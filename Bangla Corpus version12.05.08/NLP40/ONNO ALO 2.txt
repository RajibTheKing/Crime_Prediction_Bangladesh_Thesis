
উৎসবপ্রেমী বাঙালির কাছে বইমেলা যুগপৎভাবে গর্ব ও অহংকারের। শীতের বিদায়লগ্নে আর বসন্তের আগমনের মাহেন্দ্রক্ষণে, ভাষার মাস ফেব্রুয়ারিজুড়ে চলে মেলা। লেখক-পাঠক আর বইপ্রেমী মানুষের পদচারণে মুখর হয়ে ওঠে বাংলা একাডেমী প্রাঙ্গণ। যার পদধ্বনি শোনা যাচ্ছে এখনই
আখতারুজ্জামান ইলিয়াসের চশমার ফ্রেমটা ছিল মোটা আর কালো। বইমেলায় তিনি হাঁটছেন, বিকেলবেলা, তখনো ফাল্গুনের হলুদ রোদ বর্ধমান হাউসের খিলানে তেরসা হয়ে ঝুলে আছে। আমগাছের নিচে ঝরা মুকুল, সোঁদা গন্ধ। বর্ধমান হাউসের বারান্দার সামনে ইট বিছানো পথে তিনি হাঁটছেন। আজ থেকে বছর কুড়ি আগের কথা। আমি তখন ভোরের কাগজ পত্রিকায় বইমেলা নিয়ে রোজকার প্রতিবেদন লিখি। আমি বলি, স্যার, বইমেলা কেমন লাগছে? তিনি শুধু হাসেন। আমার বয়স কম, ওজনও কম, হালকা-পাতলা এতটুকুন ছেলে আমি, আমি তাঁর হাতের আঙুল ধরে ফেলি। তিনি হাসেন, প্রশ্রয় দেন, কিন্তু আমার প্রশ্নের জবাব দেন না। বইমেলার অনামা প্রতিবেদক তাঁর সাক্ষাৎকার পান না।
হুমায়ুন আজাদ আসেন রোজ। এসে বসেন আগামীর স্টলে। সবার সঙ্গে কথা বলেন। প্রথম দিন তাঁর নারী বইটা এল, প্রচ্ছদ ছাড়া, প্রচ্ছদ তখনো ছাপা হয়নি। আমি বললাম, স্যার, কভার ছাড়া বই বেরিয়ে গেল? তিনি রসিকতা করলেন, নারী তো কভার ছাড়াই ভালো। আমি সেটা লিখে দিলাম পরের দিনের কাগজে। তিনি আহত বোধ করলেন। সে কবেকার কথা। আমার গদ্যকার্টুন বইয়ের ভূমিকা লিখে দিয়েছিলেন তিনি। আমাকে পছন্দ করতেন, আমার গদ্য-পদ্য সব...এখনো বইমেলায় গেলে আগামীর স্টলে মনে হয় তিনি বসে আছেন, জিনসের প্যান্ট, টি-শার্ট...মনে পড়ে, ১৯৮৮ সালের বন্যার সময় কবিরা যাচ্ছিলেন বন্যাদুর্গতদের সাহায্য দিতে, ঢাকার চারপাশটা জলমগ্ন, আমরা চলেছি ইঞ্জিনচালিত নৌকায়, হুমায়ুন আজাদও আছেন, সেই মোটা জিনসের প্যান্ট পরা, তাঁকে বললাম, স্যার, নৌকা ডুবে গেলে মোটা জিনসের প্যান্ট নিয়ে তো সাঁতরাতে পারবেন না...
সিকদার আমিনুল হকের কথা মনে হলেই ওই মোটা ফ্রেম পুরু লেন্সের চশমার কথাটাই মনে পড়ে। তিনি আসতেন মাঝেমধ্যে। আশির দশকের শেষের দিকে, নব্বইয়ের শুরুতে বইমেলার মধ্যেই চায়ের স্টল থাকত। সিকদার আমিনুল হকের সতত ডানার মানুষ বেরোল। কী অসাধারণ সেই বইয়ের আকার, প্রচ্ছদ, ভেতরের অঙ্গসজ্জা। কবিতাগুলোও অন্য রকম। সিকদার আমিনুল হক এসে বসতেন ওই চায়ের স্টলে। তখন কবিরা, শামসুর রাহমান, মহাদেব সাহা, নির্মলেন্দু গুণ, সিকদার আমিনুল হক—সব গভীর রাত পর্যন্ত আড্ডা দিতেন বইমেলায়।
বইমেলার একটা বিশিষ্ট চরিত্র ছিলেন সমুদ্র গুপ্ত। বড় সাদা চুল, বড় সাদা গোঁফ। তারও চোখে ওই পুুরু লেন্সের মোটা ফ্রেমের চশমা। একবার বইমেলায় তাঁর কবিতার বই বেরোল—একাকী রৌদ্রের দিকে। ওই বইয়ে ধুলো নিয়ে একটা কবিতা ছিল। আবার বইমেলায় এক দিন ধুলোও উড়ল খুব। আমি তার সদ্য প্রকাশিত বইটা থেকে ধুলোর কবিতাটা উদ্ধৃত করলাম। আমার ধুলোর বর্ণনাও হলো, আবার তার বইয়ের উল্লেখও হলো। দেখা হলে বললেন, উদ্ধৃতিটা কেজো হয়েছে রে খুব...
ওই তো আহমদ ছফা হেঁটে যাচ্ছেন বইমেলায়। তাঁর পেছনে পেছনে একদল তরুণ। আহমদ ছফার বুকে পোস্টার। ভারতীয় পাইরেটেড বই বিক্রি বইমেলায় বন্ধ করো।
শামসুর রাহমান এসেছেন বিকেলবেলা। হেঁটে হেঁটে যাচ্ছেন বিউটি বুক হাউসের দিকে। আমি তাঁর পেছন পেছন ছুটছি। (ন্যাশনাল জিওগ্রাফিক চ্যানেলে যেমন বাঘের পেছনে পেছনে ফেউ ছোটে:) আমি তাঁর সদ্য প্রকাশিত বই কিনি, তাঁর অটোগ্রাফ চাই, তিনি লাজুক ভঙ্গিতে তাকান, তাঁর কাশফুলের মতো শুভ্র চুল, বড় বড় চোখ, চোখে...তাঁরও চোখে মোটা ফ্রেমের চশমা...
রোকনুজ্জামান খান দাদাভাই হাঁটছেন। সঙ্গে লুৎফর রহমান রিটন, আমীরুল ইসলাম। আমি ছুটে যাই, দাদাভাই, আমার বই বেরিয়েছে, কবিতার বই...
দাদাভাই রিটন ভাইয়ের দিকে তাকিয়ে বললেন, আনিস কিন্তু আমাদের ছেলে, কচিকাঁচার মেলার...তার চোখেও চশমা, লেন্স পুরু, ফ্রেমটা কালো নয়, খয়েরি...
এবার বইমেলার উদ্বোধনী অনুষ্ঠানে কবীর চৌধুরী আসবেন না? লাল জ্যাকেট পরিহিত সবচেয়ে তরুণ অথচ সবচেয়ে বয়সী মানুষটাকে হালকা পায়ে হাসিমুখে দ্রুতগতিতে হাঁটতে দেখব না আর? চশমার নিচ থেকে সারাক্ষণ দ্যুতি ছড়াবে না তার উজ্জ্বল চোখ দুটি?
বইমেলায় প্রণব ভট্ট হাঁটতেন না, উলের বলের মতো গড়িয়ে যেতেন। দেখা হলেই মুখে হাসি ছড়িয়ে বলতেন, এইবার আমার বইয়ের কিন্তু অমুককে ছাড়িয়ে যাচ্ছে...আনওয়ার আহমেদ, সেই কবে, তার লিটল ম্যাগাজিন হাতে নিয়ে দ্রুত হেঁটে গেছেন এমাথা-ওমাথা, চলচ্চিত্রকার তারিক শাহরিয়ার লিটল ম্যাগাজিন চত্বরে দাঁড়িয়ে আড্ডায় মেতে উঠেছেন...
বইমেলায় আমি তাঁকে কখনো দেখিনি। মাহমুদুল হক, কালো বরফের, খেলাঘরের মাহমুদুল হক...কিন্তু বাংলা একাডেমী চত্বরেই তাঁকে দেখি, সেই প্রথম সেই শেষ, তিনি এসেছিলেন কফিনে শুয়ে। যেমন শহীদুল জহিরের সঙ্গে ফরিদপুরে এক ঘরে থেকেছি এক রাত, কিন্তু তাঁকে বইমেলায় কখনো দেখেছি বলে মনে পড়ে না। অথচ বইমেলায় আমাদের প্রতিবারের অন্বিষ্ট ছিল মাহমুদুল হকের নতুন বই কী বেরোবে এবার, মাটির জাহাজ ভিড়ছে না কেন। আর শহীদুল জহিরের সে রাতে পূর্ণিমা ছিল যেবার বেরোল, সেবার তো হইচই পড়ে গিয়েছিল মেলায়...
আবিদ আজাদকে পাওয়া যেত শিল্পতরুতে। তাঁর উঠোনে কি বৃষ্টি নামে এখনো, রেলগাড়ি থামে? শিল্পতরুর স্টলে ভারী ফ্রেমের পুরু লেন্সের চশমা পরে একবারও কি উঁকি দেবেন না আবদুল মান্নান সৈয়দ, তাঁর কবিতা কোম্পানি প্রাইভেট লিমিটেড কি বন্ধ হয়ে গেল?
ত্রিদিব দস্তিদার তাঁর রুক্ষ চুল নিয়ে, ময়লা জিনসের জ্যাকেট গায়ে আকাশের দিকে তাকিয়ে আর বলবেন না, ভালোবাসতে বাসতে ফতুর করে দেব?
রুদ্র মুহম্মদ শহিদুল্লাহরও চশমা ছিল। রিডিং গ্লাস। তিনি সেটা খাপ থেকে বের করে নিয়ে বই পড়তেন। ১৯৯১ সালে আমার দ্বিতীয় কবিতার বই বেরোল বইমেলায়, বইমেলা থেকে বেরিয়ে আমরা চললাম কমলাপুরে, ট্রেনে উঠে যাচ্ছি ময়মনসিংহ, বাংলাদেশ কৃষি বিশ্ববিদ্যালয়ের অনুষ্ঠানে, রুদ্র আমার কবিতা জোরে জোরে পড়ছেন, মাত্রাবৃত্তে ট্রেন চলে...তিনি পড়ছেন, কেউ কেউ আছে খুব কোকিলস্বভাবী, তারা শুধু ঘর ভাঙে, কাতর কুলায়ে তারা কখনো টেকে না...পড়ে তিনি উদাস হয়ে তাকাচ্ছেন জানালা দিয়ে বাইরে...
২৪ বছর ধরে আমি নিয়মিত বইমেলায় যাই। যখন নিজের বই ছিল না, তখনো যেতাম। একটা সময় ‘বইমেলা প্রতিদিন’ ধরনের প্রতিবেদন লিখেছি, দৈনিক পত্রিকায়, রোজ। এখনো ফেব্রুয়ারির বিকেলে পা আপনাআপনিই ছুটতে থাকে বইমেলার দিকে। বইমেলায়, যদি বেঁচে থাকি, এবারও যাব। ভিড়ের মধ্যে খুঁজতে থাকব কিছু চশমা-পরা মুখ। তাঁদের পাব না। তাঁদের বইগুলো অবশ্য পাওয়া যাবে। কারও কারও বই পাওয়া যাবে সামনের দিকে, কারওটা হয়তো পেছনের র‌্যাকে। সময়ের ধূলি পড়বে কোনো কোনো বইয়ে। কোনো কোনো বই, নক্ষত্রের মতো উজ্জ্বল হতে থাকবে—যতই দিন যাবে, ততই বাড়তে থাকবে তাঁদের উজ্জ্বলতা।
আনিসুল হক সাহেবকে অনেক ধন্যবাদ এমন সুন্দর একটি লেখার জন্য। পড়তে পড়তে মনে হচ্ছিল যেন আমিও মেলার পথে পথে ঘুরছি। শেষবার মেলায় গিয়েছিলাম ১৯৯৮ সালে। ১৪ বছরের এই পরবাসী জীবনে অনেক বারই উদ্যোগ নিয়েছি, মেলার সময় দেশে যাব। হয়ে ওঠেনি। জানিনা, সে সুযোগ কবে আসবে। চশমা আমার চোখেও, তবে কালো ফ্রেমের নয়। আমি লেখকও নই। আমার বই বেরুবে না কোনদিন মেলায়। আমার অটোগ্রাফ চাইবে না কোন উঠতি লেখক। তবু মনটা কেন জানি হু হু করে। ইচ্ছে করে মেলার অলি গলি দিয়ে হাঁটি অযথাই। 


সময়ের সঙ্গে সঙ্গে বেড়েছে বইমেলার কলেবর। লেখক-পাঠকের সংখ্যাও হয়েছে ঊর্ধ্বমুখী। কিন্তু স্বপ্ন ছুঁতে পেরেছে কি? কেমন সেই ‘স্বপ্নের বইমেলা’ এ নিয়ে কথা বলেছেন এই সময়ের কয়েকজন বিশিষ্ট লেখক—
সৈয়দ শামসুল হক
একুশের বইমেলা বাংলা একাডেমী থেকে স্থানান্তরের কথা বলছেন অনেকে। তবে আমি এটা দৃঢ়ভাবে মনে করি, বইমেলা বাংলা একাডেমী প্রাঙ্গণেই থাকবে। কারণ এই মেলা বাংলা একাডেমীর সঙ্গে ওতপ্রোতভাবে জড়িত হয়ে গেছে। মূল কাঠামো অক্ষুণ্ন রেখে মেলাকে বরং সম্প্রসারণের চিন্তা করতে হবে। দীর্ঘদিন যাবৎ আমি বাংলা একাডেমীর দেয়াল স্বচ্ছ করে রাস্তা ছাপিয়ে মেলাকে সোহরাওয়ার্দী উদ্যান পর্যন্ত বিস্তৃত করার প্রস্তাব দিয়ে আসছি, যদিও এটা অদ্যাবধি কার্যকর হয়নি। একাডেমী প্রাঙ্গণের বাইরের রাস্তায় ও উদ্যানে বড় প্রকাশকদের প্যান্ডেল স্থাপনের ব্যবস্থা করলে মেলায় স্টল বরাদ্দ নিয়ে সমস্যা অনেকটাই কমে আসবে বলে মনে করি।
গ্রন্থনা: পি. মজিদ
নির্মলেন্দু গুণ
চিত্তরঞ্জন সাহার হাত ধরে যে বইমেলা শুরু হয়েছিল, তার আয়োজন এখনকার মতো এতটা বিশাল-ব্যাপক না হলেও তা ছিল প্রকৃতই আমাদের প্রাণের মেলা। এখন তো মানুষের ঢল, নিরাপত্তার কড়াকড়ি ইত্যাদি কারণে বইমেলায় প্রবেশই একটা ঝক্কির ব্যাপার হয়ে দাঁড়িয়েছে। বইমেলা নিয়ে আগের মতো তাই আর উৎসাহ জাগে না মনে। স্বপ্ন দেখি এমন এক বইমেলার, যেখানে ঠিকমতো ঘুরেফিরে পছন্দের বইটি কিনতে পারব।
শাহীন আখতার
বইমেলায় পড়ার উপযুক্ত ভালো বই থাকবে, এ সব সময় আশা করি। বই মানুষের মনের খোরাক জোগায়; আর দশটি নিত্যপ্রয়োজনীয় জিনিস খরিদ করার চেয়ে এ ভিন্ন। বইমেলায় মাছের বাজারের মতো গাদাগাদি, হইচই থাকবে না, খোলামেলা প্রশস্ত জায়গায় প্রশান্ত মনে পাঠক বই দেখবেন, এ সুযোগ অন্তত থাকা দরকার। বইমেলায় নতুন বই নিয়ে দেদার মাতামাতি চলে। বই যে গায়ের পোশাকের মতো বছর পরিক্রমায় পুরোনো বা বাতিল হয়ে যায় না, বই বিক্রেতা-প্রকাশক, প্রিন্টিং-ইলেকট্রনিক মিডিয়াসহ সংশ্লিষ্ট সকলের এ বোধোদয় ভবিষ্যতে প্রত্যাশা করি। সমপ্রতি পারস্যের কবি ফেরদৌসী তুসির শাহনামা মহাকাব্যের সহস্র বছর পূর্ণ হয়েছে। বইটি গায়েব হয়ে যায়নি। বহাল তবিয়তেই আছে, নানা ভাষায় তর্জমা হয়ে এমনকি বাংলায়ও। বইকে বছরওয়ারি হিসেবে না বেঁধে লেখক-প্রকাশক সবাই চিরায়ত হিসাবে দেখবেন (এ প্রত্যাশা ভবিষ্যতের বইমেলায়।
ওয়াসি আহমেদ
এমন এক বইমেলার স্বপ্ন দেখি, যেখানে এখনকার মতো হাজার হাজার অসম্পাদিত বইয়ের জঞ্জাল দেখতে হবে না। পৃথিবীর আর কোনো লেখকসমাজে সম্পাদনা-সংস্কৃতিকে বাংলাদেশের মতো এতটা গুরুত্বহীন করে দেখা হয় কি না আমার জানা নেই। একজন যোগ্য সম্পাদকই পারেন একটি বইকে যথাযথ পাঠোপযোগী করে পাঠকের সামনে হাজির করতে। বিশ্ববিখ্যাত ব্রিফ হিস্টরি অব টাইম-এর একটি অধ্যায় সম্পাদকের নির্দেশনায় হকিন্সকে ১৯ বার পর্যন্ত পুনর্লিখন করতে হয়েছে। আর আমাদের অনেক লেখক-প্রকাশককে বইমেলা এলেই যেনতেনভাবে বই প্রকাশের প্রতিযোগিতায় নামতে দেখা যায়। তাড়াহুড়ো করে বের করা এই বইগুলোতে থেকে যায় ভুলের পাহাড়।
ভবিষ্যতের বইমেলা নিয়ে ভাবতে গেলে এর স্থান নিয়েও ভাবতে হবে। বাংলা একাডেমী প্রাঙ্গণে বইমেলা আয়োজন নিশ্চয়ই আমাদের সুমহান ঐতিহ্য, কিন্তু একই সঙ্গে বাস্তবতার বিষয়টিও ভুলে গেলে চলবে না। কলকাতা বইমেলা যখন ময়দান থেকে সল্টলেকে স্থানান্তরিত হলো, তখনো ঐতিহ্যের কথা উঠেছিল, তবে শেষ পর্যন্ত সময়ের প্রয়োজনকে সবাই মেনে নিয়েছেন। আমরা একটি সুপরিসর-খোলামেলা-স্থায়ী মেলা প্রাঙ্গণের স্বপ্ন দেখি।
ইনাম আহমেদ চৌধুরী, জন্ম ১৯৩৭ সালে। লেখক, আন্তর্জাতিক উন্নয়ন বিশেষজ্ঞ, সাবেক সচিব, প্রেসিডেন্ট কমনওয়েলথ সোসাইটি অব বাংলাদেশ, উপদেষ্টা বাংলাদেশ জাতীয়তাবাদী দল এবং ঢাকাবাসী সংগঠনের প্রধান উপদেষ্টা
ভ্রমণ আমাকে সবচেয়ে বেশি টানে
আমি ভ্রমণ করতে ভালোবাসি। খুব অল্প কয়েকটি দেশ বাদে পৃথিবীর প্রায় সব দেশেই ভ্রমণ করেছি। আমার সবচেয়ে বেশি পছন্দের দেশ থাইল্যান্ড এবং দক্ষিণ আমেরিকার চিলি ও পেরু। এ ছাড়া দেশের বিভিন্ন স্থানে আমি অনেকবার গিয়েছি। সিলেটের নৈসর্গিক বৈচিত্র্য আমার কাছে অনেক বেশি ভালো লাগে। কক্সবাজারের উপকূলও আমাকে টানে। এখনো সময় পেলে ভ্রমণে বেরিয়ে পড়ি।
সিনেমায় আমার বিশেষ আগ্রহ
সময় পেলেই আমি সিনেমা দেখতে বসে যাই। বারবার দেখেছি টলস্তয়ের উপন্যাস অবলম্বনে নির্মিত চলচ্চিত্র আনা কারে নিনা। এ ছাড়া গন উইথ দ্য উইন্ড সিনেমাটিও অনেকবার দেখা হয়েছে। সম্প্রতি দেশে মুক্তি পাওয়া মেহেরজান সিনেমাটি দেখার খুব ইচ্ছে ছিল।
সোফিয়া লরেন ও ওমর শরিফ অভিনীত ডক্টর জি ভাগো চলচ্চিত্রটি আমার খুবই পছন্দের একটি সিনেমা। দেশে তৈরি মনপুরা সিনেমাটিও আমার ভালো লেগেছে।
আমি সংগীতের পোকা
আমি সংগীতের পোকা। আমার সংগ্রহে আছে পাশ্চাত্যের নানা ধরনের সংগীতের অ্যালবাম। সময় পেলেই শোনা হয় সেগুলো। এ ছাড়া ধ্রুপদি সংগীতে আমার বিশেষ আগ্রহ রয়েছে। তবে দুঃখের বিষয়, আমাদের দেশে ধ্রুপদি সংগীতের চর্চা তেমন নেই। দেশের মধ্যে ফেরদৌসী রহমানের গান শোনা হয়। আমার বিশেষ দুর্বলতা রয়েছে গজল সংগীতের প্রতি। এ ছাড়া রবীন্দ্র ও নজরুল—দুই ধরনের সংগীতের প্রতিই আমার সমান আগ্রহ আছে।
অবসরে যা করি
আমার অবসর সময় কাটে গলফ খেলে। এখনো নিয়মিত এ খেলাটি চালিয়ে যাচ্ছি। আমি অনেক দিন দেশের বাইরে ছিলাম। গলফ খেলার অভ্যাসটা হয়েছে মূলত সেখানেই।
এখন যা লিখছি আর পড়ছি
আমার সবচেয়ে ভালো লাগা কাজের মধ্যে রয়েছে লেখা ও পড়া। এখন আমি বাংলাদেশের সাংস্কৃতিক ঐতিহ্য এবং এর সমন্বয় সাধনসংক্রান্ত বই পড়ছি। বাংলাদেশের গণতন্ত্র কীভাবে আরও ভালোভাবে জিইয়ে রাখা যায়, সে বিষয়ে পড়ছি। এ ছাড়া আসছে বইমেলার জন্য একটি ভ্রমণের স্মৃতিকথার বই লিখছি। বইটির নাম ধায়ে গাড়ি, ধুম ছাড়ি।
গ্রন্থনা: মোছাব্বের হোসেন


সম্প্রতি ইউটিউবের কল্যাণে কনচিতা সুপারভিয়ার গলায় রবীন্দ্রনাথের একটি গান ইংরেজিতে শোনার সৌভাগ্য হয়েছে। যাঁরা বিশ শতকের অপেরার সঙ্গে কম-বেশি পরিচিত, তাঁদের কনচিতা সুপারভিয়ার নাম জানার কথা। মাত্র ৩৯ বছর বেঁচেছিলেন সুপারভিয়া, কিন্তু এরই মধ্যে অসাধারণ অপেরা শিল্পী হিসেবে বিশ্বজোড়া নাম কিনেছিলেন। ২০০-এর বেশি গান, মুখ্যত জনপ্রিয় অপেরা—রেকর্ড করেছিলেন স্পেনের আন্দালুসিয়ায় জন্মগ্রহণকারী এই শিল্পী। অপেরার বাইরে ইংরেজি, জার্মান, ফরাসি ও স্প্যানিশ ভাষায় বেশ কিছু জনপ্রিয় গানেরও রেকর্ড তিনি করেছিলেন। তারই একটি রবীন্দ্রনাথের ‘হোয়েন আই ব্রিং টু ইউ কালারড টয়স’।
বিখ্যাত আমেরিকান গীতিকার জন অলডেন কার্পেন্টার ইংরেজি গীতাঞ্জলির ৬২ নম্বর সেই গানে সুর দিয়েছিলেন ১৯১৩ সালে। লন্ডন থেকে তত দিনে ইন্ডিয়া সোসাইটির উদ্যোগে ইংরেজিগীতাঞ্জলি প্রকাশিত হয়ে আটলান্টিকের দুই পাড়ে বিপুল সাড়া ফেলেছে। শিকাগোর বাসিন্দা কার্পেন্টার। ১৯১৩ সালে এই শহরের পোয়েট্রি পত্রিকাতেই ইংরেজি গীতাঞ্জলি থেকে ছয়টি কবিতা ছেপেছিলেন হ্যারিয়েট মনরো। সম্ভবত হিন্দু আধ্যাত্মিকতায় উৎসাহী তাঁর প্রেমিকা অ্যালেনের কাছ থেকেই সে কবিতার খোঁজ পেয়েছিলেন কার্পেন্টার। পরে গীতাঞ্জলির একটি কপিও সংগ্রহ করে নেন তিনি। অনুমান করি, অন্যান্য পশ্চিমা পাঠকের মতো সেই কাব্যগ্রন্থের আধ্যাত্মিক ভাবনা তাঁকেও আলোড়িত করেছিল। অবশ্য ‘হোয়েন আই ব্রিং’ কবিতাটির আধ্যাত্মিকতা নয়, তার আপাত শিশুতোষ চরিত্রই কার্পেন্টারের মনে ধরেছিল। তাঁর শিশুকন্যা জেনেভিয়েভের কথাই তিনি ভেবেছিলেন এই গানে সুর করার সময়। তবে একটি নয়, গীতাঞ্জলির মোট ছয়টি কবিতায় সুর দিয়েছিলেন কার্পেন্টার। সেসব গানের মধ্যে তাঁর নিজের সবচেয়ে প্রিয় ছিল ‘লাইট মাই লাইট’ গানটি, যা তিনি নিবেদন করেছিলেন অ্যালেনের প্রতি। বাকি গানগুলো হলো: ‘দ্য স্লিপ দ্যাট ফ্লিটস অন দ্য বেবিস আইস’, ‘অন দ্য ডে ডেথ উইল নক অ্যাট দাই ডোর’, ‘আই অ্যাম লাইক এ র‌্যামন্যান্ট অব এ ক্লাউড অব অটাম’ এবং ‘অন দ্য সি শোর অব এন্ডলেস ওয়ার্লডস’।
কার্পেন্টারের করা এই ছয়টি গানের স্বরলিপি-শিট মিউজিক নিয়ে গীতাঞ্জলি নামের একটি ক্ষুদ্র বই প্রকাশিত হয় ১৯১৪ সালে শিকাগো থেকে। প্রকাশক জি স্কিনার। ভারি সুন্দর নীল রঙের নকশা করা প্রচ্ছদ, ভেতরের প্রতিটি পাতায়ও নকশা। গ্রন্থের শুরুতে ‘ক্রেডো’—এই নামে নিজের লেখা একটি কবিতা অন্তর্ভুক্ত করেন কার্পেন্টার; শেষে রবীন্দ্রনাথের গীতাঞ্জলির ১৩ নম্বর কবিতা ‘দ্য সং দ্যাট আই কেম টু সিং রিমেইনস আনসাং টু দিস ডে’। বোঝা যায়, গীতাঞ্জলির কবিতাগুলো খুব ঘনিষ্ঠভাবে অনুসরণ করেছিলেন তিনি, ‘ক্রেডো’তে অনায়াসেই কবিগুরুর কণ্ঠধ্বনি শোনা যায়। তার প্রথম চারটি লাইন অনুবাদে এ রকম:
‘আমি বিশ্বাস করি নীলাকাশ ও স্মিতা জলরাশি/আমি দেখতে পাই মেঘমালার আঁধার পেরিয়ে দূরে, আরও দূরে/ভীত নই আমি সাগরের জলোচ্ছ্বাসে/আস্থা আমার গাছ ও ফুলের বন্ধুত্বে, দৃশ্যত মৃত্যু হলেও/হূদয়ে যারা মরণহীন।’
পাশ্চাত্যের অনেক সংগীত-রসিকই কার্পেন্টারের সুরারোপিত রবীন্দ্রনাথের গানে ভারতীয় সংগীত ধারার অনুরণন খুঁজে পেয়েছেন। কার্পেন্টারের জীবনীকার হাওয়ার্ড পোলাকের ধারণা, শিকাগোতে রবীন্দ্রনাথের গলায় মূল বাংলা গান হয়তো তিনি শুনে থাকলে থাকতেও পারেন। ১৯১৩ সালের গোড়ার দিকে কয়েক মাস এই শহরে কাটান কবিগুরু, পোয়েট্রির অফিসে অনেকবারই আড্ডা দিতে এসে গান শুনিয়ে গেছেন তিনি। অবাক হব না, যদি কার্পেন্টারও সে আসরে এক-আধবার যোগ দিয়ে থাকেন। গীতাঞ্জলির যে কবিতাগুলো তিনি সুরারোপের জন্য বাছাই করেন, অধিকাংশ ক্ষেত্রে সম্পূর্ণ কবিতা ব্যবহারের বদলে নির্বাচিত অংশ ব্যবহার করেছেন কার্পেন্টার। কখনো বা কোনো কোনো স্তবকের পুনরাবৃত্তি করেছেন, মুখ্যত একটি ভাব ও ধ্বনি-ব্যঞ্জনা সৃষ্টির জন্য। আমাদের রবীন্দ্রসংগীত শোনা কানে সে গানে কবিগুরুকে খুঁজে পাওয়া ভার, তবে একধরনের সারল্য এই গানগুলোকে যে স্বাতন্ত্র্যমণ্ডিত করে, তাতে সন্দেহ নেই।
উদাহরণ হিসেবে ‘অন দ্য ডে ডেথ উইল নক অ্যাট দাই ডোর’, যা ‘মরণ যেদিন দিনের শেষে’—এই জনপ্রিয় বাংলা কবিতার ইংরেজি রূপান্তকরণ ধরা যাক। পোলাকের মতে, ভারতীয় সংগীতের রোমান্টিক ধারার সঙ্গে এই গানের সুরারোপ সংগতিপূর্ণ। পিয়ানোর সঙ্গে সংগতের জন্য যে সুর কার্পেন্টার নির্মাণ করেন, তাতে মাইনর কর্ডের পৌনঃপুনিক ব্যবহার রয়েছে, যা শুনে মনে হয়, মৃত্যুর দ্বারে আঘাতের ঠক্ঠক্ শব্দ—যেমন শোনা যায় বিটোফোনের ‘ফিফথ সিম্ফনি’তে। অন্যদিকে, ‘হোয়েন আই ব্রিং’ গানটির যে সুরারোপ কার্পেন্টার করেন, তাতে একধরনের ক্রীড়াপ্রিয়তা রয়েছে। এটিও পিয়ানোর জন্য রচনা। এখানে একটি মৃদু ও মোলায়েম সুর ও ছন্দের প্রাধান্য রয়েছে। পোলাক লিখেছেন, এতে পিয়ানোর পাদানি ব্যবহারের মাধ্যমে স্বর নির্মাণে যে যতি নির্দেশ করেছেন কার্পেন্টার, তাতে একধরনের জাদুকরি আলোকময়তা রয়েছে, যা ভারতীয় গানের সাংগীতিক বৈশিষ্ট্য যথাযথ রক্ষা করেছে। শুধু এটি নয়, কার্পেন্টারের সুর দেওয়া বাকি গানগুলোতেও পশ্চিমা সংগীতবোদ্ধারা প্রাচ্য ও প্রতীচ্যের সংগীতধারার ঐক্যবাদন দেখতে পেয়েছেন।
কার্পেন্টারের সুরে গীতাঞ্জলির এই গানগুলো বিশ ও ত্রিশের দশকে অনেকেই আনুষ্ঠানিকভাবে পরিবেশন করতে উৎসাহী ছিলেন। কেউ কেউ সেসব গানের রেকর্ডও করেছেন। অন্ততপক্ষে তিনজন নামকরা অপেরা গায়কের কথা শুনেছি, যাঁরা খুব ঘটা করে গানগুলো পরিবেশন করেছেন। তাঁরা হলেন: জুলিয়া কাল্প, লুসিল স্টিভেনসন এবং বিখ্যাত মার্কিন সোপরানো কিরস্টান ফ্লাগস্টাড। কার্পেন্টারের সুর দেওয়া রবীন্দ্রনাথের সবগুলো গানই একসময় খুব জনপ্রিয় হয়েছিল, তার মধ্যে ‘হোয়েন আই ব্রিং’ কমপক্ষে আটজন ভিন্ন ভিন্ন শিল্পী রেকর্ড করেছেন বলে শুনেছি। ‘স্লিপ দ্যাট স্লিটস’ গানটিও একাধিক শিল্পীর গলায় ধারণ করা হয়। উভয় গানই সম্ভবত শিশুতোষ বলেই ভাবা হতো, আর সে কারণেই তাঁদের জনপ্রিয়তা। সুপারভিয়া যখন ‘হোয়েন আই ব্রিং’ রেকর্ড করেন, মূল সুর ও সংগীতবিন্যাস থেকে কিছুটা সরে আসেন। শুনেছি, কার্পেন্টার তাতে খুব খুশি হননি। কার্পেন্টার নিজে তাঁর সুর করা গান রেকর্ড করেছেন বলে শুনিনি, তবে একাধিকবার গীতাঞ্জলির এই গানগুলোর সংগীত পরিচালনা করার সুযোগ তাঁর হয়েছিল। এর অন্যতম ১৯১৪ সালে, রবীন্দ্রনাথের নোবেল পুরস্কার পাওয়ার পর, শিকাগোতে অল-আমেরিকান সিম্ফনির শিল্পীদের সঙ্গে তাঁর সংগীতপরিচালনা।

শিকাগোতে, ১৯৫১ সালে ৭৫ বছর বয়সে দেহত্যাগ করেন জন কার্পেন্টার।
‘হোয়েন আই ব্রিং’ গানটি যখন কনচিতা সুপারভিয়ার গলায় শুনি, বলতেই হবে, আমাদের অনভ্যস্ত কানে একটি বিচিত্র ও ভিন্ন দ্যোতনার সঞ্চার করে। রবীন্দ্রনাথের গানটি মোটেই শিশুতোষ নয়, শিশুর মধ্যে যে নিষ্পাপ ও সুচি-স্নিগ্ধতা রয়েছে, তাতে রবীন্দ্রনাথ ঈশ্বরের আলোকছায়া খুঁজে পেয়েছিলেন। কার্পেন্টারের পিয়ানো বাদনে সে সুচি-স্নিগ্ধতা যে নেই তা নয়, কিন্তু সুপারভিয়ার গানের দ্যোতনাটি একদমই ভিন্ন। সেখানে শিশুর সঙ্গে ক্রীড়ারত, সদাহাস্য মাতার সুখী ও তৃপ্ত মুখচ্ছবিটিই যেন পাই। এই গানে কেউ যদি রবীন্দ্রনাথকে খুঁজতে যান, তাহলে ঝামেলায় পড়ে যাবেন, অন্তত আমি তা পাইনি। ইউটিউবে আপনারাও তা শুনে দেখুন না এখানে:
বেলা অবেলার গল্প
লেখক: সৈয়দ মনজুরুল ইসলাম
প্রকাশক: প্রথমা প্রকাশন
দাম: ২৮০ টাকা
বেলা-অবেলার চক্রে আবর্তিত আমাদের জীবন। এই জীবনে সুখ-দুঃখ, আনন্দ-বেদনা জড়াজড়ি করে থাকে এবং সেগুলোর অভিঘাতে তৈরি হয় গল্প, প্রতিদিন। সব গল্প আমরা হয়তো মনে রাখি না; কিন্তু যেগুলো রাখি, সেগুলোতে জীবনের খণ্ড মুহূর্তগুলো আলাদা একটা দ্যুতি ও মহিমা নিয়ে দাঁড়িয়ে যায়। গল্পগুলো হতে পারে প্রাপ্তির অথবা অপ্রাপ্তির, অথবা এ দুয়ের মাঝখানে থাকা অভিজ্ঞতার। বেলা-অবেলার এ রকম ১৩টি গল্প নিয়ে বেলা অবেলার গল্প। আমাদের গল্প বলার ঐতিহ্যে স্থাপিত এই গল্পগুলো জীবনের এক সংবেদী ছবি তুলে ধরে।

রবীন্দ্রনাথ ও বাউল
সম্পাদনা: লীনা চাকী
প্রকাশক: পুস্তক বিপণি
দাম: ৩৪২ টাকা
একটিই পাখির সন্ধানী ছিলেন রবীন্দ্রনাথ ও বাউল। তাই রবীন্দ্রনাথের রচনায় বারবার এসেছে বাউল প্রসঙ্গ। এ গ্রন্থও সেসব রচনার মধ্যে রবীন্দ্রনাথের বাউল-ভাবনার প্রতিফলনের সন্ধানী। প্রাবন্ধিকদের আলোচনায় ঋদ্ধ এই গ্রন্থ পাঠকদের কাছে রবীন্দ্র-বাউলকে অধিষ্ঠিত করার চেষ্টা করেছে। রবীন্দ্রনাথের বাউল, বাউলের রবীন্দ্রনাথ ও বাউলের মনের মানুষ—এভাবেই আলোকপাত করা হয়েছে এই গ্রন্থে।
সূত্র: প্রথমা প্রকাশন, আজিজ সুপার মার্কেট, শাহবাগ, ঢাকা।

ইন্টারপ্রেটিং মোগল পেইন্টিং
লেখক: সোম প্রকাশ ভার্মা
প্রকাশক: অক্সফোর্ড ইউনিভার্সিটি প্রেস
দাম: ১১৯০ টাকা
ভারতীয় উপমহাদেশে কেবল সাম্রাজ্য বিস্তারই মোগল শাসকদের লক্ষ্য ছিল না। সাম্রাজ্য বিস্তারের সঙ্গে সঙ্গে মোগল শাসকেরা শিল্প-সাংস্কৃতিক কাজেও মনোনিবেশ করেছিলেন। মোগলরাই ভারতীয় উপমহাদেশের শিল্পকে সামনে এগিয়ে নিয়ে গেছে। আর এ সময়ের একটি উল্লেখযোগ্য কাজ হচ্ছে চিত্রকর্ম। মোগল শাসকদের পৃষ্ঠপোষকতায় বহু চিত্রকর্ম তৈরি হয়েছে। এ বিষয়গুলো নিয়ে বিখ্যাত লেখক সোম প্রকাশ ভার্মা তাঁর লেখা ইন্টারপ্রেটিং মোগল পেইন্টিং বইটি লিখেছেন।

সংগীত
বেচেই দিলাম
কয়েক বছরের মধ্যে দেশের তরুণ সংগীত-শিল্পীদের মধ্যে অন্যতম হচ্ছেন তানভীর আলম সজীব। সজীবের গাওয়া বেশ কয়েকটি গান এরই মধ্যে জনপ্রিয় হয়েছে। সম্প্রতি বেরিয়েছে বেচেই দিলাম নামের একটি গানের অ্যালবাম। এটি এসেছে লেজারভিশন থেকে। ভিন্নতা পাওয়া যাবে এই গানের অ্যালবামে।
‘বৃন্দাবন’, ‘ছেঁড়া আকাশ’, ‘মন খারাপ’, ‘বেচেই দিলাম’সহ মোট ১১টি গান আছে এই অ্যালবামে।
সূত্র: সুরের মেলা, আজিজ সুপার মার্কেট, শাহবাগ, ঢাকা।

চলচ্চিত্র
চকোরী
পরিচালক: এহতেশাম
সহায়সম্বলহীন আনু ঘোড়ার গাড়িচালক। ভালো গান গায় সে। ওদিকে জেলে ভাইয়ের ছোট বোন চকোরী। দুজনের মধ্যে বেশ ভাব হয়। গাঁয়ে বেড়াতে এসে বাবুজি আনুর গান শুনে মুগ্ধ হয়ে তাকে শহরে নিয়ে গিয়ে প্রতিষ্ঠিত করার কথা বলে। একপর্যায়ে আনুর সঙ্গে নামীদামি সংগীতপরিচালকদের পরিচয় হয়। একদিকে আনুর নামডাক, অন্যদিকে প্রেমিকা চকোরী। ঘটনা নানা দিকে মোড় নিতে থাকে।

সোশ্যালাইজ মি
পরিচালক: জাঁ লুক গদার
সমুদ্রযাত্রায় বেরিয়েছে একদল নারী-পুরুষ। কিন্তু এই ভ্রমণ আর নিছক ভ্রমণ থাকে না। এটা একপর্যায়ে হয়ে ওঠে চেনা-অচেনাকে চেনার উপলক্ষ—নানা কথোপকথন, নানা ভাষায়।
গভীর রাতে বাবা-মা ডেকে পাঠান তাঁদের তরুণ ছেলেমেয়েকে। অদ্ভুত এক জবাবদিহি পর্ব শুরু হয়। একপর্যায়ে সন্তানেরা তাদের বাবা-মায়ের কাছে দাবি করে বসে, স্বাধীনতা কী, সাম্যই বা কী?
সূত্র: মুভি প্লাস, রাইফেল স্কয়ার মার্কেট, ঢাকা।
যা কিছু প্রথম, তা সব সময়ই প্রথম। হতে পারে, প্রথম আবিষ্কৃত তথ্যটা হয়তো পরে দেখা গেল প্রথম নয়, তারও আগে কিছু আছে। কিন্তু সেটিও হবে প্রথম। কাজেই প্রথম চিরকালই প্রথম।

মনোরেল
পৃথিবীর অনেক বড় শহরেই যানজট নিরসনে কার্যকর গণপরিবহন হিসেবে মনোরেলের প্রবর্তন ঘটেছে। সড়কদ্বীপের মাঝখান দিয়ে উঁচু পিলারের ওপর এই রেলব্যবস্থা গড়ে উঠেছে। মনোরেল যে রেল ট্র্যাকের ওপর দিয়ে চলে, তা সাধারণ রেল ট্র্যাকের চেয়ে অনেকটাই ভিন্ন। এখানে সমান্তরাল দুটো লাইনের বদলে একটি লাইন ব্যবহূত হয়। ১৮৯৬ সালে আয়ারল্যান্ডের লুইস ব্রেনান সর্বপ্রথম মনোরেলের ব্যাপারটি সবার গোচরিভুক্ত করেন। ব্যাপক পরীক্ষা-নিরীক্ষার পর ১৯০৩ সালে ব্রেনানের এই আবিষ্কার প্যাটেন্টভুক্ত হয়। ব্রেনান ১৯০৭ সালে মনোরেলের প্রথম নকশা প্রণয়ন করেন। ১৯১০ সালে মনোরেলের একটি প্রোটোটাইপ তৈরি করেন। একই বছর একটি জার্মান প্রতিষ্ঠানকে তিনি তাঁর প্যাটেন্ট বিক্রি করে দেন। এর কিছুদিন পর ফ্রান্স, রাশিয়া ও জার্মানির কয়েকটি শহরে মনোরেল ব্যবস্থার প্রচলন ঘটে।
 দ্য পেঙ্গুইন বুক অব ফার্স্ট অবলম্বনে নাইর ইকবাল
 গত ৬ জানুয়ারি ‘আপনি কি জানেন?’ বিভাগে প্রকাশিত লেখায় বিষুব রেখার স্থলে ছাপা হয়েছে কর্কটক্রান্তি রেখা, এ অনিচ্ছাকৃত ভুলের জন্য দুঃখিত।—বি.স.
সায়ীফ সালাহউদ্দিনের হাত ধরে মুঠোবন্দি হতে যাচ্ছে বাংলাদেশের তরুণদের স্বপ্ন। ইউনিভার্সিটি অব ক্যালিফোর্নিয়ায় পড়া ছিল যেখানে দুরাশার মতো, সেখানে শিক্ষকতা করছেন সায়ীফ। উদ্ভাবন করেছেন যুগান্তকারী এক প্রযুক্তি। এ কারণে শুধু ক্যালিফোর্নিয়া নয়, গোটা পশ্চিমা বিশ্ব জেনেছে বাংলাদেশের নাম। লিখেছেন নাইর ইকবাল

একজন সায়ীফ সালাহউদ্দিন
ইউনিভার্সিটি অব ক্যালিফোর্নিয়ার সহকারী অধ্যাপক সায়ীফ সালাহউদ্দিন। একটা সময় ছিল, যখন বাংলাদেশি ছাত্রছাত্রীদের কাছে এই ইউনিভার্সিটি অব ক্যালিফোর্নিয়া ছিল অনেক দূরের স্বপ্ন।
সায়ীফ সালাহউদ্দিন তাঁর গোটা শিক্ষাজীবন কাটিয়েছেন বাংলাদেশের জল-হাওয়ায়। ইঞ্জিনিয়ারিং ইউনিভার্সিটি স্কুলের ছাত্র ছিলেন তিনি। সেখান থেকেই ১৯৯৪ সালে ঢাকা বোর্ডে সম্মিলিত মেধা তালিকায় স্থান করে নিয়েছিলেন। ১৯৯৬ সালে ঢাকা কলেজ থেকে এইচএসসি পাস করেন। উচ্চশিক্ষার জন্য ভর্তি হন মেধাবীদের পীঠস্থান বাংলাদেশ প্রকৌশল বিশ্ববিদ্যালয়ে (বুয়েট)। বর্তমানে তিনি মেধার প্রমাণ রেখে তথ্যপ্রযুক্তির ক্ষেত্রে বিশ্বের অন্যতম শ্রেষ্ঠ বিশ্ববিদ্যালয়ে শিক্ষকতা করছেন। শুধু শিক্ষকতাই নয়, তিনি তাঁর দল নিয়ে এমন একটি যুগান্তকারী উদ্ভাবনের নেতৃত্ব দিয়েছেন, যা হয়তো আর কিছু দিন পর বদলে দেবে তথ্যপ্রযুক্তির অনেক চলে আসা ব্যাপারস্যাপার। সায়ীফ ও তাঁর দলের উদ্ভাবন যা-ই হোক না কেন, এর মাধ্যমে ইউনিভার্সিটি অব ক্যালিফোর্নিয়াসহ গোটা পশ্চিমা বিশ্ব জেনেছে বাংলাদেশের নাম।

কী এই উদ্ভাবন
বিজ্ঞানের কচকচানির মধ্যে না গিয়ে একেবারে সহজ ভাষায়, সায়ীফ সালাহউদ্দিন ও তাঁর দলের এ আবিষ্কারটি যেকোনো ইলেকট্রনিক ডিভাইসে ব্যবহূত ব্যাটারির ব্যবহারের হার অনেক বাড়িয়ে দেবে। অর্থাৎ, তাঁর এই আবিষ্কার ব্যাটারির চার্জ দ্রুত শেষ হয়ে যাওয়া রোধ করে, এক চার্জে এনে দেবে বেশিক্ষণ ব্যবহারের সুযোগ। এই উদ্ভাবনে সায়ীফের সঙ্গী ছিলেন আরেক মেধাবী বাংলাদেশি, আসিফ খান। তাঁরা দুজন এই কাজে প্রাকৃতিকভাবে ইলেকট্রন জমা হয়ে থাকা উপাদান ব্যবহার করে একটি ক্যাপাসিটর তৈরি করেছেন, যে ক্যাপাসিটরটি কম্পিউটারে ব্যবহারের ক্ষেত্রে ভোল্টেজের পরিমাণ অনেক কমিয়ে দিতে পারে।
প্রাকৃতিকভাবে ইলেকট্রন জমা হয়ে থাকা সেই উপাদানের নাম ফেরোইলেকট্রিক, যা ধনাত্মক ও ঋণাত্মক—দুই ধরনের চার্জই ধারণ করতে সক্ষম। এমনকি যখন কোনো ভোল্টেজ থাকে না, তখনো ফেরোইলেকট্রিক উপাদানে তৈরি ক্যাপাসিটর দুই ধরনের চার্জ ধারণ করতে পারে।
২০০৮ সালে ইউনিভার্সিটি অব ক্যালিফোর্নিয়ার নিজেদের গবেষণায় সায়ীফ সালাহউদ্দিন গ্র্যাজুয়েট ছাত্র আসিফ খানকে সঙ্গে নিয়ে দেখিয়েছেন, যখন একটি ক্যাপাসিটর ফেরোইলেকট্রিক উপাদানে তৈরি করা হয় এবং একে একটি ইলেকট্রিক ইনস্যুলেটরের সঙ্গে সংযুক্ত করা হয়, তখন অনেক কম ভোল্টেজেই এর মধ্যে অনেক বেশি পরিমাণে চার্জ জমা হয়। সেখানে যে ধরনের চার্জ জমা হয়, তা কেবল অনেক বেশি ভোল্টেজের মাধ্যমেই দেওয়া সম্ভব। এই চার্জ যখন যেকোনো ট্রানজিস্টরে দেওয়া হয়, তখন তা দিয়ে অনেক কম বৈদ্যুতিক ভোল্টেজ ব্যবহার করে কম্পিউটার চালানো সম্ভব। বর্তমানে কম্পিউটার চালাতে যে পরিমাণ ভোল্টেজের প্রয়োজন হয়, সায়ীফ সালাহউদ্দিনের উদ্ভাবিত পদ্ধতি ব্যবহার করলে অনেক কম ভোল্টেজে তা চালানো সম্ভব।
আমরা সবাই জানি, কম্পিউটারের প্রসেসর (চিপ) ট্রানজিস্টর দিয়ে তৈরি হয়। একটি প্রসেসরে যত বেশি ট্রানজিস্টর থাকবে, প্রসেসরটি তত বেশি শক্তি উৎপাদন করতে সক্ষম হবে। সত্তরের দশকে এ ব্যাপারটি আবিষ্কৃত হয়। ‘মুর’র ল নামে পরিচিত এই গবেষণায় দেখা গিয়েছিল, একটি কম্পিউটার চিপে যে পরিমাণ ট্রানজিস্টর ঢোকানো হয়, প্রতি দুই বছর পর তার পরিমাণ দ্বিগুণ হয়ে যায়। একটি আধুনিক চিপে কয়েক শ কোটি ট্রানজিস্টর থাকতে পারে।
সায়ীফ সালাহউদ্দিন তাঁর গবেষণার মাধ্যমে প্রস্তাব রেখেছেন, কম্পিউটার চিপের মধ্যে যদি ফেরোইলেকট্রিক উপাদান দিয়ে তৈরি ট্রানজিস্টর ঢোকানো হয়, তাহলে তা অনেক কম বৈদ্যুতিক ভোল্টেজে চার্জ করা সম্ভব। সায়ীফের এই উদ্ভাবন ইতিমধ্যেই হইচই ফেলে দিয়েছে যুক্তরাষ্ট্রে। যুক্তরাষ্ট্র এমন একটি দেশ, যে দেশে মোট বিদ্যুৎ উৎপাদনের ৫ শতাংশ ব্যবহূত হয় তথ্যপ্রযুক্তি খাতে, বিশেষ করে কম্পিউটারসংক্রান্ত কাজে। কম্পিউটারের কাজে ব্যবহূত যুক্তরাষ্ট্রের ৫ শতাংশ বিদ্যুৎ আবার ছোটখাটো একটি দেশের মোট উৎপাদিত ও ব্যবহূত বিদ্যুতের সমান। তাই সায়ীফের এই উদ্ভাবনের যদি ব্যবহারিক ব্যবহার হয়, তা যুক্তরাষ্ট্রের বিদ্যুতের ব্যয় কমিয়ে নিয়ে আসতে পারবে অনেকটাই।

সায়ীফের ভাবনায় বাংলাদেশ
সায়ীফ সালাহউদ্দিনের মতে, বাংলাদেশে মেধাবীর কোনো অভাব নেই। মেধাবীরা নিজ যোগ্যতায় বর্তমানে বিশ্বের বিভিন্ন দেশের বড় বিশ্ববিদ্যালয়গুলোতে স্থান করে নিচ্ছেন, নিজেদের মেধার স্বাক্ষর রাখছেন। কিন্তু তিনি চিন্তিত এই ভেবে যে বাংলাদেশ তার মেধাবীদের ধরে রাখতে পারছে না।
নিজের উদাহরণ টেনে বলেন, ‘আমাকে যদি আপনারা মেধাবী বলেন, তাহলে সরকার আমার জন্য কিছুই করেনি, এটা বলা উচিত হবে না।’ একজন ছাত্রকে প্রকৌশলী বানানো কম খরচের বিষয় নয়। দরিদ্র এই দেশের সরকার তো একজনকে প্রকৌশলী বানাচ্ছে। আমাদের দেশের বেসরকারি খাতের উচিত, মেধাবীদের জন্য কাজের সুযোগ করে দেওয়া।’ দেশে ম্যানুফ্যাকচারিং শিল্প গড়ে উঠলে তবেই মেধাবীরা সত্যিকার অর্থে কাজ করার সুযোগ পাবেন। তিনি ইলেকট্রনিক ভোটিং যন্ত্রের উদাহরণ টেনে বলেন, এ যন্ত্রটি তৈরি করেছে বাংলাদেশের ছেলেমেয়েরা। সায়ীফ সালাহউদ্দিন বলেন, ‘আমরা ইউনিভার্সিটি অব ক্যালিফোর্নিয়ায় যে গবেষণাটি করে নাম করেছি, সেটি বেসরকারি খাতের অর্থায়নের গবেষণা। এমন যদি বাংলাদেশে করা যেত, তাহলে দেশের অনেক মেধা দেশের কল্যাণেই কাজে লাগত।’

ফেলে আসা দিনগুলো
সায়ীফ সালাহউদ্দিনের বাবা এ এস সালাহউদ্দিন আহমেদ ছিলেন সরকারি চাকুরে। পরবর্তী সময়ে তিনি বাংলাদেশ চিনি ও খাদ্যশিল্প সংস্থার (বিএসএফআইসি) চেয়ারম্যান হয়েছিলেন। মা, সাইয়েদা সালাহউদ্দিন একজন গৃহিণী। ছেলের মেধার সর্বোত্তম বিকাশে তাঁদের অবদান বলে বোঝানোর মতো নয়—এ কথা বলেছেন ছেলে সায়ীফ সালাহউদ্দিন নিজেই। বাবার বদলির চাকরির সুবাদে দেশের বিভিন্ন প্রান্তে ঘুরেছেন। ১৯৯০ সালের দিকে সপ্তম শ্রেণীতে থাকা অবস্থায় ঢাকায় এসে থিতু হন। শিক্ষাজীবনের সবচেয়ে গুরুত্বপূর্ণ সময়টা, অর্থাৎ এসএসসি পরীক্ষার আগ দিয়ে ইঞ্জিনিয়ারিং ইউনিভার্সিটি স্কুলের জীবন তিনি এখনো ভুলতে পারেন না। তিনি বলেন, এই স্কুলের শিক্ষক-শিক্ষিকাদের অসম্ভব যত্ন ও ভালোবাসায়, মেধা বলুন আর যা-ই বলুন, সবকিছুই বিকশিত হয়েছে। বুয়েটের জীবনও তাঁর মেধাকে বিকশিত করেছে।

শেষ কথা
সায়ীফ কয়েক দিনের জন্য বাংলাদেশে এসেছিলেন। আবার ফিরে যাবেন তাঁর কর্মক্ষেত্র যুক্তরাষ্ট্রে। সেখানে আবার ব্যস্ত হবেন অন্য কোনো গবেষণায়, অন্য কোনো উদ্ভাবনে। তিনি যেখানেই থাকুন, যা-ই করুন, এ দেশের মানুষের ভালোবাসা আর আশীর্বাদ থাকবে তাঁর সঙ্গে। এ দেশের মাটি গর্বভরে জানান দেবে, সায়ীফ সালাহউদ্দিনের মতো কৃতী-মেধাবীদের জন্মগাথা।
বাংলাদেশের প্রখ্যাত প্রাণী বিশেষজ্ঞ। দেশের গণ্ডি পেরিয়ে বিদেশের মাটিতেও নিজের প্রতিভার পরিচয় দিয়েছেন। পশুপাখি নিয়ে লেখালেখি করেন। বর্তমানে দুবাই চিড়িয়াখানার প্রধান হিসেবে কর্মরত আছেন রেজা খান

প্রকৃতি বিষয়ের প্রদর্শনী দেখি ও উপভোগ করি
প্রকৃতি বিষয়ে যেকোনো ছবির প্রদর্শনী দেখি ও দারুণ উপভোগ করি। যেমন আরব আমিরাতের জলাভূমির ওপর একটি ছবির প্রদর্শনী দেখার জন্য এক সাঁঝের বেলা ১৪০ কিলোমিটার নিজে ফোর হুইল গাড়ি চালিয়ে ফুজেইরা শহরে গেলাম এবং ওটা উপভোগ করার পর মাঝরাতে একই দূরত্ব অতিক্রম করে ঘরে ফিরলাম।

প্রেক্ষাগৃহে গিয়ে কোনো সিনেমা দেখি না
প্রেক্ষাগৃহে গিয়ে কোনো সিনেমা দেখি না। টিভির পর্দায় মূলত প্রাণী ও প্রকৃতিবিষয়ক ডকুমেন্টারি ছাড়া শাহরুখ খান অভিনীত হিন্দি ছবি দেখি। ১৯৭৭ সালে ডক্টরেট ডিগ্রি শেষ করার পর নিজে একা কোনো ছবি দেখিনি।

কাজের ফাঁকে আমি
আমার কাজের ফাঁক মানেই হলো পাখি ও প্রকৃতি দেখতে মাঠে আর ঘরে ফিরলে ল্যাপটপে থাকার সময় যখন তিন নাতি-নাতনির সঙ্গে দহরম-মহরম করার জন্য সামান্য যেটুকু ব্রেক মেলে! প্রয়াত ভূপেন হাজারিকার ‘গঙ্গা আমার মা’, ‘মেঘ থম থম করে’, ‘একটি কুঁড়ি দুটি পাতা’ ইত্যাদি গান শোনা হয়। এ ছাড়া বিভিন্ন সময় অবসরে বই পড়া হয়, যার সবই পাখি ও প্রকৃতিকেন্দ্রিক। অফিস-বাসা-বনবাদাড়ে ঘুরে বেড়ানোর ফাঁকের সবটুকু সময় কাটে ল্যাপটপে জার্নাল পড়ে আর নিজের সংগৃহীত তথ্য ফাইলবন্দী করতে। এ ছাড়া লেখালেখি করতে এবং দেশ ও আমিরাত থেকে আসা প্রাণীবিষয়ক প্রশ্নের জবাব দেওয়াতেও সময় কাটে। আর তাই সাদামাটা জীবনের যে অবসর, তা সম্ভবত আমার জীবনে নেই! বিশ্বের সুন্দরতম জায়গার একটি হলো আমাদের প্রিয় সুন্দরবন। বেড়ানোর জন্য এটাই আমার প্রিয় ঠিকানা।

ভালো লাগা একটি কাজ
মাঠে গবেষণাকাজ করার সময় বিরল প্রাণীর সন্ধান মেলা। যেমন ২০১১ সালের মে মাসে আরব সাগরের কোলে, ফুজেইরা শহরের পাশে প্রচুর গরম—৪৩-৪৪ ডিগ্রি সেন্টিগ্রেড তাপমাত্রা—ও বালু-ঝড় উপক্ষো করে পাখি দেখার সময় যখন সুদূর উত্তর আমেরিকা থেকে প্রথমবারের মতো আরব আমিরাত উপকূলে আসা ‘ফ্রাঙ্কলিন্স গাল’ দেখি ও রেকর্ড করি। আমেরিকার বাইরে এটি পঞ্চমবার দেখা নমুনা। এর আগে ইসরায়েলের ইলাত উপকূলে দুবার, সাইপ্রাসে একবার এবং ২০১১ সালের প্রথম দিকে মিসরের আলেকজান্দ্রিয়ায় একবার দেখা গেছে এ পাখি।
বাংলাদেশ নিয়ে অজস্র নেতিবাচক খবর শুনেছেন রুপার্ট গ্রে। দেশটি দুর্নীতিগ্রস্ত। মাথাপিছু আয় এই সেদিনও ছিল ৪০০ ডলারের নিচে। দারিদ্র্যসীমার নিচে বাস করে অধিকাংশ মানুষ। নিদারুণ দারিদ্র্য যেমন আছে, তেমনি গুটিকয় মানুষের হাতে জমছে সম্পদের পাহাড়। দেশটির রাজনীতি মোটা দুই দাগে বিভক্ত। বড় জাতীয় ইস্যুতেও দুই প্রধান দল একমত হতে পারে না...বাংলাদেশ নিয়ে সুখবর কোথায়? যে একটা-দুটো ভালো খবর আছে, সেটা পশ্চিমা দুনিয়া অবধি পৌঁছানোর আগেই যেন হাওয়ায় মিলিয়ে যায়।
তার পরও এই দেশটাকে পছন্দ হয়েছে রুপার্ট গ্রের। ব্রিটিশ ভদ্রলোক যতটুক জেনেছেন-বুঝেছেন, এই দেশের ওই খেটে খাওয়া মানুষগুলো খুব সরল। দেশটির মধ্যে আছে অদ্ভুত এক সারল্যও। খেটে খাওয়া কৃষক, শ্রমিক, মজদুর তো আর দুর্নীতি করে না। দেশটির সবুজ প্রকৃতিও মনে ধরেছে গ্রের। আর তাই আগামী সেপ্টেম্বরে যখন তিনি এক বিশেষ অভিযানে বের হবেন, তাঁর যাত্রার প্রথম পদক্ষেপটি নেওয়া হবে বাংলাদেশ থেকেই।
কী সেই অভিযান? বিশ্বভ্রমণ। প্রশ্ন করতে পারেন, ‘বিশ্বভ্রমণ! এ আর এমন কী হাতিঘোড়া! এ তো আর জুল ভার্নের জামানা নয়, আশি দিনে বিশ্বভ্রমণ এখন আর চ্যালেঞ্জ নয়, বরং দু-তিন দিনেই পৃথিবীটা এক চক্কর দিয়ে আসা সম্ভব। আর তা ছাড়া প্রযুক্তির কল্যাণে বিশ্ব তো হাতের মুঠোয়। প্রযুক্তির এমন এক যুগে বসে রুপার্ট গ্রের বিশ্বভ্রমণের আলাদা মাহাত্ম্য কী? মাহাত্ম্য হলো, বিমানের বিজনেস ক্লাসের আরাম কেদারায় শুয়ে-বসে তিনি বিশ্বভ্রমণ করবেন না। বিশ্বভ্রমণ করবেন সেই ১৯৩৬ সালের রোলস রয়েসের ক্লাসিক মডেলের এক গাড়িতে চেপে! দুঃসাহিক মিশন, বলতেই হবে। আর এই অভিযানে গ্রের সঙ্গী হচ্ছেন তাঁর প্রিয়তমা স্ত্রী জেন।
সেপ্টেম্বর আসতে এখনো কয়েক মাস বাকি। কিন্তু শুরু হয়ে গেছে প্রস্তুতি। পুরাতন গাড়িটাকে দীর্ঘ যাত্রার জন্য প্রস্তুত করে তোলা হচ্ছে। এমনও তো হতে পারে, ধু-ধু মরুর মাঝখানে নষ্ট হয়ে গেল। এ জন্য প্রয়োজনীয় সরঞ্জাম, যন্ত্রাংশও নিতে হচ্ছে সঙ্গে। আর খোলা আকাশের নিচে রাত্রী বাসের প্রস্তুতি তো থাকছেই।
ইংল্যান্ড থেকে তাঁদের গাড়িটা সমুদ্রপথে জাহাজে করে ভিড়বে চট্টগ্রাম বন্দরে। সেখান থেকেই যাত্রা শুরু করবেন গ্রে আর জেন। ভুটান, নেপাল, ভারত ঘুরে পৌঁছাবেন আরব আসরে। সেখান থেকে জাহাজে করে ইরান। পারস্য থেকে যাবেন তুরস্কে। এশিয়া আর ইউরোপের সেতুবন্ধ হয়ে আছে এই তুরস্ক। এদিক দিয়েই ইউরোপে ঢুকবে তাঁদের গাড়ি। এক সময় ফিরে যাবেন ইংল্যান্ডে। পুরো এই যাত্রাপথে তাঁরা ক্যামেরাবন্দী করবেন তাদের অভিজ্ঞতা, উপলব্ধি। ক্যামেরাবন্দী হবে ভিন্ন সংস্কৃতি, ধর্ম, বর্ণ, প্রকৃতি। সবশেষে এটা নিয়ে একটা প্রামাণ্যচিত্র বানানোর পরিকল্পনাও আছে। যে প্রামাণ্যচিত্রের নাম রাখা হয়েছে আ সেন্স অব জার্নি।
রাজীব হাসান
সূত্র: গ্যাডলিং.কম
কাবুলের ক্যারাভান সরাই
লেখক: মঈনুস সুলতান
প্রকাশক: প্রথমা প্রকাশন
দাম: ২৭৫ টাকা
যুুদ্ধবিধ্বস্ত আফগানিস্তানে দিনের পর দিন ঘুরেছেন মঈনুস সুলতান। যুদ্ধ আফগানদের জীবন বদলে দিয়েছে, বিত্তশালী পরিণত হয়েছেন মিসকিনে; তালেবানদের যুগে রুদ্ধ হতে বসেছিল কবি-শিল্পীদের সৃজনশীল কর্মকাণ্ড এবং এর ভেতরেই তাঁরা সৃষ্টির জন্য নতুন নতুন পথ বেছে নিয়েছেন—এসব কাহিনির মর্মন্তুদ, কৌতূহলোদ্দীপক ও সরস বর্ণনা দিয়েছেন লেখক এই বইয়ে। যুদ্ধের আবহের ভেতরও কাবুলের এক কার্পেটের দোকানে বসে মহিলা কবিদের গুপ্ত মাইফেল। সেই মাইফেল থেকে ফেরার সময় যশস্বী কবি শায়ের বাবা লেখককে বলেন, ‘অনেক দূরদেশ থেকে এসে তুমি মাইফেলে বসলে, আগামীতে তোমার জন্য এ আসন শূন্য থাকবে।’

বিচিত্রিতা
লেখক: রবীন্দ্রনাথ
সম্পাদক: আসিশ পাঠক
প্রকাশক: প্রতিক্ষণ
দাম: ৫৭০ টাকা
রবীন্দ্রনাথের কবিতা নিয়ে বেরিয়েছে বিচিত্রিতা বইটি। রবীন্দ্রনাথের বিভিন্ন সময়ের লেখা কবিতা স্থান পেয়েছে এই বইয়ে। এর অন্যতম একটি বৈশিষ্ট্য হচ্ছে, প্রতিটি কবিতার সঙ্গে মিলিয়ে আঁকা হয়েছে একটি করে চিত্রকর্ম। ভরতের বিভিন্ন বিখ্যাত চিত্রশিল্পী একটি করে কবিতা আলাদা করে চিত্রকর্ম এঁকেছেন। রবীন্দ্রনাথের কবিতার এই বইয়ে জনপ্রিয় কবিতার সঙ্গে সঙ্গে চিত্রশিল্পীদের আলাদা পরিচিতিও আছে সুখপাঠ্য এই বইয়ে।

এ হিস্ট্রি অব বাংলাদেশ
প্রকাশনা: কেমব্রিজ ইউনিভার্সিটি প্রেস
লেখক: উইলিয়াম ভন শেন্ডেল
দাম: ৬৯৫ টাকা
নানা ঐতিহ্য আর ইতিহাসের এই বাংলাদেশ। বিখ্যাত লেখক উইলিয়াম ভন শেন্ডেল বাংলাদেশকে দেখেছেন খুব কাছ থেকে। বাংলাদেশের ইতিহাস-ঐতিহ্য তিনি তুলে এনেছেন এই বইয়ে। বাংলাদেশের স্বাধীনতা সংগ্রামের ইতিহাস, ঐতিহাসিক স্থাপনা উঠে এসেছে। রিকশার শহর বাংলাদেশকেও তিনি যেভাবে দেখেছেন সেভাবে লিখেছেন। বাংলাদেশের রাজনৈতিক পটপরিবর্তন স্থান পেয়েছে। তুলে নিয়ে এসেছেন একাত্তরের ঘাতক-দালালদের কথাও।
সূত্র: প্রথমা প্রকাশন, আজিজ সুপার মার্কেট, শাহবাগ, ঢাকা।

সংগীত
সীমার মাঝে অসীম তুমি
রবীন্দ্রনাথ লিখেছেন অনেক ধরনের গান। সংগীত-প্রেমীদের কাছে আলাদা পছন্দ বিভিন্ন ধরনের রবীন্দ্রসংগীত। এই রবীন্দ্রসংগীতের মধ্যে একটি অংশজুড়ে রয়েছে রবীন্দ্রনাথের পূজার গান। ভারত থেকে বেরিয়েছে সীমার মাঝে অসীম তুমি নামে রবীন্দ্রনাথের পূজাপর্যায়ের গানের সংকলন। মোট ৫০টি পূজার গান আছে এই অ্যালবামে।
সূত্র: সুরের মেলা, আজিজ সুপার মার্কেট, শাহবাগ, ঢাকা।

চলচ্চিত্র
মেঘের পরে মেঘ
পরিচালক: চাষী নজরুল ইসলাম
রাবেয়া খাতুনের উপন্যাস অবলম্বনে নির্মিত হয়েছে চলচ্চিত্রটি। ১৯৭১ সালের মুক্তিযুদ্ধে লন্ডভন্ড হয় একটি গ্রাম। সেই গ্রামের সন্তান স্বাধীন মাহমুদ একদিন জানতে চায় পিতার পরিচয়। তার জন্ম যুদ্ধজয়ের পর। প্রশ্ন ওঠে কে তার পিতা। মুক্তিযোদ্ধা সেজান মাহমুদ, নাকি ঘাতক দালাল রাজাকার মজিদ, নাকি পাকিস্তানি ক্যাপ্টেন সাদেক। এই তিনটি চরিত্রের মধ্যেই উঠে আসে একাত্তরের স্বাধীনতা সংগ্রামের চিত্র।

নরওয়েজিয়ান উড
পরিচালক: আন হাং ট্রান
হারুকি মুরাকামির বিখ্যাত উপন্যাস নরওয়েজিয়ান উড অবলম্বনে নির্মিত এ চলচ্চিত্র। বই হিসেবে বিপুল জনপ্রিয়তা পাওয়ার পর নির্মিত হয়েছে চলচ্চিত্রটি। এর কেন্দ্রীয় চরিত্র তোর স্মৃতিচারণার মধ্য দিয়ে ঘটনা এগিয়ে যায়। ১৯৬০ সালের গল্প। যখন তো বিশ্ববিদ্যালয়ের ছাত্র, তখন তার বন্ধু কুজাকি আত্মহত্যা করে তাকে এক চিরস্থায়ী বিষণ্নতায় ঠেলে দিয়ে যায়।সূত্র: মুভি প্লাস, রাইফেল স্কয়ার মার্কেট, ঢাকা।
যা কিছু প্রথম, তা সব সময়ই প্রথম। হতে পারে, প্রথম আবিষ্কৃত তথ্যটা হয়তো পরে দেখা গেল প্রথম নয়, তারও আগে কিছু আছে। কিন্তু সেটিও হবে প্রথম। কাজেই প্রথম চিরকালই প্রথম।

একাডেমি অ্যাওয়ার্ড বা অস্কার
চলচ্চিত্র বিষয়ে পৃথিবীতে যত পুরস্কার প্রবর্তিত হয়েছে, তার মধ্যে সবচেয়ে বিখ্যাত ও সম্মানজনক পুরস্কার ‘একাডেমি অ্যাওয়ার্ড’ যা অস্কার নামেও পরিচিত। ১৯২৯ সালে এই পুরস্কার প্রথম প্রবর্তিত হয়। চলচ্চিত্রের বিভিন্ন শাখায় এই পুরস্কার দেওয়া হয়। পুরস্কার হিসেবে কলাকুশলীরা হাতে পান একটি সোনালি মূর্তিবিশেষ। ওয়াল্ট ডিজনি একক চলচ্চিত্র নির্মাতা প্রতিষ্ঠান হিসেবে সবচেয়ে বেশিবার অস্কারে ভূষিত হয়েছে।
গ্র্যামি অ্যাওয়ার্ড
এটি সংগীত বিষয়ে প্রবর্তিত সবচেয়ে সম্মানজনক পুরস্কার। ১৯৫৯ সালে যুক্তরাষ্ট্রে এই পুরস্কারটি প্রবর্তিত হয়। ক্লাসিকাল সংগীতে স্যার জর্জ সোলতি সবচেয়ে বেশিবার এই পুরস্কার জিতেছেন। সংগীতের জনপ্রিয় ধারায় মোট ২২ বার গ্র্যামি জিতেছেন স্টিভি ওয়ান্ডার। ২০০৩ সালে একক শিল্পী হিসেবে মার্কিন পপশিল্পী বেওন্সে পাঁচটি ক্যাটাগরিতে গ্র্যামি জিতে সারা পৃথিবীতে হইচই ফেলে দিয়েছিলেন।
বুকার পুরস্কার
সাহিত্য বিষয়ে ব্রিটেনে এই পুরস্কার দেওয়া হয়। ১৯৬৮ সালে ব্রিটেনে প্রবর্তিত হলেও সারা পৃথিবীর সাহিত্যপ্রেমীরা প্রতিবছর অধীর আগ্রহে অপেক্ষা করেন বুকার পুরস্কার কার হাতে উঠবে-তা দেখার জন্য। সাধারণত একটি বছরের সেরা সাহিত্যকর্মকে দেওয়া হয় এই পুরস্কার।
 ওয়ার্ল্ড অব ফ্যাক্টস অবলম্বনে তানজিলা ইউছুফজাই
