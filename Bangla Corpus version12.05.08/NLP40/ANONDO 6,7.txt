 
নন্দনে সে দিনের সন্ধ্যাটা ছিল সত্যিই অন্য রকম। পৃথিবীর নানা প্রান্তের নামজাদা নির্মাতা কলাকুশলীরা জড়ো হয়েছেন এই সাংস্কৃতিক কেন্দ্রে। খানিক পর উৎসবের একমাত্র পুরস্কারটি ঘোষণা হবে। উত্তেজনার আঁচ তো খানিকটা থাকেই। কিন্তু নাসির উদ্দীন ইউসুফ সেদিক থেকে বেশ খানিকটা নির্ভার। ১৭তম কলকাতা চলচ্চিত্র উৎসবে নেটপ্যাক (নেটওয়ার্ক ফর দ্য প্রমোশন অব এশিয়ান সিনেমা) পুরস্কারের দৌড়ে গেরিলা আছে বটে। কিন্তু পুরস্কার জয়ের আশা তিনি অন্তত করছেন না। তিনি বসেছেন তৃতীয় সারিতে। ছয়টার কাছাকাছি বাজে। সমাপনী অনুষ্ঠানের মঞ্চ থেকে জানানো হলো, এখন নেটপ্যাক পুরস্কার ঘোষণা করবেন সন্দীপ রায়। নাসির উদ্দীন ইউসুফ মুহূর্তের জন্য অন্যমনস্ক হয়েছিলেন ওই সময়টায়। সে কারণে সন্দীপ রায়ের ‘বাংলাদেশের ছবি গেরিলা’ কথাটা ঠিক পুরোপুরি শুনতে পেলেন না। যখন খেয়াল হলো, দেখলেন পুরো হল ফেটে পড়ছে তালির শব্দে। বিস্ময়াভিভূত হয়ে উঠে দাঁড়িয়ে দর্শকদের উদ্দেশে হাত নাড়লেন তিনি।
কিন্তু আদতেই কি এই উৎসবে নেটপ্যাক অ্যাওয়ার্ড বা এশিয়ার সেরা ছবির পুরস্কার প্রাপ্তিটা অপ্রত্যাশিত ছিল?
‘গেরিলার প্রতিদ্বন্দ্বী বাকি ছবিগুলোও আমি দেখেছি। কোরিয়া, ইরান, চীনের মতো দেশের ছবি ছিল সেখানে। বিশেষ করে, ইরান থেকে যে ছবিটা এসেছে (এ মিটিং) সেটা তো অসাধারণ লেগেছে আমার। তাই আমি অন্তত আশাবাদী ছিলাম না।’ গত ১৭ নভেম্বর সন্ধ্যার কথা বলছিলেন নাসির উদ্দীন ইউসুফ। তাঁর পুরানা পল্টন লেনের বাড়িতেও তখন আদতে সন্ধ্যা নামছে। বাইরে অন্ধকার গাঢ় হচ্ছিল আর সরব হয়ে উঠছিল গেরিলা ছায়াছবির মুখ্য মানুষজনের সঙ্গে আমাদের সান্ধ্য আসর।
ততক্ষণে পুরানা পল্টনের ঠিকানায় পৌঁছে গেছেন গেরিলা ছায়াছবির কেন্দ্রীয় চরিত্র বিলকিস (জয়া আহসান)। এসেছেন বিলকিসের নিখোঁজ স্বামী হাসান (ফেরদৌস)। ছবির সংগীত পরিচালক, পোশাক ডিজাইনার শিমূল ইউসুফ আর প্রযোজকদের একজন এশা ইউসুফ ছিলেন বাড়িতেই। পুরস্কারপ্রাপ্তির খবরটা সবার আগে এসএমএস করে নাসির উদ্দীন ইউসুফ জানিয়েছেন স্ত্রী শিমূল ইউসুফকে। শিমূল তখন ঢাকায়। মঞ্চের পেছনে। খানিক পরই তাঁর বিনোদিনী শুরু হবে। স্বামীর মতো গেরিলার পুরস্কারপ্রাপ্তি অপ্রত্যাশিত ছিল, সেটা অবশ্য কিছুতেই মানতে রাজি নন শিমূল। বলছিলেন, ‘ শুরু থেকেই একটা ধারণা ছিল, আমরা পুরস্কারটা পেয়েও যেতে পারি।’
জয়া আহসান খবরটা পেয়েছেন কলকাতা থেকেই। নির্মাতা-প্রযোজক অরিন্দম শীল ফোন করে জানিয়েছেন সুখবরটা। মাস খানেক আগে অরিন্দমের আবর্ত ছবিতে চারু চরিত্রে অভিনয়ের জন্য চুক্তিবদ্ধ হয়েছেন তিনি। অরিন্দমের ‘চারু’কে ঘিরে বাড়তি আগ্রহ ছিল কলকাতার সংবাদমাধ্যমগুলোর। উৎসবের উদ্বোধনী অনুষ্ঠান শেষে জয়া ফিরে এসেছিলেন ঢাকায়।
আর ফেরদৌস? তখন শুটিং করছিলেন কলকাতা থেকে দূরের একটা জায়গায়। সেখানেই তাঁর এক প্রযোজকের ফোন—
‘তুমহারা গেহরিলা...অ্যাওয়ার্ড মিলা..।’ ফেরদৌসকেই কষ্ট করে বুঝে নিতে হয়েছে আসলে গেরিলার পুরস্কারপ্রাপ্তির খবরটা তাঁকে দিতে চাইছেন মাড়ওয়ারি ভদ্রলোক।
সাফল্য উদ্যাপনের আড্ডায় আলগোছে চলে আসে দুই দেশের সাংস্কৃতিক আদান-প্রদান প্রসঙ্গ। টিম গেরিলা অন্তত মনে করছে, মমতা বন্দ্যোপাধ্যায়সহ পশ্চিমবঙ্গের অনেকেই বেশ আন্তরিক আর ইতিবাচক এই আদান-প্রদানের ব্যাপারে। আলাপের ফাঁকে এ সাফল্যের জন্য যাঁদের কাছে ঋণী, সেটা স্বীকার করতে ভোলেন না গেরিলা ছবির কাণ্ডারি নাসির উদ্দীন ইউসুফ, ‘জয়া অসাধারণ অভিনয় করেছে, এ টি এম শামসুজ্জামানের সর্দার চরিত্রটা কলকাতায় বেশ আলোচিত হয়েছে। শতাব্দী যে আদতে পাকিস্তানি মেজর নয়, সেটা বহু লোক বিশ্বাসই করতে চায়নি। ফেরদৌস, পীযূষ, পাভেল, কামাল...পুরো দলের কাছেই আমার কৃতজ্ঞতার শেষ নেই।’
এবারই কলকাতা উৎসবে প্রথমবারের মতো অন্তর্ভুক্ত হয়েছে নেটপ্যাক পুরস্কার। প্রথম পুরস্কারটাই পেয়েছে বাংলাদেশের ছবি। টাইমস অব ইন্ডিয়া, আনন্দ বাজারসহ বহু পত্রিকায় ফলাও করে বেরিয়েছে গেরিলা নিয়ে আলোচনা। নেটপ্যাক পুরস্কারের সনদে গেরিলাকে আখ্যায়িত করা হয়েছে, ‘বাংলাদেশের মুক্তিযুদ্ধের সময় ঘটে যাওয়া গণহত্যাকে তুলে ধরার এক সাহসী চেষ্টা’ হিসেবে। ১৯৭১ সালে জীবন বাজি রেখে লড়েছেন সম্মুখ সমরে। মুক্তিযুদ্ধ নিয়ে ছবি করার আরেক যুদ্ধে নেমেছিলেন। তাঁরই ফসল গেরিলা কলকাতা চলচ্চিত্র উৎসবের মতো এক বিশ্ব আসরে আরও একবার তুলে ধরেছে এক অকথিত সত্য, ’৭১ সালে এই বাংলার মাটিতে পাকিস্তানি বাহিনী আর তার দোসরদের পরিচালিত গণহত্যার ভয়াবহতা। এক জীবনে এর চেয়ে বেশি আর কিইবা চাইতে পারেন একজন নির্মাতা?
দিন শেষ, সন্ধ্যা। সৈকতে আছড়ে পড়ছে বঙ্গোপসাগরের দুরন্ত ঢেউ। খানিক দূরে গিটার হাতে বসে আছেন একজন শান্তশিষ্ট তরুণ। তরুণটির সঙ্গে ছোট একটা দলও আছে। ছোট সেই দলটি একজন রিকশাওয়ালাকে আবিষ্কার করল মুহূর্তেই। শান্ত তরুণটি হাত পাতলেন রিকশাওয়ালার দিকে, ‘১০টা টাকা দেন। গান শোনাব।’ তরুণের নির্বিকার ভঙ্গি দেখে ১০টি টাকা বাড়িয়ে দিলেন রিকশাওয়ালা। শুরু হলো তাঁর জন্য গান। সন্ধ্যার আলো-আঁধারিতে খানিক দূরে দাঁড়িয়ে দৃশ্যটা দেখছিলেন আরেকজন। সব দেখে সেই দর্শক আবিষ্কার করলেন, গিটারওয়ালা ওই তরুণ আপাতদৃষ্টিতে শান্তশিষ্ট হলেও আসলে তিনি ‘একটা জিনিস’! মনে মনে স্বীকার করলেন, আর যা-ই হোক, এই ছেলে মোটেও শান্ত নন, দারুণ মজারু! এই তরুণের নাম মাহাদি এবং সৈকতে সেই সন্ধ্যায় মজারু মাহাদিকে যিনি আবিষ্কার করেছিলেন, তিনি এলিটা করিম।
এলিটা-মাহাদি মানে, ‘আসমানের তারা জানে/ জানে জমিনের ফুল/ ভালোবেসে তোমায় করি নাই ভুল।’ হ্যাঁ, ব্যাপারটা এ রকমই। সংগীতপিপাসুদের কাছে এখন এই দুজনের নাম তুললেই উঠে আসে এমন কিছু গানের কথা। এর শুরুটা হয়েছিল অন্তহীন দিয়ে। অন্তহীন এলিটা-মাহাদি জুটির প্রথম অ্যালবাম (সেখানে তৃতীয় শিল্পী ছিলেন অদিত)। বেরিয়েছিল ২০০৯ সালে। মনে পড়ে সেখানকার কয়েকটি গানের কথা? নিশ্চিত ভুলে যাননি। ওই অ্যালবামে এলিটা-মাহাদির গাওয়া ‘অন্তহীন’, ‘নিঝুম রাত’ কিংবা ‘হূদয়’ গানগুলো পেয়েছিল তুমুল শ্রোতাপ্রিয়তা। বছর দুই গড়িয়ে গেছে, কিন্তু এখনো গানগুলো সমান আদৃত। অন্তহীন এবং সাম্প্রতিক সময়ে প্রকাশিত প্রিন্স মাহমুদের নির্বাচিতা অ্যালবামের ‘সবাই জানে’ গানগুলোর জনপ্রিয়তা সংগীতবাজারে এলিটা-মাহাদি জুটির সাফল্যই প্রমাণ করছে।
হ্যাঁ, সংগীতমঞ্চে এলিটা-মাহাদি যে ভালো জুটি, তা স্পষ্ট প্রতীয়মান। গানের বাইরের মঞ্চের কী অবস্থা? ওই যে প্রথমে এলিটা-মাহদিকে দেখে যেমনটা ভেবেছিলেন, আমরাও ঠিক তেমনটাই ভাবছি, মাহাদি বেশ শান্তশিষ্ট একজন! কারণ, এলিটার পাশে মাহাদি একেবারে স্পিকটি নট! মুখে বিনম্র হাসি। তাই স্বাভাবিকভাবেই আমাদের প্রশ্নের উত্তরে প্রথমেই ব্যাট চালালেন এলিটা, ‘আমরা খুব ভালো বন্ধু। অন্তহীন অ্যালবামে গান গাওয়ার আগে মাহাদিকে চিনতাম, পরিচয় ছিল না। পরিচিত হওয়ার পর অ্যালবামে একসঙ্গে গাইলাম। এবং তারপর প্রায় নিয়মিতই স্টেজ শো করতে লাগলাম আমরা। মাঝে বিজ্ঞাপনের জিঙ্গেলেও কণ্ঠ দিয়েছি দুজনে। তো তাতে করে কেবল মাহাদি আমার সহসংগীতশিল্পীই থাকেনি, হয়েছে বন্ধুও।’ এলিটার দিকে তাকিয়ে হাসেন মাহাদি, সম্মতিসূচক মাথা দুলুনির পরে বলেন, ‘হ্যাঁ, একদম সত্যি। গান নিয়ে তো অনেক আলাপ-আলোচনা করিই, সঙ্গে ব্যক্তিগত অনেক বিষয়ও শেয়ার করি আমরা।’
এলিটা আর মাহাদি একটা সুখবর জানালেন, শিগগির অন্তহীন-২ অ্যালবামের কাজ শুরু করছেন তাঁরা। দ্বৈত অ্যালবামের কাজের খবর পাওয়া গেল, একক অ্যালবাম নিয়ে কী ভাবছেন? বিশেষ করে, ক্যারিয়ারের এতটা সময় পেরিয়ে আসার পরও যখন এলিটার নামের পাশে কোনো একক অ্যালবাম নেই। হ্যাঁ, শিগগির একক অ্যালবাম আসছে তাঁর। এরই মধ্যে শেষ করেছেন কয়েকটি গানের কাজ।
বন্ধু এবং সংগীতশিল্পী এলিটা সম্পর্কে মূল্যায়ন করতে গিয়ে বললেন, ‘বাংলাদেশে এলিটার কণ্ঠ ইউনিক। আমি ওর বড় ফ্যান।’ এলিটাও প্রশংসায় ভাসালেন মাহাদিকে, ‘মাহাদি গানটা শিখেই এসেছে। তবে ও বেশ বোকা, তাই ওর পারফরম্যান্স চাপা খেয়ে যাচ্ছে। মাহাদি কেমন বোকা বলি, ওকে হয়তো কেউ গান গাইতে বলল। ও গাইল, কিন্তু টাকা চাওয়ার সময় লজ্জা লজ্জা করবে! তবে সবচেয়ে বড় কথা হলো, ও মানুষ হিসেবে খুব ভালো।’
ঈদের দিন ৭ নভেম্বর যখন মুম্বাই পৌঁছালাম, বাংলাদেশে তখন সবাই গোশত কাটায়, রান্নায় ব্যস্ত। আর আমরা তিনজন (আমি, রাসেল ও লাকি) ঈদবিহীন খাবার খাচ্ছি আর ভাবছি, পরদিন আশা ভোঁসলে যেন সুস্থ থেকে দেখা করতে ও গান রেকর্ড করতে পারেন। সন্ধ্যায় রাসেল যখন বেশি খুশি হতে না করল এবং বলল, ‘আমি তো কাজে এসেছি, আশাজি না পারলেও সনু নিগম ও জাভেদ আলীকে দিয়ে গান করিয়ে নেব, কিন্তু আপুর কী হবে? ঈদের আনন্দ কোরবানি দিয়ে যার জন্য ছুটে এলেন, তিনিই যদি অসুস্থ থাকেন, দেখা না হয়, তাহলে আপুর কত কষ্ট হবে!’
৮ নভেম্বর ফজরের ওয়াক্তের পর কখন আবার ঘুমিয়ে পড়েছি—হঠাৎ রাসেল পাশের ঘর থেকে গম্ভীরভাবে আমাদের তাড়াতাড়ি তৈরি হতে বলল। আশা ভোঁসলে আমাদের যেতে বলেছেন। মাথাটা কাজ করল না, নির্বিকারভাবে উঠলাম। কী করব বুঝছিলাম না। দুটি শাড়ি নিয়ে গেছি, দেশীয় হালকা একটি শাড়ি পরে নিলাম।
নাশতার টেবিলে রাসেল গম্ভীর গলায় বলল, ‘আপু, আপনার স্বপ্ন পূরণ হলো, আমার স্বপ্ন তো পূরণ হলো না...।’ মনটা আবারও খারাপ হয়ে গেল। বললাম, সেটাও কি আমার অপরাধ? (এভাবেই বিনা অপরাধে অপরাধী হই আমি প্রায়ই)। যাহোক, গাড়ি নিয়ে নিচে অপেক্ষা করছিলেন আশাজির এজেন্ট জয়দা। তাঁকে ধন্যবাদ, মন খুলে তাঁকে স্বপ্নের কথা ফোনে জানিয়েছিলাম, তিনি ব্যবস্থা করলেন। রাসেলকে জানালেন, শারীরিক দুর্বলতার জন্য গান গাইতে না পারলেও বাংলাদেশ থেকে আসা শিল্পীর সঙ্গে আশাজি স্টুডিওতে নয়, নিজ বাড়িতে দেখা করবেন। গাড়িতে সারা রাস্তা রাসেলের মন খারাপ দেখে আমিও খুশি প্রকাশ করতে পারছিলাম না।
...অ্যাপার্টমেন্টে পৌঁছেই হূদ্স্পন্দন বাড়তে শুরু করল। আশাজির নতুন ফ্ল্যাট। কেবলি কিনেছেন। আশাজি ড্রয়িং রুমে না ঢোকা পর্যন্ত আমি দাঁড়িয়ে থাকলাম। কিছুক্ষণের মধ্যেই কথা বলতে বলতে একজন হালকা-পাতলা সাধারণ ভদ্রমহিলা ড্রয়িং রুমে এলেন। এসেই হেসে জিজ্ঞেস করলেন, ‘বাংলাদেশের শিল্পী কোনজন এসেছেন?’ আমি এগোব কি, হাত-পা কাঁপছে তখন আমার।... আশা ভোঁসলে আমার সামনে দাঁড়িয়ে!!! রাসেল ও লাকি এগিয়ে গিয়ে সালাম করল। আমি তাঁর পা দুটোতে হাত রাখলাম। কি মোলায়েম, আমার মা-নানির মতো। বললেন, ‘পা ধরে সালাম করতে হয় না।’ আমাকে ‘আপনি’ সম্বোধন করে অত্যন্ত সম্মানের সঙ্গে বসতে বললেন। এর মধ্যে রাসেল গিয়ে নিজের পরিচয় দিতেই তিনি বললেন, রাসেলের গান তাঁর ভালো লেগেছে। রাসেল ও আমি অনুরোধ করলে তিনি ২২-২৩ নভেম্বর একটি গান রেকর্ড করার সময় দিলেন। একটি গান আমি পছন্দ করলে তিনি সেটিই নিলেন। আরও আটটি গান পূজায় রেকর্ড করতে পারেন বলে রাসেলকে আশ্বাস দেওয়ায় খুশিতে রাসেলের হার্টবিট বেড়ে গেল। আর মন খারাপ? উধাও নিমেষে!
এবার আশাজি কথা শুরু করলেন। এ কথা-সে কথা। বেশি সময় বাংলাতেই সুন্দর করে কথা বললেন। আলাপের সময় কয়েকবার পঞ্চমের (আর ডি বর্মণ) নাম নিতে ভুললেন না। এখনকার গান তাঁর মোটেও ভালো লাগে না বলেও জানালেন। তিনি কথা বললেন, আর আমি মুগ্ধ হয়ে তাঁর দিকে তাকিয়ে আছি। চোখ থেকে অবিরাম জল ঝরছিল আমার। আশাজি এবার আমাকে তাঁর সঙ্গে একই সোফায় বসতে বললেন। আফসোস—বসলাম না। আমি বসতে পারিনি। আজ আমি প্রতিষ্ঠিত কণ্ঠশিল্পী, আশাজি আমাকে বাংলাদেশের একজন স্বনামধন্য শিল্পী হিসেবে বাসায় আমন্ত্রণ জানালেও, যখন থেকে তাঁকে নিয়ে স্বপ্ন দেখা শুরু করি, তখন তো এই আমি ‘সামিনা চৌধুরী’ হইনি! ...আমি তাঁর পায়ের কাছে মাটিতে বসলাম। উনি আমার বিনয় দেখে খুব খুশি হলেন। আমি বলতে ভুলে গেলাম, এই বিনয় আমার মা ও কিংবদন্তি শিল্পী বাবা মাহমুদুন্নবীর কাছে শেখা।
সবচেয়ে স্মরণীয় এবং অবাক যে ব্যাপারটি, তা হলো আশাজিও একটার পর একটা বাংলা, হিন্দি, উর্দু গজল গেয়ে চললেন। দুজনে ভুলেই গেলাম সময় কত গড়িয়ে যাচ্ছে। একবার পরীক্ষার মতো ‘কারুনা ইয়াদ’ গানটি শুনতে চাইলেন। এগুলো আমার প্রাণের গান, কাজেই হুকুম করতেই যতক্ষণ—সঙ্গে সঙ্গেই গেয়ে উঠলাম। তিনি বললেন, ‘তুমি আসলেই খুব ভালো গাও।’ এরপর আমাকে অনেক টিপস দিলেন, মাথায় হাত দিয়ে আদর ও দোয়া করলেন। এই দোয়া পাওয়া আমি শিল্পী হিসেবে ভাগ্যের ব্যাপার মনে করি।
তাঁকে সামান্য একটু উপহার, দেশীয় শাড়ি দিয়ে ধন্য হলাম। পছন্দের রং পেয়ে বললেন, ‘তুম মেরে পাসান্দ জানতে হো।’ তাঁকে বাংলাদেশে আমন্ত্রণ জানিয়ে বিদায় নিলাম।



ঈদুল আজহা উপলক্ষে চ্যানেলে চ্যানেলে এক সপ্তাহ ধরে অসংখ্য নাটক দেখানো হয়েছে।এসবের মধ্যে আলোচিত কিছু নাটক নিয়ে আনন্দ পাতার এই আয়োজন। নাটকগুলো নিয়েলিখেছেন—জাহীদ রেজা নূর, পল্লব মোহাইমেন, ফিরোজ জামান চৌধুরী, কাজল রশীদ ও আলতাফ শাহনেওয়াজ

ময়না
গল্প: মঞ্জু সরকার
চিত্রনাট্য ও পরিচালনা: গিয়াসউদ্দিন সেলিম
এটিএন বাংলা

একজন গ্রামীণ নারীর সংগ্রামের কাহিনি ময়না। কর্মহীন স্বামীর সংসারে ময়না স্বপ্ন দেখে বড় হওয়ার। মুরগির ডিম বিক্রি করে টাকা জমায়। একটা ছাগল কিনে সংসারে গতি আনতে চায়। কিন্তু হায়! স্বামী ওই টাকা চুরি করে, নেশা করে পড়ে থাকে পথে। ময়না হতাশ হয়, কিন্তু ভেঙে পড়ে না। এবার সে ঝুঁকি নেয়। স্থানীয় এক সমিতি থেকে দুই হাজার টাকা ঋণ নেয়। কিন্তু ছাগল কিনতে হাটে যাওয়ার নামে টাকা নিয়ে শহরে চম্পট দেয় ময়নার স্বামী। গাজীপুর শহরে গিয়ে আবার সে বিয়ে করে। এ পর্যায়ে সাপকে মারার প্রতীকী দৃশ্যটি খুবই যৌক্তিক। ‘সামাজিক স্বামী’র পরিচয় পিছু ফেলে আবার নতুন করে উদ্যোগ নেয় ময়না। বেঁচে থাকতে হলে কিছু তো করা চাই। আবার সমিতি থেকে ঋণ নেয় এবং নদীর ঘাটে চায়ের দোকান দেয়। এবার সংসারে স্বস্তির হাওয়া লাগে। সংসার বলতে মা আর শিশুসন্তান। উটকো ঝামেলা হিসেবে উপস্থিত হয় নদীভাঙন এলাকা নিয়ে কাজ করেন এমন এক লেখক-গবেষক। শহুরে এ লোকের ‘ধান্দা’ আর ‘অসাধারণ রহস্য’ শেষ দৃশ্যে এসে বোঝা যায়।
ময়নার ব্যবসা এগিয়ে চলে। ব্যবসায় সফল হওয়ার সঙ্গে সঙ্গেই ময়নাকে নতুন শাড়ি পরিয়ে উপস্থিত করেন পরিচালক। এখানে অভিনেত্রীর নতুন পোশাক ও পোশাকে উজ্জ্বল রঙের ব্যবহার বুদ্ধিদীপ্ত। ময়নার সাফল্যের খবর শুনেই গ্রামে হাজির হয় তার চতুর স্বামী। কিন্তু এবার আর স্বামীকে বরণ করে নেয় না ময়না। ‘ক্যামোন আছো বউ?’ স্বামীর এ প্রশ্নে ময়নার সরাসরি চপেটাঘাত, ‘অ্যাই, কে তোর বউ, কে তোর বউ। যা এখান থ্যাইকা...’। শেষ দৃশ্যে সত্যিকার অর্থেই ‘সামাজিক স্বামীর’ পরিচয় উন্মোচন করে ময়না। ‘স্বামীগিরি ফলাস। যা, তোরে আমি তালাক দিলাম।’ শহুরে ধান্দাবাজ লোকটিকেও ময়না তাড়িয়ে দেয়। শেষ দৃশ্যে লংশটে একাকী ময়না। দর্শকের বুঝতে অসুবিধা হয় না, বাংলাদেশের সামাজিক বাস্তবতায় নারীর সংগ্রামের শেষ নেই।
ময়না নাটকে প্রত্যেক অভিনেতা-অভিনেত্রীর অভিনয়ই বাস্তবসম্মত ও নিচু লয়ে বাঁধা, যা এ নাটকের বড় পুঁজি। তথাকথিত গ্ল্যামারাস চরিত্রের বাইরে এসে গ্রামীণ আটপৌরে চরিত্রে তানভীন সুইটি কেমন অভিনয় করেন, তা নিয়ে শুরুতে দ্বিধা কাজ করছিল বৈকি। কিন্তু অবাক হয়ে লক্ষ করলাম, ময়না চরিত্রে সুইটির সাবলীল অভিনয়, যা একজন উঁচুমানের অভিনয়শিল্পীর পক্ষেই সম্ভব। সব চরিত্রের মেকআপ ছিল স্বাভাবিক, এখানে পরিচালক সংযমের পরিচয় দিতে পেরেছেন।
এ নাটকে অনেক ডিটেইলের কাজ আছে, যা কাহিনিচিত্রটিকে জীবন্ত করেছে। কিন্তু নদীঘাট বোঝাতে অন্তত একটি দৃশ্যে হলেও নদীর ঘাটে বেশি লোকের সমাগম দেখানো দরকার ছিল। নাটকটির চিত্রগ্রহণ ও সম্পাদনা খুবই উঁচুমানের। এ জন্য চিত্রগ্রাহক ইকবাল কবিরকে বিশেষ ধন্যবাদ জানাতে হয়। গিয়াসউদ্দিন সেলিমের মুনশিয়ানায় পুরো নাটকটিই হয়ে উঠেছে জীবন্ত। তাঁকে অভিবাদন।

একটি অসমাপ্ত কবিতা
রচনা ও পরিচালনা:
আবদুল্লাহ মোহাম্মাদ সাদ
দেশটিভি

তারকাখচিত নাটক নয়, কিন্তু দেখতে বসলে শেষ পর্যন্ত না পৌঁছে ওঠা যায় না। কাহিনির বয়ানের পাশাপাশি দৃশ্যায়নও মন কাড়ে। কী হবে এরপর—এ প্রশ্নটি ঘুরতে থাকে মাথায়। একটি অপ্রকাশিত কবিতা নাটকে সে রকম ‘তারকা’ কই? যাঁরা ক্যামেরার সামনে হেঁটে-চলে বেড়াচ্ছেন, তাঁদের কজনকে আগে কোনো নাটকে দেখেছি? নাম নিতে হলে এক হাতের সব আঙুলও দরকার হয় না। তার পরও কেন শেষ পর্যন্ত নাটকটি আকণ্ঠ পান করতে হলো, তা ভেবে দেখতে হচ্ছে বারবার।
হ্যাঁ, নাটকটি দেখার পর ২০০৬ সালে মুক্তি পাওয়া ব্যাবেল ছবিটির কথা একঝলক মাথায় এল। পৃথিবীর নানা প্রান্তে ঘটে যাওয়া আপাতবিচ্ছিন্ন ঘটনাগুলো দিয়ে কী অপরিসীম দক্ষতায় পরিচালক আলেসান্দ্রো গনজালেস ইনাররিতুু একটি মালা গাঁথলেন, যা দেখে মন ভরে গিয়েছিল। শুধু মন ভরেছিল তা নয়, কিছু প্রশ্নও অবিরত ঘুরছিল মাথায়। মনে হচ্ছিল, শেষ হয়ে হইল না শেষ। একটি অপ্রকাশিত কবিতার পটভূমি অতটা বিস্তৃত নয় ঠিকই, কিন্তু বিচ্ছিন্ন ঘটনা দিয়ে মালা গাঁথার যে চেষ্টা করেছেন আবদুল্লাহ মোহাম্মাদ সাদ, তাতে তিনি সফল, শিল্পীদের দিয়ে নিজের কাজটা আদায় করে নিতে পিছপা হননি। একটাই তো ঘটনা, একটি ভয়ংকর মুহূর্ত ভূমিষ্ঠ হওয়ার আগে নাটকের সব চরিত্র কী করে একটি বলয়ে স্থির হলো, তা শেষ দৃশ্য আসার আগপর্যন্ত একেবারেই ধারণা করা যায়নি। নাটকের রচয়িতা ও পরিচালক আবদুল্লাহ মোহাম্মাদ সাদের আর কোনো কাজ আগে দেখিনি। প্রথমে যা দেখলাম, তাতে নিশ্চিত করে বলা যায়, তিনি ভাবতে জানেন এবং ভাবনাকে বাস্তব রূপ দিতেও পারঙ্গম। লেগে থাকলে সংস্কৃতি-অঙ্গনে তিনি একটি ভালো জায়গা করে নিতে পারবেন।
কাহিনি গড়াতে গড়াতে মাঝেমধ্যে সাদা-কালোয় চলে যাওয়া, চরিত্রগুলোর আসা-যাওয়া, সংলাপ মিলে একটি আবহ তৈরি করা, ক্যামেরাকে কিছু মনে ধরে রাখার মতো দৃশ্য উপহার দিতে বাধ্য করা—এর সবই ভালো লাগে। আমাদের টেলিভিশন নাটকে গৎবাঁধা ধরনের নাটকের জায়গায় এ ধরনের নিরীক্ষাধর্মী নাটককে সাধুবাদ জানাতে হয়। যে দু-একটি জায়গা নাটকের স্বাভাবিক গতিকে রুদ্ধ করে বলে আমার মনে হয়েছে, সেগুলো এমন: ‘যোদ্ধা’ (নাকি মানসিক বিকারগ্রস্ত!) ছেলেটি নাটকের শুরুতেই যখন দেশ-সমাজ-প্রেম ইত্যাদি নিয়ে কথা বলছিল, তখন তা কেন দর্শকের উদ্দেশে বলছিল, তার ব্যাখ্যা পাওয়া কঠিন। এ কথাগুলোই অন্য কোনোভাবে উপস্থাপিত হতে পারত কি না, তা ভেবে দেখতে পারেন পরিচালক। তাঁর সঙ্গে স্ত্রীর কথোপকথন, নিদেনপক্ষে একই ঘরে দুজনের যাওয়া-আসা-মুখভঙ্গির মাধ্যমে চরিত্র দুটির মধ্যকার দ্বন্দ্ব একটু হলেও ফুটিয়ে তুললে নাটকটি সহজ হতে পারত। একটি দৃশ্য বাহুল্য মনে হয়েছে: পিয়ানোর সামনে সাদা কাপড়ে আপাদমস্তক মুড়িয়ে হোমায়রা হিমুর বসে থাকা। দৃশ্যটি শৈল্পিক বটে, কিন্তু সুপ্রযুক্ত কি না, তা নিয়ে প্রশ্ন থাকতে পারে।
প্রেম, অসমবয়সী প্রেম, পরকীয়া মিলেমিশে যে বস্তুটি তৈরি হয়েছে, তা সংস্কৃতির ভিয়েনে যথেষ্ট উপাদেয় হয়েছে। মনের খাবার হিসেবে যথাযথ।

জলতরঙ্গ
রচনা: গোলাম মোস্তফা শিমুল
মাহফুজ আহমেদ
বাংলাভিশন

ফুফাতো ভাই শিক্ষিত এবং শিক্ষক। বিয়ের পাত্র হিসেবে বাবারও পছন্দ। মেয়েটির ভালোবাসা গ্রামের সেই ছেলেটির জন্য, যে বেকার কিন্তু লোকাল হিরো। ছেলেটি মনা (মাহফুজ আহমেদ), পানিতে ডুব দিয়ে থাকতে পারে অনেকক্ষণ।
জলতরঙ্গ নাটকটি যেন জলতরঙ্গের সুরের মতোই সহজ আর মায়াবী। শারীরিক ক্রীড়ানৈপুণ্য, গ্রামের মানুষের আশা-আকাঙ্ক্ষা, আনন্দ-বেদনা সহজভাবেই খেলা করে এ নাটকে। রূপালীকে (জয়া আহসান) নানাভাবে খুশি করার, নিজের প্রতি আকৃষ্ট করার চেষ্টা ফুফাতো ভাই মিশার (হাসান মাসুদ)। মনার খেলাকে ডুবডুবানি বলে অবজ্ঞা করে সে। এ সবই তো চিরায়ত কাহিনির দিকে টেনে নেয়। দেওয়া-নেওয়া চলতে থাকে মনা আর রূপালীর। গ্রামের সব মানুষের কাছে যে ‘হিরো’ তার প্রতিই টান রূপালীর।
ডুব দিয়ে দীর্ঘক্ষণ থাকার এ খেলায় চ্যালেঞ্জারও আছে একজন। অন্য গ্রামের ফটকা ফরিদ (সিদ্দিকুর রহমান) চ্যালেঞ্জ করে মনাকে। বড় এক পুকুরে শুরু হয় ডুবে থাকার লড়াই। চেয়ারম্যান (এ টি এম শামসুজ্জামান) এটাকে ‘গ্রামের ইজ্জত’ হিসেবে ঘোষণা দেন। গ্রামে মাইকিং। পুকুর পাড়ে অনেক মানুষ। গ্রামের হিরোকে ঘিরে যে পরিবেশ তৈরি করা হয়েছে নাটকে, তাতে উৎসবমুখর পরিবেশ পুরোপুরি ফুটে ওঠেনি। উৎসবের আমেজ তৈরিতে নানা উপাদান ব্যবহার করা হয়েছে, তবে তাতে কৃত্রিম ভাবটা লুকানো যায়নি। মনা আড়াই ঘণ্টা পানির নিচে থেকে হারিয়ে দেয় ফটকা ফরিদকে। ৫০ হাজার টাকা জিতে নেয়। সেই রাতেই ফরিদ শিষ্যত্ব মেনে নেয় মনার। পানিতে ডুবে থাকা একটা কৌশলগত ও শারীরিক নৈপুণ্যের খেলা। এখানে মনার শ্রেষ্ঠত্বকে সম্মান করে সে।
একটা সময় মিশার সঙ্গে রূপালীর বিয়ে ঠিক করেন তার বাবা। তখন কাহিনি বাঁক খায়। রূপালী এমন এক রোগে আক্রান্ত হয়, যা শরীরের সব অঙ্গপ্রত্যঙ্গকে অবশ করে দেয়। স্থানীয় চিকিৎসকের মতে, এটা গুলেনবেরি সিনড্রোম। শহরের হাসপাতালে রূপালীকে রেখে এসে মিশা জানায়, অনেক টাকা লাগবে। চেয়ারম্যানের কাছে গিয়ে ফিরে আসতে হয়। তাঁর কাছে পরবর্তী নির্বাচনের খরচ সবার আগে। এ জায়গায় এসে মুগ্ধ হতে হয় এ টি এম শামসুজ্জামানের অভিনয়ে। টাকা যখন উঠছেই না, মনা তখন এগিয়ে আসে। নিজের জীবন নিয়ে জুয়া খেলায় নামে মনা। ঘোষণা দেয়, টানা ২৪ ঘণ্টা পানির নিচে থাকার। এ খেলার জন্য ২০০ টাকা করে টিকিটের দাম ধরা হয়। খেলার এক দিন আগেও টিকিট বিক্রি হয় না। এ পর্যায়ে আমরা মাইকিং শুনতে পাই, টিকিট সব চেয়ারম্যানের কাছে। বিনা মূল্যে টিকিট সংগ্রহ করতে পারবে গ্রামবাসী। গভীর রাতে চেয়ারম্যান এসে মনাকে জানান, মানুষের প্রতি মানুষের এমন ভালোবাসা দেখে তিনি সব টিকিট একাই কিনে নিয়েছেন। তিনিও চান রূপালী সুস্থ হয়ে উঠুক। মাকে অশ্রুসজল রেখে মনা যায় দীঘির পাড়ে। ১২ ঘণ্টা পার হলে চিকিৎসক মাইকে দর্শকদের বলেন খেলা বন্ধ করতে। বড় ধরনের বিপদ ঘটতে পারে। কিন্তু দর্শক খেলা চালিয়ে যেতে চায়। রাতে দেখা গেল অন্ধকার দীঘি, কেউ নেই। একজন সন্দেহবাতিক লোক ঢিল ছুড়ছে আর মনার ক্রীড়ানৈপুণ্য নিয়ে প্রশ্ন তুলছে। এ জায়গাটায় বাস্তবতার অভাব দেখতে পাই। এমন একটি খেলায় দীঘিতে উজ্জ্বল আলোর ব্যবস্থা থাকা স্বাভাবিক ছিল। কিছু লোক তো পুকুর পাড়ে থাকাটাই স্বাভাবিক ছিল।
সকাল হয়। মনার সাড়া নেই। মিশা অস্থির হয়ে ঝাঁপ দেয় পুকুরে। ডুব দিয়ে দেখে বাঁশের খুঁটির সঙ্গে মনার পা বাঁধা। এরপর আরেকজনের সহায়তায় মিশা মনার প্রাণহীন দেহ নিয়ে পানির ওপরে উঠে আসে। লিখিত আকারে দর্শক জানতে পারে সূস্থ হয়ে রূপালীর ফিরে আসার কথা। মনার কাহিনি ফিকে হয়ে যাওয়ার কথা। আবার অন্য গল্পও খুঁজে পান অনেকে। তখন দেখানো হয়, পুকুর ঘাটের সিঁড়ি বেয়ে নামছে রূপালী। মনা ভেসে ওঠে। তারপর দুজন একসঙ্গে ডুব দেয়। এ নাটকে এ টি এম শামসুজ্জামান, মাহফুজ আহমেদ, জয়া আহসান, হাসান মাসুদ, সিদ্দিকুর রহমানের অভিনয় মনে থেকে যাবে। ক্ষয়িষ্ণু মূল্যবোধ না দেখিয়ে গ্রামের সহজাত যে বৈশিষ্ট্য, তা তুলে ধরার জন্য ধন্যবাদ। বিশেষ করে খেলাধুলা নিয়ে গ্রামের যে উত্তেজনা, উৎসাহ, আনন্দ তা মনে করিয়ে দিতে পেরেছেন নাট্যকার ও পরিচালক।

বিক্রয়ের জন্য নহে
গল্প: মুসাফির সৈয়দ
পরিচালনা: গোলাম কিবরিয়া
চ্যানেল আই

মাাঝেমধ্যেই আমরা ধান ভানতে শিবের গীত গেয়ে থাকি। কথাটি মনে এল এবারের ঈদে প্রচারিত নাটক বিক্রয়ের জন্য নহে দেখার পর। অবশ্য শিবের গীত সব সময় যে খারাপ অর্থে ব্যবহূত হবে তা তো নয়—ভালো অর্থেও এটি পাত্তা পেতে পারে। নাটক প্রসঙ্গে এই প্রবচনটি ব্যবহার করছি ভালো অর্থেই। কেননা মুসাফির সৈয়দের মূল গল্প অবলম্বনে গোলাম কিবরিয়ার পরিচালনায় নাটকটি একসঙ্গে ধান ভানল আবার শিবঠাকুরকেও ডেকে আনল—একটি আখ্যানের মাধ্যমে শুরু হয়ে কাহিনির সুতো গিয়ে বসল অন্য এক গল্পে।
প্রথমেই দেখা গেল, ওয়াইড অ্যাঙ্গেলে ক্যামেরা চলমান—একজন মুক্তিযোদ্ধা দৌড়ে যাচ্ছে এবং তার পেছনে ছুটছে পাকিস্তানি সৈন্য। একসময় মুক্তিযোদ্ধাকে ধরে ফেলে সৈন্যদল, ক্যাম্পে নিয়ে গিয়ে অত্যাচার করে। স্ক্রিনে ভেসে আসে মুক্তিযোদ্ধা যুবকের আর্তচিৎকার। হঠাৎ হলো কি—ক্যামেরা ফোকাস করল পাকিস্তানি মেজরের পায়ে। তিনি তখন মুক্তিযোদ্ধার পা থেঁতলে দিতে উদ্যত। এ সময় একজন বলে উঠল, মেজর চাচা, হচ্ছে না, আপনি পায়ে পাড়া দেওয়ার পর প্লেটের এই ভাতের ওপর পা দেবেন। টিভির পর্দায় এবার ভেসে উঠল মনিটর সমেত ক্যামেরা। দারুণ ভিরমি খেলাম—আরে, এতক্ষণ তাহলে নাটকের ভেতরে মুক্তিযুদ্ধভিত্তিক একটি নাটকের শুটিং চলছিল!
আস্তে আস্তে খোলসা হয় সবকিছু। বিক্রয়ের জন্য নহেতে পরিচালকের চরিত্রে রূপদানকারী অভিনেতা মেজররূপী চরিত্রটিকে যতই বোঝায়, আপনি ভাতের থালার ওপর বুট দিয়ে পাড়া দেবেন, সে ততই সংকুচিত। ভাতের থালায় পা রাখতে তার আপত্তি। কিন্তু মুখে সেই আপত্তি প্রকাশ করছে না। এ সময় আমাদের ছেলেবেলায় শোনা ‘ভাতে পা দিতে নেই’ লৌকিক এই সংস্কারের কথাই মনে পড়ে। তো এই দৃশ্যে শুটিং অসমাপ্ত রেখে নাট্যকাহিনিতে এরপর লাপাত্তা হয়ে যায় মেজর চরিত্রটি। তার মোবাইল বন্ধ, শুটিং ইউনিটের লোকজন মানুষটির ঠিকানাও জানে না। ঘটনাপরম্পরায় অবশেষে অনেক খোঁজাখুঁজির পর তার সন্ধান মেলে। পরিচালক চরিত্রের অভিনেতা অনেক বলেকয়ে তাকে শুটিংয়ে রাজি করায়। তবে এবারও শুটিংকালে ভাতে পা দিতে সায় নেই তার। ঢের চেষ্টা—এমনকি নিজের পায়ের বুটটি ধুয়ে এনেও সেটি সে ভাতের ওপর রাখতে পারে না সংস্কারবোধের কারণে। নাটকের শেষ দৃশ্যে শুটিং ইউনিট থেকে সে পালাতে চেষ্টা করে। ধরা পড়ার পর কান্নাকণ্ঠে বলে, ‘আমি ভাতে পা দিতে পারব না।’ নাটকের এখানেই ইতি। স্ক্রিনে কুশলীদের নাম উঠছে আর ভাবছি, এত ক্ষুদ্র সামান্য বিষয়কে উপজীব্য করে এতক্ষণ আটকে রাখা; কোন গল্প দিয়ে শুরু হয়েছিল, কী রকমভাবেই বা শেষ হলো—পুরো ব্যাপারটা কেমন যেন চমকের মতো!
না, খারাপ লাগেনি তো। বাজার চলতি দুয়ে-দুয়ে ছক্কা মেলানো নাটকের চেয়ে এ তো ঢের—সোনায় সোহাগা। তবে নাটকের মধ্যবর্তী বেশ কিছু জায়গায় নাটকীয়তা বেশ খানিকটা শিথিল। কখনো বা প্রশ্ন জাগে, কাহিনিকে টেনে লম্বা করা হলো কি? বিশেষত কোনো কোনো দৃশ্যে ক্যামেরা যখন ফিক্সড থাকে তখন আনমনেই কিছুটা বিরক্তি ভর করে।
বিক্রয়ের জন্য নহের একটি বিশেষত্ব হলো, নাটকে কোনো নামী অভিনেতা নেই। নারী চরিত্রবর্জিত এই নাটকের নতুন-অনামী অভিনেতারা আয়োজন করে অভিনয় করেননি। দৈনন্দিন জীবন যেভাবে তাঁরা যাপন করেন, অনেকটা সেভাবেই কথাবার্তা হলো, তামাশা-টেনশন কিছুই বাদ পড়ল না ক্যামেরার লেন্স থেকে।
বর্তমানে আমাদের দেশে এই ধারার অভিনয়চর্চা শুরু হয়েছে। এর বিপদটি হলো—পরিমিতির অভাব থাকলে এই ধারার অভিনয় কখনো কখনো অত্যন্ত হাস্যকর হয়ে উঠতে পারে। আশার কথা যে, বিক্রয়ের জন্য নহেতে এই দোষ অনুপস্থিত। অভিনেতারা নতুন হলেও সাবলীল। যে কারণে নাটকের নির্মাতাকে ধন্যবাদের সহিত বলাই যায়, বিক্রয়ের জন্য নহে দেখতে দেখতে ইরানি চলচ্চিত্র ঘরানার কথা আমাদের মনে পড়েছে।

সাপ ও লুডু
রচনা: রাশেদ মামুন অপু
পরিচালনা: রাশেদ বিপ্লব
দেশ টিভি

...আমি বললাম আগে আমার গল্প শোনো/ সে বললো, শুনবো না যা/ সেই তো রানী, সেই তো রাজা/ সেই তো একই রাজারকুমার পঙ্ক্ষীরাজে/ শুনবো না যা ওসব বাজে। (মেঘ বালিকার জন্য রূপকথা: জয় গোস্বামী)
মেঘ বালিকার মতোই টিভিনাটকের প্রতি আমাদের অনীহা যেন বেড়েই চলছে। নির্মাণসংখ্যা বাড়ছে, চ্যানেল বাড়ছে। কিন্তু আগ্রহের জায়গাটা ক্রমশ শিথিল হয়ে পড়ছে। এর জন্য অনেক কারণ থাকতে পারে। যার মধ্যে একটি উল্লেখযোগ্য হলো নাটকের গল্প। মেঘ বালিকার মতোই বলতে হয়, ‘সেই তো একই রাজারকুমার পঙ্ক্ষীরাজে’। সত্যিই তা-ই। বেশির ভাগ নাটকের গল্প একই রকম। শুরুটা দেখলে শেষটা বলা যায় অনায়াসে। রাশেদ বিপ্লব পরিচালিত সাপ ও লুডু নাটকও এর ব্যতিক্রম নয়।
তবে হঠাৎ আলোর ঝলকানির মতো কিছু কাজ রয়েছে, সম্ভাবনা ছুঁয়ে ছুঁয়ে গেছে। ৪২ মিনিট বেমালুম জলে পড়ে যায়নি। ঈদের অনেক নাটকের মাঝে তাই সাপ ও লুডু ভিন্ন মাত্রার বিনোদন দিয়েছে। অভিনয়ে, আবহসংগীতে অতিমাত্রায় নাটকীয়তা রয়েছে। নাটক ও চলচ্চিত্রের মাঝে সূক্ষ্ম একটা ফারাক রয়েছে, যা বজায় থাকলেই ভালো। পরিচালক কারণে-অকারণে সেটি উতরানোর চেষ্টা করেছেন এবং ফিল্মি আবহ তৈরির ব্যর্থ প্রয়াস চালিয়েছেন, যা উদ্ভট হাসির জোগান দিয়েছে। আমরা তো নাটক দেখতেই বসেছি, সিনেমা নয়। সুতরাং পরিচালক আমাদের নাটক দেখালেই আমরা সন্তুষ্ট হই, অন্য কিছুতে নয়। এ প্রসঙ্গের অবতারণা একটি ভালো নাটকের জন্য। সাপ ও লুডু যেমন। কষ্টটা হলো, শেষাবধি সম্ভাবনাগুলো পরিণতি পায়নি।
অপু একজন সন্ত্রাসী। গ্রাম থেকে আসে সাবা। প্রেমিকের হাত ধরে। যে গাবতলী বাস টার্মিনালে পৌঁছে সিএনজি ঠিক করার নাম করে সটকে পড়ে। যাওয়ার সময় নিয়ে যায় নগদ কিছু টাকা ও কয়েক ভরি স্বর্ণ। ওখানেই পরিচয় হয় অপু-সাবার। চলে আসে অপুর আস্তানায়। আপাতত ঠিকানা এটাই। চাকরি হলে বাসা ছেড়ে চলে যাবে। এরই মাঝে দুজনের মধ্যে ভালোবাসার সম্পর্ক গড়ে ওঠে। যদিও অপু কথায় কথায় বলে, প্রতারকদের সে মোটেই দেখতে পারে না। সাবাও প্রতারক। সে প্রতারণা করেছে আশ্রয়দাতা খালার সঙ্গে। অপুর জীবনেও রয়েছে বেদনাঘন অধ্যায়। কথায় কথায় সে নিজেকে কুত্তার বাচ্চা, শুয়োরের বাচ্চা গালি দেয়। কারণ নিজের বাবাকে সে তা-ই মনে করে। অপুর নানা তাকে জায়গির রাখে। পড়াশোনা করায় এবং মেয়ের সঙ্গে বিয়ে দেয়। অথচ সেই লোক শহরে এসে অপুর মাকে বিক্রি করে দেয়। অপু সেই থেকে প্রতিশোধ নেওয়ার জন্য বাবাকে খোঁজে আর নাড়ির টানে মাকে।
অপু যেদিন সাবার চাকরির ব্যবস্থা করে ঘরে ফেরে, সেদিনই সাবার ওপর অত্যাচারের চেষ্টা চালায় তার দলের ছেলে আফগান। ফলস্বরূপ আফগানকে খুন করে অপুরূপী মানিক। তারপর সাবাকে নিয়ে বেরিয়ে পড়ে স্বপ্ন সফল করতে। বাধা দেয় দলের আরেক সদস্য ফয়সল। আফগানের পরিণতি বরণ করতে হয় অপুকে। ফয়সলের হাত ধরে সাবা। শেষ হয় নাটক।
অভিনয়, চিত্রগ্রহণ, স্থান নির্বাচন অনেকাংশেই প্রাসঙ্গিক ছিল। শুধু অপুর অভিনয় কখনো কখনো অতিনাটকীয় মনে হয়েছে। সাবা ছিল পরিমিতি বোধে উজ্জ্বল। আল মনসুর চরিত্রের চাহিদা অনুযায়ী করেছেন। অন্যরা নবীন। তার পরও ভালো করেছেন। নাটকটিতে প্রতীকী ভাবনার বিষয়টা ছিল অভিনন্দনযোগ্য। পরিচালনায় রাশেদ বিপ্লব মনোযোগ কাড়তে পেরেছেন।

স্বপ্নের হাতে
রচনা ও পরিচালনা: তৌকীর আহমেদ
এনটিভি

এটিকে ঠিক নাটক না বলে জীবনানন্দ দাশের ‘কবিতায় ভ্রমণ’ বলাই বেশি যুক্তিযুক্ত হবে। পুরো নাটকটিই বাস্তব আর কল্পনার খেলা।
নাটকের মূল চরিত্র কবি। অভাবের সংসারে নানা টানাপোড়েনের মধ্য দিয়ে এগিয়ে চলে তাঁর কাব্যচর্চা। কবির স্ত্রী রানুর ধারণা, কবি তাঁকে অবহেলা করেন, আর ভালোবাসেন লতা নামের এক নারীকে। ‘তুমি আমাকে ভালোবাসো না, তুমি ভালোবাসো লতাকে।’ স্ত্রীর এ জিজ্ঞাসার কোনো জবাব দিতে পারে না আনন্দ। কবির কলেজের চাকরি চলে যায়, কিন্তু তিনি রূপগঞ্জে ছুটে যান কবিতার বই প্রকাশের জন্য। শেষ দৃশ্যে কবি বাড়ি ফিরে দেখেন, সব পাণ্ডুলিপি তাঁর স্ত্রী আগুনে পোড়াচ্ছেন। কিন্তু তাতে কবির উদ্বেগ নেই। স্ত্রীর নামে উৎসর্গ করা সদ্য প্রকাশিত বইটি স্ত্রীর দিকে এগিয়ে দিয়ে কবি বলেন, ‘অসুবিধা নেই, বইটি ছাপা হয়ে গেছে।’ কবি এভাবেই স্ত্রীর প্রতি তাঁর ভালোবাসার প্রমাণ দেন। কবি বুঝিয়ে দেন, লতা নামে কেউ নেই, এটি তাঁর কল্পনা।
নাটকের কোথাও কোথাও জীবনানন্দ দাশের জীবনের ছায়ার দেখা মেলে ঠিকই, কিন্তু এটিকে কোনোভাবেই জীবনানন্দের জীবনীভিত্তিক নাটক বলা যাবে না। নাট্যকার সে দাবিও অবশ্য করেননি। জীবনানন্দ দাশের জীবনী কিংবা ইতিহাসের চোখে দেখলে নানা অসংগতি চোখে পড়তে পারে, সে আলোচনা এখানে না করাই সংগত। কিছু সীমাবদ্ধতা সত্ত্বেও ভালো কাজের চেষ্টা হিসেবে এ উদ্যোগ প্রশংসার দাবিদার।
পুরো নাটকের বিশাল অংশজুড়ে জীবনান্দের কবিতা আবৃত্তি করা হয়েছে। জীবনানন্দের কবিতা শুনতে কার না ভালো লাগে! জীবনানন্দের কবিতার জুতসই ব্যবহার নাটকটিকে গতিশীল করেছে। তৌকীর আহমেদ, নাদিয়া, সোহানা সাবা—তিনজনই ভালো অভিনয় করলেও কবির স্ত্রীর চরিত্রে নাদিয়ার অভিনয় আলাদাভাবে দৃষ্টি কাড়ে। চমৎকার কিছু দৃশ্যকল্প নাটকটিকে উপভোগ্য করে তুলেছে। ক্যামেরার যত্নশীল কাজ চোখে পড়ার মতো। চিত্রগ্রাহক জুয়েল দাসকে অনেক ধন্যবাদ এমন দৃষ্টিনন্দন কাজ উপহার দেওয়ার জন্য।

বিহাইন্ড দ্য স্পিনিং বল
রচনা: আকরাম খান ও
নাজাকাত খান
পরিচালনা: আকরাম খান

যাঁরা বিশ বা ত্রিশের কোঠা পেরিয়ে গেছেন, তাঁদের মনে বিরক্তি উৎপাদন করতে পারে নাটকটি। প্রেম-ভালোবাসা-বিরহ নিয়ে যাঁদের মনে একটি স্পষ্ট ছবি আছে, তাঁরাও হতাশ হবেন। বিহাইন্ড দ্য স্পিনিং বল একেবারেই এ সময়কার টিনএজারদের কাহিনি। শুধু তা-ই নয়, একেবারেই শহুরে বিত্তবান টিনএজারদের আধিপত্যেই কেটে যায় নাটকের পুরোটা সময়। এই তারুণ্য সম্পর্কে যাঁদের অভিজ্ঞতা নেই, তাঁরা কষ্ট পাবেন। কিন্তু সত্য হলো, এরা আমাদের দেশেরই ছেলেমেয়ে। এ রকম একটি প্রজন্ম গড়ে উঠেছে আমাদেরই আশপাশে। ওদের ভাবনা, কাজের ধরন, মনের গড়ন অনেকের কাছেই দুর্বোধ্য। এদের চালচলনে, পোশাক-আশাকে হলিউড ও বলিউড ছবির প্রভাব আছে; আছে পশ্চিমা সংগীতের প্রগাঢ়তা। জীবনযাপনের ধরনেও ওরা প্রবহমান বাঙালিয়ানার ধারেকাছেও নেই। কিন্তু এরা আছে। এরা এদের মতো করেই আছে। বাংলা বাক্যের মধ্যে দুটি ইংরেজি শব্দ উচ্চারণ করা অথবা নিজের অনুভূতি প্রকাশে শুধুই ইংরেজির কাছে ওরা নতজানু। কেন এরা এ রকম, এ ধরনের জীবনধারা সমর্থন করা হবে কি হবে না, সেটা বিতর্কের বিষয় হতে পারে, কিন্তু এদের অস্তিত্ব এড়ানো যাবে না। তাদের নিয়েই আকরাম খান ও নাজাকাত খানের রচনায় এই নাটক।
চারজন ও-লেভেলপড়ুয়া তরুণ-তরুণীকে নিয়ে কাহিনির শুরু। তাদের কথাবার্তায় ক্লাব, পড়াশোনা তো আছেই। সে সঙ্গে আছে ফেসবুক আর মোবাইল। এ বলয়েই যখন অন্য একটি তরুণীর (সোহেলি) প্রবেশ ঘটে এবং ওকে নিয়েই শুরু হয় স্যাম-রাফি দুই তরুণের দ্বন্দ্ব, তখনই সম্পর্কের টানাপোড়েনের মাধ্যমে গতি পায় নাটকটি। ধানমন্ডিতেই ঘোরাফেরা করে কাহিনি, তবে তা গুলশান, বনানী, উত্তরায় হলেও ক্ষতি ছিল না। মোটরসাইকেল নিয়ে একজন ‘বড় ভাই’ও এখানে আছেন, যিনি এই এলাকার যাবতীয় ঝামেলা মেটান; সোজা কথায় এলাকার বড় মাস্তান। ন্যাশনাল এইট বল প্রতিযোগিতায় প্রতিদ্বন্দ্বী দুই প্রেমিকই ওঠে ফাইনালে (এদের মধ্যে স্যামকে ভালোবাসে মেয়েটি)। জিতলেই বিশ্বসেরা প্রতিযোগিতায় যাওয়ার হাতছানি। সেখানেই রাফি স্বেচ্ছায় হেরে যাওয়ার ঘোষণা দেয়, যদি মেয়েটাকে ছেড়ে দেয় স্যাম। স্যাম ভালোবাসা হারাতে চায় না, কিন্তু প্রতিযোগিতায় বিজয়ী হওয়ার জন্য মেয়েটাকে ছেড়ে দেওয়ার সিদ্ধান্ত নেয়। এরপর মানসিক দ্বন্দ্ব আর নানা ধরনের ঘটনার পর একসময় রাফিকে গুলি করতে চায় স্যাম। সোহেলি এসে রাফির সামনে দাঁড়ায় এবং গুলিটা ওরই বুকে লাগে। মৃত্যুর আগে সোহেলি বলে যায়, স্যামকে ফিরে পাওয়ার জন্যই রাফির সঙ্গে প্রেমের অভিনয় করেছিল সে।
এই শেষ দৃশ্যটা অন্যরকম হতে পারত। এ সময়ের টিনএজারদের নিয়ে নির্মাণ করা কাহিনির এই পরিণতি হবে, তা ভাবিনি। এ যেন বাংলা সামাজিক ছবির দৃশ্যায়ন। দুর্বল শেষ দৃশ্যটির কথা মনে রেখেও নাটকটি নিয়ে লেখা যায় এই কারণে যে এই শ্রেণী ও বয়সের তরুণেরা নিখুঁতভাবে উঠে এসেছে আকরামের নাটকে। অভিনয়শিল্পীদের (নাজাকাত খান, ইমতু রাশিত, মেহজাবিন চৌধুরী, স্পর্শিয়া) চলনে-বলনে, দেহভাষায় কোনো আড়ষ্টতা ছিল না। ওদের ঠিকভাবে তুলে আনার কৃতিত্ব পরিচালক আকরাম খানকে দিতেই হবে।

শনিবার রাত ১০টা ৪০ মিনিট
রচনা ও পরিচালনা: আশরাফ চন্চল
বাংলাভিশন

এমনটা অনেকেরই হয়। রাস্তায় হয়তো রিকশাওয়ালা বেশি ভাড়া চাচ্ছে। অটোরিকশা যেতে চাইছে না কোনোমতেই। সরল-সোজা, ভালো মানুষেরও তখন রক্ত মাথায় উঠে যায়। মনে হয়, ‘আজ তোকে খুনই করে ফেলব।’ অবশ্য রাগটা দ্রুতই পড়ে যায়। তেমন কিছুই আর করা হয় না রাগী মানুষের। আবার কিছু মানুষ আছে, যারা সামান্য টাকার বিনিময়ে গোটা একটা জীবন থামিয়ে দেয় মুহূর্তেই। এই নাটক এ বিষয়টা আমাদের মনে করিয়ে দেয়।
বাজারে বেগুন বিক্রেতা বেশি দাম নিল বেগুনের। তাকে তো ছেড়ে দেওয়া যায় না। প্রবীণ শিক্ষক হক সাহেব (আবুল হায়াত) জানিয়ে দেন, তিনি চাইলে অনেক কিছুই করতে পারেন। কী করতে পারেন তিনি, তার নমুনাও আমরা দেখতে পাই। বেগুন বিক্রেতার কাছ থেকে হক সাহেব চলে আসেন ফোন করার দোকানে। গোপনে ফোন করেন হান্নানকে। আলাপচারিতায় বোঝা যায়, হান্নানকে এরই মধ্যে তিনি কয়েকবার ফোন করেছেন। এই হান্নান ভাড়াটে খুনি। সাত হাজার টাকার বিনিময়ে একজনকে সরিয়ে দিতে পারে পৃথিবী থেকে। কিন্তু হক সাহেব একেকবার একেক নাম বলতে থাকেন। হান্নান বিরক্ত হয়ে তাঁকে সময় দেয় শনিবার রাত ১০টা ৪০ মিনিট পর্যন্ত। এর মধ্যে মাত্র একটি নাম-ঠিকানা জানাতে হবে।
শনিবার রাতটা ছিল বৃষ্টির। বাড়ি ফিরে ছোট একটা নোটবুকের একেক পৃষ্ঠায় একেকটি নাম লিখতে থাকেন। স্কুল ঘিরে স্থানীয় রাজনীতির নেতিবাচক দিকটাও এসেছে, যা শেষ পর্যন্ত নাটকের পরিণতি হয়ে দাঁড়ায়। ভাড়াটে খুনির টাকা জোগাড়ের জন্য বেতন হওয়ার দু-এক দিন আগে হিসাবরক্ষকের কাছে অগ্রিম টাকা চান তিনি। হিসাবরক্ষক দিতে পারেন না। সঙ্গে সঙ্গে নাম লিখে ফেলেন হক সাহেব। হিসাবরক্ষক এক কাপ চা খেয়ে যেতে বলেন। নামটা কেটে দেন হক সাহেব।
স্কুলের নতুন প্রধান শিক্ষক হিসেবে অন্য শিক্ষকেরা ভাবেন হক সাহেবের কথা। এ পদের জন্য রাজনৈতিক সমর্থন পাওয়া আফজাল সাহেবও আছেন। স্কুল কমিটির এক সদস্য হক সাহেবকে থামানোর জন্য ঘুষও দিতে চান। হক সাহেব ঘুষ খাবেন না।
রাত ১০টার আগে একে একে নাম কাটতে থাকেন তিনি। শেষে একটা থেকে যায়, আফজাল সাহেবের নাম। তখন রাত ১০টা ৩৫-এর বেশি। স্ত্রী এসে জানান, স্কুল পরিচালনা কমিটির সভাপতি ফোন করে বলেছেন, হক সাহেব হচ্ছেন পরবর্তী প্রধান শিক্ষক। হক সাহেব আফজালের নামটাও কেটে দেন। কিন্তু এ সমাজে সবাই তো হক সাহেবের মতো নন। স্ত্রী চলে গেলে দরজায় কড়া নাড়ার শব্দ শোনা যায়। হক সাহেব মোমবাতি হাতে দরজা খোলেন। আগন্তুকের নাম হান্নান। হক সাহেব তাকে ফোন করেননি। তাহলে কেন এল হান্নান? ভাড়াটে খুনি বলে ওঠে, ফোন করেছে আফজাল সাহেব। হান্নান হাত দিয়ে টিপে মোমবাতির শিখা নিভিয়ে দেয়। নাটক শেষ।
রাত ১০টা ৪০ মিনিট পর্যন্তই পরিচালক নাটকের টেনশন ধরে রাখতে পেরেছেন। এখানেই সফলতা। হক সাহেবের ভেতরের অস্থিরতা পুরোটাই বোঝা গেছে আবুল হায়াতের অভিনয়ে। বিশেষ করে, গ্রামের রাস্তায় তাঁর সাইকেল চালানোর দৃশ্যের কথা বলতেই হয়। সমানতালে অভিনয় দেখিয়েছেন হক সাহেবের স্ত্রী সাবেরী আলম।

গোধূলি
রচনা: দিলারা হাশেম
সংলাপ, চিত্রনাট্য ও পরিচালনা: এজাজ মুন্না
এনটিভি

গোধূলি টেলিছবির সম্পর্কে বলতে গেলে বলতে হয়, মধ্যবিত্ত জীবনের ঘাত-প্রতিঘাতগুলো এখানে প্রতিফলিত হয়েছে। পাশাপাশি আমাদের দেশের ফর্মুলা চলচ্চিত্রের নানা বিষয়ের আভাস এখানে পাওয়া যাবে।
টেলিছবিটি শুরু হয় প্রধান তিন পাত্র-পাত্রী সুরমা, জাওয়াদ ও সুরমার বাবার পথচলার শটের মাধ্যমে। ‘জীবন চলছে’ এ কথাটি যেন শুরুর শটের মধ্যদিয়ে নির্মাতা আগেভাগেই দর্শকমনে জারি করে রাখেন। একই সঙ্গে ওই শটের মধ্যেই পাওয়া যায় সুরমার বাবার বাইসাইকেলটি একজন চুরি করে নিয়ে গেল।
এরপর ভেসে ওঠে মূল কাহিনির দৃশ্য—সুরমা এসেছে তার প্রেমিক জাওয়াদের বন্ধু রিফাতের বাসায়। এখানে একটি নাচ-গানের অনুষ্ঠান চলছে। রিফাত সুরমাকে চলচ্চিত্রে নায়িকা হিসেবে কাস্ট করতে চায়। স্নাতকোত্তর পাস করা সুরমা অভাবী পরিবারকে স্বচ্ছলতা দিতে চায় চলচ্চিত্রাভিনয়ের মধ্য দিয়ে। ওদিকে তার প্রেমিক জাওয়াদ কবিতা লেখে। সে চায় না সুরমা চলচ্চিত্রে অভিনয় করুক। চায় না সুরমার বাবাও। কিন্তু আর কোনো পথ খোলা নেই—পসন্দসই একটি কাজও জোটে না সুরমার। তাই অবশেষে অভাব মোচনের অস্ত্র হিসেবে চলচ্চিত্রে অভিনয়ই সই। মধ্যবিত্ত জীবনের নুন আনতে পান্তা ফুরানো অভিঘাত আর বিচিত্র দ্বন্দ্ব পেরিয়ে শেষমেশ সুরমা চলচ্চিত্রে অভিনয় না করার সিদ্ধান্ত নেয়। ফিরে আসে জাওয়াদের কাছে। এর মধ্যে তার বাবাকে পুলিশ ধরে নিয়ে যায়। তারপরও ওরা স্বপ্ন দেখে নতুনভাবে বাঁচার।
গোধূলি নির্মিত হয়েছে দিলারা হাশেমের একদা এবং অনন্ত উপন্যাস অবলম্বনে। এখানে বাস্তবতার তীব্র অভিঘাতমুখী এমন কিছু দৃশ্য আছে, যা দর্শকের মনে লেগে থাকতে বাধ্য। তবে সেটা টেলিছবিতে বাস্তবতার এতসব চিহ্নের সাপেক্ষে সহজ-সরল মিলনাত্মক পরিণতি কেমন যেন বৈসাদৃশ্য। অভিনয়ে সুরমা চরিত্রে মম ও জাওয়াদ চরিত্রে সজলের অভিনয় বাস্তবানুগ—চরিত্রের সঙ্গে বেশ মানিয়ে যায়। এ ছাড়া সুরমার বাবা ও মায়ের ভূমিকায় অপূর্ব মজুমদার ও সাবেরী আলম যে অভূতপূর্ব অভিব্যক্তি দেখিয়েছেন, তা তাঁদের সুঅভিনয়শৈলীরই পরিচায়ক।
গোধূলির দৃশ্য বিন্যাসে পরিচালকের মুন্সিয়ানাও চোখে পড়ার মতো।

অন্তর্গতা
রচনা: আনিসুল হক
পরিচালনা: শামীম শাহেদ
চ্যানেল আই

নাটকটি দৃশ্যধনে ধন্য। কক্সবাজারে যে নাটকের শুটিং হয়, সে নাটকটি দৃষ্টিনন্দন তো হবেই। তবে যে কারণে এটি শেষ পর্যন্ত দেখতে হয়, তা হলো, ঘটনার অভিনবত্ব। মা জোর করে বিয়ে দিয়ে দিচ্ছিল বলে মেয়েটি (তিশা) বন্ধুর কাছে চলে আসে কক্সবাজারে। কিন্তু অভিভাবকদের অমতে বিয়ে করবে না, এ কথা জানিয়ে দেয় বন্ধুটি (মাজনুন মিজান)। সেখানেই ঝগড়া। সেখান থেকেই একা মেয়েটি চলে আসে ক্যাফেতে। এখানে দেখা হয় নতুন একটি ছেলের সঙ্গে (তাহসান)। এ এক অদ্ভুত মানুষ। রহস্যময়। কেন একটি নির্দিষ্ট সময়ে এখানে সে আসে, সে কথা শুরুতে বোঝা যায় না। ছেলেটির জীবনের কিছু কথা শোনে মেয়েটি। জানতে পারে, একটি মেয়ের জন্যই ছেলেটির এই অপেক্ষা। কিন্তু ওই নির্দিষ্ট রাতে ছেলেটির ভাই এসে জোর করে ছেলেটিকে নিয়ে যায়। কথায় বোঝা যায়, তাহসানের বুঝি মানসিক রোগ আছে।
বন্ধুর সঙ্গেই ফিরে আসে মেয়েটি। কিন্তু মাকে বলে, নিজের পছন্দমতোই বিয়ে করবে। তত দিনে তাহসানের প্রতি একধরনের অনুভূতির সৃষ্টি হয়েছে মেয়েটির মনে। এরপর যা ঘটে, তার পার্থিব কোনো ব্যাখ্যা নেই হয়তো বা, কিন্তু সেটাই নাটকটিকে ভিন্ন মাত্রা দেয়। তাহসান একটি খালি চেয়ারের সঙ্গে কথা বলছিল, সে কথা মনে পড়ে মেয়েটির। এবার যখন আবার কক্সবাজারে ছেলেটির খোঁজে আসে তিশা, তখন ছেলেটির পছন্দের খাবারের অর্ডার দেয়। ছেলেটি আসে, তার সঙ্গে কথা হয়। খাবার বেড়ে দেয় তিশা। কিন্তু দূর থেকে যখন ক্যামেরা আবার তিশার কাছে ফিরে আসে, সামনের চেয়ারটা দেখা যায়, তখন বোঝা যায়, সেখানে আর কেউ নেই। তিশা একা। একা একাই কথা বলে চলেছে শূন্য চেয়ারের সঙ্গে। যে কাজটি তাহসান করত তার প্রেমিকা হিসেবে চেয়ারকে কল্পনা করে।
এটুকুই কাহিনি। তবে সবার স্বচ্ছন্দ অভিনয়, দৃশ্যপট ও কাহিনির অভিনবত্ব নাটকটি শেষ না করে ওঠার সুযোগ দেয় না।
একটা কথা। ইদানীং যে নাটকই দেখছি, তাতে ইংরেজি গানের ব্যবহার লক্ষণীয়। হলিউডি রোমান্টিক ছবিতে এ ধরনের ব্যবহার এত বেশি দেখা যায় যে তার ব্যবহার বাংলা নাটকের কাহিনিতেও সুপ্রযুক্ত কি না, তা ভেবে দেখতে পারেন পরিচালকেরা। এ নাটকটিও তার ব্যতিক্রম নয়। ইংরেজি গান শুনতে ভালো লাগে ঠিকই, কিন্তু একই সঙ্গে মনে পড়ে সালাউদ্দিন জাকীর পরিচালনায় ঘুড্ডি ছবিতে ‘আবার এল যে সন্ধ্যা’ গানটির ব্যবহারের কথা। আমরা কূপমণ্ডূক হয়ে থাকব, সেটা বলি না। ইংরেজি বা হিন্দি থেকে ভালো কিছু গ্রহণ করব না, সেটাও বলি না। বলি, ভালো বাংলা গানকেও তো নাটকে স্থান দিতে হবে।

সনাতন বাবু ও তার স্বপ্নের শেষ প্রজাপতিগুলো
কাহিনি, চিত্রনাট্য ও পরিচালনা: অঞ্জন আইচ
মাছরাঙা

গল্পটা সনাতন বাবুকে নিয়ে। সমাজের আর দশজন থেকে ভিন্নতা হলো, তাঁর স্বপ্নের কিছু প্রজাপতি রয়েছে। এই নিয়ে টেলিফিল্ম সনাতন বাবু ও তার স্বপ্নের শেষ প্রজাপতিগুলো।
সনাতন বাবু একজন কবি। সত্তরোর্ধ্ব মানুষ। দীর্ঘদিন ধরে কবিতা লিখছেন। কিন্তু কবিতার বই বেরোয়নি। সনাতন বাবুর চরিত্রে অভিনয় করেছেন শতাব্দী ওয়াদুদ। একই চরিত্রের দ্বৈত ভূমিকায় অভিনয় করেছেন তিনি।
কবি থাকেন দূর মফস্বলের এক গ্রামে। প্রতিবছর কবি সম্মেলন উপলক্ষে ঢাকায় আসেন। কবির ভক্ত শাহাদাৎ হোসেন, যার বন্ধু শাহরিয়ার নাজিম জয় একজন প্রকাশক।
এবারের কবি সম্মেলনেও কবির ঢাকায় আগমন ঘটে। যথারীতি দেখা হয় ভক্তের সঙ্গে। সে সুবাদে প্রকাশকের সঙ্গেও। কবির কথায় ও কবিতা পড়ে প্রকাশক মুগ্ধ হন। কবি ফিরে যায় আপন আলয়ে। ভক্ত অফিসের কাজে চীনে। প্রকাশকের অফিসে একটি মানিব্যাগ পাওয়া যায়, যার সূত্রে প্রকাশক চলে যান কবির গ্রামের বাড়ি। সেখানে কবি ও কবিপত্নী তাঁকে যথেষ্ট সমাদর করে। কবিপত্নীর বয়স ২০ থেকে বড়জোর ২২। প্রকাশক গ্রামের এই মেয়ের সহজ-সাবলীল ব্যবহারে সম্মোহিত হন। রাতের অন্ধকারে রাস্তায় হাঁটতে হাঁটতে একবার তিনি মেয়েটির একটি প্রেতমূর্তিও দেখেন।
অদ্ভুত এক অভিজ্ঞতা নিয়ে ফিরে আসেন প্রকাশক। ফেরে ভক্তবন্ধু। কথা ওঠে কবির মানিব্যাগ নিয়ে। দেখা দেয় বিরোধ। ভক্ত নিশ্চিতভাবে জানায়, কবি চিরকুমার। তাহলে প্রকাশক কী দেখে এলেন? দ্বন্দ্ব নিরসনে তাঁরা যান কবির বাড়ি; সঙ্গে যোগ দেয় ভক্তপত্নীও। ভক্তের কথাই ঠিক। তাহলে প্রকাশক কী দেখেছিলেন? মুখ খোলেন কবি। জানান, ৪০ বছর আগের ঘটনা। ফ্ল্যাশব্যাকে চলে যায় কাহিনি। সময় মুক্তিযুদ্ধ। দেখা যায় তরুণ কবিকে আর প্রকাশকের দেখা কবির তরুণী বউকে। এখানেই সনাতন বাবুর শেষ প্রজাপতিগুলোর বসবাস। এই নিয়ে টেলিফিল্ম সনাতন বাবু ও তার স্বপ্নের শেষ প্রজাপতিগুলো।
গল্পকে সব সময় জীবনের কাছাকাছি হতে হয়। কিন্তু কোনো কোনো ক্ষেত্রে অতিপ্রাকৃত ঘটনার চিত্রায়ণ কিংবা রহস্যময় ঘটনার প্রকাশে অতিপ্রাকৃত ঘটনা টেনে আনা নতুন কিছু নয়। আমরা এই গল্পে বার বার ধন্ধে পড়ি। বাস্তব ও অবাস্তব মিলেমিশে একাকার হয়ে নাটকটিকে ভিন্নমাত্রা দিয়েছে। সব নাটককেই সহজ পথে চলতে হবে, তা নয়। এ কারণেই নাটকটি স্রোতে ভেসে যাওয়া নাটকগুলোর চেয়ে আলাদা। শেক্সপিয়রের কাছ থেকে ধার নিয়েই আমরা বলতে পারি, পৃথিবী এবং অসীমে এমন অনেক ঘটনাই ঘটে, যার ব্যাখ্যা পাওয়া ভার। নাটকের ঘটনাটাও সে রকম। সাদা চোখে বাস্তবের সঙ্গে মিলিয়ে দেখলে হয়তো চোখে আঙুল দিয়ে অসংগতিগুলো দেখিয়ে দেওয়া যায়, কিন্তু নাট্যকার ও পরিচালক অঞ্জন আইচ ব্যতিক্রমী কিছুই করতে চেয়েছেন।
তবে একটি কথা না বললেই নয়, অঞ্জন আইচের কাছ থেকে একেবারে ভাবনার খোলনলচে পাল্টে দেওয়ার মতো টেলিফিল্ম প্রত্যাশা করি। সনাতন বাবুর কাহিনি ভালো হলেও আরও ভালো হতে পারত।

দ্য ট্রায়াল

রচনা: মাসুম রেজা
পরিচালনা: সৈয়দ আওলাদ
এটিএন বাংলা

দ্য ট্রায়াল নাটকের শুরুতে দেখা যায় নাট্যকার ফারুক ও অভিনেত্রী শায়লা দম্পতির ড্রয়িংরুম। ফারুক দ্য ট্রায়াল নামে নতুন একটি নাটক লিখেছে। ফারুক ও শায়লা মিলে ওই নাটকের স্ত্রিপ্ট পড়তে থাকে আর আমরা দেখতে পাই নাটকের ভেতর শুরু হয়েছে নতুন এক নাটক। এই নাটকটি একটি বিচারালয়ের দৃশ্য। দেখা যায়, অভিনেত্রী শায়লার চরিত্রের তারিন, ফারুকের লেখা দ্য ট্রায়াল নাটকে যার নাম আবার নাসরিন নাহার, তার বিচার শুরু হয়েছে। অভিযোগ, সে মিতি মল্লিক নামে আরেক অভিনেত্রী মৌসুমীর ক্যারিয়ার ধ্বংসের ষড়যন্ত্রে লিপ্ত। যে কারণে মিতি অভিনয় ছেড়ে দিতে চায়। এখানে শায়লার স্বামী ফারুক চরিত্রের তৌকীরকে আইনজীবীর ভূমিকায়ও দেখা যায়।
মূল নাটকের ভেতর এই বিচারালয় এক ধরনের ফ্যান্টাসি। কেননা, এখানে অভিযোগগুলো সরাসরি অভিযোগকারী উত্থাপন করে না; অভিযোগ যেন আপনাতেই বিচারের এজলাসে ওঠে। পরে বিচারক চরিত্রের মাসুদ আলী খানের কথায় আমরা বুঝতে পারি—এটি বিবেক বোধের বিচারালয়।
গোটা নাটকে নাটকের ভেতর অন্য নাটক আছে। আছে ফ্লাশব্যাকের মধ্যে আবারও ফ্লাশব্যাকের নমুনা। কিন্তু কাহিনির মূল বিষয় হলো, এতে বর্তমান অভিনেতা-অভিনেত্রীদের জীবন ও ভিস্যুয়াল মিডিয়ার অধুনা বাস্তবতা দৃশ্যমান করার পাশাপাশি বিবেককে উসকে দেওয়া।
তৌকীর ও তারিনের অভিনয় মানানসই। ক্যামেরার কাজ গতানুগতিক। নাটকের সংগীত ব্যবহার নিয়ে আরেকটু বোধহয় ভাবনার অবকাশ ছিল। সবকিছু মিলিয়ে অন্য রকম নাট্যকাহিনি ও বৈচিত্র্যপূর্ণ উপস্থাপনাই দ্য ট্রায়ালকে আকর্ষণীয় করে তুলেছে।
অবশেষে ভূমিষ্ঠ হয়েছেন বহুল আলোচিত ‘বচ্চন’; আহ্লাদে গদগদ হয়ে যাকে সবাই ডাকছেন ‘বেটি বচ্চন’ নামে। মা ঐশ্বরিয়ার জন্মদিন ১ নভেম্বর কিংবা ১১.১১.১১ কিংবা ১৫ নভেম্বর বিশ্ব শিশু দিবসে—তিনটি দিনের ওপরই বাজিকরেরা ১০০-১৫০ কোটির বাজি ধরেছিলেন। কিন্তু বিধি বাম! এঁদের কেউ জানতেই পারেননি ঐশ্বরিয়া শুরু থেকেই প্রাকৃতিকভাবে সন্তান প্রসব করতে চেয়েছিলেন। আর সৃষ্টিকর্তার ইশারায় সেই তারিখটি ১৬ নভেম্বর। ‘হাম দো হামারা দো’ গানের মতো অভিষেক-ঐশ্বরিয়া দুজনেরই যমজ সন্তান হবে—এটা তো ধ্রুব সত্যের মতো মেনে নিয়েছিলেন অনেকে। অখ্যাত এক অভিনেত্রী আবার দাবি করেছিলেন, বচ্চনরা জানেন, ঐশ্বরিয়ার ছেলেসন্তান হবে! অথচ অভিষেক-ঐশ্বরিয়া নিজেরাই কখনো সন্তানের লিঙ্গ সম্পর্কে জানতে চাননি। অভিষেক বলেন, ‘আমরা নিজেরাই নিজেদের সারপ্রাইজ দিতে চেয়েছি। তা ছাড়া এটা আমাদের সংস্কারও বলতে পারেন।’ ঐশ্বরিয়ার মেয়ে হওয়ায় ভারতে কন্যাসন্তান হত্যার প্রবণতা কমবে—এমন অভিমত বুদ্ধিজীবী ও রাজনৈতিক ব্যক্তিত্বদের। তা ছাড়া কাঁচির নিচে নিজেকে সঁপে না দিয়ে ৩৮ বছর বয়সেও প্রাকৃতিকভাবে সন্তান প্রসবের কারণে ঐশ্বরিয়াকে সাধুবাদ জানাচ্ছে সুধী সমাজ। ধারণা করা হচ্ছে, উপমহাদেশে পুনরায় প্রাকৃতিকভাবে সন্তান জন্মদানের ঘটনা বৃদ্ধি পাবে।



টাইমস অব ইন্ডিয়ার মতে, বেবি অব দ্য ইয়ার ‘বেটি বচ্চন’কে নিয়ে সার্কাস চলছে অবিরাম। ১৬ নভেম্বর ২০১১ সকাল নয়টা ৫০ মিনিটে মুম্বাইয়ের সেভেন হিল হাসপাতালে ডাক্তার বিনীতা সালভের তত্ত্বাবধানে জন্ম নেন ছয়-সাত পাউন্ডের ‘ঐশ্বরিয়া জুনিয়র’। তিনি নাকি ভবিষ্যতে সৃষ্টিশীল কাজের সঙ্গে নিজেকে জড়াবেন। তাঁর উচিত হবে না অংশীদারি ব্যবসা করা। মায়ের মতো সুন্দরী প্রতিযোগিতায় সাফল্য পেতে পারবেন, তাঁর নামের আদ্যাক্ষর হওয়া উচিত ইংরেজি ‘কে’ দিয়ে—এসব ভবিষ্যদ্বাণী করতে ব্যস্ত জ্যোতিষীরা। অবশ্য অভিষেক কখনোই জ্যোতিষীদের পরামর্শকে বেদবাক্য মানেননি। তাঁর নাম থেকে বচ্চন উপাধি বিদায় দিলে সাফল্য সুনিশ্চিত, এমন পরামর্শও উড়িয়ে দিয়েছিলেন তিনি। এবারও তা-ই করলেন। টুইটারে অনুসারীদের অনুরোধ করেছেন ইংরেজি ‘এ’ আদ্যাক্ষর দিয়ে মেয়ের নাম খুঁজে দেওয়ার জন্য। অনেকে ঐশ্বরিয়ার সঙ্গে অজ্ঞাতনামা এক শিশুর ছবি জুড়ে দিয়ে ইন্টারনেটে প্রকাশ করেছেন। বচ্চনরা এসব ছবিকেই ‘ভুয়া’ অভিহিত করেন। ‘বেটি বচ্চন’ জন্মের আগেই আইন জারি হয়েছিল, বচ্চনদের অনুমতি ছাড়া নবজাতিকার ছবি প্রকাশ করা হলে তাকে গ্রেপ্তার করা হবে। ভারতীয় টিভি চ্যানেলগুলো এই আইনের ওপর গোসসা করে তেমন কোনো খবরও প্রচার করেনি, যতটা ফলাও করে ২১ জুন ঐশ্বরিয়ার অন্তঃসত্ত্বা হওয়ার খবর প্রচার করেছিল। এর তুলনায় আন্তর্জাতিক প্রচারমাধ্যম—টাইম ম্যাগাজিন, পিপল, সিবিএস নিউজ, এলএ টাইমস, স্কাই নিউজ, টেলিগ্রাফ, ডেইলি মেইল, বিবিসি, অ্যালিগেটর, এমনকি সিএনএন-এ ‘বেটি বচ্চন’ আগমনের খবর প্রচারিত হয়েছে।
কেমন হয়েছেন ঐশ্বরিয়ার মেয়ে? হাসপাতালের ওয়ার্ড বয় বলেন, ঠিক যেন মায়ের কপি। সেই সবুজাভ চোখ, দুধে আলতা গায়ের রং। দাদা অমিতাভ বচ্চন ত্রিমাত্রিক ক্যামেরায় প্রতিটি মুহূর্ত বন্দী করছেন। শুধু তা-ই নয়, বচ্চনদের শুভেচ্ছা জানিয়ে মুঠোফোনে যারা বার্তা পাঠিয়েছেন, প্রত্যেককেই নিজে ধন্যবাদ জানাচ্ছেন। প্রথম দিন এই সংখ্যাটি ছিল ১২৭০। অভিষেক বচ্চন পাঁচ দিনে প্রায় পাঁচ হাজার শুভাকাঙ্ক্ষীর বাড়িতে মিষ্টি ও উপহার পাঠিয়েছেন। অভিষেক মেয়ে চেয়েছিলেন, তার একটাই—কারণ, যেন দেখতে অ্যাশের মতো হয়। মেয়ে হওয়ার প্রথম খবরটি বিশ্ববাসীকে তিনিই প্রথম দিয়েছিলেন। ৪০ ঘণ্টা না ঘুমিয়ে স্ত্রী-কন্যাকে সঙ্গ দিয়েছেন। ডায়পার বদল করা কিংবা নির্ঘুম রাত্রির জন্য কতটুকু প্রস্তুত তিনি? ‘শতভাগ!’—অভিষেকের সাফ জবাব, ‘আর আমার মেয়ে অত কান্নাও করবে না। ও কান্না করলেই যে আমি শুরু করে দেব। বাবার কান্না দেখে মেয়ে আমার চুপ না হয়ে পারবেই না। আর আমি ও অ্যাশ বরাবরই তিন-চার ঘণ্টার ঘুমে অভ্যস্ত। প্রয়োজনে আমরা পালা করে জেগে থাকব। বিশ্বাস করুন, প্রতিদিন সকালে ঘুম থেকে উঠে স্ত্রী-কন্যাকে খেলতে দেখি। পৃথিবীর সবচেয়ে সুন্দর দৃশ্য! অজান্তেই চোখ ভিজে যায় আমার! সবাই আমাদের আশীর্বাদ করবেন।’
 আর আর খান
[হিন্দুস্তান টাইমস, মিড ডে, ডেইলি ভাস্কর, ডিএনএ ইন্ডিয়া, আইবিএন লাইভ, টাইমস অব ইন্ডিয়া, টাইমস লাইভ, এনডিটিভি ডটকম অবলম্বনে]



‘পস ইস্তে? কালা, সাস এফ হারিস্তো!’ কী, ভড়কে গেলেন? যাওয়ারই কথা। শুরুতেই এমন খটমট ভাষার মুখোমুখি হলে কে না ভড়কে যায়। ভড়কে যাচ্ছেন ফ্রেইদা পিন্টোর পরিচিতজনেরাও। দেখা হলেই গ্রিক ভাষায় কথাবার্তা শুরু করে দিচ্ছেন ভারতীয় বংশোদ্ভূত এই হলিউড তারকা!
হয়েছে কী, গ্রিক পুরাণের চরিত্র নিয়ে কদিন আগে মুক্তি পেয়েছে ইম্মরটালস। অবিনশ্বর গ্রিক দেব-দেবীদের রক্তমাংসের মানুষের মতো টানাপোড়েন, ঘাত-প্রতিঘাতের ভেতর দিয়ে এগিয়ে যাওয়াই ছবির গল্প। আছে মানুষের সঙ্গে দেবতাদের দ্বান্দ্বিক সম্পর্কও। একে তো গ্রিক পুরাণ, তার ওপর এসব ঘাত-প্রতিঘাতের ব্যাপার-স্যাপার—এটুকু পড়েই ঘাবড়ে যাবেন না। কারণ আদতে ‘মাথার ওপর দিয়ে চলে যাওয়া’ গুরুগম্ভীর কোনো ছবি এটি নয়, বরং অ্যাকশন-অ্যাডভেঞ্চারের রোমাঞ্চে পূর্ণ ত্রিমাত্রিক ছবি।
আর তাই তো মুক্তির প্রথম সপ্তাহেই টপচার্টে ইম্মরটালস হটিয়ে দিয়েছে খোদ স্টিভেন স্পিলবার্গের ছবি! শুধু তা-ই নয়, মুক্তির প্রথম দিনই আয় করেছে সাড়ে ছয় কোটি ডলারেরও বেশি। অথচ ছবিটি তখনো বিশ্বের সব জায়গায় মুক্তি পায়নি। প্রভাতের সূর্যেই দিনের পূর্বাভাস। বিশেষজ্ঞরা বলছেন, এ ছবি প্রযোজকের পকেটে পুরে দেবে আনুমানিক ৪০ কোটি ডলার। অথচ ছবি বানাতে খরচ হয়েছে সাড়ে সাত কোটি। হলিউডি অ্যাকশন মুভি বানাতে যা খরচ হয়, তার অর্ধেকেই ভালো কাজ চালিয়ে নিয়েছেন পরিচালক তারসেম সিং।
না, কোনো বুজরুকি নেই, বরং ছবির ক্যানভাসে রং চড়াতে একটুও কার্পণ্য করেননি তারসেম। আসলে এখানেই তাঁর জাদু। ভারতীয় বংশোদ্ভূত এ পরিচালকের এটি তৃতীয় ছবি। এর আগে বানিয়েছিলেন দ্য সেল ও দ্য ফল। কোনোটিই নাম বা পয়সা কামাতে পারেনি সেভাবে। তার মানে কিন্তু এমন নয়, তারসেম ব্যর্থ নির্মাতা। নির্মাতা হিসেবে তিনি সফল, তবে সেই সাফল্যের গণ্ডিটা এর আগে ছিল শুধু বিজ্ঞাপনে। এবার রুপালি পর্দায়ও জায়গা করে নিলেন ৫০ বছর বয়সী এই পরিচালক।
বলা হচ্ছে, এই ছবি দিয়ে হলিউডে আসন শক্ত হবে পিন্টোরও। ২০০৮ সালে স্লামডগ মিলিয়নিয়ার দিয়ে ধূমকেতুর মতো আবির্ভাব। ২০১০ সালে কাজ করেছেন উডি অ্যালেনের মতো নামী পরিচালকের সঙ্গেও। কিন্তু তার পরও কেন জানি না ধূমকেতু থেকে ‘তারা’ হয়ে ওঠা হচ্ছিল না। এ বছর অবশ্য পিন্টোর চারটি ছবি মুক্তি পেয়েছে। এর মধ্যে গত আগস্টে মুক্তি পাওয়া বৈজ্ঞানিক কল্পকাহিনি রাইজ অব দ্য প্লানেট অব দি এপস ছিল খুবই ব্যবসাসফল। এরপর ইম্মরটালসও যদি পূর্বাভাস অনুযায়ী ডলারের ভারী বর্ষণ ঘটাতে পারে, তাহলে তো কেল্লা ফতে!
শুধু একটাই সংশয়, পাছে লোকে এটিকে আর্ট ফিল্ম বা ওই ধরনের কিছু একটা ভেবে মুখ ঘুরিয়ে না নেয়। দর্শকদের অবশ্য আশ্বস্ত করছেন পিন্টো নিজেই, ‘এই ছবিটা মোটেও তেমন কিছু নয়; বরং আপনারা বলতে পারেন, এটি একটি অ্যাকশন ছবি। আবার অ্যাকশন মানেই কিন্তু শুধু মারদাঙ্গা নয়; বরং এতে আছে অনেক মানবিক গল্প। আমি মনে করি, এ ছবির আবেদন আছে বিশ্বব্যাপী। এ ছবির চরিত্রগুলো যেসব ঘাত-প্রতিঘাতের ভেতর দিয়ে যাবে, এর সঙ্গে নিজের গল্পের মিল খুঁজে পাবে পৃথিবীর সব জায়গার মানুষ।’
ছয় বছরের মধ্যে এই প্রথম কোনো ভারতীয় চলচ্চিত্র পরিচালকের ছবি টপচার্টের এক নম্বর জায়গায় উঠে এল। সর্বশেষ ২০০৫ সালে ভারতীয়-মার্কিন পরিচালক জে চন্দ্রশেখরের ডিউকস অব হ্যাজার্ড উঠে এসেছিল শীর্ষে। এত কাহিনি থাকতে পাত্র-পাত্রী হিসেবে গ্রিক দেবতাদের দুয়ারে ধরনা দেওয়া কেন? তারসেম বলেন, ‘যদি আপনি ফ্যান্টাসি ছবি বানাতেই চান, বেছে নিতে চান সুপার হিরোদের, আপনার সামনে দুটো দুয়ার খোলা। মার্ভেলের (ছোটদের কমিকস) হিরোদের বেছে নেওয়া কিংবা এমন কাউকে বেছে নেওয়া, যাদের গল্পের সঙ্গে লতার মতো জড়িয়ে যায় রক্তমাংসের মানুষের গল্প।’
ইম্মরটালস-এর মুখ্য চরিত্রে অভিনয় করেছেন হেনরি ক্যাভিল, স্টিভেন ডর্ফ, লুক এভান্স, ইসাবেল লুকাস প্রমুখ।
 রাজীব হাসান
হলিউড রিপোর্টার অবলম্বনে



ছি ছি, এ কী হাল হয়েছে বিদ্যা বালানের! পরিণীতা, লাগে রাহো মুন্নাভাই, পা’র মিষ্টি অভিনেত্রী বিদ্যার ছবির ট্রেলার কিনা সেন্সর বোর্ডের কাঁচির মুখে পড়েছে! যদিও এতে বিদ্যার থোড়াই কেয়ার! পা, ইশকিয়ার পর এই নোংরা ছবি, থুক্কু; ডার্টি পিকচার দিয়েই সেরা অভিনেত্রীর পুরস্কার বগলদাবা করার স্বপ্নে বিভোর বিদ্যা। নাসিরউদ্দিন শাহ, এমরান হাশমি, তুষার কাপুর—ছবির তিন নায়কের সঙ্গে রগরগে ঘনিষ্ঠ দৃশ্যে অভিনয় করেছেন বিদ্যা। যে কারণে পুরো ছবিটি সেন্সর বোর্ড প্রাপ্তবয়স্কদের জন্য সনদপত্র দিয়েছে। কী মনে করে এ রকম একটি ছবি করলেন তিনি? ‘অভিনয়শিল্পীদের কি কোনো সীমারেখা থাকা উচিত? তা ছাড়া বিভিন্ন চরিত্রে রং ছড়ানোটা আমার নেশা’—সাফ জানিয়ে দিলেন মিস বালান। ছবিতে তাঁর মেদবহুল স্থূল শরীরের নিন্দা করেছেন কথিত সাবেক প্রেমিক-নায়ক শহীদ কাপুর। অবশ্য বিদ্যার ভক্তরা এর সাফাই গেয়েছেন ভিন্নভাবে, শহীদ জানেনই না বিদ্যা এ ছবির জন্য ইচ্ছা করেই ১০ কিলো ওজন বাড়িয়েছেন। আশির দশকের দক্ষিণের ‘হিট অ্যান্ড হট’ নায়িকা সিল্ক স্মিতাকে (মূল নাম বিজয়ালক্ষ্মী) নিয়ে ছবির প্লট। ১৭ বছরে ৪০০-এর মতো ছবিতে অভিনয় করে সিল্ক স্মিতা ইতিহাস সৃষ্টি করেন। কয়েক বছর আগে তাঁর আত্মহত্যাও খবরের শিরোনাম হয়। যদিও সিল্কের ভাই সম্প্রতি মামলা ঠুকে দিয়েছেন প্রযোজক একতা কাপুর ও পরিচালক মিলন লুথরিয়ার বিরুদ্ধে। তাঁর বোনকে নাকি বাজেভাবে উপস্থাপন করা হয়েছে ছবিতে! সমাজবিদ্যায় পড়াশোনা করা বিদ্যা বালান অবশ্য মনে করেন না, নারীকে এ ছবিতে দৃষ্টিকটুভাবে উপস্থাপন করা হয়েছে; বরং পুরুষতান্ত্রিক পরিবেশেও যে নারীরা নিজেদের বুদ্ধিমত্তা ব্যবহার করে নিজেদের অবস্থান গড়ে নিতে পারেন—এটাই ছবির মূল বার্তা। ডার্টি পিকচার-এ অভিনয় করার জন্য আশির দশকের অর্ধশত দক্ষিণী-হিন্দি ছবি দেখতে হয়েছে বিদ্যাকে। তোহফা, হিম্মতওয়ালার শ্রীদেবী-জিতেন্দ্রর মতো নাসিরউদ্দিন শাহের সঙ্গে নাচতে হয়েছে। ‘উ লা লা লা’ গানটি তো ইতিমধ্যেই চার্টের শীর্ষে অবস্থান করছে। যদিও বিশাল শেখরের সংগীত পরিচালনায় বাপ্পি লাহিড়ী-শ্রেয়া ঘোষালের গাওয়া এই গানটি তামিল ছবি কাধালিল ভিজুনথেন-এর নাক্কা মুক্কা গানের হিন্দি সংস্করণ।
গানের পাশাপাশি ছবিতে বিদ্যার রংচটা পোশাক নিয়েও আলোচনা চলছে সবখানে। বিদ্যা নিজেই সব প্রচারণায় ছবির ‘সিল্ক’ চরিত্রের আদলে শাড়ি পরে হাজির হচ্ছেন। ছোট শহরগুলোতে প্রচারণার জন্য অভিনব এক পরিকল্পনা করে এগোচ্ছেন বিদ্যা। প্রতিটি শহর থেকে বিদ্যা একটি করে শাড়ি কিনছেন এবং সে শহর থেকে বিদ্যার পছন্দ করা দর্জি তাঁর ব্লাউজ তৈরি করে দিচ্ছেন। সেই শাড়ি-ব্লাউজ পরেই বিদ্যা ছবির প্রচার চালাচ্ছেন। ডার্টি পিকচার মুক্তি পাচ্ছে আগামী ২ ডিসেম্বর।
 রুম্মান রশীদ খান
[আইবিএন লাইভ, আইএমডিবি, বলিউড হাঙ্গামা ডটকম অবলম্বনে]


আপাতত বিশ্রামে
টানা এক বছর কাজ করতে করতে ক্লান্ত সারিকা। তাই ঈদের আগেই ঠিক করেছিলেন, ঈদের পর একটা লম্বা সময় ছুটি নেবেন সব রকম কাজকর্ম থেকে। এ জন্য তিনি সচরাচর যে মুঠোফোনটা ব্যবহার করেন, তা-ও বন্ধ রেখেছেন। চাচাতো, খালাতো আর ফুফাতো ভাইবোনদের নিয়ে তিনি ঈদের কয়েক দিন পরে চলে যান কক্সবাজারে। কখনো সমুদ্রসৈকতে, কখনো বা হিমছড়ি পাহাড়ে, আবার কখনো ঝরনার পাড়ে গিয়ে সময় পার করেছেন। গত শনিবার সারিকাকে পাওয়া গেল একটি নতুন মুঠোফোনের নম্বরে। বললেন, আপাতত বিশ্রামে আছি। বেশ মজা করছি এখানে। অনেক দিন পরে ইচ্ছামতো ঘুমুতে পারছি। এভাবেই আগামী ডিসেম্বর পর্যন্ত কাটাতে চাই। জানুয়ারি থেকে আবার কাজ শুরু করব।
সারিকা কক্সবাজারের পর দেশের আরও বিভিন্ন স্থানে যাবেন এবং দেশের বাইরেও ভ্রমণে যেতে পারেন বলে জানিয়েছেন। বিশ্রাম শেষে নতুন বছরের শুরুতেই নির্মাতারা তাঁকে নিয়ে আবার লাইট, ক্যামেরা অ্যাকশন ও কাট বলতে পারবেন।



ভ্যানগাড়ির যাত্রী শাবনূর
এ যেন অন্য এক শাবনূর। মালামাল টানা একটি ভ্যানগাড়িতে চড়ে তিনি এফডিসির এক প্রান্ত থেকে অন্য প্রান্ত ঘুরে বেড়াচ্ছেন। যাঁকেই দেখছেন তাঁকেই সালাম দিয়ে বলছেন, ভ্যানগাড়িতে চড়ার শখ ছিল অনেক দিনের। শুটিংয়ের প্রয়োজনেই এই ভ্যানটি আনা হয়েছিল। এখন শুটিং হচ্ছে না, তাই ভ্যানগাড়িতে উঠে বসলাম। এটি কোনো শুটিংয়ের দৃশ্য ছিল না। তাই অনেকেই একটু অবাকই হচ্ছিলেন। কারণ, শাবনূরকে এর আগে শুটিং ছাড়া এভাবে কেউ চলাফেরা করতে দেখেননি। একপর্যায়ে পরিচালক হাফিজউদ্দিন শাবনূরকে ভ্যান থেকে নামিয়ে প্রশ্ন করলেন, ‘আজ তোমার কী হয়েছে? তোমাকে তো এমন যাত্রী হিসেবে দেখা যায়নি।’ শাবনূর হাসতে হাসতে বললেন, ‘চাচা, আজ আমি ভ্যানগাড়ির যাত্রী হয়েছি তো, তাই আমাকে এভাবে দেখছেন। এত দিন তো ছিলাম শুধু প্রাইভেট কারের যাত্রী। সত্যি, খোলা হাওয়া খেতে খেতে আর পা দুটো ঝুলিয়ে দিয়ে ভ্রমণ করতে খুবই ভালো লাগে।’
ছোটবেলায় বিয়ের কথা শুনলেই কেঁদেকেটে অস্থির মীম। মা-বাবাকে ছেড়ে থাকতে হবে, এটা তো ভাবাই যায় না। সেই ভাবনায় এখনো আচ্ছন্ন হয়ে আছেন তিনি।
গত বৃহস্পতিবারই মীম আরও একটি জন্মদিন পার করলেন। দেখতে দেখতে মীম বড় হয়ে উঠেছেন। কিন্তু বিয়ে নিয়ে কথা উঠলেই মেজাজটা যেন গরম হয়ে যায় তাঁর।
যেখানে বিয়ে করবেন না বলে পণ করেছেন মীম, সেখানে তো আর প্রেম করার প্রশ্নই আসে না।
‘তাও যা করতাম, সেটা তো পারিনি মায়ের জন্যই। স্কুলে মা নিজে দিয়ে ও নিয়ে আসতেন। এসএসসি পরীক্ষা দিয়েই তো আবার লাক্স-চ্যানেল আই ফটোসুন্দরীতে জড়িয়ে গেলাম। এইচএসসিতে তো কড়া প্রহরা। ছেলেদের সঙ্গে বন্ধুত্বও হলো না, কাউকে দেখতেও পেলাম না। এখন আর প্রেম করার ইচ্ছেও নেই।’ বলছিলেন মীম।
এখন কি কেউ মীমকে পছন্দ করে না?
মীম হাসেন। ‘হয়তো করে, তবে তা আমি জানি না। এমনিতে কেউই আমাকে বলেনি যে আমি তোমাকে ভালোবাসি। আবার দু-একজনকে দেখেছি যে এক-আধটু বলার চেষ্টা করেছে আকারে-ইঙ্গিতে, আমি তাদের নিরুৎসাহিত করেছি। আসলে এখন আর আমি প্রেম বা বিয়ে নিয়ে ভাবতে চাই না, আমার ভাবনায় এখন শুধু অভিনয় আর পড়াশোনা।’ বললেন তিনি।
মীম জাহাঙ্গীরনগর বিশ্ববিদ্যালয়ে নাটক ও নাট্যতত্ত্ব নিয়ে পড়াশোনা করছেন। আগামী ছয় বছরে মাস্টার্স শেষ করে বেরোবেন। পাশাপাশি অভিনয়টা নিয়মিত করবেন। মীম কতগুলো নাটকে অভিনয় করছেন? এমন প্রশ্ন শুনে বললেন, ‘গেল ঈদেই নয়টি নাটক প্রচারিত হলো টিভিতে। বুঝতেই পারছেন আমার ব্যস্ততা। আরও কিছু কাজ করতে পারিনি, কারণ পূজার সময়টা ছিলাম না। ফলে সংখ্যাটা এবার বেশি হয়নি।’
মীম অভিনীত নাটকগুলোর মধ্যে লাইট হাউজ এবং সনাতন বাবু ও তাঁর স্বপ্নের প্রজাপতি নাটক দুটি মীমকে ভীষণ আনন্দ দিয়েছে। ‘শুধু আনন্দই নয়, আমাদের আত্মবিশ্বাসটাই বাড়িয়ে দিয়েছে। লাইট হাউজ নাটকে আমি জাহিদ হাসানের স্ত্রীর চরিত্রে অভিনয় করেছি। এই নাটকে আমার গেটআপটা ছিল অন্য রকম। এখানে জাহিদ হাসান নির্বাচনে দাঁড়ায় আর ফেল করে। এভাবেই সে আমার সব গয়না বিক্রি করে দেয়। এ নিয়ে সারাক্ষণ জাহিদ হাসানের সঙ্গে আমার ঝগড়া লেগে থাকে। এরপর আমি আমার জমি বন্ধক রেখে টাকা এনে জাহিদ হাসানের হাতে তুলে দিই নির্বাচন করার জন্য। পুরো নাটকের গল্পটাই ছিল আমার জন্য পরীক্ষামূলক। এবং ভালোভাবেই উতরে গেছি বলে মনে হয়।’
আবার সনাতন বাবু ও তাঁর স্বপ্নের প্রজাপতি নাটকের গল্পে দেখানো হয়েছে, ‘৭৬ বছরের এক বৃদ্ধের স্ত্রীর চরিত্রে অভিনয় করছি। আসলে এখানে ব্যাপারটা এমন থাকে যে ১৯৭১ সালে আমাদের বিয়ে হয়েছিল। কিন্তু আমার মৃত্যু হয়। তার পর থেকে আমার আত্মাটা আমার স্বামীর সঙ্গেই থাকে। অসাধারণ একটি চরিত্র ছিল এটি এবারের ঈদে আমার জন্য!’ বললেন তিনি।
মীম চার বছর ধরে অভিনয় করছেন। বললেন, এরই মধ্যে ১০০-এর বেশি নাটকে কাজ করেছেন। তবে এত নাটকের ভিড়েও দুটি নাটক এখনো অম্লান হয়ে আছে। একটি হচ্ছে শেষের কবিতা পরের কবিতা এবং বনলতা সেন।
‘এই দুটো নাটকের কথা এ কারণেই বলছি যে মানুষ আমাকে অভিনয়শিল্পী হিসেবে জেনেছে নাটক দুটো দেখে। এই নাটক দুটো দেখেই অন্য নির্মাতারা মনে করেছেন, আমাকে দিয়ে কাজ করানো সম্ভব। এর পরই আমাকে দিয়ে করানো হয়েছে মহামায়ার মতো নাটক।’ বললেন তিনি।
মীমের কাছে প্রশ্ন করা হয়েছিল, যেটুকু সময় তিনি অভিনয় করলেন, তাতে তাঁর প্রাপ্তি কিছু মিলেছে কি?
‘অবশ্যই। প্রথমে আমার আছে জল ছবিতে অভিনয় করে আমি পেয়েছি মেরিল-প্রথম আলো সমালোচক পুরস্কারে সেরা অভিনেত্রীর পুরস্কার। অনেক অনেক সম্মানের একটি পুরস্কারপ্রাপ্তিতে আসলে ভালো কাজের প্রতি আমার উৎসাহ বেড়ে যায় অনেক বেশি। আরেকটি ছবিতে অভিনয়ের সুযোগটিও আমি অনেক বড় পাওয়া হিসেবে দেখছি, সেটি হলো আমার প্রাণের প্রিয়া। এখনো যখন ঢাকার বাইরে যাই, তখন ছেলেরা আমার এই ছবির গানের লাইন ধরে বলে, “কী জাদু করেছো তুমি বলো না...।” একজন অভিনয়শিল্পীর জীবনে এর চেয়ে আর বড় পাওয়া কী-ই বা থাকতে পারে?’
বড় পর্দায় কাজ করার স্বপ্ন নিয়েই মীম যাত্রা করেছিলেন। কিন্তু তিনি এখন ব্যস্ত রয়েছেন ছোট পর্দায়। কেন?
‘এই কেনর উত্তর আসলে এককথায় দেওয়া সম্ভব যেমন নয়, তেমনি আবার অনেক কিছুই বলা সম্ভব হয় না। ভালো ছবিতে কাজ করার স্বপ্ন থাকে সবারই। সেই সুযোগের অপেক্ষায় ছিলাম। কাজ করেছি। আবার যদি সে রকম কাজ পাই, তবে করব। কিন্তু ছোট পর্দায় কাজ নিয়মিতই করতে চাই। পড়াশোনা শেষ করার পর হয়তো চাকরিবাকরি করতে পারি, তবে অভিনয়টা আমি ছাড়ছি না। কারণ, এখন আমার ধ্যানজ্ঞান— সবকিছুতেই অভিনয়।’



আরফিন রুমী

গানগুলো জনপ্রিয় হওয়ায় আমার নতুন একক অ্যালবামের ব্যাপারে শ্রোতাদের একটা প্রত্যাশা তৈরি হয়। তার একটা প্রভাব পড়েছে অ্যালবামের বিক্রিতে। শ্রোতারা আমার গানগুলো শুনছেন। এখন পর্যন্ত প্রশংসাই বেশি শুনছি।

‘অনেক দিন টানা কাজ করেছি—নিজের অ্যালবাম, বিভিন্ন জনের গানের সুর, চলচ্চিত্র আর নাটকের গান। এরপর টানা এক মাসেরও বেশি সময় বিশ্রাম নিলাম। আর আমি নিজেও হাঁপিয়ে উঠেছিলাম। মাথাটা একেবারে জ্যাম হয়ে গিয়েছিল। ভালো কিছু করার জন্য এই বিশ্রামটুকু খুব দরকার ছিল।’ বিশ্রাম থেকে ফিরে বললেন আরফিন রুমী।
রোজার ঈদে এসেছে আরফিন রুমীর তৃতীয় একক অ্যালবাম ভালোবাসি তোমায়। জানা গেছে, ব্যবসায়িক দিক থেকে দারুণ সাফল্য পেয়েছে অ্যালবামটি। আর রুমীর ভাষায়, ‘গত তিনটি বছর এমন একটি সাফল্যের স্বপ্ন দেখেছি। আমার অন্য দুটি একক অ্যালবাম আরফিন রুমী (২০০৮) ও এসো না (২০০৯) এগুলো থেকে আমার চেষ্টাটা বোঝা যায়। বলতে পারেন, ওই দুটি অ্যালবাম থেকে আমি নিজেই অনেক কিছু শিখেছি। ওই দুটির কোনোটাই কিন্তু সফল হতে পারেনি। তবে আমার অভিজ্ঞতা বেড়েছে।’
বাস্তবের সঙ্গে রুমীর এই আত্মোপলব্ধির যথেষ্ট মিল রয়েছে। হ্যাঁ, আরফিন রুমীকে শ্রোতারা প্রথম চিনেছেন একজন সফল সুরকার হিসেবে। তাঁর সুর করা গান গেয়ে অন্যরা জনপ্রিয় হয়েছেন। এই যেমন—কাজী শুভ ‘সোনা বউ’ (সাদামাটা), শফিক তুহিন ‘এর বেশি ভালোবাসা যায় না’ (স্বপ্ন এবং তুমি), পড়শির ‘তোমারই পরশ’ (পড়শি), ন্যান্সির সঙ্গে ‘চিঠি’ (এই তো ভালোবাসা)। সব কটি গানই কিন্তু শ্রোতারা পেয়েছেন গত বছর। এ বছরটিই আরফিন রুমীর সংগীতজীবনের জন্য খুব উল্লেখযোগ্য।
রুমীর মতে, ‘এই গানগুলো জনপ্রিয় হওয়ায় আমার নতুন একক অ্যালবামের ব্যাপারে শ্রোতাদের একটা প্রত্যাশা তৈরি হয়। এর একটা প্রভাব পড়েছে অ্যালবাম বিক্রিতে। শ্রোতারা আমার গানগুলো শুনছেন। এখন পর্যন্ত প্রশংসাই বেশি শুনছি। এবার শ্রোতারা শিল্পী আরফিন রুমীকে পেয়েছে।’
ভালোবাসি তোমায় অ্যালবামের ‘প্রিয়তমা’ গানটি শ্রোতারা বেশি শুনছেন। এই অ্যালবামে বাড়তি আকর্ষণ তৈরির জন্য ন্যান্সি, পড়শি, খেয়া আর কলকাতার এ সময়ের জনপ্রিয় শিল্পী শুভমিতার সঙ্গে দ্বৈতকণ্ঠের গান গেয়েছেন রুমী। জানালেন, এগুলোর ব্যাপারেও শ্রোতাদের যথেষ্ট আগ্রহ লক্ষ করছেন।
রুমী বললেন, ‘আমার সংগীতের গুরু দুজন—হাবিব ওয়াহিদ ও ফুয়াদ আল মুক্তাদির। হাবিব ভাই তো আমার আর শুভমিতার গানটি খুব পছন্দ করেছেন। শুভমিতাও সম্প্রতি কলকাতার তারা টিভিতে এক সাক্ষাৎকারে এ গানটি শুনিয়েছেন, আমার কাজের প্রশংসা করেছেন। তাঁর মতো একজন শিল্পীর কাছ থেকে এতটা প্রশংসা পাব, ভাবতেই পারিনি।’
জানালেন, এ বছর শুভমিতা বাংলাদেশে এসেছিলেন। সুরটা আগেই তৈরি করা ছিল। তিনি এসে কণ্ঠ দিয়েছেন।
রুমী তাঁর নতুন অ্যালবামের কাজ শুরু করেন ২০০৯ সালের শেষ দিকে। আর তা শেষ করেছেন এ বছর ৫ আগস্ট। একটি অ্যালবামের জন্য এতটা সময়? রুমী বললেন, ‘ভালো সুরের জন্য অপেক্ষা করছিলাম। শ্রোতাদের কাছে যাতে একঘেয়েমি মনে না হয়, এ ভাবনাটা সব সময়ই ছিল।’
ভালোবাসি তোমায় অ্যালবামের পুরো কাজ রুমী নিজের বাসার স্টুডিওতেই করেছেন। এখানে কাজ করতে গিয়ে এক ভয়ংকর বিপদের মুখে পড়তে হয়েছিল তাঁকে। কাজ করতে করতে কখন বিদ্যুৎ চলে গেছে, টেরই পাননি। হঠাৎ দেখেন আইপিএসে আগুন ধরে গেছে। একটু ভীতু স্বভাবের হলেও তখন আর তা মনে ছিল না। ওই অবস্থাতেই ছুটে গিয়ে সুইচ বন্ধ করেন, আগুন নেভান।
কোরবানির ঈদে এসেছে রুমীর সুর ও সংগীতায়োজনে প্রথম পূর্ণাঙ্গ মিশ্র অ্যালবাম নীলাঞ্জনা। গত বছর রোজার ঈদের আগে বেরিয়েছিল না বলা ভালোবাসা। ওখানে ছয়টি গানের সুর ও সংগীত পরিচালনা করেছিলেন তিনি। ওই ছয়টি গানের মধ্যে তাঁর গাওয়া ‘না বলা ভালোবাসা’, কাজী শুভর গাওয়া নতুন সংগীতায়োজনে রাধারমনের গান ‘আমারে আসিবার কথা কইয়া’ এবং আইয়ুব শাহরিয়ারের লোকগান ‘এত দুঃখ’ দারুণ জনপ্রিয় হয়েছিল। রুমীর আলাদা অবস্থান তৈরিতে অ্যালবামটি বড় ভূমিকা রেখেছিল।
নীলাঞ্জনা অ্যালবামে গান করেছেন ন্যান্সি, মিলা, পড়শি, খেয়া, শহীদ, কাজী শুভ ও আইয়ুব শাহরিয়ার। রুমী নিজেও তিনটি দ্বৈত ও একটি একক গান গেয়েছেন। দ্বৈত কণ্ঠের গানগুলোতে রুমীর সঙ্গে কণ্ঠ দিয়েছেন পড়শি, মিলা আর খেয়া। নীলাঞ্জনা অ্যালবাম তৈরি পেছনের কথা রুমী জানালেন এভাবে, ‘ধানমন্ডি ৮ নাম্বার ছবির জন্য ছয়টি গান তৈরি করেছিলাম। পরে নানা কারণে ছবিটি আর করা হয়নি। ওটা আর হবেও না। ছবির গানগুলো নিয়ে এবার অ্যালবাম করেছি। ওই ছয়টির সঙ্গে আরও কয়েকটি গান করেছি।’
রুমীর গল্পটা মাত্র ছয় বছরের। শুরুতে তিনি ছিলেন জিঙ্গেলশিল্পী। এরপর তাঁর সুরকার, সংগীত পরিচালক ও কণ্ঠশিল্পী হয়ে ওঠা। রুমীর গানে হাবিব ও ফুয়াদের যথেষ্ট প্রভাব রয়েছে। রুমীর মতে, ‘অনেকটা সময় তাঁদের খুব কাছাকাছি থাকার সুযোগ পেয়েছি, তাই ওই রকম হওয়াটাই স্বাভাবিক। তবে আমি খুব সচেতনভাবে তা থেকে বেরিয়ে আসার চেষ্টা করছি।’
এরই মধ্যে ছয়টি চলচ্চিত্রে কাজ করেছেন রুমী—কমন জেন্ডার, এই তো ভালোবাসা, মোস্ট ওয়েলকাম, লালটিপ, পিতা-পুত্রের গল্প ও প্রজাপতি। জানালেন, এর মধ্যে কোনোটিতে তিনি গান গেয়েছেন, কোনোটিতে গানের সুর ও সংগীত পরিচালনা করেছেন, আবার কোনোটির আবহসংগীত তৈরি করেছেন। নাটকের জন্য তৈরি করেছেন শিরোনাম গান। তাতে নিজেও কণ্ঠ দিয়েছেন।
রুমী এখন আবার নিয়মিত কাজ করছেন। সেই গানের সুর করা আর সংগীতায়োজন। জানালেন, চলচ্চিত্রের গানের কাজ জমে যাচ্ছে। তাই সারা রাত জেগে জেগে এখন শুধুই চলচ্চিত্রের গানের সুর ও সংগীতায়োজন নিয়ে ব্যস্ত আছেন তিনি।
এখন কোন ছবির গানের কাজ করছেন? রুমী বলেন, ‘মুহাম্মদ মুস্তফা কামালের ছায়া-ছবির গানের কাজ।’
৫ নভেম্বর পৃথিবীকে বিদায় জানিয়ে চলে গেলেন মানবতাবাদী সংগীতশিল্পী ভূপেন হাজারিকা। তাঁর প্রতি আনন্দের এই শ্রদ্ধাঞ্জলি



স্বাধীনতাযুদ্ধের সময় থেকে ভূপেন হাজারিকার গান শুনছি। তখন থেকেই তাঁর প্রচুর গান শোনা হতো। ১৯৭৫ সালের কথা। তখন আমি ইন্টারমিডিয়েটে পড়াশোনা করছি। আলমগীর কবির তখন সীমানা পেরিয়ে ছবিটির নির্মাণকাজ নিয়ে ব্যস্ত। একদিন জানতে পারি, ছবিটির ‘বিমূর্ত এই রাত্রি আমার’ গানে কণ্ঠ দিতে তিনি আমাকে নির্বাচন করেছেন। তারপর উনি আমাদের বাসায় আসেন এবং আমার বাবাকে রাজি করান। তাও আবার ভূপেন হাজারিকার সুরে! এটা যে আমার জন্য কী আনন্দের ছিল, তা বলে বোঝাতে পারব না। আনন্দের পাশাপাশি প্রচণ্ড ভয়ও কাজ করছিল। এরই মধ্যে ১৯৭৫ সালের একটা সময়ে বড় বোন রেবেকা সুলতানা, দুলাভাই মোহাম্মদ শফিউল্লাহ, আলমগীর কবিরসহ কলকাতায় গেলাম। উঠলাম লিটন হোটেলে। সেখানে গিয়ে দেখা হয় জয়শ্রী কবিরের সঙ্গে। বিশ্রাম শেষে হোটেলে প্রথম দেখি ভূপেনদাকে। বিষয়টা তখনো অবিশ্বাস্যই মনে হচ্ছিল। আমাদের গানের রেকর্ডিং ছিল কলকাতার টেকনিশিয়ানস স্টুডিওতে। ভূপেনদার সঙ্গে দেখা হওয়ার পর কুশল বিনিময় করে তিনি আলমগীর কবিরের কাছে জানতে চেয়েছিলেন, আমি ঠিকভাবে গাইতে পারব কি না। আগে গানটার মানে বোঝার জন্য আমাকে উপদেশ দিয়েছিলেন। সত্যি বলতে, আমি তখন গানটার অর্থ না বুঝেই বলেছিলাম, গাইতে পারব। এরপর আমি সেদিন হোটেলে বসে গানটি শিখি এবং অর্থ বোঝার চেষ্টা করি। পরদিন স্টুডিওতে প্রথমে দুবার মহড়া করলাম, একবার মাইক্রোফোনে প্র্যাকটিস করলাম। এরপর অবশ্য দুবারেই গানটার ঠিকভাবে রেকর্ডিং সম্পন্ন হয়। গানটি রেকর্ডিংয়ের সময় সেখানে উপস্থিত ছিলেন রঞ্জিত মল্লিক, মালা সিনহা, সাগর সেনসহ জয়শ্রী কবিরের পরিচিত অনেকে। গানটিতে আমার সঙ্গে সেখানকার বেশ কয়েকজন শিল্পী কোরাসও করেছিলেন। তাঁদের মধ্যে একজন ছিলেন সন্ধ্যা মুখার্জির মেয়ে। যে সন্ধ্যা মুখার্জিকে নিয়ে আসলে সব সময় স্বপ্ন দেখতাম, তাঁরই মেয়ে আমার সঙ্গে কোরাস গাইছেন! এটাতে আমি বেশ অবাকই হয়েছিলাম। গানটি শোনার পর ভূপেনদা বেশ প্রশংসা করেছিলেন। এবং আমার গলায় একটি ফুলের মালা পরিয়ে দিয়েছিলেন। ওনার কাছ থেকে প্রশংসা আর ফুলের মালা পাওয়ায় নিজেকে খুব সৌভাগ্যবতী মনে হচ্ছিল। আর যে ভয়টা ছিল সেটা মুহূর্তেই দূর হয়ে গিয়েছিল।
এরপর আশির দশকে বেশ কয়েকবার আমরা কলকাতায় গিয়েছিলাম। প্রতিবারই ওনার সঙ্গে দেখা হয়েছে। অনেক আড্ডা দেওয়া হয়েছে। আমার স্বামী রফিকুল আলমের সঙ্গে পরিচয় হয় তাঁর। উনিও দুবার ঢাকায় এসে আমাদের বাসায় এসেছিলেন। সে সময় প্রচুর আড্ডা দিয়েছি। দাদা ছিলেন খুবই রসিক একজন মানুষ। যখনই কোনো আড্ডায় বসতাম, সারাক্ষণ তিনি মাতিয়ে রাখতেন সবাইকে।
ভূপেনদা শিল্পী হিসেবে যেমন ছিলেন অনেক বড় মাপের, মানুষ হিসেবে ছিলেন আরও অনেক বড় মাপের। কলকাতায় যখন আমি ‘বিমূর্ত এই রাত্রি আমার’ গানটি গাইতে যাই, তখন হঠাৎ অসুস্থ হয়ে পড়ি। তিনি চিকিৎসক ডেকে আমাকে স্যালাইন দিয়ে ওষুধপথ্য খাইয়ে সুস্থ করে তোলেন। চোখ মেলে দেখি, ভূপেনদা আমার পাশে বসে আছেন। বিষয়টি আমাকে বেশ অবাক করে। পরে শুনেছিলাম, আড়াই ঘণ্টা উনি এভাবেই বসে ছিলেন।
সীমানা পেরিয়ে ছবির গানটি করার পর ওনার সঙ্গে আরও কাজ করার কথা ছিল। কিন্তু পরে ওনার ব্যস্ততা আর আমার গাফিলতির জন্য তা আর সম্ভব হয়ে ওঠেনি। শেষের ১০-১২ বছর দাদার সঙ্গে আর কোনো ধরনের যোগাযোগই হয়নি। তবে মাঝে কয়েকবার ফেসবুকে ওনাকে পেয়েছিলাম। সেখানেই অল্প কিছুক্ষণের জন্য দু-একবার আলাপ হয়। সর্বশেষ মাস তিনেক আগে উনি জানতে চেয়েছিলেন, কবে আমি কলকাতায় যাচ্ছি। আমি বলেছিলাম, এই ডিসেম্বরেই আসছি। এটিই ছিল ভূপেনদার সঙ্গে আমার শেষ কথা।
পরে অবশ্য ‘বিমূর্ত এই রাত্রি আমার’ গানটি ভূপেনদা লং প্লেতেও করেছিলেন। বিশ্বের বিভিন্ন দেশে তিনি যতবারই গানটি করেছিলেন, প্রতিবারই আমার নাম উল্লেখ করতেন। উনি আমাকে প্রচণ্ড ভালোবাসতেন, আদর করতেন। এককথায়, উনি একেবারেই অন্য রকম একজন মানুষ ছিলেন। ওনার সঙ্গে আড্ডা দিলে কথায় কথায় কখন যে সময় পার হয়ে যেত, সেটা টেরই পেতাম না।
অনুলিখন: মনজুর কাদের
এই লেখা যখন তৈরি হচ্ছে, তখন খ্যাতিমান অভিনেতা খলিল গুরুতর অসুস্থ হয়ে হাসপাতালে। খলিলের আরোগ্য কামনা করে তাঁর প্রতি শ্রদ্ধা জানালেন হুমায়ুন ফরীদি

খলিল ভাই, শেষ কবে আপনার সঙ্গে আমার দেখা হয়েছিল, তা মনে করতে পারছি না। আবার যে আপনার দেখা পাব, সে কথাও জোর দিয়ে বলতে পারছি না। দুটো কথা বলতে পারব কি না, জানি না। অনিশ্চিত এক জগতে চলে গেছেন আপনি। তার পরও সামান্য আশা মনে সঞ্চয় করেই এই পত্র লিখছি আমি। যদি স্বাভাবিক জীবনে ফিরে আসেন আপনি, তাহলে হয়তো এই পত্র আপনার চোখে পড়বে, নতুবা মানুষের কণ্ঠে উচ্চারিত হবে।
আপনার মনে আছে কি না জানি না, সংশপ্তক ছিল আপনার সঙ্গে আমার শেষ কাজ। এর আগে অনেক নাটকেই আমরা কাজ করেছি। এই যেমন এ সপ্তাহের নাটক, এ মাসের নাটকে আমরা কত না চরিত্রে কাজ করেছি। আপনি বেশ রাশভারী মানুষ ছিলেন, তাই বেশি কথা বলার চেষ্টা করতাম না।
তার পরও অভিনয়ের বাইরে একদিন আমি ব্যক্তিগত একটি বিষয়ে কথা তুললাম। আপনি মোটরবাইক চালাতেন। যেখানেই যেতেন, সেখানেই এই মোটরবাইক দেখতাম। একদিন বললাম, ‘আচ্ছা ভাই, আপনি তো গাড়ি কিনতে পারেন, কিন্তু তার পরও কেন মোটরবাইকে চলাচল করেন। দুর্ঘটনার ভয় তো থাকে!’
আপনি কিছুটা সময় গম্ভীর হয়ে থাকলেন। তারপর ভরাট কণ্ঠে বললেন, ‘মোটরবাইক নিয়ে আমি যেখানে-সেখানে চলে যেতে পারি। আমার বন্ধুরা থাকে চিপা গলির ভেতরে। সেখানে মোটরবাইক ছাড়া যাওয়ার আর কোনো বিকল্প নেই। তাই আমি এই মোটরবাইকের বিকল্প কিছু ভাবি না।’
আপনার সঙ্গে অনেক কাজ করার পর জানতে পারলাম, আপনি বহুমূত্র রোগের রোগী। কিন্তু আপনার খাওয়ার থালায় খাবার দেখলে আমার চোখ কপালে উঠে যেত। কে বলবে আপনি বহুমূত্রের রোগী। আপনাকে বললাম, ‘খলিল ভাই, আপনি তো অসুস্থ হয়ে পড়বেন। এত খাবার খাচ্ছেন কেন?’
আপনি বললেন, ‘আরে না...। খাওয়া-দাওয়ায় কোনো সমস্যা হবে না। ও আবার হেঁটে পুষিয়ে নেব।’
এরপর আমি শুধু আপনার মুখের দিকে তাকিয়ে ছিলাম। তারপর কতগুলো বছর পেরিয়ে গেল। আপনি তো দীর্ঘ সময়ই ভালো থাকলেন। প্রায় ১৫-১৬ বছর পেরিয়ে গেল। এতটা সময় যখন পার করলেন, তখন কি আর কিছুদিন নিয়তি আপনাকে সময় দেবে না?
নাটকে কাজ করার সময় আপনি চুপচাপ থাকতেন। সংশপ্তক ধারাবাহিকে আপনি জমিদারের চরিত্রে অভিনয় করলেন। আমি রমজানের চরিত্রে কাজ করলাম। প্রচণ্ড ক্ষমতাবান জমিদার আপনি। একসময় জমিদারের ক্ষমতা কমে গেল। আপনার জন্য অর্থসাহায্য নিয়ে গেলাম। আপনি সেই আগের মতোই এমন এক ধমক দিলেন যে আমি থতমত খেয়ে গেলাম। আজও আমার চোখের সামনে ভেসে ওঠে আপনার সেই মুখ। মিয়ার বেটার সেই দাপট। আর সেই সংলাপ আমার কানে বাজে..., টাকা আমার চাই।
খলিল ভাই, ফিরে আসুন আমাদের মধ্যে। আরও কিছুদিন আপনাকে পেতে চাই।



টেইলর ‘সুইট’!

কিছুদিনের জন্য ‘সুইফট’ নামটা পাল্টে ‘সুইট’ রেখে দিতে পারেন। সময়টা যে দারুণ মিষ্টি কাটছে টেইলর সুইফটের! কদিন আগে বিলবোর্ড-এর বর্ষসেরা নারী শিল্পী নির্বাচিত হয়েছেন। মাত্র ২১ বছরেই এই অর্জন মার্কিন সংগীত তারকাকে পুরস্কারটির ইতিহাসে সর্বকনিষ্ঠ বিজেতার রেকর্ডও এনে দিয়েছে। পুরো বছর তাঁর স্পিক নাউ অ্যালবাম দিয়ে মাতিয়ে রাখা, গানের সুবাস ছড়ানো সুইফট এবার হাজির হলেন তাঁর নিজস্ব সুগন্ধী ‘ওয়ান্ডারস্ট্রাক’ নিয়ে।
সুইফটের জীবনে আরেক প্রাপ্তি সম্ভবত যোগ হতে চলেছে। বেশ কিছুদিন আগে মার্কিন অভিনেতা জ্যাক জিলেনহলের সঙ্গে প্রেমের ইতি টেনে দিয়েছিলেন। শোনা যাচ্ছে, আবারও প্রাণের সঙ্গে প্রাণ বাঁধতে চলেছেন দুজন। আর তাহলে ২০১১ সালটাকেই ‘সুইট’ বলবেন সুইফট।
বলতেই হবে। গত বছরের শেষাশেষি বাজারে এসেছিল তাঁর তৃতীয় স্টুডিও অ্যালবাম স্পিক নাউ। বাজারে আসার সঙ্গে সঙ্গেই বিলবোর্ডের টপচার্টে জায়গা করে নেয় অ্যালবামটি। কেবল প্রথম সপ্তাহেই স্পিক নাউ বিকিয়েছে ১০ লাখেরও বেশি! শুধু যুক্তরাষ্ট্রে নয়; যুক্তরাজ্য, অস্ট্রেলিয়া, কানাডাসহ বিশ্বের নানা দেশের টপচার্টেও জায়গা করে নেয়। অ্যালবামের ১৪টি গানের ১১টিই ‘বিলবোর্ড হট হানড্রেড’ চার্টে ছিল বেশ কিছুদিন। বিশ্বজুড়ে ৫৫ লাখেরও বেশি কপি বিক্রি হয়েছে স্পিক নাউ!
স্বাভাবিকভাবেই সংগীতবিষয়ক সবচেয়ে জনপ্রিয় আমেরিকান সাময়িকী বিলবোর্ড-এর বর্ষসেরা পুরস্কারে সুইফটের জয়জয়কার। এই কান্ট্রি পপশিল্পীর সামনে আরও উজ্জ্বল ভবিষ্যৎ অপেক্ষা করছে ঘোষণা করে বিলবোর্ড সম্পাদক বলেছেন, ‘মাত্র ২১ বছর বয়সে টেইলর সংগীতের ওপর অনেক প্রভাব ফেলেছেন। বিশ্বজুড়ে উঠতি শিল্পী ও গীতিকার তো বটেই, সাধারণ তরুণীদের জন্যও রোল মডেল হয়ে উঠেছেন। আমি দেখতে চাই, সামনের বছরগুলোতে তাঁর ক্যারিয়ার আরও বিকশিত হবে।’
আগামী মাসের শুরুতে নিউইয়র্কে এক জাঁকালো অনুষ্ঠানে তাঁর হাতে এই পুরস্কার তুলে দেবে বিলবোর্ড। এর আগেই কি সুইফটের হাতে প্রেমের পদ্ম তুলে দেবেন জিলেনহল? এই জুটির এক সূত্র তেমন পূর্বাভাসই দিয়েছে। তবে ‘দুই পৃথিবীর দুই বাসিন্দা’কে ‘এক’ হতে দিতে চায় না গুজুবে ট্যাবলয়েডগুলোই। এর আগে এই জুটিকে ‘সবচেয়ে অদ্ভুত কপোত-কপোতি’ ঘোষণা করা ট্যাবলয়েডগুলো বলেছে, আবারও যদি সুইফটের জীবনে ফিরেও আসেন জিলেনহল, প্রত্যাবর্তনের চেয়েও দ্রুততর হবে প্রস্থান!
এই নিয়ে বাজারে যখন জোর গুজব, তখন নিজের সম্পর্কের ব্যাপারে পিপল সাময়িকীকে সুইফট বলেছেন, তাঁকে জড়িয়ে অনেকের সঙ্গেই অনেক গুজব রটেছে। কয়েকজনের সঙ্গে তাঁর ‘ভালো সম্পর্ক’ও ছিল। কিন্তু এর কোনোটাকেই তিনি প্রেমের মর্যাদা দিতে নারাজ। ‘আপনারা যাকে বয়ফ্রেন্ড বলেন, তেমন কেউ কখনোই আমার জীবনে ছিল না।’ বলেছেন এই সুরনন্দিনী।
 শারমিন আখতার
গসিপগার্ল, বিলবোর্ড ও ইয়াহু অবলম্বনে
কিছুদিনের জন্য ‘সুইফট’ নামটা পাল্টে ‘সুইট’ রেখে দিতে পারেন। সময়টা যে দারুণ মিষ্টি কাটছে টেইলর সুইফটের! কদিন আগে বিলবোর্ড-এর বর্ষসেরা নারী শিল্পী নির্বাচিত হয়েছেন। মাত্র ২১ বছরেই এই অর্জন মার্কিন সংগীত তারকাকে পুরস্কারটির ইতিহাসে সর্বকনিষ্ঠ বিজেতার রেকর্ডও এনে দিয়েছে। পুরো বছর তাঁর স্পিক নাউ অ্যালবাম দিয়ে মাতিয়ে রাখা, গানের সুবাস ছড়ানো সুইফট এবার হাজির হলেন তাঁর নিজস্ব সুগন্ধী ‘ওয়ান্ডারস্ট্রাক’ নিয়ে।
সুইফটের জীবনে আরেক প্রাপ্তি সম্ভবত যোগ হতে চলেছে। বেশ কিছুদিন আগে মার্কিন অভিনেতা জ্যাক জিলেনহলের সঙ্গে প্রেমের ইতি টেনে দিয়েছিলেন। শোনা যাচ্ছে, আবারও প্রাণের সঙ্গে প্রাণ বাঁধতে চলেছেন দুজন। আর তাহলে ২০১১ সালটাকেই ‘সুইট’ বলবেন সুইফট।
বলতেই হবে। গত বছরের শেষাশেষি বাজারে এসেছিল তাঁর তৃতীয় স্টুডিও অ্যালবাম স্পিক নাউ। বাজারে আসার সঙ্গে সঙ্গেই বিলবোর্ডের টপচার্টে জায়গা করে নেয় অ্যালবামটি। কেবল প্রথম সপ্তাহেই স্পিক নাউ বিকিয়েছে ১০ লাখেরও বেশি! শুধু যুক্তরাষ্ট্রে নয়; যুক্তরাজ্য, অস্ট্রেলিয়া, কানাডাসহ বিশ্বের নানা দেশের টপচার্টেও জায়গা করে নেয়। অ্যালবামের ১৪টি গানের ১১টিই ‘বিলবোর্ড হট হানড্রেড’ চার্টে ছিল বেশ কিছুদিন। বিশ্বজুড়ে ৫৫ লাখেরও বেশি কপি বিক্রি হয়েছে স্পিক নাউ!
স্বাভাবিকভাবেই সংগীতবিষয়ক সবচেয়ে জনপ্রিয় আমেরিকান সাময়িকী বিলবোর্ড-এর বর্ষসেরা পুরস্কারে সুইফটের জয়জয়কার। এই কান্ট্রি পপশিল্পীর সামনে আরও উজ্জ্বল ভবিষ্যৎ অপেক্ষা করছে ঘোষণা করে বিলবোর্ড সম্পাদক বলেছেন, ‘মাত্র ২১ বছর বয়সে টেইলর সংগীতের ওপর অনেক প্রভাব ফেলেছেন। বিশ্বজুড়ে উঠতি শিল্পী ও গীতিকার তো বটেই, সাধারণ তরুণীদের জন্যও রোল মডেল হয়ে উঠেছেন। আমি দেখতে চাই, সামনের বছরগুলোতে তাঁর ক্যারিয়ার আরও বিকশিত হবে।’
আগামী মাসের শুরুতে নিউইয়র্কে এক জাঁকালো অনুষ্ঠানে তাঁর হাতে এই পুরস্কার তুলে দেবে বিলবোর্ড। এর আগেই কি সুইফটের হাতে প্রেমের পদ্ম তুলে দেবেন জিলেনহল? এই জুটির এক সূত্র তেমন পূর্বাভাসই দিয়েছে। তবে ‘দুই পৃথিবীর দুই বাসিন্দা’কে ‘এক’ হতে দিতে চায় না গুজুবে ট্যাবলয়েডগুলোই। এর আগে এই জুটিকে ‘সবচেয়ে অদ্ভুত কপোত-কপোতি’ ঘোষণা করা ট্যাবলয়েডগুলো বলেছে, আবারও যদি সুইফটের জীবনে ফিরেও আসেন জিলেনহল, প্রত্যাবর্তনের চেয়েও দ্রুততর হবে প্রস্থান!
এই নিয়ে বাজারে যখন জোর গুজব, তখন নিজের সম্পর্কের ব্যাপারে পিপল সাময়িকীকে সুইফট বলেছেন, তাঁকে জড়িয়ে অনেকের সঙ্গেই অনেক গুজব রটেছে। কয়েকজনের সঙ্গে তাঁর ‘ভালো সম্পর্ক’ও ছিল। কিন্তু এর কোনোটাকেই তিনি প্রেমের মর্যাদা দিতে নারাজ। ‘আপনারা যাকে বয়ফ্রেন্ড বলেন, তেমন কেউ কখনোই আমার জীবনে ছিল না।’ বলেছেন এই সুরনন্দিনী।
 শারমিন আখতার
গসিপগার্ল, বিলবোর্ড ও ইয়াহু অবলম্বনে



১১.১১.১১তে মুক্তি পেয়েছে ইমতিয়াজ আলীর ছবি রকস্টার। কাকতালীয়ভাবে প্রথম দিনেই ছবির আয় ১১ কোটি রুপি। এ আর রহমানের সংগীত মুক্তির আগেই বিক্রি হয়েছে ১১ কোটি রুপিতে। সব মিলিয়ে ৩০ কোটি রুপির এই ছবি ইতিমধ্যেই লাভ গুনতে শুরু করেছে। কারণ প্রথম তিন দিনে ছবির আয় ৩৪ কোটি রুপি; যা রণবীর কাপুরের একক ছবিগুলোর মধ্যে একটি রেকর্ড। অথচ কিছুদিন আগেও প্রশ্ন উঠেছিল রণবীর কি হারিয়ে গেছেন? গত বছর বহু তারকার সঙ্গে রাজনীতিতে সফল হয়েছিলেন বটে, তবে আনজানা আনজানি ব্যর্থ হওয়ায় ঠিক যেন হাওয়ায় মিলিয়ে গিয়েছিলেন তিনি। রণবীরের মা নীতু কাপুর এর ব্যাখ্যা দেন, ‘রণবীর শুধু ছবিপাড়া থেকেই নয়, পুরো পরিবার থেকে বিচ্ছিন্ন হয়ে গিয়েছিলেন। রণবীরের নানি তো প্রায়ই কান্নাজুড়ে দিতেন, নাতিকে দিওয়ালির দিন বাদে অন্য কোনো দিন দেখাই যায় না! রকস্টার-এর জন্য রণবীর দুই বছর নাওয়া-খাওয়া ভুলে গিয়েছিলেন।’ সোচা না থা, জাব উই মেট, লাভ আজকাল পরিচালক ইমতিয়াজ আলী অবশ্য শুরুতে জন আব্রাহামকে ভেবেছিলেন রকস্টার-এর নাম ভূমিকায়। সেটা আজ থেকে তিন বছর আগের কথা। এ আর রহমান ছবির গান রেকর্ডিংও শুরু করেছিলেন। রণবীর তখন এক ছবির নায়ক। সহকারী এক পরিচালকের কাছ থেকে শোনেন জন রকস্টার নামে এক ছবি করছেন, ছবির গল্প শুনে ভীষণভাবে আন্দোলিত হন কাপুর জুনিয়র। তবে ইমতিয়াজের সঙ্গে কাজের স্বপ্ন মনেই পুষে রাখেন। এর এক বছর পরের ঘটনা। লাভ আজকাল তখন সুপারহিট। ইমতিয়াজ নতুন এক ছবির প্রস্তাব নিয়ে যান রণবীরের বাড়িতে। রণবীর জানতে চান, রকস্টার-এর কাজ কতদূর? রণবীরকে অবাক করে দিয়ে ইমতিয়াজ জানান, ছবিটি আর হচ্ছে না। স্ক্রিপ্ট থেকে বাজেট—সবকিছুতেই সমস্যা। রণবীরের আগ্রহ দেখে ইমতিয়াজ বলেন, রণবীর রাজি থাকলে নতুন করে তিনি রকস্টার নিয়ে ভাবতে পারেন। রণবীর সবুজ সংকেত দেন। এভাবেই জন্ম নেয় রকস্টার। যেই মাত্র রণবীর ছবিটি সই করেন, সঙ্গে সঙ্গে জগৎ-সংসার থেকে নিজেকে বিচ্ছিন্ন করে নেন। চার মাস দিল্লিতে জাত পরিবারের সঙ্গে বাস করেন রণবীর। তাঁদের কথাবার্তা, হাঁটাচলা, হাসি-ঠাট্টা রপ্ত করে নেন, ধাবায় বসে খাওয়া, সন্ধ্যায় হুক্কা টানা, গরুর দুধ দোয়ানো—সব কাজেই রণবীর ছিলেন অগ্রগামী। পাশাপাশি গিটার শেখা তো ছিলই। পরিচালক ইমতিয়াজ আলী রণবীরকে সঙ্গে নিয়ে নিয়মিত ছুটে গেছেন চেন্নাইয়ে, এ আর রহমানের স্টুডিওতে। সেখানে ইরশাদ কামিলের গান লেখা, মোহিত চৌহানের রেকর্ডিং, রহমানের সুর সৃষ্টি—সব প্রত্যক্ষ করেছেন। আর এভাবেই নিজের ভেতরে জন্ম দিয়েছেন ‘জনার্দন’ চরিত্রটিকে। রণবীর বলেন, ‘যেদিন রকস্টার ছবির কাজ শেষ করে বাড়ি ফিরলাম, মনে হলো আমার পরিবার-বন্ধুবান্ধব কেউ নেই। সবার থেকে আমি আলাদা হয়ে গেছি।’
রণবীরের এই ত্যাগ-ই তাঁকে সাফল্য পাইয়ে দিতে সহযোগিতা করেছে। অমিতাভ বচ্চন রকস্টার দেখে মন্তব্য করেছেন, ‘রণবীর যখন ছোট তখন কোলে নিয়েছিলাম। আজ নতুন করে ওকে কোলে নিতে ইচ্ছা করছে।’ শাবানা আজমী টুইটারে লিখেছেন, দুর্দান্ত ছবি রকস্টার। সালাম জানাই ইমতিয়াজ আলী ও এ আর রহমানকে। তবে সবাইকে ছাপিয়ে গেছে রণবীর। সে কী মনকাড়া অভিনয়!’ পরিচালক করণ জোহর বলেন, ‘আমি এখন থেকে স্বঘোষিত রণবীর কাপুরভক্ত। রকস্টার-এ অবিশ্বাস্য অভিনয় করেছে রণবীর।’
ছবি মুক্তির আগে অনেকে মনে করেছেন, জিম মরিসনের ব্যক্তিজীবন নিয়ে রকস্টার-এর কাহিনি আবর্তিত হয়েছে। তবে রণবীর এ তথ্য উড়িয়ে দেন। এই ছবিতেই শাম্মী কাপুর তাঁর শেষ অভিনয় করে গেছেন, তাও নাতির সঙ্গে। রণবীর এ জন্য নিজেকে সৌভাগ্যবান মনে করেন। সমালোচকেরা অবশ্য এত কিছুর ধার ধারেন না। ছবির অডিও হোক না সুপারডুপার হিট, সাদ্দা হাক, তুম হো কিংবা নাদান পারিন্দে বলিউড কাঁপিয়ে ফেলুক, কিছু কিছু সমালোচক মনে করেন, রকস্টার আরও ভালো হতে পারত। ছবির নায়িকা নার্গিস তো অভিনয়ই জানেন না। অবশ্য বক্স অফিস এসব কথায় বিন্দুমাত্র কর্ণপাত করছে না। কারণ প্রধান বিচারক আমজনতা এখন রণবীর রকস্টার কাপুরের প্রশংসায় পঞ্চমুখ।
 রুম্মান রশীদ খান
[টাইমস অব ইন্ডিয়া, বলিউড হাঙ্গামা, বক্স অফিস ইন্ডিয়া, কোইমোই ডট কম অবলম্বনে]
1 2



কারিনা নয়, ক্যাটরিনা!
প্রিয়াঙ্কা চোপড়ার কোনো ছবির সঙ্গে নিজেকে আর যুক্ত করবেন না, পণ করেছেন কারিনা কাপুর। অগ্নিপথ ছবির আইটেম গানের প্রস্তাব ফিরিয়ে দিয়ে কারিনা আবারও আগুনে ঘি ঢেলে দিয়েছেন। শুধু প্রিয়াঙ্কার জন্য কারিনা ‘না’ করে দিয়েছেন দীর্ঘদিনের বন্ধু করণ জোহর ও হূতিক রোশনকে। আট বছর আগে করণের কাল হো না হো ছবির প্রস্তাব ফিরিয়ে দেয়ার পর কারিনা নিজেই স্বীকার করেছিলেন, আর কখনোই করণের ছবির প্রস্তাব ফিরিয়ে দেবেন না। তবে এবার নিজেই যুক্তি দেখিয়েছেন, প্রিয়াঙ্কার সঙ্গে আর কোনো ছবিতে কাজ করতে চান না তিনি। সুতরাং কারিনা বাদ, আগমন ক্যাটরিনা কাইফের। হূতিক রোশনের সঙ্গে সর্বশেষ জিন্দেগি না মিলেগি দোবারা ছবিতে কাজ করেছেন ক্যাটরিনা। এবার হূতিক-প্রিয়াঙ্কার অগ্নিপথ-এ আইটেম গানে দেখা যাবে তাঁকে। ফিল্মফেয়ার।

আনুশকার নায়ক ইমরান!
মাটরু কি বিজলী কা মানডোলা—কী অদ্ভুত নাম! আর এই নামেই নির্মিত হচ্ছে ছবি। পরিচালক স্বনামে বিখ্যাত বিশাল ভরদ্বাজ। আর এ ছবিতেই প্রথমবার জুটিবদ্ধ হওয়ার কথা ছিল অজয় দেবগন-আনুশকা শর্মার। কিন্তু রোহিত শেঠির বোল বচ্চন ছবির সঙ্গে শিডিউল ক্ল্যাশ করায় এবার অজয় বিশালের ছবি থেকে নিজের নাম সরিয়ে নিয়েছেন। তার পরিবর্তে পরিচালক নিয়েছেন ইমরান খানকে। দিল্লি বেলি ছবিতে ইমরানের কাজ দেখে মুগ্ধ হয়েছেন বিশাল। ইমরানও বিশালের সঙ্গে কাজের প্রস্তাব লুফে নিয়েছেন। আনুশকার সঙ্গেও এটি হবে তাঁর প্রথম কাজ। আনুশকা সব সময়ই ইমরানের সঙ্গে কাজের জন্য মুখিয়ে ছিলেন। আগামী বছর মুক্তি পাবে মাটরু কি বিজলী কা মানডোলা। ফিল্মিক্যাফে।
বস নাম্বার ওয়ান হলো থাইল্যান্ডের মাটিতে দুই বাংলাদেশির আন্ডারওয়ার্ল্ড বস হিসেবে প্রতিষ্ঠা পাওয়ার লড়াইয়ের কাহিনি। এক পক্ষে আছে নায়ক হূদয় খান, আরেক পক্ষে আছে ভিলেন ডলার তালুকদার ও তার বাহিনী। তাদের শত্রুতার উপলক্ষ অবশ্য হূদয় খানের বাবা এবং প্রেমিকা। তবে এমন নয় যে এরা সবাই থাইল্যান্ডে বাস করে; বরং বাংলাদেশের শত্রুতার জের পাতাইয়া পর্যন্ত বিস্তৃত হয় এবং এর শেষ পাতাইয়ার মাটিতেই হয়। ফলে ছবি দেখে মনে হবে, পাতাইয়া কক্সবাজারের মতোই কাছের কোনো জায়গা এবং সেখানকার বিচ এলাকায়, অন্য কেউ নয়, সব বাংলাদেশিই দাপিয়ে বেড়ায়। ছবির পাতাইয়াপ্রীতি এতই প্রকট যে কাহিনি যখন থাইল্যান্ডে উড়ে যায়নি, তখনো হূদয় খান ও তার প্রেমিকা আলো চৌধুরী পাতাইয়া বিচেই ডেট করে। ব্যাকগ্রাউন্ডের নানা থাই আলামত (যেমন—থাই ভাষায় লেখা সাইনবোর্ড) আড়াল করার চেষ্টা করেননি পরিচালক।
মোহাম্মদ হোসেনের প্রযোজনায় ও বদিউল আলম খোকনের পরিচালনায় নির্মিত শাকিব খাননির্ভর চলচ্চিত্র-কারখানার এই ছবিকে হিট বানানোর দায়িত্ব শাকিব খানের কাঁধেই বর্তেছে। বাকিদের দায়িত্ব তাঁকে কেবল সমর্থন দেওয়া। ফলে শাকিব খানের আক্রোশের শিকার হওয়ার জন্য মিশা সওদাগর অভিনীত ডলার তালুকদার চরিত্রকে কিছুটা বাড়তে দেওয়া হয়েছে। আর সংঘাত শুরুর উপলক্ষ হিসেবে শাকিব খানের বাবা রাহাত খানরূপী প্রবীর মিত্রকে স্থানীয় ব্যবসায়ী সমিতির প্রধান হিসেবে দেখানো হয়েছে। রাহাত খান চাঁদা না দেওয়ার পবিত্র দায়িত্ব পালন করতে গিয়ে চাঁদাবাজদের আক্রমণের শিকার হন। বাবাকে রক্ষা করতে গিয়ে হূদয় আহত হয়। এই চাঁদাবাজদের গডফাদার হলো ডলার তালুকদার। হাসপাতালে রক্ত দিয়ে হূদয়কে বাঁচিয়ে দেয় আলো চৌধুরী। ফলে তাদের মধ্যে প্রেম হয়; বিয়েও ঠিক হয়। ওদিকে ডলার বাহিনীর সঙ্গে হূদয়ের শত্রুতা নানা সূত্রে বাড়তেই থাকে। বিয়ের দিন আলোকে কিডন্যাপ করে ডলার বাহিনী। তাকে উদ্ধার করতে হূদয় ডলারের আস্তানায় গেলে তাকে প্রচণ্ড মারধর করে ডলার বাহিনী এবং আলোকে গুলি করে। অজ্ঞান আলোকে নিয়ে একটি জিপে করে হূদয় যেতে চাইলে ডলার হূদয়কে গাড়ি থেকে টেনে নামায় এবং গাড়িটি রাস্তা থেকে পাহাড়ের নিচে পড়ে আগুন লেগে যায়। ডলারের লোক পুলিশ অফিসার হূদয়কে গ্রেপ্তার করে আলোকে ধর্ষণচেষ্টা ও হত্যার অভিযোগে।
একসময় হূদয় জেল থেকে পালায়। এ সংবাদ পেয়ে ডলার তার পুরো বাহিনী নিয়ে পাতাইয়া পালায়। সেখানে গিয়ে সে আন্ডারওয়ার্ল্ডের বস নাম্বার ওয়ান হওয়ার মিশনে নামে। আর ডলারের খোঁজ দিয়ে হূদয়কে পাতাইয়া ডেকে নেয় ক্রাইম রিপোর্টার আশা চৌধুরী। সেখানে গিয়ে হূদয় খানও দাবি করতে থাকে, সে-ই বস নাম্বার ওয়ান। তারও এক বাহিনী গড়ে ওঠে। ফলে এ দুই পক্ষের সংঘাত অনিবার্য হয়ে ওঠে। দেশ থেকে ডলার ধরে নিয়ে আসে হূদয়ের মা-বাবা, ভাই-ভাবি ও ভাতিজাকে। ডলারের হাতে একে একে নিহত হয় ভাই ও বাবা। এদিকে আশা ও হূদয় একসঙ্গে কাজ করলেও এবং প্রকাশ্যে আশা হূদয়ের প্রেমপ্রত্যাশী হলেও শেষ পর্যন্ত আশা হূদয়কে খুন করে বোন আলোকে হত্যার প্রতিশোধ নিতে চায়। জানা যায়, আলো মারা যায়নি। অচেতন আলোকে নিয়ে ড্রাইভারবিহীন জিপটি পাহাড়ের নিচে পড়ে গেলেও শেষ মুহূর্তে সে গাড়ি থেকে রাস্তায় ছিটকে যায়। আর তখনই চট্টগ্রাম থেকে ড্রাইভ করে ফিরছিল আশা। আশা আলোকে নিয়ে থাইল্যান্ডে চলে আসে। দীর্ঘদিন সে হাসপাতালে কোমায় রয়েছে। এই কাহিনি প্রকাশিত হওয়ার সঙ্গে সঙ্গে আলো ঘটনাস্থলে উপস্থিত হয় এবং বোনকে বলে যে হূদয় তাকে কখনোই ধর্ষণ বা খুন করতে চায়নি, বরং সব সময় ভালোবেসেছে। আশা ক্ষমা চায়, হূদয় ফিরে পায় প্রেমিকাকে। এবার হূদয় ডলার বাহিনীকে একাই হত্যা করে।



বস নাম্বার ওয়ান চলচ্চিত্রটি বহু কাকতাল ও অসংগতিতে পরিপূর্ণ। যখনই বাবা আক্রান্ত হয়, হূদয় সেখানে গিয়ে উপস্থিত হয়। জেল থেকে পালানোর নৈতিক সমর্থন দেন জেলার সাহেব, যিনি আবার আলো-আশার বাবা। অচেতন আলোকে ঢাকা-চট্টগ্রাম মহাসড়কে আবিষ্কার করে তারই বোন। এসব হলো অসংখ্য কাকতালীয় ঘটনার কয়েকটি। অসংগতিরও শেষ নেই। হূদয় মারামারি করে মাথায় চোট পেল। মারামারি করল সে এক পোশাকে, ব্যান্ডেজ বেঁধে বাসায় ফিরল আরেক পোশাকে। আলো বলছে ঢাকা-চট্টগ্রাম মহাসড়কের কথা, অথচ দেখা গেল এফডিসির ভেতরের এক রাস্তা। দৃশ্য—রাজপথের সিগন্যালে ফুল বিক্রির, অথচ তা চিত্রায়িত হয়েছে এফডিসির ভেতরে, দুই সারির কয়েকটি গাড়ির পরেই এফডিসির হলুদ রঙের দেয়াল দেখা যায়। আর দর্শকের বুদ্ধির ওপর পরিচালকের চূড়ান্ত অনাস্থা দেখা গেল ওই অংশে—কাহিনি বাংলাদেশে ঘটছে, অথচ বারবার ক্যামেরা চলে যাচ্ছে থাইল্যান্ডে। ডলার যখন ঘোষণা দিয়ে থাইল্যান্ড যাচ্ছে এবং তাকে অনুসরণ করে হূদয়ও সেখানে যাচ্ছে, কেবল তার পর থেকেই থাইল্যান্ডকে দেখানো যেত। আগের অংশে পাতাইয়া বিচ দেখানোর লোভ সংবরণ করতে পারা উচিত ছিল পরিচালকের। ফলে চলচ্চিত্রের কাহিনিবিন্যাস ও চিত্রায়ণ অবিশ্বস্ত ঠেকে।
ভিনদেশে গিয়ে আন্ডারওয়ার্ল্ডের বস নাম্বার ওয়ান হওয়ার প্রতিযোগিতাটির যৌক্তিকতা একেবারেই প্রতিষ্ঠিত হয়নি। বিশেষত ওই দেশের আন্ডারওয়ার্ল্ড বা আইনশৃঙ্খলা রক্ষাকারী বাহিনী সেটার অনুমোদন এত সহজে কিছুতেই দেবে না। ডলারের একটা প্রেক্ষাপট হয়তো আছে, কিন্তু হূদয় খানের পক্ষে এত অল্প সময়ে ভিনদেশে গিয়ে একটা বাহিনী গড়ে তোলা কতটুকু সম্ভব? এই ক্ষমতা ও অর্থ সে কোথায় পেল? যে আশা চৌধুরী তাকে সাহায্য করছে, তারই বা থাইল্যান্ডে কতটুকু ভিত্তি আছে? সে কোন চ্যানেলের সাংবাদিক—দেশের, না থাইল্যান্ডের? এসব মৌলিক প্রশ্নের কোনো মোকাবিলাই করা হয়নি। দুই ঘণ্টার বেশি সময় ধরে কেবল ধারাবাহিকভাবে অসম্ভব সব ঘটনার বর্ণনা দেওয়া হয়েছে। আগের ঘটনাগুলো কাহিনিতে যৌক্তিকভাবে প্রতিষ্ঠা না করেই পরের অসম্ভব ঘটনাগুলো হাজির করা হয়েছে।
দুর্বল গতানুগতিক কাহিনি এবং অবিশ্বস্ত চিত্রায়ণের পরও ছবিটির দর্শক টানার উপাদান রয়েছে। এ ছবির অন্যতম বাজি হলেন শাকিব খান। শুরুর দিকে ভারতীয় অভিনেতা সালমান খানকে অনুকরণ করলেও এখন তিনি তাঁর নিজস্ব সাবলীল অভিনয়রীতি দাঁড় করিয়েছেন। আলো-আশার চরিত্রে নিপুণ ও সাহারা উতরে যান তাঁদের সৌন্দর্য, বিশ্বস্ত পোশাক-আশাক ও চলনসই অভিনয়কুশলতা দিয়ে। ডলার তালুকদার চরিত্রটিতে শক্তিমান অভিনেতা মিশা সওদাগরও মানানসই ছিলেন।
এফডিসির মানের তুলনায় ছবিটির মুদ্রণমান বেশ ভালো। এ জায়গায় যে যথেষ্ট মনোযোগ পরিচালক-প্রযোজক দিয়েছেন, তা পর্দায় রঙে ও দৃশ্যের গভীরতায় স্পষ্ট। ফলে পাতাইয়ার চমকপ্রদ লোকেশন দর্শকের চোখে আরাম দেবে। পাহাড় থেকে গাড়ি পড়ে যাওয়ার দুটি কাটপিস অবশ্য ব্যবহার করা হয়েছে। সেগুলোর প্রিন্ট ছিল যাচ্ছেতাই। যে কাটপিসকে সহজে চেনা যায়, তা ব্যবহার না করাই ভালো। আসাদুজ্জামান মজনুর ক্যামেরাও বেশ নিয়ন্ত্রিত ছিল। শটের ধারাবাহিকতা নির্মাণের ক্ষেত্রে, বিশেষত নৃত্যগীত ও মারামারির দৃশ্যগুলো অনেকখানি ত্রুটিমুক্ত ছিল। সাধারণত এ দুই ক্ষেত্রেই বাংলাদেশের চিত্রগ্রাহকেরা অনেক গোলমাল করে ফেলেন। তবে অন্য সব ছবির মতোই মারামারির দৃশ্যগুলোতে ব্যবহূত সাউন্ড ইফেক্ট পীড়াদায়ক। ব্যবহূত পাঁচটি গানের একটিও খুব চেনা গানের নকল নয়, গানগুলো শুনতেও মন্দ নয়। তাই সংগীতপরিচালক আলী আকরাম শুভকে ধন্যবাদ দিতে হয়।
মধুপুরের প্রভাবশালী চৌধুরী পরিবারের কর্তা আমজাদ চৌধুরী (আলীরাজ)। তার প্রাসাদোপম বাড়িতে আরও আছে স্ত্রী, বিধবা বোন, অবিবাহিত আইবুড়ো শ্যালক মজনু এবং আদরের একমাত্র মেয়ে প্রিয়া। তার পরিবারের দেখাশোনা করার জন্য আছে এক বিশ্বস্ত গোলাম। একের ভেতরে তিন—এই গোলাম তার দেহরক্ষী, গাড়ির ড্রাইভার এবং ব্যক্তিগত সহকারী। এই চৌধুরীকে তার গোলাম বহুবার মৃত্যুর হাত থেকে রক্ষা করেছে, যার কারণে আরেক প্রভাবশালী প্রতিবেশী তালুকদার (মিশা সওদাগর) তাকে বহুবার চেষ্টা করেও খতম করতে পারেনি। তালুকদারের লোকজন এসে প্রিয়াকে অপহরণ করে নিয়ে যায়; কিন্তু মুক্তিপণ হিসেবে চায় চৌধুরীর বিশ্বস্ত গোলামকে। মেয়ের জীবনটা স্বাভাবিকভাবেই তার কাছে বড় হওয়ায় গোলামকে তুলে দেয় তালুকদারের কাছে। যথারীতি গোলাম সেখানে মারা যায়।
ছোটবেলায় প্রিয়ার খেলার সঙ্গী ছিল তারই সমবয়সী গোলামের ছেলে নোমান। তাদের মধ্যে অন্তরঙ্গতা টের পেয়ে চৌধুরী তার মেয়েকে শহরে পাঠিয়ে দেয় লেখাপড়া করার জন্য। কারণ চৌধুরী জানে, এই প্রণয় পরিণয়ে পরিণত হওয়ার সমূহ আশঙ্কা রয়েছে।
বেশ কয়েক বছর পর প্রিয়া মধুপুরে ফিরে আসে ছুটিতে তার চার বান্ধবীসহ। এখন সে পূর্ণযৌবনা (অপু বিশ্বাস)। নোমান (শাকিব খান) তাকে নিয়ে আসে স্টেশন থেকে। নোমান যদিও তাকে চেনে, কিন্তু প্রিয়া নোমানকে চিনতে পারে না(!)। বাড়িতে আসার পথে তালুকদারের মাস্তান বাহিনীর হাত থেকে নোমান তাকে রক্ষা করে। চৌধুরী এতে খুশি হয় এবং তাকে যা খুশি তা-ই চাইতে বলে। কিন্তু নোমান মুখ ফুটে প্রিয়াকে চাইতে পারে না। যখন প্রিয়া নোমানকে চিনতে পারে, তখন তাদের মধ্যে আবার হার্দিক সম্পর্ক শুরু হয়। এর মধ্যে প্রিয়ার রূপে মুগ্ধ তালুকদারবাড়ির সন্তান ইমরান প্রিয়াকে বিয়ে করতে চায়। তালুকদার চৌধুরীর কাছে গিয়ে বিয়ের প্রস্তাব দেয়। চৌধুরী রাজি না হলে প্রিয়া-নোমানের ঘনিষ্ঠতার কথা চৌধুরীর কাছে বলে দেয়। গোলামের ছেলে নোমানের সঙ্গে সম্পর্কের ব্যাপারে নিশ্চিত হয়ে চৌধুরী শত্রুতা ভুলে ইমরানের সঙ্গে প্রিয়ার বিয়েতে রাজি হয়। কিন্তু নায়কের সঙ্গে নায়িকার মিলন ঠেকায় সাধ্য কার? নানা ঘটনা-সংঘাত ও অতিনাটকীয়তার মধ্য দিয়ে প্রিয়া-নোমানের ‘মধুরেণ সমাপয়েৎ’ হয়।
এই হচ্ছে আবদুর রহমান প্রযোজিত ও রাজু চৌধুরী পরিচালিত ঈদের চলচ্চিত্র প্রিয়া আমার জান-এর কাহিনি। ঢাকাই চলচ্চিত্রের জনপ্রিয় জুটি শাকিব খান আর অপু বিশ্বাস তাই দর্শককে কিছুটা হলেও তৃপ্ত করতে পারেন এই চলচ্চিত্রের মাধ্যমে। এটি শীতল প্রেমের ছবি নয়, উষ্ণ প্রেমের ছবি। নানা চড়াই-উতরাই পেরিয়ে প্রিয়া-নোমানের প্রেম সার্থকতা লাভ করে এ ছবিতে। এর বাইরে যাওয়ার সাধ্য কি কাহিনিকার আর পরিচালকের? ফর্মুলা অনুযায়ী ছয়টি গান, সঙ্গে নাচ আর অ্যাকশন-দৃশ্যে ভরপুর এই সোশ্যাল অ্যাকশন ড্রামা। এতে অ্যাকশন আছে, আছে মেলোড্রামা; কিন্তু নেই সোসাইটি—সামাজিক বাস্তবতা, বিশ্বাসযোগ্যতা।
ছবির সেটিং মধুপুর। কোথায় এই মধুপুর? টাঙ্গাইলের গারো-অধ্যুষিত মধুপুর? না, সেটির কোনো দিকনির্দেশনা নেই এই চলচ্চিত্রে। তবে ছবি দেখে যা বোঝা গেল, এটি কক্সবাজার এলাকার সমুদ্র-তীরবর্তী কোনো স্থান। কারণ, নোমানের বাগানবাড়িটি সমুদ্র-তীরবর্তী মনে হয়। সেখানে স্থানীয় কোনো অধিবাসীর দেখা আমরা পাই না। তাই এটি বাংলাদেশের কোনো একটি কাল্পনিক গ্রাম বলে ধরে নেওয়াই ভালো। পলাশপুর, কুসুমপুর, বিলাসপুর ইত্যাদি ‘পুর’সর্বস্ব নামগুলো ঢাকাই চলচ্চিত্রের কাহিনিকারদের কাছে খুব প্রিয়।
যদিও এটি একটি প্রেমের ছবি; কিন্তু বিষয়বস্তু হিসেবে পাশাপাশি রয়েছে মালিক-গোলাম সম্পর্ক। মালিকের সঙ্গে মালিকের সম্পর্ক—গোলামের সঙ্গে গোলামের। তাই প্রিয়া-নোমানের ভালোবাসা সহ্য করতে পারে না আমজাদ চৌধুরী। যার ফলে চিরশত্রু তালুকদার পরিবারের সন্তান ইমরান তালুকদারের হাতে নিজ সন্তানকে বিয়ে দিতে তার একটুও বাধে না। সামাজিক অবস্থানই এখানে মুখ্য। মেয়ের সুখ-শান্তি এখানে বিবেচ্য নয়। যার ফলে গরিবের ছেলে, বড়লোকের মেয়ের প্রেম পারিবারিক বাধার মুখে পড়ে।
বাংলা চলচ্চিত্রে কমেডি থাকবে না, তাই কি হয়? এই ছবিতে কমেডি এসেছে চৌধুরীর শ্যালক মনজুর মাধ্যমে। আইবুড়ো প্রিয়ার এই মামা মুম্বাইয়ের জনি লিভারের অনুকরণে দর্শককে সুড়সুড়ি দেওয়ার চেষ্টা করে। আশীষ কুমার লৌহের বরিশালের আঞ্চলিক ভাষার কৌতুক কিছুটা হলেও মনে করিয়ে দেয় আমাদেরকে প্রিয়ার বান্ধবী লতা, সীমা, কাজলদের দেখামাত্রই ‘মজনু’ মামা-ভাগনির সম্পর্ক ভুলে যেতে বলে—তাদের বিয়ে করতে চায়। প্রিয়া আমার জান চলচ্চিত্রে বিধবার সংখ্যা প্রচুর। তাদের বৈধব্যের কারণ দ্বিবিধ। তারা তাদের সামাজিক অবস্থান ভুলে গোলামশ্রেণীর পুরুষদের প্রেমে পড়ে বিয়ে করে; কিন্তু চৌধুরী কিংবা তালুকদারদের মতো লোক সেটি মেনে না নিয়ে তাদের অকাল বৈধব্যের শিকার করে। আরেক দল বিধবা হয় দুই পরিবারের সংঘাতের কারণে। সোশ্যাল অ্যাকশন এই চলচ্চিত্রের অ্যাকশন দর্শকেরা হাততালি দিয়ে উপভোগ করে। নোমান চরিত্রে ‘কিং খান’ নাম্বার ওয়ান শাকিব খান একাই তিনটি বাঘের শক্তি ধারণ করেন। নিজের শক্তিমত্তার পরিচয় দিয়ে নিজের পরিচয় দেন—
‘কখনো আমি ঝড়,
কখনো তুফান;
নাম আমার নোমান।’



শুধু বাংলাদেশে নয়, পুরো দক্ষিণ এশীয় চলচ্চিত্রেই নায়ক হচ্ছে একাই এক শ। তার লক্ষ্য অব্যর্থ। কিন্তু শত্রুর লক্ষ্য সব সময়েই ব্যর্থ (বিশেষ আয়োজন ছাড়া)। প্রিয়া যখন শহর থেকে গ্রামে আসে, তখন শাকিব খান তালুকদারের মাস্তান বাহিনীকে শায়েস্তা করেন তাঁর অস্ত্র নিয়ে—সেটি থেকে কখনো বুলেট বেরোয়, কখনো গ্রেনেডের মতো এক্সপ্লোসিভ। আমি অস্ত্রবিশারদ নই। তার পরও এটি আমার কাছে অস্বাভাবিক মনে হয়। কিন্তু আমাদের সাধারণ দর্শকেরা এটি বিশ্বাস করে নেয়। ইংরেজ কবি লোকরিজের ‘উইলিং সাসপেনশন অব ডিসবিলিফ’ অনুসরণে। তাদের যা-ই দেওয়া যায়, তা-ই তারা গ্রহণ করে নেয় কোনোরকম অবিশ্বাস ছাড়া। কারণ, তাদের কাছে ‘হিরো’ হচ্ছে সুপার হিরো—অসাধারণ এবং অমর। ছবির গানগুলো শুনলে মনে হয়, আগে যেন শুনেছি কোথাও। হিন্দি চলচ্চিত্রের গানের সুরের কথাই মনে পড়ে। এটি শুধু গানের ক্ষেত্রেই নয়, অ্যাকশন-দৃশ্যের স্পেশাল সাউন্ড ইফেক্ট ও বিদেশি চলচ্চিত্র থেকে মেরে দেওয়া বোঝা যায়। অ্যাকশন-দৃশ্যে কিছু স্পেশাল দৃশ্যের শুরুতে। ফ্রেমগুলো ‘ইরাইজন্টাল স্ট্রেচ’ করে দেওয়া হয়েছে এবং সঙ্গে ভারতীয় চলচ্চিত্রের ধার করা সাউন্ড ইফেক্ট। স্লো-মোশন এবং ফাস্ট মোশনের ব্যবহারও রয়েছে এখানে। নায়ক-নায়িকা দৌড়াচ্ছে কিংবা অ্যাকশন-দৃশ্যে রয়েছে স্লো-মোশনের ব্যবহার। আর কমিক ইফেক্টের জন্য ফাস্ট মোশন।
ক্যামেরার কাজ খুবই গতানুগতিক এবং তাতে কোনো সৃজনশীলতা কিংবা কুশলতার ছাপ নেই। নায়িকাকে গ্ল্যামারাস করে উপস্থাপনের চেষ্টা নেই। বিভিন্ন অ্যাঙ্গেল থেকে নায়িকাকে যখন ক্যামেরায় ধরা হচ্ছে, তখন তার ভাইটাল ডিফরমিটি ধরা পড়েছে। আরেকটু কুশলী হলে সেটি এড়ানো যেত। অভিনয় গতানুগতিক। মূল খলনায়ক তালুকদার ও চৌধুরী পরস্পরকে ‘এ-ই-ই-ই চৌধুরী’ আর ‘এ-ই-ই-ই তালুকদার বলে সম্বোধন করে খলনায়কীয় ঢঙে। দুর্বল কাহিনি ও ঘটনাবিন্যাস স্বভাবতই চিত্রনাট্যে প্রতিফলিত হয়। সরলরৈখিক কাহিনিবিন্যাসে বার কয়েক ফ্ল্যাশব্যাক ব্যবহার করা হয়েছে। প্রেডিক্টেবল বাহিনী তাই গ্রিক নাটকের মতো পরিবেশনের চমৎকারিত্ব কিংবা সৃজনশীলতার প্রকাশ ঘটায়নি। মালিক-গোলামের সম্পর্কের কোনো আর্থরাজনৈতিক উপস্থাপনার চেষ্টাই করা হয়নি। তাই প্রিয়া আমার জান চলচ্চিত্রটি ব্রিটিশ সাইকিডেলিক রকব্যান্ড পিঙ্ক ফ্লয়েডের গানের কথার সূত্র ধরে—
মুন্সীগঞ্জের সিরাজদিখান দোসরপাড়া গ্রামে পদ্মহেম ধামের উদ্যোগে অনুষ্ঠিত হয়ে গেল লালনসাঁই বটতলা সাধুসঙ্গ। ১১ নভেম্বর থেকে ১২ নভেম্বর পর্যন্ত ছিল অনুষ্ঠান।
প্রথমদিন স্থানীয় সাংসদ সুকুমার রঞ্জন ঘোষকে নিয়ে ভাষাশহীদদের উদ্দেশ্যে নির্মিত শহীদ মিনার উদ্বোধন করেন বাউলেরা। সাধুসঙ্গে যোগ দেওয়ার জন্য জাপান থেকে এসেছিলেন মাকি কাউজুমি, ভারতের পশ্চিমবঙ্গ থেকে সাধন ফকির, স্বপন অধিকারী, মদন দাস বাউল (পূর্ণদাস বাউলের শিষ্য)। বাংলাদেশের প্রবীণ সাধক দরবেশ নহির শাহ, শফি মণ্ডল, রাজ্জাক বাউল, বাউল তকবীর হোসেন শাহ, পাগলা বাবলু, আজমল ফকির, আরিফ বাউল, আক্কাস দেওয়ান ও রিংকুসহ উপস্থিত বাউলেরা করেন লালনের গান। আসরের আখড়া উদ্বোধন করেন দরবেশ নহির শাহ, সাধন ফকির ও মাকি কাউজুমি।
এদিন স্থানীয় সাংসদ ভাসানচর থেকে দোসরপাড়া পর্যন্ত সড়কটির নামকরণ করেন ‘লালনসাঁই বটতলা সড়ক’।
গত বছর সাধুসঙ্গে আসার সময় নৌকাডুবিতে একজন সাংবাদিকসহ চারজন নিহত হয়েছিলেন। তাঁদের স্মৃতির উদ্দেশ্যে সাধুসঙ্গের দ্বিতীয় দিন স্মৃতিফলক উদ্বোধন করেন সাংসদ ও নাট্যব্যক্তিত্ব আসাদুজ্জামান নূর। উপস্থিত ছিলেন জেলা প্রশাসক মো. আজিজুল আলম, পুলিশ সুপার মোহাম্মদ শফিকুল ইসলাম, দরবেশ নহির শাহ।
প্রতিদিন সন্ধ্যায় ছিল সাধু গুরুদের আসন গ্রহণ ও অধিবাস। পর্যায়ক্রমে মধুপূর্ণিমা সাধুসঙ্গের নামকরণ কার্যাবলি ও বিধিবিধান জ্ঞাপন, জ্ঞানরত্নকর ফকির লালন সাঁইজির জীবলীলা স্মরণ, গুরুকর্ম যন্ত্রছাড়া সমবেত কণ্ঠে গুরুদৈন্য, দীন ডাকা ও চা-মুড়ি সেবা, হালকা নাশতা, দৈন্যগানের পর রাত সাড়ে আটটা থেকে আমন্ত্রিত শিল্পীদের পরিবেশনায় লালনগীতির মূল আসর শুরু হয়ে চলে ভরা পূর্ণিমার সারা রাত।
১৩ নভেম্বর সকালে লালনশাহীর গোষ্ঠগানের মধ্য দিয়ে আসর ভাঙে।



কলকাতার ঐতিহ্যবাহী আন্তর্জাতিক চলচ্চিত্র উৎসবের পর্দা পড়বে আজ বৃহস্পতিবার, ১৭ নভেম্বর। চলচ্চিত্র উৎসবের এই মহাযজ্ঞ শুরু হয়েছিল ১০ নভেম্বর বৃহস্পতিবার। কলকাতার আন্তর্জাতিক চলচ্চিত্র উৎসবের অঙ্গ হিসেবে একই সময় আরও একটি চলচ্চিত্র উৎসব পাশাপাশি অনুষ্ঠিত হয়েছে। সেই উৎসবের আয়োজক সিনেসেন্ট্রাল। প্রতিবছরই পাশাপাশি এই দুটি চলচ্চিত্র উৎসবে নতুন প্রাণ পায় কলকাতা। সুযোগ পায় বিদেশি ছবি দেখার। কলকাতার এই উৎসব ১৭ বছর পার করেছে। সিনেসেন্ট্রালের উৎসব ২৫ বছর। দুটি উৎসব ঘিরে কলকাতায় সৃষ্টি হয় নতুন এক উন্মাদনা, সংস্কৃতি অঙ্গন হয়ে ওঠে জমজমাট।
পশ্চিমবঙ্গে চলছে এখন মুখ্যমন্ত্রী মমতার নেতৃত্বে পরিবর্তনের হাওয়া। সেদিক লক্ষ রেখে উৎসব কমিটি এবার এই উৎসবে একটু বৈচিত্র্য আনার চেষ্টা করেছে। বাড়িয়েছে উৎসবের খরচের বহর। প্রতিবছর এই উৎসবের সূচনা হতো কলকাতার সংস্কৃতি কেন্দ্র ‘নন্দন’-এ। এবার মমতার ইচ্ছায় সাধারণ মানুষের কাছে এই উৎসব নিয়ে যাওয়ার জন্য উদ্বোধনী অনুষ্ঠান করা হয়েছে কলকাতার নেতাজি ইনডোর স্টেডিয়ামে। গত বৃহস্পতিবার বিকেল পাঁচটায় এই উৎসবের আনুষ্ঠানিক উদ্বোধন করেন বলিউডের দুই তারকা শাহরুখ খান ও শর্মিলা ঠাকুর। আর সঙ্গে ছিলেন মুখ্যমন্ত্রী মমতা বন্দ্যোপাধ্যায়।
শাহরুখ খান তাঁর উদ্বোধনী ভাষণে বলেন, ‘মুম্বাইয়ে থাকলেও আমার চিরদিনের টান এই কলকাতা। সত্যি কথা কি, বাংলা না থাকলে ভারতে শিল্প-সংস্কৃতির এত সমৃদ্ধি ঘটত না। আমি কলকাতাকে ভালোবেসে বাংলা শেখার চেষ্টা করেছি।’ শর্মিলা ঠাকুর বলেছেন, ‘কলকাতা আমার জন্মস্থান। এখানে বড় হয়েছি, পড়েছি। অভিনয় জীবনও শুরু কলকাতা থেকে। তাই কলকাতার টানকে আর উপেক্ষা করতে পারলাম না। ছুটে এলাম।’ মমতা বন্দ্যোপাধ্যায় শাহরুখকে ‘ভাই’ বলে সম্বোধন করে বলেন, ‘চলচ্চিত্র বিকাশের জন্য কলকাতায় একটি ফিল্ম সিটি তৈরি করা হবে।’
অন্যদিকে শুক্রবার সন্ধ্যায় কলকাতার মেট্রো প্রেক্ষাগৃহে সিনেসেন্ট্রাল আয়োজিত উৎসবের উদ্ব্বোধন করেন পশ্চিমবঙ্গের রাজ্যপাল এম কে নারায়ণন। উপস্থিত ছিলেন প্রখ্যাত চিত্রপরিচালক মৃণাল সেন, অভিনেতা সৌমিত্র চট্টোপাধ্যায়, সাবিত্রী চট্টোপাধ্যায়, বাংলাদেশের সদ্য প্রয়াত প্রখ্যাত পরিচালক তারেক মাসুদের সহধর্মিণী ক্যাথরিন মাসুদ প্রমুখ। এই অনুষ্ঠানে সাবিত্রী চট্টোপাধ্যায়কে তাঁর অভিনয় জীবনের ৬ দশক পূর্ণ করার জন্য দেওয়া হয় লাইফটাইম অ্যাওয়ার্ড।
এবারের কলকাতা চলচ্চিত্র উৎসবে ৫০ দেশের ১৫৩টি ছবি দেখানো হয়। এ বছরই হিন্দি চলচ্চিত্রের কিংবদন্তি অভিনেতা অশোককুমারের জন্মশতবর্ষ। তাই এ উৎসবে সম্মান জানানো হয়েছে এই প্রথিতযশা অভিনেতাকে। আর এই জন্মশতবর্ষে অশোককুমার অভিনীত চারটি জনপ্রিয় ছবি দেখানো হয়।
এবারের কলকাতা চলচ্চিত্র উৎসবে বাংলাদেশের সর্বমোট ৫টি চলচ্চিত্র প্রদর্শিত হয়েছে। এর মধ্যে তিনটি প্রদর্শিত হয়েছে কলকাতা চলচ্চিত্র উৎসবে এবং বাকি দুটি উৎসবের অঙ্গ সিনেসেন্ট্রাল আয়োজিত উৎসবে। কলকাতা উৎসবের তিনটি ছবি হলো: নাসিরউদ্দিন ইউসুফ পরিচালিত গেরিলা, নুরুল আলম আতিক পরিচালিত ডুব সাঁতার এবং রুবাইয়াত হোসেন পরিচালিত মেহেরজান।
আর সিনেসেন্ট্রাল আয়োজিত উৎসবের দুটি ছবি হলো: তারেক মাসুদের শেষ ছবি রানওয়ে এবং আবু সাইয়িদের অপেক্ষা।



স্কুলজীবন থেকে মঞ্চনাটকের সঙ্গে পথচলা। ঢাকায় থিয়েটার চর্চা শুরু ১৯৮৭ সালে লোকনাট্য দলের সঙ্গে। গত ৬ জুলাই দলটির তিন দশক পূর্ণ হয়েছে। আয়োজন করা হয়েছে তিন দশক পূর্তি নাট্যোৎসব। উৎসবের প্রধান সমন্বয়ক এবং সাধারণ সম্পাদক কামরুন নূর চৌধুরী। আজকের পাঁচ প্রশ্নের উত্তর দিয়েছেন তিনি। সাক্ষাৎকার নিয়েছেন সুজাত শিমুল।

আপনার দলের তিন দশক পূর্ণ হয়েছে। দলটির সঙ্গে এই সুদীর্ঘ সময়ের নাট্যচর্চায় আপনার অভিজ্ঞতা ও অনুভূতির কথা বলুন।
বাংলাদেশের আর্থ-সামাজিক প্রেক্ষাপটে একটি নাট্যদলের তিন দশক পূর্তি অবশ্যই গৌরবের। ভাবতে ভালো লাগছে যে এর ২৫ বছরই আমি দলের সাথে যুক্ত আছি। এই ৩০ বছরে দলটি ২৫টি বৈচিত্রপূর্ণ নাটক মঞ্চে এনেছে, যার মোট প্রদর্শনী সংখ্যা ১১৫২। শেক্সপিয়ার, ব্রেখট্, মলিয়ের, ইউরিপিডিস-এর মতো বিশ্বখ্যাত নাট্যকারের সঙ্গে সঙ্গে রবীন্দ্রনাথ ঠাকুর, কাজী নজরুল ইসলাম, মুনির চৌধুরী, মানিক বন্দোপাধ্যায়, বুদ্ধদেব বসু প্রমুখ বাঙ্গালী নাট্যকারদের নাটক সফলভাবে মঞ্চায়ন করেছে। পাশাপাশি বাংলাদেশের লোক ঐতিহ্য ময়মনসিংহ গীতিকা থেকে সফল মঞ্চনাটক উপহার দিয়েছে। বড় যে বিষয়টি লক্ষণীয়, তা হলো গত ৩০ বছরই লোক নাট্যদলের কার্যক্রমের ধারা ছিল বহমান, কোন সময় থেমে থাকেনি। এই সময়ের মধ্যে অনেকগুলো আন্তর্জাতিক নাট্য উৎসবে অংশ নিয়ে প্রসংশা কুড়িয়েছে।

তিন দশক পূর্তি নাট্য উৎসব প্রসঙ্গে বলুন।
তিন দশক পূর্তি নাট্যেৎসবকে স্মরণীয় করে রাখতেই আমাদের এই আয়োজন। নাট্যোৎসবের উদ্বোধন হবে ১৯ নভেম্বর বাংলাদেশ শিল্পকলা একাডেমীর জাতীয় নাট্যশালায়। উৎসবে লোক নাট্যদলের ৩টি নাটকসহ ঢাকার অন্যতম প্রধান তিনটি নাট্যদল নাগরিক নাট্য সম্প্রদায়, আরণ্যক নাট্যদল এবং সুবচনের ৩টি নাটক মঞ্চস্থ হবে। এছাড়াও কলকাতার নান্দীপট মঞ্চস্থ করবে রমনীমোহন এবং ত্রিপুরার বর্ণালী নাট্যদল মঞ্চস্থ করবে ঢেউ নাটকটি। ২২ নভেম্বর সন্ধ্যায় জাতীয় নাট্যশালা প্রাঙ্গণে সকল নাট্যদলের নাট্যকর্মীদের নিয়ে অনুষ্ঠিত হবে নাট্যকর্মী সম্মিলনী। ২৬ নভেম্বর উৎসব সমাপনী অনুষ্ঠানে আজীবন সম্মাননা প্রদান করা হবে লোক নাট্যদলের অন্যতম প্রতিষ্ঠাতা সদস্য ইউজিন গোমেজকে। এছাড়াও প্রতিদিন বিকেল ৫টা থেকে উৎসব প্রাঙ্গণে বিভিন্ন সংগঠন সাংস্কৃতিক অনুষ্ঠান পরিবেশন করবে।

সমসাময়িক নাট্যচর্চায় এ ধরনের নাট্য উৎসবের সাফল্য, সীমাবদ্ধতা ও গুরুত্ব কতখানি?
উৎসব হওয়া উচিৎ উৎসবমূখর। আমরা প্রায়ই কিছু সাদামাটা নাট্য উৎসব দেখতে পাই যেখানে স্থানীয় কয়েকটি নাট্যদলকে নিয়ে তাদেরই বরাদ্দপ্রাপ্ত হল নিয়ে নাট্য প্রদর্শনীর আয়োজন করা হয়। সেখানে উৎসবের প্রকৃত আমেজটা থাকে না। তবে প্রকৃত উৎসবমূখর নাট্য উৎসব সমসাময়িক নাট্যচর্চায় ইতিবাচক ভূমিকা রাখে। আয়োজক নাট্যদল কয়েক মাসের প্রস্তুতিকে কেন্দ্র করে চাঙ্গা থাকে। দর্শকরাও নতুন ও ভিন্নমাত্রার নাটক দেখার সুযোগ পায়, অন্য নাট্যদলের কর্মীরাও উৎসবে যুক্ত হয়। এতে সার্বিকভাবে পুরো নাট্যাঙ্গনের উপর একটি ইতিবাচক প্রভাব পড়ে। সবকিছু বিবেচনায় এনে বলা যায়, আমাদের নাট্যচর্চায় নাট্য উৎসবের গুরুত্ব কিছুটা তো আছেই।
আর প্রকৃত নাট্য উৎসব আয়োজনের প্রধান সীমাবদ্ধতা হচ্ছে অর্থ তথা পৃষ্ঠপোষকতার অভাব। সফল উৎসবের জন্য কমপক্ষে ৪/৫ মাস আগে থেকে প্রস্তুতি নেওয়া দরকার। কিন্তু এখানে সঠিক সময়ে হল বরাদ্দ না পাওয়াটা একটি বিরাট সমস্যা। হল বরাদ্দ পাওয়া যায় ২০/২৫ দিন আগে বা অনেক সময় পরিকল্পনা মতো হল পাওয়াও যায় না। নাট্য উৎসব আয়োজনে এই বিষয়গুলো অন্যতম প্রধান অন্তরায়। নাট্যান্দোলনের সাথে যুক্ত নেতৃবৃন্দের এই বিষয়গুলো নিয়ে ভাবা উচিৎ বলে আমি মনে করি।

নতুন দশকে পদার্পণ—নাটক ও নাট্যদল নিয়ে নতুন ভাবনা কী?
গত তিন দশক লোক নাট্যদল সক্রিয় ও নিয়মিত ছিল। আগামী দশকে দলকে আরো সক্রিয় রাখার প্রচেষ্টা অব্যাহত থাকবে। আমাদের মঞ্চ যাতে আরো সমৃদ্ধ হয় সেই লক্ষে বিশ্বখ্যাত নাট্যকারদের পাশাপাশি দেশীয় মৌলিক নাটক মঞ্চস্থ করতে চাই।

মঞ্চে আপনার নির্দেশিত ও অভিনীত নাটকের সংখ্যা এবং থিয়েটার সম্পর্কে কোনো পরামর্শ থাকলে বলুন।
আমার নির্দেশিত নাটকের সংখ্যা ৩টি। দলীয় প্রয়োজনে ও সিদ্ধান্তে কঞ্জুস নাটকটি নতুনভাবে নির্দেশনা দিয়েছি। অভিনীত নাটকের সংখ্যা ১০টি। তার মধ্যে রথযাত্রা, কঞ্জুস, পদ্মা নদীর মাঝি, সোনাই মাধব ইত্যাদি নাটক উল্লেখযোগ্য। সোনাই মাধবের কেন্দ্রীয় চরিত্র সোনাই-এর ভূমিকায় অভিনয় করছি। নির্দেশনা ছাড়াও ১৭টি নাটকের পোষাক পরিকল্পনা ও ২টি নাটকের আবহ সঙ্গীত পরিচালনা করেছি।
থিয়েটারে কোন বৈষয়িক প্রাপ্তির সুযোগ নেই। এটা জেনে ও মেনে নিয়ে দিনের পর দিন অনেকগুলো মানুষ এই শিল্পের সাথে যুক্ত রয়েছে। এখানে মানসিক প্রাপ্তিটাকেই বড় করে দেখা হয়। সত্যিকারের মানসিক প্রাপ্তির জন্য থিয়েটারের প্রতি সৎ ও নিষ্ঠাবান থাকা অত্যন্ত জরুরি।
ফরিদ রশীদ, কামাল মইনুদ্দিন, ইশতিয়াক, ল্যারি, মুসা, রবিন আর হ্যাপি আখন্দ। মাইলসের প্রতিষ্ঠাতা সদস্য ছিলেন তাঁরা। সময়টা ১৯৭৯ সাল। তিন মাস পর এই ব্যান্ডে যোগ দেন শাফিন আহমেদ ও হামিন আহমেদ। ছয় মাস পর মানাম আহমেদ। মাইলসের শুরুটা হয়েছিল ইন্টারকন্টিনেন্টাল হোটেলে (রূপসী বাংলা)। তখন এই হোটেলে সপ্তাহে অন্তত ছয় দিন নিয়মিত গান করত মাইলস। ওই সময় মাইলসের কণ্ঠে ছিল যুক্তরাষ্ট্র ও ইউরোপের বিভিন্ন জনপ্রিয় শিল্পীদের গান। ১৯৯৯ সালে এসে আবার কিছু পরিবর্তন। শাফিন আহমেদ, হামিন আহমেদ আর মানাম আহমেদের সঙ্গে মাইলসে যোগ দেন সৈয়দ মুস্তফা ইকবাল (আসিফ) ও জিয়াউর রহমান (তূর্য)। এখন পর্যন্ত তাঁদের নিয়েই এগিয়ে যাচ্ছে ব্যান্ডটি।
হামিন আহমেদের মতে, ‘এরই মধ্যে ব্যান্ডটি প্রতিষ্ঠার ৩২ বছর পূর্ণ করেছে।’ কিন্তু শাফিন আহমেদের মতে, ‘হিসাবটা একটু অন্য রকম। মাইলস প্রথম একক কনসার্ট করে ১৯৮২ সালে, বাংলাদেশ শিল্পকলা একাডেমীতে। হোটেলের বাইরে এটাই ছিল দর্শকদের সামনে আমাদের প্রথম কনসার্ট। ওই হিসাবে এবার আমরা তিন দশক পূর্তি উদ্যাপন করছি।’
১০ ফেব্রুয়ারি রূপসী বাংলা হোটেলে তিন দশক পূর্তি উপলক্ষে কনসার্টের আয়োজন করেছে মাইলস। ‘থার্টি ইয়ারস অব মাইলস কনসার্ট’ শুরু হবে ওই দিন সন্ধ্যা ছয়টায়। শাফিন বললেন, ‘মাইলসের শুরুটা হয়েছিল এই ভবনে। তাই তিন দশক পূর্তির অনুষ্ঠানটি এখানেই আয়োজন করছি।’



‘থার্টি ইয়ারস অব মাইলস কনসার্ট’-এর প্রস্তুতি দেখার জন্য রোববার সন্ধ্যায় গিয়েছিলাম বাংলামোটরে, মাইলসের প্র্যাকটিস প্যাডে। রাত সাড়ে আটটার মধ্যেই সেখানে পৌঁছে গেছেন হামিন, মানাম, জুয়েল। কিছুক্ষণ পর এলেন শাফিন। জানা গেল, তূর্য থাকেন নারায়ণগঞ্জে। ব্যস্ততার কারণে তিনি সেদিন আসতে পারছেন না।
এসেই শাফিন, হামিন আর মানাম ব্যস্ত হয়ে পড়েন পরদিন চ্যানেল নাইনের উদ্বোধনী অনুষ্ঠানের জন্য নিজেদের গান নির্বাচন নিয়ে। ঘণ্টা দেড়েক পর শুরু হলো আড্ডা।
শুরুতেই এল ব্যান্ডের নামের প্রসঙ্গটি। মাইলস কেন? শাফিন বললেন, এই ব্যান্ডটির মূল উদ্যোক্তা ছিলেন ফরিদ রশীদ। মাইলস নিয়ে তাঁর অনেক ভাবনা এবং স্বপ্ন ছিল। মাইলস শব্দটির সঙ্গে সংগীতের চমৎকার একটা মিল রয়েছে। সংগীতের কোনো শেষ নেই। আসলে অসীম এই পথচলার ভাবনা থেকেই নামটি নেওয়া হয়েছিল।
আজ অনেকগুলো জনপ্রিয় বাংলা গান রয়েছে মাইলসের। কিন্তু শুরু থেকে প্রায় ১১ বছর তাদের চর্চাটা ছিল ইংরেজি গান নিয়ে। ইউরোপ আর যুক্তরাষ্ট্রের বিভিন্ন জনপ্রিয় গান করত তারা। তারই ফাঁকে নিজেদের কিছু ইংরেজি গানও তৈরি করে।
মাইলস বাংলা গান গাওয়ার সিদ্ধান্ত নেয় ১৯৯০ সালে। কিন্তু তার আগেই বেরিয়ে গেছে তাদের দুটো অডিও অ্যালবাম: মাইলস (১৯৮২) ও এ স্টেপ ফারদার (১৯৮৬)।
হামিন বললেন, ‘যখন বুঝতে পারলাম, এখন আমাদের বাংলা গান করার সময় এসেছে, তখনই বাংলা গানের চর্চা শুরু করি। আরও একটা ব্যাপার ছিল, ইংরেজি গান দিয়ে আমরা একধরনের শ্রোতার কাছে পৌঁছে গিয়েছিলাম। এবার আমরা বাংলা গান দিয়ে বড় অংশের শ্রোতার কাছে যাওয়ার পরিকল্পনা করি। বাংলা গান নিয়ে আমাদের প্রথম অ্যালবামটি ছিল প্রতিশ্রুতি (১৯৯১)।’
এরপর বেরিয়েছে প্রত্যাশা (১৯৯৩), প্রত্যয় (১৯৯৬), প্রয়াস (১৯৯৭), প্রবাহ (২০০০) ও প্রতিধ্বনি (২০০৬)। এ বছরই বের হবে প্রতিচ্ছবি। এ ছাড়া ভারত ও যুক্তরাষ্ট্র থেকে বেস্ট অব মাইলস নামে বেরিয়েছে ডাবল সিডির দুটি অ্যালবাম।
প্রথম সেই কনসার্টের প্রসঙ্গ উঠতেই সবার মুখে হাসির রেখা। হামিন গিটারে কিছু একটা বাজাচ্ছিলেন। তা থেকে হাসিমাখা মুখটি তুললেন। শাফিন বললেন, ‘বাংলাদেশ শিল্পকলা একাডেমীর মিলনায়তনে আমরা সাউন্ড চেক করে বাইরে এসে দেখি লম্বা লাইন। টিকিট কেটে অসংখ্য মানুষ দাঁড়িয়ে আছে ভেতরে ঢোকার জন্য। আমরা নিজেরাই অবাক হলাম, আমাদের কখন কীভাবে চিনল! টাকা খরচ করে আমাদের দেখার আগ্রহটা তাদের কবে তৈরি হলো!’
হামিন বললেন, ‘সেদিন আমরা দুই ঘণ্টা গান করেছিলাম।’ আর মানাম বললেন, ‘তখন পর্যটনে ভালো কিছু স্পিকার ছিল। কনসার্টের আগে রাস্তার উল্টো দিক থেকে সেগুলো ঠেলে ঠেলে নিয়ে আসি। অনুষ্ঠান শেষে আবার সেগুলো ফেরত দিয়ে আসি।’
এরপর বিটিভিতে বিভিন্ন অনুষ্ঠানে গান করে মাইলস। বিটিভির মাধ্যমে ‘প্রথম প্রেমের মতো’ আর ‘চাঁদ তারা’ গান দুটি তখন মাইলসের আলাদা জনপ্রিয়তা এনে দেয়।
শাফিন জানালেন, বিটিভির জন্য মাইলস তখন ছয়টা ইনস্ট্রুমেন্টাল পিস তৈরি করেছিল। এগুলো বিটিভি নিজেদের সিগনেচার টিউন হিসেবে টানা দুই বছর প্রতিদিন কয়েকবার প্রচার করেছে।
মাইলস এ পর্যন্ত দেশে ও দেশের বাইরে প্রায় দেড় হাজার কনসার্টে গান করেছে। দেশের বাইরে প্রথম গান করে ভারতের বেঙ্গালুরুতে (১৯৯৪)। দুই বছর পর যুক্তরাষ্ট্রে টানা তিন মাসের সফরে ১০টি কনসার্টে গান করেছে মাইলস।
১০ ফেব্রুয়ারির অনুষ্ঠান পরিকল্পনা প্রসঙ্গে শাফিন বললেন, ‘আমাদের প্রথম অ্যালবামের নাম ছিল মাইলস। সেই থেকে শুরু করে এ পর্যন্ত প্রকাশিত সব কটি অ্যালবাম থেকে উল্লেখযোগ্য গানগুলো করব ধারাবাহিকভাবে। আমাদের সঙ্গে মঞ্চে থাকবেন আমন্ত্রিত কয়েকজন বাদ্যযন্ত্রশিল্পী। এ ছাড়া দেশের বাইরে আমাদের অনেক সংগীতশিল্পী বন্ধু রয়েছেন। এই যেমন জুনুনের আলী আজমত, ফুজনের শাফকাত, পাকিস্তানের শিল্পী মিকাল হাসান। তাঁদেরও আমন্ত্রণ জানিয়েছি। আরও আমন্ত্রণ জানিয়েছি আমাদের এ দেশের সংগীতশিল্পী বন্ধুদেরও। তাঁরাও সেদিন গান করবেন।’
জানালেন, সেদিন মাইলসের সঙ্গে মঞ্চে আরও গান করবে ফিডব্যাক, ওয়ারফেজ, ফুয়াদ অ্যান্ড ফ্রেন্ডস ও ক্রাল। মাইলসের এই আয়োজনের সঙ্গে আছে গ্রামীণফোন।
এখন প্রতিদিনই সন্ধ্যার পর নিয়মিত প্র্যাকটিস প্যাডে বসছেন মাইলসের সদস্যরা। ‘থার্টি ইয়ারস অব মাইলস কনসার্ট’-এর পরিকল্পনাগুলো চূড়ান্ত করছেন। নিজেদের গানগুলো চর্চা করছেন।



‘মুর্দা ফকির ঝড় ও বোঝে না আগুনও বোঝে না। ও তো এক রকম কবরের বাসিন্দা। ভাষার দাবিতে মিছিল বেরিয়েছিল বলে পুলিশ গুলি করে কয়েকটিকে খতম করে দিয়েছে—এত কথা বোঝার মতো জ্ঞান বুদ্ধি ওর নেই। লাশ দেখলেই ও মুখের মধ্যে ভাত গুঁজে দিতে চায়’—সংলাপটি শুনলে কারও না বোঝার অবকাশ নেই যে এটি ভাষা আন্দোলনের কালে জেলখানায় বসে মোমের আলোতে লেখা মুনীর চৌধুরীর কবর নাটকেরই সংলাপ। স্বাধীনতাত্তোর বাংলাদেশে নাটকটির প্রথম মঞ্চায়ন করে আরণ্যক নাট্যদল। ১৯৭২ সালের ২০ ফেব্রুয়ারি ইঞ্জিনিয়ার্স ইনস্টিটিউশনে নাটকটির প্রথম মঞ্চায়নের মধ্য দিয়ে বাংলাদেশের নাট্যচর্চায় শুরু হয় আরণ্যক নাট্যদলের পদচারণ। ৪০ বছর পূর্তি উপলক্ষে ১ ফেব্রুয়ারি থেকেই শুরু হয়েছে আরণ্যকের উৎসব।
এই দীর্ঘ সময়ে আরণ্যক মঞ্চ নাটক, পথনাটক ও মুক্ত নাটকের বৈচিত্র্যপূর্ণ কর্মযজ্ঞ আর নৈপুণ্য প্রদর্শনের মধ্য দিয়ে ঠাঁই করে নিয়েছে দেশের নন্দিত নাট্যদলের কাতারে। স্বাধীনতার সমান বয়স নিয়ে আরণ্যক হেঁটে চলেছে গন্তব্যের পথে। ১ ফেব্রুয়ারি সূর্যাস্তের মুহূর্তে আলোক প্রজ্বালনের মধ্য দিয়ে উদ্বোধন করা হয় আরণ্যকের ৪০ বছর পূর্তি উৎসব, বাংলাদেশ শিল্পকলা একাডেমীর জাতীয় নাট্যশালা মিলনায়তনে। আয়োজনে থাকে নাট্যে-ভাষ্যে-গীতে-স্থাপত্যে একুশ।
উৎসবের উদ্বোধনী দিনে প্রদর্শন করা হয় কবর নাটকের স্মারক অভিনয়। আবার মঞ্চে কবর নাটক, অর্থাৎ—আবার মঞ্চে নেতা চরিত্রে আলী যাকের, ইন্সপেক্টর চরিত্রে সুভাষ দত্ত, মুর্দা ফকির চরিত্রে মামুনুর রশীদ, দারোয়ান চরিত্রে নাজমুল হোসাইন এবং ছায়ামূর্তি চরিত্রে ড. ইনামুল হক! এই স্মারক অভিনয়ে নাটকের একটি বিশেষ দৃশ্যে অভিনয় করে আরণ্যকের এই প্রজন্মের নাট্যকর্মীরা। একই নাটক, মাঝখানে ব্যবধান ৪০ বছর এবং তারপর বর্তমান প্রজন্ম। দুই প্রজন্মের সেতুবন্ধে কবর নাটকের স্মারক অভিনয়। স্মৃতিকাতর হয়ে পড়েন কবর নাটকের প্রথম কলাকুশলীদের অনেকেই।
এবার আরণ্যকের এই সুদীর্ঘ পথচলা নিয়ে কিছু কথা।

সত্তরের দশক
এই দশকে মামুনুর রশীদের রচনায়ওরা কদম আলী নাটকটি বেশ আলোচিত ছিল। শ্রেণীবৈষম্য আর শাসন-শোষণের নানা চিত্র এবং ঘাত-প্রতিঘাত নিয়ে তৈরি করা নাটকটি। নাটকটির নির্দেশনা দিয়েছিলেন মোশাররফ হোসেন। প্রথম মঞ্চস্থ হয়েছিল ৩ জুলাই ১৯৭৬। নাটকটিতে অভিনয় করেন আলী মামুন, আলমগীর, মামুনুর রশীদ, আজিজুল হাকিমসহ আরও অনেকে।

আশির দশক
আশির দশকে আবদুল্লাহেল মাহমুদের লেখা সাতপুরুষের ঋণ এবং নানকার পালা নাটক দুটি বেশ আলোচনায় আসে। সাতপুরুষের ঋণ প্রথম মঞ্চে আসে ১৯৮২ সালে। বিভিন্ন নানকার সম্প্রদায়ের অঞ্চলগুলোতে যেসব পেশাভিত্তিক খণ্ড সমাজগুলি নানকার প্রথা শিকলে বাধা পড়েছিল, তার নানা চিত্র নিয়ে তৈরি করা হয় নানকার পালা নাটকটি। নাটকটি প্রথম মঞ্চে আসে ১৯৮৫ সালের ৭ এপ্রিল।

নব্বইয়ের দশক
আলোচিত নাটক মান্নান হীরার রচনায় ময়ূর সিংহাসন । ইতিমধ্যে নাটকটির ১০৬টি প্রদর্শনী সম্পন্ন হয়েছে। নাটকটি নির্দেশনা দিয়েছিলেন শাহ আলম দুলাল। অভিনয় করেন ফজলুর রহমান বাবু, তাজিন আহমেদ, মোমেনা চৌধুরী, মামুনুর রশীদ, আ খ ম হাসান, শামীম জামান, চঞ্চল চৌধুরী, তমালিকা, শাহ আলম দুলাল, মান্নান হীরা প্রমুখ।

সাম্প্রতিক সময়
আরণ্যক মঞ্চে এনেছে বেশ কয়েকটি নতুন নাটক। এবং বিদ্যাসাগর, রাঢ়াং, শত্রুগণ এবং দুটি নিরীক্ষাধর্মী নাটক ইতি ইউকাস্তে ও টুবি অর নট টুবি। রাঢ়াং নাটকটি দর্শকনন্দিত হয়েছে। ইতিমধ্যে নাটকটির শততম প্রদর্শনীও সম্পন্ন হয়েছে। সাঁওতালদের জীবনের নানা চিত্র নিয়ে নাটকটি রচনা ও নির্দেশনার কাজটি করেছেন মামুনুর রশীদ।
আরণ্যক মানুষের দুঃখ, বেদনা, বিদ্রোহ ও প্রেম নিয়ে সাম্যের অলংকার গড়ার দুর্বার চেষ্টা করে এসেছে পেছনে ফেলে আসা দীর্ঘ ৪০ বছরের পথচলায়। একই সঙ্গে সে অলংকার বিপন্ন নিরন্ন মানুষের গলায় পরিয়ে দেওয়ার আপ্রাণ চেষ্টাও করেছে তারা। কেননা আরণ্যক বিশ্বাস করে, সমাজবিচ্ছিন্ন কোনো শিল্পকর্মীর অবস্থান শুধু অসম্ভব নয়, অকল্পনীয়ও বটে। তাই তো আরণ্যক বেছে নিয়েছে একটি স্লোগান ‘নাটক শুধু বিনোদন নয়, শ্রেণীসংগ্রামের সুতীক্ষ হাতিয়ার’।

 আরণ্যকের প্রথম নাটক কবর-এ অভিনয় করেছিলেন আলী যাকের, সুভাষ দত্ত, ইনামুল হক ও মামুনুর রশীদ। মঞ্চপাড়ায় পড়ুন তাঁদের অনুভূতির কথা।




‘আমরা স্রেফ ভালো বন্ধু। দয়া করে আমাদের মধ্যে অন্য কোনো সম্পর্ক খুঁজতে যাবেন না’—তারকাদের চিরাচরিত এই অধ্যায় পার করে বলিউডের রিতেশ দেশমুখ-জেনেলিয়া ডি সুজাও এবার বিয়ে করতে যাচ্ছেন। ১০ বছর আগে প্রথম পরিচয়, নয় বছর আগে প্রেম, অথচ মাত্র কিছুদিন আগে দুজন স্বীকার করলেন প্রণয়ের দীর্ঘ পথ পার করে এবার তাঁরা পরিণয়ের পথে পা বাড়াতে যাচ্ছেন। মানতেই হবে, দুজনই দারুণ চৌকস। চরম বুদ্ধিমত্তার সঙ্গে নিজেদের সম্পর্ক গোপন রাখতে পেরেছেন। অবশ্য এখন কেউ পুরোনো কাসুন্দি ঘেঁটে সময় নষ্ট করতে চাইছেন না। সবার চোখ আগামীকালের দিকে। আগামীকালই দেশমুখ এবং ডি সুজা পরিবার সম্পর্কের জালে বন্দী হতে যাচ্ছেন। তার পরদিন গ্র্যান্ড হায়াতে আয়োজন করা হয়েছে বিয়ে-পরবর্তী সংবর্ধনা। অবশ্য গত সপ্তাহে ফারদিন খান ও প্রযোজক সাজিদ নাদিয়াদওয়ালা বিয়ে-পূর্ববর্তী এক অনুষ্ঠানের আয়োজন করেন। বন্ধুদের রাতভর আড্ডা, আনন্দ-উল্লাসের ধারাবাহিকতা রক্ষা করা হবে আজ দুজনের সংগীত অনুষ্ঠানে। নির্মাতা করন জোহর এই পুরো অনুষ্ঠানের নির্দেশনার দায়িত্ব নিয়েছেন। শুধু তা-ই নয়, সংগীত অনুষ্ঠানে রিতেশ দেশমুখের পোশাক ডিজাইনও করেছেন করন। জায়েদ খান, ফারদিন খান, এমনকি হূতিক রোশনের ‘সারপ্রাইজ’ নাচ করার কথা এ রাতে। যদিও করন এসব জল্পনা-কল্পনা উড়িয়ে দিয়েছেন। নায়ক জ্যাকি ভাগনানির বাড়িতে চুপিসারে মহড়া চলছে বলিউড তারকাদের। কে বা কারা এ মহড়ায় অংশ নিচ্ছেন—জানতে পারছেন না রিতেশ-জেনেলিয়া কেউই। ‘সারপ্রাইজ’ বলে কথা!
রিতেশ দেশমুখ কমেডি ছবিতে নিজের নাম কায়েম করেছেন। ওদিকে জেনেলিয়া ডি সুজা পাঁচটি ভাষার ছবিতে নিজের প্রতিভার স্বাক্ষর রেখেছেন। দক্ষিণী ছবির এক নম্বর নায়িকা বললেও বাড়িয়ে বলা হবে না। এই দুই তারকার মনের মিলন হলো কী করে? জানতে চাইলে রিতেশ বলেন, ‘২০০২-এর কথা। হায়দরাবাদের উদ্দেশে উড়াল দিয়েছিলাম আমাদের প্রথম ছবি তুঝে মেরি কসম-এর শুটিংয়ে অংশ নিতে। বিমানবন্দর থেকে নেমে দেখা হলো জেনির মায়ের সঙ্গে। পেছনে তাকিয়ে দেখি, জেনি বসা। আমাকে দেখে শুধু একটা শুকনো ‘হাই’। এরপর আর পাত্তাই নেই। ভাবলাম, এত ভাব দেখাচ্ছে কেন মেয়েটি? এভাবে কাজ করব কী করে?’ জেনেলিয়া হাসতে হাসতে বলেন, ‘ভাব দেখিয়েছিলাম ইচ্ছা করে। শুটিংয়ের দুই দিন আগে শুনলাম, রিতেশ মহারাষ্ট্রের মুখ্যমন্ত্রীর ছেলে। ভেবেছিলাম, রাজনীতিবিদ সন্তানদের চরিত্র যা হয়, রিতেশেরও বুঝি তাই। ও ভাব নেওয়ার আগে তাই আমিই...হা হা হা!’
‘দুই দিন কাজ করার পরই আমাদের বরফ গলে গেল’—জানালেন জেনেলিয়া, ‘আসলে আমরা আজ পর্যন্ত কেউ কাউকে ভালোবাসার কথা বলিনি। রিতেশ আমাকে আজ পর্যন্ত কোনো আংটি পরায়নি। সম্পর্কে উত্থান-পতন হয়েছে, তবে আমাদের বন্ধুত্বের হাতটি ছাড়িনি মুহূর্তের জন্যও।’ রিতেশের ভাষায়, ‘জেনেলিয়ার প্রেমে পড়া যায় এমন চিন্তা করারই কখনো সময় হয়নি। হায়দরাবাদে এক মাস স্বপ্নের মতো কেটেছে। আমি আমার অন্য পেশা স্থাপত্যবিদ্যা নিয়ে কথা বলতাম। জেনেলিয়া তখনো টিনএজার। ওর ক্লাস, পরীক্ষা—এসব নিয়ে টেনশন করত। মুম্বাইয়ে ফেরার পর প্রতিমুহূর্তে ওর সঙ্গ মিস করতাম। হয়তো এটাই প্রেম।’ দুজনের মধ্যে কেউই মাত্রাতিরিক্ত রোমান্টিক নয়—জানালেন জেনেলিয়া, ‘আমরা আমাদের ছোট ছোট মুহূর্তের মধ্য থেকেই বিশাল আনন্দ খুঁজে নিই। এই তো গেল থার্টি ফার্স্টের রাতে এক বন্ধুর বাড়ি থেকে ফিরছিলাম। হঠাৎ রিতেশ একটা কফি শপে গাড়ি ভেড়ায়। সেখানে দুই ঘণ্টা কফি খাওয়া, সুখ-দুঃখের গল্প করা, সত্যিই অসাধারণ!’
দুজনের চারিত্রিক ভালো-মন্দের কিসসা শুনতে চাইলে এগিয়ে আসেন রিতেশ, ‘জেনেলিয়ার সবকিছুই ভালো লাগে; বিশেষ করে ওর হাসি এবং জীবনীশক্তি। আমি যখন খুব ঝামেলায় থাকি, তখন জেনির হাসিই যথেষ্ট আমাকে চাঙা করে তুলতে। আমাদের প্রথম ছবি হিট হলেও আমরা তখন কেউই অভিনয় পারতাম না। বলার অপেক্ষা রাখে না, সময়ের বিবর্তনে এখন জেনেলিয়া আমার চেয়ে কয়েক গুণ ভালো করছে। ওর মন্দ দিক তেমন নেই, তবে আমি ওর স্মৃতিশক্তিকে চরম অপছন্দ করি। কোনো কিছুই ও ভোলে না।’ এবার জেনেলিয়ার পালা, ‘এ যুগে রিতেশের মতো মানুষ পাওয়া বিরল। আমি বরাবরই অস্থির, কিন্তু ওর কথা শুনতে সব সময়ই পছন্দ করতাম। বন্ধু হিসেবে ওর সঙ্গ প্রত্যাশা করতাম। ভালোবাসার অনুভূতি অনেক পরের ব্যাপার। অভিনেতা হিসেবে কে এগিয়ে তা সবাই জানেন, আমি আর কিছু বলছি না। রিতেশের সবচেয়ে অপছন্দ ওর ব্যস্ততা। ছুটির দিনেও ওকে কাজ করতে হবে, মিটিং করতে হবে। মাঝেমধ্যে মনে হয়, ও পৃথিবীর সবচেয়ে ব্যস্ত মানুষ!
২৪ ফেব্রুয়ারি অনেক দিন পর রিতেশ-জেনেলিয়া জুটির ছবি তেরে নাল লাভ হো গ্যায়া মুক্তি পাচ্ছে। ছবির গান ইতিমধ্যেই হিট। বিয়ের পর কাজ প্রসঙ্গে রিতেশ বলেন, ‘এই যুগে এমন প্রশ্ন করা অবান্তর। জেনির ইচ্ছা হলে কাজ করবে। আমার কোনো সমস্যা নেই। জেনেলিয়া অবশ্য এখন থেকে বেছে বেছে কাজ করতে চান। গড়পড়তা কাজ করে সময় নষ্ট করতে চান না। সেই সময়টা দিতে চান নতুন সংসার গোছাতে।
 রুম্মান রশীদ খান
[টাইমস অব ইন্ডিয়া, টিএনএন, মিড ডে, ফিল্মিক্যাফে, পর্দাফাঁস, সাউথএশিয়ামেইল ডট কম অবলম্বনে]



আন্ডারওয়ার্ল্ড। শুনলেই মনের পর্দায় ভেসে ওঠে আমাদের পরিচিত পৃথিবীর বাইরের অন্য এক জগৎ। যেখানে অপরাধের জগতের ‘ডন’দের বসবাস। খুনোখুনি যেখানে বাঁ হাতের খেল। আন্ডারওয়ার্ল্ড: অ্যাওয়াকেনিংও আমাদের অন্য এক জগতের সঙ্গে পরিচয় করিয়ে দেয়। যদিও ‘আন্ডারওয়ার্ল্ড’-এর পরিচিত সংজ্ঞা এখানে খাটে না।
আমাদের সাদা চোখের আড়ালে থাকা এই পৃথিবীতে অপরাধ জগতের ডনদের বসবাস নয়; সেখানে বাস করে ভ্যাম্পায়ার আর নেকড়ে-মানবেরা। আর আছে নেকড়ে-মানবদের উন্নত প্রজাতি লাইক্যান, যারা যেকোনো সময় মানুষের রূপ ধারণ করতে পারে, পারে নেকড়েও হয়ে যেতে। ভ্যাম্পায়ার আর নেকড়ে-মানবদের ‘ঐতিহাসিক’ লড়াইয়ের গল্প বানানো আন্ডারওয়ার্ল্ড সিরিজের চতুর্থ ছবি মুক্তি পেল গত সপ্তাহে। মুক্তির পরই টপচার্টের শীর্ষস্থান দখল করেছিল কেন বেকিনসেল অভিনীত আন্ডারওয়ার্ল্ড: অ্যাওয়াকেনিং।
ভ্যাম্পায়ার আর নেকড়ে-মানবদের লড়াইয়ের গল্প আছে টোয়ালাইট সিরিজেও। কিন্তু সেখানে মূল গল্পটা একজন রক্তমাংসের মানবীর সঙ্গে এক চির অমর, মহা শক্তিধর ভ্যাম্পায়ারের প্রেমের। আন্ডারওয়ার্ল্ড সিরিজেও প্রেম আছে। কিন্তু সেই প্রেম সেলেন নামের এক ভ্যাম্পায়ার তরুণীর সঙ্গে ভ্যাম্পায়ার-লাইক্যান মাইকেল করভিনের।
ছবির গল্পে দেখা যাবে, ভ্যাম্পায়ার আর লাইক্যানদের অস্তিত্ব সংকটের মুখে। মানুষ তাদের শত্রু গণ্য করে এই দুই প্রজাতিকে চিরতরে নিশ্চিহ্ন করে দেওয়ার ক্রুসেড ঘোষণা করেছে। মানুষের হাতে বন্দী সেলেন। সে জানে না করভিন এখন কোথায় আছে। বেঁচে আছে নাকি মরে গেছে।
একসময় বন্দিদশা থেকে পালিয়ে মুক্তি পায় সেলেন। খুঁজে বের করে তাঁর স্বজাতিদের। ভ্যাম্পায়ারদের একটা অংশ প্রস্তুতি নিচ্ছে মানুষের আক্রমণ প্রতিরোধ করার, পাল্টা আঘাতের। অন্য আরেকটি অংশ মানুষের সঙ্গে লড়াইয়ে রাজি নয়। মানুষকে তারা বন্ধুই মনে করে, লড়াই তো তাদের আসলে নেকড়ে-মানবদের সঙ্গে। এই দ্বন্দ্বের মুখে নিজের ব্যক্তিগত ভালোবাসা, প্রেমের অস্তিত্বের টানাপোড়েন নিয়ে লড়াই করে সেলেন।
সাত কোটি ডলার বাজেটের এই ছবি মুক্তির প্রথম সপ্তাহেই যুক্তরাষ্ট্রে আয় করেছে আড়াই কোটি ডলারেরও বেশি। আগের তিনটি পর্ব নিয়ে শুরুতেই দর্শকদের মধ্যে এমন আগ্রহ দেখা যায়নি। প্রযোজক তাই দ্বিধায় ছিলেন পঞ্চম পর্বটি করা হবে কি না, তা নিয়ে। কিন্তু আন্ডারওয়ার্ল্ড: অ্যাওয়াকেনিং-এর এমন সাফল্যের পর পঞ্চম পর্বটি না হওয়াই হবে বিস্ময়ের।
আন্ডারওয়ার্ল্ড: অ্যাওয়াকেনিং নিয়ে ছবির সমালোচকেরা নেতিবাচক রিভিউ দিলেও দর্শক-আগ্রহ অনেক বেড়েছে।
 রাজীব হাসান
তথ্য: হলিউড রিপোর্টার



কেটি পেরি নিজের সম্পর্কে মজা করে বলেন, ‘আমি নিরামিষাশী তবে চালাই হাইব্রিড!’ খাবারের বেলায় কেবল নিরামিষাশী হলেও জীবনের বহু স্বাদের সঙ্গেই পরিচিত পেরি। কী গানের বেলায় কী জীবনযাপন কিংবা সম্পর্কের রসায়নে। ২০১০ সালের ২৩ অক্টোবর বিয়ের পিঁড়িতে বসলেন তিনি। আক্ষরিক অর্থেই বিয়ের পিঁড়িতে! হিন্দু ধর্মের যাবতীয় আচার পালন করেই গাটছড়া বাঁধলেন রাসেল ব্রান্ডের সঙ্গে, ভারতের রাজস্থানে! এই নিয়ে কী তুমুল আলোচনাই না হলো বিশ্বের প্রচারমাধ্যমগুলোতে। এরপর তাদের বর্ণিল মধুচন্দ্রিমা, তারকাদীপ্ত জীবনযাপন, পাশাপাশি ক্যারিয়ারের পথে মসৃণ হাঁটা-চলা—সব মিলিয়ে রঙধনুর সাত রং যেন ঘিরে ছিল কেটি পেরিকে! যেমনটা দেখা যায় তাঁর চুলের অরণ্যে। এই দেখা যায় নীল, এই দেখা গেল গোলাপি, কদিন বাদেই হয়তো একদম মেঘ কালো চুল নিয়ে আবির্ভূত পেরি।
অথচ জীবনের শুরুটা ততটা বর্ণিল ছিল না তাঁর। ছেলেবেলায় কেবল গির্জাতেই গান করতেন, শুনতেন কেবল ধর্মীয় গান। ২০০১ সালে, নিজের ১৭তম জন্মদিনের দুদিন আগে একটা অ্যালবাম বাজারে ছেড়েছিলেন পেরি। অ্যালবামের গানগুলো ছিল ধর্মীয় কিছু গান দিয়ে সাজানো। হতাশ হতে হয়েছিল অ্যালবামের কাটতি দেখে। বুঝে নিয়েছিলেন, নতুন পথে হাঁটা ছাড়া গতি নেই। ২০০৭ সালে সেটাই করলেন, কেটি হাডসন নামটা পাল্টে নিজেকে সবার সামনে মেলে ধরলেন কেটি পেরি নামে। ‘ইউ আর সো গে’ নামের একটা গান মুক্তি পেল অনলাইনে। উল্লেখযোগ্য কোনো চার্টে নাম না লেখাতে পারলেও, মানুষ গানটা শুনল এবং আলোচনা করল। ব্যস, তাতেই যা হওয়ার হলো। পরের বছরই আরেক আলোচিত গান ‘আই কিসড আ গার্ল’ মুক্তি পেল ভার্চুয়াল দুনিয়ায়। বিলবোর্ড হট হান্ড্রেডে এই গান দাপটের সঙ্গে অবস্থান করল পরপর সাত সপ্তাহ। গানটির কথা নিয়ে চলল তুমুল সমালোচনাও!
পরের বছরই মুক্তি পেল ‘ওয়ান অব দ্য বয়েজ’ অ্যালবামটি। ২০০৮ সালে গোটা বিশ্বে সবচেয়ে বিক্রিত অ্যালবামের তালিকায় এটি দখল করে নিল ৩৩তম আসনটি। এর পরের বছরই পেরি দেখলেন বিশাল এক সাফল্যের মুখ। ‘বিলবোর্ড’ ম্যাগাজিন এক দশকে (২০০০-২০০৯) সবচেয়ে বেশি বিক্রিত মিউজিক অ্যালবাম আর্টিস্টের তালিকায় পেরিকে রাখল ৫১তম ঘরে! এত অল্প সময়ে এত বড় প্রাপ্তি কম শিল্পীর বরাতেই জুটেছে তার আগে। নিয়েলসেন সাউন্ডস্ক্যান নামের আন্তর্জাতিকভাবে স্বীকৃত এক প্রতিষ্ঠানের জরিপে দেখা গেছে, কেবল যুক্তরাষ্ট্রেই এ পর্যন্ত পেরির ডিজিটাল ট্র্যাক বিক্রি হয়েছে ৩৭,৬২০,০০০ মিলিয়নের বেশি! আর বিশ্বজুড়ে তাঁর অ্যালবাম মানুষ কিনেছে ১১ মিলিয়ন কপি! কেবল বিক্রিই তো নয়, গ্রেমিসহ আরও বেশ কিছু নামজাদা সম্মাননা-পুরস্কার ঘরে তুলেছেন এই তারকা। তবে সবচেয়ে বড় যে প্রাপ্তি সেটা আর কোনো নারী শিল্পী তাঁর আগে পায়নি কখনো। ২০১১ সালে ‘টিনেজ ড্রিম’ নামের অ্যালবামটি এনে দিয়েছিল সেই স্বপ্নময় প্রাপ্তিটা। ওই অ্যালবামটির পাঁচটি গান ছিল বিলবোর্ড হট হান্ড্রেড তালিকায়। বিলবোর্ডের ৫৩ বছরের ইতিহাসে অমন কীর্তি ছিল কেবল মাইকেল জ্যাকসনেরই।
তবে এত যে সাফল্য, এত যে রং, তাতে কালো রঙের পোচ দিয়ে গেলেন রাসেল ব্রান্ড। ব্রিটিশ এই কমেডিয়ানের সঙ্গে পেরি ঘর করলেন মোটে ১৪ মাস। গত বছরের ৩০ ডিসেম্বর একটা তালাকপত্র পাঠিয়েই পেরির রঙিন ভুবনে কালো রং মেখে দিলেন রাসেল। অথচ শুরুটা কী নাটকীয়ই না ছিল! ২০০৯ সালের কথা। এমটিভি ভিডিও মিউজিক অ্যাওয়ার্ডের সঞ্চালক ছিলেন রাসেল। পেরির সঙ্গে সেদিন তাঁর দ্বিতীয় সাক্ষাৎ। মজা করে বলেছিলেন, ‘কেটি কোনো অ্যাওয়ার্ড জেতেনি, তো এখন তাঁর জন্য একটা কাঁধ দরকার, যেখানে সে চোখের পানি ফেলতে পারে। এদিকে আমি যে হোটেলে উঠেছি, সেই হোটেলেই উঠেছে ও। তো এক দিক দিয়ে আজ রাতে আমিই সত্যিকারের বিজয়ী!’
শেষমেশ বিচ্ছেদ ডেকে এনেও কি নিজেকে বিজয়ীর আসনে বসাতে চেয়েছেন রাসেল? ছাড়াছাড়ি হওয়ার পর পেরির যা মানসিক অবস্থা ছিল, তাতে করে অবশ্য সেটাই মনে হয়েছিল। তবে গেল ২৭ জানুয়ারি এক অনুষ্ঠানের উপস্থাপক হিসেবে দেখা গেল পেরিকে। মুখে ছিল সেই চিরচেনা হাসি। তার আগে হাইতির ভূমিকম্প-বিধ্বস্ত মানুষের পাশে দাঁড়ানোর জন্য গান গেয়ে এসেছেন ফিলিপাইন এবং ইন্দোনেশিয়ায়। এদিকে ‘টিনেজ ড্রিমের’ দ্য ওয়ান দ্যাট গট অ্যাওয়ে গানটি এখনো দাপটের সঙ্গে দখল করে আছে বিলবোর্ডে পঞ্চম আসনটি। সবমিলিয়ে কেটি পেরি পারছেন, পারছেন পুরোনো রঙের ভুবনে ফিরে যেতে।
 মাহফুজ রহমান
সূত্র: বিলবোর্ড, উইকিপিডিয়া, ট্রিবিউন এবং কেটি পেরির ব্যক্তিগত ওয়েবসাইট



১. অগ্নিপথ—হূতিক রোশন, প্রিয়াঙ্কা চোপড়া, সঞ্জয় দত্ত, ঋষি কাপুর
২. প্লেয়ার্স—অভিষেক বচ্চন, বিপাশা বসু, ববি দেউল, সোনম কাপুর,
নীল নিতিন
৩. চাল্লিশ চৌরাসি—নাসিরউদ্দিন শাহ, কে কে মেনন, অতুল কুলকার্নি
৪. গোস্ট—শাইনি আহুজা, সায়ালি ভগত
৫. সাদ্দা আদ্দা—করণবীর শর্মা, রোহিন রবার্ট
১. দি গ্রে
২. আন্ডারওয়ার্ল্ড অ্যাওয়াকেনিং
৩. ওয়ান ফর দ্য মানি
৪. রেড টেইলস
৫. ম্যান অন এ লেজ
৬. এক্সট্রিমলি লাউড অ্যান্ড
ইনক্রেডিবলি ক্লোজ
৭. কন্ট্রাব্যান্ড
৮. দি ডেসেনড্যান্টস
৯. বিউটি অ্যান্ড দ্য বিস্ট
১০. হেওয়্যার



মিমির গানে হাতেখড়ি উচ্চাঙ্গসংগীত দিয়ে। রয়েছে শাস্ত্রীয় সংগীতের প্রতি দুর্বলতাও। বাংলা চলচ্চিত্রে এরই মধ্যে গেয়েছেন আড়াই শর মতো গান। আগামী মাসেই প্রকাশ পাবে মিমির দ্বিতীয় একক আড়াল।
‘এক দিওয়ানা’ খ্যাত গায়িকা মিমি এখন ব্যস্ত নিজের দ্বিতীয় একক অ্যালবাম নিয়ে। আগামী মার্চে প্রকাশের লক্ষ্যে খুব দ্রুততার সঙ্গে এগিয়ে নিচ্ছেন একক অ্যালবামটির কাজ। এবারের অ্যালবামের নাম দিয়েছেন আড়াল। মিমি জানালেন, আড়াল অ্যালবামে মোট গান থাকবে সাতটি। এরই মধ্যে চারটি গানের কাজ শেষ করা হয়েছে। গান চারটির সুর ও সংগীত করেছেন হূদয় খান। বাকি তিনটির কাজও কিছুদিনের মধ্যে শেষ করা হবে। তবে এখনো পর্যন্ত কোনো প্রতিষ্ঠানের সঙ্গে চুক্তি করিনি। যে প্রতিষ্ঠান উপযুক্ত পারিশ্রমিক দেবে, সে প্রতিষ্ঠানকেই অ্যালবামটি দেব।’
আড়াল অ্যালবামের গানের কথা লিখেছেন মিলন মাহমুদ ও গুঞ্জন চৌধুরী। মিমি বলেন, ‘হূদয় খানের সুর-সংগীতে গান করার ইচ্ছা অনেক দিনের। এবার সেটা করতে পেরে দারুণ ভালো লাগছে। সব গানেই বৈচিত্র্য আছে।’ অ্যালবামটির একটি গানের ভিডিও নির্মাণ করার প্রস্তুতি নিচ্ছি। এটি বানাবেন গাজী শুভ্র।’
কণ্ঠশিল্পী মিমির জন্ম নোয়াখালীর বেগমগঞ্জে। বাবা আবুল হাশেমের চাকরি সূত্রে খাগড়াছড়িতে থাকতে হয়েছে অনেক দিন। বেড়ে ওঠা সেখানেই। ছোটবেলা থেকেই গানের প্রতি প্রবল আগ্রহ লক্ষ করে পরিবার। তাই স্কুলে ভর্তি করার আগেই মিমির জন্য হারমোনিয়াম কিনে আনেন বাবা। ওস্তাদ তাপস কুমার পালের কাছে প্রথম শাস্ত্রীয় সংগীতে তালিম নেন। কিছুদিন পর দ্বারস্থ হন বিধান রায় বিশ্বাসের কাছে। তাঁর কাছেও শাস্ত্রীয়, উচ্চাঙ্গসংগীতের তালিম নেন। সংগীতে নিজের সফলতা দেখিয়েছেন স্কুলজীবনেই। ১৯৯৮ ও ১৯৯৯ সালে স্কুলে পড়াকালীন ‘জাতীয় শিক্ষা সপ্তাহ’ প্রতিযোগিতায় গান গেয়ে পরপর দুবার স্বর্ণপদক পেয়েছেন।
স্টেজ শোতে গান করার অভ্যাসটা তখন থেকেই। মিমির পছন্দের শিল্পীর তালিকায় আছেন শাহনাজ রহমতউল্লাহ্ ও মিতালী মুখার্জি। আর সংগীতের ক্ষেত্রে সব সময় আদর্শ মানেন আশা ভোঁশলেকে। পুরোনো দিনের বাংলা, হিন্দি, আধুনিক গান ও চলচ্চিত্রের গান শুনে ছোটবেলা থেকে সেগুলো কণ্ঠে ধারণ করার একটা চেষ্টা ছিল সব সময়। শাস্ত্রীয় সংগীত শেখার কারণে গানগুলো সহজে মানিয়ে যেত তাঁর কণ্ঠে। স্বপ্ন দেখতেন বড় হয়ে চলচ্চিত্রে গানে কণ্ঠ দেওয়ার।
মিমি বলেন, ‘চলচ্চিত্রের গানের প্রতি আগ্রহ কাজ স্কুলে পড়ার সময় থেকেই। বিষয়টা যেমন অনেক চ্যালেঞ্জিং তেমনি উপভোগ্যও।’ চলচ্চিত্রে মিমির স্বপ্নের বাস্তবায়ন করার সুযোগ আসে ২০০৪ সালে। সংগীত পরিচালক শওকত আলী ইমন অ্যাকশন হিরো ছবির জন্য গান তৈরি করছিলেন। মিমির কণ্ঠ শুনে ভালো লাগে তাঁর। এটিই মিমির জীবনের প্রথম প্লে-ব্যাক। দ্বৈত গানটিতে তাঁর সঙ্গে কণ্ঠ মেলান বাদশা বুলবুল। এরপর একে একে গান করেছেন আলাউদ্দিন আলী, আহমেদ ইমতিয়াজ বুলবুল, ইমন সাহা, আলী আকরাম শুভসহ দেশবরেণ্য সংগীত পরিচালকের সুর ও সংগীতে।
মিমি বলেন, ‘আমার সৌভাগ্য, খুব অল্প সময়ে দেশের প্রথম সারির সুরকার ও সংগীত পরিচালকদের সঙ্গে কাজ করার সুযোগ পেয়েছি। যেকোনো চ্যালেঞ্জিং গানের বেলায় তাঁরা আমার ওপর আস্থা রাখতে পারেন। বিষয়টা আমার জন্য আনন্দের।’
আট বছরে বাংলা চলচ্চিত্রে আড়াই শর মতো গানে কণ্ঠ দিয়েছেন মিমি। কয়েকটি শ্রোতাপ্রিয় গানের মধ্যে ‘বল না কবুল’ ‘তুমি কত সুন্দর’ ‘গতকালও একা ছিলাম’, ‘দুনিয়াটা রেলগাড়ি’, টুকরো টুকরো করে দেখো’, ‘পরান যায় জ্বলিয়ারে’, ‘একটা মনের ইস্টিশনে’, গানগুলো উল্লেখযোগ্য।
চলচ্চিত্রে গান করার পাশাপাশি পংকজ ও মান্নান মোহাম্মদের সুর ও সংগীতে দিওয়ানা শিরোনামে তাঁর অ্যালবামটি প্রকাশ পায় ২০০৯ সালে।
আরেকটি বিশেষ গুণ আছে মিমির। তা হলো উপস্থাপনা। ক্যামেরার সামনে বেশ প্রাণবন্তভাবে নিজেকে উপস্থাপন করতে পারেন। একুশে টিভির ‘মিউজিক বিট’ অনুষ্ঠানটি উপস্থাপনাও করেন তিনি। এখন অবশ্য অনুষ্ঠানটি বন্ধ রয়েছে। আরটিভিতে গানবিষয়ক আরেকটি অনুষ্ঠান উপস্থাপনাও করছেন তিনি। ‘নতুনের জয়গান’ নামের এই অনুষ্ঠানটি প্রতি শুক্রবারে দেখানো হয়।
একক অ্যালবামের পাশাপাশি মিমির পাঁচটি মিশ্র গানের অ্যালবামও বাজারে এসেছে। এগুলো হচ্ছে ‘অনুভবে’, ‘না বলা ভালোবাসা’, ‘শান্তির সাদা কবুতর’, ‘সূর্য আলোতে শাণিত প্রাণের গান’ ও পুরোনা দিনের গান নিয়ে ‘তুমি যেখানে আমি সেখানে’। মিমির এখনকার স্বপ্ন দ্বিতীয় একক আড়াল নিয়ে। এখন সেই স্বপ্নেই বিভোর মিমি।
পালানোর ছবি। বন্দি জীবন থেকে ওরা পালায়। কেউ জেল থেকে, কেউবা যুদ্ধবন্দি জীবন থেকে। এই বিষয়টি নিয়ে সারা বিশ্বে অসংখ্য ছবি থেকে বেছে নেওয়া হয়েছে মাত্র ১০টি।

১. অ্যাজ ফার অ্যাজ মাই ফিট উইল ক্যারি মি
সিনেমাটি জার্মানির, মুক্তি পায় ২০০১ সালে। দ্বিতীয় বিশ্বযুদ্ধের সময় সোভিয়েত ইউনিয়নে ধরা পড়েছিল জার্মান সৈনিক ক্লিসেন্স ফোরেল। তাকে নিয়ে যাওয়া হয় সাইবেরিয়ায়, শ্রমশিবিরে। সেখানে নিষ্ঠুর লেফটেন্যান্ট কেমেনভের পাল্লায় পড়েন সবাই। সেখান থেকে পালান ফরেল। পুরো সিনেমাটা সেই পালানোর দীর্ঘ কাহিনি। পালিয়ে যাওয়া সহজ হলেও বেঁচে থাকাটা সহজ ছিল না। পথে পথে বিপদ। বারবার মৃত্যুর হাতছানি।
সত্যি ঘটনার ছবি। মূল লেখক নাম বদলে পালানোর কাহিনি নিয়ে বইটি লিখেছিলেন। কেজিবির ভয়ে নাম পাল্টান তিনি। সেই ঘটনা থেকেই সিনেমা। যদিও পরে সমালোচকেরা এর সত্যতা নিয়ে সন্দেহ করেছেন।

২. দ্য ওয়ে ব্যাক
২০১০ সালের ছবি। উইটনেস পরিচালক পিটার উইয়ারের সর্বশেষ ছবি। এটিও সাইবেরিয়া থেকে পালানোর সিনেমা। পালানোর এই ঘটনা সত্যিকারের।
জানুসজ নামের এক পোলিশ বন্দীকে আরও অনেকের সঙ্গে নিয়ে যাওয়া হয়েছিল সাইবেরিয়ার শ্রমশিবিরে। সেখান থেকে পালানোর ঘটনা নিয়ে এই সিনেমা। জানুসজ অবশ্য একা না, দলে-বলে পালায়। পথে সঙ্গী হয় আরও একটি মেয়ে। তাদের গন্তব্য তিব্বত পেরিয়ে ভারত।
সিনেমাটিতে আরও আছেন কলিন ফারেল ও এড হ্যারিসের মতো তারকা।

৩. এস্কেপ ফ্রম আলকাটরাজ
ক্লিন্ট ইস্টউডের বিখ্যাত সিনেমা। এটি সরাসরি জেল থেকে পালানোর ছবি। সান ফ্রান্সিসকো থেকে দেখা যায় আলকাটরাজ দ্বীপ। সেখানে ছিল এক জেল। সর্বোচ্চ নিরাপত্তার জন্য কুখ্যাতি পাওয়া এই জেল থেকে পালানোর ঘটনা ছিল মাত্র একটি। আর সেটি নিয়েই এই ছবি।
১৯৭৯ সালে মুক্তি পাওয়া এই ছবির পরিচালক ডন সেইগাল। সমালোচকদেরও পছন্দের ছবি এটি।

৪. মিডনাইট এক্সপ্রেস
আরেকটি সত্য কাহিনি। মার্কিন এই ছবিটির পরিচালক এলান পারকার। ছবিটির চিত্রনাট্য অলিভার স্টোনের। মুক্তি পেয়েছিল ১৯৭৮ সালে। এবার জেল পালানো তুরস্ক থেকে। মার্কিন ছাত্র বিলি হেইস তুরস্ক এয়ারপোর্টে ধরা পড়ে মাদকসহ। যেতে হয় জেলে। সেখান থেকে পরিকল্পনা করে পালানোর। নানা ধরনের পদক্ষেপ নেয়। শেষ পর্যন্ত অভিনব একটি পথ বেছে নেয় হেইস।
ছবিটা নিয়ে বিতর্কও কম হয়নি। বিশেষ করে ছবিতে তুর্কিদের যেভাবে দেখানো হয়েছে, তা নিয়ে অনেকেই আপত্তি তুলেছেন। এ নিয়ে পরে অবশ্য অলিভার স্টোন দুঃখ প্রকাশ করেছিলেন।

৫. শওশাঙ্ক রিডেমশন
জেল থেকে পালানোর আরেকটি ছবি। ১৯৯৪ সালে মুক্তি পাওয়া ছবিটি দর্শকদের অত্যন্ত পছন্দের। যদিও মুক্তি পাওয়ার পর বক্স অফিসে তেমন সাফল্য পায়নি। এমনকি পুরস্কারের ভাগ্যও ভালো ছিল না। কিন্তু ডিভিডি বের হওয়ার পর শওশাঙ্ক রিডেমশন ব্যাপক সাড়া পায়।
এন্ডি একজন ব্যাংকার। স্ত্রী ও তার প্রেমিককে খুনের দায়ে যেতে হয় শওশাস্ক জেলে। যদিও এন্ডির দাবি খুনটি সে করেনি। জেলে বন্ধুত্ব হয় রেডের (মর্গান ফ্রিম্যান) সঙ্গে। এই জেল থেকে পালানোর অসাধারণ এক ছবি এটি।

৬. কুল হ্যান্ড লিউক
জেল থেকে পালানোর আরেকটি বিখ্যাত ছবি। বিশেষ করে যারা পল নিউম্যানের ভক্ত, তাদের তো এই ছবিটা দেখা অবশ্যই কর্তব্য।
লুকাস জ্যাকসন রাস্তার পার্কিং মিটার ভাঙার অপরাধে জেলে যান। ফ্লোরিডার এই ছোট জেল চালান নিষ্ঠুর এক ক্যাপ্টেন। এই ছোট জেলের বন্দিজীবন থেকে পালানোর ছবি কুল হ্যান্ড লিউক। ১৯৬৭ সালে মুক্তি পাওয়া ছবিতে অবিস্মরণীয় অভিনয় করেছেন পল নিউম্যান।

৭. দ্য হোল
ফ্রান্সের ছবি। ফরাসি ভাষায় নাম লে ত্রোউ। ১৯৬০ সালের ছবিটিও সত্যি ঘটনার। হোসে জিউভানির লেখা বই থেকে তৈরি ছবি। ১৯৪৭ সালে ফ্রান্সের লা শান্তে নামের জেল থেকে পাঁচজনের পলায়নের ছবি। মজার ব্যাপার হলো, এর অভিনেতারা কেউ জাত অভিনেতা ছিলেন না, শখে করেছিলেন। বরং মূল অভিনেতার একজন ছিলেন জেল পালানোর পাঁচজনের একজন।

৮. প্যাপিলন
সেবার বই দিয়ে যাদের জীবন শুরু, তাদের প্যাপিলনকে মনে রাখার কথা। ফ্রান্সের হেনরি শারিয়েরের বই থেকে নেওয়া প্যাপিলন নামের এই ছবিটি মুক্তি পায় ১৯৭৩ সালে।
ছবিতে স্টিভ ম্যাককুইন হেনরি আর ও ডাস্টিন হফম্যান লুইস দেগা। ফ্রেঞ্চ গায়ানার ডেভিলস আইল্যান্ডে বন্দিজীবন কাটাচ্ছিলেন দুজন। সেখান থেকে পালানো ছবি প্যাপিলন। বারবার চেষ্টা আর ব্যর্থতা। শেষটিও চমৎকার।

৯. দ্য গ্রেট এস্কেপ
পালানোর আরেকটি ক্ল্যাসিক ছবি। তবে এবার জেল থেকে নয়, জার্মানদের নাজি ক্যাম্প থেকে। দ্বিতীয় বিশ্বযুদ্ধের সময়ের ঘটনা। মুক্তি পায় ১৯৬৩ সালের ছবি।
মিত্র বাহিনীর একদল বন্দী পালায় জার্মানির এক বন্দিশিবির থেকে। শিবিরটি ছিল পোল্যান্ডে। স্টিভ ম্যাক কুইন, জেমস গার্নার ও রিচার্ড অ্যাটেনবেরোর মতো অভিনেতা আছেন এই ছবিতে। তারকাবহুল এই ছবি ব্যবসাসফল এবং এরই মধ্যে ক্ল্যাসিকের মর্যাদা পেয়েছে।

১০. এস্কেপ টু ভিক্টরি
দ্বিতীয় বিশ্বযুদ্ধের সময়কার আরেকটি বন্দিশিবির থেকে পালানোর ছবি। তবে এটি আরও অভিনব। ফুটবল খেলাকে কেন্দ্র করে পালানোর কাহিনি। তারকাবহুল এই ছবিতে আছেন মাইকেল কেইন ও সিলভেস্টার স্ট্যালোন। তবে বড় আকর্ষণ হচ্ছে বিখ্যাত ফুটবলাররাও আছে এই ছবিতে। যেমন, ববি মুর, পেলেসহ আরও অনেকে।
বন্দিশিবিরে এক প্রদর্শনী ফুটবল ম্যাচের আয়োজন করেছিল জার্মানরা। উদ্দেশ্য প্রমাণ করা যে বন্দীরা খুব ভালো অবস্থায় আছে। আর এই খেলাকে কেন্দ্র করে পালাতে ফন্দি আঁটে একদল বন্দী। জন হিউস্টন এই ছবির পরিচালক, মুক্তি পায় ১৯৮১ সালে।
পালানোর ছবি। বন্দি জীবন থেকে ওরা পালায়। কেউ জেল থেকে, কেউবা যুদ্ধবন্দি জীবন থেকে। এই বিষয়টি নিয়ে সারা বিশ্বে অসংখ্য ছবি থেকে বেছে নেওয়া হয়েছে মাত্র ১০টি।

১. অ্যাজ ফার অ্যাজ মাই ফিট উইল ক্যারি মি
সিনেমাটি জার্মানির, মুক্তি পায় ২০০১ সালে। দ্বিতীয় বিশ্বযুদ্ধের সময় সোভিয়েত ইউনিয়নে ধরা পড়েছিল জার্মান সৈনিক ক্লিসেন্স ফোরেল। তাকে নিয়ে যাওয়া হয় সাইবেরিয়ায়, শ্রমশিবিরে। সেখানে নিষ্ঠুর লেফটেন্যান্ট কেমেনভের পাল্লায় পড়েন সবাই। সেখান থেকে পালান ফরেল। পুরো সিনেমাটা সেই পালানোর দীর্ঘ কাহিনি। পালিয়ে যাওয়া সহজ হলেও বেঁচে থাকাটা সহজ ছিল না। পথে পথে বিপদ। বারবার মৃত্যুর হাতছানি।
সত্যি ঘটনার ছবি। মূল লেখক নাম বদলে পালানোর কাহিনি নিয়ে বইটি লিখেছিলেন। কেজিবির ভয়ে নাম পাল্টান তিনি। সেই ঘটনা থেকেই সিনেমা। যদিও পরে সমালোচকেরা এর সত্যতা নিয়ে সন্দেহ করেছেন।

২. দ্য ওয়ে ব্যাক
২০১০ সালের ছবি। উইটনেস পরিচালক পিটার উইয়ারের সর্বশেষ ছবি। এটিও সাইবেরিয়া থেকে পালানোর সিনেমা। পালানোর এই ঘটনা সত্যিকারের।
জানুসজ নামের এক পোলিশ বন্দীকে আরও অনেকের সঙ্গে নিয়ে যাওয়া হয়েছিল সাইবেরিয়ার শ্রমশিবিরে। সেখান থেকে পালানোর ঘটনা নিয়ে এই সিনেমা। জানুসজ অবশ্য একা না, দলে-বলে পালায়। পথে সঙ্গী হয় আরও একটি মেয়ে। তাদের গন্তব্য তিব্বত পেরিয়ে ভারত।
সিনেমাটিতে আরও আছেন কলিন ফারেল ও এড হ্যারিসের মতো তারকা।

৩. এস্কেপ ফ্রম আলকাটরাজ
ক্লিন্ট ইস্টউডের বিখ্যাত সিনেমা। এটি সরাসরি জেল থেকে পালানোর ছবি। সান ফ্রান্সিসকো থেকে দেখা যায় আলকাটরাজ দ্বীপ। সেখানে ছিল এক জেল। সর্বোচ্চ নিরাপত্তার জন্য কুখ্যাতি পাওয়া এই জেল থেকে পালানোর ঘটনা ছিল মাত্র একটি। আর সেটি নিয়েই এই ছবি।
১৯৭৯ সালে মুক্তি পাওয়া এই ছবির পরিচালক ডন সেইগাল। সমালোচকদেরও পছন্দের ছবি এটি।

৪. মিডনাইট এক্সপ্রেস
আরেকটি সত্য কাহিনি। মার্কিন এই ছবিটির পরিচালক এলান পারকার। ছবিটির চিত্রনাট্য অলিভার স্টোনের। মুক্তি পেয়েছিল ১৯৭৮ সালে। এবার জেল পালানো তুরস্ক থেকে। মার্কিন ছাত্র বিলি হেইস তুরস্ক এয়ারপোর্টে ধরা পড়ে মাদকসহ। যেতে হয় জেলে। সেখান থেকে পরিকল্পনা করে পালানোর। নানা ধরনের পদক্ষেপ নেয়। শেষ পর্যন্ত অভিনব একটি পথ বেছে নেয় হেইস।
ছবিটা নিয়ে বিতর্কও কম হয়নি। বিশেষ করে ছবিতে তুর্কিদের যেভাবে দেখানো হয়েছে, তা নিয়ে অনেকেই আপত্তি তুলেছেন। এ নিয়ে পরে অবশ্য অলিভার স্টোন দুঃখ প্রকাশ করেছিলেন।

৫. শওশাঙ্ক রিডেমশন
জেল থেকে পালানোর আরেকটি ছবি। ১৯৯৪ সালে মুক্তি পাওয়া ছবিটি দর্শকদের অত্যন্ত পছন্দের। যদিও মুক্তি পাওয়ার পর বক্স অফিসে তেমন সাফল্য পায়নি। এমনকি পুরস্কারের ভাগ্যও ভালো ছিল না। কিন্তু ডিভিডি বের হওয়ার পর শওশাঙ্ক রিডেমশন ব্যাপক সাড়া পায়।
এন্ডি একজন ব্যাংকার। স্ত্রী ও তার প্রেমিককে খুনের দায়ে যেতে হয় শওশাস্ক জেলে। যদিও এন্ডির দাবি খুনটি সে করেনি। জেলে বন্ধুত্ব হয় রেডের (মর্গান ফ্রিম্যান) সঙ্গে। এই জেল থেকে পালানোর অসাধারণ এক ছবি এটি।

৬. কুল হ্যান্ড লিউক
জেল থেকে পালানোর আরেকটি বিখ্যাত ছবি। বিশেষ করে যারা পল নিউম্যানের ভক্ত, তাদের তো এই ছবিটা দেখা অবশ্যই কর্তব্য।
লুকাস জ্যাকসন রাস্তার পার্কিং মিটার ভাঙার অপরাধে জেলে যান। ফ্লোরিডার এই ছোট জেল চালান নিষ্ঠুর এক ক্যাপ্টেন। এই ছোট জেলের বন্দিজীবন থেকে পালানোর ছবি কুল হ্যান্ড লিউক। ১৯৬৭ সালে মুক্তি পাওয়া ছবিতে অবিস্মরণীয় অভিনয় করেছেন পল নিউম্যান।

৭. দ্য হোল
ফ্রান্সের ছবি। ফরাসি ভাষায় নাম লে ত্রোউ। ১৯৬০ সালের ছবিটিও সত্যি ঘটনার। হোসে জিউভানির লেখা বই থেকে তৈরি ছবি। ১৯৪৭ সালে ফ্রান্সের লা শান্তে নামের জেল থেকে পাঁচজনের পলায়নের ছবি। মজার ব্যাপার হলো, এর অভিনেতারা কেউ জাত অভিনেতা ছিলেন না, শখে করেছিলেন। বরং মূল অভিনেতার একজন ছিলেন জেল পালানোর পাঁচজনের একজন।

৮. প্যাপিলন
সেবার বই দিয়ে যাদের জীবন শুরু, তাদের প্যাপিলনকে মনে রাখার কথা। ফ্রান্সের হেনরি শারিয়েরের বই থেকে নেওয়া প্যাপিলন নামের এই ছবিটি মুক্তি পায় ১৯৭৩ সালে।
ছবিতে স্টিভ ম্যাককুইন হেনরি আর ও ডাস্টিন হফম্যান লুইস দেগা। ফ্রেঞ্চ গায়ানার ডেভিলস আইল্যান্ডে বন্দিজীবন কাটাচ্ছিলেন দুজন। সেখান থেকে পালানো ছবি প্যাপিলন। বারবার চেষ্টা আর ব্যর্থতা। শেষটিও চমৎকার।

৯. দ্য গ্রেট এস্কেপ
পালানোর আরেকটি ক্ল্যাসিক ছবি। তবে এবার জেল থেকে নয়, জার্মানদের নাজি ক্যাম্প থেকে। দ্বিতীয় বিশ্বযুদ্ধের সময়ের ঘটনা। মুক্তি পায় ১৯৬৩ সালের ছবি।
মিত্র বাহিনীর একদল বন্দী পালায় জার্মানির এক বন্দিশিবির থেকে। শিবিরটি ছিল পোল্যান্ডে। স্টিভ ম্যাক কুইন, জেমস গার্নার ও রিচার্ড অ্যাটেনবেরোর মতো অভিনেতা আছেন এই ছবিতে। তারকাবহুল এই ছবি ব্যবসাসফল এবং এরই মধ্যে ক্ল্যাসিকের মর্যাদা পেয়েছে।

১০. এস্কেপ টু ভিক্টরি
দ্বিতীয় বিশ্বযুদ্ধের সময়কার আরেকটি বন্দিশিবির থেকে পালানোর ছবি। তবে এটি আরও অভিনব। ফুটবল খেলাকে কেন্দ্র করে পালানোর কাহিনি। তারকাবহুল এই ছবিতে আছেন মাইকেল কেইন ও সিলভেস্টার স্ট্যালোন। তবে বড় আকর্ষণ হচ্ছে বিখ্যাত ফুটবলাররাও আছে এই ছবিতে। যেমন, ববি মুর, পেলেসহ আরও অনেকে।
বন্দিশিবিরে এক প্রদর্শনী ফুটবল ম্যাচের আয়োজন করেছিল জার্মানরা। উদ্দেশ্য প্রমাণ করা যে বন্দীরা খুব ভালো অবস্থায় আছে। আর এই খেলাকে কেন্দ্র করে পালাতে ফন্দি আঁটে একদল বন্দী। জন হিউস্টন এই ছবির পরিচালক, মুক্তি পায় ১৯৮১ সালে।
ছোট একটা ভালোবাসা ছবির একটি দৃশ্যে মাহি ও বাপ্পি

পরিচালক মনতাজুর রহমান ছোট একটা ভালোবাসা ছবির ইউনিট নিয়ে এবার ঘুরে এলেন সুন্দরবন থেকে। উদ্দেশ্য ছিল সুন্দরবনের সৌন্দর্য তিনি চলচ্চিত্রে তুলে ধরবেন। একটি জাহাজ ভাড়া করে সুন্দরবনে চলে যান। সেখানেই তিনি শুটিং করেছেন দুটি গানের। বিভিন্ন পশুপাখি ও অরণ্যে ঘেরা লোকেশনে তিন দিন শুটিং শেষ করে ঢাকায় ফিরেছেন গত সপ্তাহে।
ছবির প্রযোজক শীশ মনোয়ার বললেন, ছবির গানগুলোর দৃশ্যায়নে ভিন্নতা আনতেই আমরা সুন্দরবনে গিয়েছি। এ ছবির বিভিন্ন চরিত্রে অভিনয় করছেন মাহী, বাপ্পী, অমিত হাসান ও সোহেল রানা।

এফডিসিতে কপিরাইট আইন নিয়ে কর্মশালা
কপিরাইট কী এবং এর প্রয়োজনীয়তা কেন—এসব নিয়েই এক কর্মশালা হয়ে গেল এফডিসিতে। গত ২৬ জানুয়ারি এফডিসিতে এই কর্মশালার উদ্বোধন করেন এফডিসির ব্যবস্থাপনা পরিচালক ম হামিদ। এফডিসি ও কপিরাইট অফিসের যৌথ উদ্যোগে এই কর্মশালার আয়োজন করা হয়। এখানে উপস্থিত ছিলেন চলচ্চিত্র পরিচালক, প্রযোজক ও র‌্যাবের প্রতিনিধিরা।
কর্মশালায় ম হামিদ বলেন, বাংলা চলচ্চিত্র এখন ধ্বংসের দ্বারপ্রান্তে। এর অন্যতম কারণ হচ্ছে ভিডিও পাইরেসি। পাইরেসি বন্ধে তিনি কপিরাইট আইনের প্রয়োগের ওপর গুরুত্বারোপ করেন।
কর্মশালায় মূল প্রবন্ধ পাঠ করেন কপিরাইট অফিসের রেজিস্ট্রার মনজুরুর রহমান। তিনি বলেন, বাংলা ছবির পাইরেসি বন্ধের জন্য ভ্রাম্যমাণ আদালতের প্রয়োজন।

সেন্সরে যাচ্ছে ‘তুমি আসবে বলে ভালো বাসবে বলে’
শেষ হয়েও এ ছবির কাজ যেন আর শেষ হচ্ছিল না। প্রায় দুই বছর আগে নির্মাণকাজ শুরুর পর এ ছবির ভবিষ্যৎ অনিশ্চিত হয়ে পড়েছিল। বারবার শিল্পী পরিবর্তনের কারণে ছবিটির কাজ বন্ধ ছিল। আশরাফুল আলম পরিচালিত এ ছবির শুটিংসহ অন্যান্য কাজ শেষ। আগামী সপ্তাহেই ছবিটি সেন্সর বোর্ডে জমা পড়বে বলে জানা গেছে। এ ছবির বিভিন্ন দৃশ্যে অভিনয় করেছেন নিপুণ, নিরবসহ আরও অনেকে।

সেন্সর ছাড়পত্র পেল ‘রাজা সূর্য খা’
বিনা কর্তনেই ছাড়পত্র পেল রাজা সূর্য খা। সম্প্রতি সেন্সর বোর্ড ছবিটি দেখে ছাড়পত্র দিয়েছে। আর এ ছবির মাধ্যমেই অনেক দিন পর কবরী, ববিতা অভিনীত কোনো ছবি মুক্তি পেতে যাচ্ছে। এতে আরও অভিনয় করেছেন উজ্জ্বল ও সোহেল রানা। আছেন মারুফ, পূর্ণিমা ও নিরব।
তারকাবহুল এ ছবিটি পরিচালনা করেছেন গাজী মাহাবুব।
আই লাভ ইউ ছবিতে পূর্ণিমা ও শাকিব

শাকিব পূর্ণিমাকে চিৎকার করে বলছেন, ‘আই লাভ ইউ’। কথাটি পুরোপুরি সত্য। রুপালি পর্দায় তিনি এ কথা বলেছেন। আর তাতেই যেন গণ্ডগোল লেগে যায়। পরিচালক মুশফিকুর রহমান গুলজারের পরিচালনায় এ ছবিটি মুক্তি পাবে আগামীকাল। ছবিতে আরও অভিনয় করেছেন নিরব, রেসি। জানা গেছে, এ ছবির মাধ্যমেই শাকিব ও পূর্ণিমার এ বছরে প্রথম ছবি মুক্তি পেতে যাচ্ছে। তারকাদ্বয়ের বছরের প্রথম ছবিটি কেমনভাবে দর্শক গ্রহণ করে তা দেখার অপেক্ষায় রয়েছেন চলচ্চিত্রের অন্য প্রযোজকেরা।
মেরিল-প্রথম আলো পুরস্কার ২০১১ শেষ পর্বে তারকা জরিপে যাঁরা কুপন পূরণ করে পাঠিয়েছেন, তাঁদের মধ্যে লটারির মাধ্যমে বিজয়ীদের নাম ছাপা হলো আজ।
প্রথম পুরস্কার
ল্যাপটপ বিজয়ী হলেন সত্যনারায়ণ কুন্ডু, খান জাহান আলী হল, কক্ষ-১১৭, খুলনা বিশ্ববিদ্যালয়, খুলনা।
দ্বিতীয় পুরস্কার মোবাইল ফোনসেট বিজয়ী হলেন আজিজুল হাকিম, পূর্ব কোদালা, রাঙ্গুনিয়া, চট্টগ্রাম-৪৩৬০।
এ ছাড়া পরবর্তী ১০ জন ভাগ্যবান, যাঁরা ৫০০ টাকার প্রাইজবন্ড পাবেন, তাঁরা হলেন: নাজমুন, জিগাতলা, ঢাকা। কাজী সামি, রোড-১৪, সেক্টর-১৪, বাড়ি-৩, উত্তরা। শাহ আলম, ওয়ারলেস মুরগিফার্ম, চট্টগ্রাম। গুলনাহার বেগম, জাকির হোসেন রোড, উত্তরায়ন, খুলশী, চট্টগ্রাম। রুবাইয়া কোরেশা, বারৈয়াঢালা, সীতাকুন্ডু, চট্টগ্রাম। হাছনা বেগম, লালবাগ, ঢাকা। সালাহ উদ্দিন, ২০/৩ শেখেরটেক, মোহাম্মদপুর, ঢাকা। খাইরুল কবীর, ১৮/২ গোপীবাগ তৃতীয় লেন, ঢাকা। মো. জসিম উদ্দিন, বাড়ী-১১/বি, রোড-১৩০, গুলশান-১, ঢাকা।
মো. এহসানুল হক, ১৪ শের-এ বাংলা রোড, খুলনা।
প্রথম ও দ্বিতীয় পুরস্কার বিজয়ীদের প্রথম আলোর কার্যালয়ে যোগাযোগ করতে বলা হচ্ছে। টেলিফোন: ৮১১০০৮১। প্রাইজবন্ড বিজয়ীদের পুরস্কার ডাকযোগে পাঠানো হবে।—বি.স.
সেই সুদূর ১৯৭২ সালে কবর নাটকে অভিনয় করেছিলেন এই শিল্পীরা। তাঁদের কাছ থেকেই শোনা হলো সেই সময়ের অনুভূতির কথা
সুভাষ দত্ত
আমাদের মুক্তিযুদ্ধের চেতনার সূত্রপাত বায়ান্নর ভাষা আন্দোলন। ভাষা আন্দোলনের কালে বন্দিদশায় মুনীর চৌধুরী যে কবর নাটকটি লিখে গেছেন, তা মঞ্চায়ন না করলে নাটকটির অনুভূতি কেমন হতো, তা বলতে পারছি না। কবর নাটকের মধ্য দিয়ে আমাদের ভেতরে একধরনের দায়বদ্ধতার তাড়নাও কাজ করেছিল তখন। রক্তে বিপ্লবের উন্মাদনা কাজ করেছিল। সামনে অনেক দর্শক, মঞ্চে আমরা অভিনয় করছি—দর্শকের মধ্যে যখন নাটকের সংলাপগুলো ক্রিয়া করছিল, সে ছিল অন্য রকম অনুভূতি। মুনীর চৌধুরীর কবর আমাদের ভাষা আন্দোলনের ওপর লেখা অমর সৃষ্টি। আরণ্যক এ রকম একটি নাটক মঞ্চায়ন করার মধ্য দিয়ে দলের জন্য একটি মাইলফলক রচনা করেছিল ১৯৭২ সালে। আজ তার ৪০ বছর পূর্ণ হয়েছে। আরণ্যকের এই যৌবন ধেয়ে যাক আরও শত-সহস্র ৪০-এর দিকে। শুভেচ্ছা আরণ্যকের জন্য।

আলী যাকের
স্বাধীনতার পর অনেক দিন ধরেই মামুনুর রশীদ একটি নাটক করার কথা ভাবছিলেন। আমরা আলাপ আলোচনা করি এবং একসময় মামুনুর রশীদ সিদ্ধান্ত নেন, মুনীর চৌধুরীর কবর নাটকটি করবেন। তারপর সবাই মিলে নাটকের পাণ্ডুলিপি পাঠ শুরু করলাম। সবাই বলতে সুভাষ দত্ত অর্থাৎ আমাদের সুভাষদা, ইনামুল হক, মুজিব বিন হক, নাজমুল হোসাইনের কথা বলছি। আমি তখন রাজারবাগে একটি ফ্ল্যাটে থাকতাম। সেখানেই শুরু হয় কবর নাটকের মহড়া। প্রথমে আমার শোবার ঘরে, পরে বসার ঘরে চলে নাটকের মহড়া। ভাষা আন্দোলন নিয়ে লেখা মুনীর চৌধুরীর কবর নাটক নিঃসন্দেহে একটি কালজয়ী নাটক। এ নাটকের মধ্য দিয়ে আপামর জনতাকে তার অমোঘ স্বাধিকার আন্দোলনের সঙ্গে সম্পৃক্ত করা যায়। তাইকবর নাটকে অভিনয় করার অনুভূতি ভাষাহীন। এ জন্য মামুনুর রশীদকে ধন্যবাদ জানাই যে কবর নাটকটিতে আমাকে একটি গুরুত্বপূর্ণ চরিত্রে অভিনয় করার সুযোগ দিয়েছেন। সেই সময়ের অনেক কথা, অনেক স্মৃতি এখনো পিছু টানে। দেখতে দেখতে আরণ্যক ৪০ বছরের সুদীর্ঘ পথ পাড়ি দিয়েছে। অভিনন্দন ও ভালোবাসা আরণ্যকের জন্য।

ইনামুল হক
আমি তখন বুয়েটে। বিশ্ববিদ্যালয়ের কোয়ার্টারে থাকি। মামুন (মামুনুর রশীদ) বয়সে কিছুটা ছোট হলেও তার সঙ্গে আমার বন্ধুত্ব ছিল। কবর নাটকে অভিনয় করতে গিয়ে মামুুনের সঙ্গে আমার বন্ধুত্ব আরও ঘনিষ্ঠ হয়ে গেল। পাশাপাশি আলী যাকের, সুভাষ দত্তসহ আরও অনেকের সঙ্গে পরিচয় এবং বন্ধুত্ব গড়ে উঠল। কবর নাটকে আমি ছায়ামূর্তি চরিত্রে অভিনয় করেছিলাম। দেশের মাটিতে অভিনয় করব এবং তা ভাষা আন্দোলনের সময়ে লেখা নাটক—সব মিলিয়ে একধরনের উন্মাদনা কাজ করেছিল। সবাই এক হয়ে গেলাম এবং নাটকটি মঞ্চায়ন করলাম।
তারপর সময়ের পালাবদলে আমরা অনেকেই বিভিন্ন জায়গায় ছিটকে পড়েছি। প্রতিষ্ঠা নিয়েছি নিজ নিজ জায়গায়। তবে কবর নাটকের সেই সময়ের স্মৃতি আজও ভীষণ নাড়া দেয়।

মামুনুর রশীদ
মুক্তিযুদ্ধের সময় কলকাতায় বসে পশ্চিমের সিঁড়ি নাটকটি লিখেছিলাম এবং তার নির্দেশনা দিয়েছিলেন মুস্তফা মনোয়ার। সংগত কারণে স্বাধীনতার পর ওই সময়টাতে নাটকটি আর করা সম্ভব হলো না যা মঞ্চে এল পরবর্তীতে। কিন্তু স্বাধীনতার পরের সময়টাতে বুকের মধ্যে চাপা আকাঙ্ক্ষা একটি নাটক করব। সিদ্ধান্ত নিয়ে ফেলি, মুনীর চৌধুরীর কবর নাটকটিই করব। কারণ, সেই সময়ে কবরই ছিল একমাত্র নাটক যা মানুষকে স্পর্শ করে। রক্ত-বুলেট-জেলখানা এ সব কিছুর মধ্যে এক ধরনের চেতনা কাজ করে। কবর নাটকটি আমাদের মুক্তির জায়গায় একটি প্রেরণাও ছিল। তারপর আমি, আলি যাকের, এনামুল হক, নাজমুল হোসাইন, সুভাষ দত্ত এবং মুজিব বিন হকসহ ১ ফেব্রুয়ারি গড়ে তুলি আরণ্যক এবং কবর নাটকটি ২০ ফেব্রুয়ারিতে ইঞ্জিনিয়ার্স ইনস্টিটিউটে মঞ্চায়ন করি।
আসাম বিশ্ববিদ্যালয়ের লিঙ্গবৈষম্যবিষয়ক আন্তর্জাতিক সম্মেলনের উদ্বোধনী দিনে মঞ্চস্থ হবে বাংলাদেশের নাটকের দল সুবচনের প্রযোজনা সুদীপ চক্রবর্তী নির্দেশিত মহাজনের নাও। নাটকটি লিখেছেন শাকুর মজিদ। এটি তাঁর প্রথম লেখা মঞ্চনাটক। আজকের পাঁচ প্রশ্নের উত্তর দিয়েছেন তিনি।



প্রথমবারের মতো এ ধরনের উৎসবে আপনার নাটক আমন্ত্রিত হয়েছে। বিষয়টি কীভাবে দেখছেন?
বিষয়টি নিয়ে আমি খুবই আনন্দিত। নিজের মধ্যে উত্তেজনাও কাজ করছে। আসাম বিশ্ববিদ্যালয়ের ক্যাম্পাসে নাটকটি মঞ্চস্থ হবে। একটি বড় জায়গায় আমরা নাটকটি দেখাতে পারব। এ জন্য আসাম বিশ্ববিদ্যালয়ের উপাচার্য তপোধর ভট্টাচার্যের কাছে আমরা কৃতজ্ঞ।
ওখানে নাটকটির কয়টি প্রদর্শনী হবে?
ভারতে নাটকটির দুটি প্রদর্শনী হবে। ফেরার পথে বিয়ানীবাজার কলেজে নাটকটির আরেকটি প্রদর্শনী করব। আমরা ৯ ফেব্রুয়ারি আসামের উদ্দেশে রওনা হব। ১০ ফেব্রুয়ারি আসাম বিশ্ববিদ্যালয়ে প্রথম প্রদর্শনী হবে। ১২ ফেব্রুয়ারি আসামের শিলচর টাউন হলে নাটকটির দ্বিতীয় প্রদর্শনী হবে। দেশে ফেরার পথে ১৩ ফেব্রুয়ারি বিয়ানীবাজার কলেজ ক্যাম্পাসে নাটকটির তৃতীয় প্রদর্শনী হবে।
আপনার এই একই পাণ্ডুলিপি নিয়ে দেশের বাইরে আরও কয়েক জায়গায় নাকি কাজ হচ্ছে?
হ্যাঁ। ইতিমধ্যে যুক্তরাষ্ট্রের অ্যারিজোনায় একতারা নামের একটি সংগঠন নাটকটি মঞ্চে এনেছে। কয়েকটি প্রদর্শনীও হয়েছে। অন্যদিকে যুক্তরাজ্যে উদীচী নাটকটি নিয়ে কাজ শুরু করেছে। মহড়া চলছে। নাটকটি নিয়ে প্রথম থেকে কেমন সাড়া পেয়েছেন?
খুবই ভালো সাড়া পেয়েছি। ২০১০ সালে প্রথম নাটকটি মঞ্চে আসে। ওই বছরই নাটকটির রজতজয়ন্তী করতে পেরেছি। প্রথম থেকেই নাটকটিতে দর্শকের সাড়া পাওয়ার কারণেই বেশি বেশি প্রদর্শনীও করতে পেরেছি। আমি খুব ভাগ্যবান। কেননা, প্রথম নাটকে যেভাবে সাড়া পেয়েছি, তাতে আমি অভিভূত। নাটকটি শুধু ঢাকাতেই নয়, ঢাকার বাইরে চট্টগ্রাম, কুমিল্লা, চাঁদপুর, সিলেট, রাজশাহীতে মঞ্চস্থ হয়েছে।
মঞ্চনাটক লেখার আগ্রহ হলো কীভাবে?
আমি আগে থেকেই শাহ আবদুল করিমের জীবনী নিয়ে কাজ করে আসছিলাম। তাঁর জীবনী নিয়ে একটা প্রামাণ্যচিত্রও করেছি। সুবচন নাট্যসংসদ থেকে শাহ আবদুল করিমের জীবনী নিয়ে মঞ্চনাটক করার আগ্রহ দেখাই। এবং আমাকে একটা পাণ্ডুলিপি লিখে দিতে বলে। প্রথমে আমি রাজি হইনি। কেননা, আগে মঞ্চনাটক নিয়ে আমার কাজ করা হয়নি। কিন্তু সুবচন একেবারই নাছোড়বান্দা। যেহেতু শাহ আবদুল করিমকে নিয়ে কাজ করা ছিল, তাই তাঁর গানের সুরের ছন্দে ছন্দ মিলিয়ে নাটকের সংলাপগুলো তৈরি করি। পুরো নাটকটি গীতল নাটক হিসেবে লেখা হয়। পয়ার ছন্দে নাটকে সংলাপগুলো আসে।
ঢাকা বিশ্ববিদ্যালয়ের নাট্যকলা ও সংগীত বিভাগের সাবেক চেয়ারম্যান ইসরাফিল শাহীন নাটক নির্দেশনার উদ্দেশ্যে আজ দক্ষিণ কোরিয়ায় যাচ্ছেন। এশিয়া থেকে এবার একমাত্র তিনিই মনোনীত হয়েছেন। কোরিয়ান থিয়েটার ডিরেক্টরস অ্যাসোসিয়েশনের (কেটিডিএ) আমন্ত্রণে ওখানে মঞ্চনাটকের নির্দেশনা দেবেন তিনি। ১৮ মার্চ পর্যন্ত থেকে সেখানকার পেশাদার অভিনেতা-অভিনেত্রীদের অংশগ্রহণে আমেরিকান নাট্যকার ইউজিন ও’নিলের ডিজায়ার আন্ডার দ্য এলমস তিনি নির্দেশনা দেবেন। নাটকটি কোরিয়ান ভাষায় উপস্থাপিত হবে।
কাজের ক্ষেত্রে এ আমন্ত্রণ রোমাঞ্চকর হবে বলে মনে করছেন তিনি। ‘একজন নাট্যপরিচালক সব সময় একটি মহড়াকক্ষ খুঁজে বেড়ান। মহড়ার কোনো স্থান-কাল-পাত্র নেই। পুরো পৃথিবীটাই নাটকের ঘর। আমি যখন এনএসডি (ন্যাশনাল স্কুল অব ড্রামা) থেকে পাস করি, এর পর থেকেই ভারতের বিভিন্ন ভাষায় ও অঞ্চলে নাটক পরিচালনার কাজ করেছি। তবে এবার দক্ষিণ কোরিয়ায় নাটক পরিচালনার কাজটি আমার জন্য রোমাঞ্চকর।’ বলছিলেন ইসরাফিল শাহিন। কারণ হিসেবে তিনি যোগ করলেন এভাবে, ‘দক্ষিণ এশীয় ভাষা ও সংস্কৃতি থেকে এর অনেক ভিন্নতা আছে। ওখানকার নাট্য-ঐতিহ্যের গড়নটাও আলাদা। আমি আমার এ কাজের মধ্য দিয়ে সাংস্কৃতিক এ ভিন্নতাকে উদ্যাপন করব। আমি নিশ্চিত, এই উদ্যাপনের মাধ্যমে জীবন ও নাটক নিয়ে আমি নতুন কিছু শিখতে পারব।’
কাজের সুযোগ পাওয়া প্রসঙ্গে তিনি বলেন, ‘কোরিয়ান থিয়েটার ডিরেক্টরস অ্যাসোসিয়েশন পৃথিবীর বিভিন্ন দেশ থেকেই প্রতিবছর একজন করে নাট্যপরিচালককে আমন্ত্রণ জানায় আবাসিকভাবে দীর্ঘদিন কাজ করার জন্য। গত বছরের জুলাই মাসে আমি যখন আমার পরিচালিত ঢাকা বিশ্ববিদ্যালয় নাট্যকলা বিভাগের প্রযোজনায় বার্টল্ট ব্রেখটের সিদ্ধান্ত নাটকটি একটি যুব-উৎসবে মঞ্চস্থ করতে দক্ষিণ কোরিয়া যাই, তখন বিষয়টি চূড়ান্ত হয়। তাঁরা আমার নাটকটি উপভোগ করেন।’
কবে নাগাদ নাটকটি নিয়ে কাজ শুরু হবে? ‘ওখানে ফেব্রুয়ারির ৪ তারিখে অডিশনের মাধ্যমে নির্বাচিত একদল পেশাদার অভিনেতা-অভিনেত্রীর সঙ্গে আমেরিকান নাট্যকার ইউজিন ও’নিলের ডিজায়ার আন্ডার দ্য এলমস নাটকটি নিয়ে কাজ করব। অডিশনে অংশ নেবে কোরিয়ার প্রায় এক শ বিশ্ববিদ্যালয়ের নাট্যকলা বিভাগের ছাত্রছাত্রীরা। নির্বাচিত অভিনেতা-অভিনেত্রীরা কোরীয় ভাষায় মার্চের ১৬, ১৭ ও ১৮ তারিখে দর্শকের সামনে নাটকটি উপস্থাপন করবেন।’



বলিউড
ব্যস্ত মা ঐশ্বরিয়া
গুঞ্জন চলছে চারদিকে। ঐশ্বরিয়া রাই বচ্চন আবারও অভিনয়ের আঙিনায় পা রাখতে চলেছেন। সঞ্জয় লীলা বানসালি শাহরুখ খানের বিপরীতে, করন জোহর হূতিক রোশনের বিপরীতে এবং রাজকুমার সন্তোষী-মনি রত্নম অভিষেক বচ্চনের বিপরীতে ছবির প্রস্তাব দিয়ে রেখেছেন অ্যাশকে। এ বছরই ক্যামেরার সামনে দাঁড়াবেন অ্যাশ। তবে সব গুঞ্জন উড়িয়ে দিলেন স্বামী অভিষেক। তিনি বলেন, ‘ঐশ্বরিয়া এখন মাতৃত্বের মাঝেই সব সুখ খুঁজে নিয়েছে। আমাদের গৃহপরিচারিকা থাকলেও ঐশ্বরিয়া বেটি বির দেখাশোনা নিজ হাতে করতেই ভালোবাসে। বেটি বিকে রেখে এখন কোথাও যেতে নারাজ অ্যাশ।’ সবকিছু ঠিক থাকলে আগামী বছর ঐশ্বরিয়া কাজের কথা ভাবতে পারেন। তবে এটা সত্যি, প্রায় ডজন খানেক প্রস্তাব এখন ঐশ্বরিয়ার সম্মতির অপেক্ষায়। ঐশ্বরিয়া সম্মতি দিলেই ২০১৩তে কাজ করার প্রস্তুতি দেবেন নির্মাতারা। তবে মেয়ের দেখাশোনার ফাঁকফোকর দিয়ে স্ক্রিপ্ট পড়ার সময়ই পাচ্ছেন না অ্যাশ। ফিল্মিক্যাফে।

বাচ্চারাই আমার প্রতিদ্বন্দ্বী: শাহরুখ খান
রসিক অভিনেতা হিসেবে খ্যাত বাদশাহ খান শাহরুখ। সম্প্রতি স্ক্রিন অ্যাওয়ার্ডসে জোড়া পুরস্কার জিতেছেন তিনি। একটি জনপ্রিয় তালিকায় সেরা অভিনেতা হিসেবে, অন্যটি প্রিয়াঙ্কা চোপড়ার সঙ্গে সেরা জুটির পুরস্কার। অতীতে একই পুরস্কার তিনি পেয়েছিলেন কাজল, রানী মুখার্জি, ঐশ্বরিয়া রাই বচ্চন ও প্রীতি জিনতার সঙ্গে। এবার জোড়া পুরস্কার হাতে নিয়ে তিনি বলেন, ‘ভাবতে ভালোই লাগছে বাড়িতে গিয়ে বাচ্চাদের এ জোড়া পুরস্কার দেখাতে পারব। আসলে ওরাই তো আমার প্রতিদ্বন্দ্বী। দৌড়, তায়কোয়ান্দো, সাঁতার—কত কিছুতেই তো ওরা পুরস্কার পায়। এবার আমিও ক্রেস্ট দুটো দেখিয়ে ওদের বলতে পারব—ওদের বাবাও পিছিয়ে নেই। হা হা হা!’ গত বছর শাহরুখের দুটি ছবি রা ওয়ান, ডন ২ ১০০ কোটি রুপি ছাড়িয়ে ব্যবসা করেছে। এ প্রসঙ্গে শাহরুখ বলেন, ‘দয়া করে আমার সঙ্গে অঙ্ক নিয়ে কথা বলবেন না। অঙ্ক আমি কম বুঝি। টেলিফোন নম্বরের জন্য সংখ্যা প্রয়োজন, অভিনেতার জন্য নয়।’ মিড ডে।



হলিউড
এখনো আঙুলে অঙ্গুরীয়!
প্রজেক্ট রানওয়ে খ্যাত হলিউডের তারকা হেইডি কাম ও গ্র্যামিজয়ী ব্রিটিশ গায়ক সিল হেনরি স্যামুয়েল দম্পতি এখন আলাদা থাকছেন। ২০০৫ সালে ঘর বেঁধেছিলেন এই তারকা দম্পতি। এক ছাদের নিচে টানা সাত বছর কাটানো সেই সংসার এখন বিচ্ছিন্নপ্রায় এক অস্তিত্বের নাম। হেইডি আলাদা থাকছেন। কিছুদিন আগে সিল জানিয়েছিলেন, তিনিও আলাদা থাকছেন। মাইক্রো ব্লগিং
সাইট টুইটারে লিখে জানিয়ে দিয়েছিলেন ‘দ্য এন্ড’!
বিচ্ছেদ নিয়ে সিল হেনরি স্যামুয়েলকে নানা প্রশ্নের সময় তাঁর হাতের আঙুলে জ্বলজ্বলে অঙ্গুরীয়টি চোখ এড়ায়নি গণমাধ্যমকর্মীদের। এখনো বিয়ের আংটি খোলেননি? এমন প্রশ্নে সিল স্পষ্ট জানিয়েছিলেন, এ আংটি তিনি খুলবেন না। যদিও হেইডির আঙুলের অঙ্গুরীয়টি সংবাদমাধ্যমের চোখে পড়েনি। কিন্তু সম্প্রতি টিএমজি জানিয়েছে, আলাদা হয়ে যাওয়া হেইডি কামও নাকি তাঁর আঙুল থেকে সেই বিয়ের আংটিটি খুলে রাখেননি।



ঘরের ছেলে ঘরে!
এবার ঘরের ছেলে ঘরে ফিরল! এ যেন খানিকটা তা-ই। ছোটবেলা থেকেই হ্যারি পটার তারকা ড্যানিয়েল র‌্যাডক্লিফ সেলুলয়েডের টানে আর বিখ্যাত হওয়ার কল্যাণে মা-বাবার কাছ ছাড়াই হয়ে পড়েছিলেন। এত কম বয়সে খ্যাতি পাওয়ার কিছু বিড়ম্বনাও জুটেছিল তাঁর। কৈশোরেই ধূমপায়ী হয়ে উঠেছিলেন র‌্যাডক্লিফ। এর সঙ্গে জুটেছিল মদ্যপানের বদ অভ্যাসটিও। এ মদ্যপানের কারণেই বাবা-মা তাঁর কাছে আসতে পর্যন্ত ভয় পেতেন!
এ পর্যন্ত র‌্যাডক্লিফের দুর্নামই করা হলো। তবে র‌্যাডক্লিফ সম্পর্কে একটি সুখবরও রয়েছে। সুখবরটি হচ্ছে, মদ্যপানের বদ অভ্যাস ত্যাগ করেছেন র‌্যাডক্লিফ। এর পরপরই বাবা-মায়ের সঙ্গে তাঁর সম্পর্ক আবার স্বাভাবিক হয়েছে। সাম্প্রতিক এক মন্তব্যে ২২ বছরের র‌্যাডক্লিফ জানিয়েছেন, ‘বদ অভ্যাসটি ছাড়ার কারণে বাবা-মায়ের সঙ্গে সেই অসাধারণ সম্পর্ক ফেরত পেয়েছি আমি!’
এখন আবারও সবকিছু ঠিকঠাক হয়ে গেছে। এখন নির্ভার র‌্যাডক্লিফ স্রেফ অভিনয়েই মন দিয়েছেন। আর র‌্যাডক্লিফের মা এ তারকার অধিকাংশ সহায়-সম্পত্তি মায় ঘরবাড়িরও দেখাশোনা করছেন। ব্যবসা আগলাচ্ছেন। এর মধ্যে রয়েছে নিউইয়র্ক আর অস্ট্রেলিয়ায় র‌্যাডক্লিফের দুটি বাড়িও।
বিশ্বে যেসব থ্রাশ মেটাল এবং হেভি মেটাল ব্যান্ড গত শতাব্দীর আশির দশক থেকে আধিপত্য বিস্তার করে আসছে, তার মধ্যে ‘মেগাডেথ’ অন্যতম। মেটালভক্তদের কাছে মেগাডেথ নামক ব্যান্ডটিকে নতুন করে পরিচয় করিয়ে দেওয়ার কিছু নেই। তবে যাঁরা অনেক দিন ধরে মেগাডেথের নতুন গান শোনেননি, তাঁদের জন্য অত্যন্ত আনন্দের বিষয় হচ্ছে, মেগাডেথের নতুন অ্যালবাম থার্টিন। ২০১১ সালের ১ নভেম্বর অ্যালবামটি বের হয়। আজ আমরা মেগাডেথ সম্পর্কে কিছু শুনব।
১৯৮৩ সালে মার্কিন যুক্তরাষ্ট্রের ক্যালিফোর্নিয়া অঙ্গরাজ্যের লস অ্যাঞ্জেলেস শহরে গিটারিস্ট ও ভোকালিস্ট ডেভ মাসটেইন, বেজিস্ট ডেভ এলেফসন এবং গিটারিস্ট গ্রেগ হ্যান্ডেভিড মিলে মেগাডেথ ব্যান্ডটি গঠন করেন। তাঁরা তখন থেকে থ্রাশ মেটাল ধারার গান করেন। মেগাডেথ গঠন করার কয়েক মাস আগেই ডেভ মাসটেইনকে মেটালিকা থেকে বের করে দেওয়া হয় বলে তার মধ্যে একটা আক্রোশ বা প্রতিদ্বন্দ্বিতার মনোভাব কাজ করতে থাকে। এর ফলাফল অবশ্য শ্রোতাদের জন্য ভালো ছিল। কেননা, মেটালিকার সঙ্গে এমন প্রতিযোগিতা থাকার কারণে মেগাডেথ দারুণ শক্তিশালী গান রচনা করে শ্রোতাদের মুগ্ধ করে। পরে তারা তাদের স্বকীয়তা খুঁজে পায় এবং বর্তমানে তারা বিশ্বের সেরা চারটি থ্রাশ মেটাল ব্যান্ডের একটি। সারা বিশ্বে থ্রাশ মেটাল ও এর নানা উপধারা সৃষ্টি ও জনপ্রিয় করার পেছনে এ চার থ্রাশ মেটাল ব্যান্ডের অবদানের কারণেই তাদের এখন বলা হয় ‘বিগ ফোর অব থ্রাশ’। এ চারটি ব্যান্ড হলো ১. মেটালিকা, ২. মেগাডেথ ৩. স্লেয়ার, ৪. অ্যানথ্রাক্স।
এখন পর্যন্ত মেগাডেথ ব্যান্ডে অনেকবার সদস্য বদল হয়েছে। তবে ডেভ মাসটেইন শুরু থেকেই তাঁর জায়গায় স্থির আছেন। এখন পর্যন্ত মেগাডেথ ১৩টি অ্যালবাম বের করেছে।
থার্টিন বের হওয়ার প্রথম সপ্তাহেই অ্যালবামটির ৪২ হাজার কপি বিক্রি হয়ে যায় এবং বিলবোর্ড ২০০-এর মধ্যে ১১তম স্থান অর্জন করে। অ্যালবামটিতে তাদের পুরোনো কিছু অপ্রকাশিত গানও আছে।
১৩টি গানের মধ্যে সাডেন ডেথ নামের গানটি ২০১০ সালে গিটার হিরো নামক ভিডিও গেমের জন্য বের হয়েছিল ও গ্র্যামি অ্যাওয়ার্ডের জন্য মনোনীত হয়েছিল।
এ ছাড়া পাবলিক এনিমি নম্বর ওয়ান গানটি অসম্ভব জনপ্রিয়তা পেয়েছে। অ্যালবামটি মেগাডেথের সেরা অ্যালবামগুলোর পাশাপাশি সংগ্রহে রাখার মতো। এ কারণে মেটালভক্তদের অবশ্যই থার্টিন শোনা উচিত।
কিলিং ইজ মাই বিজনেস অ্যান্ড বিজনেস ইজ গুড (১৯৮৫)
 পিস সেলস...বাট হুজ বায়িং (১৯৮৬)
 সো ফার, সো গুড...সো হোয়াট! (১৯৮৮)
 রাস্ট ইন পিস (১৯৯০)
 কাউন্টডাউন টু এক্সটিংশন (১৯৯২)
 ইউথানেশিয়া (১৯৯৪)
 ক্রিপ্টিক রাইটিংস (১৯৯৭)
 রিস্ক (১৯৯৯)
 দ্য ওয়ার্ল্ড নিডস এ হিরো (২০০১)
 দ্য সিস্টেম হ্যাজ ফেইলড (২০০৪)
 ইউনাইটেড অ্যাবোমিনেশনস (২০০৭)
 এন্ডগেম (২০০৯)



ঈদে মুক্তি পাওয়া ছবি নিয়ে শিল্পীরা বরাবরই টেনশনে থাকেন। কোনো কোনো ছবি মুক্তির পর তাঁরা নিজেরাও মুক্তি পান টেনশন থেকে। ঈদে মুক্তি পাওয়া নিজের সেরা ছবি নিয়ে কথা বলেছেন চলচ্চিত্রের স্বনামধন্য অভিনয়শিল্পীরা

বেঈমান আমার সঙ্গে বেইমানি করেনি: রাজ্জাক
রংবাজ মুক্তির পরেই আমি বেঈমান ছবিটি বানানোর সিদ্ধান্ত নিলাম। কোরবানির ঈদে মুক্তি দেব এটি। বেঈমান আমার প্রযোজনায় সম্ভবত দ্বিতীয় ছবি ছিল। অনেকে বললেন, ‘রংবাজ -এর পর আবার নেতিবাচক চরিত্রে মানুষ আপনাকে গ্রহণ করবে না। এতে বাজার নষ্ট হবে।’ কিন্তু আমি আমার সিদ্ধান্তে অনড় ছিলাম। এরপর শ্রদ্ধেয় সুভাষ দত্ত আর কাজী জহির আমাকে বললেন, ‘ছবিতে তুমি কবরীর কোলে মাথা রেখে মারা যাচ্ছ, এটা কি মানুষ ভালোভাবে নেবে? আমরা তোমাকে ঈদে ছবিটি মুক্তি না দেওয়ার জন্য অনুরোধ করছি।’
আমি এবারে টেনশনে পড়ে গেলাম। একদিকে প্রেক্ষাগৃহের মালিকদের কাছ থেকে টাকা নিয়েছি, অন্যদিকে সবার নিষেধ—ভেবে উঠতে পারছিলাম না। পরে মনে হলো, দেখি না, দর্শক আমাকে কীভাবে নেয়। দর্শকের ভালোবাসার ওপর আমার আস্থা ছিল। আমি ছবি মুক্তি দিলাম ঈদে। ঈদের দিন সকাল থেকে মুষলধারে বৃষ্টি। কিন্তু সেই বৃষ্টি উপেক্ষা করেই দর্শকেরা ছুটে চলল সিনেমা হলে। সব জায়গা থেকে বেঈমান ছবির ব্যবসায়িক সাফল্যের খবর এল। মনে মনে বললাম, বেঈমান আমার সঙ্গে বেইমানি করেনি।

ছবিটির গান ছিল মানুষের মুখে মুখে: কবরী
ঈদে অনেক ছবি মুক্তি পেয়েছে। এ মুহূর্তে বেঈমান ছবিটির কথা মনে পড়ছে। স্বাধীনতার পর আমার আর রাজ্জাকের জুটি মানেই ছবি সুপারহিট। রাজ্জাক অনেকটাই চ্যালেঞ্জ নিয়ে রংবাজ বানালেন। এ ছবি এমনভাবেই ব্যবসায়িক সাফল্য পেল যে রাজ্জাক রুহুল আমিনকে নিয়ে বেঈমান ছবিটি বানানোর কথা বললেন। তখন আসলে সিনেমায় মারামারি, একটু নেতিবাচক চরিত্র—এগুলো রংবাজ, বেঈমান এসব ছবি থেকে আসতে শুরু করল। আমার মনে আছে, আমরা সদলবলে চলে গেলাম কাপ্তাইতে। রাজ্জাক এক চমৎকার গেটআপ নিল। আমাকেও সেভাবে তৈরি করা হলো। এ ছবিতে আরও ছিলেন সুজাতা ভাবি। বেঈমান ছবির বিষয়বস্তু ছিল বিয়োগান্ত। অনেকে তখন বলেছিলেন, এ ধরনের ছবি কি মানুষ গ্রহণ করবে?
আমাদের কাছে মনে হয়েছিল, শুধু মানুষের কথা বিবেচনায় না এনে বরং নতুন একটি বিষয় যদি মানুষের কাছে তুলে ধরা যায়, তবে তা মানুষ আরও ভালোভাবে নিতে পারে। হলোও তা-ই। রাজ্জাক-কবরীর বেঈমান ছবিটি সিনেমা হলে মুক্তি পেল ঈদে। ছবিটি প্রশংসিত হলো। এ ছবির গানগুলো তখন ছিল মানুষের মুখে মুখে।

জয়া প্রদার বাংলা শুনে হাসতাম: আলমগীর
ছবির নাম আমি সেই মেয়ে। ছবিটি ঈদে মুক্তি পেয়েছিল। ঈদে আসলে আমার অনেক ছবিই মুক্তি পেয়েছিল। এর মধ্যে যদি একটি ভালো বা অন্যতম সেরা কাজের কথা বলি, তাহলে আমি সেই মেয়ে ছবিটির কথা বলব। ছবিটি পরিচালনা করেছিলেন কলকাতার প্রসেনজিৎ। অভিনয় করেছেন প্রসেনজিৎ, ঋতুপর্ণা, রঞ্জিত মল্লিক এবং মুম্বাইয়ের জয়া প্রদা। কাজটা করার সময় আসলে মনে হয়েছিল যেন দুই দেশের শিল্পীদের মিলনমেলা। এ ছবির একটি গান ছিল ‘আগুনের দিন শেষ হবে একদিন’। চমৎকার গান। এই গানে আমি আর জয়া প্রদা অভিনয় করেছিলাম। মজার ব্যাপার হলো, এই ছবিতে জয়া প্রদা যখন অভিনয় করলেন, তখন সংলাপ নিয়ে সমস্যা হলো। জয়া প্রদা বাংলা বলতে পারেন না। ছবিতে ডাবিং অন্য কেউ করলেও অভিনয়ের সময় তো তাঁকে বাংলাতেই সংলাপ বলতে হয়েছে। কিন্তু জয়া যেভাবে বাংলা বলতেন, তাতে করে বাক্যের মানে পরিবর্তন হয়ে যেত। আমরা সবাই হো হো করে হাসতাম। তখন আমি, প্রসেনজিৎ, ঋতু—সবাই মিলে জয়াকে বাংলা সংলাপটা বলতাম আর জয়া সেটার পুনরাবৃত্তি করতেন। এত এত শিল্পী, কিন্তু প্রত্যেকের জন্যই চরিত্র এতটা গুরুত্বপূর্ণ ছিল যে প্রত্যেকেই আসলে নিজ নিজ জায়গা থেকে ভালো কাজটি করার চেষ্টা করেছেন।
ছবিটির কাজ শেষ করার পর যখন জানলাম যে ঈদে মুক্তি দেওয়া হবে, তখন আমি খুশিই হয়েছিলাম। ছবিটি মুক্তি পেল এবং দর্শকেরা দারুণভাবে ছবিটি গ্রহণ করলেন। এ কাজটির কথা আজও আমার মনে পড়ে।

আমাকে ঝুলিয়ে রাখা হয়েছিল দুই ঘণ্টা: চম্পা
মনতাজুর রহমান আকবর ডিসকো ড্যান্সার ছবির গল্প শোনালেন। আমি বললাম, ‘সবই ঠিক আছে, কিন্তু ওই যে বললেন, দুই পাহাড়ের মাঝে আমাকে ক্লিপ হ্যাঙ্গারে ঝুলিয়ে রাখবেন, এটা কীভাবে করবেন?’ পরিচালক বললেন, ‘এটা সহজ একটি কাজ। কক্সবাজারে হবে সেই দৃশ্যের শুটিং।’ পরিচালককে বললাম, ‘ভাই, এত উঁচু দুটি পাহাড়ের মাঝে আমাকে ঝোলাবেন কী করে?’ পরিচালক বললেন, ‘ম্যাডাম, আপনাকে ক্রেন-ট্রলির মাধ্যমে তোলা হবে। ভয় পাবেন না। আমি উঠলাম।’ যে-ই না ক্লিপ হ্যাঙ্গারে লাগিয়ে ক্রেন সরানো হলো, আমার আত্মা যেন কেঁপে উঠল। একপর্যায়ে কেঁদে ফেললাম। পরিচালকও এমন দৃশ্যই চাইছিলেন ক্যামেরায়। প্রায় দুই ঘণ্টা ঝুলে থাকতে হলো। ঈদে এমন একটি ছবি মুক্তির কথা শুনলে আনন্দের পাশাপাশি টেনশন কাজ করে। ঈদের দিন বিকেলে সিনেমা হলে গিয়ে ছবিটি দেখলাম। মানুষ আর মানুষ! সেই দৃশ্যটি পর্দার সামনে ভেসে উঠতেই দর্শকের শিস আর হাততালিতে অভিভূত হয়ে গেলাম। ঈদে আমার অনেক ছবিই মুক্তি পেয়েছে, কিন্তু এ ছবির মুক্তির দিনটা ছিল আমার জন্য অনেক আনন্দের।

সুস্থ ছবি জিন্দাবাদ: রিয়াজ
ঈদে মুক্তি পেয়েছিল দিলীপ বিশ্বাসের শ্বশুরবাড়ি জিন্দাবাদ ছবিটি। এ ছবিতে আমি আর শাবনূর অভিনয় করেছিলাম। ঈদে মুক্তিপ্রাপ্ত অনেক ছবির ভিড়ে আমার এ ছবিটির কাজ ছিল সেরা। অনেকেই বলতে পারেন, কেন আমি সেরা কাজ বলছি।
প্রথমত, ছবিটিতে যখন অভিনয় করি, তখন আমার ক্যারিয়ারে মন্দার হাওয়া বইছিল। দ্বিতীয়ত, তখন বাংলা চলচ্চিত্র মানেই অশ্লীল চলচ্চিত্র। এই যখন অবস্থা, তখন দিলীপ বিশ্বাস আমাকে জানালেন যে ছবিটি তিনি ঈদে মুক্তি দেবেন।
ছবি মুক্তির আগে দাদা একটি বিজ্ঞাপন তৈরি করলেন।শ্বশুরবাড়ি জিন্দাবাদ অশ্লীলতার বিরুদ্ধে একটি শক্তিশালী প্রতিবাদ।
আমরা যেন সবাই প্রাণ ফিরে পেলাম। ছবিটি ঈদে ছয়টি অশ্লীল ছবির সঙ্গে মুক্তি পেল। অনেকেই অনেক কথা বলল। আমি নিজেও জানি, এই ছবির ব্যবসায়িক সাফল্য শুধু প্রযোজক দিলীপ বিশ্বাসকেই বাঁচাবে না, বাঁচাবে আমাদের শিল্পকে।
ঈদের আগের দিন আমরা সবাই টেনশনে। রাতারাতি ছবির প্রিন্ট ঢাকার বাইরে পাঠানো হলো। ঈদের দিন খুবই সকালবেলা আমার ঘুম ভেঙে গেল। দুপুর থেকে মন অস্থির। দাদা সন্ধ্যাবেলায় বললেন, ‘রিয়াজ, ঘটনা তো ঘটায়ে দিলি। আমাগো ছবি দেখার জন্য মাইনষের ভিড় দেইখ্যা যা সিনেমা হলে আইস্যা।’ হাঁফ ছেড়ে বাঁচলাম। নতুন করে পথচলা শুরু করলাম। এ ছবিটির সাফল্য এনে দিল আরও অনেক ছবি। পথ হলো মসৃণ। সেই ঈদের সুখস্মৃতি আজও মনে পড়ে।

মান্না ভাই আমার মন ভালো করে দিলেন: পূর্ণিমা
স্বামী-স্ত্রীর যুদ্ধ ছবিতে মান্না ভাই আমাকে আর শাবনূর আপুকে নিলেন। ছবিটিতে কাজ করতে গিয়ে আমার মন খারাপ হয়ে গিয়েছিল। কারণ, এতে আমার চরিত্রটি ছিল ত্যাগী। মান্না ভাই বললেন, একটি সিনেমায় দুই নায়িকা ও এক নায়ক থাকলে একজন নায়িকাকে তো সেক্রিফাইজ করতে হয়। তার পরও আমার মনটা ভালো ছিল না। এর অনেক দিন পর আবার মান্না ভাইয়ের ফোন। ‘পূর্ণিমা, মনের সাথে যুদ্ধ নামের একটি ছবি বানাব। ছবিতে দুই নায়ক আর নায়িকা তুমি।’ নায়িকার চরিত্রটি তিনি শোনালেন। বললেন, ‘নায়িকার কাজটা তুমি করছ।’ আমি তো খুবই খুশি। কাজ করলাম। এ ছবিতেই মান্না ভাই জেমসকে দিয়ে ‘আইবার কালে আসলাম একা’ গানটি করালেন। সেই গান মানুষের মুখে মুখে ছড়িয়ে পড়ল। ছবির কাজ শেষ হলো। ছবিটি মুক্তি দেওয়া হলো ঈদে। সুপার-ডুপার হিট হয়ে গেল। মান্না ভাই রাতে ফোন করে বললেন, ‘কী, মন খারাপ আছে?’ আমি বললাম, ‘না।’
মান্না ভাইয়ের সেই কথা আমার এখনো মনে পড়ে। ঈদের সেরা কাজ ছিল আমার এ ছবিটি।

‘বিয়ের ফুল’ না ফুটলেও...’: শাবনূর
আমার বিয়ের ফুল ফোটেনি। কিন্তু পরিচালক মতিন রহমান বিয়ের ফুল ফোটালেন ঠিকই। ক্যারিয়ারে তখন শুধু ফ্লপ ছবি। কী যে হলো, কেন এমন, তা বুঝতে পারছিলেন না কেউই। তখন শাকিল খান ও রিয়াজ নায়ক হিসেবে বেশ জনপ্রিয়। মুম্বাইয়ের দিওয়ানা ছবির আদলে বিয়ের ফুল ছবি বানাবেন। ছবিটি সামনের ঈদে মুক্তি দেওয়া হবে। হাতে আছে মাত্র আট মাস সময়। আমি মনে মনে বললাম, এবার নিশ্চয়ই একটা ব্যবসাসফল ছবি উপহার দিতে পারব।
কিন্তু প্রথমেই বেঁকে বসলেন শাকিল খান। ব্যাপারটা কী? লোকমুখে শোনা কথা, রিয়াজের সঙ্গে বোধ হয় তিনি কাজ করতে চান না। এদিকে রিয়াজ শুটিং করতে গিয়ে পা ভেঙে পড়ে আছেন। এক মাস বিছানায় থাকতে হবে তাঁকে। শনির দশা যেন কাটছেই না আমার।
এক রাতে হঠাৎ মতিন রহমানের ফোন। ‘আজ শাকিল খানের সঙ্গে দেখা হবে। দেখি, ওকে নিয়ে রিয়াজকে দেখতে যাব। রিয়াজকে দেখলে নিশ্চয়ই শাকিল আর অমত করবে না।’ রাত নয়টা, ১০টা, ১২টা। নাহ্, মতিন রহমানের কোনো ফোন আর পাই না। রাত দুইটার দিকে একটা ফোন। ওপাশ থেকে মতিন রহমান বললেন, ‘সব ফাইনাল।’ আমরা কাজ শুরু করলাম। ছবির কাজ শেষ হলো। ছবিটি ঈদে মুক্তি পেল। সিনেমা হলে মানুষ আর মানুষ। দর্শকের কাছে মতিন রহমান আমার বিয়ের ফুল ফোটালেন।
ঈদে আমার যত কাজ ছিল, তার মধ্যে এটাই সেরা।

পাঁচ ছবি নিয়েই টেনশনে ছিলাম: শাকিব খান
আমাদের দেশে একজন নায়কের সর্বোচ্চ তিনটি পর্যন্ত ছবি মুক্তি পেয়েছে। কিন্তু আজ থেকে তিন বছর আগে ঈদে আমার একই সঙ্গে পাঁচটি ছবি মুক্তি পেয়েছিল। এটি ছিল একটি রেকর্ড। এ ছবিগুলোর মধ্যে একটি ছবি নিয়ে আমি খুবই আশাবাদী ছিলাম। ছবিটির নাম আমাদের ছোট সাহেব। ছবিটি নির্মাণ করেছিলেন এফ আই মানিক। আমি যে ছবির কথা বলেছি, আমার বন্ধুবান্ধব ও সহশিল্পীরা কিন্তু বলেছেন অন্য চারটি ছবির কথা। ছবির প্রযোজক সাজ্জাদ তো ভয়ই পেয়ে গিয়েছিলেন। আমি প্রযোজককে অভয় দিলাম। কারণ, আমি জানি যে এ ছবিটির কাজ কতটা ভালো হয়েছে। ছবিতে বালামের একটি গান ব্যবহার করা হলো। কোনো কিছুরই কমতি ছিল না। যা হোক, ঈদে আমার পাঁচটি ছবিই মুক্তি পেল। তারপর দেখি, এক টাকার বউ ছবির নাম বলে সবাই। কিন্তু আমি তখনো আমার সিদ্ধান্তে অটল। বললাম, ঈদের প্রথম দিন গেছে, এখনো আরও দুই দিন দেখুন, আমাদের ছোট সাহেব ছবিটি চলবেই। দুই দিন পরও এক টাকার বউ ছবিটি ভালো চলল। চতুর্থ দিন থেকে মোড় ঘুরে গেল। আমার বাজি ছিল যে ছবিতে, সে ছবিই উতরে গেল। আসলে সেইবার এমন অবস্থা হয়েছিল যে পাঁচটি ছবিই অভাবনীয় সাফল্য পেল। আমি বলব, একজন মানুষের জীবনে এর চেয়ে বড় সৌভাগ্যের ব্যাপার বোধ হয় আর কিছু হতে পারে না। যেটি হয়েছিল আজ থেকে তিন বছর আগে। সেবারে আসলে যে পাঁচটি ছবি মুক্তি পেয়েছিল, সেই পাঁচটি ছবিই ছিল আমার জীবনের সেরা কাজ। এমন মুহূর্ত আর আসবে কি না জানি না।

আমার অভিষেক হয়েছিল ঈদ দিয়ে: মৌসুমী
রুপালি পর্দায় আমার অভিষেক হয়েছিল ঈদ দিয়ে। ছবির নাম ছিল কেয়ামত থেকে কেয়ামত। এর পরও ঈদে আমার আরও অনেক ছবি মুক্তি পেয়েছিল; কিন্তু এই একটি ছবির নাম এবং এ ছবির কাজকেই এখন পর্যন্ত আমি আমার অভিনয়জীবনের সেরা কাজ বলি অনেকগুলো কারণে। অনেকেই হয়তো জানেন না যে এই ছবির কাজ করতে গিয়ে আমি অনেক কেঁদেছি, আবার হেসেছিও। দেশের একাধিক শুটিং লোকেশনে ছবিটির কাজ করেছি। একটি দৃশ্য ছিল, যেখানে দেখানো হয় যে আমি আর সালমান পালিয়ে গিয়ে বনজঙ্গলে ঢুকে পড়েছি। তারপর আর রাস্তা খুঁজে পাচ্ছি না। আর সেই গহিন অঞ্চলে কাজ করাটা যে কী কঠিন, তা বলে শেষ করতে পারব না। অনেক সময় পায়ে কাঁটা বিঁধেছে এবং রক্ত ঝরেছে। পা ফেলতে পারছিলাম না, তবু মুখে হাসি রেখে কাজ করেছি। মশার কামড় আর বৈরী আবহাওয়া—একপর্যায়ে মনে হলো, এর চেয়ে যন্ত্রণাদায়ক আর যেন কোনো কাজ নেই।
কাজ শেষে জানা গেল, ছবিটি ঈদে মুক্তি পাবে। কিন্তু মুক্তির কয়েক দিন আগে জানতে পারলাম, ঈদে ছবি মুক্তি নিয়ে জটিলতা দেখা দিয়েছে। এমনই টেনশনের মধ্যে যখন আছি, তখন পরিচালক জানালেন, ছবির প্রযোজক সুকুমার রঞ্জন ঘোষ জানিয়েছেন, ছবি মুক্তি পাবেই।
ছবি মুক্তি পেল, কিন্তু ঢাকার মধ্যে কোনো প্রেক্ষাগৃহে নেই বললেই চলে। তাতে কী? জেলা শহরে মানুষ ছবি দেখার জন্য হুলস্থূল বাধিয়ে ফেলল। ছবি ব্যবসায়িক দিক দিয়ে রেকর্ড সৃষ্টি করল। এমন একটি কাজ যদি ঈদে মুক্তি না পেত, তাহলে হয়তো আমার সব পরিশ্রমই বৃথা যেত।
এঁরা সবাই টেলিভিশনের প্রিয় মুখ। প্রচারিত নিজের অভিনীত নাটকের অনেক চরিত্রই তাঁদের প্রিয়। সেই চরিত্রগুলো থেকে একটি চরিত্র নিয়ে বললেন শিল্পীরা। শুধু তিশা বললেন তাঁর অভিনীত চলচ্চিত্রের একটি চরিত্র নিয়ে

সুবর্ণা মুস্তাফা
সম্প্রতি ঈদে প্রচারিত একটি নাটকের কথা মনে পড়ছে। বদরুল আনাম সৌদের রচনা ও পরিচালনায় হাট্টি মাটিম টিম। এটি মূলত হাসির নাটক। এখানে আমার সঙ্গে আসাদুজ্জামান নূর, সাবেরী আলম, ইন্তেখাব দিনার ও বন্যা মির্জা কাজ করেছিলেন। খুব মজা হয়েছিল নাটকটিতে অভিনয় করার সময়। এই নাটকের একটা দৃশ্যের কথা মনে পড়ছে। সাবেরী দৌড় দেবে, তার পেছন পেছন গরু দৌড়াবে। গরুর তাড়া খেয়ে সে পুকুরে ঝাঁপ দেবে।
আমরা বসে বসে সে দৃশ্য খুব উপভোগ করেছি। এদিকে সাবেরী আবার সাঁতার জানে না। এ জন্য পানিতে একজনকে রাখা হয়েছিল। সাবেরী পরে বলেছে, গরুর গুতো খাওয়ার চেয়ে পানিতে লাফ দেওয়া ভালো। বিষয়টি যদিও ওর জন্য একটু ভয়ের ছিল। পরে আমরা এটা নিয়ে হাসাহাসি করেছি। এ ছাড়া হাসির নাটকের সংলাপ বলতে গিয়ে মজা হয়েছে। আসলে অন্য রকম ছিল নাটকটি।

অপি করিম
আমার অনেক দিনের একটা স্বপ্ন ছিল। প্রজাপতির একটা বাগানে হাঁটছি। সেখানে থাকবে লাল, নীল, হলুদ, সবুজম—নানা রঙের প্রজাপতি। স্বপ্নের বাস্তব রূপ দেখতে পেলাম যে জীবন ফড়িং টেলিফিল্মে। নাটকটি রচনা ও পরিচালনা করেছিলেন মাসুদ হাসান উজ্জ্বল। অনেক নাটক, টেলিফিল্মই তো প্রচারিত হয়েছে। কিন্তু যে জীবন ফড়িং বিশেষ ভালোলাগার কারণ এই প্রজাপতির মেলা। বিস্তীর্ণ মাঠজুড়ে শুধু প্রজাপতি আর প্রজাপতি। আরেকটি বিষয় হলো, দীর্ঘ বিরতির পর এই টেলিফিল্মে কাজ করেছিলাম। এখানে অনেক দিন পর গাড়ি চালিয়েছিলাম। সেটি খুবই উপভোগ করেছি। পুরো নাটকই পরে ডাবিং করা হয়েছে। টেলিফিল্মের একটা দৃশ্য ছিল এমন: দুটি ডানা লাগিয়ে আমি খুব মন খারাপ করে একটা সংলাপ বলছি। সেই সংলাপের যখন ডাবিং হচ্ছিল, তখন আমার গলা ভাঙা ছিল। সে অবস্থায় ডাবিং করলাম। কিন্তু এত ভালো হয়েছিল, পরে নিজের কাছে মজা লেগেছে। আর আমার হুট করে মোটা হওয়ার একটা প্রবণতা আছে। এই টেলিফিল্মে কাজ করার প্রায় ১৫ দিন আগে খাওয়া বন্ধ করে দিয়েছিলাম। কবরের দরজায় টোকা দেওয়ার একটা দৃশ্য আছে এখানে। সব মিলিয়ে এটি অন্য রকম লেগেছে।

জয়া আহসান
ঈদে আমার অনেক নাটক প্রচারিত হয়েছে। গল্পের প্রয়োজনে অনেক ভিন্ন ভিন্ন চরিত্রে কাজ করেছি। কিন্তু এর মধ্যে পাঞ্জাবিওয়ালা নাটকের চরিত্রটি আলাদাভাবে মনে আছে। নাটকটি পরিচালনা করেছেন সুমন অনোয়ার। আমি এই নাটকের ভালো বা মন্দ নিয়ে কথা বলব না। এখানে আমার চরিত্রটি ছিল কমার্শিয়াল। নাটকে এ ধরনের চরিত্রের অভিজ্ঞতা নতুন। অন্যান্য নাটকের চরিত্র থেকে এই চরিত্রটি আমার কাছে আলাদা মনে হয়। আমার চরিত্র ছিল যাত্রাপালার প্রিন্সেস। যাত্রাপালার প্রিন্সেসদের জীবন ও জীবিকা গল্পের বিষয়বস্তু। এই নাটকের চরিত্রে কাজ করার আগে চরিত্রটি ভালোভাবে ফুটিয়ে তোলার জন্য আমি যাত্রাপালার প্রিন্সেসদের সঙ্গে মিশেছি, তাদের কাছ থেকে দেখেছি, কথা বলেছি। তাদের সঙ্গে মিশে গিয়ে চরিত্রের গভীরতা বোঝার চেষ্টা করেছি। এই নাটকের শুটিং হয়েছিল হোতাপাড়ায়।

চঞ্চল চৌধুরী
গত ঈদে অভিনয় করেছিলাম কথা দিলাম তো নাটকে। বৃন্দাবন দাসের লেখা নাটকটির পরিচালক ছিলেন সালাহউদ্দিন লাভলু। ছয় পর্বের এই নাটক প্রচারিত হয়েছিল আরটিভিতে। সেখানে জগদানন্দ নামের এক মজার চরিত্রে অভিনয় করেছিলাম আমি। একটা ইউনিয়ন পরিষদের সেক্রেটারি জগদানন্দ। এলাকার বাটুল চেয়ারম্যানের সঙ্গে তার ভীষণ দ্বন্দ্ব। পুরো নাটকটি হাস্যরসে ভরপুর থাকলেও শেষটা হয় বিশাল এক ট্র্যাজেডির মধ্য দিয়ে। আমার সঙ্গে আরও অভিনয় করেছিলেন মোশাররফ করিম, শামীম জামান, শাহনাজ খুশি, বন্যা মির্জা এবং আ খ ম হাসান। এ ছাড়া সার্ভিস হোল্ডার নামের আরেকটি নাটকের কথাও বলতে হয়। সেটিরও পরিচালক ছিলেন সালাহউদ্দিন লাভলু। প্রচারিত হয়েছিল বাংলাভিশনে, ২০১০ সালে। খুব পরিচিত একটা গল্প ছিল নাটকটির, কিন্তু উপস্থাপনা ছিল একেবারেই আলাদা। দেখার পর চোখে জল চলে এসেছিল। ঈদের আরও অনেক ভালো নাটকে অভিনয় করেছি, যা এই মুহূর্তে মনে পড়ছে না।

তারিন
অনেক ভালো কাজ ঈদের সময় প্রচারিত হয়েছে। নিজের অভিনীত সব কাজই প্রিয়। তবে এই মুহূর্তে মনে পড়ছে চোখের বালি টেলিফিল্মের কথা। কোনো একটি ঈদে এটি প্রচারিত হয়েছিল। রবীন্দ্রনাথ ঠাকুরের উপন্যাস অবলম্বনে এটি পরিচালনা করেছিলেন অরণ্য আনোয়ার। আমি এর আগে বেশ কিছু কালজয়ী উপন্যাসনির্ভর নাটকে কাজ করেছি। আর চোখের বালি উপন্যাসটি কতবার যে পড়েছি। বিনোদিনী চরিত্রে কাজ করার প্রস্তাব পেয়ে রাজি হয়ে যাই। এটি যেকোনো অভিনয়শিল্পীর জন্য আকর্ষণীয় একটি চরিত্র। উপন্যাসনির্ভর নাটকে কাজ করার সময় ছোট-বড় অনেক বিষয় মাথায় রাখতে হয়। গল্পের প্রয়োজনে পোশাক ঠিকমতো হলো কি না, উপন্যাস পড়ার সময় যে ছবি কল্পনায় আসে, সেটি ফুটিয়ে তোলার চেষ্টা করা হয়। চোখের বালিতে সেই সময়ের হিন্দু সম্প্রদায়ের বিধবা মেয়েরা নিরামিষ খেত, ব্লাউজ ছাড়া শাড়ি পরত। সে সবই রপ্ত করতে হয়েছিল আমাকে। এর জন্য একটা বিশেষ প্রস্তুতি নিয়েছিলাম। মহেন্দ্র যখন সব ছেড়ে বিনোদিনীর কাছে আসে, তখন মুষলধারে বৃষ্টি হয়। কৃত্রিম বৃষ্টির মাধ্যমে এই দৃশ্যের শুটিং করা হয়েছে। পরে পানি পড়তে পড়তে উঠোনটা এমন পিচ্ছিল হয়েছিল যে হাঁটাচলা করাই ছিল কষ্টসাধ্য।

মোশাররফ করিম
ঈদ উপলক্ষে এত এত অভিনয় করেছি, ঠিক একটা নাটক কিংবা একটা চরিত্রের কথা বলা খুব মুশকিল। তবে এর মধ্যে ক্যারাম-এর নাম উল্লেখযোগ্য। মোস্তফা সরয়ার ফারুকী ছিলেন পরিচালক। আমার ক্যারিয়ারের গোড়ার দিকের নাটক ছিল সেটি। বড় একটা চ্যালেঞ্জও ছিল। ২০০৬ সালে এনটিভিতে প্রচারিত হয়েছিল ক্যারাম। এরপর বলতে গেলে জীবনের মোড়ই ঘুরে গিয়েছিল আমার। নাটকটিতে আমার চরিত্রের নাম ছিল সফিকুল; যে প্রতিদিন পাড়ার ছেলেদের সঙ্গে বাজিতে ক্যারাম খেলতে নামে, হেরে যায় দিন শেষে। এভাবেই চলতে থাকে। এর মাঝে থাকে প্রেম। তো ক্যারামের বোর্ডে হারতে হারতে একদিন ঠিকই জয়ের স্বাদ পায় সফিকুল। পাল্টে যায় তাঁর পারিপার্শ্বিকতা। সফিকুলের সঙ্গে সঙ্গে আমার জীবনেও পরিবর্তন এসেছিল। ক্যারাম হিট না করলে হয়তো আর অভিনয়ই করতাম না।

তিশা
থার্ড পারসন সিঙ্গুলার নাম্বার ছবিটি পরিচালনা করেছেন মোস্তফা সারয়ার ফারুকী। এ পর্যন্ত অনেক নাটকে কাজ করেছি। কিন্তু এর মধ্যে আলাদা করে বলতে গেলে আমার প্রথম সিনেমা থার্ড পারসন সিঙ্গুলার নাম্বার-এর কথা বলতে হয়। ২০০৯ সালে ঈদের পরে ছবিটি মুক্তি পায়। এই সিনেমার চরিত্রটি আমার মনে দাগ কেটে আছে। এখানে আমার নাম হচ্ছে রুবা হক। শহরে একটি মেয়ে কী কী সমস্যায় পড়ে, তা দেখানো হয়েছে আমার চরিত্রের মাধ্যমে। পুরো সিনেমার কাজ শেষ করতে পাঁচ-ছয় মাস লেগেছে। এই সিনেমা নিয়ে আলাদা আলাদা করে কী বলব! পুরো সিনেমার কাজটিই দারুণ এক অভিজ্ঞতা। দেশের দর্শকদের সাড়া পাওয়ার পর দেশের বাইরে যখন ছবিটি বিভিন্ন উৎসবের জন্য গিয়েছে এবং সেখানে প্রশংসিত হয়েছে, তখন আমি অনেক খুশি হয়েছি। বিদেশি বোদ্ধা, অভিনেতা ও সাংবাদিকদের প্রশংসা আমাকে দারুণ উৎসাহিত করেছে। একজন অভিনেত্রী হিসেবে এই ছবির সফলতা অনেক আনন্দের। জীবনে হয়তো আরও অনেক কাজ করা হবে কিন্তু থার্ড পারসন সিঙ্গুলার নাম্বার সিনেমায় কাজ করার আনন্দ ও স্মৃতি মনে থাকবে।

আনন্দের ঈদ আয়োজনে সহযোগিতা করেছেন
 কামরুজ্জামান
 তৌহিদা শিরোপা
 মাহফুজ রহমান
 মোছাব্বের রিবন




জীবনটা যদি টেস্ট ম্যাচ হয়, তাহলে জাকিয়া বারী মম এই জীবন-টেস্টের মাঠে নেমেছেন দ্বিতীয় ইনিংস খেলতে। অন্তত তাঁর বক্তব্যে তো তেমনটাই মনে হয়। মমর প্রথম ইনিংসের কথা বলা বাতুলতামাত্র। লাক্স-চ্যানেল আই সুপারস্টার প্রতিযোগিতায় পরেছিলেন বিজয়ীর মুকুট। তারপর সেই মুকুটে একে একে যোগ হয়েছে নানা বর্ণের পালক। সেখানে আছে জাতীয় চলচ্চিত্র পুরস্কারের মতো উল্লেখযোগ্য কিছু নাম। কিন্তু এর মধ্যে একটা বিরতিও আছে। বিরতির সময়টা ঠিকঠাক ১৪ মাস। দীর্ঘ এই বিরতিতে মমর অনেক ভক্তই পড়েছিলেন শঙ্কায়—মম কি তবে হারিয়ে গেলেন? ভক্তদের ভালোবাসা মিশ্রিত এই আশঙ্কাকে হাওয়ায় উড়িয়ে দিয়েছেন মম নিজেই। দ্বিতীয় ইনিংস শুরু করেই বলছেন, ‘না, মম হারিয়ে যায়নি। কারণ, আমার বন্ধু-বান্ধব, সমালোচক, শিক্ষক, সহকর্মী এবং বিশেষ করে ভক্ত-দর্শকেরা বলছেন, মম, প্রথম ইনিংসের চেয়ে দ্বিতীয় ইনিংসে তুমি আরও ভালো করছ।’
দ্বিতীয় ইনিংসে মমর পারফরম্যান্সের কথায় পরে যাই, তার আগে আমরা দেখি মম এখন কী করছেন এবং এর আগে জানিয়ে দেওয়া ভালো, বিরতির ১৪ মাসে ব্যক্তিগত জীবনে মম নতুন পরিচয়ে আবির্ভূত হয়েছেন। তাঁর কোলজুড়ে এসেছে ফুটফুটে এক পুত্রসন্তান। ‘আরিজ আবিয়াজ এজাজ উদ্ভাস—আমার ছেলের লম্বা নাম!’ হাসতে হাসতে বলছিলেন মম। সে হাসিতে মিশে ছিল মা হওয়ার অহংকার ও গর্ব। নতুন এই পরিচয় নিশ্চয়ই নতুন দিনের পথচলায় জ্বালানি হিসেবে কাজ করছে? মমর উত্তর, ‘হ্যাঁ, নতুন এই পরিচয়, আমার পরিবার—সব মিলিয়ে ব্যস্ততা থাকলেও আমি সুখী। তাই ১৪ মাস পরে টিভি নাটকের কাজ করতে গিয়ে কোনো সমস্যা হয়নি। ঈদুল আজহার জন্য প্রায় ১০-১১টি নাটকে অভিনয় করেছি। এর মধ্যে আছে হাবিবের পরিচালনায় যে এসেছিল অথবা আসেনি, সুস্ময় সুমনের বি পজিটিভ, সাহাদাত হোসেন সুমনের ছবিঘর। এ ছাড়া অরণ্য নীল ও নুজহাত আলভী আহমেদের নাটকেও অভিনয় করেছি এবার।’ আর ঘরের মানুষ এজাজ মুন্নার নাটকে? ‘হ্যাঁ, এজাজ মুন্নার টেলিছবি গোধূলি এবং মীরা নাটকে কাজ করেছি।’ পরিচালক মুন্নার কথা উঠতেই স্বামী মুন্নার কথা এসে যায়। মম বললেন, ‘আমি এখন যা করছি, সব কৃতিত্ব মুন্নার। ও যে আমাকে কতটা সাপোর্ট দেয়, তা বলে বোঝানো যাবে না। আমি সত্যিই সৌভাগ্যবান স্ত্রী। ও না থাকলে হয়তো আমি অনার্স পরীক্ষাই দিতে পারতাম না। মুন্না সব সময় একটা কথাই বলে, আমি আছি তোমার পাশে, তুমি তোমার কাজ করো।’
একসঙ্গে অনেক কাজই করছেন মম। এক ঘণ্টার নাটকে বেশি সময় দিলেও অভিনয় করছেন দুটি বড় ধারবাহিকেও। পাশাপাশি ব্যস্ততা আছে পরীক্ষা নিয়ে। জাহাঙ্গীর নগর বিশ্ববিদ্যালয় থেকে নাটক ও নাট্যতত্ত্ব বিভাগের শিক্ষার্থী মম দিচ্ছেন মাস্টার্স পরীক্ষা। এর ফাঁকে ফাঁকে নাচের কথাও ভুলে যাননি একেবারে। কিন্তু এত কিছু সামলাচ্ছেন কী করে? কিংবা কাজের মান ধরে রাখছেন কীভাবে? খানিকক্ষণ ভেবে মম বললেন, ‘রবীন্দ্রনাথ ঠাকুর একটা কথা বলেছেন, মানুষের ক্ষমতা বাড়ে জ্ঞানে আর অধিকার বাড়ে প্রেমে। কথাটা খুব সত্যি। আমি বিশ্বাস করি, কাজের প্রতি প্রেম থাকলে সেটাই ধ্রুব হয়। কাজের জন্য আমার ভালোবাসা এবং চেষ্টা আছে—এটাই বড় কথা। আর তাই হয়তো আমি ভালো কাজ করতে পারছি এবং এই চেষ্টাটাই করে যাব সব সময়।’
মানুষ তার স্বপ্নের সমান বড়। আর এ কারণেই বুঝি শাহরুখ খান তাঁর নতুন ছবি রা ওয়ান দেখে বলেছেন, ‘মেনে নিতে কষ্ট হচ্ছে রা ওয়ান সায়েন্স ফিকশন ছবি। আসলে এটা তো একটা প্রেমের ছবি।’ সেটা কীভাবে? ‘পাঁচ বছরের স্বপ্নটাকে পুরোপুরি ঢেলে দিয়েছি, চেষ্টার এতটুকু কমতি করিনি। সুতরাং রা ওয়ান তো আমার সঙ্গে আমার স্বপ্নের প্রেমেরই গল্প।’



২৬ অক্টোবর বুধবার মুক্তি পেয়েছে বহুল আলোচিত বহুপ্রতীক্ষিত রা ওয়ান। মুক্তির আগে গোটা বলিউডে যে রা ওয়ান জ্বর বইছিল, দিন দিন তার উত্তাপ বাড়ছেই। অবশ্য নিন্দুকের মতে, ‘এটা একটা ছবি হলো? পুরোপুরি বাচ্চাদের ছবি। ছবির চিত্রনাট্য আরও ধারালো হতে পারত। ছাম্মাক ছাল্লো ছাড়া অন্য কোনো গানই তো কানে লাগে না।’ অবশ্য এই স্রোতের বিপরীত স্রোতের শক্তিই বেশি। ধুন্ধুমার ব্যবসা করে চলেছে ১৫০ কোটি রুপির রা ওয়ান। ভেঙেচুরে দিয়েছে অতীতের সব রেকর্ড। যদিও প্রথম দিন সালমান খানের কাছে ধরাশায়ী হয়েছিলেন কিং খান। মুক্তির প্রথম দিন সালমানের বডিগার্ড-এর সর্বভারতীয় আয় ছিল প্রায় ২২ কোটি, শাহরুখের রা ওয়ান-এর আয় ১৮ কোটি পাঁচ লাখ। তবে দ্বিতীয় দিনই শাহরুখ ছক্কা পিটিয়েছেন। এক দিনে পকেটে ভরেছেন ২৫ কোটি ১০ লাখ। সর্বকালের হিন্দি ছবির মধ্যে এটি একটি রেকর্ড। শুধু কি তাই? পাঁচ দিনে ভারত থেকে ৯২ কোটি আয় করে রা ওয়ান বডিগার্ড-এর রেকর্ড (৮৬ কোটি ১০ লাখ) তো ভেঙেছেই, সেই সঙ্গে এত অল্প সময়ে ভারত থেকে ৯২ কোটি আয় করে বলিউডে আরও একটি রেকর্ড সৃষ্টি করেছে। আন্তর্জাতিক অঙ্গনেও রা ওয়ান প্রথম পাঁচ দিনে আয় করা সর্বাধিক ব্যবসাসফল ছবি (৩২ কোটি ৭৫ লাখ)। এই হিসেবে দিওয়ালিতে মুক্তি পাওয়া সর্বকালের সব ছবির মধ্যে রা ওয়ান-এর আয় সবচেয়ে বেশি।
গাণিতিক এসব হিসাব-নিকাশের প্রমাণ দেখিয়ে শাহরুখভক্তদের এখন আর পায় কে! তবে ভুলে গেলে চলবে না, শাহরুখের টার্গেট আমির খানের থ্রি ইডিয়টস-এর ৩১৫ কোটি রুপির রেকর্ড ছোঁয়া। ওদিকে চিরপ্রতিদ্বন্দ্বী সালমান খান তো তাঁর তিন ছবি (দাবাং, রেডি, বডিগার্ড) নিয়ে ইতিমধ্যেই ১০০ কোটি রুপি ঝুলিতে ভরেছেন। আমির খান, সালমান খান, অজয় দেবগনের ঝুলিতে ১০০ কোটি রুপির একাধিক ছবি থাকলেও এত দিন শাহরুখের কাছে এই অর্জনটি ছিল অধরা। শাহরুখভক্তরা আশাবাদী, পরপর দুই সপ্তাহ ছবি মুক্তি না পাওয়ায় শাহরুখের রা ওয়ান অন্তত ২০০ কোটি রুপি আয় করবে। শাহরুখ খান নিজেও অবশ্য রা ওয়ানকে তাঁর ভক্তদের জন্য ‘ঈদ উপহার’ হিসেবে উল্লেখ করেছেন। তিনি বলেন, ‘আমি আবারও প্রমাণ করেছি, আমিই নাম্বার ওয়ান। কি দিওয়ালি, কি ঈদ—আমি আরও অন্তত ১০ বছর বলিউড মাতাব।’ লেডি গাগা থেকে ক্রিস্টেন স্টুয়ার্ট শাহরুখ ও রা ওয়ান বন্দনায় মুখর। লেডি গাগা সম্প্রতি ভারত সফরে এসে যেখানেই গিয়েছেন, রা ওয়ান-এর প্রচারণা করেছেন। এমনকি শাহরুখের মেয়ে সুহানাকে ভালোবেসে নিজের ‘ট্রেডমার্ক’ সানগ্লাস উপহারও দিয়েছেন। ওদিকে টোয়ালাইট নায়িকা ক্রিস্টেন স্টুয়ার্ট তো সম্প্রতি এক সাক্ষাৎকারে জানিয়েই দিয়েছেন, ‘যদি আবার নতুন করে কোনো ভ্যাম্পায়ারের সঙ্গে টোয়ালাইট তৈরি করা হয়, আমি আমার সঙ্গে বলিউডের শাহরুখ খানকে চাইব। প্রয়োজনে তাঁর জন্য হিন্দি ছবি করব, হিন্দি ভাষা শিখব। রা ওয়ান-এর পোস্টারে শাহরুখকে অপ্রতিরোধ্য লেগেছে।’
রা ওয়ান-এর কল্যাণে নায়িকা কারিনা কাপুরের ঝুলিতে আরও একটি ১০০ কোটি রুপির ছবি এসেছে। শাহরুখ বলেন, ‘এ ছবির জন্য আমরা কারিনা, প্রিয়াঙ্কা, অসিন—তিনজন নায়িকার নাম শর্টলিস্ট করেছিলাম। ভেবেছিলাম, প্রত্যেকের অডিশন নেব। পারিশ্রমিক, শিডিউল নিয়ে আলোচনা করব। কিন্তু কারিনা পত্রিকা মারফত রা ওয়ান-এর খবর পড়েই আমাকে ফোন দেয়। তার সে কী হুমকি! আর কাউকে রা ওয়ান-এর নায়িকা করা হলে সে নাকি আমাকে খুন করে ফেলবে। খুনের ভয়েই কারিনাকে এ ছবিতে নিতে বাধ্য হই। হা হা হা।’
 রুম্মান রশীদ খান
[বিজনেস অব সিনেমা, ইকোনমিক টাইমস, বলিউড লাইফ,ওয়ান ইন্ডিয়া, ফিল্মফেয়ার, টাইমস অব ইন্ডিয়া, টুইটার, বলিউড হাঙ্গামা অবলম্বনে]



বয়স তো আর কম হলো না! ১৯২৯ সালের ১০ জানুয়ারি সূর্যের আলো দেখেছিলেন প্রথম। হিসাব কষতে তাই ক্যালকুলেটর লাগছে। ৮২ বছর! দূর, একদমই না। তাঁর বয়স কি বাড়ে? তাঁর বয়স যে আসলে আটকে আছে সেই ১৫ থেকে ১৭-র মধ্যেই। একদম বাড়ে না। বাড়বেও না।
মাথার ওপর চূড়ার মতো উঁচু হয়ে থাকা একগাছি চুল। সাদা রং। কনুই পর্যন্ত গুটিয়ে রাখা নীল জামার হাতা। গাঢ় লাল রঙের থ্রি-কোয়ার্টার প্যান্ট ও মেটে রঙা জুতা। পাশে সার্বক্ষণিক ছায়াসঙ্গী সাদা ধবধবে কুকুর স্নোয়ি। দুই বাংলায় অবশ্য সবাই তাকে কুট্টুস নামে চেনে। আরও আছেন ক্যাপ্টেন হ্যাডক, ভুলোমনা প্রফেসর ক্যালকুলাস ও যমজ গোয়েন্দা থমসন অ্যান্ড থমসন (বাংলায় অবশ্য তারা রনসন ও জনসন)।
নিশ্চয়ই বুঝে গেছেন দুঃসাহসী কিশোর সাংবাদিক টিনটিনের কথা হচ্ছে। শিল্পী এর্জের (আসল নাম জর্জ রেমি-এর্জে তাঁর ছদ্মনাম, অনেকে হার্জও লেখেন) অমর সৃষ্টি এই টিনটিন এবার এসেছে রুপালি পর্দায়। দি অ্যাডভেঞ্চার অব টিনটিন নামের ত্রিমাত্রিক সেই ছবির পরিচালক কে জানেন? স্টিফেন স্পিলবার্গ, যাঁর নামের আগে-পিছে কোনো বিশেষণ লাগে না!
আট দশক ধরে বিশ্বের ৮০টিরও বেশি ভাষায় অনূদিত হয়ে কোটি কোটি শিশু-কিশোরের কাছে পৌঁছে যাওয়া টিনটিনের আবেদন এখনো এতটুকুও কমেনি।
গত ২২ অক্টোবর বেলজিয়ামে হয়ে গেল দি অ্যাডভেঞ্চার অব টিনটিন-এর উদ্বোধনী প্রদর্শনী। এত দেশ থাকতে বেলজিয়ামকে বেছে নেওয়া কেন? স্পিলবার্গ আসলে বিশ্বজয় করা টিনটিনকে ফিরিয়ে এনেছেন তাঁর নিজের দেশে। বেলজিয়ান শিল্পী এর্জের হাতেই তো টিনটিনের সৃষ্টি। ব্রাসেলসে এক সংবাদ সম্মেলনে স্পিলবার্গ সেটাই বলেছেন, ‘টিনটিনকে তার নিজের বাড়িতে ফিরিয়ে আনতে পারা আমাদের জন্য অনেক বড় সম্মানের। ব্যক্তিগতভাবে আমার কাছে এটা অনেক গুরুত্বপূর্ণ। কারণ, ব্রাসেলস তার জন্মস্থান, এটা তাই টিনটিনের জন্য ঘরে ফেরা।’
টিনটিনকে নিয়ে ছবি বানানোর পরিকল্পনা অনেক দিন ধরেই মনের মধ্যে পুষে রেখেছিলেন। অবশেষে যেন স্বপ্ন পূরণ হলো স্পিলবার্গেরও। তিনি বলেন, ‘আমি নিজে যখন টিনটিনকে প্রথম আবিষ্কার করি, তখন আমার বয়স ত্রিশের কোঠায়। এই বইগুলো আমেরিকায় আসেনি।
এগুলো পাওয়ার উপায় তাই আমাদের ছিল না। তবে প্রথমবার পড়েই সঙ্গে সঙ্গে আমি এর ভক্ত হয়ে গিয়েছিলাম।’
স্পিলবার্গের টিনটিনে আসল টিনটিনের স্বাদ কতটা পাওয়া যাবে? এই জিজ্ঞাসা অনেকের। স্পিলবার্গ আশ্বস্ত করেছেন, পাওয়া যাবে সিংহভাগই। কারণ, দি অ্যাডভেঞ্চার অব টিনটিন-এর চিত্রনাট্য লেখা হয়েছে এই সিরিজের তিনটি কমিক বই অবলম্বনে—দি ক্র্যাব উইথ দ্য গোল্ডেন ক্লোজ, দ্য সিক্রেট অব দ্য ইউনিক্রন ও রেড র‌্যাকহাম’স ট্রেজার।
ছবিটি বানাতে ব্যবহার করা হয়েছে মোশন ক্যাপচার প্রযুক্তি। যে প্রযুক্তি ব্যবহার করে জেমস ক্যামেরন বানিয়েছেন অ্যাভাটার। এখানে সত্যিকারের অভিনেতাদের নড়াচড়া আর অভিব্যক্তি হস্তগত করে এর রূপদান করা হয়েছে কম্পিউটার ইমেজে। এরপর দেওয়া হয়েছে স্পেশাল অ্যাফেক্ট। টিনটিনের চরিত্রে অভিনয় করছেন জেমি বেল এবং খলনায়ক রেড র‌্যাকহামের ভূমিকায় আছেন জেমস বন্ড তারকা ড্যানিয়েল ক্রেগ।
টিনটিনকে এত দিন ধরে যাঁরা চিনে এসেছেন, তাঁদের চেনা-জানার জগৎটাতে কোনো ধাক্কা দিতে চাননি। মার্কিন এই পরিচালক জানান, ‘এর্জে বেঁচে থাকলে ছবিটা দেখে ভালো লাগত তাঁরও। মৃত্যুর আগে তাঁর সঙ্গে আমার কথা হয়েছিল টেলিফোনে। সেটা ছিল আমার জীবনের সবচেয়ে রোমাঞ্চকর ফোন কলগুলোর একটি।’
 রাজীব হাসান
এলএ টাইমস অবলম্বনে



‘জিলাপী স্টুডিও। এখানে উন্নতমানের সংগীত পাওয়া যায়’ সাইনবোর্ডটির পেছনে শীতাতপ নিয়ন্ত্রিত ঘর। সেখানেই বসে আছেন লেজার ভিশন থেকে ঈদে মুক্তি পাওয়া গানের অ্যালবাম ডট-এর দুই কারিগর ইন্দ্রনীল চট্টোপাধ্যায় ও পৃথ্বীরাজ। একজনের বাবা জয়ন্ত চট্টোপাধ্যায় বিখ্যাত অভিনয়শিল্পী, পৃথ্বীর বাবা তপন কান্তি বৈদ্য প্রখ্যাত সংগীতগুরু। দুজনই ভারত সরকারের আইসিসিআর বৃত্তি নিয়ে লেখাপড়া করে দেশে ফিরেছেন। প্রথমজন পড়াশোনা করেছেন চিত্রকলায়, দ্বিতীয়জন গাণিতিক অর্থনীতি নিয়ে। একটা জায়গায় দুজনের দারুণ মিল—সেটি হলো গান। দুজনই গান-অন্তঃপ্রাণ। ভালো একটা গানের জন্য নাওয়া-খাওয়া ভুলে যেতে পারেন নির্দ্বিধায়।
ডট অ্যালবামের কাজ চলার সময়ও নিশ্চয়ই তেমনটা হয়েছে? ইন্দ্রনীল বলে উঠলেন, ‘সে আর বলতে! গত আড়াই বছর ধরে আমাদের ওপর দিয়ে যা গেছে! রাতের পর রাত আমরা পাগলের মতো কাজ করেছি। তবে মূল ঝড়টা গেছে পৃথ্বীর ওপর দিয়েই।’
পৃথ্বী বলেন, ‘অ্যালবামের কাভারে সুর সংগীত কে করেছে, তা নিয়ে কোনো লেখা নেই। কারণ, সুর সংগীতায়োজনের মূল কাজটা আমি করলেও দাদাভাইয়ের (ইন্দ্রনীল) প্রভাব প্রচুর। অনেক সুর উনি আমাকে ধরিয়ে দিয়েছেন, আমি হয়তো সেটার ওপর কাজ করেছি। তাই এটা আমাদের একটা যৌথ প্রজেক্ট। দুজন একসঙ্গেই কাজটা করেছি।’
ইন্দ্রনীল চট্টোপাধ্যায় বলেন, ‘আমি মূলত কবিতা লিখি। আমার প্রথম গান অবশ্য আমার বন্ধু সজীবের জন্য লেখা। আমার গান লেখার শুরু ওর জন্যই। এই অ্যালবামটায় আমরা চেষ্টা করেছি প্রতিটি গানে একটা শব্দগল্প বলতে। শুধু শোনার জন্য শোনা নয়, আপনাকে গান যেন অন্য একটা জায়গায় নিয়ে যায়। মানুষের চিন্তা, দর্শনের প্রতিফলন যেন থাকে।’ ইন্দ্রনীল চট্টোপাধ্যায়ের গান লেখার অনুপ্রেরণায় আছেন নির্মলেন্দু গুণ, রুদ্র মুহম্মদ শহিদুল্লাহ, এস এম সুলতান, সঞ্জীব চৌধুরী।
‘এই অ্যালবামে “চোখের কোণে” গানটিতে গিটার বাজিয়েছেন বাপ্পা মজুমদার। রোমেল আলী পিয়ানোতে ওয়েস্টার্ন সিম্ফোনি বাজিয়েছেন “নদী” গানটিতে। শেষ মুহূর্তে মিক্সিং মাস্টারিংয়ে অর্ণবদা অনেক সাহায্য করেছেন। এই মানুষগুলোকে ধন্যবাদ না দিলে অপরাধ হয়ে যাবে’—বলছিলেন পৃথ্বী। এ ছাড়া বুনোদা, রাসেল ওনীল, তানভীর আলম সজীব, হামিদুল হাসান প্রত্যেকে অনেক সাহায্য করেছেন।
পৃথ্বীর কথা শেষ না হতেই বলে উঠলেন ইন্দ্রনীল, ‘একটা বড় ধন্যবাদ দেব আমার বউ অমিতি কুণ্ডুকে। এই সময়টায় আমাদের প্রথম সন্তান এসেছে। কিন্তু ও সবকিছু সামলে নিয়েছে ঠিকঠাক। কোনো দিন অ্যালবাম নিয়ে আমার পাগলামিকে দোষারোপ করেনি। ও না থাকলে এই অ্যালবাম আজও হতো কি না কে জানে!’
ইন্দ্রনীল বলেন, ‘এই অ্যালবাম নিয়ে গুরুত্বপূর্ণ একটা কথা বলি। গান আজকাল যন্ত্রনির্ভর হয়ে গেছে। কিন্তু আমাদের এই অ্যালবামে কোথাও কোনো ডিজিটাল শব্দ ব্যবহার করা হয়নি। ওই যে দেখেন ঝুমুর, নূপুর, রিকশার বেল ইত্যাদি হাজারটা জিনিস ছড়িয়ে-ছিটিয়ে আছে, সবকিছু বাজিয়ে শব্দ ব্যবহার করা হয়েছে। হারমোনিয়াম, গিটার, তানপুরা, তবলা—এসব যন্ত্রও মজুদ আছে সেখানটায়।’
‘বহু গান করে পছন্দ না হওয়ায় ফেলে দিয়েছি আমরা। এখানে একটা মজার ঘটনা আছে। অমাদের করা প্রথম গানটা ছিল “তোর ছবি”। গানটা শেষ করে আমার সে কী উত্তেজনা! দাদাভাইকে সঙ্গে সঙ্গে গানটা শোনাতে ইচ্ছে করছে। এদিকে পকেটে নেই টাকা। তো কী হয়েছে! ধানমন্ডি ২৭ নম্বর থেকে সোজা হেঁটে চলে গেছি দাদাভাইয়ের গুলশানের অফিসে।’ বলছিলেন পৃথ্বী। ইন্দ্রনীল বলেন, ‘সেদিন পৃথ্বীর আচরণে গানের প্রতি ওর ভালোবাসার গভীরতাটা বুঝতে পেরেছিলাম।’
ডট এর পর কী?
‘অ্যালবাম প্রথমবার যখন হাতে নিলাম, তখন খুব ফাঁকা ফাঁকা লাগছিল। রাতে ঘুমোতে পারিনি। আসলে গত আড়াই বছর চাপটার সঙ্গে এতটাই অভ্যস্ত হয়ে গিয়েছিলাম যে ওটা ছাড়া আর ভালো লাগছে না। ভাবছি, শিগগির আবার চাপ নিয়ে নেব।’ কথাটা বলেই পৃথ্বী সমর্থনের আশায় তাকান ইন্দ্রনীলের দিকে। ইন্দ্রনীল বলেন, ‘আমরা এখন দম নিচ্ছি। একটু সেরে উঠেই কাজ শুরু করব ডট টু-এর। তবে এবার ভাবছি একটা থিম নিয়ে কাজ করব। হতে পারে পুরো অ্যালবামে হয়তো মাত্র একটা বাদ্যযন্ত্র থাকবে। দেখি কী হয়!’
১. মুঝসে ফ্রেন্ডশিপ কারোগে—সাকিব সেলিম, নিশান্ত দাহিয়া, সাবা আজাদ ২. রাসকেলস—সঞ্জয় দত্ত, অজয় দেবগন, কঙ্গনা রনৌত, লিসা হেইডেন ৩. মাই ফ্রেন্ড পিন্টো—প্রতীক বাব্বর, কালকি ৪. আজান—শচীন জোশি, ক্যান্ডিস বাউচার ৫. মদ—আয়শা টাকিয়া আজমি, রনভিজে সূত্র: বলিউড হাঙ্গামা
১. পাস ইন বুটস ২. প্যারানরমাল অ্যাক্টিভিটি ৩ ৩. ইন টাইম ৪. ফুটলুজ ৫. হেড হান্টার্স ৬. রিয়েল স্টিল ৭. দ্য থ্রি মাসকেটিয়ার্স ৮. দ্য আইডস অব মার্চ ৯. মানিবল ১০. কারেজিয়াস সূত্র: ইয়াহু মুভিজ
ঈদের আগেই জমে উঠেছে যাত্রা। ঈদ-যাত্রায় মেতেছে গীতিযাত্রা, সংলাপপ্রধান যাত্রার দলগুলো। ঈদের ভাবধারা-ঐতিহ্যের সঙ্গে সমন্বয় রেখে নিউ ভোলানাথ অপেরা খুলনার শেখেরটেক মঞ্চায়ন করবে রমজানের চাঁদ নামের ঐতিহাসিক পালা।
এখন শুধু গ্রাম-গঞ্জ কিংবা শহর-উপশহরে নয়, খোদ রাজধানী ঢাকায়ও এর মঞ্চায়ন শুরু হয়েছে। কয়েক বছর ধরে ঢাকার বেশ কয়েকটি জনবহুল স্থানে গীতিযাত্রার মঞ্চায়ন হয়ে আসছে। সেই ধারাবাহিকতায় এবার ঢাকার প্রথম যাত্রার আসর বসেছে হাজারীবাগ-কামরাঙ্গীরচরের মাঝ বরাবর বালুর মাঠে। নিউ শিল্পী নাট্য সংস্থা নামের একটি গীতি যাত্রাদলের অভিনয় দেখতে শ্রোতারাও আসছে দলবেঁধে। সাগরভাসা, গুনাইবিবি, রূপবান, মহুয়া, কাশেম-মালার প্রেম, আলোমতি-প্রেমকুমার, লাইলী-মজনু, শিরি-ফরহাদ, পাতালপুরির রাজকন্যা, কাজলরেখা, সাত ভাই চম্পা দলের আকর্ষণীয় পালা। পালা পরিবেশনে পরিচ্ছন্নতা রয়েছে। এ কারণে শ্রোতারা যাত্রার ভাব-রসে সহজে মুগ্ধ হতে পারে। এই দলের একাধিক পালা দেখেছেন এমন শ্রোতারা জানালেন, দলটির পালাগুলো উপভোগ করার মতো। এখানে মাসব্যাপী যাত্রাগানের আয়োজনে কেয়া যাত্রা ইউনিট নামের আরও একটি দল অংশ নেবে। নিউ শিল্পী নাট্য সংস্থার আসরে গিয়ে দেখা গেছে, দর্শক আসছে মাঝরাত পর্যন্ত। এত রাতেও দর্শক আসছে! জানতে চাইলে আয়োজক-প্রধান জসিম মিয়া বলেন, এলাকায় বাসচালক-হেলপার, রিকশাচালক, ট্যানারি শ্রমিক ও লেদ-কারখানার লোকের বসবাস বেশি। তাই যে যখন কাজ থেকে ছাড়া পায়, তখন সে এসে প্যান্ডেলে ঢোকে।



বাহাদুর নামের এক রিকশাচালক দর্শকের কাছে জানতে চাইলাম, গান কেমন হচ্ছে? তার সোজাসাপ্টা জবাব, ‘ভালো। প্রাণঢালা অভিনয়। গুনাইবিবি সে তো আমাদের দেশেরই কাহিনি। এই কাহিনি শুনলে গ্রামের কথা মনে পড়ে যায়। যাত্রার কাহিনির সঙ্গে প্রাণ উতলা হয়।’ পালাগানের বিয়োগান্তক ঘটনায় বহু দর্শককে চোখের পানি মুছতে দেখা গেছে হাজারীবাগের প্যান্ডেলে।
মান্নান হীরার রচনা ও মোমেনা চৌধুরী অভিনীত একক নাটক লাল জমিন-এর প্রদর্শনী শেষে সম্প্রতি যুক্তরাজ্য থেকে ফিরেছেন নির্দেশক সুদীপ চক্রবর্তী। সেখানে নাটকটির তিনটি প্রদর্শনী হয়েছে। আজকের পাঁচ প্রশ্নের উত্তর দিয়েছেন তিনি।
সাক্ষাৎকার নিয়েছেন শফিক আল মামুন।

লন্ডনে ‘লাল জমিন’ নাটকটির তিনটি প্রদর্শনী করেছেন। অভিজ্ঞতা কেমন হলো?
খুবই ভালো অভিজ্ঞতা। আমরা যুক্তরাজ্যের পেশাদার থিয়েটার দল চিকেন শেড-এর আমন্ত্রণে সেখানে গিয়েছিলাম। উত্তর লন্ডনের সাউথ গেটে দ্বন্দ্বনির্ভর নাট্যমৌসুমে গত ৩ অক্টোবর এ নাটকটির প্রদর্শনী হয়। সেখানে প্রবাসী অনেক বাঙালি দর্শক নাটকটি উপভোগ করেন। এরপর আরও দুটি প্রদর্শনী করি। একটি ১৫ অক্টোবর চিলড্রেন এডুকেশন গ্রুপের আমন্ত্রণে পূর্ব লন্ডনের ব্রাডি আর্ট সেন্টারে, অন্যটি করি ১৬ অক্টোবর লন্ডনের দক্ষিণে বাংলাদেশ সেন্টারে। এই বাংলাদেশ সেন্টারটির সঙ্গে বাংলাদেশের মুক্তিযুদ্ধের সময়কার অনেক স্মৃতি জড়িয়ে আছে। বাংলাদেশে নয় মাস যুদ্ধ চলাকালে এই মিলনায়তনে প্রবাসী বাঙালিরা দেশের মুক্তিযোদ্ধাদের সাহায্যের জন্য প্রতিদিন সন্ধ্যায় মিলিত হয়ে ফান্ড সংগ্রহ করতেন।
নাটকটি নিয়ে দর্শকের আগ্রহ কেমন ছিল?
নাটকটি নিয়ে দর্শকের খুবই আগ্রহ দেখা গেছে। এ সফরে আমাদের একটা প্রদর্শনীর আমন্ত্রণ ছিল। শুধু দর্শকের অনুরোধেই আমরা তিনটি প্রদর্শনী করেছি। প্রথম প্রদর্শনীটি দেখার পরই প্রবাসী বাঙালিরা আরও দুটি প্রদর্শনী আমাদের দিয়ে করিয়েছেন। গত ৩ অক্টোবর মুক্তিযুদ্ধের এই নাটকটি দেখার পর অনেক বাঙালি দর্শকই আবেগপ্রবণ হয়ে পড়েন। মুক্তিযোদ্ধা মাহমুদুর রহমান বেনু নাটকটি দেখার পর তাঁর সংগীত স্কুলের পক্ষ থেকে বাংলাদেশ সেন্টারে ১৬ অক্টোবর আবার প্রদর্শনীর জন্য আমন্ত্রণ জানান। নাটকের প্রদর্শনী শেষে মঞ্চে গিয়ে যুদ্ধ চলাকালীন বাংলাদেশ সেন্টারের স্মৃতির কথা তিনি তুলে ধরেন। মুক্তিযুদ্ধের বিভিন্ন অভিজ্ঞতার কথা বলতে গিয়ে তিনি আবেগাপু্লত হয়ে পড়েন।
যুক্তরাজ্যে ‘লাল জমিন’ নাটকটির আমন্ত্রণের সুযোগ কীভাবে হলো?
আমি ২০০৪ সাল থেকে ব্রিটিশ কাউন্সিলের সঙ্গে কাজ করে আসছি। কানেক্টিং ফিউচার নামে সেখানে একটা প্রকল্প আছে। তাতে আমি কাজ করেছি। প্রকল্পটির সঙ্গে বিভিন্ন ক্ষেত্রের তরুণেরা কাজ করেন। থিয়েটার বিষয় নিয়ে কাজের ক্ষেত্রে আমি এ প্রকল্পের সঙ্গে জড়িয়ে যাই। এর আগেও আমি কয়েকবার থিয়েটার-বিষয়ক কাজ নিয়ে যুক্তরাজ্যে গেছি। সেই ধারাবাহিকতায় ব্রিটিশ কাউন্সিলের প্রকল্পটির মাধ্যমে এ কাজটি যুক্তরাজ্যে আমন্ত্রণ পায়। তবে বাংলাদেশ গ্রুপ থিয়েটার ফেডারেশন, শিল্পকলা একাডেমী, বাংলাদেশ বিমান এয়ারলাইনস, ব্রিটিশ কাউন্সিল ও ঢাকা বিশ্ববিদ্যালয় আমাদের এ ব্যাপারে খুবই সহযোগিতা করেছে।
আপনি সুবচন নাট্যসংসদ থেকে রবীন্দ্রনাথের চরিত্র নিয়ে ‘দ্বিতীয় বিজয়া’ নামে একটি নাটকের কাজ করতে যাচ্ছেন। কাজটির খবর কী?
এখনো কাজটি শুরু হয়নি, প্রাথমিক অবস্থায় আছে। রবীন্দ্রনাথের কবিতাগুচ্ছ পূরবী সংকলন থেকে নাটকটি মঞ্চে আনা হচ্ছে। এটি কবিতাগুচ্ছ ও কল্পনার মিশ্রণ ঘটিয়ে লিখেছেন সুবচন নাট্যসংসদের আসাদুল ইসলাম আসাদ। তবে এ নাটকটির আগে আমি রাধাকৃষ্ণকে নিয়ে একটি কাজ করতে চাই। সম্ভবত এ কাজটি আগে হবে। তবে এটি সুবচন নাট্যসংসদ বা অন্য কোনো দলের ব্যানারে আসবে। এ কাজটি শেষ হলে দ্বিতীয় বিজয়া নিয়ে কাজ শুরু করব। আপাতত রাধাকৃষ্ণ নিয়ে গবেষণার কাজ চলছে।
এর আগে আপনি সুবচনের ‘মহাজনের নাও’ নাটকটি নির্দেশনা দিয়েছেন। এটি ছিল গীতল নাটক, গাননির্ভর। ‘রাধাকৃষ্ণ’ কোন আঙ্গিকে মঞ্চে আনা হচ্ছে?
রাধাকৃষ্ণও গীতল নাটক হবে। মহাজনের নাও গীতল নাটক এবং গাননির্ভর। তবে রাধাকৃষ্ণ গীতল নাটক হলেও গাননির্ভর হবে না। গান থাকবে, তবে এখানে সংলাপকে প্রাধান্য দেওয়া হচ্ছে।
প্রতি দুই বছর পরপর বাংলাদেশের একমাত্র বড় নাটকের সংগঠন বাংলাদেশ গ্রুপ থিয়েটার ফেডারেশনের নির্বাচন হওয়ার কথা। কমিটি গঠনের সময় প্রতিবারই সঠিক সময়ে মেয়াদ শেষে দুই বছর পর পুরোনো কমিটি ভেঙে দিয়ে নতুন কমিটি গঠনের তাগিদ থাকে, কিন্তু কোনোবারই তা আর হয় না। সঠিক সময়ে তো দূরের কথা, নির্দিষ্ট সময়ের এক বছরের বেশি সময় কোনো কোনো কমিটির মেয়াদ চলেছে। সেই ধারাবাহিকতা থেকে এবারও বেরোতে পারেনি বাংলাদেশ গ্রুপ থিয়েটার ফেডারেশনের ২১তম দ্বিবার্ষিক সম্মেলনের কমিটি। এরই মধ্যে কমিটির মেয়াদ প্রায় পাঁচ মাস উত্তীর্ণ হয়ে গেছে। নতুন কমিটি করার জন্য দেশব্যাপী বিভাগীয় সম্মেলন শেষ করতে হয়; শেষ করতে হয় ফেডারেশনের বার্ষিক সম্মেলন। তার একটাও এখনো সম্পন্ন হয়নি। গত বছরে বিভাগীয় সম্মেলন শুরু হলেও এখনো তা শেষ হয়নি। এখনো সিলেট বিভাগের সম্মেলন বাকি রয়েছে। বার্ষিক সম্মেলন কবে হবে, তার সঠিক সিদ্ধান্তের কথা ফেডারেশনের নেতারা জানাতে পারেননি। ২০০৯ সালের ১২ জুন নির্বাচনের মাধ্যমে সভাপতি, সেক্রেটারি জেনারেলসহ ৪৬ সদস্যের কেন্দ্রীয় কমিটি গঠিত হয়।
নিয়ম অনুযায়ী এ বছরের জুনের মধ্যে ফেডারেশনের নতুন কমিটি গঠন হওয়ার কথা। কিন্তু প্রতিবারের মতো সেই একই ছকে নতুন কমিটি গঠন আটকে গেল কেন? ফেডারেশনের সেক্রেটারি জেনারেল ঝুনা চৌধুরী বললেন, ‘এবার আমরা নির্দিষ্ট সময়ের মধ্যেই দ্বিবার্ষিক সম্মেলন করে নতুন কমিটি গঠন করতে চেয়েছিলাম। কিন্তু বড় ঝামেলা বাধে অন্য জায়গায়। এ বছর আমরা প্রথমবারের মতো সরকারের কাছ থেকে থিয়েটারের জন্য ৬২ লাখ টাকার অনুদান পেয়েছি; এবং টাকাটা খরচের জন্য সময়সীমা ছিল খুবই অল্প। ফলে এ বিষয়টি নিয়েই আমরা বেশি সময় ব্যয় করেছি; এবং টাকা খরচের একটা হিসাবও সরকারকে দিতে হবে। সেখানেও কাজ করতে হচ্ছে। একই সঙ্গে আগামী বছরের বাজেটের জন্য এখনই খরচের একটা খসড়া তৈরি করতে হবে। ফলে অন্যদিকে আর সময়ই দেওয়া হয়নি। তবে আমরা এ বছরের নভেম্বরের শেষের দিকে সিলেট বিভাগের সম্মেলন শেষ করব। বার্ষিক সম্মেলন করব ডিসেম্বরের শেষের দিকে। আর আগামী বছরের ফেব্রুয়ারিতে ২২তম সম্মেলন করার মাধ্যমে নতুন কমিটি তৈরি করতে পারব।’
ফেডারেশনের সভাপতি লিয়াকত আলী লাকী বললেন, ‘কমিটির মেয়াদ দুই বছর থাকলেও সাধারণ নিয়মেই আড়াই-তিন বছর কমিটির মেয়াদ বেড়ে যায়। তবে আমরাও চাই, নিয়মের মধ্যে থেকে সঠিক সময়ে পরবর্তী কমিটি গঠন করতে। সামনে আমাদের কেন্দ্রীয় পরিষদের সভায় দ্বিবার্ষিক সম্মেলনের বিষয়ে সিদ্ধান্ত হবে।’
কয়েক বছর ধরে বাংলাদেশ গ্রুপ থিয়েটার ফেডারেশনের কমিটি নির্বাচনের মাধ্যমে গঠন করা হচ্ছে। এবারও একই প্রক্রিয়ায় হবে কি না—জানতে চাইলে ঝুনা চৌধুরী বলেন, ‘আমার ব্যক্তিগত মতামত হলো, নাটকের সংগঠনের জন্য নির্বাচন করার প্রয়োজন পড়ে না। নির্বাচনের ক্ষেত্রে দেখা যায়, শিল্পীরা বিভক্ত হয়ে যায়। থিয়েটারের কর্মীদের সংগঠন গঠনের ক্ষেত্রে সেই প্রয়োজন লাগে না বলে আমি মনে করি। আমরা এবার চেষ্টা করব নির্বাচন না করার। এ জন্য দল বা সংগঠকদের সঙ্গে বসে আলাপ-আলোচনা করা হবে।’
‘স্বাধীনতার ৪০ বছর পর মুক্তিযুদ্ধের চেতনা আমরা কতটুকু ছড়িয়ে দিতে পেরেছি? এত দিনেও কি আমরা মুক্তিযোদ্ধাদের সঠিক মূল্যায়ন করতে পেরেছি? এই দীর্ঘ সময়ে মনে হয়, আমরা কিছুটা হলেও ব্যর্থ হয়েছি। আমরা তরুণদের মধ্যে মুক্তিযুদ্ধের চেতনা ছড়িয়ে দিতে চাই। বিভিন্ন দল মুক্তিযুদ্ধের নাটক আরও বেশি বেশি করবে—এমনটাই আমরা আশা রাখি।’ বলছিলেন মহাকাল নাট্যসম্প্রদায়ের সভাপতি মীর জাহিদ হাসান।ঘুম নেই নাটকের শততম মঞ্চায়নকে ঘিরে এভাবেই বললেন তিনি।
সঙ্গে তাঁরা পালন করতে যাচ্ছেন বিজয়ের ৪০ বছরের মুক্তিযুদ্ধের নাট্যোৎসব। আগামী ১ ডিসেম্বর থেকে জাতীয় নাট্যশালার দুটি হলে সাত দিনের এ নাট্যোৎসব হবে। উৎসবে সব নাটকই থাকছে মুক্তিযুদ্ধের। এ উপলক্ষে মহাকাল নাট্যসম্প্রদায় দেশের বাইরে থেকেও দুটি দলকে আমন্ত্রণ করেছে। ঘুম নেই নাটকটির শততম মঞ্চায়ন হবে উৎসবের শেষ দিন ৮ ডিসেম্বর। মুক্তিযুদ্ধের এই নাটকটি ১৯৯৪ সালের ৮ মে প্রথম মঞ্চে আসে। টানা ২০০০ সাল পর্যন্ত ৭০টি প্রদর্শনী হওয়ার পর বন্ধ হয়ে যায়। এরপর আবার ২০০৮ সালে নাটকটি মঞ্চে আসে। ডিসেম্বরে নাটকটি শততম মঞ্চায়নের মুখ দেখবে।
উৎসবের উদ্বোধন হবে ১ ডিসেম্বর মূল হলে। ওই দিন লোকনাট্যদল পরিবেশন করবে মুজিব মানে মুক্তি নাটকটি। উৎসবের শেষ দিন ছাড়া প্রতিদিন দুটি করে নাটক দুই মিলনায়তনে মঞ্চস্থ হবে। উৎসবের দ্বিতীয় দিন পরিবেশিত হবে কলকাতার অনীক নাট্যগোষ্ঠীর তপতী আর ঢাকার নাগরিক নাট্যাঙ্গনের সেইসব দিনগুলি। সময় সাংস্কৃতিক গোষ্ঠীর ভাগের মানুষ ও মহাকাল নাট্যসম্প্রদায়ের নিশিমন বিসর্জন মঞ্চস্থ হবে উৎসবের তৃতীয় দিন। প্রাচ্যনাট পরিবেশন করবে সার্কাস সার্কাস আর শূন্যন পরিবেশন করবে লাল জমিন ৪ ডিসেম্বর। ৫ ডিসেম্বর বুনন থিয়েটারের চাকা, ত্রিপুরার কালচারাল ক্যাম্পেইনের কোর্ট মার্শাল মঞ্চস্থ হবে। ৬ ডিসেম্বর এক দিন বিরতি দিয়ে ৭ ডিসেম্বর মঞ্চস্থ হবে থিয়েটার আর্ট ইউনিটের সময়ের প্রয়োজনে ও সুবচন নাট্যসংসদের রাষ্ট্র বনাম নাটক দুটি।



চলচ্চিত্র, সংগীত, নাট্যজগতের জনপ্রিয় পাঁচ জুটি নিয়েই আমাদের এই ঈদ আয়োজন। জুটির কাজ, মান-অভিমান, ঝগড়া আবার মিলন—উৎসুক পাঠকের নানা প্রশ্নের উত্তর পাওয়া যাবে এই আয়োজনে

শাকিব খান-অপু বিশ্বাস
ঢাকার চলচ্চিত্রের অন্যতম জনপ্রিয় এ জুটির এবারের ঈদেও একাধিক ছবি মুক্তি পাচ্ছে। দর্শকপ্রিয় এ জুটি গড়ে ওঠার পেছনে যেমন রয়েছে অনেক ভালো কাজ, আবার অনেকেই হয়তো জানেন না যে দুবার এমন ঘটনা ঘটেছিল, জুটিটা ভেঙেই গিয়েছিল প্রায়। শাকিব খান তো ঘোষণা দিয়ে বসেছিলেন, অপুর সঙ্গে আর তিনি কাজ করবেন না। কিন্তু জুটি বলে কথা। অপু ঠিকই শাকিবের অভিমান ভাঙিয়েছেন এবং তাঁরা এখনো কাজ করছেন। শোনা যাক সেই দুটি ঘটনার কথা।
শাকিব হঠাৎই অসুস্থ হয়ে পড়েন। উন্নত চিকিৎসার জন্য তাঁকে যেতে হয় ব্যাংককে। এরপর অপু হঠাৎ করেই অন্য নায়কদের সঙ্গে একাধিক ছবি হাতে নেন। দেশে ফিরে আসার পর শাকিবের সঙ্গে এ নিয়ে অপুর বিরোধ তুঙ্গে ওঠে। কিন্তু শেষ পর্যন্ত মনে প্রাণে আছো তুমি ছবির নির্মাতা জাকির হোসেন রাজুর মধ্যস্থতায় এ বিরোধের অবসান হয়।
দ্বিতীয়বার এ জুটির মধ্যে মহা গ্যাঞ্জাম লেগে যায় বছর খানেক আগে। শাকিব গণমাধ্যমকর্মীদের তাঁর বাসায় ডেকে বলেন, তিনি আর অপুর সঙ্গে ছবিতে কাজ করবেন না। হেতু: অপু তাঁর সঙ্গে প্রতারণা করেছেন। কোনো কোনো নির্মাতা শাকিবের কথামতো নায়িকাও বদল করেন। কিন্তু সাত দিন পরই নাটকীয়ভাবে শাকিব খান জানান, তাঁদের মধ্যে ভুল-বোঝাবুঝির অবসান হয়েছে।
এ ঘটনার পর অনেকেই ধরে নেন, শাকিব ও অপুর মধ্যে কাজের বাইরেও সম্পর্ক হয়েছে। এ সম্পর্কের জের ধরেই জুটির খুনসুটি হয় এবং নানা মুখরোচক কথা শোনা যায়।
অবশ্য শাকিব বলেছেন, একসঙ্গে কাজ করতে গেলে তো এক-আধটু ভুল-বোঝাবুঝি হবেই। আবার সেটা ঠিকও হয়।
অপু বললেন, ‘মাঝেমধ্যে ভুল-বোঝাবুঝি হয়। সেটা আবার মিটেও যায়। শাকিব আমার নায়ক, তাই অনেক সময় হয়তো ও অভিমান করে বা আমি করি, কিন্তু এটা সাময়িক। এ নিয়ে দীর্ঘস্থায়ী কোনো সমস্যা এখনো হয়নি।’

সজল-বিন্দু
শোবিজে বিন্দুর এক-দুজন অভিভাবক বলতে যাঁদের বোঝায়, তাঁদের একজন হচ্ছেন সজল। শুরুতেই বিন্দুর অভিযোগ, ‘প্রায়ই সজল ভাইয়ের প্রচণ্ড ঝাড়ি খেতে হয়। এমন ঝাড়ি খাই যে খেই হারিয়ে ফেলি। রাগ হয়, আবার যখন মনে হয় যে ভাইয়া তো আমার ভালোর জন্যই কথাগুলো বলেছে, তখন মনটা আর খারাপ থাকে না।’
সজলের কাছে বিন্দুর অভিযোগ সম্পর্কে জানতে চাইলে সজল একটু অবাকই হলেন। তারপর হেসে বললেন, ‘আরে নাহ্। ওকে তো আমি ছোট বোনের মতো দেখি। এ জন্য মাঝেমধ্যে দেখা গেল কাজটা ঠিকমতো হচ্ছে না, তখন একটু বকা দিই। কিন্তু খুব বেশি ঝাড়ি দিই না।’
প্রায় দেড় বছর হলো সজল-বিন্দু জুটি হিসেবে কাজ শুরু করেছেন। টিভির পর্দা খুললেই এখন এ জুটিকে দেখা যায় অহরহ। প্রতি ঈদেই এ জুটি পাঁচ পর্বের, সাত পর্বের ধারাবাহিক নাটকে অভিনয় করছেন। তাঁদের দুজনের সখ্য নিয়েও রয়েছে মুখরোচক কথা।
প্রসঙ্গটি তুলতেই বিন্দু হাসলেন। ‘কে কী বলে জানি না, সজল আমার বড় ভাই। আমাদের কাজের বোঝাপড়াটা ভালো, তাই আমাদের নিয়ে পরিচালকেরা কাজ করছেন। দেরি করে সেটে এলে সজল ভাই রেগে যান। আমাকে বলবেন, তুই এত রাত পর্যন্ত কাজ করিস কেন? কেন তুই এ সংলাপটা ঠিকমতো বলতে পারলি না। তখন লেগে যায় আমাদের মধ্যে। কিন্তু কাজ শেষ তো আমাদের ঝগড়াটা শেষ হয়ে যায়। তখন আবার আমরা এমনভাবে ভাব করি, গল্প করি,দেখলে কেউ মনেই করবে না যে একটু আগে আমাদের মধ্যে কোনো ঝগড়া হয়েছিল।

আরফিন রুমী-পড়শী
‘তোমারই পরশে’ গানের মধ্য দিয়ে পরিচয় এবং কাজের শুরু। গানটির মিউজিক ভিডিওতে একসঙ্গে কাজ করেছিলেন রুমী-পড়শী। এটিতে কাজ করতে গিয়ে দুজনের জুটির সম্পর্ক তৈরি হয়। এরপর এই জুটি একসঙ্গে চাঁদের নিজের কোনো আলো নেই (নাটক), লালটিপ ও পিতা-পুত্রের গল্প (চলচ্চিত্র), ভালোবাসি তোমায় (রুমীর একক) এবং সর্বশেষ নীলাঞ্জনা (মিশ্র) অ্যালবামের গানে জুটি হয়ে কাজ করেন। এ ছাড়া মঞ্চ ও টেলিভিশনের বিভিন্ন অনুষ্ঠান তো রয়েছে। এভাবে নানা কাজের মধ্য দিয়ে রুমী-পড়শী জুটি বেশ জনপ্রিয় হয়ে ওঠে।
পড়শী বলেন, ‘রুমী ভাইয়া যখন দোলনা, প্রিয়তমা ও ভাবনা নদী গানটি অন্য আপুদের (ন্যান্সি ও খেয়া) দিয়ে গাওয়ালেন, তখন ভাইয়ার প্রতি অভিমান হয়েছিল। অবশ্য দোলনা এবং প্রিয়তমার স্যাড ভার্সনে আমি গেয়েছিলাম। তবে সেটা কোনোভাবেই ঈর্ষার পর্যায়ে নয়। আমার মনে হয়েছে, চমৎকার এ গান দুটি আমিও তো গাইতে পারতাম। বিষয়টি মনের মধ্যেই রেখে দিয়েছিলাম। কিন্তু কখনো প্রকাশ করতে পারি না। মনের অভিমান মনেই রেখে দিই।’ রুমী বলেন, ‘গানগুলোর জন্য যে ধরনের কণ্ঠের দরকার ছিল, তার জন্য ন্যান্সি ও খেয়াই ছিল উপযুক্ত। বিষয়গুলো পড়শীকে বোঝানোর পর তিনি মনে মনে লজ্জা পান।’
রুমী-পড়শী একসঙ্গে জানান, ‘আমাদের দুজনের মধ্যে টুকটাক কাজ নিয়ে অভিমান হয়েছে ঠিকই, তবে সেটা কথা না বলার পর্যায়ে কখনো যায়নি।’
এভাবে ভাইবোনের মান-অভিমানসুলভ খুনসুটির মধ্য দিয়ে এগিয়ে যাচ্ছে আরফিন রুমী-পড়শী জুটির কাজ।
রুমী বলেন, ‘সর্বশেষ আমার একমাত্র ছেলে আরিয়ানের জন্মদিনেও আমরা একসঙ্গে গান করি।’

হাবিব-ন্যান্সি
হূদয়ের কথা ছবি দিয়েই দুজনের একসঙ্গে কাজের শুরু। তারপর থার্ড পারসন সিঙ্গুলার নাম্বার-এর কাজ দিয়ে জুটি হয়ে ওঠা। সেখান থেকে আকাশ ছোঁয়া ভালোবাসা, এই তো প্রেম, খোঁজ দি সার্চ সিনেমায় একের পর এক জনপ্রিয় গান দিয়ে তাঁরা জুটি হিসেবে তুমুল জনপ্রিয়তা অর্জন করেন। তবে এ জুটির মধ্যেও মাঝেমধ্যে খুনসুটি হয়। কী রকম?
কোনো খবরের কাগজে হয়তো লেখা হয়েছে, হাবিবের ছায়ায় বেড়ে উঠেছে ন্যান্সি।
এমন সংবাদ দেখেই ন্যান্সি ফোন করলেন হাবিবকে। ‘ভাইয়া, আমি যদি আপনার ছায়ায় বেড়ে উঠে থাকি, আর আপনি যদি এভাবেই বলে বেড়ান, তাহলে আমার নিজস্বতা বলে কি কিছু থাকে?’
হাবিব বুঝতে পারেন ন্যান্সির কণ্ঠে অভিমান।
হাবিব হাসেন। ‘দূর পাগলি, আমি তো এভাবে বলিনি। যারা লিখেছে, এটা তাদের কথা।’
তবু যেন ন্যান্সির অভিমান দূর হয় না। গুরু হাবিব তখন শিষ্যকে দু-চারটি ভালো কথা বলে মন ভালো করে দেন।
এভাবেই তাঁদের খুনসুটি হয়। তবে কিছুদিন আগে অনেকেরই ধারণা হয়েছিল যে জুটিটা বোধ হয় ভেঙেই গেল। প্রজাপতি সিনেমায় প্রজাপতি গানটিতে ন্যান্সি নেই। চারদিকে কথা ছড়াল, হাবিব এখন অন্যদের নিয়ে কাজ করছেন। ব্যস, ন্যান্সি নিজেই অবাক। আবার ফোন করলেন গুরুকে। ‘ভাইয়া, আপনি আমার ওপর রাগ করছেন? আমি তো কিছুই বুঝছি না। সবাই কী বলে?’
হাবিব হাসেন। ন্যান্সিকে বলেন, ‘দেখো, যে গানে যাকে প্রয়োজন, আমি সেই গানে তাকে ব্যবহার করি। প্রজাপতি গানে কনাকে প্রয়োজন ছিল বলেই আমি ওকে নিয়েছি। তুমি নিজে গানটা শোনো, তারপর বলবা যে আমি ঠিক করেছি কি না।’
ন্যান্সি গানটা শুনলেন। বললেন, ‘না, ঠিকই, কনাই এ গানের জন্য একদম ঠিক আছে।’
হাবিব রেগে গেলে অনেক রেগে যান। দেখা গেল কোনো একটা কাজ হাবিবের মনমতো হচ্ছে না, ন্যান্সি ঠিকমতো গাইতে পারছেন না, তখন হাবিব যে বিরক্তিটুকু প্রকাশ করেন, সেটাই ন্যান্সির চোখে পানি আসার মতো যথেষ্ট। ন্যান্সি আবেগ সামলে নিয়ে গানটা করে চলে যান। সেদিন আর হাবিবের সামনে দাঁড়িয়ে ঠিকমতো কথাও বলতে পারেন না। আবার হয়তো কোনো একটা কাজে হাবিব ন্যান্সিকে ডাকলেন, তখন যেন মান ভাঙল ন্যান্সির। এমনি খুনসুটির মধ্য দিয়েই গুরু-শিষ্যর জুটি এগিয়ে চলেছে। ভক্তরাও পাচ্ছেন তাঁদের ভালো লাগার গান।

নীরব-সারিকা
মডেলিংয়ের মাধ্যমে ক্যারিয়ার শুরু হলেও নীরব এখন চলচ্চিত্রেই বেশি ব্যস্ত, সারিকা ব্যস্ত মডেলিং এবং টিভি নাটকে। হাতেগোনা তিন-চারটি বিজ্ঞাপন ছাড়া দুজনের একসঙ্গে কাজ করা হয়নি বললেই চলে। কিন্তু দুই মাধ্যমে কাজ করলেও নীরব-সারিকা জুটি সবার কাছে বেশ আলোচিত। নীরব-সারিকা একসঙ্গে বলেন, ‘মুঠোফোনের একটি বিজ্ঞাপনচিত্রে কাজ করতে গিয়ে আমাদের পরিচয়। কয়েক মাস পরই ছিল ঈদ। এ সময় দুজন একসঙ্গে অনেকগুলো ফ্যাশন হাউসের ফটোশুটে অংশ নিই। বেশ কয়েকটি বিজ্ঞাপনে আমরা দুজন একসঙ্গে কাজ করেছি। এ ছাড়া বিভিন্ন টিভি অনুষ্ঠান এবং মিডিয়ার নানা ঘরোয়া আয়োজনে আমাদের একসঙ্গে উপস্থিতিটা হয়তো সবাই নানা কিছু মনে করতে পারে। তবে জুটি হিসেবে আমাদের গ্রহণ করার জন্য দর্শকের প্রতি অনেক কৃতজ্ঞতা।’
দুজনের কোনো কাজ না থাকলে সাধারণত ঘুরে বেড়াতে এবং খেতে পছন্দ করেন। আর ঘুরতে গেলেই গাড়ি ড্রাইভ করতে গিয়ে বাধে ঝগড়া। নীরব বলেন, খুব জোরে গাড়ি চালাতে চালাতে হঠাৎ করে ব্রেক কষি। এ নিয়ে প্রায়ই সারিকা আমার সঙ্গে রাগারাগি করেন। এমনকি কথাবার্তাও বন্ধ হয়ে যায়। সারিকা বলেন, ‘আমার আসলে জোরে গাড়ি চালানোতে কোনো আপত্তি নেই। কিন্তু সে ক্ষেত্রে নিয়ন্ত্রণ ভালো থাকতে হবে। নীরব একেবারে উরাধুরা ড্রাইভ করে। নীরব বলেন, ও (সারিকা) পরিবারের একমাত্র মেয়ে। খুবই আহ্লাদি। আর আমি হচ্ছি আমাদের পরিবারের সবচেয়ে ছোট। দুজনই কোনো কিছু সহজে মেনে নিতে পারি না। মাঝেমাঝে এ নিয়ে ঝগড়া পর্যন্ত হয়।
জুটির বাইরেও শোনা যাচ্ছে দুজনের মধ্যে প্রেমের সম্পর্কের বিষয়। এ নিয়ে নীরব-সারিকা দুজনই বলেন, ‘একসঙ্গে চলতে গেলে দুজনের প্রতি ভালো লাগার সম্পর্ক তৈরি হতেই পারে। এটা আসলে ভবিষ্যৎ বলে দেবে।’



কত নাটকের চরিত্রেই রূপদান করতে হয় অভিনয়শিল্পীদের। একটি ভালো চরিত্র ফুটিয়ে তুলতে হলে এর পেছনে দিতে হয় কত মেধা, কত পরিশ্রম। নিজের কাছে ভালো লাগে—এমন কয়েকটি চলচ্চিত্র বা নাটকের চরিত্র নিয়েই বলেছেন শিল্পীরা

হুমায়ুন ফরীদি
সংশপ্তক-এর রমজান
সংশপ্তক উপন্যাসে রমজান চরিত্রটিকে শহীদুল্লা কায়সার এমনভাবেই তুলে ধরেছেন যে আমাকে এই চরিত্রে অভিনয় করতে খুব বেশি বেগ পেতে হয়নি বা এ জন্য আলাদা করে কোনো প্রস্তুতি নিতে হয়নি। আসলে রমজান চরিত্রটি এমনিতেই ছিল নাটকীয়, কখনো কখনো অতিনাটকীয়। ফলে স্বাভাবিকভাবেই অভিনয়টা করে গেছি। বরং অন্য অনেক নাটক আছে, যেগুলোর কাজ করার আগে আমি অনেকবার ভেবেছি সেসব নাটকের চরিত্র নিয়ে।
নাটকের নির্মাতা আবদুল্লাহ আল-মামুন একদিন আমাকে বললেন, ‘সংশপ্তক পড়েছ।’ বললাম, হ্যাঁ। তিনি বললেন, ‘তোমাকে রমজান চরিত্রটি করতে হবে।’ আমি আবার উপন্যাসটি পড়লাম। এরপর কাজ শুরু হওয়ার সময় চুলের ঝুঁটি বেঁধে ফেললাম। এর কারণ ছিল, যখন আমার কানটা কাটা হবে, তখন যেন আমি চুলের ঝুঁটি ছেড়ে দিতে পারি। তাহলে কাটা কানটি আর দেখা যাবে না।
নাটকটি প্রচারের পর দেখা গেল, রমজান চরিত্রটি বেশ জনপ্রিয়তা পেল। আমার এখনো মনে আছে, এই নাটকের আউটডোর ক্যামেরাম্যান ছিল আমার বন্ধু আনোয়ার হোসেন বুলু। জয়দেবপুর চৌরাস্তার পাশে একটি গ্রাম ছিল, সেখানেই আমরা শুটিং করতাম। বুলুর একটি মোটরসাইকেল ছিল। সেই মোটরসাইকেলে চড়ে আমি আর বুলু দুপুরবেলা চলে যেতাম একটা হোটেলে। গিয়েই বলতাম, ‘যা যা আছে সব এক প্লেটে করে নিয়া আসো।’ হোটেলওয়ালা সেভাবেই কাজ করতেন। ভেজালমুক্ত খাবার। মন শান্তি করে খেয়ে আবার শুটিংয়ে চলে যেতাম।
রমজান চরিত্রটি সত্যিই এতটা জনপ্রিয়তা পেল যে চারদিক থেকেই বেশ সাড়া পাচ্ছিলাম। এমন একটি চরিত্রের কথা কি সহজে ভোলা যায়?

মৌসুমী
কেয়ামত থেকে কেয়ামত-এর রেশমি
প্রথম ছবি। কেয়ামত থেকে কেয়ামত। দারুণ উৎসাহ। বড় পর্দায় নিজেকে দেখা যাবে। প্রথম দিন শুটিং। উফ্, সে যে কী উত্তেজনা আমার মধ্যে! আমার চরিত্রের নাম রেশমি। কাজ শুরু হলো। একেকটি দৃশ্যে কাজ করছি আর আমি যেন নিজেই রেশমি হয়ে যাচ্ছি। আমি জানি, জুহি চাওলা এই রেশমি চরিত্রটিতেই অনেক সুন্দর অভিনয় করেছিলেন। আমি জুহির মতো হয়তো কাজ করতে পারব না। কিন্তু আমি রেশমি হয়ে যাচ্ছিলাম। খুব সুন্দর সুন্দর লোকেশনে গিয়েছি। সেখানে কাজ করেছি। এরপর সেই আবেগঘন দৃশ্যটির কাজ। সালমানকে সবাই মারছে। আর আমি সেই দৃশ্য দেখে পাহাড় থেকে গড়িয়ে গড়িয়ে পড়ে যাচ্ছি। আমি পরিচালক সোহানুর রহমান সোহান ভাইকে বললাম, এই দৃশ্যটির কাজ কি এখনই করতে হবে? সোহান ভাই বললেন, ‘না, তোমার ডামি ব্যবহার করা হবে।’ দেখি কি, একজন ছেলেকে আমার মতোই শাড়ি পরিয়ে রাখা হয়েছে। আমি বিরক্ত হয়ে বললাম, এটা কোনো কথা হলো? আমি থাকতে অন্য মানুষ কেন এই শট দেবে? পরিচালক বললেন, ‘তোমার মাথা খারাপ। এত উঁচু পাহাড় থেকে তোমাকে যদি গড়িয়ে গড়িয়ে পড়ার দৃশ্যে কাজ করাই, তাহলে দেখা যাবে সিনেমা মুক্তির আগেই তুমি আর আমাদের মাঝে নেই বা বড় কোনো দুর্ঘটনা ঘটতে পারে।’ আমি মন খারাপ করেই গাড়িতে উঠে বসলাম। দেখি, দূর পাহাড় থেকে আমার ডামি গড়িয়ে গড়িয়ে পড়ছে।
পরের দিন আবার আমার শুটিং। আমার আর সালমানের মৃত্যুদৃশ্য। সত্যি যখন আমরা সেই দৃশ্যে অভিনয় করলাম, তখন মনে হচ্ছিল সত্যিই যেন আমরা মারা যাচ্ছি। আমাদের দুজনের চোখ দিয়েই পানি আসছিল। পরে দেখি অনেকেই চোখ মুছছে। এখনো যখন এই ছবিটির রেশমি চরিত্রের কথা মনে হয়, মনে পড়ে অনেক অনেক স্মৃতি। এমন চরিত্রের কথা কি ভুলতে পারি?

রিয়াজ
মনের মাঝে তুমির সিন্টু
আমার অভিনয়জীবনটা খুব বেশি দিনের নয়। অল্প সময়ের মধ্যেই আমি অনেকগুলো ভালো চরিত্রে কাজ করার সুযোগ পেয়েছিলাম। এর মধ্যে একটি হচ্ছে মনের মাঝে তুমির সিন্টু চরিত্র। ছবিতে কাজ করার জন্য যখন হায়দরাবাদে গেলাম, তখনো বুঝিনি যে এমন একটি ছবি এবং চরিত্র আমার জন্য অপেক্ষা করছে। প্রথম দিন কাজ করলাম। আমাদের বলা হলো, সূর্য ওঠার সময় তৈরি থাকতে হবে। আমরা সেভাবেই তৈরি হলাম। আমাদের একটি নদীর কাছে নিয়ে যাওয়া হলো। সেখানে কাজ করলাম। এরপর একটি সাগরপাড়ে। কী যে উত্তেজনা, চোখ ধাঁধানো লোকেশন দেখে মুগ্ধ হবে না কে?
সেদিন রাতেই মনে হলো যে আমি বোধ হয় এমন একটি ছবিতে অভিনয় করছি, যে ছবিটি বাংলাদেশে একটি ঐতিহাসিক প্রেমের ছবি হিসেবে চিহ্নিত হবে এবং এই ছবির চরিত্রটি হয়তো আমাকে আরও এক ধাপ ওপরে নিয়ে যাবে।
কাজ করলাম সেভাবেই। টানা এক মাস আমরা কাজ করলাম। গানগুলো যেদিন শুনলাম সেদিনই বিড়বিড় করে বললাম, এই ছবির গান বাজারে এলেই ছবি হিট হয়ে যাবে। আমার প্রতিটি কথাই বাস্তবে ফলেছে। সিন্টুর এই চরিত্র এমনভাবেই মানুষ গ্রহণ করল যে ছবি মুক্তির পর আমাকে অনেকেই সিন্টু নামে ডেকেছে। আফসোস যে এখন আর এমন চরিত্র চোখে পড়ে না।
এ ছবির একটি দৃশ্য ছিল, আমি পূর্ণিমাকে আমার পরিচয় দিয়ে ভালোবাসার কথাগুলো বলতে পারি না। তখন সাগরপাড়ে এসে আমার বন্ধু হাবু আমাকে বলে, ‘কাঁদ, আরও বেশি করে কাঁদ, কাঁদলে তোর মনটা হালকা হবে।’ এ সময় আমরা সাগরের যে জায়গায় দাঁড়িয়ে ছিলাম, সেখানে বড় বড় ঢেউ এসে আছড়ে পড়ছিল। সত্যি এমন কান্না পেল যে চোখে আর গ্লিসারিন লাগাতে হলো না। এমনিতেই দুই চোখ বেয়ে পানি ঝরতে লাগল। এমন একটি চরিত্রের কথা অম্লান হয়ে আছে আমার হূদয়ে।

বিপাশা
এপিটাফ-এর সেই মেয়েটি (নিশি)
এপিটাফ নামে একটি নাটক করেছিলাম। নাটকে আমার যে চরিত্রটি ছিল, কাজটি করার আগে, প্রতিটি সংলাপ বলার আগে তা আমাকে বেশ ভাবিয়েছে। কিছু সংলাপের ছিল রূপক অর্থ। আমার মনে হচ্ছে আমার এই হাতের তালুর ওপরে ঘোড়া ছুটছে। এই যে এই সংলাপ, আমার এখনো মনে আছে। প্রতিটা সংলাপ বলার আগে আমি অনুভব করতাম। আমি আমার হাতের দিকে তাকিয়ে থাকতাম, মনে হতো, সত্যিই আমার হাতের ওপর ঘোড়া ছুটছে। ওখানে মেয়েটির মানসিক ভারসাম্যহীনতা ছিল, তবে তার আগে তার অতীত জীবন ছিল, কেন সে মানসিকভাবে ভারসাম্যহীন হলো...আমাদের মনে অনেকগুলো স্তর আছে, সেই স্তরগুলোর মধ্য দিয়েই মেয়েটি পরিভ্রমণ করেছে। সে যখন কথা বলে, তখন ওর ভাবনার জায়গাটা উঠে আসে। ও যেন দেখতে পায়। একজন মানুষ যখন অভিনয় করে, তখন তার সবচেয়ে বড় অর্জন হচ্ছে, ভিন্ন মানুষকে ধারণ করার একটা সুযোগ সে পায়। এটা আর কোনো পেশায় সম্ভব নয়। তাকে ওই মানুষটি হয়ে উঠতে হয়। নাট্যকার একরকম ভেবে চরিত্র তৈরি করেন, নির্দেশক তা ভিজ্যুয়ালাইজ করেন আর অভিনেতা কিন্তু সেই মানুষ বা চরিত্রটির জীবন যাপন করেন। আমাকেও কিন্তু ওই মেয়েটির জীবনের একটা অংশ যাপন করতে হয়েছে। মেয়েটির ভাবনার জায়গাটা জানার জন্য আমাকে অনেক পড়াশোনা করতে হয়েছে। একজন নাট্যকার একটি চরিত্র তৈরি করলেন, আমি তাতে কতটা সৃজনশীলতা যোগ করতে পারলাম, সেটাই প্রশ্ন। আমি আমার সর্বোচ্চ চেষ্টাটা করেছি। কতটুকু হয়েছে, সেটা পরের ব্যাপার। নাসরীন জাহানের কাহিনি নিয়ে হয়েছিল নাটকটি। পরিচালক ছিলেন অনন্ত হিরা। আমার সহশিল্পী ছিলেন খালেদ খান, আহমেদ রুবেল ও আতাউর রহমান—যাঁরা প্রত্যেকে নিজ নিজ ক্ষেত্রে উজ্জ্বল। ফলে আমাদের ইন্টারঅ্যাকশন বা মিথস্ক্রিয়া ছিল খুব আরামের। কারণ আমি জানতাম, আমি যাদের সঙ্গে অভিনয় করছি, তারা সবাই খুব উঁচু মাপের অভিনয়শিল্পী। এটা ছিল একটা টেলিফিল্ম। প্রায় ৯ বছর আগের নাটক এটা। যদ্দুর মনে পড়ে মেয়েটির নাম ছিল নিশি। চরিত্রটি করে আমি তৃপ্তি পেয়েছিলাম।

জয়া আহসান
তারপরও আঙ্গুরলতা নন্দকে ভালোবাসে-এর আঙ্গুরলতা
আমি তো কাজ করছি অনেক দিন হলো। নানা ধরনের চরিত্রে অভিনয় করছি। যখন যে চরিত্রে অভিনয় করি, তখন সেটাই আমার কাছে খুব বেশি গুরুত্বপূর্ণ হয়ে যায়। আমি কিন্তু নিজের চরিত্রটিকে ঠিক ঠিকভাবে ফুটিয়ে তোলার জন্য শতভাগ চেষ্টা করি। এর পরও যদি শুধু একটা উল্লেখযোগ্য চরিত্রের কথা জানতে চান, আমি ‘আঙ্গুরলতা’র কথা বলব। মেজবাউর রহমান সুমনের টেলিছবি তারপরও আঙ্গুরলতা নন্দকে ভালোবাসে। আঙ্গুরলতা আমার দেখা কোনো চরিত্র নয়। আমি ওকে আগে কখনো দেখিনি। তাকে অনুভব করিনি। আমরা টেলিছবিটির কাজ করেছিলাম দৌলতদিয়ায় পতিতালয়ে। টানা কয়েক দিন ওখানে থেকেছি। যৌনকর্মীদের সঙ্গে মিশেছি, থেকেছি, কথা বলেছি, তাদেরকে কাছ থেকে বোঝার ও জানার চেষ্টা করেছি। একসময় ওদের সঙ্গে চমৎকার সম্পর্ক তৈরি হয়ে যায়। কাছ থেকে ওদের দুঃখ-দুর্দশা দেখেছি। কাজ করতে গিয়ে ওদের খুব কাছাকাছি চলে গিয়েছিলাম, মনে হয়েছিল, আমি ওদেরই একজন। ওদের দুঃখের সঙ্গী। তাদের মধ্য থেকে কয়েকজন নিজের সন্তান আমার হাতে তুলে দিতে চেয়েছিলেন, যাতে সন্তানটি ঠিকমতো মানুষ হয়। টেলিছবিটির গল্পটাও ছিল অসাধারণ। এখানে একজন যৌনকর্মীর প্রেমের জায়গাটা তুলে আনার চেষ্টা করা হয়েছে। শুটিং শেষ হওয়ার পর আমরা কাউকে কিছু না জানিয়েই চলে আসতে বাধ্য হয়েছিলাম। ‘আঙ্গুরলতা’ আমার অভিনয়জীবনের অন্যতম সেরা বন্ধু।
এ ছাড়া চলচ্চিত্রে নাসির উদ্দীন ইউসুফের গেরিলা ছবির ‘বিলকিস’কে খুব ভালো লেগেছে। আমি তো মুক্তিযুদ্ধ-পরবর্তী প্রজন্ম। বড়দের মুখে মুক্তিযুদ্ধের অনেক গল্প শুনেছি। কিন্তু গেরিলা ছবিতে কাজ করতে গিয়ে আমি ওই সময়ের একটা মানুষ হয়ে গিয়েছিলাম। চলে গিয়েছিলাম ১৯৭১ সালে। ওই সময়ের বিলকিস হয়ে ওঠার চেষ্টা করেছি।

আজাদ আবুল কালাম
পাথর-এর বশির চোরা
মঞ্চে-টেলিভিশনে একাধিক নাটকে অভিনয়ের সুযোগ হয়েছে। প্রিয় চরিত্রও একাধিক। আমার প্রিয় চরিত্র আরণ্যক নাট্যদলের পাথর নাটকটির বশির চোরা। এই নাটকটি সম্ভবত ১৯৯৩ সালে মঞ্চে আসে। মামুনুর রশীদের লেখা আর নির্দেশনায় ছিলেন আজিজুল হাকিম। আমি নাটকটিতে সহকারী নির্দেশক হিসেবে ছিলাম। নাটকটির চূড়ান্ত মহড়া শুরু হওয়ার আগে মূল চরিত্রগুলো দলের কর্মীদের মাঝে ভাগ করে দেওয়া হয়। তবে একটা চরিত্র থেকে যায়। এটি সেই ‘বশির চোরা’। আজিজুল হাকিম আমাকে চরিত্রটি করতে বললেন। আমি রাজি হয়ে গেলাম। চরিত্রটিতে কাজের তেমন কিছু নেই। মাত্র দুটি দৃশ্যে দেখা যাবে। তবে আমি একটা জিনিস বরাবরই লক্ষ করেছি, মামুনুর রশীদের লেখা নাটকে যে চরিত্রই হোক না কেন, অভিনয়ের একটা জায়গা থাকে। যে কেউ-ই ইচ্ছা করলেই কাজ দিয়ে বের হয়ে আসতে পারে। বশির চরিত্রটির মধ্যে কিছু না থাকলেও কাজের জায়গা ছিল। একটা বয়স্ক চোরের চরিত্র কেমন হবে, তা বোঝার চেষ্টা করেছি। ভাষা ছিল সিরাজগঞ্জ এলাকার। ভাষাও আমাকে রপ্ত করতে হয়েছে। সব মিলে নিজের মধ্যে চরিত্রের পরিবেশটা তৈরির জন্য প্রস্তুত হতে থাকি। আমি আগেই বলেছি মামুনুর রশীদের নাটকে জায়গা থাকে। আমি সম্ভবত সেই জায়গাটা ধরে কাজটি করতে পেরেছিলাম। বশির চোরা বয়স্ক। এখন চুরি না করলেও গ্রামে পুলিশ এলেই তাঁর মধ্যে অস্থির অবস্থা তৈরি হয়। সে পালিয়ে থাকতে চায়। ভয় পায়। বশির চোরা শেষ বয়সে এসে তাঁর অতীত অপকর্মের জন্য মানসিকভাবে অসুস্থ থাকে। আমি মনে করি প্রকৃত বশির চোরার মতোই চরিত্রটি তৈরিতে নিজেকে পরিপূর্ণ করতে পেরেছিলাম।
পাথর নাটকটির শততম মঞ্চায়ন পার হয়েছে। দেশের বাইরেও এর বেশ কয়েকটি প্রদর্শনী হয়েছে।

চঞ্চল চৌধুরী
মনপুরার সোনাই
নিজের অভিনীত প্রতিটি চরিত্রই প্রিয়। একটি চরিত্র নিয়ে কথা বলা বেশ মুশকিল। তৌকীর আহমেদের রূপকথার গল্প, গৌতম ঘোষের মনের মানুষ এবং গিয়াস উদ্দীন সেলিমের মনপুরা চলচ্চিত্রে অভিনয় করেছি। ২০০টির মতো নাটকে অভিনয় করা হয়েছে। মঞ্চ থেকে আমার যাত্রা শুরু হয়েছে। তাই এর কথা বাদ দিলে অসম্পূর্ণ থেকে যায়। সংক্রান্তি নাটকের কর্নেটবাদক, মানুষ নাটকের জনা ও রাঢ়াঙ-এর দারোগা চরিত্র আমাকে বারবার আত্মতৃপ্ত করে।
আজ মনপুরার সোনাই হওয়ার গল্প বলব। এটি আমার অভিনয়জীবনের অন্যতম সেরা কাজ। গিয়াস উদ্দীন সেলিমের সঙ্গে মনপুরায় কাজ করার আগে থেকে আলোচনা হয়েছে। পারস্পরিক মতবিনিময় করেছি। চিত্রনাট্য পড়েছি। নিজের মধ্যে সোনাইকে ধারণ করেছি।মনপুরার সোনাই খুনের মিথ্যা অভিযোগ নিয়ে একটি চরাঞ্চলে একা থাকতে শুরু করে। ফলে তার চুল একটু বড় হয়ে যায়। সেই কারণে সে সময় চুল বড় রাখতে হয়। চরে একা থাকতে থাকতে সোনাই হাঁপিয়ে ওঠে। একসময় তার সেই আশ্রয়দাতা চাচাকে বলে, একা থাকতে পারবে না। তার সঙ্গী লাগবে। তখন তিনি সোনাইকে কয়েকটি গরু, ছাগল ও ময়না পাখি দিয়ে আসে। মনে হলো অভিনয়ের প্রয়োজনে তো এদের সঙ্গে সখ্য করতে হবে। শুটিংয়ের ফাঁকে ফাঁকে গরু-ছাগলকে বিস্কুট, পাতা ও ঘাস খাওয়াতাম। ময়না পাখিটার সঙ্গে কথা বলতাম। ওরা যেন আমার কথা বুঝত। মনপুরায় একটি দৃশ্য এমন ছিল, সোনাই চলে যাবে, সে তখন ছাগলকে কোলে তুলে আদর করে। সেই দৃশ্যে ছাগলটির অভিনয় সবাইকে মুগ্ধ করেছিল। অনেকেই আমাকে জিজ্ঞাসা করেছে, এমন অভিনয় কীভাবে করল ছাগলটি। এ রকম ছোটবড় অনেক ধরনের প্রস্তুতি এবং পুরো দলের প্রচেষ্টায় আমরা সফলভাবে কাজটা শেষ করেছি।



তিনি আসছেন। বচ্চন পরিবারের চতুর্থ প্রজন্ম, ঐশ্বরিয়া রাই বচ্চন-অভিষেক বচ্চনের প্রথম সন্তান ভূমিষ্ঠ হতে যাচ্ছেন। কিন্তু কবে? ১১.১১.১১? এমনই এক তারিখ চূড়ান্ত করা হয়েছে। চিকিৎসক নন, তারিখটি বাজিকরদের আবিষ্কার। তাঁদের ধারণা, ঐশ্বরিয়ার সন্তান এমনই একটি বিশেষ দিনে জন্ম নেবেন। ‘বিশেষ দিন’-এর রেশ ধরেই অন্য বাজিকরদের ধারণা, ১১ নভেম্বর নয়, ১৪ নভেম্বর সেই ‘ঐতিহাসিক দিন’। কারণ, সেদিন ‘বিশ্ব শিশু দিবস’। ১ নভেম্বর মা ঐশ্বরিয়া রাই বচ্চনের ৩৮তম জন্মবার্ষিকী। সে দিনটিও উড়িয়ে দিচ্ছেন না কেউ। তারিখ যা-ই হোক, অনাগত বচ্চন আগমনের আগেই যে চারদিকে ‘মহা সার্কাস’ শুরু হয়ে গেছে, তা দেখে বচ্চনরা বেশ বিরক্ত। টিভি চ্যানেলে তার লিঙ্গ নিয়ে জরিপ চলছে, ভোটাভুটিতে যমজ সন্তানের ভোট-ই বেশি। ওদিকে বাজিকরেরাও লাখো-কোটি রুপির বাজি ধরে আছেন; কেউ তারিখ নিয়ে, কেউ লিঙ্গ নিয়ে। অতি উৎসুকদের মাত্রাতিরিক্ত বাড়াবাড়ি দেখে বিরক্ত অভিষেক বচ্চন অনুরোধ জানিয়েছেন, ‘বাজি নয়, চলুন, সবাই মিলে প্রার্থনা করি, যেন আমাদের সন্তান সুস্থ-স্বাভাবিক পরিবেশে জন্ম নিতে পারে।’ কে শোনে কার কথা! জুম টিভিতে জরিপ চলছে—সাবেক মিস ইন্ডিয়া ঐশ্বরিয়া রাই বচ্চন, লারা দত্ত, সেলিনা জেটলির মধ্যে কার বেবি বাম্প সবচেয়ে আকর্ষণীয়? যদিও ঐশ্বরিয়াকে মিলিয়ন ডলারের প্রস্তাব দিয়েও আন্তর্জাতিক তিনটি ফ্যাশন ম্যাগাজিন ভোগ, অ্যালে, কসমোপলিটন বেবি বাম্পের ছবি তোলাতে পারেনি। এমনকি একটি আন্তর্জাতিক এবং একটি ভারতীয় টিভি চ্যানেল ঐশ্বরিয়ার ডেলিভারির পরবর্তী মুহূর্তের ভিডিও ফুটেজ ধারণের জন্য মোটা অঙ্কের অর্থ প্রস্তাব করেছে বচ্চন পরিবারকে। এই প্রস্তাবও বিনয়ের সঙ্গে ফিরিয়ে দিয়েছেন বচ্চনরা। ঐশ্বরিয়ার যুক্তি, ‘আমরা কখনোই আমাদের ব্যক্তিগত ব্যাপার নিয়ে প্রচারমাধ্যমের বাড়াবাড়িকে প্রশ্রয় দিইনি। বিয়ের ছবি, ভিডিওর স্বত্বও কারও কাছে বিক্রি করিনি। এবারও তার ব্যতিক্রম হবে না।’ প্রচারমাধ্যমে ছড়িয়ে পড়া খবর ‘ঐশ্বরিয়া-অভিষেক যমজ মেয়েসন্তানের মা-বাবা হতে যাচ্ছেন’ উড়িয়ে দিয়েছেন অভিষেক। তিনি বলেন, ‘ছেলে-মেয়ে কী হবে, তা সময় হলেই জানতে পারবেন। আগে থেকে বলাটা আমাদের সংস্কারের মধ্যে পড়ে না। এটুকু বলতে পারি, আমার এই দুটি হাত এখন ছোট্ট শিশুটিকে বরণ করে নেওয়ার জন্য একদম প্রস্তুত।’
চিকিৎসক সময় বেঁধে দিয়েছেন নভেম্বরে। আর সেই হিসাবে বচ্চন পরিবারে নভেম্বরে জন্ম নেওয়া ষষ্ঠ সদস্য হতে যাচ্ছেন অনাগত বচ্চন। অমিতাভ বচ্চন ও অভিষেক বচ্চন—দুজনই পুরো নভেম্বর মাস কাজ থেকে ছুটি নিয়েছেন। ধুম ৩ ছবির শুটিং নভেম্বরে শুরু হওয়ার কথা থাকলেও বচ্চনদের অনুরোধে তা আর হচ্ছে না। এ কারণে ধুম ৩ মুক্তির তারিখও ২০১২ থেকে পিছিয়ে ২০১৩-তে নেওয়া হয়েছে।
কেমন আছেন ঐশ্বরিয়া রাই বচ্চন? তা দেখতেই গত সোমবার জুহুর জলসা বাংলোতে ঢল নেমেছিল নারী তারকা ও পুরুষ তারকাদের স্ত্রীদের। ঐশ্বরিয়ার গোদ-ভারাই বা বেবি শাওয়ার অনুষ্ঠানের আয়োজন করেছিলেন শাশুড়ি জয়া বচ্চন। পুত্রবধূ কী পোশাক পরবেন, সঙ্গে কী গয়না পরবেন, অনুষ্ঠানে অতিথি কারা থাকবেন, খাবারের মেন্যু কী হবে—সব একাই ঠিক করেছেন জয়া বচ্চন। অমিতাভ বচ্চন তখন সিডনিতে লিওনার্দো ডিক্যাপ্রিও, টবি ম্যাগুরের সঙ্গে দ্য গ্রেট গেটস্বি ছবির শুটিংয়ে ব্যস্ত। অভিষেক জয়পুর থেকে, বোন শ্বেতা বচ্চন দিল্লি থেকে এসেছিলেন মা জয়াকে সহযোগিতা করার জন্য। অভিষেক পরেছিলেন হালকা সোনালি রঙের কুর্তা-পায়জামা, ঐশ্বরিয়ার পরনে ছিল আবু জানি-সন্দীপের তৈরি স্যাফরন-লাল রঙের লেহেঙ্গা, সঙ্গে ফুলের গয়না। অনুষ্ঠান শেষে রীতি অনুযায়ী ডেলিভারির আগ পর্যন্ত মায়ের বাড়িতেই থাকতে হচ্ছে ঐশ্বরিয়াকে। তাই স্বামীর বাড়িতে সেদিন দীপাবলির আলোকসজ্জা দেখতে চেয়েছিলেন অ্যাশ। তাঁর অনুরোধেই পুরো বাড়ি সেজেছিল ফুলের মালায়, আলোর খেলায়। ঐশ্বরিয়ার প্রিয় দক্ষিণ ভারতীয় খাবার ছিল মেন্যুতে। ঐশ্বরিয়াকে মধ্যমণি করে নেচে-গেয়ে অনুষ্ঠানের ঔজ্জ্বল্য বাড়িয়ে তুলেছিলেন সায়রা বানু, আশা পারেখ, ডিম্পল কাপাডিয়া, শ্রীদেবী, টুইঙ্কল খান্না, নীলম, কাজল, সরোজ খান, ঊর্মিলা, সোনালী বান্দ্রে, মান্যতা দত্ত, মানা শেঠি, নীতু কাপুর সিং, বৈভবী মার্চেন্ট, বিপাশা বসু, গৌরী খান, সুজান রোশন, করণ জোহর। ঐশ্বরিয়াও কৃতজ্ঞতাস্বরূপ নিজের ডিজাইন করা ওড়না উপহার দিয়েছেন প্রত্যেক অতিথিকে। বচ্চনরা বাড়াবাড়ি পছন্দ না করলে কী হবে! সেদিনও জলসার বাইরে শত শত আলোকচিত্রীর সমুদ্র তৈরি হয়েছিল। কেউ রাস্তায়, কেউ গাছে চড়ে, কেউ অন্য অ্যাপার্টমেন্টের ছাদ থেকে ছবি তোলার চেষ্টা করেছেন। এসব দেখে অনেকের প্রশ্ন, জন্ম নেওয়ার আগেই যিনি তারকা বনে গেছেন, তিনি জন্ম নিলে না জানি কী হয়!
 রুম্মান রশীদ খান
সূত্র: টাইমস অব ইন্ডিয়া, হিন্দুস্তান টাইমস, রেডিফ, ফিল্মফেয়ার, আপুন কা চয়েস, বিহাইন্ডউডস, ফার্স্টপোস্ট, ডিএনএ ইন্ডিয়া, ওয়ান ইন্ডিয়া, প্রোকেরালা, ইন্ডিয়ান এক্সপ্রেস, ম্যাডামতুসো, দাইজিওয়ার্ল্ড, সউফনিউস, বিজনেস ওয়্যার ইন্ডিয়া ডট কম অবলম্বনে



মনমতো খাবারের অর্ডার দেবেন। খাবেনও পেটপুরে। কিন্তু দিতে হবে না কানাকড়ি বিলও! না, বাবার হোটেল নয়; সত্যি সত্যিই এমন একটা রেস্তোরাঁ খুলেছেন জন বন জভি। নিজের শহর নিউজার্সিতে সাড়ম্বরে উদ্বোধন হলো মার্কিন এই সংগীত-তারকার অভিনব এই রেস্তোরাঁ। নাম জেবিজে সোল কিচেন। এই রেস্তোরাঁর মূল দর্শন একটাই—‘যা খুশি আপনি পরিশোধ করুন’।
খাবারের তালিকায় নেই কোনো মূল্য। কেবল প্রতি টেবিলে দেওয়া থাকবে খাম। খাবার শেষ করে যা খুশি এই খামে আপনি ভরে দিন। কেউ কিচ্ছু বলবে না। মানিব্যাগে টাকা নেই, কিংবা থাকলেও যৎসামান্য? লজ্জার কিছু নেই। আপনার জন্য খোলা আছে বিকল্প পথ। রেস্তোরাঁয় একটু কাজ করে দিন। কিংবা অংশ নিন জন বন জভি ফাউন্ডেশনের যেকোনো মহতী কাজে। চাইলে রেস্তোরাঁয় আপনি দান করতে পারেন আপনার পছন্দের যেকোনো জিনিস। আর এসব জিনিস কিংবা খামে ভরে দেওয়া আপনার টাকা চলে যাবে অসহায় মানুষের সাহায্যার্থে।
এরই মধ্যে স্বল্প আয়ের মানুষের জন্য ২৬০টি বাড়ি বানিয়ে দিয়েছে এই ফাউন্ডেশন। এবার এই রেস্তোরাঁ। বন জভি জানালেন, তাঁর পরিকল্পনায় আছে আরও বড় কিছু করার। কিন্তু কেন এই উদ্যোগ? ‘অর্থনৈতিক মন্দায় সবচেয়ে বড় ক্ষতিগ্রস্ত হয়েছে সাধারণ মানুষ, তাদের আয় কমেছে আশঙ্কাজনক হারে। যখন আমি জানলাম, আমাদের এ দেশেই প্রতি ছয়জনের একজন প্রতি রাতে ক্ষুধার্ত থেকে বিছানায় যায়, বুঝলাম এমন কিছু একটাই আমাদের করতে হবে।’ বলেছেন ৪৯ বছর বয়সী জন বন জভি।
ঠিক রেস্তোরাঁ কেন বানালেন, সেটার ব্যাখ্যাও দিয়েছেন, ‘আসলে পরিবারের সবাইকে নিয়ে খেতে যাওয়া, মাকে রান্না করতে হবে না, বাবাকেও টেবিল পরিষ্কার করতে হবে না বরং ছুটির মেজাজ নিয়ে সবাই রেস্তোরাঁয় যাবে—এটা তো আমাদের পুরোনো সংস্কৃতি। তা ছাড়া রেস্তোরাঁর টেবিলগুলোর সঙ্গেও অনেক পারিবারিক স্মৃতি জড়িয়ে থাকে।’ পকেটে টান পড়ায় মানুষ রেস্তোরাঁয় যাওয়া কমিয়ে দিয়েছে। জন বন জভি চেষ্টা করছেন যথাসাধ্য।
কিন্তু তাঁর এই একটা রেস্তোরাঁ দিয়ে তো আর পুরো আমেরিকার ক্ষুধার্ত মানুষের ক্ষুধা মিটবে না। বন জভি নিজেও তা জানেন। তবে যেকোনো উদ্যোগ তো শুরু করতে হয়। তাঁর আশা, সামনের দিনগুলোতে এগিয়ে আসবে অনেকেই। বড় তারকাদের রেস্তোরাঁ-ব্যবসা নতুন কিছু নয়। তবে শুধু ব্যবসার জন্য নয়, রেস্তোরাঁ যে সমাজের উপকারেও আসতে পারে, সেটাই যেন দেখিয়ে দিলেন এই তারকা।
এসব ঠিকই আছে। কিন্তু তাঁর গানের কী খবর? সেটাও চলছে। তাঁর ব্যান্ডদল বন জভির জন্য গান লিখছেন। ২০১৩ সালে আসবে তাদের নতুন অ্যালবাম। ওই বছর ব্যান্ডদল নিয়ে বিশ্ব সফরেও বের হওয়ার পরিকল্পনা আছে তাঁর।
 শারমিন আখতার
সূত্র: ইয়াহু নিউজ



কখনো জুজুৎসুর প্যাঁচ। কখনো লাগসই কুংফু-কারাতে। আর খালি হাতে কাজ না হলে পকেটে তো বিশ্বস্ত বন্ধুটা আছেই—ওয়ালথার পিপিকে। নির্ভুল নিশানায় তাক করে কেবল ট্রিগার টেনে দিলেই খেল খতম। এরপর পিস্তলের মাথায় একটা ফুঁ দিয়ে জলদগম্ভীর স্বরে দেওয়া সেই বিখ্যাত সংলাপ: দ্য নেম ইজ... না, জেমস বন্ড নন; ইংলিশ, জনি ইংলিশ!
জেমস বন্ডের সঙ্গে জনি ইংলিশের মিল আছে অনেক দিক দিয়েই। দুজনই ব্রিটিশ সিক্রেট এজেন্ট। দুজনই দুর্ধর্ষ সব অভিযানে নেমে পড়েন। কিন্তু মিল শেষ এখানেই। বন্ডের সঙ্গে কোনো দিক দিয়েই আর তুলনা চলে না জনি ইংলিশের। জনি ইংলিশ যে আসলে জেমস বন্ডের কমেডি রূপ!
২০০৩ সালে মুক্তি পেয়েছিল প্রথম ছবিটি, জনি ইংলিশ নামেই। মুখ্য চরিত্রে অভিনয় করেছিলেন রোয়ান অ্যাটকিনসন। ঠিকই ধরেছেন, মিস্টার বিন খ্যাত সেই বিখ্যাত ব্রিটিশ অভিনেতা। অ্যাটকিনসন যেখানে আছেন, সেখানে হাসতে হাসতে পেটে খিল তো লাগবেই। সেবার দারুণ ব্যবসাসফল হয়েছিল এই স্পাই কমেডি। সেই সিরিজেরই নতুন ছবি জনি ইংলিশ রিবর্ন মুক্তি পেল কদিন আগে। এবারও প্রধান চরিত্রে অভিনয় করেছেন অ্যাটকিনসন। আর তাঁর বসের ভূমিকায় কে আছেন জানেন? এক্স ফাইলস তারকা গিলিয়ান অ্যান্ডারসন!
বড় পর্দায় অ্যাটকিনসন তাঁর প্যাঁচাটে মুখখানা সর্বশেষ দেখিয়েছিলেন চার বছর আগে, দুনিয়া মাতানো মিস্টার বিনস হলিডে দিয়ে। শোনা যাচ্ছিল, বড় পর্দায় আর অভিনয় করবেন না। এমনকি ধীরে ধীরে সব খান থেকেই গুটিয়ে নিচ্ছিলেন নিজেকে। কিন্তু ৫৬ বছর বয়সে আবারও ফিরে এলেন। এবং এবার স্পাই হিসেবেই। যে ছবিতে কিনা এই বয়সে তাঁকে স্ট্যান্টস দিতে হয়েছে বেশ কিছু ঝুঁকিপূর্ণ দৃশ্যে!
তাই বলে আবার ভেবে বসবেন না জনি ইংলিশ রিবর্ন মারদাঙ্গা অ্যাকশনে ভরপুর। মোটেও তা নয়। বরং জনি ইংলিশ দেখার অভিজ্ঞতা যাঁদের আছে, নিশ্চয়ই বুঝতে পারছেন, এবারও ভয়ংকর সব হাস্যকর কাণ্ডকারখানা করবেন জনি ইংলিশ।
ছবির শুরুতেই দেখা যাবে আগের অভিযানে জনি ইংলিশের ভয়ংকর সব ভুল কাজের শাস্তি হিসেবে তাঁকে পাঠানো হয়েছে তিব্বতে। সেখানেই মার্শাল আর্ট শিখছেন এই সিক্রেট এজেন্ট। দ্রুতই তোশিবা ব্রিটিশ ইন্টেলিজেন্স বা এম-সেভেনটিনের হেড কোয়ার্টারে ডাক পড়ে তাঁর। কারণ, তথ্য পাওয়া গেছে, একটা আন্তর্জাতিক খুনে চক্র চীনের রাষ্ট্রপ্রধানকে মেরে ফেলে বিশ্বে চরম অশান্তি তৈরি করতে চায়। রুখে দিতে হবে তাঁদের এই চক্রান্ত। আর এই মিশনের জন্য সবচেয়ে ‘যোগ্য’ লোকটিকেই বেছে নেওয়া হয়। অভিযানে নেমে পড়েন জনি ইংলিশ। তারপর? ছবিটা না দেখলেও বাজি ধরে বলে দেওয়া যায়, আবার সব বিষম খাওয়া হাসির কাণ্ডকারখানা করবেন জনি ইংলিশ। কিন্তু শেষ পর্যন্ত মিশন সাকসেসফুল করেই ছাড়বেন।
ছবি মুক্তি পাওয়ার আগে থেকেই প্রচার অভিযানে নেমে পড়েছিলেন। এখনো ব্যস্ত সময়ই যাচ্ছে অ্যাটকিনসনের। শুধু ছবির হিরোই নন; নির্বাহী প্রযোজকও। বাড়তি একটা দায়িত্ব তো আছেই। দেদার সাক্ষাৎকারও দিয়ে বেড়াচ্ছেন। এমনই এক সাক্ষাৎকারে বলেছেন গিলিয়ান অ্যান্ডারসনের সঙ্গে তাঁর অভিনয়ের অভিজ্ঞতার কথা। গিলিয়ান এমনিতে সিরিয়াস অভিনয়েই অভ্যস্ত। জনি ইংলিশ রিবর্ন-এ তাঁকে রাশভারী বস হিসেবে দেখানো হয়েছে। কিন্তু ওপাশের সহ-অভিনেতা যখন মিস্টার বিন, তখন রাশভারী অভিব্যক্তি তো ধরে রাখা মুশকিল।
জনি ইংলিশ সিরিজের প্রথম ছবিটির শুটিং শুরু হয়েছিল আট বছর আগে। মাঝখানের বিরতিটা তো লম্বা। অনেক কিছুই পাল্টেছে। এই পরিবর্তন কীভাবে দেখেন অ্যাটকিনসন? স্বভাবসুলভ ভঙ্গিতেই জানালেন, ‘কী আর পরিবর্তন হয়েছে! আমি আরও বুড়ো হয়েছি। কিছু স্ট্যান্টস নিতে গিয়ে বুড়ো হাড়ের ভেলকি দেখাতে গিয়ে উল্টো কাবু হয়ে গেছি, এই যা।’
 রাজীব হাসান
সূত্র: এলএ টাইমস



১. সামওয়ান লাইক ইউ: অ্যাডেলে (২১)
২. মুভস লাইক জ্যাগার: মেরুন ৫ ফিচারিং ক্রিস্টিনা অ্যাগুইলেরা
৩. পাম্পড আপ কিকস: ফস্টার দ্য পিপল (টর্চেস)
৪. সেক্সি অ্যান্ড আই নো ইট: এলএমএফএও
৫. স্টেরিও হার্টস: জিম ক্লাস হিরোজ ফিচারিং অ্যাডাম লেভাইন
৬. উই ফাউন্ড লাভ: রিহানা ফিচারিং ক্যালভিন হ্যারিস
৭. উইদাউট ইউ: ডেভিড গুটেয়া ফিচারিং ইউশার
৮. ইউ মেক মি ফিল...: কোবরা স্টারশিপ ফিচারিং সাবি
৯. পার্টি রক অ্যানথেম: এলএমএফএও ফিচারিং লরেন বেনেট অ্যান্ড গুনরক
১০. ইয়ং, ওয়াইল্ড অ্যান্ড ফ্রি: স্নুপ ডগ অ্যান্ড উইজ খলিফা ফিচারিং ব্রুনো মার্স



ঈদ সামনে রেখে এখন পর্যন্ত অডিও প্রযোজনা প্রতিষ্ঠানের প্রস্তুতি আশাব্যঞ্জক নয়। অ্যালবাম প্রকাশের ক্ষেত্রে একটি মাত্র প্রতিষ্ঠান ছাড়া সবার প্রস্তুতি চলছে ঢিমেতালেই। এখন পর্যন্ত (মঙ্গলবার) কেউই অ্যালবাম প্রকাশের ক্ষেত্রে চূড়ান্ত সিদ্ধান্ত নিতে পারেনি। বেশির ভাগ প্রতিষ্ঠানের সঙ্গে কথা বলে জানা গেছে, কোরবানির ঈদের এক সপ্তাহ আগেই চূড়ান্ত করা হবে কোন অ্যালবামগুলো প্রকাশিত হচ্ছে। তাই এখন পর্যন্ত নিশ্চিত করে কিছু বলা যাচ্ছে না। গতবারের মতো এবারও বেশির ভাগ অ্যালবামের শিল্পী নবীন। রয়েছে হাতেগোনা দু-একজন গুণী শিল্পীর অ্যালবামও।
সাউন্ডটেক
এই ঈদে কোনো অডিও অ্যালবামই প্রকাশ করছে না সাউন্ডটেক।

সংগীতা
সংগীতা প্রকাশ করছে বারী সিদ্দিকীর দুঃখ দিলে দুঃখ পাবি এবং তানভীর তারেকের মিশ্র অ্যালবাম প্রজাপতি মন। এই অ্যালবামের শিল্পীরা হলেন তানভীর তারেক, ইমরান, আরিফ ও নাফিদ। এ ছাড়া আসছে প্রমিত ও জনির একক অ্যালবাম।

জি সিরিজ
এবারের ঈদে সর্বাধিক ২০টি অ্যালবাম প্রকাশ করছে জি সিরিজ। এর মধ্যে উল্লেখযোগ্য কুমার বিশ্বজিতের ৪০টি গান নিয়ে একই মোড়কে চারটি অ্যালবাম। এগুলো হচ্ছে: মেঘের পালকি, স্বপ্নের আনাগোনা, একলা আকাশ ও প্রেমের আবাস; প্রয়াত ক্লোজআপ তারকা আবিদের নব আনন্দে জাগো; হূদয় খান ফিচারিং সন্দীপনের ভবের ঘোরে; জয় শাহরিয়ারের আধুনিক ও ফোক গানের অ্যালবাম এখনই; ডি রকস্টারখ্যাত শুভর অনেক কিছু; রাশাবের চরিত্র; পঞ্চম ফিচারিং শীতলের কোথায় পাবো তারে; এহসান রাহী ও পাভেলের আধুনিক ও পপ গানের অ্যালবাম এই শহরে এবং আহমেদ হুমায়ুন ফিচারিং হাকেলবেরি ফিন; এই অ্যালবামের শিল্পীরা হলেন—কিশোর, সাব্বির, কণিকা ও সেরাকণ্ঠের কোনাল। ব্যান্ডের মধ্যে উল্লেখযোগ্য হচ্ছে মহাকালের সেল্প টাইটেলড মহাকাল। চলচ্চিত্রের গানের অ্যালবামের মধ্যে রয়েছে প্রজাপতি, কুসুমপুরের গল্প ও রূপগাওয়াল। এই অ্যালবামের শিল্পীরা হলেন—হাবিব, ফেরদৌস ওয়াহিদ, মমতাজ, কুমার বিশ্বজিৎ, আরফিন রুমী, সালমা ও কণা।

লেজার ভিশন
এবারের ঈদে লেজার ভিশনের ব্যানারে উল্লেখযোগ্য অ্যালবামের মধ্যে রয়েছে সাবিনা ইয়াসমীনের ও কি আজ আসবে। নবীন শিল্পী পৃথ্বীরাজের ডট। শরমিন জাহানের নজরুলসংগীতের অ্যালবাম পলাশ-মঞ্জরি। আজিজুর রহমান তুহিনের রবীন্দ্রসংগীতের অ্যালবাম শুনিব প্রাণের শ্রবণে।

ফাহিম মিউজিক
ফাহিম মিউজিকও এখন পর্যন্ত ঈদের অ্যালবাম প্রকাশের বিষয়টি চূড়ান্ত করেনি। তবে একটি নাটক ও সিনেমার ডিভিডি ছাড়তে পারে বলে প্রতিষ্ঠান সূত্রে জানা গেছে।

ডেডলাইন মিউজিক
গতবার বেশ কয়েকটি অ্যালবাম প্রকাশ করলেও এবার মাত্র দুটি অ্যালবাম বাজারে ছাড়ছে প্রতিষ্ঠানটি। এর মধ্যে একটি ব্যান্ড। এটি হচ্ছে আরবান ফিকশনসের বিসর্জন উৎসব। রয়েছে মিশ্র অ্যালবাম শিহরণ। এর শিল্পীরা হলেন ন্যান্সি, কণা, পলবাশা, ইমরান, মিফতাহ প্রমুখ।

এটিএন মিউজিক
আইয়ুব বাচ্চুর সুর ও সংগীতে ইভা রহমানের ১৯তম একক এবং ইবরার টিপুর সুর ও সংগীত পরিচালনায় একটি মিশ্র অ্যালবাম প্রকাশিত হবে।

গানচিল
ক্ষুদে গানরাজের ২০০৯ সালের চ্যাম্পিয়ন প্রান্তির প্রথম একক প্রান্তির স্বপ্নগুলো। সুর ও সংগীত পরিচালনা করেছেন ফকির সাহাবউদ্দিন ও সুমন কল্যাণ। এ ছাড়া ক্ষুদে গানরাজের হূদ্য রঙিলা নাও প্রকাশিত হবে।
এবারের ঈদে মুক্তি পাচ্ছে মোট চারটি ছবি। এর তিনটিই হচ্ছে শাকিব খান ও অপু বিশ্বাস অভিনিত। অন্যটিতে অভিনয় করেছেন জাহিদ হাসান, মৌসুমী ও মোশাররফ করিম। ঈদের চারটি ছবি নিয়ে এ আয়োজন

কিং খান
একটি ছেলে, যে কি না ছোটবেলা থেকেই সবকিছু থেকে বঞ্চিত। অনাদর আর অবহেলার মধ্য দিয়েই বেড়ে উঠেছে সে। এ সময় নিজের অধিকার আদায়ের জন্য শহরের ত্রাসে পরিণত হয়। কিং খান হিসেবে নিজেকে জাহির করে।
এমনই এক গল্প নিয়ে পরিচালক মোহাম্মদ হোসেন জেমী নির্মাণ করেছেন কিং খান ছবিটি। এ ছবির বিভিন্ন চরিত্রে অভিনয় করেছেন শাকিব খান, অপু বিশ্বাস, মিমো, মিশা সওদাগরসহ আরও অনেকে।

প্রজাপতি
ওরা বিয়ে করে সুখেই বসবাস করছিল। ছেলেটি হঠাৎ করেই জুয়া খেলার নেশায় মেতে ওঠে। আস্তে আস্তে কাজকর্ম বন্ধ করে দেয় আর জুয়া খেলে। একসময় সে অর্থসংকটে পড়ে। অন্য একজনের কাছ থেকে টাকা ধার করে জুয়া খেলে। আবার হেরে গিয়ে ধারের জন্য ধরনা দেয়। কিন্তু এবারে ছেলেটি আর সহজে টাকা ধার পায় না।
এমনই এক গল্প নিয়ে মুহাম্মদ মোস্তফা কামাল রাজ নির্মাণ করেছেন প্রজাপতি ছবিটি। ছবির প্রধান তিনটি চরিত্রে অভিনয় করেছেন মৌসুমী, জাহিদ হাসান ও মোশাররফ করিম।

আদরের জামাই
দুজনের বন্ধুত্ব ধরে রাখতেই তারা তাদের ছোট ছোট ছেলেমেয়ে দুটিকে বিয়ে দেয়। কিন্তু কোনো এক ঘটনার কারণে ছেলের বাবার সঙ্গে বিশ্বাসঘাতকতা করে মেয়ের বাবা। ছেলেটির বাবা মারা যায়। বড় হওয়ার পর ছেলেটির মা যখন তার ছেলের বউ আনতে মেয়ের বাড়িতে যায়, তখন মেয়ের বাবা তাকে অপমান করে বাড়ি থেকে বের করে দেয়। এ কথা শোনার পর পরিচয় গোপন করে ছেলেটি মেয়ের বাড়িতে গিয়ে ওঠে এবং তাকে বিয়ে করে জামাই বনে যায়। যখন জামাইয়ের আসল পরিচয় বেরিয়ে আসে, তখন শুরু হয় অন্য গল্প।
শাহাদাৎ হোসেন লিটন এমনই এক গল্প নিয়ে নির্মাণ করেছেন আদরের জামাই ছবিটি। ছবিটির বিভিন্ন চরিত্রে অভিনয় করেছেন শাকিব খান, অপু বিশ্বাস, নিপুণ, সাদেক বাচ্চু, মিশা সওদাগর, রেহানাসহ আরও অনেকেই।

প্রিয়া আমার জান
জমিদারবাড়িতে ভৃত্যের কাজ করে ছেলেটির বাবা। বাড়ির মেয়ে প্রিয়াকে বাঁচাতে গিয়ে সেই ভৃত্য প্রাণ হারায়। তারপর ছেলেটি একা হয়ে যায়। প্রিয়াও চলে যায় অন্যত্র। ছেলেটি বড় হয়ে কাজের সন্ধানে এলাকা ছেড়ে শহরে আসে। সেখানে এসে পরিচয় হয় প্রিয়ার সঙ্গে। কিন্তু তখনো জানে না যে এই প্রিয়া সেই প্রিয়া, যাকে বাঁচাতে গিয়ে তার বাবা প্রাণ হারিয়েছে।
এমন গল্প নিয়ে পরিচালক রাজু চৌধুরী নির্মাণ করেছেন প্রিয়া আমার জান ছবিটি। ছবির বিভিন্ন চরিত্রে অভিনয় করেছেন শাকিব খান, অপু বিশ্বাস, মিশা সওদাগর, মিজু আহমেদসহ আরও অনেকে।



১৬ অক্টোবরের কথা। চট্টগ্রাম থেকে নতুন বউ নিয়ে হাবিব ঢাকায় ফিরবেন। বাড়ির লোকজন হাবিবের বাসাটি ফুলে ফুলে ভরিয়ে রেখেছে। হাবিব তাঁর স্ত্রী রেহানকে নিয়ে প্রবেশ করলেন। সে এক তিক্ত অভিজ্ঞতা। ফুলের সংস্পর্শে আসতে পারেন না হাবিব। কারণ, তাঁর অ্যালার্জির সমস্যা আছে। নতুন বউ বরণের কারণে হাবিব কিছু বলেননি। কিন্তু কিছুক্ষণ পরেই হাবিবের সারা শরীর যেন ফুলে গেল। অসুস্থ হয়ে পড়লেন তিনি। বাসার সবাই চিন্তিত হয়ে ছোটাছুটি। বাসা থেকে সব ফুল সরিয়ে ফেলা হলো। হাবিব একটু একটু করে সুস্থ হয়ে উঠলেন।
‘অন্যদিন হলে হয়তো রাগ করতাম। কিন্তু এমন দিনে কি কেউ রাগ করে, বলেন?’ বলছিলেন হাবিব।
বিয়ের চতুর্থ দিন ছিল সেদিন। ফোন আর বাসার লোকজন—এ নিয়েই হাবিবের দিনটা কেটেছে। রাত ১২টা ২৫ মিনিটে হাবিবের কাছ থেকে সময় পাওয়া গেল। বেশ খুশি তিনি। চোখেমুখে যেন সুখী মানুষের ছায়া।
জানতে চাইলাম, বিয়ের পরে এই চার দিনে হাবিবের মধ্যে কি কোনো পরিবর্তন এসেছে?
হাবিব অনেকক্ষণ ভাবলেন। ‘ইম্...কই, তেমন না তো। পরিবর্তনের মধ্যে এতটুকুই যে বাসার মধ্যে একজন নতুন মানুষ এসেছে। আমার পরিবারের সদস্যসংখ্যা বেড়েছে। আর এই কদিন আমি স্টুডিওতে যাইনি। এ ছাড়া আগের মতোই চলছে আমার জীবন।’
রেহানের সঙ্গে আপনার পরিচয় কোথায় কীভাবে হলো?
সে এক গল্পই বটে। হাবিবের মা অনেক দিন থেকেই ছেলের জন্য মেয়ে খুঁজছিলেন। প্রায় তিন মাস আগে মা হাবিবকে বললেন, তিনি একটি মেয়ের সন্ধান পেয়েছেন। মায়ের কথামতো হাবিব একদিন রেহানকে দেখলেন। তাঁদের কথা হলো। দুজন দুজনকে জানলেন। কে কী পছন্দ করে, সেটিও জেনে নিলেন। প্রথম দর্শনে রেহানকে হাবিবের পছন্দ হলো ঠিকই, কিন্তু এর পরে হলো বোঝাপড়া। হাবিব অনেকগুলো বিষয় নিয়ে রেহানের সঙ্গে খোলামেলা কথা বলেছেন। হাবিবের লাইফস্টাইল কী তা বলেছেন। নিজের জীবনের সঙ্গে সংগীত জড়িয়ে গেছে ওতপ্রোতভাবে—সে কথাও বলেছেন।
এরপর ঘটনা বেশ দ্রুত ঘটতে থাকে। হাবিব কোনো কিছু না জানলেও হাবিবের মা ও রেহানের মা-বাবা বিয়ের দিনক্ষণ ঠিক করেন। বিয়ের আগের দিনও বিষয়টি হাবিবকে জানানো হয়নি। বিয়ের আগের দিন চট্টগ্রামে খালার বাড়িতে বেড়াতে যাওয়ার কথা বলে হাবিবকে নিয়ে চট্টগ্রামে চলে যান তাঁর মা। সেখানে গিয়ে রাতে জানতে পারেন কাল বিয়ে।
বিয়ের পর হাবিবের সঙ্গে রেহানের গান নিয়ে কী কথা হলো?
‘আমি নিজে থেকে জানতে চাইলাম, তুমি কি আমার গান শোনো? ও বলল আমার গানের ভক্ত। যদিও প্রায় ১৫টি বছর ছিল সৌদি আরবে। তার পরও দেশে এসে আমার গান শোনার পরেই ভক্ত হয়ে যায়। জানতে চাইলাম, তুমি কোন গানটি বেশি পছন্দ করেছ? রেহান এমন একটি গানের কথা বলল, যে গানটির কথা আমজনতা বলে না। আমার প্রথম অ্যালবামের এলোমেলো মন গানটি নাকি ওর খুব পছন্দ। আমি ওকে বললাম, তুমি গানটি গাও তো। রেহান গানটি গাইল। দেখলাম, বেশ ভালোভাবেই গাওয়ার চেষ্টা করেছে।’ বললেন হাবিব।
রেহান কি খুবই রাগী, নাকি আপনি বেশি রাগী?
‘কী যে বলেন। রেহান তো খুবই নরম প্রকৃতির মানুষ। আমার মনে হয় না ওর কোনো রাগ আছে। রাগ থাকলে আমার আছে।’
এত তাড়াতাড়ি কীভাবে বুঝলেন?
আরে, বোঝা যায়। এক দিনেই বোঝা যায়, সে কি রাগী নাকি রাগী নয়।
প্রসঙ্গ পাল্টে জানতে চাই, দীর্ঘদিন থেকেই গুজব ছিল, আপনি বিনোদন ভুবনের এক মডেল কন্যার সঙ্গে প্রেম করেছেন। সেটি আসলে নিছকই গুজব ছিল, নাকি প্রেমের সম্পর্কটা টেকেনি?
হাবিব হাসলেন। ‘দেখুন, আমিও শুনেছি। কিন্তু বাস্তবতা কি তা-ই বলে? তা ছাড়া কারও সঙ্গে জানাশোনা থাকতে পারে। ভালো সম্পর্ক হতে পারে। যা হোক, যা হয়নি তা নিয়ে কথা না বলাই ভালো। অনেক কথাই তো শোনা যায়, তার কোনটা সত্য আর কোনটা মিথ্যা, তা সময়ই বলে দেয়। যেমন আমার বিয়ে বলে দিচ্ছে গুজবের সত্যতা কতটুকু ছিল।’
অনেকেই বলেন, হাবিব এতটা দরদ দিয়ে গান গায় নিশ্চয়ই তার ভালোবাসার মানুষের জন্য। এখন তো ভালোবাসার মানুষটি হাতের নাগালেই। তাহলে আগামীর গানগুলো কাদের জন্য গাইবেন?
হাবিব অট্টহাসিতে ফেটে পড়লেন যেন। ‘মজা লাগল কথাটা শুনে। দেখুন, আগে এবং বিয়ের পরে আমার যত গান—সবই আসলে বাংলা ভাষাভাষী প্রেমিক-প্রেমিকাদের জন্য। আমরা শিল্পীরা আসলে তাঁদের মনের কথাগুলো বলি, তাঁদের দুইয়ের মধ্যে যোগসূত্র হয় আমাদের গান। আমাদের গান তাঁদের ভাবায়, তাঁদের কাঁদায়। এখানেই আমাদের শিল্পীদের সার্থকতা। তাই আমি যত গান করি এবং গাইব—সবই হবে শুধুই প্রেমিক-প্রেমিকাদের জন্য।’
নিজের বা স্ত্রী রেহানের জন্য কোনো গান গাইবেন না?
হাবিব এবারে যেন একটু ধাঁধায় পড়ে গেলেন। ‘হয়তো গাইব, কিন্তু সেই গান থাকবে শুধু আমার আর রেহানের জন্য। আমাদের চার দেয়ালের গান। এ গান শ্রোতাদের জন্য নয়।’
অনেক রাত হয়ে গেছে। রাস্তায় রাস্তায় নিরাপত্তা বাহিনীর সদস্যরা হুইসেল বাজিয়ে শহরবাসীর নিরাপত্তা দিচ্ছেন। দু-একটা কুকুর মাঝেমধ্যে ডাকছে। এক-দুটি যন্ত্রদানবও শব্দ তুলে শহরের রাস্তা কাঁপিয়ে ছুটে চলেছে। ক্লান্ত হাবিবের চোখে ঘুম এসেছে। সেদিনের মতো কথা শেষ করতে হলো হাবিবের সঙ্গে। বললেন, ঈদের ছুটিতে তিনি স্ত্রীকে নিয়ে হানিমুনে যাবেন। কদিন কোনো কাজ করা হয়নি। এই কটা দিন শুধু গান আর গান।



« আগের সংবাদ পরের সংবাদ»
সুমাইয়া শিমু

সুমাইয়া শিমু

ছবি: সৈকত ভদ্র

বাড়িতে খিচুড়ি রান্না হচ্ছে। চাচারা বেড়াতে এসেছেন। একটু পর বোনও চলে এলেন ছেলেকে সঙ্গে নিয়ে। দারুণ হইচই। আর এখনই কিনা ড্রইংরুমের কাচের দরজা টেনে বাড়ির মেয়েটিকে সাক্ষাৎকার দিতে হচ্ছে! মন তো পড়ে আছে তার ওখানে। একরকম জোর করেই সুমাইয়া শিমু মন বসালেন সাক্ষাৎকারে।
‘আমাদের এত আত্মীয়স্বজন, সবাইকে নিয়ে দারুণ মজা হয়। শুটিং না থাকলে আর কোথাও আমাকে খুঁজে পাওয়া যাবে না। পাবেন বাড়িতে।’
ঘরভর্তি গাছ, ক্রিস্টালের শোপিস, এখানে-ওখানে মৃদু আলো। বাড়িটা টিপটপ রাখার দায়িত্ব শিমুর ওপরই। ‘সামনেই একটা নার্সারি আছে। ওখানে সবাই আমাকে চেনে। কালকেই শিশু একাডেমীর সামনে থেকে কিনলাম এই গাছটা। গাছপালা আর বই—কাজের পর সময় কাটাই এই নিয়েই।’ বলেন তিনি।
এখন ঈদের নাটকের দারুণ চাপ। দীপংকর দীপন, তুহিন অবন্ত, ফেরদৌস হাসান, সকাল আহমেদ প্রমুখ পরিচালকের ঈদের নাটকে কাজ করছেন শিমু। এর ফাঁকে একটা গোটা দিন কীভাবে যেন ছুটি পেলেন। সেই দিনটাতেই আমরা হাজির তাঁর বাসায়।
‘এবার ঈদে আমি একদম একা। মা যাচ্ছেন হজে। বাবা আর ভাই যাবেন গ্রামের বাড়িতে। বোনও শ্বশুরবাড়িতে। এবার আমি বুয়াদের নিয়েই ঈদ করব।’ হাসলেন শিমু।
‘আত্মীয়দের সবাই বলছেন তাঁদের বাসায় চলে যেতে। কিন্তু আমি বাড়িতে একাই থাকব। অন্য রকম একটা ঈদ হবে। ভাবছি, বন্ধুদের সবাইকে ডেকে আড্ডা দেব।’
ঈদের পর দুটো নতুন ধারাবাহিকের কাজ শুরু হচ্ছে তাঁর। ‘শওকত আলীর দক্ষিণায়নের দিন উপন্যাস অবলম্বনে সাজ্জাদ সুমনের পরিচালনায় একটি নাটক। মারুফ মিঠুর পরিচালনায় আরেকটি। আর ললিতা তো চলছেই।’ জানালেন শিমু।
ঈদের পর আরও একটা গুরুত্বপূর্ণ কাজ আছে তাঁর। কোমর বেঁধে পড়াশোনা শুরু করতে হবে। ‘পিএইচডির কাজটা এবার খুব সিরিয়াসলি শুরু করব। অনেক দিন করছি করব বলে তেমন মনোযোগ দেওয়া হচ্ছে না।’ বাংলাদেশের টেলিপ্লে অভিনয়ে নারী: শৈল্পিক ও আর্থসামাজিক প্রেক্ষিত বিষয়ে গবেষণা করছেন তিনি।
‘বিশ্ববিদ্যালয়ে পড়ার সময়টা তেমন উপভোগ করতে পারিনি। অভিনয় আর পড়া দুটোরই চাপ ছিল আমার ওপর। সেই কষ্টের ফলও পেয়েছি। তবে এখনকার এই রঙিন জীবনটা হয়তো একসময় ফিকে হয়ে আসবে। চাইলেও হয়তো একসময় আর এত কাজ করতে পারব না। তখন তো একটা অবলম্বন লাগবে। সেই সময়টার কথা ভেবেই পড়াশোনা চালিয়ে যাচ্ছি।’ বলেন তিনি।
মৌমাছির মতো একটু একটু করে ভবিষ্যতের সঞ্চয়। মেপে মেপে পা ফেলে বড় একটা ধাপ পেরিয়ে যাওয়া। আর যেকোনো কিছু করার আগে চারপাশটা দেখেশুনে নেওয়া। সুমাইয়া শিমুর জীবনদর্শন এমনই। ‘আমি আসলে আশপাশের মানুষগুলোর কথা খুব ভাবি। পরিবার আমার একটা বড় শক্তি। তাঁরা কী ভাবছেন, আমার কোনো আচরণে তাঁরা কষ্ট পেলেন কি না। তা বুঝেই কাজ করি। এ কারণেই হয়তো তেমন কোনো বিতর্ক ছাড়াই এত দিন কাজ করতে পারছি।’
স্বপ্নচূড়া, এফএনএফ, হাউসফুল—কমেডি ধাঁচের চরিত্রে শিমু জনপ্রিয়তা পেয়েছেন দারুণ। ‘বাস্তবে কিন্তু আমি একদমই কমেডি করতে পারি না, বরং উল্টো। কথা কম বলি, অত হাসতেও পারি না। কেন জানি ক্যামেরার সামনে হাসির দৃশ্যে বেশ সাবলীল হয়ে যাই। কিন্তু তবু কমেডি করতে আমার ভালো লাগে না।’
ললিতায় আবার শিমুর নানা রূপ। ‘এই নাটকে এত খেটেছি। পোশাক, সাজসজ্জারও কাজটাও আমাকেই করতে হয়েছে। ললিতার শুটিং এবার কোথায় হচ্ছে জেনে নিয়ে আগে থেকেই সে রকম প্রস্তুতি নিতে হয়। তবে তা নিয়ে খেদ নেই। কষ্ট যেমন, ফলও তো তেমনই পাচ্ছি।’
শুটিং নিয়েই শিমুর সময় কাটছে এখন। তবে ইদানীং একটা সমস্যাও হচ্ছে। যেখানেই যান বিয়ের আলাপ চলছে। মা-বাবা বিয়ের কথা তো ভাবছেনই। বন্ধুবান্ধবও ঘটকালি করছে। ‘সবচেয়ে মজা লাগে যখন পারলারে বা শপিংয়ে যাই। প্রায়ই দেখা যায়, একদম অচেনা কোনো ভদ্রমহিলা এসে আমাকে বিয়ের কথা বলছেন। কারও ভাই, কারও ছেলের বউ করতে চাইছেন। কেউ আমাকে আপন ভেবে তাঁর পরিবারের সদস্য করে নিতে চাইছেন, এই ব্যাপারটা বেশ ভালোই লাগে।’ বলেন তিনি।
চারদিকে এত তোড়জোড়, যেকোনো দিনই তাই শোনা যেতে পারে শিমুর বিয়ের শুভসংবাদটা। হাসতে হাসতে এটাও জানিয়ে রাখলেন সুমাইয়া শিমু।



কাঁপছে বলিউড। কারণ একটাই—তিনি আসছেন। আদর করে তাঁকে অনেকে ডাকেন ‘বাদশাহ খান’ বলে। সেই বলিউড ‘বাদশাহ’ শাহরুখ এবারের দিওয়ালিতে আসছেন রা ওয়ান নিয়ে। প্রত্যাশার পারদ রীতিমতো উত্তপ্ত। সর্বকালের সবচেয়ে ব্যয়বহুল হিন্দি ছবি বলে কথা! বহুল আলোচিত তো বটেই, মহা বিতর্কিত ছবিও। অথচ ছবির নামটিও এত দিন ঠিকঠাক বলতে পারতেন না কেউই। রা ওয়ান মূলত ‘র‌্যান্ডম এক্সেস ভার্সন ওয়ান’-এর সংক্ষিপ্ত রূপ। কিন্তু লোকে ভাবতেন ‘রাবণ’! কারও মতে ‘রান’। কেউ আবার রা ডট ওয়ান বলতেই বেশি তৃপ্তি পেতেন। তবে কিং খান অনুরোধ করেছেন রা ওয়ান নামেই ছবিটিকে আপন করে নেওয়ার জন্য। ছবির খলনায়ক অর্জুন রামপাল নাম ভূমিকায় অভিনয় করলেও শাহরুখের ‘জি ওয়ান’ চরিত্রটিই প্রধান। এই জি-ওয়ান-ই বা আবার কী? রসিকতা করে কিং খানের জবাব, ‘জি মানে গৌরী (শাহরুখের স্ত্রী), আর ওয়ান মানে আমি। আমিই তো বলিউডের নাম্বার ওয়ান হিরো, তাই না?’ বিতর্কিত প্রশ্ন। তবে শাহরুখের তুমুল জনপ্রিয়তা নিয়ে প্রশ্ন তোলা মূর্খতারই শামিল হবে। এই জনপ্রিয়তাকে কাজে লাগানোর জন্যই তুম বিন, দাস, ক্যাশ-এর পরিচালক অনুভব সিনহা ২০০৫ সালে শাহরুখের কাছে ছবির প্রস্তাব নিয়ে গিয়েছিলেন। সুপার হিরো চরিত্রের প্রতি কিং খানের বরাবরই টানটা বেশি। তার ওপর হূতিক, অভিষেককে দেখে ছেলে আরইয়নের আবদার—বাবা, তোমাকে একবার হলেও সুপার হিরো হতে হবে! ব্যস, ছেলের আবদার মেটাতেই ১৫০ কোটি রুপি খরচ! কারও কারও মতে, এই অঙ্ক এখন ১৭৫ কোটিতে রুপিতে গিয়ে ঠেকেছে। ছবি মুক্তির তিন মাস আগেও যেখানে কোনো প্রযোজক প্রচারণা শুরু করার সাহস পান না, কিং খান সেখানে নয় মাস আগেই ছবির প্রথম প্রোমো মুক্তি দেন। আইপিএলে ধুন্ধুমার প্রচারণা শেষে পাঁচ মাসে ২৫টি শহরে নাচ-গান করে এসেছেন শাহরুখ। খান সাহেবের প্রচারণার বাহার দেখে অনেকে প্রশ্ন তুলেছেন, রা ওয়ান ছবি, নাকি শাহরুখের বিপণন এক্সিবিশন? জিজ্ঞাসুদেরই বা দোষ কী? ১৪৬টি দেশে রা ওয়ান-এর খেলনা, কাপড়সহ ৬৪টি পণ্য বিক্রি করছে শাহরুখের দল। প্লে স্টেশন ২ এবং ৩-এ রা ওয়ান-এর অত্যাধুনিক গেম উন্মোচন করেছেন। ম্যাকডোনাল্ডসে রা ওয়ান নামের নতুন এক খাবার চালু করেছেন। স্বাভাবিকভাবেই ও-রকম বেয়াড়া প্রশ্ন উঁকিঝুঁকি মারাটা স্বাভাবিক। আন্তর্জাতিক খ্যাতিসম্পন্ন গায়ক অ্যাকনকে দিয়ে হিন্দি গান ‘ছাম্মাক ছাল্লো’ গাইয়ে প্রযোজক শাহরুখ নতুন করে জানান দিয়েছেন, তাঁর পক্ষে সবই সম্ভব। থ্রি ইডিয়টস-এর ৩৫ কোটি রুপির রেকর্ড ভেঙে দিয়ে শাহরুখ স্টার ইন্ডিয়ার কাছে স্যাটেলাইট স্বত্ব বিক্রি করেছেন ৪০ কোটি রুপিতে। স্টারের সব কটি চ্যানেলে একযোগে বিশাল কনসার্টের মাধ্যমে অডিও অ্যালবাম মুক্তি দিয়েছেন। সঞ্জয় দত্ত, প্রিয়াঙ্কা চোপড়াকেই শুধু নয়, অতিথি চরিত্রে কাজ করিয়েছেন রজনীকান্তের মতো মেগাস্টারকে। দক্ষিণের দর্শক ধরার জন্য রজনীকান্তের শহরে নতুন করে অডিও অ্যালবাম মুক্তি দিয়েছেন। দক্ষিণের মেগাস্টারের পর বলিউডের মেগাস্টার অমিতাভ বচ্চনকে দিয়ে ছবির ধারা বর্ণনা করিয়েছেন। ১২৫ দিনে ১৫০ মিনিট ব্যাপ্তির এই ছবির শুটিং শেষ করেও পোস্ট-প্রোডাকশনে ব্যয় করেছেন দেড় বছর। ২৫টি প্রথম সারির ব্র্যান্ডের সঙ্গে ৫২ কোটি রুপির স্পন্সর চুক্তিও সেরে ফেলেছেন শাহরুখ। শুধু মুম্বাইয়ে নয়, টরন্টো, দুবাই, লন্ডন শহরগুলোতেও আলাদা প্রিমিয়ার শো করবে রা ওয়ান দল। হিন্দি, তামিল, তেলেগু, জার্মান, চায়নিজ ভাষায় দ্বিমাত্রিক ও ত্রিমাত্রিক রা ওয়ান মুক্তি পাবে সাড়ে তিন হাজার প্রিন্ট নিয়ে। শাহরুখকে ভালোবেসে যে ভক্ত বিশ্বের সবচেয়ে বড় চিঠি পাঠাবেন, শাহরুখ তাঁকে প্রিমিয়ার শোতেও আমন্ত্রণ জানাবেন এবং তাঁর চিঠিটি লিমকা বিশ্বরেকর্ডের কাছে পেশ করবেন।
এত রেকর্ডের আলোর পিছে রা ওয়ান-এর অমাবস্যার অন্ধকারও কম নয়। নয় মাস আগেই ছবির ওয়েবসাইট হ্যাক, ছাম্মাক ছাল্লো গানের ভিডিও-অডিও অবৈধভাবে ইন্টারনেটে ছড়িয়ে পড়া, ছবির আবহসংগীত যে কম্পিউটারে ছিল, সেই স্টুডিওতে বর্ষার পানি ঢুকে পড়া—সব মিলিয়ে রা ওয়ান ছিল শাহরুখের কাছে মাউন্ট এভারেস্টে ওঠার সমতুল্য অভিজ্ঞতা। ছবির নায়িকা কারিনা কাপুর এর আগে কিং খানের বিপরীতে সাফল্য না পেলেও এবার তিনি শতভাগ আশাবাদী, থ্রি ইডিয়টস, গোলমাল ৩, বডিগার্ড-এর পর আরেকটি ১০০ কোটি রুপি ঝুলিতে ভরবেন। যদিও আমির খানের শুটিংয়ে সময় দেওয়ার জন্য শাহরুখ খানকে প্রচারণায় ঠিকঠাক সময় দিতে পারছেন না কারিনা। নিন্দুকেরা অবশ্য বসে নেই। তাদের যুক্তি, লেবু বেশি কচলালে তিতা হয়ে যায়। রা ওয়ান নিয়ে মাতামাতি না করে কারিনা ঠিকই করেছেন। শাহরুখই রা ওয়ান ব্যর্থ হলে পথে বসবেন। তবে তথ্য, প্রমাণ, যুক্তি এক করে এসব যুক্তি হাওয়ায় উড়িয়ে দিচ্ছেন শাহরুখভক্তরা। কারণ, শাহরুখ এখন শুধু সুপারস্টার হিরোই নন, সুপার বিজনেসম্যানও।
 রুম্মান রশীদ খান
সূত্র: বলিউড হাঙ্গামা, মুম্বাই আগ, আই ইন্ডিয়া, রেডিফ, স্ক্রিন, ফিল্মফেয়ার, স্টারডাস্ট, সিনেব্লিজ, ফিল্মিক্যাফে, সান্তাবান্তা, গ্ল্যামশ্যাম, কোইমোই, মসলা বলিউড, বলি স্পাইস, পাকিস্তান টাইমস, টাইমস অব ইন্ডিয়া, হিন্দুস্তান টাইমস, আইএমডিবি, আপুন কা চয়েস, স্প্ল্যাশ ইন্ডিয়া, রা ওয়ান ডট কম



হলিউডের ছবি নিয়ে যাঁদের মনে আগ্রহ আছে, তাঁরা এরই মধ্যে জেনে গেছেন, রিয়েল স্টিল ছবিটি এখন চার্টের এক নম্বরে। মার্কিন লেখক রিচার্ড ম্যাথিসনের বৈজ্ঞানিক কল্পকাহিনি ‘স্টিল’ অবলম্বনেই তৈরি হয়েছে শন লেভি পরিচালিত ছবিটি। মূল চরিত্র চার্লি কেন্টনের ভূমিকায় অভিনয় করেছেন হিউ জ্যাকম্যান। এরই মধ্যে বক্স অফিস বাজিমাত করা ছবিটি আয় করেছে কাঁড়ি কাঁড়ি টাকা। একজন সাবেক বক্সার, ভাগ্যদেবী কখনো যার প্রতি সুপ্রসন্ন হয়নি, সে রকম একটি চরিত্রে অভিনয় করেছেন হিউ। কথা হচ্ছে ২০২০ সাল নিয়ে। তখন বক্সিংয়ে মানুষের জায়গায় স্থান করে নিয়েছে রোবট। রোবটরাই বক্সিং করে, মানুষ হয় প্রমোটর। সে রকমই একজন প্রমোটর চার্লি। চার্লি একসময় খবর পায়, তার সাবেক প্রেমিকা মারা গেছে, রেখে গেছে ১১ বছর বয়সী সন্তান। বাবা ও ছেলের মধ্যে এই বক্সিং নিয়েই গড়ে ওঠে সম্পর্ক, এবং সে পথ বেয়েই ঋণমুক্ত হতে পারে চার্লি।
চার্লি চরিত্রে অভিনয় করে জ্যাকম্যান এখন রয়েছেন আলোচনায়। তাঁর জীবন ও অর্জন নিয়ে একটু আলোচনা করা যাক। অস্ট্রেলিয়ার নিউ সাউথ ওয়েলসের সিডনিতে জন্ম নেন বাবা-মায়ের দ্বিতীয় সন্তান জ্যাকম্যান। তাঁর আট বছর বয়সে বাবা-মায়ের মধ্যে বিচ্ছেদ ঘটে। বাবার সঙ্গেই ভাইবোনদের সঙ্গে থেকে যান জ্যাকম্যান। মা ফিরে যান ইংল্যান্ডে। ছেলেবেলা থেকেই সমুদ্রসৈকতে সময় কাটাতে পছন্দ করতেন তিনি। পছন্দ করতেন সারা অস্ট্রেলিয়া ঘুরে বেড়াতে। সারা বিশ্ব ঘুরে দেখার আগ্রহ ছিল তাঁর। মানচিত্রের দিকে তাকিয়ে তিনি কাটিয়েছেন কত না সময়! বড় হয়ে কী হতে চান, এ রকম একটি প্রশ্নের জবাবে জ্যাকম্যান বলেছিলেন, ‘প্লেনে একবার যাচ্ছিলাম, তাতে খাবার পরিবেশন করা হলো। আমি স্থির করলাম, প্লেনের শেফ হওয়াটাই আমার জীবনের লক্ষ্য হওয়া উচিত।’
গ্র্যাজুয়েশনের খানিক পরেই জ্যাকম্যান করেলিতে (১০ অংশে বিভক্ত একটি নাট্য সিরিজ, যেটি সম্প্রচারিত হয়েছিল এবিসি’তে) অভিনয়ের অফার পান। জ্যাকম্যান বলেছেন, ‘আমি আসলে মাত্র তেরো সেকেন্ডের জন্য বেকার ছিলাম।’ এখানেই তিনি তাঁর ভবিষ্যৎ স্ত্রী ডেবোরাহ-লি ফারনেসের সঙ্গে পরিচিত হন। পরিচয় থেকেই তাঁদের পরিণয়।
১৯৯৮ সালে ওকলাহামা, লন্ডনে মঞ্চনাটক করেই জ্যাকম্যান মূলত অস্ট্রেলিয়ার বাইরে পরিচিত মুখ হয়ে ওঠেন। তাঁর এই পারফরম্যান্সের জন্য তিনি অলিভিয়ের অ্যাওয়ার্ডের জন্য মনোনীত হন।
২০০১ সালে রোমান্টিক কমেডি কেইট অ্যান্ড লেওপোল্ড-এ লেওপোল্ড চরিত্রে অভিনয়ের জন্য তিনি শ্রেষ্ঠ অভিনেতা হিসেবে গোল্ডেন গ্লোবে মনোনয়ন পান। সে ছবিতে তিনি একজন ভিক্টোরিয়ান ইংলিশ ডিউকের ভূমিকায় অভিনয় করেছিলেন, যিনি দুর্ঘটনাক্রমে সময়ের রথে চড়ে একবিংশ শতাব্দীর ম্যানহাটানে এসে উপস্থিত হন। এখানেই তাঁর পরিচয় হয় কেইটের (মেগ রায়ান) সঙ্গে। ২০০১ সালেই তিনি সোর্ডফিস ছবিতে জন ট্রাভোল্টা, হ্যালি বেরির সঙ্গে অভিনয় করেন। এক্সমেন ছবিতেও জ্যাকম্যানের বিপরীতে অভিনয় করেছিলেন হ্যালি বেরি।
২০০৬ সালে জেমস বন্ড সিরিজের ক্যাসিনো রয়্যাল ছবিতেও তাঁকে অভিনয় করার জন্য আমন্ত্রণ জানিয়েছিলেন পরিচালক। কিন্তু অন্য ছবিতে ব্যস্ত থাকার কারণে ছবিটি করা হয়নি। সে বছরই উডি অ্যালেনের স্কুপ ছবিটি করেছিলেন। হিউ জ্যাকম্যান অভিনীত এক্সমেন অরিজিনস, দ্য বার্নিং সেশন, অস্ট্রেলিয়া, স্নো ফ্লাওয়ার অ্যান্ড দ্য সিক্রেট ফান ছবিগুলোর কথা মানুষ অনেক দিন মনে রাখবে।
 তমাল তাহসীন
সূত্র: উইকিপিডিয়া ও লস অ্যাঞ্জেলেস টাইমস



যুদ্ধবিধ্বস্ত লিবিয়ার এখন চাই বৈদেশিক সাহায্য। আর সেটা নিশ্চিত করতেই লিবিয়ায় উড়ে গেলেন জাতিসংঘের শুভেচ্ছাদূত ও অভিনয়শিল্পী অ্যাঞ্জেলিনা জোলি। ‘লিবিয়ার মানুষের প্রতি সংহতি প্রকাশ করতেই আমার এখানে আসা।’ বলেছেন জোলি। গত সপ্তাহে দুই দিনের সফরে ত্রিপোলি আর মিসরাতায় যান তিনি। এর আগে অভিনয়শিল্পী শন পেনও লিবিয়া সফর করেন।
ক্যাটরিনাকে রানীর প্রশিক্ষণ
এত দিনে পাক্কা ভারতীয় হওয়ার জন্য সব রকম চেষ্টা করেছেন ক্যাটরিনা কাইফ। তা-ও কোথায় যেন কমতি ছিল। যশ চোপড়া সাত বছর পর ছবি পরিচালনা করতে গিয়ে ক্যাটরিনাকে শর্ত দিয়েছেন, চোস্ত হিন্দি বলতে হবে। একে তো যশ চোপড়ার পরিচালনায় কাজ করার সৌভাগ্য সবার হয় না, তা-ও আবার প্রথমবারের মতো বিপরীতে নায়ক শাহরুখ খান। ক্যাটরিনাও শর্ত মেনে ছবি সই করেছেন। সেই সঙ্গে চেষ্টারও কোনো কমতি করছেন না। ভারতে থাকলে অবসর পেলেই ছুটে যাচ্ছেন যশরাজ স্টুডিওতে। প্রযোজক আদিত্য চোপড়া এবং তাঁর প্রেমিকা রানী মুখার্জি সময় নিয়ে ক্যাটরিনাকে হিন্দি শেখাচ্ছেন। এতগুলো হিট ছবি দেওয়ার পরও আদিত্য-রানীর কাছ থেকে ক্যাটরিনা শিখছেন হাঁটাচলা, সংলাপ প্রক্ষেপণ, অভিব্যক্তি—সবকিছু। চেষ্টা থাকলে বুঝি সবই হয়। ফিল্মফেয়ার



নাচের সঙ্গে মোনালিসা
শখের বশে অভিনয় করলেও মোনালিসা থাকতে চান নাচ-মডেলিং নিয়েই। সেদিন এফডিসিতে একটি অনুষ্ঠানের জন্য নাচের রেকর্ড করাচ্ছিলেন তিনি। তা দেখে বেকয়েক দিন আগেই মোটরসাইকেলে দুর্ঘটনায় পড়েছিলেন। চালক ছিলেন সন্ধি আর পেছনের আসনে সভ্যতা। যথারীতি বেশ আঘাতপ্রাপ্ত হন দুই ভাইবোন। একটুতেই ঘাবড়ে যান সন্ধি। তাই নিজে আঘাতপ্রাপ্ত হয়েও ফেরার পথে সভ্যতা ভাইকে মোটরসাইকেলের পেছনে বসিয়ে নিয়ে আসেন। বোনের কথার সঙ্গে সায় দেন সন্ধি। হাতের ক্ষতটা দেখিয়ে বলেন, ‘আসলে ওর চেয়ে আমি বেশি ব্যথা পেয়েছিলাম।’ ছোট দুই ভাইবোনের কথার মধ্যে এবার বড় বোনের প্রবেশ। ‘সন্ধি বরাবরই এমন। এই তো কিছুদিন আগে আমি টিউমারের অস্ত্রোপচার করাতে গিয়েছিলাম দেশের বাইরে। সঙ্গে গিয়েছিলেন বাবা ও সভ্যতা। সুস্থ হয়ে দেশে ফিরলাম। বাসায় ল্যাপটপে একদিন ছবিগুলো দেখাচ্ছিলাম। হঠাৎ দেখি সন্ধি নাক টানছে। বুঝলাম ও কাঁদছে। আমি বললাম, আমি ভালো হয়ে ফিরে এসেছি। এখন কান্নার কী আছে? এই জন্যই তো সন্ধিকে না নিয়ে ছোট হওয়া সত্ত্বেও সভ্যতাকে নিয়েছি।’ বলছিলেন অভিনয় ও কণ্ঠশিল্পী স্বাগতা। বড় বোনের কথার রেশ ধরেই সন্ধি বলেন, ‘তোমার কত কষ্ট হয়েছে—এসব দেখেই তো মন খারাপ হয়েছিল।’
স্বাগতা, সন্ধি ও সভ্যতা—একে অপরের যেন অন্তরাত্মা। কখনো তাঁরা পরস্পরের সমালোচক, কখনো বা অভিভাবক। তবে দিনশেষে তিনজনই তিনজনের সবচেয়ে ভালো বন্ধু। তাই বলে ঝগড়া যে হয় না, তা নয়। এই গোপন কথা ফাঁস করে দেন সন্ধি। ‘আমার সঙ্গে ওদের দুজনের ঝগড়া হয় না। কিন্তু আপু আর সভ্যতার প্রায়ই ঝগড়া হয়।’ স্বাগতা বলে ওঠেন, ‘সভ্যতা স্বার্থপর। ওর কোনো পোশাক পরলেই ঝগড়া বাধিয়ে দেয়।’ ছোট বোন ব্যাখ্যা দেন, ‘আপু যেগুলো আমাকে উপহার দেয়, সে নিজেই সেসব জিনিস ব্যবহার করে। আমার থেকেও বেশি। তাই তো আমি বলি।’
নানা বিষয়ে তাঁদের অমিল থাকলেও একটা বিষয়ে মিল আছে। তিনজনই গান-অন্তঃপ্রাণ। ‘আমাদের সিদ্ধেশ্বরীর বাসায় সারাক্ষণ গান চলে। জন্মের পর থেকেই দেখছি। কথা বলতে পারার আগেই আমরা গানের সুর শিখেছি। বড় বড় ওস্তাদ আসতেন। আমরা পাশে গিয়ে বসে থাকতাম। আনন্দম সংগীতাঙ্গন নামে বাড়িতে একটি গানের স্কুল আছে। বাবাই মূলত সেখানে গান শেখান। এখন সন্ধি গিটার আর সভ্যতা পিয়ানো শেখান। ছেলেবেলায় বাবা আমাদের উচ্চাঙ্গসংগীত শেখাতেন। মা শুনতেন হেমন্ত মুখোপাধ্যায়, মান্না দে-এর গান। সে জন্য সব ধরনের সংগীত, সুর ভালো লাগে। এখন সভ্যতার কল্যাণে নতুন নতুন দেশ-বিদেশের অনেকের গান শোনা হয়। নতুন কিছু শুনলেই সেটা সভ্যতা আমাকে আর সন্ধিকে শুনিয়ে ছাড়ে। দেখা যায় আমাদের রুচি-পছন্দ প্রায় কাছাকাছি।’ বলেন স্বাগতা।
অর্ণব, বাপ্পা মজুমদারের গান তিন ভাইবোনেরই পছন্দ। স্বাগতার সুবীর নন্দী ও ফেরদৌস আরার গান ভালো লাগে। আর সভ্যতা বিটলসের ভক্ত।
স্টামফোর্ড ইউনিভার্সিটির বিবিএর শিক্ষার্থী সন্ধি সংগীতায়োজকই হতে চান। ফলে সব ধরনের সুর-সংগীত তাঁকে শুনতে হয়। সন্ধির এয়ারটেল নিবেদিত দেশের প্রথম রেডিও মিউজিক্যাল ড্রামা ‘ভালোবাসি তোমাকে’ বেশ জনপ্রিয় হয়েছে। এর পুরো কাজটা অ্যাকুয়িস্টিক বাদ্যযন্ত্র দিয়ে করেছেন তিনি। এ ছাড়া বিজ্ঞাপনের জিঙ্গেল তৈরি করছেন। পাশাপাশি পড়শী, এলিটা করিমের গানের সুর ও সংগীতায়োজনের কাজ চলছে।
এই ঈদে আসছে তাদের ব্যান্ডদল মহাকালের নতুন অ্যালবাম। স্বাগতা, সন্ধি ছাড়াও এই দলে আরও তিনজন ব্যান্ড-সদস্য আছেন। ‘এই অ্যালবামের কাজ নিয়েও অনেক ব্যস্ততা গেছে। মাঝে এয়ারটেলের নাটক ভালোবাসি তাই ভালোবেসে যাই-এর আবহসংগীত ও গানের সংগীতায়োজন করেছি। সামনের বছর—ইচ্ছা আছে—সভ্যতার অ্যালবামের কাজ শুরু করব।’ বললেন সন্ধি।
ঢাকা বিশ্ববিদ্যালয়ের সংগীত বিভাগে প্রথম বর্ষে পড়েন সভ্যতা। ‘অনেকে আমাকে অভিনয় করতে বলেন। দেশের খ্যাতনামা পরিচালকদের একটি-দুটি নাটকে কাজও করেছি। কিন্তু স্বচ্ছন্দ বোধ করি না। আমার ধ্যানজ্ঞান গান। এটি নিয়েই থাকতে চাই। শখের বশে ফটোগ্রাফি করি। শর্টফিল্ম তৈরি করে পুরস্কারও জিতেছি। আর সারা বছর অপেক্ষা করি আবার কবে বইমেলা আসবে।’
প্রায় প্রতি রাতেই তিন ভাইবোন মিলে বিশ্বের সেরা চলচ্চিত্রগুলো দেখেন। কারও কাছে দুর্লভ কোনো চলচ্চিত্র পেলেই হলো, সেটা দেখা তাঁদের চাই-ই। স্বাগতা বলেন, ‘এখন তো ঈদের নাটকের শুটিং চলছে। পাশাপাশি মহাকালের অ্যালবামের কাজ শেষ করলাম। আর উপস্থাপনাও করতে হচ্ছে। সব মিলিয়ে ব্যস্ত সময় কাটে। এর মধ্যেও পরিবারকে পর্যাপ্ত সময় দিই। আর আমি যেহেতু অনেক কাজ করি, তাই সবটাই সমান দক্ষতার সঙ্গে করতে চাই। যখন যে কাজ করি তাতে নিজের সর্বোচ্চটুকু ঢেলে দিই। যদি তা রান্না হয়, তবু।’
সন্ধি-সভ্যতা বোনের কথার সঙ্গে সম্মতি প্রকাশ করলেন। এ-ও জানালেন, স্বাগতা ভালো রাঁধুনিও।শ কজন চলচ্চিত্রনির্মাতা আসেন চলচ্চিত্রে কাজ করার প্রস্তাব নিয়ে। মোনালিসার সাজ দেখে অনেকেই ভেবেছিলেন, তিনি বুঝি চুপিসারে প্রথম চলচ্চিত্রের কাজ শুরু করে দিয়েছেন। তবে মোনালিসা সাফ বললেন, ‘এর আগেও যেহেতু কিছু ভালো চলচ্চিত্র ছেড়ে দিয়েছি, এখন নতুন করে চলচ্চিত্রে কাজ করার কোনো সম্ভাবনা নেই। নাচ নিয়ে নতুন কিছু ভাবতে চাই। অদূর ভবিষ্যতে নাচ নিয়ে ভিন্ন মেজাজের অনুষ্ঠান নির্মাণ করতে চাই।



১. সামওয়ান লাইক ইউ: অ্যাডেলে (২১)
২. মুভস লাইক জ্যাগার: মেরুন ৫ ফিচারিং ক্রিস্টিনা অ্যাগুইলেরা
৩. পাম্পড আপ কিকস: ফস্টার দ্য পিপল (টর্চেস)
৪. সেক্সি অ্যান্ড আই নো ইট: এলএমএফএও
৫. স্টেরিও হার্টস: জিম ক্লাস হিরোজ ফিচারিং অ্যাডাম লেভাইন
৬. পার্টি রক অ্যান্থেম: এলএমএফএও ফিচারিং লরেন বেনেট এবং গুনরক
৭. উই ফাউন্ড লাভ: রিহানা ফিচারিং কেলভিন হ্যারিস
৮. উইদাউট ইউ: ডেভিড গুটেয়া ফিচারিং ইউশার
৯. ইউ মেক মি ফিল...: কোবরা স্টারশিপ ফিচারিং সাবি
১০. ইউ অ্যান্ড আই: লেডি গাগা সূত্র: বিলবোর্ড মিউজিক



১৬ অক্টোবর (১ কার্তিক) কুষ্টিয়ার ছেঁউড়িয়া লালন আখড়াবাড়িতে বসেছিল লালন উৎসব। এখানে গান গেয়েছিলেন দেশের খ্যাতনামা শিল্পীরা। শিল্পী ও বাউলদের অনুভূতি নিয়েই এই আয়োজন

ফরিদা পারভীন
দীর্ঘ ছয় বছর পর সাঁইজির মাজারে গান গাইলাম। আমার ভক্তকুল দেখে আমি অভিভূত। এত মানুষ! সবাই আমার গান শোনার জন্য এসেছেন। প্রথম আলোতে সাক্ষাৎকার ছাপানোর পর থেকে অনেক জেলা থেকে লালনভক্তরা ছূটে এসেছেন। তাঁদের দেখে আমার চোখে জল চলে আসে। আমি কৃতজ্ঞ। কিছু দুষ্টু লোকের কারণে আমি সাঁইজির ধামে কয়েক বছর যাইনি। কিন্তু মানুষের এত ভালোবাসা দেখে সিদ্ধান্ত নিয়েছি, এখন থেকে প্রতিবছর সাঁইজির আচার-অনুষ্ঠানে যাব। মঞ্চে না উঠলেও পাশে কোনো জায়গায় গান করব। সাঁইজির মাজারের খাদেম আমাকে দেখে বললেন, ‘তুমি আসাতে সাঁইজির ঘর আলোকিত হলো।’

আব্দুল করিম শাহ
সেই দশ বছর বয়স থেকে সাঁইজির বাণী আর গান নিয়ে আছি। দেশ-বিদেশের অনেক জায়গায় ঘুরেছি। গানে গানে প্রচার করেছি গুরুর ধ্যান-ধারণা। গান নিয়ে পাল্লা হয়েছে। সবার শীর্ষে থেকেছি। পেয়েছি অনেক সম্মান ও পুরস্কার। তাঁকে (সাঁইজি) নিয়ে আজ গবেষণা হচ্ছে। খুবই ভালো লাগে। সাঁইজির আখড়াবাড়িতে এবারের অনুষ্ঠানের উদ্বোধনী গান গাইতে পেরে ভালো লাগছে। বয়সের ভারে এখন আর আগের মতো গাইতে পারি না। তবে নিজের মনোবল এখনো হারাইনি। যত দিন বেঁচে আছি, সাঁইজির গান গেয়েই থাকব। মরণেও যেন অবিচল থাকি। আর সাঁইজির ধামে আসলে আত্মার মধ্যে এক অন্য রকম অনুভূতির সৃষ্টি হয়।

শফি মণ্ডল
আত্মার টানে, এক নাড়ির টানে ছুটে আসা। এই বাড়িতে আমার শিকড় আছে। ৪০ বছর ধরে এখানে আসি। এ এক অন্য রকম অনুভূতি। আমার যা কিছু অর্জন, পাওয়া, চেনা ও জানা—সবই সাঁইজির এই তীর্থস্থ্থান থেকে। তাই এখানে আমি না এসে থাকতে পারি না। আমার ছেলে-মেয়েরাও সাঁইজির গান গায়। তাঁর গানের মধ্যে অনেক সুখ ও জীবনের অনেক কিছুই খুঁজে পাওয়া যায়। তাই তো বারবার ছুটে আসা এই বাউল ধামে। এবার ধামে সাঁইজির একটা মুর‌্যাল তৈরি করা হয়েছে। তা দেখে আমি মুগ্ধ। সাঁইজিতে আছি, সাঁইজিতে থাকব। জয় হোক গুরু...

রিংকু
লালনের এই তিরোধান দিবসে দেশের বিভিন্ন প্রান্ত থেকে মানুষ ছুটে আসে। এটা একটা মহামিলন। সাঁইজির আখড়াবাড়ি এলে তাঁর বিভিন্ন বাণী সম্পর্কে বেশি বেশি জানতে পারি। নিজেকে হারিয়ে ফেলি। তা ছাড়া কালি নদীর পাড়ে রাত গভীরে যখন গান হয়, তখন যে অনুভূতি হয়, তা বুঝিয়ে বলতে পারব না। সাঁইজি যে পাড়ে বসে গান করেছেন, সেই পাড়ে আমি গান করছি—এটার যে আনন্দ বা সুখ, তা অন্য কোথাও কি পাওয়া যাবে?


নহির শাহ
‘আপনারে চিনতে পারলে যাবে আপনারে চেনা...’ সাঁইজির এ কথা জানতে গিয়ে জনম কেটে যাবে। আগে নিজেকে চিনতে হবে। সবচেয়ে বড় কথা, সাঁইজি আপন মায়ের ভাষায় বলে গেছেন ও গেয়েছেন। আমাদের তা বুঝে নিতে হবে। সাঁইজির মধ্যে থাকলে আনন্দ ছাড়া আর কিছুই থাকবে না। সাইজির ধাম মানে অনেক বড় কিছু। এটাই জগৎ, এটাই সংসার। সারা বছর এখানে থাকতে পারলে সাঁইজির ধূলিতেই থাকতাম।
মৌসুম শুরু হওয়ার অল্প কদিনের মধ্যেই যাত্রাগান জমে উঠেছে। বিভিন্ন মেলা-পার্বণসহ এখন প্রত্যন্ত অঞ্চলেও পেশাদার যাত্রার মঞ্চায়ন হচ্ছে। পরিশীলিত যাত্রাগানে নারী-পুরুষ উভয় শ্রেণীর দর্শকের আগমন ঘটছে। যাত্রা যে পারিবারিক বিনোদনের মাধ্যম, এর প্রমাণ পাওয়া গেল খুলনার কাঞ্চননগর প্যান্ডেলে। আদি বঙ্গশ্রী অপেরার পালাগান শুনতে এই প্যান্ডেলে অনেককেই পরিবারসমেত দেখা গেছে। কাজীর হোলার সনাতন মণ্ডল, লতাবুনিয়ার পরিতোষ মণ্ডল, চাঁদগড়ের আলতাফ শেখ, সুন্দরমলের সামসু বিশ্বাস যাত্রা দেখেন পরিবারের সবাই মিলে। এঁদের মতো আরও অনেকেই সপরিবারে যাত্রা দেখতে আসেন। আদি বঙ্গশ্রীর প্যান্ডেল প্রতি রাতে পূর্ণ ছিল। গত সপ্তাহে চাঁপাইনবাবগঞ্জের কানসাট মেলায় মাসব্যাপী যাত্রাগানের আসর বসেছে। এখানে চ্যালেঞ্জার অপেরা, উত্তরণ অপেরা ও নিউ সংগীতা অপেরার মঞ্চায়ন হচ্ছে। তিনটি আসরে প্রতি রাতে বিপুলসংখ্যক দর্শক সমাগম হচ্ছে। এর আগে এই মেলায় চৈতালী অপেরা ও রূপাঞ্জলি অপেরার গানেও দর্শকের ঢল নামে। দিনাজপুরের পার্বতীপুর নিউ ভোলাথান অপেরার প্যান্ডেলে মঞ্চায়ন হচ্ছে স্বচ্ছন্দ গতিতে—দর্শকও আসছে স্বতঃস্ফূর্তভাবে। নওগাঁর সুতির হাটে আনন্দ অপেরার আনন্দঘন মঞ্চায়নে দর্শক সমাগম হয়েছে। পাবনার সাঁথিয়ায় নিউ রংধনু অপেরার জয়জয়কার যাচ্ছে। নিউ শিরিন অপেরার মঞ্চায়ন হচ্ছে সিরাজগঞ্জের নিভৃত পল্লিতে। এখানে নারী-পুরুষ সমানসংখ্যক দর্শকের সমাগম ঘটছে; যা যাত্রায় কিছুদিন আগেও কল্পনা করা যেত না। বারবার ব্যবসায়িক মার খেয়ে দল-মালিকেরা এবার সমন্বিত উদ্যোগ নিয়েছেন। দীর্ঘ নৃত্য-গীত পরিহার করে পূর্ণাঙ্গ পালা মঞ্চায়নে গুরুত্ব দিচ্ছেন। ফলে এ মৌসুমে প্রতিটি দলেই পালাগানে আলাদা ব্যঞ্জনা তৈরি হয়েছে। শিক্ষার্থী থেকে শুরু করে সব পেশার লোকদের দর্শকের কাতারে দেখা যাচ্ছে। আদি রাজমহল অপেরার মমতাময়ী মা যাত্রাপালার অভিনয় দেখে স্কুলপড়ুয়া রমজান শেখ জানায়, যাত্রায় এত ভালো ভালো কথা থাকে, তা সে জানত না। এই তার প্রথম যাত্রা দেখা। ষাটোর্ধ্ব হাসমত শেখ জানান, মুসলমান সমাজে জাতিভেদ না থাকলেও সংস্কৃতির শ্রেণীভেদ আছে। যাত্রার লোকেরা চলতি মৌসুমকে বাণিজ্যলক্ষ্মীর মৌসুম বলে মনে করছেন। সরকারও যাত্রা বিষয়ে আন্তরিক হয়েছে। অনুমতির সমস্যা অনেকটা কেটে গেছে।
অমিত হাসান একজন আদর্শবান পুলিশ অফিসার। আইনের ফাঁক গলে সন্ত্রাসীরা জেলখানা থেকে ছাড়া পেলে অমিত এ নিয়ে ক্ষোভ প্রকাশ করেন। একসময় অমিত নিজেই সন্ত্রাসীদের সঙ্গে সখ্য গড়ে তোলেন। অন্যদিকে, অমিতকে ধরার জন্য পুলিশ বিভাগ থেকে আলেকজান্ডার বোকে পাঠানো হয়। শুরু হয় আরেক গল্প। আর এমনি একটি গল্প নিয়ে পরিচালক স্বপন চৌধুরী নির্মাণ করেছেন নিষিদ্ধ রাস্তা ছবিটি। এ ছবির বিভিন্ন চরিত্রে অভিনয় করেছেন অমিত হাসান, আলেকজান্ডার বো, শায়লা, জিনিয়া, মিজু আহমেদসহ অনেকে।
একটি বিমান দুর্ঘটনা। অনেকগুলো মৃত্যু। মাত্র চার বছরের শিশুসন্তানকে বড় করে তোলার দায়িত্ব পড়ে মায়ের ওপর। মা একা একা পথ চলতে পারেন না। তাই আরেকবার বিয়ে করেন। কিন্তু বিয়ের পর মা খুন হন। দায় পড়ে নিরপরাধ একজন মানুষের ওপর। শিশুসন্তানের ধন-সম্পদ চলে যায় অন্যের হাতে। একদিন এই শিশুসন্তান বড় হয়। আইনি লড়াই আর তার একক যুদ্ধে ফিরিয়ে আনে তার বাবার সব সম্পদ। আসল খুনি চিহ্নিত হয়।
এমনই এক গল্প নিয়ে চলচ্চিত্র নির্মাণ করেছেন মোহাম্মদ হোসেন জেমী। ছবির নাম কিং খান। ছবিটি প্রযোজনা করছেন খোরশেদ আলম খসরু। এ ছবির বিভিন্ন চরিত্রে অভিনয় করেছেন শাকিব খান, অপু বিশ্বাস, মিমো, মারুফ আকিব, উজ্জল, সুচরিতা, কাবিলা ও মিশা সওদাগর।
এর আগে দিল্লি ও কেরালার আন্তর্জাতিক নাট্যোৎসবে আরণ্যক নাট্যদল অংশ নিয়েছে। উৎসবে দলটি জনপ্রিয় রাঢ়াঙ নাটকটি মঞ্চস্থ করে। একই নাটক নিয়ে এবারও ভারত সফর করবে দলটি। আগামী ডিসেম্বরে এই সফর শুরু হবে। কলকাতার নান্দিকারের আন্তর্জাতিক ও বহরমপুরের ঋত্বিক আয়োজিত দেশ-বিদেশের নাট্যোৎসবে যোগ দেবে দলটি। ২১ ডিসেম্বর নান্দিকারের নাট্যোৎসবে একাডেমি অব ফাইন আর্টস মঞ্চে আর ২৩ ডিসেম্বর ঋত্বিকের দেশ-বিদেশের নাট্যমেলায় রবীন্দ্রসদনে রাঢ়াঙ নাটকটির দুটি প্রদর্শনী হবে। সফর প্রসঙ্গে নাটকটির রচয়িতা ও নির্দেশক মামুনুর রশীদ বলেন, ‘কলকাতার নান্দিকারের উৎসবটি খুবই সম্মানজনক। সেই উৎসবে আমরা এবারই প্রথম যোগ দেব। অন্যদিকে, ঋত্বিকের উৎসবটিতে এর আগে একাধিকবার আমাদের আমন্ত্রণ জানানো হয়েছে, কিন্তু আমরা যেতে পারিনি। এবারই প্রথম যাচ্ছি। দুটি উৎসবই নামকরা এবং আমরা প্রথম যাচ্ছি। বিষয়টি খুবই আনন্দের।’ তিনি বলেন, ‘নান্দিকারের উৎসবে সারা ভারতের বড় বড় নাটকের দল অংশ নেয়। ওখানে নাটক করার সুযোগ হওয়ায় আমাদের নাট্যকর্মীদের একটা মিলনমেলা তৈরির সুযোগ হবে।’ মামুনুর রশীদ জানান, ১৯ ডিসেম্বর ৪০ সদস্যের একটি দল কলকাতার উদ্দেশে রওনা হবে।
সাঁওতালদের ভূমির অধিকার আদায়, তাদের ওপর আরোপ করা কালো আইন বাতিলসহ বেঁচে থাকার সংগ্রামী জীবন নিয়ে নাটকটির গল্প তৈরি হয়েছে। নাটকটিতে অভিনয় করেছেন মামুনুর রশীদ, তমালিকা কর্মকার, চঞ্চল চৌধুরী, আ খ ম হাসান, শামীম জামান, মাসুদুজ্জামান, লাভলী প্রমুখ।
নিচের ছবিটি থিয়েটার আরামবাগের বলদ নাটকের। নাটকটির গল্পকার মুহম্মদ জাফর ইকবাল, নাট্যরূপ দিয়েছেন গাজী রাকায়েত। নির্দেশনায় খ ম হারুন।
নাটকটির ছবিতে মুনিরা ইউসুফ মেমী ও রহমতুল্লা তুহিন। এখানে মেমীর চরিত্রের নাম কুসুম আর তুহিন মেমীর ছোট ভাই। নাটকটির ছবির দৃশ্যের কথা বলতে গিয়ে মেমী বলেন, ‘মুক্তিযুদ্ধ শুরু হয়েছে। চারদিকে উত্তপ্ত। আমাদের গ্রামে পাকিস্তানি সেনারা এসে ক্যাম্প করেছে। গ্রামের কিছু আলবদর রাজাকার সেনাদের সঙ্গে যোগ দিয়েছে। আমরা গ্রামে মুক্তিযুদ্ধের পক্ষ নিয়ে বিভিন্নভাবে কাজ করার চেষ্টা করছি।’ তিনি নাটকটি নিয়ে বলেন, মুক্তিযুদ্ধ চলাকালে একটা সময় রাজাকার আলবদরদের সহায়তায় আমার ছোট ভাই ও বাবাকে সেনারা মেরে ফেলে। আমার ইজ্জত ছিনিয়ে নেয়। নাটকটি প্রথম মঞ্চে আসার সময়ের কথা বলতে গিয়ে মেমী বলেন, নাটকটি প্রথম মঞ্চে আসে ২০০২ সালে। আমি তখন নাট্যজনে কাজ করতাম। পরে থিয়েটার আরামবাগে যোগ দিই। যোগ দেওয়ার বেশ কিছুদিন পর এই নাটকে কাজ শুরু করি। আগে চরিত্রটি মনি নামে একটা মেয়ে করত। নাটকটি মঞ্চে আসার আগে পুরো মহড়াই হয়েছে নাটক সরণির আমাদের নিজস্ব থিয়েটার কার্যালয়ে। বলদ নাটকটি নিয়ে আমরা কলকাতাতেও গিয়েছি।
মুনিরা ইউসুফ মেমী আরও জানান, নাটকটির প্রথম মঞ্চায়ন হয় ২২ অক্টোবর ২০০২ সালে। উদ্বোধনী মঞ্চায়ন হয় মহিলা সমিতির ড. নীলিমা ইব্রাহিম মিলনায়তনে। এ পর্যন্ত নাটকটির প্রায় ৪৭টি প্রদর্শনী হয়েছে। বর্তমান নাটকটির নিয়মিত মঞ্চায়ন না হলেও বিশেষ বিশেষ দিনে নাটকটির প্রদর্শনী হয়।

প্রথম মুক্তিযুদ্ধবিষয়ক নাটকের নির্দেশনা দিচ্ছেন। বদরুন নাহারের ছোটগল্প ‘তাহাদের যুদ্ধ’ অবলম্বনে নাট্যরূপ দিয়েছেন অনিমেষ সাহা লিটু। নাটকটির নাম এখনো ঠিক না হলেও কাজ শুরু হয়েছে জোরেশোরেই। মুক্তিযুদ্ধের ৪০ বছর আর শব্দাবলীর ২০ বছর পূর্তি উদ্যাপন উপলক্ষে নাটকটি মঞ্চে আসছে। আজকের পাঁচ প্রশ্নের উত্তর দিয়েছেন নাটকটির নির্দেশক আমিনুর রহমান, যিনি মুকুল নামে নাট্যাঙ্গনে পরিচিত।
সাক্ষাৎকার নিয়েছেন শফিক আল মামুন।

প্রথম মুক্তিযুদ্ধবিষয়ক নাটকের নির্দেশনা দিচ্ছেন। প্রস্তুতি কেমন?
এর আগে মুক্তিযুদ্ধবিষয়ক নাটকে অভিনয়, কারিগরি দিক বা মঞ্চের পেছনে একাধিক কাজের সঙ্গে ছিলাম। সেই দিক থেকে কিছুটা হলেও তো অভিজ্ঞতা হয়েছে। এ ছাড়া মুক্তিযুদ্ধ সম্পর্কে সিনেমা দেখা বা বই পড়া, জানাশোনা হয়ে আসছে অনেক দিন থেকেই। এসব অভিজ্ঞতা এক জায়গায় এনেই আমি নাটকটি করার চেষ্টা করছি।
মুক্তিযুদ্ধের এ নাটকটি নির্দেশনার জন্য বেছে নিলেন কেন?
এ সময়ে এসে আমি যেভাবে মুক্তিযুদ্ধ বা মুক্তিযোদ্ধাদের দেখছি, ঠিক তেমনি একটা গল্পের এই নাটকটি। আমার কাছে মনে হয়েছে, মুক্তিযুদ্ধের ৪০ বছর পরও আমরা সঠিকভাবে মুক্তিযুদ্ধ বা মুক্তিযোদ্ধাদের মূল্যায়ন করতে পারিনি। মুক্তিযুদ্ধের সঠিক চেতনা আমাদের কাছে নেই। আমাদের মুক্তিযুদ্ধ এত বড় একটা গৌরবের বিষয়, তা আমরা ধারণ করতে পারিনি। এখনো বীরাঙ্গনারা দাঁড়াতে পারেননি। আমাদের গর্ব করার মতো বায়ান্ন, ঊনসত্তর বা একাত্তর ছাড়া তো কিছু নেই। কিন্তু তা আমরা সঠিক প্রয়োগই করছি না। নাটকটির গল্প হুবহু এমনই। এই অবস্থায় দাঁড়িয়ে আমি নাটকটি করতে আগ্রহী হয়েছি। বর্তমান সময়ের জন্য খুবই প্রাসঙ্গিক হবে নাটকটি।
ঢাকা থেকে কীভাবে বরিশালে গিয়ে নাটকটির নির্দেশনা দেওয়ার কাজ করছেন?
নিজের দল পালাকার বা আমার নিজের পেশা—সব মিলিয়ে ব্যস্ত তো থাকতেই হয়। এর মাঝেও কিছু সময় বের করে নিয়ে বরিশালে গিয়ে কাজটি করছি। আমার সুযোগ-সুবিধা মেনে নিয়েই ওরা আমাকে দিয়ে কাজটা করাচ্ছে। গত মাস থেকে মূলত কাজটি শুরু হয়েছে। সপ্তাহে দু-তিন দিন করে বরিশালে গিয়ে কাজটি করছি।
এর আগে আপনি দেশের একাধিক জেলায় গিয়ে নাটকের নির্দেশনা দিতেন। এখন দেখা যায় না। কারণ কী?
আমার থিয়েটারে কাজের প্রথম দিকে বিভিন্ন জেলায় গিয়ে নাটক নির্দেশনার কাজ করতাম। এর আগে চট্টগ্রাম, সিরাজগঞ্জ, বরিশাল, সিলেটসহ একাধিক জেলায় নির্দেশনার কাজ করেছি। কিন্তু প্রায় সাত বছর হলো এভাবে আর কাজ করা হচ্ছে না। মূলত নিজের দল পালাকার নিয়ে ব্যস্ত হওয়া, নিজের পেশার কারণেও সমস্যা হয়েছে। কিন্তু আমার খুবই আগ্রহ বিভিন্ন জেলায় গিয়ে নাটক নির্দেশনা দেওয়া। বরিশাল শব্দাবলীর হয়ে যেভাবে কাজটি করছি, সেভাবে মানিয়ে নিয়ে এখন থেকে ঢাকার বাইরের জেলায় গিয়ে কাজ করতে চাচ্ছি।
আপনার দল পালাকারের ‘নারীগণ’ নাটকটির নির্দেশনা হঠাৎ বন্ধ হয়ে গেল কেন?
নাটকটির জন্য বেশ কিছুসংখ্যক নারী অভিনেত্রী প্রয়োজন। দলের যাঁরা ছিলেন তাঁরা প্রথম থেকেই কাজ করছিলেন। হঠাৎ করেই তাঁদের কয়েকজন ব্যক্তিগত কাজে ব্যস্ত হয়ে যাওয়ায় নাটকটিতে আর সময় দিতে পারেননি। ফলে কাজটিও বন্ধ হয়ে যায়। প্রায় দেড় মাস হলো কাজটি বন্ধ আছে। আমরা এর মধ্যে দলে নতুন অভিনেত্রী নিয়েছি। শিগগিরই কাজটি শুরু হবে। আশা করছি ডিসেম্বর মাসে নাটকটি মঞ্চে আনা সম্ভব হবে।
শিমূল ইউসুফ

শিমূল ইউসুফ যেন ইতিহাসই গড়তে যাচ্ছেন। একক নাটক হিসেবে বিনোদিনী চরিত্রে একটা-দুটা না, তাঁর অভিনয় শততম রজনীর দ্বারপ্রান্তে পৌঁছে গেছে। জাতীয় নাট্যশালায় সেই ইতিহাসের মশাল জ্বালানোর সম্ভাব্য তারিখ নির্ধারণ করা হয়েছে ১৭ নভেম্বর। তার আগে ২৮ অক্টোবর নাট্যশালার স্টুডিও থিয়েটারে নাটকটির ৯৯তম প্রদর্শনী হবে।
এদিকে শততম রজনীর দ্বারপ্রান্তে এসে শিমূল ইউসুফ দর্শকের কাছে গভীর কৃতজ্ঞতা জানিয়েছেন। বিনোদিনী চরিত্রটি নিয়ে এ পর্যন্ত আসার পুরো পাওনাটা দর্শকের ঝুড়িতেই দিয়েছেন। ‘একক নাটককে দর্শকের কাছে টেনে আনা কঠিন। অনেক দিন ধরে নাটকটি চলতে থাকলে দর্শক বিরক্ত বোধ করে। কিন্তু আমি দীর্ঘ প্রায় ছয় বছর ধরে নাটকটি করে আসছি, দর্শকের আগ্রহের কমতি দেখিনি। আমি দর্শকদের কাছে যেতে পেরেছি। দর্শকেরাই আমার উৎসাহদাতা। পুরো কৃতিত্ব আমি দর্শকদের দিতে চাই।
বিনোদিনীকে শ্রদ্ধা নিবেদন করেই তাঁর জীবনী হয়ে মঞ্চে উঠি। এই শ্রদ্ধার মধ্যে বিন্দুমাত্র ফাঁক নেই।’ বললেন শিমূল ইউসুফ।
ঢাকা থিয়েটারের এ নাটকের উপদেষ্টা প্রয়াত নাট্যকার সেলিম আল দীন, বিনোদিনী দাসীর আত্মজীবনী থেকে গবেষণা ও পাণ্ডুলিপি লিখেছেন সাইমন জাকারিয়া আর নির্দেশনা দিয়েছেন নাসির উদ্দীন ইউসুফ।
লতাজির (লতা মঙ্গেশকর) সঙ্গে প্রথম দেখা হয়েছিল মুম্বাইয়ে, ১৯৭৪ সালে। ওটা ছিল আমার প্রথম অনুষ্ঠান। ভারতীয় বিদ্যাভবনে। তিনি এসেছিলেন। এর পরের বছর হিন্দি চলচ্চিত্রের জন্য আমার প্রথম গান রেকর্ড করা হবে; সুরকার ও সংগীতপরিচালক ছিলেন কল্যাণজি-আনন্দজি; ফিল্ম সেন্টার স্টুডিওতে মহরত ঘোষণা করতে এসেছিলেন লতাজি।
আশির দশকে কলকাতায় সল্ট লেক স্টেডিয়ামে জ্যোতিবসু তিন দিনের এক অনুষ্ঠানের আয়োজন করলেন। সেখানে প্রথম দিন ছিল আমার গান। শেষ দিন লতাজি আর আশাজির। তাঁদের সঙ্গে আরও ছিলেন অমিত কুমার। শেষ দিনের ওই অনুষ্ঠানে আমি গিয়েছিলাম তাঁদের গান শুনতে। জ্যোতিবাবু আমাকে তাঁদের হাতে ফুল তুলে দেওয়ার জন্য অনুরোধ করলেন। বললেন, ‘আমি দেওয়ার চেয়ে আপনার দেওয়াটা অনেক বেশি ভালো দেখাবে।’
ওটা আমার জন্য অনেক সম্মানের ছিল। আমি মঞ্চে উঠে লতাজি আর আশাজির পা ছুঁয়ে ফুল দিয়েছিলাম।
এরপর লতাজির সঙ্গে কয়েকবার কথা হয়েছে। টেলিফোনে।
এত বছর পর লতাজির সঙ্গে আবার দেখা হবে, ঢাকায় থাকতেই আমার মধ্যে একটা উত্তেজনা কাজ করছিল। তাঁর সঙ্গে দেখা করার সময়টা পেয়েছি কয়েক মাস আগে। কিন্তু মনে নানা আশঙ্কা ছিল—লতাজির সঙ্গে দেখাটা হবে তো?
আমিও এক বছর পর মুম্বাইয়ের পথে। বলিউড নায়িকা রানী মুখার্জি তাঁদের মুখার্জিবাড়ির পূজায় আমাকে আমন্ত্রণ জানিয়েছেন। গত বছরও নিমন্ত্রণ করেছিলেন, কিন্তু তখন ব্যস্ততার জন্য যেতে পারিনি।
যেহেতু লতাজির সঙ্গে দেখা হওয়ার একটা সম্ভাবনা আছে, তাই এবার আমার সঙ্গে যাচ্ছেন আলমগীর সাহেব।
লতাজির সঙ্গে আমাদের দেখা করার সুযোগটা তৈরি করে দেন তাঁরই ভাই হূদয়নাথ মঙ্গেশকরের ছেলে বৈজনাথ মঙ্গেশকর। তিনি আমার অনেক বছরের পরিচিত। আমার গানের দারুণ ভক্ত। আমার সব গান আছে তাঁর কাছে। শুধু তা-ই নয়, কবে কোথায় কোন গানটি রেকর্ড করেছি কিংবা প্রথম গেয়েছি, সব তাঁর মুখস্থ।
২ অক্টোবর সন্ধ্যায় চলে যাই মুখার্জিবাড়ির পূজায়। অনেক বছরের পুরোনো এই পূজা। ইদানীং তাঁদের সঙ্গে যুক্ত হয়েছে লাহিড়িবাড়ি। সেদিন রাত সাড়ে নয়টা নাগাদ আমি মঞ্চে উঠি গান গাইতে। ১৬টা গান গেয়েছি। ৪ অক্টোবর সন্ধ্যায় যেতে হবে সংগীতশিল্পী অভিজিতের পূজায়। আমি ঢাকায় থাকতেই ও ফোন করে খুব অনুরোধ করেছিল। আমিও রাজি হয়ে যাই। মাঝে আছে একটি দিন—৩ অক্টোবর। এই দিনে আর কোনো কাজ হাতে রাখিনি। কারণ, এদিন লতাজির সঙ্গে আমাদের দেখা হবে।
সকালেই ফোন করে বৈজনাথ বলেন, ‘আপনারা বিকেল সাড়ে চারটা অথবা সন্ধ্যা সাতটায় আসতে পারেন।’
আমরা হোটেল থেকে বের হলাম সন্ধ্যা ছয়টায়। সাতটার আগেই পৌঁছে গেলাম লতাজির বাসায়।
অনেক বড় একজন শিল্পীর বাসায় যাচ্ছি। বাড়িটা নিশ্চয়ই প্যালেস হবে। কিংবা ও রকম বড় কিছু।
পেডার রোডের ‘প্রভুকুঞ্জ’ নামের বাড়িতে ঢুকে ধারণাটা একেবারেই পাল্টে গেল। সাদামাটা একটি বাড়ি। আর এই বাড়ির মানুষগুলোরও খুবই সাধারণ জীবনযাপন। লতা মঙ্গেশকরসহ সংগীতের বিখ্যাত কয়েকজন শিল্পী, সুরকার আর সংগীতপরিচালক থাকেন এই বাড়িতে। কিন্তু বাড়ির বসার ঘরে ঢুকলে তা কারোরই মনে হবে না।
যাওয়ার পর বাড়ির অন্যরা এসে আমাকে পা ছুঁয়ে সালাম করলেন। খুব বিব্রত হচ্ছিলাম! এর মধ্যে দিদিও (লতা মঙ্গেশকর) চলে এসেছেন। তাঁকে আমি পা ছুঁয়ে সালাম করলাম।
আমাকে তিনি জড়িয়ে ধরলেন। আদর করলেন। বললেন, ‘কত বছর পর আপনার সঙ্গে দেখা হলো!’ তিনি সবাইকে ‘আপনি’ বলে সম্বোধন করেন। আমার সঙ্গে ছিলেন আলমগীর সাহেব। তাঁকে পরিচয় করিয়ে দিলাম। লতাজি খুব খুশি হলেন।
অবাক হলাম। আমার সঙ্গে কবে কোথায় দেখা হয়েছিল, সব ওনার মনে আছে। ওনার যে ৮৩ বছর বয়স, দেখে কিন্তু তা মনে হয় না। নিজেই ভালোভাবে চলাফেরা করেন, স্মরণশক্তি এখনো খুব প্রখর। তিনি আমার মায়ের কথা জিজ্ঞেস করলেন। কারণ, ওই সময়গুলোতে মা আমার সঙ্গে সব জায়গায় যেতেন।
আশির দশকে কলকাতায় যখন গান করতে গিয়েছিলাম, তখন সঙ্গে ছিল আমার মেয়ে তানি। ওর বয়স তখন পাঁচ-ছয় বছর হবে। আমরা একই হোটেলে ছিলাম—গ্র্যান্ড হোটেলে। ওনার রুমে ফোন করলাম। বললাম, ‘দিদি, আপনার সঙ্গে একটু দেখা করতে চাই।’
তিনি বললেন, ‘আপ আইয়ে।’
তানিকে সঙ্গে নিয়ে গেলাম। ওনার তা মনে আছে। জিজ্ঞেস করলেন, ‘আপনার মেয়ে তানি কেমন আছে?’
বললাম, ‘ওর তো বিয়ে হয়েছে। লন্ডনে থাকে। দুই বাচ্চার মা। একটার আট বছর হবে, আরেকটার চার বছর বয়স।’
শুনে তিনি আশ্চর্য হলেন। বললেন, ‘আপ নানি বন গায়ি!’
আমি ফোনে তানির সঙ্গে ওনাকে কথা বলার জন্য অনুরোধ করলাম। লতাজি রাজি হলেন। তানির সঙ্গে অনেকক্ষণ কথা বললেন। তানির তো বেহুঁশ হওয়ার অবস্থা! ঢাকায় আঁখির (আঁখি আলমগীর) সঙ্গেও কথা বলিয়ে দিলাম। তানির মতো আঁখিরও একই অবস্থা। ওদের কারোরই বিশ্বাস হচ্ছিল না। নাশতা এল। দেখি, আমার পছন্দের অনেক খাবার। রাতের খাবারের জন্যও অনুরোধ করলেন। আমরা রাজি হইনি। তখন ওনারা বললেন, ‘আরেকবার এলে আপনাকে বিরিয়ানি খাওয়াব।’
আমার ধারণা ছিল, ওনারা সবাই ভেজিটেরিয়ান।
বৈজনাথ বললেন, ‘এটা অনেকেরই ধারণা। আমরা শুধু সপ্তাহে এক দিন ভেজিটেরিয়ান—সোমবার। অন্য দিনগুলোতে মাছ, মাংস, সবজি—সবই রান্না হয়।’
লতাজিও হাসলেন। বললেন, ‘সবাই ভাবেন, আমরা পুরোপুরি ভেজিটেরিয়ান। তাই ভয়ে কেউ খেতে চায় না। অনেক দিন আগে মুম্বাইয়ে মেহেদি হাসান সাহেব এসেছিলেন। ওনাকে বাসায় দাওয়াত দিয়েছিলাম। দেখি, উনি বেশ ভয়ে ভয়ে এসেছেন। উনি ধারণা করেছিলেন, সব তো ভেজিটেরিয়ান খাবার হবে। তারপর খেতে বসে যখন বিরিয়ানি আর মাংস দেখলেন, খুব খুশি হলেন। তাঁর ভুল ভাঙল।’
গান নিয়ে আলাপ হলো। জিজ্ঞেস করলেন, ‘এখন বাংলাদেশে কী ধরনের মিউজিক হচ্ছে? ভালো গান হচ্ছে তো?’
লতাজি আফসোস করে বললেন, ‘আমরা কত কষ্ট করে গান করতাম! আপনিও তো বহু বছর লাইভ রেকর্ডিং করেছেন। আর এখন তো এক লাইন এক লাইন করে রেকর্ডিং হয়। গানের ওই ফ্লো থাকে না, ওই ইমোশনও আসে না। ওই এক্সপ্রেশনও দিতে পারি না।’
আলমগীর সাহেবের সঙ্গে গল্প করলেন চলচ্চিত্র নিয়ে।
লতাজিকে বাংলাদেশে আসার জন্য অনুরোধ করলাম। বললাম, ‘বাংলাদেশের মানুষ আপনাকে খুব বেশি আশা করে। একবার অন্তত আপনাকে কাছ থেকে দেখার সুযোগ দিন।’
তিনি হাসলেন। বললেন, মুক্তিযুদ্ধের ঠিক পরপর তিনি বাংলাদেশে এসেছিলেন। তখন বিধ্বস্ত এক বাংলাদেশ দেখেছেন। ওনাদের থাকার ব্যবস্থা করা হয়েছিল হাসপাতালে। চারদিকের দেয়ালে লেগে থাকা ছোপছোপ রক্ত দেখে আঁতকে উঠেছিলেন। তাঁদের কারোরই বুঝতে আর অসুবিধা হয়নি, পুরো দেশটার এই একই অবস্থা।
আমি বললাম, ‘তখন তো এক রকম বাংলাদেশ দেখেছিলেন। এবার অন্য বাংলাদেশ দেখবেন।’
তিনি জিজ্ঞেস করলেন, ‘কতক্ষণের ফ্লাইট?’
বললাম, ‘মুম্বাই থেকে দুই ঘণ্টা লাগবে।’
বললেন, ‘ভেবে দেখি।’
যাওয়ার আগে ভেবেছিলাম, আধঘণ্টা, খুব বেশি হলে ৪০ মিনিট বসব। উনিও নিশ্চয়ই ততক্ষণে ক্লান্ত হয়ে যাবেন। শুনলাম, কিছুদিন আগে ওনার হাঁটুতে অপারেশন হয়েছে। তবে এখন অনেক ভালো আছেন। হাঁটা, চলাফেরায় কোনো অসুবিধা হয় না। কিন্তু আমরা দুই ঘণ্টার বেশি সময় ওনার সঙ্গে ছিলাম। আর পুরো সময়টায় উনি আমাদের পাশেই বসে থেকেছেন। কথা বলেছেন।
বিদায়ের সময় তিনি বাসার ভেতর থেকে আমার জন্য উপহার নিয়ে এলেন। এরপর ছবি তোলা হলো।
হোটেলে ফিরে এসে উপহারের প্যাকেটটা খুলে দেখি, শাড়ি। তাতে হাতে আঁকা। খুব সুন্দর করে র‌্যাপিং করা হয়েছে। সাবধানে খুললাম, যাতে র‌্যাপিংয়ের কাগজটা নষ্ট না হয়। ওটাও স্মৃতি হিসেবে রেখে দেব।
এরপর দিল্লি ও কলকাতায় পূজা উপলক্ষে দুটি অনুষ্ঠানে গান গেয়েছি। বাংলাদেশে ফিরেছি শনিবার। কিন্তু লতাজির সঙ্গে ঘণ্টা দুয়েকের ওই আড্ডা আমি এবং আমার পরিবারের সবার কাছে এক অনন্য স্মৃতি হয়ে রইল।




ঘড়ির অ্যালার্ম শুনে চোখে ঘুম নিয়েই বিন্দুকে বিছানা ছাড়তে হয়। তারপর আজ উত্তরা তো কাল গাজীপুর। যাওয়া-আসার সময়টায় যে বুজে একটু ঘুমিয়ে নেবেন, সে সুযোগ কোথায়?
একটার পর একটা ফোন। শিডিউল মেলাতে হয়। কখনো কখনো মেজাজটা খিটখিটে হয়ে যায়। কিন্তু কী-ই বা করার আছে তাঁর! পেশা যে এখন অভিনয়। শুধু কি ক্যামেরার সামনেই অভিনয় করতে হয় তাঁকে?
‘বাসা থেকে বেরোনোর সময় এক ধরনের অভিনয় করতে হয়। এরপর শুটিং সেটে গিয়ে এক ধরনের অভিনয় করতে হয়। সাজুগুজু করে ক্যামেরার সামনে দাঁড়িয়ে আরেক ধরনের অভিনয় করতে হয়। পুরো জীবনটাই আসলে আমার অভিনয়মঞ্চ।’ বিন্দু হাসতে হাসতে বলছিলেন কথাগুলো।
কত দিনই বা হলো বিন্দুর অভিনয়জীবনের? মাত্র সাড়ে চার বছর আগে কাজ শুরু করেছিলেন। তাঁর সঙ্গে যাঁরা শুরু করেছিলেন, তাঁদের কেউ আছেন, কেউ নেই। বিন্দু আছেন এবং এই সময়ে ছোটপর্দার একজন প্রিয় মুখ হয়েই আছেন।
মজার ব্যাপার হলো, এ বছরের শুরুতেই বিন্দুর পেশা বদলানোর কথা ছিল। জাহাঙ্গীরনগর বিশ্ববিদ্যালয় আইবিএ থেকে বিবিএ শেষ করে মার্চ মাস থেকে চাকরি করবেন, এ ঘোষণাও দিয়েছিলেন। চাকরিটা আর হলো না।
‘১৭ জায়গায় চাকরির জন্য ইন্টারভিউ দিলাম। সর্বশেষ একটা ঘটনার কথা বলি। বাংলাদেশের একটি বড় প্রতিষ্ঠানে আমাকে ডাকা হলো। সেদিন ছিল সাক্ষাৎকারের পর্ব। আমাকে দেখামাত্র দুজন বললেন, “আপনি চাকরি করবেন?” আমি ঠান্ডা গলায় বললাম, “জি।” তাঁরা এবার বললেন, “দেখুন, আপনাকে চাকরি দিলে বাংলাদেশের সব পরিচালক এসে আমাদের মারবেন।”
‘আমি তাঁদের কথায় হাসব, না কাঁদব! অফিস থেকে বেরিয়ে সেদিন অনেকক্ষণ কেঁদেছি। সিদ্ধান্ত নিলাম, অভিনয়টাকেই পেশা হিসেবে নেব। এবং নিয়েছিও।’
অভিনয়কে পেশা হিসেবে নিয়ে বিন্দু এখন অনেকটাই খুশি। নিজের পছন্দমতো গাড়ি কিনেছেন। দুই হাতে পয়সা রোজগার করেন এবং তা তিনি মনের আনন্দে খরচ করেন। কিন্তু আনন্দের সঙ্গে যে দুঃখও বাস করে।
বিন্দুকে বিনোদনভুবনে নিয়ে এসেছিলেন তাঁর মা। এখন সেই মা-ই চান না বিনোদনজগতে বিন্দু কাজ করুন। যেদিন গাড়িটা কিনলেন, সেদিন বিন্দুর মা অসুস্থ হয়ে পড়েছিলেন। আর বাবা, যে বাবা একদিন মেয়েকে আদর না করলে অস্থির হয়ে যেতেন, সেই বাবাও অভিমান করে আছেন। একমাত্র ভাই। কদিন আগে বাইরে থেকে নেতিবাচক কথা শুনে বাসায় এসে বলতেই সবার দাবি—‘অভিনয় ছাড়ো।’
‘আমি বুঝি যে তাঁদের কোনো দোষ নেই। সম্প্রতি আমাদের বিনোদনভুবনে যে অঘটনগুলো ঘটেছে, তাতে করে এখন বিনোদন-অঙ্গনের শিল্পীদের প্রত্যেক অভিভাবকই তাঁদের সন্তানদের নিয়ে চিন্তিত। আমি চেষ্টা করেছি বাসার মানুষকে বোঝাতে যে আমি এমন কিছু করব না, যা তাদের সম্মানে আঘাত করবে। কিন্তু কে শোনে কার কথা! দেখা গেল আস্তে আস্তে বাসার সবাই মেনে নিচ্ছে, কিন্তু পাশের বাড়ির কেউ এসে বলছেন, “আপা, মেয়েকে অভিনয় থেকে ফিরিয়ে আনুন। মেয়ের বিয়ে দেবেন কীভাবে?” ব্যস, শুরু হয়ে গেল। এ বিষয়গুলো আমাকে কষ্ট দেয়। তার পরও আমি অভিনয় করছি। কারণ, আমার শরীরের শিরা-উপশিরায় অভিনয়টা ঢুকে গেছে। এটা এখন আমার কাছে একধরনের নেশার মতো। হুট করে অভিনয় ছাড়ব না। বাবা-মা এবং পরিবারের সবার কাছেই আমি প্রমাণ করতে চাই যে আমি সম্মান নিয়ে এ অঙ্গনে কাজ করেছি এবং যত দিন কাজ করব, তত দিনই সম্মান নিয়ে কাজ করব।’
ঢাকা থেকে ৫৬ কিলোমিটার দূরে গাজীপুরের ভবানীপুরের ম্যাক্সভ্যালি শুটিং স্পটে বসে কথাগুলো বলছিলেন বিন্দু। তাঁর কথার মধ্যে ছিল দৃঢ়তা এবং চোখে-মুখে ছিল চ্যালেঞ্জের প্রতিচ্ছবি।
বিন্দুকে ডাকলেন পরিচালক হিমেল আশরাফ। সহশিল্পী সজলের সঙ্গে বিন্দু পুকুরপাড়ে গেলেন। সেখানে প্রেমের দৃশ্যের শুটিং হবে। দৃশ্যটির কাজ শেষ। বিন্দুর কাছে জানতে চাইলাম, ‘এই হরহামেশা প্রেমের দৃশ্যে কাজ করছেন। এভাবে প্রেমের সংলাপ আওড়াতে আওড়াতে কারও সঙ্গে কি প্রেম হয় না?’
বিন্দু হাসেন। হাসতে হাসতে চেয়ার থেকে পড়ে যাওয়ার দশা! ‘স্কুলজীবনে প্রেম করিনি। কলেজজীবনটা কেটেছে মায়ের কঠোর নজরদারিতে। আর বিশ্ববিদ্যালয়-জীবনটাতে তো পড়াশোনা আর অভিনয়—এ দুটোতেই চ্যাপ্টা হয়ে গিয়েছি।’
‘তার মানে কি জীবনে প্রেম আসেনি?’
বিন্দুর দৃষ্টি সরে যায় অন্যত্র। ‘হিমেল, আমরা এরপর কোন দৃশ্যটির কাজ করব?’
আবার জানতে চাই। ‘প্রেম আসেনি, এ কথা বললে ভুল বলা হবে। এসেছিল। একসঙ্গে কাজ করতে করতে অনেক সময় ভালো লাগার অভিব্যক্তি তৈরি হয়ে যায়। আমারও সে রকম হয়েছিল। কিন্তু সেই প্রেম এখন আর নেই। এখন আমি একদম একা। আর প্রেম-ট্রেমও করতে চাই না। এসব ভাবি না। ভাবি শুধু কাজের কথা। কোন চরিত্রটা করলে আমার জন্য ভালো হবে, সেই চরিত্রের সন্ধান করি।’ বলছিলেন বিন্দু।
আবার বলি, ‘যাঁর সঙ্গে সম্পর্ক হয়েছিল, তিনি কি আপনারই কোনো নায়ক?’
বিন্দু কোনো উত্তর দেন না। ‘বাদ দেন না! যে এখন নেই, তাকে নিয়ে কথা বলেই বা কী...।’
বিন্দুর ডাক আসে। আবার ক্যামেরার সামনে দাঁড়ান।
এই মুহূর্তে বিন্দু একাধিক নাটকের কাজ করছেন। সামনে ঈদ। কাজ কম করবেন বললেও শেষ পর্যন্ত প্রায় ২৫টি নাটকে দেখা যাবে বিন্দুকে। জানতে চাইলাম, এত এত কাজ, এখান থেকে কী পাচ্ছেন তিনি?
‘ভালোবাসা। মানুষের কাছ থেকে যে সাড়া পাই এবং ভালোবাসা পাই, তা-ই আমাকে আরও বেশি উৎসাহিত করে। এই যেমন ধরুন, আমি একটা থানা শহরে বা নতুন জায়গায় শুটিং করতে গেলাম। তখন আমাকে অনেকেই এসে বলে, “আপা, আপনার ওই নাটকটা দেখলাম”, কী যে ভালো লাগে তখন! এই ভালো লাগাটা কিন্তু কোটি টাকা দিয়েও কিনতে পাওয়া যায় না। ’
কিন্তু বেশি কাজ করলে কাজের মান তো নষ্ট হয়ে যায়। বিন্দু কথাটা একদিক দিয়ে মানেন, আবার মানেন না। বলেন, ‘কাজ যখন করি, তখন তো সিরিয়াসলি করি। যদি খারাপ হয়, সেটা তো আসলে অনেক কারণেই হতে পারে। বেশি কাজ করলে শিল্পীর ওপর চাপ পড়ে। শিল্পী যদি তখন মাথা ঠান্ডা রেখে কাজ করে, তাহলে কাজ খারাপ হওয়ার কারণ নেই।’
বিন্দু ছোটপর্দা থেকে বড়পর্দায় কাজ শুরু করেছিলেন অনেক আগে। কিন্তু কিছুটা স্বপ্নভঙ্গ হয়েছে। দারুচিনি দ্বীপ-এর পরে জাগো । তারপর যে প্রত্যাশা নিয়ে পিরিতের দোকানদারি করেছিলেন, সেটা আসলে তাঁকে হতাশ করেছে। এরপর এই তো প্রেম ছবিতে কাজ করছেন। এ ছবির ফলাফল দেখার অপেক্ষায় আছেন বিন্দু। এ ছবির ফলাফল দেখে বিন্দু সিদ্ধান্ত নেবেন, তিনি কোথায় কাজ করবেন। ছোটপর্দা, নাকি বড়পর্দা। তত দিন অপেক্ষা...।



‘যা রটে, তার কিছু হলেও তো ঘটে’—বিশ্বাস করেন অনেকে। আবার এটাও ঠিক, বিশ্বায়নের এ যুগে এসব প্রবাদ প্রায়ই অচল! শাহরুখ খান-প্রিয়াঙ্কা চোপড়াকেই দেখুন না! শুরুতে অতটা পাত্তা না পেলেও দিনের পর দিন দুজনের সম্পর্ক আগুনের ফুলকির মতোই ছড়িয়ে যাচ্ছে। প্রায় ২০ বছরের দাম্পত্য জীবনে যেখানে কিং খানের নারীঘটিত দুর্বলতার কথা নিন্দুকেরাও বলার সাহস পায়নি, সেখানে আজ দিস্তার পর দিস্তা ছাপা হচ্ছে প্রিয়াঙ্কার সঙ্গে তাঁর প্রণয়ের জবরদস্ত কাহিনি। প্রিয়াঙ্কার সর্বশেষ প্রেমিক শহীদ কাপুরও এই উত্তপ্ত আগুনে নতুন করে ঘি ঢেলেছেন টুইটারে নিজের বন্ধু তালিকা থেকে শাহরুখ-প্রিয়াঙ্কাকে একযোগে বাদ দিয়ে। পত্রিকায় এ খবর প্রকাশিত হওয়ায় শহীদ পাকা খেলোয়াড়ের মতো বিষয়টি সামলে দায় চাপিয়েছেন প্রযুক্তির ঘাড়ে; পরবর্তী সময়ে শাহরুখকে পুনরায় বন্ধু হিসেবে মেনে নিলেও প্রিয়াঙ্কাকে আর নতুন করে বরণ করে নেননি। শাহরুখও কম যান না। জনসমক্ষে শহীদকে তিনি বলেন, ‘প্রিয়াঙ্কার পাশে তোমাকে দারুণ মানিয়েছে! তোমরা কি ভাই-বোন?’ প্রিয়াঙ্কা হাসতে হাসতে লুটিয়ে পড়েন, তবে শহীদের হাসি তখন অস্তাচলে লুকিয়ে।
শাহরুখ-প্রিয়াঙ্কার সাম্প্রতিক উপাখ্যানের আরও বেশ কিছু জমজমাট কাহিনি পড়ার আগে চলুন ফিরে যাই ১১ বছর আগে। মিস ইন্ডিয়া প্রতিযোগিতার মঞ্চ। চূড়ান্ত তালিকায় পাঁচ প্রতিযোগী—লারা দত্ত, দিয়া মির্জা, স্বপ্না অবস্তি, নেহা পারওয়াল ও প্রিয়াঙ্কা চোপড়া। প্রত্যেকেরই চাওয়া, বিচারক শাহরুখ খান যেন তাঁদের প্রশ্ন করেন। ভাগ্য সুপ্রসন্ন হয়েছিল শুধু প্রিয়াঙ্কারই। লটারিতে প্রিয়াঙ্কা তোলেন শাহরুখের নাম। সেই রাতে মুকুটটি লারা দত্ত পরেছিলেন ঠিকই, তবে এর কিছুদিন পর প্রিয়াঙ্কাই অর্জন করেন শাহরুখের বিপরীতে প্রথম বিজ্ঞাপনচিত্রের সুযোগ। এর পর থেকে এই ১১ বছরে এহেন সাক্ষাৎকার নেই, যেখানে প্রিয়াঙ্কা তাঁর শাহরুখপ্রীতির কথা বলেননি। একটা সময় শাহরুখকে প্রতি পদে অনুসরণ করা শহীদের প্রেমের নৌকায় আশ্রয় নেন মিস চোপড়া। এর আগে অবশ্য ফারহান আখতারের ডন ছবিতে শাহরুখের নায়িকা হওয়ার প্রথম সুযোগটি পান প্রিয়াঙ্কা। সে ছবির শুরুতে সুস্মিতা সেন, পরবর্তী সময় রানী মুখার্জির নাম প্রস্তাব করেছিলেন শাহরুখ। কিন্তু ফারহানই শাহরুখকে বুঝিয়ে প্রিয়াঙ্কাকে নির্বাচন করেন। ভালো লাগার শুরুটা তখন থেকেই, যার ডালপালা বিস্তৃত হচ্ছে এখন। শাহরুখ প্রযোজিত ওম শান্তি ওম এবং বিল্লু ছবিতে অতিথি চরিত্রে নেচে-গেয়ে একটি কানাকড়িও নেননি প্রিয়াঙ্কা। এমনকি বছরের পর বছর আইপিএলে শাহরুখের নাইট রাইডার্সের হয়ে ফ্রি প্রচারণাও করে দেন মিস চোপড়া। প্রিয়াঙ্কার উদারতায় শাহরুখও অতি-উদ্যোগী হয়ে বিল্লু ছবির সংগীতপরিচালক প্রীতমকে অনুরোধ করেন গায়িকা ডমিনিককে দিয়ে প্রীতম যেন আরও কয়েক লাইন গাইয়ে নেন। তাতে প্রিয়াঙ্কার অংশগ্রহণ বাড়বে। শুধু কি তাই? এবার ডন ২ ছবিতে পরিচালক ফারহান নায়িকা পরিবর্তন করতে চাইলে শাহরুখ অনুরোধ করেন প্রিয়াঙ্কাকে নিতে। এমনকি শাহরুখদের ঘনিষ্ঠ রোশন পরিবারকেও অনুরোধ করেন কৃষ-এর নায়িকা প্রিয়াঙ্কাকে যেন কৃষ ২ থেকে বাদ দেওয়া না হয়। চেতন ভগতের উপন্যাস টু স্টেটস অবলম্বনে বিশাল ভরদ্বাজের নতুন ছবিতে প্রযোজক সাজিদ নাদিয়াদওয়ালা অসিন ও বিদ্যা বালনকে চাইলেও শাহরুখ সরাসরি জানিয়েছেন, প্রিয়াঙ্কাকেই নায়িকাচরিত্রে নিতে হবে। শাহরুখের নতুন ছবি রা ওয়ান-এ কারিনা নায়িকা থাকার পরও শাহরুখ চাইছিলেন যে করেই হোক ছবিতে প্রিয়াঙ্কাকে অন্তর্ভুক্ত করতে। প্রিয়াঙ্কাও বাধ্য মেয়ের মতো নিয়ম ভেঙে জন্মদিনের পুরোটা সময় ব্যয় করেন শাহরুখের সেটে। বিনিময়ে এবারও কোনো পারিশ্রমিক নিতে রাজি হননি। তবে শাহরুখ এবার কথা শোনেননি। প্রিয়াঙ্কার সংগীতপ্রীতি দেখে ভালোবেসে একটি স্প্যানিশ গিটার উপহার দিয়েছেন। সেই গিটার ছাড়া এখন এক মুহূর্তও চলে না প্রিয়াঙ্কার। এবার দুবাইয়ে ঈদ কনসার্টে রা ওয়ান-এর সব শিল্পী উপস্থিত থাকার কথা থাকলেও কারিনা যেতে পারেননি। কিং খান অবশ্য এতে বিন্দুমাত্র বিচলিত হননি। কারিনা নেই তো কী হয়েছে, প্রিয়াঙ্কা তো আছেন। ইদানীং অন্য কোনো নায়িকাকে নিয়ে শাহরুখ এতটা আদিখ্যেতা করেননি। এমনকি স্ত্রীর আপত্তি সত্ত্বেও এবারের ঈদ পার্টিতে বাড়িতে আমন্ত্রণ জানিয়েছিলেন প্রিয়াঙ্কাকে। গৌরী খান প্রিয়াঙ্কার সঙ্গে সামান্য ভাববিনিময়ও করেননি। শোনা গেছে অর্জুন রামপাল-পত্নী মেহের জেসিকার ক্ষোভের কথাও। মেহের শাহরুখকে জানান, পার্টির কেউই প্রিয়াঙ্কাকে পছন্দ করছেন না। সুতরাং শাহরুখের উচিত হয়নি এতটা বিরক্তিকর একজনকে নিমন্ত্রণ জানানো। ক্ষুব্ধ শাহরুখ মেহেরকে জানান, কাকে তিনি তাঁর বাড়িতে আমন্ত্রণ জানাবেন, সেটা একান্তই তাঁর ব্যক্তিগত ব্যাপার। এ নিয়ে অন্য অতিথির নাক না গলানোই ভালো। সম্প্রতি স্টারের রিয়েলিটি শো জাস্ট ড্যান্স-এর গ্র্যান্ড ফিনালেতেও ঘনিষ্ঠ অবস্থায় পাওয়া যায় শাহরুখ-প্রিয়াঙ্কাকে; বেরসিক (!) পাপারাজ্জিরা সে ছবিও ক্যামেরাবন্দী করেন। প্রিয়াঙ্কাকে নিয়ে গৌরী খানের সংসারে দাউদাউ করে আগুন জ্বলছে—এ রকম খবরে এখন পত্রপত্রিকা সয়লাব। শাহরুখ নাকি স্ত্রীর প্রশ্নবাণ থেকে মুক্তি পেতে দেশ-বিদেশে ব্যস্ত থাকার চেষ্টা করছেন। এসব মসলাদার খবর উড়িয়েও দেওয়া যাচ্ছে না। কারণ, গৌরী খানও শহীদ কাপুরের পথ ধরে টুইটার-ফেসবুক থেকে প্রিয়াঙ্কাকে বাদ দিয়েছেন। শাহরুখের ঘনিষ্ঠ বন্ধু করণ জোহর তাঁর আগামী ছবিতে রণবীর কাপুরের বিপরীতে প্রিয়াঙ্কাকে নেওয়ার কথা ঘোষণা দিয়েছিলেন; তবে করণও প্রিয়াঙ্কাকে বাদ দিয়ে সম্প্রতি দীপিকা পাড়ুকোনকে সই করিয়েছেন।
অনেকে অবশ্য বিষয়টির ব্যাখ্যা দেন এভাবে—এত বিশাল সুপারস্টারের সঙ্গে কখনো কোনো নায়িকার প্রেমের কথা শোনা যায়নি। প্রিয়াঙ্কাও স্বাভাবিকভাবে এ গুজব বেশ উপভোগ করছেন। আর শাহরুখ কোনো প্রতিবাদ করছেন না। কারণ, ডিসেম্বরে প্রিয়াঙ্কার সঙ্গে তাঁর ডন ২ মুক্তি পাবে। শাহরুখের ছবির সাফল্যের জন্য তাঁর নামই যথেষ্ট ঠিক, তবে আমিরের থ্রি ইডিয়টস-এর ৩১৫ কোটি রুপির রেকর্ড কিংবা সালমানের বডিগার্ড-এর ১৫২ কোটি যে ভাঙতে হবে। সুতরাং শাহরুখও নীরবে এসব প্রচারণা উপভোগ করছেন। হয়তো ডন ২ ব্লকবাস্টার হিট হওয়ার পর জোরগলায় অনুরোধ করবেন, ‘গুজবে কান দেবেন না!’
 রুম্মান রশীদ খান
[সুপারগুড মুভিজ, বলিউড লাইফ, আপুন কা চয়েস, টাইমস অব ইন্ডিয়া, সেলেবদেন, বলিউড মান্ত্রা, ইউটিউব, ডিএনএ ইন্ডিয়া, ওয়ান ইন্ডিয়া অবলম্বনে]



কে বা চিনত তাঁকে? যাদবপুর ইউনিভার্সিটি থেকে পড়াশোনা শেষ করে প্রকৌশলী হলেন। বেঙ্গালুরুতে চাকরি হলো তাঁর। কিন্তু মনের মধ্যে যে গান। মা মধুরীতা রায়ের কাছে গান শিখেছিলেন। তারপর তিন বছর তবলার সঙ্গে যুদ্ধ। এক বছরে গিটার শেখা শেষ করে উচ্চাঙ্গসংগীতে তালিম নিয়েছেন। চাকরি শেষে বাড়ি ফিরে রোজ ঘরে বসে রেওয়াজ করতেন অনুপম। একদিন বেঙ্গালুরুতেই শ্রীজিৎ মুখার্জির সঙ্গে পরিচয়। শ্রীজিৎ খুব ভালো মাউথ অর্গান বাজান। এভাবেই দুজনের খাতির জমে উঠল। অনুপমের গান শুনে শ্রীজিৎ মুগ্ধ। যখন জানতে পারলেন অনুপম নিজেই গান লেখেন, নিজেই সুর করেন, তখন তো আরও খুশি।
শ্রীজিৎ প্রস্তাবটা দিয়েই ফেললেন, ‘একটা সিনেমা বানাব। সেখানে তুমি গান করবে।’ অনুপম প্রথমে বিশ্বাস করতে পারছিলেন না। তারপর কলকাতায় এলেন। গান করলেন। আবার ফিরে গেলেন বেঙ্গালুরুতে।
এক বছর পরের কথা। ছবি মুক্তি পেল। ছবির নাম অটোগ্রাফ। ছবিটি যেমন প্রশংসিত হলো, তেমনি গান হিট। ‘আমাকে আমার মতো থাকতে দাও’ গানটি এমনই হিট যে খবরের কাগজওয়ালারা তাঁকে ফোন করে কলকাতায় নিয়ে এলেন। অনুপমের জীবনটাই বদলে গেল।
‘ফিরে এলাম আবার বেঙ্গালুরুতে। মনের ভেতরে গান, তাই কোনো কিছুতেই আর মন বসে না। চাকরিটা ছেড়ে দিয়ে ফিরে এলাম কলকাতায়। এসেই ব্যস্ত হয়ে পড়লাম সংগীত নিয়ে। একের পর এক ছবিতে গান শুরু করলাম। এর মধ্যে আরও কয়েকটি ছবি মুক্তি পেল। এই তো কয়েক দিন আগেই প্লাটফর্ম, ২২ শে শ্রাবণ, রং মিলন্তি ছবিগুলো মুক্তি পেল। মানুষ আমাকে বাহবা দিল। এখন আমি অনেকগুলো নাটকের সংগীত নিয়ে কাজ করছি।’ বলছিলেন অনুপম।
হুট করেই যাঁর এত কদর বেড়েছে, এখন পর্যন্ত তাঁর একটি অ্যালবামও বাজারে আসেনি। বিষয়টি নিয়ে কথা বলতেই অনুপম হাসেন। ‘অ্যালবাম তো বিশাল ব্যাপার। তবে আমি কাজ শুরু করেছি। আগামী বছরের শুরুতে বাজারে একটি অ্যালবাম নিয়ে আসব।’ বললেন তিনি।
২৯ বছর বয়সী অনুপম কি বিয়ে করেছেন?
অনুপমের গলাটা এবার বেশ ভারী শোনাল, ‘এই একটি বিষয় বাদে অন্য সব প্রশ্ন করুন।’
আবার জানতে চাই, বিয়ে করেননি, নাকি করবেন না বলে পণ করেছেন?
অনুপম নিরুত্তর। ‘কিছুই বলব না। জেনে রাখুন, এ বিষয় নিয়ে আমি কারও সঙ্গে কথা বলি না। ভাবিও না। কেন এবং কিছু হয়েছে কি না, তা-ও বলব না। অন্য অনেক বিষয় আছে, চলুন, সেসব নিয়ে কথা বলি।’
অনুপমের গাড়ি ছুটে চলছে। জানালেন, তিনি একটি গাড়িতে করে কলকাতা শহরের বাইরে এক টিভি অনুষ্ঠানের শুটিং করতে যাচ্ছেন। কলকাতা শহরেও যে অনেক যানজট, সে কথাও বললেন তিনি। ঢাকায় আসা হয়নি কখনো, তবু জানতে চাইলেন ঢাকার যানজটের খবর। তাঁকে জানানো হলো, এখানেও একই অবস্থা। অনুপম বললেন, এই যানজটের শহর নিয়ে গান করবেন তিনি।
প্রসঙ্গ পাল্টে প্রশ্ন করি, ‘আমাকে আমার মতো থাকতে দাও’ গানটি ছবির জন্য ভেবে লিখেছিলেন এবং গেয়েছিলেন?
অনুপমের উত্তর, ‘না। আমি কখনোই কোনো গান কোনো কিছুর কথা ভেবে করি না। যখন যেটা মনের মধ্যে চলে আসে, তখন সেটা লিখে ফেলি এবং সুর দিয়ে গান করি। সেই গান মানুষ নিতে চাইলে আমি দিই। এ গানটির বেলায়ও তা-ই হয়েছে। আমি গানটি আগেই লিখেছিলাম। পরিচালক বললেন, “এটি সুর করে গাও তো।” তিনি পছন্দ করলেন। আমি গাইলাম। গানটি মানুষ পছন্দ করল।’
গানটি কি কাউকে ভেবে গেয়েছিলেন?
অনুপম থামলেন। ‘আমি সেটিও বলব না। ভাবনাটা আমার মধ্যেই থাক।’
[মুঠোফোনে কথা বলে প্রতিবেদনটি তৈরি করা হয়েছে]



‘কম্পিউটার স্টিভ জবসকে বিলিয়নিয়ার করেনি, পুতুলেরা করেছিল।’ প্রযুক্তি দুনিয়ার দ্য গ্রেট স্টিভ জবস সম্পর্কে এমনই মূল্যায়ন অনেক বিশেষজ্ঞের। কেন এমন মূল্যায়ন, যেখানে অ্যাপল ইনকরপোরেটেডের মতো ব্র্যান্ডের সঙ্গে জবসের নাম ওতপ্রোতভাবে যুক্ত? উত্তর মেলে টয় স্টোরি নামের অ্যানিমেশন ছবির সাফল্যের ইতিহাসে। দুনিয়ার তাবত অ্যানিমেশন ছবির মধ্যে এ পর্যন্ত এ ছবিই সর্বোচ্চ আয়ের রেকর্ডধারী (ছবিটির তিন পর্ব মিলে বিশ্বব্যাপী আয় প্রায় দুই কোটি ডলারের মতো!), অস্কারজয়ী তো বটেই। আর অনেকেরই জানা, যুক্তরাষ্ট্রের কম্পিউটার অ্যানিমেশন ফিল্ম স্টুডিও পিক্সার টয় স্টোরির কারখানা। অ্যানিমেশন ছবির জগতে নতুন ইতিহাস লেখা এ পিক্সারের কথা উঠলে স্টিভ জবসের নাম বলতেই হয়। কেননা এ পর্যন্ত ২৬টি অস্কারজয়ী পিক্সার নামের প্রতিষ্ঠানটি আজকের পর্যায়ে এসেছে জবসের হাত ধরেই।
জবসকে পিক্সারের কিংবা প্রতিষ্ঠানটির তৈরি অ্যানিমেশন ছবির স্বপ্নদ্রষ্টা বললে অত্যুক্তি হয় না। যদিও জবস পিকচারের প্রতিষ্ঠাতা নন। ১৯৮৬ সালে তিনি লুকাস ফিল্মের গ্রাফিকস বিভাগটি কিনেছিলেন ১০ মিলিয়ন ডলারের বিনিময়ে, যার মধ্যে পাঁচ মিলিয়ন ডলার পুঁজি হিসেবে যাত্রা শুরু করেছিল পিক্সার নাম নিয়ে। তার আগে পিক্সার ইমেজ কম্পিউটার নামের প্রতিষ্ঠানটি কেবল কম্পিউটারই তৈরি করত। আর তাদের গ্রাফিকস বিভাগ অর্থাৎ লুকাস ফিল্ম পরিচিত ছিল গ্রাফিকস হার্ডওয়্যার ডেভেলপার হিসেবে। জবস কিনে নেওয়ার আগে ভীষণ মন্দা চলছিল লুকাস ফিল্মের। সে সময় এর অন্যতম অ্যানিমেটর জন ল্যাসেসটার টুকটাক স্বল্পদৈর্ঘ্যের অ্যানিমেশন ছবি বানাতেন। পাশাপাশি নিজেদের বিজ্ঞাপনের জন্য তৈরি করেছিলেন একটা অ্যানিমেশন কার্টুন। যেখানে দেখা যেত, একটা টেবিল ল্যাম্প লাফঝাঁপ দেয়। কষ্ট পেলে মুখ কালো করে, আনন্দে হয় মুখ উজ্জ্বল। ওই কার্টুন দেখার পর জবস বললেন, ‘সাধারণ টেবিল ল্যাম্প নিয়ে এমন একটা কার্টুন বানাতে পারলে পুরো একটা ছবিই কেন বানাতে পারব না আমরা!’ ব্যস, উৎসাহের আতশবাজিতে লাগল আগুন। এরপর কেবল আলোর ফোয়ারা তোলার দিন।
একদিকে যেমন অর্থ দিয়ে পিক্সারকে সচ্ছল করলেন জবস; অন্যদিকে তাঁর মেধা ও সুদূরপ্রসারী সৃজনশীল চিন্তাভাবনা নতুন গতি এনে দিল। তার ফল পাওয়া গেল ১৯৯৫ সালে। পিক্সার মুক্তি দিল তাদের প্রথম পূর্ণদৈর্ঘ্যের ছবি টয় স্টোরি (এর প্রযোজক ছিল ওয়াল্ট ডিজনি)। দুনিয়াব্যাপী ছবিটি আয় করল প্রায় ৩৬২ মিলিয়ন ডলার। জিতে নিল অস্কার! জবসের মৃত্যুর পর এক বিবৃতিতে জন ল্যাসেসটার (যিনি এখন পিক্সার এবং ওয়াল্ট ডিজনি অ্যানিমেশন স্টুডিওর চিফ ক্রিয়েটিভ অফিসার) বললেন, ‘জবস পিক্সারের সম্ভাবনা আঁচ করতে পেরেছিলেন, যা তাঁর আগে কেউ কল্পনাও করেননি। তিনি আমাদের একটা সুযোগ দিয়েছিলেন। বিশ্বাস রেখেছিলেন কম্পিউটার অ্যানিমেশন ছবি নিয়ে আমাদের পাগলামির ওপর। সব সময় একটা কথাই বলতেন—মেক ইট গ্রেট।’
এরপর পিক্সার ঠিক তা-ই করতে লাগল। টয় স্টোরির পর মুক্তি দিল দ্য বাগস লাইফ (১৯৯৮), টয় স্টোরি ২ (১৯৯৯), মনস্টারস, ইনক (২০০১) ছবিগুলো। এরপর ২০০৩ সালে ফাইন্ডিং নিমো, দ্য ইনক্রেডিবলস (২০০৪), কারস (২০০৬), র‌্যাটাটাওলি (২০০৭) এবং ওয়াল-ই (২০০৮)। অস্কারজয়ী আপ এল ২০০৯ সালে। ফের তৃতীয়বারের মতো টয় স্টোরি এল ২০১০-এ। এবং এ বছর মুক্তি পাওয়া কারস ২ হলো পিক্সারের সর্বশেষ ছবি। এর মাঝে কারস ২ বাদে আর সব কটি ছবিই সমালোচকদের রায়ে এ প্লাস নম্বরধারী। আর দর্শকদের ভালো লাগার প্রমাণ মেলে পিক্সারের শোকেসের দিকে চোখ বোলালে। সেখানে এখন সাজানো আছে ২৬টি অস্কার পদক, সাতটি গোল্ডেন গ্লোব এবং তিনটি গ্র্যামি অ্যাওয়ার্ডসহ অসংখ্য পুরস্কার। এবং দুনিয়াব্যাপী পিক্সার এ পর্যন্ত আয় করেছে ৬ দশমিক ৩ বিলিয়ন ডলারের বেশি অর্থ।
পিক্সারের সাফল্য এবং প্রতিষ্ঠানটির সঙ্গে নিজের যুক্ততা নিয়ে ২০০৫ সালে স্ট্যানফোর্ড ইউনিভার্সিটিতে বক্তব্য দিচ্ছিলেন জবস। সেখানে তিনি বলেছিলেন ১৯৮৫ সালে অ্যাপল ছেড়ে পিক্সারের সঙ্গে জড়িয়ে পড়ার কথা, ‘এক জায়গায় সফল হয়ে আবার নতুন করে কিছু শুরু করা একধরনের প্রতিস্থাপন। তাতে করে সবকিছু সম্পর্কে একটা স্বচ্ছ ধারণা জন্মায়। সেই সময়টা (পিক্সারের) ছিল আমার জীবনের সবচেয়ে সৃজনশীল সময়।’
জবস পিক্সারকে আরেক নতুন মাত্রা দিয়েছিলেন ২০০৬ সালে এসে। সে বছর ৭ দশমিক ৪ বিলিয়ন ডলারের বিনিময়ে দ্য ওয়াল্ট ডিজনি কোম্পানির কাছে প্রতিষ্ঠানটিকে বিক্রি করে দেন তিনি। তাতে করে ডিজনির সবচেয়ে বড় শেয়ারের অংশীদার হন জবস। এবং তাঁকে নির্বাচিত করা হয় ডিজনির বোর্ড অব মেম্বার হিসেবে।
অনেকেরই মন্তব্য, ‘পুতুলদেরও দুঃখ-কষ্ট থাকতে পারে, তারাও যে চিন্তা করতে পারে—এমন অলীক কল্পনার দুয়ার খুলে দিয়েছিলেন স্টিভ জবস।’ এটা নিশ্চিত, মানুষ যখন ঘুরেফিরে স্বপ্নের মতো সুন্দর টয় স্টোরি কিংবা আপ ছবিগুলো দেখবে, তখন জবসকে স্মরণ করবে।
 মাহফুজ রহমান
সূত্র: উইকিপিডিয়া, এবিসি নিউজ এবং এনডিটিভি



অবশেষে কারিশমা কাপুর
অবশেষে কারিশমা কাপুরই বাঁচিয়ে দিলেন সঞ্জয় দত্তকে। অনেক শখ করে হেমা মালিনীর জনপ্রিয় সীতা ঔর গীতার স্বত্ব কিনে নিয়েছিলেন প্রযোজক সঞ্জুবাবা; তা-ও আজ থেকে এক বছর আগে। মূল চরিত্রে কাজল ছিলেন সঞ্জয়ের প্রথম পছন্দ। কিন্তু কাজল অন্তঃসত্ত্বা হয়ে পড়ায় সঞ্জয় আর কাজলকে জোর করেননি। বিদ্যা বালান ‘শিডিউল নেই’ অজুহাত দেখিয়ে কেটে পড়েন। ঐশ্বরিয়া রাই বচ্চন সবুজ সংকেত দেখিয়েও ঝুলিয়ে রাখেন। উপায় না দেখে সঞ্জয়ের অনুমতি না নিয়ে পরিচালক সোহাম শাহ মাধুরী দীক্ষিতকেও প্রস্তাব দেন। একসময়ের অফস্ক্রিন ও অনস্ক্রিন প্রেমিক-জুটিকে দেখার লোভ সামলাতে পারেননি সোহাম। তবে মাধুরী ‘না’ বলেননি, আবার ‘হ্যাঁ’ও বলেননি। বাধ্য হয়েই কারিশমা কাপুরের দ্বারস্থ হন সোহাম-সঞ্জয়। কারিশমা হ্যাঁ বলেছেন, সই করেছেন ঠিকই, তবে সামান্য শর্ত দিয়েছেন—তাঁর প্রত্যাবর্তন ছবি ডেনজারাস ইশক মুক্তির আগে এই ছবি মুক্তি দেওয়া যাবে না। ফিল্মফেয়ার

উসকে দিলেন সাইফ আলী খান
কারিনা কাপুর-প্রিয়াঙ্কা চোপড়ার তিক্ততা নতুন করে বাড়িয়ে দিলেন সাইফ আলী খান। সাইফ তাঁর প্রযোজিত এজেন্ট বিনোদ ছবিতে কারিনা কাপুরকে নায়িকা হিসেবে নেওয়ার পরও আইটেম গার্ল হিসেবে প্রস্তাব দিয়েছেন প্রিয়াঙ্কা চোপড়াকে। এ তথ্য একদমই জানতেন না কারিনা। তিনি খবরটি পত্রিকা মারফত জানতে পেরেছেন। শুধু তা-ই নয়, সব কটি পত্রিকায় খবর বেরিয়েছে—প্রিয়াঙ্কা সাইফের প্রস্তাব ফিরিয়ে দিয়েছেন। তিনি এ মুহূর্তে সাইফের ছবিতে আইটেম গার্ল হতে ইচ্ছুক নন। এমন খবরে সাইফ-কারিনা সম্পর্ক নতুন দিকে মোড় নিয়েছে। জানা গেছে, কারিনা এ খবরে এতটাই বিরক্ত আর মর্মাহত হয়েছেন যে সাইফের সঙ্গে কথা বলা পর্যন্ত বন্ধ করে দিয়েছেন। শেষ খবর পাওয়া পর্যন্ত সাইফ প্রেমিকার মন গলাতে পারেননি। সান্তাবান্তা

অপেক্ষার প্রহর শেষ হলো
অনেক দিন ধরেই লেগে ছিলেন যায়েদ খান। ছবিও মুক্তি পেয়েছে তাঁর বেশ কটি। কিন্তু একক নায়কের তকমাটা গায়ে লাগাতে পারেননি তিনি। এবার সেই সুযোগই পেয়ে গেলেন। যায়েদ খানকে নিয়ে পরিচালক উত্তম আকাশ শুরু করলেন তুমি সুন্দর তাই চেয়ে থাকি ছবির কাজ। গত রোববার রাজধানীর একটি রেস্তোরাঁয় এ ছবির নাম ঘোষণা করেন নজিমউদ্দিন।



স্বল্প সময়ের জন্য
পূর্ণিমাকে এফডিসিতে দেখা যায় না বহুদিন। ১০ অক্টোবর সন্ধ্যায় হঠাৎই দেখা মিলল পূর্ণিমার। এফ আই মানিকের জজ ব্যারিস্টার পুলিশ কমিশনার ছবির শুটিং করবেন তিনি। খবর পেয়ে পূর্ণিমার শুভাকাঙ্ক্ষীরাসহ দু-একজন নির্মাতাও এলেন। পূর্ণিমার সঙ্গে নানা গল্প শুরু হলো। যখন জানা গেল, স্বল্প সময়ের জন্য পূর্ণিমা এফডিসিতে এসেছেন এবং মাত্র দুই ঘণ্টা কাজ করেই আবার চলে যাবেন, তখন অনেকেই যেন একটু হতাশ হলেন। একজন তো রসিকতা করে বলেই ফেললেন, ‘এলেই যখন, এত অল্প সময়ের জন্য এলে কেন? তাও আবার রাতে!’ পাশ থেকে অন্য একজন বললেন, ‘রাতেই তো পূর্ণিমা আলো দেয়, তাই রাতেই এসেছেন আলো দিতে।’ কথা শুনে পূর্ণিমা হাসেন।
মাত্র ১৩ বছর বয়সেই শুরু করেন বিজ্ঞাপনের কাজ। তখন দুবাইতে থাকতেন তিনি। সে সময় খ্যাতনামা ডি-ডামাস জুয়েলারির মডেল হয়েছিলেন। দেশের বাইরে সুনাম কুড়িয়ে এই তারকা দেশে ফিরে জিতে নেন লাক্স-চ্যানেল আই সুপারস্টার ২০০৯-এর খেতাব। এখান থেকেই শুরু আরেক জীবন।
‘ছোটবেলার অভিজ্ঞতা এখন কাজে লাগছে। এ ক্ষেত্রে আমার পরিবারের প্রতি কৃতজ্ঞ আমি। তাদের পুরো সমর্থন না পেলে কাজ করা সম্ভব হতো না। ঢাকা-দুবাই যাওয়া-আসা হয় এখনো।’ সম্প্রতি একটি মিউজিক ভিডিওতে কাজ করলেন কণ্ঠশিল্পী হাবিবেব সঙ্গে। হাবিবের সঙ্গে কাজ করতে পেরে মেহজাবীন বেশ রোমাঞ্চিত। ‘তাঁর সব গানই আমার ভালো লাগে। “কেন পিরিতি বাড়াইলা রে বন্ধু” গানে আমি সরলা চরিত্রে মডেল হয়েছি।’ আর কার গান পছন্দ? ‘তরুণ সব সংগীতশিল্পীর গান ভালোবাসি। আসলে নতুন ও তরুণদের কাজের প্রতি আলাদা একটা ভালো লাগা আছে। দেশের বাইরে রাহাত ফতেহ আলী খানের গান খুব পছন্দ করি। ’
বাংলাভিশনে প্রচারিত হচ্ছে অম্লান বিশ্বাসের পরিচালনায় ধারাবাহিক নো প্রবলেম। এ ছাড়া কাজ করেছেন ইফতেখার আহমেদ ফাহমির টেলিছবি তুমি থাকো সিন্ধুপারে, পার্থ সরকারের কলসেন্টারসহ আরও অনেক নাটকে। এত কাজের মধ্যে গত ঈদে প্রচারিত হুমায়ূন আহমেদের পরিচালনায় মাঝে মাঝে তব দেখা পাই নাটকটি মেহজাবীনের কাছে খুব অন্য রকম মনে হয়েছে। ‘এই নাটকে কাজ করতে পেরে অনেক ভালো লেগেছে। এখন পর্যন্ত নিজের কাছে এটিই সেরা কাজ।
বিজ্ঞাপনে স্বাচ্ছন্দ্য বোধ করলেও অভিনয়ের প্রতি রয়েছে সমান ভালোবাসা। মেহজাবীনের ব্যস্ততার শেষ নেই। অনেকগুলো ঈদের নাটকের শুটিং চলছে। গত ঈদে তাঁর প্রায় নয়টির মতো নাটক প্রচারিত হয়েছে। চলচ্চিত্রে অভিষেক কবে হবে? ‘কাজ করার কথা ছিল। কিন্তু সব দিক থেকে মেলেনি। তাই কাজটা করা হয়নি। আপাতত ইচ্ছে নেই। তবে সামনে যদি পছন্দনীয় সব হয়, তাহলে হয়তো চলচ্চিত্রে অভিনয় করব। যতটুকু কাজ করি না কেন, বেছে বেছে করতে চাই। নাটক, বিজ্ঞাপন, মডেলিং, এমনকি র‌্যাম্পেও সময় দিতে হয়। সামনে এ-লেভেল পরীক্ষা। তাই পর্যাপ্ত সময় পড়াশোনার পেছনেও ব্যয় হচ্ছে।’
বিয়ের পোশাক পরে র‌্যাম্পে কাজ করতে ভালো লাগে। বাস্তব জীবনে বউ সাজতে ইচ্ছে করে না? হেসে বলেন, ‘আমার তো বিয়ের বয়স হয়নি। এখনো টিনএজ পার করতে পারলাম না। এসব ভাবার সময় কোথায়!’
মেহজাবীন চৌধুরীর মনে একটা সুপ্ত বাসনা আছে। ‘অনেকের সঙ্গে কাজ করার সৌভাগ্য হয়েছে। কিন্তু সুর্বণা মুস্তাফার সঙ্গে কাজ করার সুযোগ হয়নি। লাক্স-চ্যানেল আই সুপারস্টার ২০০৯-এর বিচারক ছিলেন তিনি। তখন থেকেই মনে মনে ভেবেছি, কখনো যদি তাঁর সঙ্গে অভিনয়ের সুযোগ পেতাম!
একটুখানি অবসর মিললেই তা ব্যয় করি পরিবার আর বন্ধুদের জন্য। মাসে একটা ভালো চলচ্চিত্র দেখার চেষ্টা করি।’ বললেন মেহজাবীন।
‘সাগর ভাই, একটা কথা বলি। চ্যানেল আই শুধু আপনাদের না, আমাদেরও। এর অংশীদার আমরা সবাই।’
যুগপূর্তির দিন সকালে সাধারণ এক দর্শক আমার হাতে একটি ফুলের তোড়া তুলে দিয়ে এ কথা বলে চলে গেলেন।
মানুষটির কথায় শরীরটা শীতল হয়ে এল, সব ক্লান্তি দূর হয়ে গেল।
সকাল সকালই চ্যানেল আই ভবনে আসা। দেখি, জানা-অজানা, চেনা-অচেনা অনেক মানুষ ফুল ও কেক হাতে দাঁড়িয়ে। তাঁরা শুভেচ্ছা জানাতে এসেছেন। এই অজানা-অচেনা মানুষের একজন বলে গেলেন কথাটা।
আহ!্ কী গর্বের কথা!
দেশ-বিদেশের এই অজানা-অচেনা অসংখ্য মানুষ নিয়েই তো ‘আমার চ্যানেল আই’।
একটা প্রতিষ্ঠানের ইতিহাসের জন্য ১২ বছর কি খুব বেশি সময়? আমার তা মনে হয় না। যুগপূর্তি উদ্যাপন শেষে একটা বিষয় আমার মনে হচ্ছে, প্রতিষ্ঠার প্রথম দিন চ্যানেল আই যা করতে চেয়েছিল, তা পেরেছে। একটা পরিবার তৈরি করতে পেরেছে চ্যানেল আই, যে পরিবারের হূদয়ে আছে বাংলাদেশ।
এখন তো তেজগাঁওয়ে ষাট হাজার বর্গফুট আয়তনের বিশাল জায়গা নিয়ে চ্যানেল আই। কিন্তু যখন সিদ্ধেশ্বরীর ছোট একটা বাড়িতে ছিল চ্যানেল আই, তখন দেখেছি, চ্যানেল আইয়ের জন্মদিনের প্রথম প্রহরে স্বজনদের নিয়ে কেক কেটে যখন আমরা বের হচ্ছি, সেই ছোট বাড়িটার নিচে রাস্তায় দাঁড়িয়ে আছেন চ্যানেল আইয়ের অনেক শুভানুধ্যায়ী। তাঁরা আগাম শুভেচ্ছা নিয়ে এসেছেন।
এখন বড় জায়গায় এসেও জন্মদিনের সেই উত্তাপ সে রকমই আছে।
যুগপূর্তির দিন (১ অক্টোবর) সকাল থেকেই টিপটিপ বৃষ্টি। কখনো হালকা মেজাজে, কখনো বা চারপাশ ছাপিয়ে। চ্যানেল আই অঙ্গনে সারা দিন বৃষ্টিময় এই আনন্দমেলায় শুভার্থীদের ঢল যেন বেড়েই চলে। সবার হাতে কেক, ফুল, মিষ্টি। কোনো কোনোটায় চ্যানেল আইয়ের লোগো। আলাদা কার্ডে লেখা, ‘জন্মদিনে, যুগপূর্তিতে চ্যানেল আইকে শুভেচ্ছা।’
সবাই এসেছেন যেন পরিকল্পনা করেই: ‘আজ আমরা চ্যানেল আইতেই যাব। এ উপহারগুলো দেব। আনন্দভরা শুভদিনে এভাবেই শুভেচ্ছা জানাব।’ এটাই কি ভালোবাসা নয়! এটা কি সম্প্রীতির অনন্য উদাহরণ নয়!
কৃষক এসেছেন দূরদূরান্ত থেকে তাঁদের ফলানো নানা ফসল নিয়ে। সঙ্গে করে নিয়ে এসেছেন সরল-সবুজ মন।
এ সবই লাইভ অনুষ্ঠানে পর্দায় দেখেছেন দর্শক।
এটা বহিরাঙ্গনের দৃশ্য।
কিন্তু অন্তরঙ্গে আমি যেটা দেখেছি, তা হলো, অন্য টেলিভিশন চ্যানেলগুলোর কর্তাব্যক্তিদের আন্তরিক উষ্ণতা; প্রস্তাবিত চ্যানেল, টেস্ট ট্রান্সমিশন চ্যানেল—তাঁরাও ফুলেল শুভেচ্ছা জানিয়ে গেলেন, আনন্দ-আড্ডায় নিজেদের ভাসিয়ে নিয়ে গেলেন।
এ প্রাপ্তিটুকু কি একটি প্রতিষ্ঠানের জন্য বিরল ঘটনা নয়?
দেশের প্রায় প্রতিটি দৈনিকই সৌহার্দ্যের নিদর্শনস্বরূপ প্রকাশ করেছে এক পৃষ্ঠার বিশেষ ক্রোড়পত্র। ফিচার, প্রবন্ধ, নিবন্ধ ছাপল। ছবিসহ ফলাও করে নিউজ করল। যাঁদের হূৎপিণ্ডে বাংলাদেশ, সেসব বরেণ্য ব্যক্তিত্ব চ্যানেল আইকে ভালোবেসে লিখলেন হূদয়-নিংড়ানো লেখা, যা টানা সাত দিন বিভিন্ন দৈনিকে ছাপা হলো।
একটি টিভি চ্যানেলের যুগপূর্তিতে আবেগে ভেসে যাওয়ার মতো এত সম্মান, সত্যিই মুগ্ধ করার মতো।
বেশ জোরে মোটরসাইকেল চালিয়ে আসছে এক যুবক। হঠাৎ করে রাস্তায় এক তরুণী। কোনোরকমে মোটরসাইকেলের ব্রেকটা কষল যুবক। মেয়েটি রেগে গেছে, কিন্তু তা প্রকাশ করল না। বরং আস্তে আস্তে দৃষ্টিবিনিময় করে নেয়। এমন সময়ই বৃষ্টির বড় বড় ফোঁটা। পরিচালক ‘কাট’ বলার আগেই যে যার মতো দৌড়ে নিরাপদ স্থানে চলে গেল। শাকিব খান পরিচালক বদিউল আলম খোকনকে বললেন, ‘ইস্, আর দুইটা মিনিট সহ্য হলো না বৃষ্টির! এত সুন্দর করে দৃশ্যায়নটা হয়েছিল, কিন্তু...।’
বৃষ্টি থামল ঠিকই, কিন্তু শুটিংয়ের প্রস্তুতি নিতে দেরি হবে। পানি শুকাতে হবে। প্রোডাকশনের সবাই ব্যতিব্যস্ত হয়ে পড়ল। শাকিব পরিচালককে বললেন, ‘আপনি প্রস্তুতি নিন, আমি একটু ডাবিংটা করে আসি।’ ডাবিং থিয়েটারে সোহানুর রহমান সোহান বসে আছেন। তিনি তাঁর ছবির ডাবিং শুরু করে দিলেন। পর্দায় ভেসে উঠল শাকিবের চেহারা। এবার তিনি একজন চিকিৎসক। পরিচালককে প্রশ্ন করলাম, শাকিব কি চিকিৎসকের চরিত্রে কাজ করেছেন? পরিচালক বললেন, ইন্টার্ন করছে—এমন চরিত্রে কাজ করেছেন। শাকিব হাসতে হাসতে বললেন, ‘সব চরিত্রই সহজে করা যায়। কিন্তু এই চরিত্রে কাজ করতে গিয়ে আমি হিসাব করে সংলাপ বলেছি। কারণ, চিকিৎসকদের কিছু শব্দ আছে, যেগুলো বুঝে বলতে হয়। অনেক শব্দ আছে, যেগুলোর সঙ্গে আমি পরিচিত নই। সেসব সংলাপ বলার আগে দুবার করে আমি মহড়া দিয়েছি।’
ডাবিং শুরু হলো। শাকিবের হাতে একটি এক্স-রে ফিল্ম। সেটি দেখিয়ে রোগীদের বলছেন, ‘রিপোর্ট চলে এসেছে। কিছুদিন হাসপাতালেই থাকতে হবে। ঠিকমতো চিকিৎসা নিলে ভালো হয়ে উঠবেন।’ আর এগোতে পারলেন না বিদ্যুৎ-বিভ্রাটের কারণে। ডাবিং থিয়েটার থেকে বেরিয়ে চলে এলেন ৩ নম্বর ফ্লোরের মেকআপ রুমে। পূর্ণিমা এসেছেন। তিনি জজ ব্যারিস্টার পুলিশ কমিশনার ছবির শুটিং করবেন। সাজসজ্জায় ব্যস্ত। একটু পরেই শাকিব এসেছেন। বললেন, জজ ব্যারিস্টার পুলিশ কমিশনার-এর ঘণ্টা খানেকের কাজ আছে, এর পরই আবার চলে যাবেন তিনি মোটরবাইক নিয়ে অন্য ছবির শুটিং করতে। বিদ্যুৎ চলে এসেছে। লাইট-ক্যামেরা নিয়ে পরিচালকেরা বসে আছেন। শিল্পীরা গেলেই তাঁরা বলতে শুরু করবেন—‘অ্যাকশন’।



দ্বিতীয় পর্বে বিজয়ী যাঁরা
মেরিল-প্রথম আলো পুরস্কার ২০১১ দ্বিতীয় পর্বে তারকা জরিপে যাঁরা কুপন পূরণ করে পাঠিয়েছেন, তাঁদের মধ্যে লটারির মাধ্যমে বিজয়ীদের নাম ছাপা হলো আজ।
প্রথম পুরস্কার
ল্যাপটপ বিজয়ী হলেন মানিকগঞ্জের পশ্চিম দাশড়ার আল-আমিন।
দ্বিতীয় পুরস্কার মোবাইল ফোনসেট বিজয়ী হলেন শেরপুর সদরের শহিদুল।
এ ছাড়া পরবর্তী ১০ জন ভাগ্যবান, যাঁরা ৫০০ টাকার প্রাইজবন্ড পাবেন, তাঁরা হলেন: এম এইচ স্বাধীন, ইকবাল রোড, খুলনা; মো. জসিম উদ্দিন, গুলশান-১, ঢাকা; প্রান্ত কুমার বিশ্বাস, নিউ বেজপাড়া এক্সটেনশন রোড, যশোর; তন্নি, দক্ষিণ বাড্ডা, ঢাকা; সজীব কুণ্ডু, খুলনা বিশ্ববিদ্যালয়; শাহ্ আলম, ওয়ারলেস মুরগি ফার্ম, ঢাকা; মো. মিজানুর রহমান, সীতাকুণ্ড, চট্টগ্রাম; সুলতানা, ধানমন্ডি, ঢাকা; শাহরিয়ার রহমান, সাভার, ঢাকা ও মেহরিন নিপা, ধানমন্ডি, ঢাকা। প্রথম ও দ্বিতীয় পুরস্কার বিজয়ীদের প্রথম আলোর কার্যালয়ে যোগাযোগ করতে বলা হচ্ছে। টেলিফোন: ৮১১০০৮১ (১৬২৮)। প্রাইজবন্ড বিজয়ীদের পুরস্কার ডাকযোগে পাঠানো হবে।—বি.স
ব্রিটিশ কাউন্সিল মঞ্চে মান্নান হীরার লাল জমিন দেখতে দেখতে বজ্রাহতের মতো নিজের আসনে স্থির হয়ে গেলাম। নাটক যখন শেষ হলো তখন বাঙিনষ্পত্তির সাধ্য নেই, নড়াচড়ারও সাধ্য নেই। নাটকের বিষয় সেই একই: মুক্তিযুদ্ধ। সেই সুবিশাল রক্তপূর্ণ লবণাক্ত হ্রদ। প্রতিভাবান একজন তরুণ এর পরিচালক। তাঁর কাজ অসাধারণ; মঞ্চ পরিকল্পনা সংক্ষিপ্ত, অতিসাধারণ, কাজেই অসাধারণ। মঞ্চসজ্জা সরল, স্পষ্ট আলোকসম্পাৎ। তবে সবকিছু ছাপিয়ে উঠল মোমেনা চৌধুরীর একক অভিনয়। এ এক অনন্য অভিজ্ঞতা, শিমূল ইউসুফের একক অভিনয় মনে পড়ে যায়। মোমেনার অভিনয়ে তার ছাপ আছে, আর ছাপিয়ে যাওয়াও আছে। তা না হলে মোমেনা কেমন করে মোমেনা হবে?
শুরুতে মন একটু নির্জীব ছিল, সাড়া দিতে চাইছিল না। শ্লেটের ওপর একই অক্ষরের কেবলই দাগা বুলিয়ে যাওয়ার মতো। নতুন, তা যত নতুনই হোক, একসময় যে পুরোনো হয়ে যায়, সে সম্বন্ধে সচেতন হতে আমাদের বড় বেশি সময় লাগে। তাকে পেছনে ফেলে এগিয়ে যাওয়ার চেষ্টাটাও স্তিমিত হয়ে যায়। এই অবস্থাটা সৃজনশীলতার ঠিক বিপরীত অবস্থান। ধর্মের বিধানের মতো, পাখির খাঁচায় অভ্যস্ত হয়ে যাওয়ার মতো। অভিনয়ে শরীর, অভিনয়ে নৃত্যভঙ্গিমা, ব্যালে নর্তকীর শরীর-সাবলীলতা, ভয়ানক তীব্রতা, আকাশভেদী আবেগ পাঠানো—এ সবই নতুন অভিনয়ের অংশ ছিল সাতের দশকের মাঝামাঝিতে, বাংলাদেশে। এবার তাতে সাঁতলা পড়তে শুরু করেছে। প্রথম দিকে মোমেনার মঞ্চ দাপিয়ে ওই অভিনয়ের ঢংটা আর আমাকে মুহূর্তে মুহূর্তে নতুনের স্বাদ দিচ্ছিল না। গতানুগতিকতার বাতে ধরার মতো আটক অবস্থা। কিন্তু সে শুরুর খানিকটা; তারপর এল মানুষ আর মুক্তিযুদ্ধ। পরস্পরে অনুপ্রবিষ্ট, যেমন শরীরের মধ্যে রক্তস্রোত। মুক্তিযুদ্ধের অতিগভীর, অতিতীব্র, রন্ধ্রে রন্ধ্রে, শিরায়-উপশিরায় মুক্তিযুদ্ধের অবারণ প্রবাহ। একটু ভুল বলেছি, মানুষ বললাম কেন? নারী, নারীই সামনে। কখনো আভা, কখনো উজ্জ্বল আলো, কখনো দাহ। এই বাংলাদেশের মেয়ে! মুক্তিযুদ্ধের মধ্য দিয়ে তার সারা জীবন। তার দুরন্ত বালিকাজীবন, তার সোনালি রং-মাখা কিশোরীকাল, তার বয়ঃসন্ধির দুঃসহ সময়। বাবা গেছেন মুক্তিযুদ্ধের শুরুতেই। তিনি দ্বিধাহীন, দৃঢ়সংকল্প, যেমন বাংলাদেশের সুবিশাল কৃষকসমাজের মানুষ। মওলানা-মৌলভিদের কাছ থেকে কোনো পরামর্শ তাদের নিতে হয়নি। আর এই কন্যা লাল জমিন-এর মোমেনা মঞ্চে আসে বালিকা হয়ে, কিশোরী হয়ে। সে কি জাদু জানে? মুহূর্তে মুহূর্তে যেকোনো বয়সে সে চলে যেতে পারে। মঞ্চই তার অনিঃশেষ বিল; দূরদিগন্ত। সেখানে পদ্ম-শাপলা ইচ্ছেমতো তাকে ঘিরে ফুটতে থাকে। মঞ্চই তার বাড়ির উঠান, খড় ছিটানো, এক্কা-দোক্কা খেলা, ফসল মলনের জায়গা। আর সবটাজুড়ে এই মঞ্চ এক বিশাল স্বপ্ন। একার নয়, মানুষের, বাংলাদেশের মানুষের। মোমেনার অভিনয় শিখরস্পর্শী উচ্চতায় উঠে যায়। মাটির দেহকে সে পরিণত করে কঠিন ইস্পাতে, এক বহ্নিশিখা তীব্র ঘূর্ণিতে চারপাশে বহ্ন্যুৎপাত ঘটাতে থাকে, ঠিকরে পড়তে থাকে জ্বলন্ত এক একটি তারা। আমি স্তম্ভিত হয়ে মোমেনার অভিনয় দেখেছি। তারপর দেখেছি খানখান হয়ে ভেঙে পড়া স্বপ্ন। মুক্তিযুদ্ধে পাওয়া বাংলাদেশ যেন মুফতে পাওয়া লুটের জায়গা। নির্বিচার-নির্বিকার অবাধ শোষণ, নির্যাতন, বঞ্চনা আর প্রতারণার জায়গা। প্রায় জরতী মোমেনাকেও আমরা দেখেছি। মান্নান হীরার দৃষ্টি গেছে অনেক ভেতরে। এক অসন্তুষ্ট, অস্বস্তিকর বোধ আজকের বাংলাদেশের চেহারার একেবারে মর্মমূলে ঢুকে যায়। পরিচালক সেই বোধ ধরতে পারেন। পরম একনিষ্ঠতায় সেই বোধকেই মঞ্চে বাস্তব করে তোলেন।
লাল জমিন এখন দেশ-বিদেশে পরিভ্রমণ করুক।
‘বিরসাকাব্য’ নাটকের দৃশ্য

ওপরের ছবিটি দেশনাটক-এর বিরসাকাব্য নাটকের। নাটকটি লিখেছেন মাসুম রেজা, নির্দেশনা দিয়েছেন শামসুল আলম বকুল। ছবিতে নাজনীন চুমকী আর বন্যা মির্জাকে দেখা যাচ্ছে। এখানে নাজনীন চুমকীর চরিত্রের নাম পরমী। নাটকটির ছবির দৃশ্যের কথা বলতে গিয়ে চুমকী বলেন, ‘দৃশ্যটি আনন্দের। আমাদের জাতিসত্তা মুণ্ডা। জমিদার, জোতদাররা আমাদের ওপর নানাভাবে অত্যাচার-অবিচার করছে। একটা সময় আমাদের মধ্য থেকেই অত্যাচারের বিরুদ্ধে বিরসার নেতৃত্বে আন্দোলন গড়ে ওঠে। আন্দোলন ঠেকানোর জন্য জমিদার বিরসাকে ধরিয়ে দেয়। কিন্তু আন্দোলন-সংগ্রামের মাধ্যমে বিরসা মুক্তি পায়। মুক্তির দিনে আমরা সবাই নেচে-গেয়ে আনন্দে মেতে উঠি। সে রকম একটা দৃশ্য ছবিতে দেখা যাচ্ছে।
নাটকটি প্রথম মঞ্চে আসার সময়ের কথা বলতে গিয়ে চুমকী বলেন, ‘নাটকটি অনেক পুরোনো। দীর্ঘদিন বন্ধ থাকার পর ২০০১ সালে আবার মঞ্চে আসে। সেবারই আমি নাটকটিতে প্রথম কাজ করি। আমাদের মহড়া হতো ইস্কাটন গার্ডেন বালক বিদ্যালয়ে। অনেক বড় টিম নিয়ে কাজ হতো। মহড়া করতে গিয়ে অনেক ঘটনাও ঘটত। যেহেতু নাটকটি ছিল মুণ্ডা জাতি নিয়ে, তাই তাদের গেটআপ আনার জন্য বিভিন্ন ধরনের গেম হতো। একদিন পিঠে ভার বহনের একটা গেম করতে বলা হলো। আমি একটু ফাঁকি দেওয়ার জন্য টিমের সবচেয়ে ছোটখাটো গোবিন্দ নামের একজনকে পিঠে নিয়ে বহনের জন্য জুটি করলাম, যাতে সহজে বহন করা যায়। কিন্তু পিঠে তুলে নেওয়ামাত্রই পড়ে গেলাম। ওর যে এত ভার, তা ওর শারীরিক গঠন দেখে বোঝারই উপায় নেই। গোবিন্দ গিয়ে পড়ল মেঝেতে। মাথায় প্রচণ্ড আঘাত পেল। ভাগ্যিস, মাথা ফাটেনি। নাটকটির জন্য যেসব গয়না দরকার হয়েছিল, সবগুলো আমি আর গোবিন্দ মিলে মাটি দিয়ে তৈরি করেছিলাম। তা আবার পুড়িয়ে টেকসই করা হয়েছিল এবং নিজেরাই শাঁখারীবাজার থেকে রং এনে তাতে লাগিয়ে ছিলাম।’
নাজনীন চুমকী আরও জানান, ওই সময় দেশ নাটকের উদ্যোগে গণগ্রন্থাগার মিলনায়তনে ‘ছুঁয়ে যাব অসীম আকাশ’ স্লোগান নিয়ে সাত দিনের উৎসব হয়। উৎসবেই নাটকটি নতুন করে মঞ্চে এনে প্রথম উদ্বোধনী হয়।মারুফ কবির দীর্ঘ প্রায় ২০ বছর ধরে মঞ্চে কাজ করছেন। নাটকের দল থিয়েটারের হয়ে পায়ের আওয়াজ পাওয়া যায়, স্পর্ধা, কৃষ্ণকান্তের উইল, মেহেরজান আরেকবারসহ অসংখ্য নাটকে অভিনয় করেছেন। দলের চলতি তিনটি প্রযোজনা মুক্তধারা, বারামখানা ও মেরাজ ফকিরের মা নাটকে অভিনয় করছেন। আজকের পাঁচ প্রশ্নের উত্তর দিয়েছেন তিনি।
সাক্ষাৎকার নিয়েছেন শফিক আল মামুন

কখন মঞ্চে কাজ শুরু করলেন?
স্কুলে পড়ার সময়ই থিয়েটারের সঙ্গে জড়িয়ে যাই। সে সময় আমার প্রাইভেট শিক্ষক লতিফ সিদ্দিকীর হাত ধরেই গ্রাম থিয়েটারে কাজ শুরু করি। তখন আমরা মানিকগঞ্জে থাকতাম। স্কুলে থাকতে গ্রাম থিয়েটারের হয়ে সাটুরিয়ায় অনেক নাটকে অভিনয় করেছি। মাঝখানে দীর্ঘ বিরতি ছিল। পরে ১৯৯২ সালে এসে নাটকের দল থিয়েটারের সঙ্গে যুক্ত হই।

কোন তাগিদ থেকে মঞ্চে কাজ শুরু?
পারিবারিকভাবেই সাংস্কৃতিক পরিমণ্ডলে আমি বেড়ে উঠি। ১৯৫১-৫২ সালের দিকে আমার বাবা পাবনায় থাকাকালীন মঞ্চে নাটক করতেন। এ ছাড়া বাবার সহপাঠী জিয়া হায়দার, কামাল লোহানীরা এ অঙ্গনে পরিচিত মুখ। আর মানিকগঞ্জে যখন ছিলাম, তখন ওখানে শক্ত সাংস্কৃতিক পরিমণ্ডল ছিল। সব মিলেই মঞ্চনাটক করার পরিবেশটা পেয়েছিলাম ছোটবেলা থেকেই।

নিয়মিতভাবে নির্দেশনা দেওয়ার ইচ্ছা আছে কি?
আমি প্রচুর নাটক দেখি। এমনকি আমি যুক্তরাষ্ট্রের নিউইয়র্ক বিশ্ববিদ্যালয়ের ড্রামা বিভাগে ভিজিটিং স্কলার হিসেবে কাজ করেছি। সেখানে আমার কাজের বিষয় ছিল পাশ্চাত্য ও প্রাচ্যের নাটকের মেলবন্ধন তৈরি করা। আমার নির্দেশনা দেওয়ার পূর্ব প্রস্তুতিস্বরূপ আমি ওখানে কাজ করেছি। আমি নির্দেশনার কাজ করব এবং এটা নিয়মিতই করতে চাই। দল থেকে নির্দেশনা দেওয়ার ব্যাপারে জরুরি তাগিদ আছে। তবে এখন পর্যন্ত পাণ্ডুলিপির ব্যাপারে সিদ্ধান্ত হয়নি। আশা করছি, এক-দুই মাসের মধ্যেই কাজ শুরু করতে পারব।
আপনাদের প্রজন্মের অনেকেই এখন ভালো কাজ করছেন। বিষয়টিকে কীভাবে দেখছেন?
এটা খুবই ভালো একটা দিক। থিয়েটারের জন্য আরেকটি প্রজন্ম দাঁড়িয়ে যাচ্ছে। আমার কাছে মনে হয়, এ প্রজন্ম থিয়েটারের একটা ভালো কিছুর মধ্যে যেতে সক্ষম হবে এবং আগের প্রজন্মের চেয়ে এ প্রজন্ম আরও ভালো কাজ করতে পারবে বলে আমার বিশ্বাস। যদিও এ প্রজন্ম যখন কাজ করছে, তখন একটা অস্থির সময় পার হচ্ছে।

দীর্ঘ থিয়েটার-জীবনে আপনার প্রাপ্তির জায়গা কতখানি বলে মনে করেন?
প্রাপ্তির জায়গা কতখানি, তা বলা মুশকিল। আমরা প্রাপ্তির জায়গা উপেক্ষা করি, পড়ি কম। থিয়েটারে নিজেকে সুসংগঠিত করার জন্য প্রচুর পড়াশোনা দরকার, বাইরের পৃথিবীকেও বেশি বেশি জানা দরকার। বাইরের থিয়েটার নিয়েও জানাশোনার ইচ্ছা থাকতে হবে। তবে আমাদের প্রজন্মের মধ্যে এ বিষয়ে কিছুটা হলেও কম তাগিদ আছে বলে মনে হয়।
মারুফ কবির দীর্ঘ প্রায় ২০ বছর ধরে মঞ্চে কাজ করছেন। নাটকের দল থিয়েটারের হয়ে পায়ের আওয়াজ পাওয়া যায়, স্পর্ধা, কৃষ্ণকান্তের উইল, মেহেরজান আরেকবারসহ অসংখ্য নাটকে অভিনয় করেছেন। দলের চলতি তিনটি প্রযোজনা মুক্তধারা, বারামখানা ও মেরাজ ফকিরের মা নাটকে অভিনয় করছেন। আজকের পাঁচ প্রশ্নের উত্তর দিয়েছেন তিনি।
সাক্ষাৎকার নিয়েছেন শফিক আল মামুন

কখন মঞ্চে কাজ শুরু করলেন?
স্কুলে পড়ার সময়ই থিয়েটারের সঙ্গে জড়িয়ে যাই। সে সময় আমার প্রাইভেট শিক্ষক লতিফ সিদ্দিকীর হাত ধরেই গ্রাম থিয়েটারে কাজ শুরু করি। তখন আমরা মানিকগঞ্জে থাকতাম। স্কুলে থাকতে গ্রাম থিয়েটারের হয়ে সাটুরিয়ায় অনেক নাটকে অভিনয় করেছি। মাঝখানে দীর্ঘ বিরতি ছিল। পরে ১৯৯২ সালে এসে নাটকের দল থিয়েটারের সঙ্গে যুক্ত হই।

কোন তাগিদ থেকে মঞ্চে কাজ শুরু?
পারিবারিকভাবেই সাংস্কৃতিক পরিমণ্ডলে আমি বেড়ে উঠি। ১৯৫১-৫২ সালের দিকে আমার বাবা পাবনায় থাকাকালীন মঞ্চে নাটক করতেন। এ ছাড়া বাবার সহপাঠী জিয়া হায়দার, কামাল লোহানীরা এ অঙ্গনে পরিচিত মুখ। আর মানিকগঞ্জে যখন ছিলাম, তখন ওখানে শক্ত সাংস্কৃতিক পরিমণ্ডল ছিল। সব মিলেই মঞ্চনাটক করার পরিবেশটা পেয়েছিলাম ছোটবেলা থেকেই।

নিয়মিতভাবে নির্দেশনা দেওয়ার ইচ্ছা আছে কি?
আমি প্রচুর নাটক দেখি। এমনকি আমি যুক্তরাষ্ট্রের নিউইয়র্ক বিশ্ববিদ্যালয়ের ড্রামা বিভাগে ভিজিটিং স্কলার হিসেবে কাজ করেছি। সেখানে আমার কাজের বিষয় ছিল পাশ্চাত্য ও প্রাচ্যের নাটকের মেলবন্ধন তৈরি করা। আমার নির্দেশনা দেওয়ার পূর্ব প্রস্তুতিস্বরূপ আমি ওখানে কাজ করেছি। আমি নির্দেশনার কাজ করব এবং এটা নিয়মিতই করতে চাই। দল থেকে নির্দেশনা দেওয়ার ব্যাপারে জরুরি তাগিদ আছে। তবে এখন পর্যন্ত পাণ্ডুলিপির ব্যাপারে সিদ্ধান্ত হয়নি। আশা করছি, এক-দুই মাসের মধ্যেই কাজ শুরু করতে পারব।
আপনাদের প্রজন্মের অনেকেই এখন ভালো কাজ করছেন। বিষয়টিকে কীভাবে দেখছেন?
এটা খুবই ভালো একটা দিক। থিয়েটারের জন্য আরেকটি প্রজন্ম দাঁড়িয়ে যাচ্ছে। আমার কাছে মনে হয়, এ প্রজন্ম থিয়েটারের একটা ভালো কিছুর মধ্যে যেতে সক্ষম হবে এবং আগের প্রজন্মের চেয়ে এ প্রজন্ম আরও ভালো কাজ করতে পারবে বলে আমার বিশ্বাস। যদিও এ প্রজন্ম যখন কাজ করছে, তখন একটা অস্থির সময় পার হচ্ছে।

দীর্ঘ থিয়েটার-জীবনে আপনার প্রাপ্তির জায়গা কতখানি বলে মনে করেন?
প্রাপ্তির জায়গা কতখানি, তা বলা মুশকিল। আমরা প্রাপ্তির জায়গা উপেক্ষা করি, পড়ি কম। থিয়েটারে নিজেকে সুসংগঠিত করার জন্য প্রচুর পড়াশোনা দরকার, বাইরের পৃথিবীকেও বেশি বেশি জানা দরকার। বাইরের থিয়েটার নিয়েও জানাশোনার ইচ্ছা থাকতে হবে। তবে আমাদের প্রজন্মের মধ্যে এ বিষয়ে কিছুটা হলেও কম তাগিদ আছে বলে মনে হয়।



ঋতু সাত্তার

বয়স ৭০। একা একা তাঁর বসবাস। সারা জীবন কেটে গেছে সংসারের মা, বোন, ভাইদের দেখাশোনা করে। এসব করতে করতে বয়স হয়ে গেল ৭০। বিয়েটাও করা হয়নি, নিজের জীবনকে উপভোগও করা হয়নি। এখন তিনি একা। এই বৃদ্ধ বয়সে তাঁকে আর দেখার কেউ নেই। এই বৃদ্ধার নাম নাওমি। এমন একটি চরিত্রে রূপদান করলেন ঋতু সাত্তার। নাটকটির নাম মায়ের মুখ। আরনল্ড ওয়েস্কারের মূল গল্প থেকে অনুবাদ করেছেন মুম রহমান। নির্দেশনা দিয়েছেন তৌফিকুল ইসলাম। প্রাচ্যনাটের এই তরুণ অভিনেত্রীকে ৭০ বছর বয়সী চরিত্রে অভিনয় করতে কম বেগ পেতে হয়নি। ‘নাটকটিতে আমার সংলাপের জায়গা প্রায় ২২ মিনিট। পুরো সময়ই আমাকে কুঁজো হয়ে মঞ্চে হাঁটাচলা করতে হয়েছে। আর বৃদ্ধ বয়সের মানুষের কণ্ঠস্বর যেমন হয়, তেমনটাই আমাকে করতে হয়েছে। এ জন্য পরিশ্রম কম হয়নি।’ বলছিলেন ঋতু। তবে চরিত্রটিতে কাজ করতে পেরে তিনি খুবই আনন্দিত। ঋতু বললেন, ‘চরিত্রটি করার পর দর্শক খারাপ বলেননি। এ পর্যন্ত মঞ্চে ১৩টি নাটক করলাম। সব নাটকেই চরিত্রের ভিন্নতা আছে। এই চরিত্রটি আমাকে অন্য রকম আনন্দ দিয়েছে। আমি মনে করি, চরিত্রটি আমাকে মঞ্চে অভিনয়ের ক্ষেত্রে পরিপক্বতা এনে দিয়েছে। সম্ভাবনার জায়গাটাও উন্মোচন করেছে। সময়োপযোগী চরিত্র এটি।’




কেটে গেছে অনেক বছর। দত্তবাড়ির মন্দিরে অষ্টমী আর নবমীর দিনে শাড়ি পরে বান্ধবীদের সঙ্গে ঠাকুর-দর্শনে যেতেন অপু। তখন সবে নবম শ্রেণীর ছাত্রী। ছেলেরা এসে বলত, ‘কি গো, সিঁথি তো খালি, একটু সিঁদুর দিব নাকি?’
আবার কেউ এসে বলত, ‘মঙ্গলসূত্রটা কি গলায় দেবে? তাহলে আর দেরি কেন? চলো না...।’
ছেলেদের এমন দুষ্টুমি উপেক্ষা করেই পূজার আনন্দ উদ্যাপন করেছেন অপু। সাঁতার জানতেন না বলে বিসর্জনের দিনে নৌকায় ওঠা হতো না। করতোয়ার পাড়ে বসেই বিসর্জনের দৃশ্য দেখে বাড়ি ফিরতেন।
আজকের দিনগুলো একদম উল্টো। সকাল থেকে রাত অবধি শুটিং আর শুটিং। অপুর ইচ্ছে ছিল বগুড়া যাবেন অষ্টমীতে। দশমীর দিনে ঢাকা আসবেন। কিন্তু কেউ যে আর শিডিউল ছাড়তে চান না। মনটা যখন এক রকম খারাপই হলো, তখনই খুশির খবরটা জানলেন। তিনি বগুড়াতেই যাচ্ছেন এক দিনের জন্য। অর্থাৎ, নবমীর দিনে বগুড়া যাওয়ার অনুমতি দিয়েছেন পরিচালক-প্রযোজক।
অপু যখন সাক্ষাৎকার দিচ্ছিলেন, তখন বললেন, অষ্টমীর দিনে উত্তরার দুটি মন্দিরে গিয়ে দেবী দর্শন করবেন। নবমীর দিনে বগুড়াতেই বড় আয়োজন করেছেন এবং সেখানে তিনি তাঁর সতীর্থদের নিমন্ত্রণ জানিয়েছেন। সেখানে ভোগ নেবেন। এমনিতেই খাওয়া-দাওয়ায় অনেক নিয়ন্ত্রণ থাকলেও ভোগ নেওয়ার সময় সেসব ভুলে যান অপু।
কেনাকাটা?
বগুড়া থেকেই মামা দুটি শাড়ি কিনে দিয়েছেন। মাস খানেক আগে ব্যাংকক ও সিঙ্গাপুরে গিয়েছিলেন, সেখানে তিনি কেনাকাটা করেছেন। তার পরও যা বাকি ছিল, তা ঢাকা থেকে কিনে নিয়েছেন।
‘সবই করা হবে। আফসোস একটাই, দশমীর দিনে বিসর্জনটাই হয়তো দেখা হবে না। হয়তো টিভির পর্দাতেই তা দেখে নিতে হবে।’ বলছিলেন অপু।
এ তো গেল অপুর পূজা উদ্যাপনের কথা। ব্যক্তি অপু সম্পর্কে জানতে চাই।
পূজায় আপনার বিশেষ পছন্দের মানুষটি আপনাকে কী দিলেন?
অপু হাসেন, ‘এতটা ব্যক্তিগত প্রশ্ন কেন হঠাৎ? আর আমার যে বিশেষ কেউ আছে তা-ই কে বলল, ভাই? ওসব কিছু নেই। সকাল-বিকেল শুটিং করি। হাসাহাসি করি, কান্নাকাটি করি, তারপর বাড়ি ফিরে যাই।’
আচমকা প্রশ্ন করি, শাকিব খানের জন্য কান্না করেছেন কতবার?
অপু অট্টহাসিতে ফেটে পড়েন।
‘শাকিবের সঙ্গে যদি ৫০টি ছবিতে অভিনয় করে থাকি, তবে ৫০ বার কেঁদেছি।’ অপু চটপট জবাব দেন।
আর ব্যক্তি শাকিবের জন্য কাঁদেননি?
‘না...। ও হ্যাঁ, মনে পড়েছে, কেঁদেছি। শাকিবের একটি সুখের সংবাদ শুনে কেঁদেছিলাম। যেদিন শুনলাম ও শিল্পী সমিতির সভাপতি হয়েছে, সেদিন আনন্দে কেঁদেছিলাম। সহশিল্পীর এমন সাফল্য সেদিন আমাকে কাঁদিয়েছিল। এটি ছিল আসলে খুশির কান্না।’
অনেকেই বলেন, শাকিব ও অপু দুজন দুজনকে ভালোবাসেন। কেউ কেউ বলেন, বিয়েও করতে পারেন। আসলে কী?
অপু এবার বেশ সিরিয়াস ভঙ্গিতে উত্তর দেওয়ার চেষ্টা করেন। কিন্তু না পেরে হাসতে লাগলেন।
‘প্রায় প্রতিটি ছবিতেই তো শাকিব আমার জন্য অনেক মার খায় আর আমাকে বিয়ে করে। বিয়ে তো ওভাবেই করেছি। সিনেমায় চরিত্রের প্রয়োজনে আমরা দুজনই একে অপরকে বলেছি, “তোমাকে ছাড়া বাঁচব না। মরে যাব, আমি তোমাকে ভালোবাসি...।” এর বাইরে অন্য কিছু বলতে পারব না।’ বলছিলেন অপু বিশ্বাস।
অপুর কাছে প্রশ্ন করলাম, সমালোচকেরা আরও বলেন যে শাকিব প্রায় সব ছবিতেই অপুকে নায়িকা হিসেবে নিতে বলেন। অপু এ কথার বিরোধিতা করলেন; বললেন, ‘ছবি ব্যবসাসফল না হলে নির্মাতারা কোটি কোটি টাকা ব্যয় করে শুধু শাকিবের কথায় আমাকে নিতেন না। তবে হ্যাঁ, শাকিব আমাকে সহশিল্পী হিসেবে সহযোগিতা করে। এ জন্য তার কাছে আমি কৃতজ্ঞ। আবার এমন সহযোগিতা তো সাহারা, মীম, রোমানা, নিপুণ, শখ—সবাইকে করছে শাকিব। আমি কি সেসব নিয় কিছু বলেছি কখনো? আসলে আমাদের এখানে নির্ভরযোগ্য নায়ক একজন বলেই ওকে নিয়ে এত কথা।’
এবার অপুর কাজের প্রসঙ্গে আসি। অপুর হাতে এখন নির্মাণাধীন ছবি আছে ছয়টি। হাতে আছে সাতটি। চলতি সপ্তাহেই তিনি আরও দুটি ছবিতে অভিনয়ের জন্য চুক্তিবদ্ধ হবেন।
অভিনয়জীবনের সাত বছর পূর্ণ হয়েছে এ বছর। এরই মধ্যে শাকিব-অপু জুটির অর্ধশত ছবি মুক্তি পেয়েছে। সামনে যে ছবিগুলো মুক্তি পাবে, তাতে বলা যায়, চলতি বছরেই ১০০ ছবি মুক্তির উৎসব করতে পারবেন তাঁরা।
গেল ঈদে অপু অভিনীত দুটি ছবি মুক্তি পেয়েছিল। আসছে কোরবানির ঈদে অপু অভিনীত তিনটি ছবি মুক্তির জন্য প্রস্তুত। বললেন, ‘আমার এক একটি ছবি আমার কাছে এক একটি স্বপ্ন। এই স্বপ্নগুলো আমাকে আরও বড় স্বপ্নের কাছে নিয়ে যায়। আমি নতুন করে নিজেকে আবিষ্কার করি। কোনো ছবি যদি ব্যবসায়িকভাবে সাফল্য না পায়, অর্থাৎ, স্বপ্ন যদি দুঃস্বপ্নে রূপ নেয়, তখন কষ্ট পাই, কিন্তু ভীত হই না। আবার নতুন উদ্যমে কাজ শুরু করি।



জনপ্রিয় কণ্ঠশিল্পী ও আজকের সাংসদ মমতাজ। তাঁর চলার পথটি মসৃণ ছিল না। পরিশ্রম, সংগ্রাম করেই আজকের এই অবস্থানে আসা। শুধু গান নয়, সামাজিক কর্মকাণ্ডের সঙ্গেও যুক্ত হয়েছেন তিনি। গড়েছেন হাসপাতাল। সম্প্রতি তাঁকে নিয়ে নানা ধরনের কথা শোনা যাচ্ছে। কেউ কেউ বলছেন, তিনি আবার বিয়ে করেছেন। মমতাজ কী বলেন এসব নিয়ে? তাঁর সময় পাওয়া গেল রোববার বিকেল চারটায়। নিউ ডিওএইচএসে, মমতাজের বাসায়। গান বাজছে। মমতাজের নয়। বাসার ভেতরে বেশ একটা উৎসব-উৎসব ভাব। হেঁশেলে রান্না হচ্ছে। তার সুঘ্রাণ এসে লাগছে নাকে। বাচ্চারা ছুটোছুটি করে খেলছে। ওপরতলা থেকে কিছুক্ষণের মধ্যেই নেমে এলেন মমতাজ। তাঁর চেহারা কিছুটা মলিন। বাড়ির উৎসব-উৎসব আবহের কোনো ছোঁয়া তেমন নেই। মানসিক চাপ ছায়া ফেলেছে তাঁর চোখে-মুখে। পরনে সাদামাটা সালোয়ার-কামিজ। গান বন্ধ হলো। শুভেচ্ছা বিনিময়ের পর হাতের রেকর্ডারটা তাঁর চেয়ারের পাশে রাখি। রেকর্ডারের দিকে তাকিয়ে কী যেন ভাবলেন তিনি। এরপর শুরু হলো আমাদের কথাবার্তা।

কয়েকদিন ধরেই বন্ধ পাচ্ছি আপনার ফোনটা...
১৭ সেপ্টেম্বর চট্টগ্রাম গিয়েছিলাম। অনুষ্ঠান ছিল। বিমান থেকে নামার পর দেখি হাতের ফোনটা বন্ধ হয়ে গেছে। তখন আর খুলতে পারিনি। পরদিন কিন্তু ফোনটা খোলা ছিল। ১৯ সেপ্টেম্বর থেকে ফোনটা একেবারেই বন্ধ করে দিই।
কেন, বলুন তো...
নানাজনের কাছ থেকে সারাদিন ধরে অসংখ্য ফোন আসছিল। নানা ধরনের প্রশ্ন করছিল তারা। সেসব প্রশ্ন থেকে বাঁচার জন্যই ফোনটা বন্ধ করে রাখার সিদ্ধান্ত নিই।
কী ধরনের প্রশ্ন করছিলেন সবাই?
সবাই জানতে চাইছিল, আমি বিয়ে করেছি কিনা, কবে করেছি, রমজান আলীকে ছেড়ে দিয়েছি কিনা। বারবার একই জবাব দিতে ভালো লাগছিল না।
আসলে ব্যাপারটা কী?
এটা একটা গুজব।
মমতাজ চক্ষু হাসপাতাল নিয়ে কিছু বলুন। হাসপাতালের শুরুটা কবে থেকে?
২০০৪ সালের ৭ জানুয়ারি। মানিকগঞ্জ শহরে জয়রা রোডে।
হাসপাতালের দেখাশোনার দায়িত্বে তখন কে ছিলেন?
রমজান আলীর সেজোভাই দেলোয়ার হোসেন। তাঁর ঠিকাদারি ব্যবসা আছে। তাঁর সঙ্গে তাঁদের পরিবারের আরও কয়েকজন ছিলেন। সব চিকিৎসকই তাঁদের ওপর বিরক্ত ছিলেন। ২০০৫ সালের শেষ দিকে তাদের সরিয়ে দিই। সে সময় ডা. এ এস এম মঈন হাসান (চঞ্চল) হাসপাতালে যোগ দেন। তখন অনেক দুর্নীতি আর অনিয়ম ধরা পড়ে। হাসপাতালের তিনজন চিকিৎসক ছিলেন। সঙ্গে ছিলেন নার্সসহ আরও অনেকে। হাসপাতালের কার্যক্রম শুরু হওয়ার পর প্রথম দুই বছরে আমি একটি টাকার মুখও দেখিনি। উল্টো প্রতি মাসে আমাকে বেতন ও অন্যান্য খরচ হিসেবে মোটা অঙ্কের টাকা দিতে হত।
হাসপাতালের কোনো আয় ছিল না?
ছিল। প্রত্যেক রোগী টিকিট কেনা বাবদ ২০ টাকা দিতেন। অস্ত্রোপচারের জন্য নূন্যতম একটা টাকা নেওয়া হত। এ ছাড়া ছিল চশমা আর ওষুধের দোকান। প্রতিটি ক্ষেত্রেই ছিল দুর্নীতি। আমি কিন্তু বিশ্বাস করেই তাদের দায়িত্ব দিয়েছিলাম। আমি স্বপ্ন দেখতাম, হাসপাতালের নিজস্ব আয় দিয়েই একদিন হাসপাতালের সব কাজ চলবে। ডা. মঈন আসার পর আমি অনেক কিছু বুঝতে পারলাম। শেষে পুরোনো লোকজন বাদ দিয়ে একজন পরিচালক নিয়োগ দিই। হাসপাতালটিকে দুর্নীতিমুক্ত করে স্বাবলম্বী করার জন্য ডা. মঈনকেও কিছু বিশেষ দায়িত্ব দিই।
রমজান আলীর সঙ্গে আপনার বিয়ে হয়েছিল কবে?
২০০০ সালের ৩১ ডিসেম্বর। এই সংসারে আমাদের দুই মেয়ে—রুহানী ও রোজ।
কেমন ছিল আপনাদের সংসার?
রমজানের আগের স্ত্রী ছিলেন। ওই সংসারে তার সন্তান আছে। রমজান ছিল আমার গানের খুবই অনুরাগী। নিজেকে সবার সামনে মেলে ধরার জন্য আমি তখন প্রথম স্বামীর ঘর ছেড়ে এসেছি। বিয়ে করার কোনো ইচ্ছা আর আমার ছিল না। কিন্তু রমজান পিছু ছাড়ল না। যে কোনো উপায়েই হোক না কেন, আমাকে ও বিয়ে করবেই। শেষ পর্যন্ত বিয়ের সিদ্ধান্ত নিতেই হলো। বাসায় হুজুর ডেকে আমরা বিয়ে করি।
তিনি তো তখন এলাকার প্রভাবশালী মানুষ। বিয়ের সময় সে রকম কোনো ভাবনা কি কাজ করেছিল?
এটা ঠিক, সে তখন মানিকগঞ্জ পৌরসভার চেয়ারম্যান। কিন্তু ও রকম ভাবনা আমার ছিল না। কারণ ২০০০ সাল পর্যন্ত আমার চারশ অ্যালবাম বেরিয়ে গেছে। রীতিমতো জনপ্রিয় শিল্পী।
আপনার প্রথম স্বামী তো ছিলেন রশীদ সরকার।
হ্যাঁ, ছোটবেলা থেকেই তিনি ছিলেন আমার গানের গুরু। তার সঙ্গে যখন আমার বিয়ে হয়, তখন সেটাকে বিয়ে বলে মনে হয়নি। তাঁর বয়স তখন ৫০ বছর, আমার ১৫। বিয়েটা হয়েছিল পারিবারিকভাবে। বিয়ের দুই বছর পর আমার একটা ছেলে হয়। নাম মেহেদী হাসান। তার বয়স আজ (২ অক্টোবর) ১৮ বছর পূর্ণ হচ্ছে। বাক্প্রতিবন্ধী। মূক ও বধির স্কুলে পড়াশোনা করছে।
রশীদ সরকার তো ছিলেন খুবই উদাসীন। ফকির বা পাগল ধরনের মানুষ। তাঁরও আলাদা সংসার ছিল। আমাদের মধ্যে গুরু-শিষ্য সম্পর্কটাই ছিল বড়। আমাদের সম্পর্ক ছিল ২০০০ সাল পর্যন্ত। তিনি এখন বেঁচে নেই। তাঁর অনেক ভক্ত ছিল। তিনি চাইতেন, দোতারা আর একতারা দিয়ে শুধু বাউল গান করব। চাইতেন, তাঁর স্ত্রী হিসেবে বাড়িতে থেকে ভক্তদের আমি দেখাশোনা করব। কিন্তু আমি তখন আমার গানকে দেশে-বিদেশে ছড়িয়ে দেওয়ার স্বপ্ন দেখতে শুরু করেছি। গানের সঙ্গে আমি আধুনিক বাদ্যযন্ত্র ব্যবহার করতে চাইতাম। এ ব্যাপারটা তিনি পছন্দ করতেন না। তিনি চাইতেন, আমি বৈঠকী পালাগান করব। গান করব শুধু আত্মার শান্তির জন্য। নিজেকে প্রকাশ করার জন্য না। অথচ আমি সে সময়ই আধুনিক বাদ্যযন্ত্রের সঙ্গে গান গাইতে শুরু করেছি।
আপনি তো একসময় অনেক পালাগান করেছেন।
বর্ষাকাল ছাড়া ১৯৯৯ সাল পর্যন্ত এমন রাত খুব কমই ছিল, যখন আমি বাড়িতে ঘুমিয়ে কাটিয়েছি। প্রায় প্রতি রাতে দেশের নানা জায়গায় ঘুরে ঘুরে আমি পালাগান করেছি।
রশীদ সরকারের সঙ্গে কি সম্পর্ক শেষ?
তিনি বললেন, ‘তোমার সঙ্গে আমার মিলছে না, তুমি তোমার মতো থাকো, তোমার মতো চলো।’ এই আর কি!
রমজান আলীর সঙ্গে আপনার মনান্তরের সূত্রপাত কীভাবে হলো?
ওর তো আগের সংসার ছিল। সে কখনোই আমাকে তার বাড়িতে নিতে পারেনি। আমি তার কাছ থেকে যে পারিবারিক স্বীকৃতি চেয়েছিলাম, তা পাইনি। এ ব্যাপারে সে কখনো কিছু বলেওনি। আমাদের বয়সেরও পার্থক্য ছিল। বিয়ের কিছুদিন পর আমার টাকা ও সম্পদের দিকে তার নজর পড়ে। বিভিন্ন সময় নানা অজুহাতে সে আমার কাছ থেকে টাকা নিয়েছে, কখনো ফেরত দেয়নি। আমি রমজানের কাছে টাকা বা সম্পদ কিছুই চাইনি; চেয়েছি একটু সম্মান আর স্বীকৃতি, সেটাও পাইনি।
আপনারা আলাদা হয়ে গেলেন কবে থেকে?
২০০৬ সালে, নিউ ডিওএইচএসের এই বাসায় ওঠার পর থেকে। তখন আমার বাবার ক্যান্সার ধরা পড়েছে। হাসপাতাল থেকে সাড়ে চার লাখ টাকা বিল এসেছিল। তাঁর কাছে পাঁচ লাখ টাকা ধার চেয়েছিলাম, পাইনি। এরপর টাকা পয়সা নিয়ে ও একটা ঝামেলা করেছিল। কিছু দিন পর আমিই ওকে বাসায় ডেকে নিয়ে আসি। কারণ ও বিভিন্ন মানুষের মাধ্যমে আমাদের বিয়ের ভবিষ্যতের ব্যাপারে জানতে চাইছিল। ও চাইছিল, আমিই যেন ওকে তালাক দিই। আমরা যখন বিয়ে করি, তখন তো নিজেরাই সিদ্ধান্ত নিয়েছিলাম। দুনিয়ার কোনো মানুষ পাশে ছিল না। এখন কেন অন্যেরা এসে নাক গলাবে? রমজান বাসায় এসেছিল, কিন্তু কোনো সমাধান হয়নি। খুব ঘনিষ্ঠ মানুষেরা ছাড়া কেউই জানত না যে, ২০০৬ সাল থেকে আমরা একেবারে আলাদা জীবনযাপন করছি।
আপনি কি আপনাদের ভবিষ্যৎ জীবন নিয়ে কিছু ভেবেছেন?
তিন দিন আগে আমি রমজানকে তালাক দিয়েছি। আজ (২ অক্টোবর) সেই কাগজ ডাকযোগে তার হাতে পৌঁছে যাওয়ার কথা। আমাকে হেয় করে যেসব কথা ও বলেছে, এর পরে আর ওর সঙ্গে কীভাবে সম্পর্ক টিকিয়ে রাখা সম্ভব?
আপনাদের সংসারে তো দুটি মেয়ে আছে। ওদের কথা কিছু ভেবেছেন?
ওরা সব সময় আমার কাছেই ছিল, বাবার কাছে কখনো যায়নি। ওরা আমার কাছেই থাকবে।
ডা. মঈনকে আপনি হাসপাতালের ভালো-মন্দ দেখাশোনার দায়িত্ব দিয়েছেন। আপনি কবে থেকে অনুভব করলেন যে, আপনার পাশে তার থাকাটা খুব প্রয়োজন?
হাসপাতালের দুর্নীতি ও অনিয়মগুলো সে শোধরাতে শুরু করল, আমার এই হাসপাতাল উন্নতির জন্য নানা প্রচেষ্টা নিল, কাজের ব্যাপারে তার সততা ও যোগ্যতাও দেখেছি—সব মিলিয়ে তার ব্যাপারে আমি মুগ্ধ হয়েছি। সাংসদ হওয়ার পর আমার পাশে কিছু ভালো মানুষের প্রয়োজন আমি খুব অনুভব করেছিলাম—যারা আমাকে সহযোগিতা করবে, ঠিকভাবে এগিয়ে যেতে সহায়তা করবে। সে রকম কিছু ভালো মানুষ আমি পেয়েছি। ডা. মঈন তাদের একজন।
আপনারা কি বিয়ে করেছেন?
না, না। তার সঙ্গে আমার শুধুই কাজের সম্পর্ক। আমরা বিয়ে করিনি। যদি তা-ই করতাম, তাহলে রমজানের সঙ্গে আগে বিবাহবিচ্ছেদটা সেরে নিতাম। আমি একজন শিল্পী, আমি একজন সাংসদ—এই জ্ঞানটুকু আমার আছে।
শুনেছি, আপনি যখন বিদেশে গান গাইতে যান, তখন তো উনি ছিলেন?
দুবাইতে আমরা একবার একসঙ্গে গিয়েছিলাম, চ্যানেল আইয়ের অনুষ্ঠানে। তার লন্ডন যাওয়ার কথা ছিল। দুবাই পর্যন্ত আমার সঙ্গে গিয়েছিল। তাছাড়া বিদেশে আমার যেসব ট্যুর হয়, সেগুলোর কাগজপত্র তৈরি করা, নিয়মিত মেইল দেখা—এসব কাজে ডা. মঈন আমাকে সহযোগিতা করে। মানুষ যেভাবে বলছে, সেরকম কিছু নয়।
সামনে কি বিয়ের ব্যাপারে কিছু ভেবেছেন?
ভাগ্যের কথা তো বলতে পারব না। তবে বিয়ে নিয়ে জীবনে আঘাত পেয়েছি। আর কাউকে বিশ্বাস করতে ভয় হয়।
ডা. মঈনের কথা কিছু ভেবেছেন?
ও আমার ভালো সহকর্মী, ভালো বন্ধু। আমার পাশে থেকে আমাকে সহযোগিতা করছে।
ভবিষ্যতে যদি বিয়ের কথা ভাবেন, সে ক্ষেত্রে কি সুনির্দিষ্ট কারো কথা ভাববেন?
বিয়ে যদি আদৌ করি, তাহলে হয়তো ডা. মঈনকেই করব। আমার চরম দুর্দিনে ওকে আমার পাশে পেয়েছি। ওর ওপর আমি নির্ভর করতে পারি। বিয়ে যদি করি, সবাইকে জানিয়েই করব। অভিভাবক হিসেবে আমার মা এখনো আছেন । তার সঙ্গে কথা বলে যেটা ভালো হয় সেটাই করব।

মমতাজের বাসায় ততক্ষণে মেহমান আসতে শুরু করেছেন। তাঁর ছেলে মেহেদী হাসানের জন্মদিন। মমতাজ জানালেন, পূজার ছুটিতে মেয়েদের নিয়ে ৩ অক্টোবর দুপুরে তিনি কলকাতায় যাচ্ছেন। ফেরার কথা ৬ অক্টোবর। দেশে এসেই তিনি ফিরে যাবেন মমতাজ চক্ষু হাসপাতালে, তাঁর স্বপ্নের জায়গায়।



শুরুটা হয়েছিল ১৯৯৮ সালে। উইলস লিটল ফ্লাওয়ার স্কুল অ্যান্ড কলেজের তিন বন্ধু—জাহান, টনি আর জন। একই ক্লাসের একই শাখার ছাত্র ছিলেন তাঁরা। টনি ছিলেন খুব চঞ্চল, জাহান নিজেকে সব সময়ই একটু জ্ঞানী ভাবতেন আর জনের মধ্যে ছিল সিদ্ধান্তহীনতার একটা ব্যাপার। এই তিন বন্ধু মিলেই একদিন গড়ে তুললেন একটি ব্যান্ড, ব্ল্যাক। এরই মধ্যে পেরিয়ে গেছে অনেকটা সময়, এক যুগ। বেরিয়েছে চারটি অ্যালবাম—আমার পৃথিবী (২০০২), উৎসবের পর (২০০৩), আবার (২০০৮) আর এবার রোজার ঈদে ব্ল্যাক।
ব্ল্যাক ব্যান্ডের কথা মনে হলেই শ্রোতাদের কানের কাছে বেজে ওঠে ‘তুমি কি সাড়া দেবে’, ‘হাত বাড়াও’, ‘আমরা’, ‘আমার পৃথিবী’, ‘পেপার রেডিও টিভি’ গানগুলো।
গত ১০ বছরে তাঁরা অংশ নিয়েছেন প্রায় হাজার তিনেক কনসার্টে। আসছে বছর গোড়ার দিকে নিজেদের শুরুর যুগপূর্তি অনুষ্ঠানের জন্য প্রস্তুতি নিচ্ছে ব্ল্যাক।
যুগপূর্তির আগে একসঙ্গে পাওয়া গেল ব্ল্যাকের চার সদস্যকে। টনি, জাহান, জন তো ছিলেনই, তাঁদের সঙ্গে এই আড্ডায় আরও ছিলেন টিটো, নতুন সদস্য। সম্প্রতি এক শুক্রবার দুপুরের পর তাঁদের আমন্ত্রণ জানানো হয় প্রথম আলো কার্যালয়ে।
আড্ডার শুরুতেই চলে এল যুগপূর্তির প্রসঙ্গ। যুগপূর্তি অনুষ্ঠানটি কেমন হবে? জন বললেন, ‘একটা কনসার্ট করব। শুধু কনসার্ট বললে ভুল হবে, আমরা বলছি পুনর্মিলনী। শুরু থেকে এখন পর্যন্ত বিভিন্ন সময় নানাভাবে ব্ল্যাকের সঙ্গে যাঁরা ছিলেন, তাঁদের সবার অংশগ্রহণ থাকবে এই কনসার্টে। শুধু যে গান হবে তা নয়, দেখানো হবে ব্ল্যাকের ওপর তৈরি তথ্যচিত্রও। ব্ল্যাকের নানা গল্প থাকবে তাতে। ব্ল্যাকের শুধু চারজন সদস্যকেই সবাই চেনে। কিন্তু আজকের ব্ল্যাকের পেছনে অনেকের অবদান রয়েছে। বিভিন্ন সময় নানাভাবে তাঁরা সহযোগিতা করেছেন। থাকবে সেসব মানুষের সাক্ষাৎকার, কথা।’
ব্ল্যাক এখন অনেক অভিজ্ঞ। অভিজ্ঞতার ছাপ তাদের গানে, পরিবেশনায়। তাই তো এবার ব্যান্ডের নামেই অ্যালবাম করেছে ব্ল্যাক। জন বললেন, ‘দেশে ও বিদেশে প্রায় সব নামী ব্যান্ডেরই নিজেদের নামে অ্যালবাম রয়েছে। আর ওই অ্যালবামটি ব্যান্ডের জন্য খুব উল্লেখযোগ্য একটি ব্যাপার। ব্যান্ডটিকে শ্রোতাদের কাছে তুলে ধরে অ্যালবামটি। এক যুগ পেরিয়ে এসে আমরা এখন মনে করছি, আমাদের শব্দ, সুর আর তা প্রকাশ করার ভঙ্গি—সবকিছু আলাদা। এ সময়ে এসে তা নিজস্ব একটা মাত্রা তৈরি করেছে। ব্ল্যাক অ্যালবামে আমরা তেমনই কিছু গান করেছি। আমরা বলব, ব্ল্যাক অ্যালবামটি ব্ল্যাক ব্যান্ডের একটা পরিচিতি।’
এক যুগ পূর্তি হচ্ছে। তাই শুরুর দিকের গল্প শোনার খুব ইচ্ছা হচ্ছিল। জাহান বললেন, ‘আমরা প্রথম গান করেছিলাম নিজেদের স্কুলের এক ক্লাস পার্টিতে। এরপর নিজেদের মধ্যে আত্মবিশ্বাস তৈরি হয়—আমরা তো বাজাতে পারি।’
জন বললেন, ‘আমরা প্রথম মঞ্চে গান করেছিলাম ২০০০ সালে, কুইন্স বিশ্ববিদ্যালয়ে। মজার ব্যাপার হলো, গান গাওয়ার পর আমরা ছয় হাজার টাকা পেয়েছিলাম। শুরুর দিকে প্র্যাকটিস করতাম জাহানের বাসায়। রক মিউজিক, তার ওপর আমরা নতুন, আশপাশের সবার কী অবস্থা বুঝতেই পারছেন। এরপর চলে যাই শাহবাগের আজিজ সুপার মার্কেটের বেজমেন্টে। ওখানে ছিল একটা ভুতুড়ে পরিবেশ। তার পরও প্র্যাকটিসটা ভালোই হচ্ছিল। প্রতিদিন সন্ধ্যার পর চার ঘণ্টা। একদিন সেখানে অগ্নিকাণ্ড ঘটে। সেখান থেকে চলে এলাম মগবাজারের বিভিন্ন প্র্যাকটিস প্যাডে।’
আরও অনেক ধারা থাকতে রক মিউজিক পছন্দ হলো কেন? টনি বললেন, ‘রক গান হলো লাইফস্টাইল। আর ওই বয়সে রক গান সবাইকে খুব টানে। রক গান শোনার জন্য কান থাকতে হয়। এখন তো নানা ধরনের রক গান হচ্ছে, আমরা কিন্তু শুরু থেকেই বেসিক রক ধারাটা চর্চা করছি। পাশাপাশি কথার মেজাজ, আশপাশের আবহ, নিজেদের মনের অবস্থা, ভাবনা—সবকিছু বুঝে তবেই গানটা কোন ধারার রক গান হবে, সেটা চূড়ান্ত করি।’
আর জাহান বললেন, ‘আমাদের ধারাটা বিদেশি, তবে ভাষাটা দেশি। আর প্রকাশ করছি আমরা, এ দেশের তরুণেরা। পুরো ব্যাপারটার মধ্যে একটা ফিউশন কাজ করে।’
অনেক শ্রোতার কাছেই ব্ল্যাকের সঙ্গে তাহসান নামটা এখনো জড়িয়ে আছে। জন বললেন, ‘শুরুর দিকে কিছুটা সময় ও আমাদের সঙ্গে ছিল। পরে ওর ব্যস্ততার কারণে আর পারেনি। তবে তাহসান এখনো আমাদের ভালো বন্ধু।’
বছর দুয়েক হলো ব্ল্যাকের সঙ্গে যুক্ত হয়েছেন টিটো, বেস গিটার বাজান। আড্ডার প্রায় পুরো সময়টাই তিনি শুধু শুনেছেন।
বিকেল খুব দ্রুত গড়িয়ে সন্ধ্যার দিকে যাচ্ছে। একটু দেরি হলে দিনের আলোয় ছবি তোলা সম্ভব হবে না। বারবার তাড়া দিচ্ছেন আলোকচিত্রী। আড্ডা শেষ করতে হবে।
জন জানালেন, এবার ব্ল্যাক জার্মানির এক পপ ব্যান্ডের সঙ্গে দুটি কনসার্ট করবে। ব্যান্ডটির নাম ইয়ানস ফ্রিবে। কনসার্ট দুটির প্রথমটি হবে ১১ অক্টোবর চট্টগ্রামে, আর দ্বিতীয়টি ১৩ অক্টোবর ঢাকায়। আয়োজন করেছে জার্মান সাংস্কৃতিক কেন্দ্র। জার্মানির এই ইয়ানস ফ্রিবে ব্যান্ডের সঙ্গে যৌথভাবে অ্যালবাম করবে ব্ল্যাক। আর তা বাজারজাত হবে বাংলাদেশ ও জার্মানিতে।
ব্যস্ততাকে যে পাশ কাটাতেই হবে! দুর্গাপূজা বলে কথা! বলিউডের তারকারাও শুটিং থেকে ছুটি নিয়ে পূজার চার দিন মিশে যান হইহুল্লোড়ে। কেউ চলে যান পুরোনো পাড়ায়, কেউ আবার অষ্টমীর দিন সবার সঙ্গে অঞ্জলি দেন। এবারও পূজায় জমজমাট আয়োজনে মেতে উঠেছেন বলিউডের তারকারা। আয়োজকদের মধ্যে অন্যতম প্রসিদ্ধ ‘মুখার্জিবাড়ির পূজা’। এ নিয়ে মুখার্জিবাড়ির পূজা এবার ৬৪-তে পা দিল। এবার এই পূজার ভাবনা ‘নবদুর্গা’। বরাবরের মতো এবারও কাজল-রানী প্রত্যক্ষভাবে এই পূজায় অংশ নিয়েছেন। মুখার্জিবাড়ির পূজার সাংস্কৃতিক অনুষ্ঠানে গান গাওয়ার জন্য আমন্ত্রিত হয়ে এসেছেন রুনা লায়লা, শ্রেয়া ঘোষাল, শঙ্কর মহাদেবন প্রমুখ শিল্পী। রানী বলেন, ‘যত ব্যস্ততাই থাকুক, দুর্গাপূজার সময় অন্তত একটা দিন ঠাকুরের মুখ না দেখলে আমার ভালো লাগে না। এমনও হয়েছে, পূজার সময় আমি বিদেশে রয়েছি। শুটিংয়ের প্যাক-আপ হওয়ার পর অনেক রাত হলেও ওখানকার প্রবাসী বাঙালিদের পূজায় গিয়ে ঠাকুর দেখে এসেছি। আমি যেখানেই থাকি, দুর্গাপূজার সময় ঠাকুর দেখবই। প্রণামও করব, প্রসাদও খাব।’ কাজলের কাছে ছোটবেলার পূজার স্মৃতি এখনো অম্লান, ‘ছোটবেলার পূজা বললে প্রথমেই মনে পড়ে বন্ধুদের সঙ্গে দল বেঁধে পদ্মফুলের কুঁড়ি ফুটিয়ে ফুল বানানোর কথা; যে ফুল লাগে সন্ধিপূজার সময়। কুঁড়ির এক-একটা পাপড়ি খুব যত্ন নিয়ে ছিঁড়তাম, আর তার মধ্যে আমার স্বপ্নগুলো ভরে দিতাম। ভাবতাম, স্বপ্নের কথাগুলো এভাবেই মা দুর্গার কাছে পাঠিয়ে দেওয়া যায়, সেগুলো পূরণও হয়।’
প্রতিবারের মতো এবারও লোখান্ডওয়ালা সার্বজনীন দুর্গোৎসব কমিটির পূজার অন্যতম প্রধান আয়োজক গায়ক অভিজিৎ। এবার তাদের পূজার ভাবনা ‘রবীন্দ্রনাথ’। মণ্ডপ সেজেছে কবিগুরুর শিল্পকর্মের আদলে। অন্যান্য বার এই দায়িত্বটা পালন করতেন শিল্পনির্দেশক বিজন দাশগুপ্ত এবং মকবুল ফিদা হুসেন। এবার ফিদা হুসেন নেই, তাই কলকাতা থেকে আসা শতাধিক শিল্পীর কাছে দায়িত্ব সঁপে দেওয়া হয়েছে। বিশেষ মঞ্চে আয়োজন করা হয়েছে সাংস্কৃতিক অনুষ্ঠানের, যেখানে আমন্ত্রিত রুনা লায়লা, শান, অলকা ইয়াগনিক, সুনিধি চৌহান প্রমুখ। দশমীর দিন রবীন্দ্রসংগীত গাইবেন অভিজিৎ নিজেই। তিনি বলেন, ‘আমরা চাঁদা তুলি না। মানুষ শ্রদ্ধার সঙ্গে যা দেয়, তা-ই নিই। কারণ, আমার পূজা “করপোরেট পূজা”। স্পনসর অনেক। সপ্তমী থেকে দশমী—চার দিন ভোগ হয়। প্রতিদিন ১৫ হাজার দর্শনার্থীর জন্য ভোগের ব্যবস্থা থাকছে।’
১৪ বছর ধরে মুম্বাইয়ে আছেন বিপাশা বসু। কলকাতার দুর্গাপূজার মজা প্রায় ভুলে গেলেও মুম্বাইয়ের পূজা তিনি কখনোই মিস করতে চান না। বিপাশা বলেন, ‘মুম্বাইয়ে আমি বান্দ্রা ন্যাশনাল কলেজের দুর্গাপূজায় যাই। অঞ্জলি দিই, ভোগ খাই। একেকটা শহরে দুর্গাপূজার মজা একেক রকম। তবে ঠাকুর দেখা, অঞ্জলি দেওয়া, ভোগ খাওয়ার সময়ের ভালো লাগার অনুভূতিটা কিন্তু সব খানে এক। পূজার সময় বাইরের সব আত্মীয়স্বজন, যতই কাজ থাকুক, একসঙ্গে জড়ো হন। ছোটবেলা থেকেই বাড়িতে পূজার সময় নাচ-গান হয়। আমার জেঠুর নাতনি ছোট্ট ছোট্ট হাত ঘুরিয়ে “গ্রামছাড়া ওই রাঙা মাটির পথ” গেয়ে নাচে, আমরা সবাই হাততালি দিয়ে কোরাস গাই। আমিও নাচি। কারণ, যদি কোনো অজুহাত দিই, তবে এই আনন্দের হাটে আমিই ব্রাত্য হয়ে থাকব। হইহুল্লোড়ে চারটি দিন কখন যে কেটে যায়...বিসর্জনের দিন কান্না পায়, খুব।’ কণ্ঠতারকা শ্রেয়া ঘোষালের কাছে দুর্গাপূজা মানে ছুটির হাওয়া। অষ্টমীর অঞ্জলি। মায়ের কাছ থেকে সালোয়ার আর শাড়ি পাওয়া। শ্রেয়া বলেন, ‘ছোটবেলায় চার-পাঁচ বছর বয়সে রাজস্থানের কোটা থেকে একটু দূরে রাওয়াতভাটায় পূজা কাটাতাম। পাঁচ বছর বয়সে প্রথম পূজায় গান গেয়েছিলাম। এখন আমার ঠিকানা চেম্বুর, মুম্বাই। তবে ঠিকানা বদলালেও স্বভাব পাল্টায়নি। এখনো দুর্গাপূজার অনুষ্ঠানে যাই। মা-বাবা এবারও একটা থ্রি-পিস এবং শাড়ি দিয়েছেন। পূজায় পরব।’ কণ্ঠতারকা শান্তনু মুখার্জি (শান) বলেন, ‘আমি যখন খুবই ছোট, তখন মুম্বাইয়ে মাত্র দুটো দুর্গাপূজা হতো। একটা বান্দ্রায়, নতুন পল্লির পূজা; অন্যটা দাদারে, বেঙ্গল ক্লাবের পূজা। পূজায় আমাদের নতুন জামাকাপড় হতো। আমি আর দিদি (সাগরিকা) প্যান্ডেলে গিয়ে বসে থাকতাম। ঠাকুর দেখতাম। একবার দুর্গাপূজায় লাল কুঠি ছবিটা দেখেছিলাম। এখনো কানে বাজে কিশোরকুমারের সেই গান, “কারও কেউ নই তো আমি, কেউ আমার নয়”।’ সংগীত পরিচালক প্রীতম এখনো রাত দুইটা-আড়াইটায় সপরিবারে বেরিয়ে পড়েন পূজার হুল্লোড়ে মেতে উঠতে। তিনি বলেন, ‘ছোটবেলায় বাবার সঙ্গে সপ্তমীর দিন নাগরদোলায় চড়তে যেতাম মেলায়। নামতেই চাইতাম না। শেষে নাগরদোলার মালিক প্রায়ই কোলে করে “বাবু, নেমে এসো” বলে নামিয়ে দিতেন। একবার ইচ্ছা হলো, রাহুল রায়ের মতো চুলের স্টাইল করব পূজায়। জেল তো ছিল না, তাই সারা চুলে ময়েশ্চারাইজার লাগিয়ে একটা লাল শার্ট পরে ঘুরেছিলাম। পাড়ার দর্জিকে বিশেষ দিকনির্দেশনা দিয়ে বানিয়েছিলাম শার্টটা। আমি বড় হয়েছি এন্টালি পোস্ট অফিসের পাশে গোপ লেনে। সেখানেই ছিল আমাদের পাড়ার পূজা। সেই মহালয়ার কাকভোর থেকে আমার পূজা শুরু হতো। শুধু পূজার সময় একজন টিনের বাক্স করে শোনপাপড়ি নিয়ে বসত আমাদের প্যান্ডেলের পাশে। সারা দিন ধরে সেই শোনপাপড়ি খাওয়া চলত।’
মার্ডার ও কাইটস-এর পরিচালক অনুরাগ বসু বলেন, ‘নিজে একটু লাজুক প্রকৃতির ছিলাম বলে ইচ্ছা থাকলেও ঢাক বাজাতে পারতাম না। ছোটবেলায় হেঁটে অনেক ঠাকুর দেখেছি। কে হেঁটে কত বেশি ঠাকুর দেখতে পারে, তা দিয়েই মাপা হতো সাফল্যের হার। পূজার কদিন প্যান্ডেলে আড্ডা দিতাম। সুন্দরী মেয়ে দেখলে তাকানোটা আবশ্যিক ছিল। প্রেমে-ট্রেমে যে কখনো পড়তাম না, তা-ও নয়। তবে উল্টো দিক থেকে কখনোই সাড়া পাইনি।’
 রুম্মান রশীদ খান
ডিএনএ ইন্ডিয়া, টাইমস অব ইন্ডিয়া, স্ক্রিন, স্প্ল্যাশ আউট, রেডিফ, হিন্দুস্তান টাইমস, জি নিউজ, ইন্ডিয়া টুডে অবলম্বনে




নিপাত যাক, নিপাত যাক, সেলেনা গোমেজ নিপাত যাক!’ খুব বেশি দিন আগের কথা নয়, এমন ভীষণ কোপানলে পড়তে হয়েছিল ১৯ বছর বয়সী সেলেনা গোমেজকে! দোষ কী তাঁর? দোষ একটাই—তিনি কেন জাস্টিন বিবারের প্রেমিকা! বিবার আমাদের। দুনিয়ার বিবারভক্তদের এমন পাগলামি দেখে প্রথম প্রথম চটেই গিয়েছিলেন সেলেনা। সংবাদমাধ্যমের সামনে ঝেড়েছিলেন তীব্র ক্ষোভ। বলা বাহুল্য, ফলাফল হয়েছিল আরও খারাপ। অসংখ্য টিনএজ তরুণীর আকথা-কুকথা হজম করেছে তাঁর কান। তাই একসময় পাসওয়ার্ড দিয়ে লক করে রেখেছিলেন নিজের মুখ। অকাল বর্ষার মতো বিক্ষোভের জল নেমে গিয়েছিল হঠাৎ করেই। অনেকেই ভেবেছিলেন, বিবারের এমন পাগলা ভক্তদের কারণে হয়তো বা সেলেনার উঠতি জনপ্রিয়তার চারাটা আর বাড়বে না। কিন্তু সময়মতো মুখে তালা মারার ওই সিদ্ধান্তের ফলেই ঘটনা অন্যদিকে বাঁক নিল। ঠিকই সেলেনার জনপ্রিয়তার ডালপালা মেলল তরতর করে। সেটার প্রমাণ মেলে এই টিন তারকার টুইটার অ্যাকাউন্টটি দেখলেই। সেখানে এখন প্রায় ছয় মিলিয়নের বেশি মানুষ তাঁকে ফলো করছে।
কেবল টুইটার দিয়েই তো আর জনপ্রিয়তা বা প্রতিভার সঠিক মূল্যায়ন হয় না। এত অল্প সময়ে দুনিয়ার আনাচ-কানাচে নিজের নামটি ছড়িয়ে দেওয়ার পেছনে সেলেনার পরিশ্রমই সবকিছু। জন্ম ১৯৯২ সালের ২২ জুলাই, যুক্তরাষ্ট্রের টেক্সাসের গ্র্যান্ড প্রেইরিতে। মা-বাবা দুজনই ছিলেন অভিনয়শিল্পী। মঞ্চে কাজ করতেন তাঁরা। তাই মাত্র সাত বছর বয়সে দুনিয়াব্যাপী প্রচারিত ‘বার্নি অ্যান্ড ফ্রেন্ডস’ অনুষ্ঠানে তাঁকে আবিষ্কার করা গিয়েছিল সাবলীল খুদে অভিনয়শিল্পী হিসেবে। সেই ছেলেবেলার ওই মজার অনুষ্ঠানটির অভিজ্ঞতা নিয়ে সেলেনা বললেন, ‘আমরা প্রায় ১৪০০ বাচ্চা গিয়েছিলাম অডিশন দিতে। কাকে নেয়, কাকে নেয়? সবশেষে দেখলাম, আমি আছি সেই তালিকায়! কী যে মজার স্মৃতি সেটা, ভাবলে এখনো ভালো লাগে!’ বার্নি সিরিজ শেষ হলে ডিজনি চ্যানেলের সঙ্গে চুক্তিবদ্ধ হন সেলেনা। এভাবেই ২০০৩ সালে নাম লেখানস্পাই কিডস থ্রিডি: গেম ওভার ছবিটিতে। এরপর এই টিন তারকা ২০০৯ সাল পর্যন্ত অভিনয় করেছেন আরও চারটি ছবি ও চারটি টিভি অনুষ্ঠানে। বাজিমাত করলেন ওই একই বছরে ডিজনি চ্যানেলের উইজার্ডস অব ওয়েভারলি প্লেস: দ্য মুভিতে অ্যালেক্স রুশো চরিত্রে অভিনয় করে। ছবিটিতে চমৎকার অভিনয় করে ঘরের শোকেসে সাজিয়েছিলেন বেশ কয়েকটি গুরুত্বপূর্ণ অ্যাওয়ার্ডও। আর ডিজনি চ্যানেলে প্রচারিত ওই একই নামের টিভি সিরিজটি অ্যামি অ্যাওয়ার্ডও জিতেছিল ২০০৯ সালে। এ ছাড়া এ পর্যন্ত সেলেনা অভিনীত উল্লেখযোগ্য কাজগুলোর নাম বললে বলা যায়—অ্যানাদার সিনড্রেলা স্টোরি, প্রিন্সেস প্রোটেকশন প্রোগ্রাম এবং সাম্প্রতিক সময়ের র‌্যামোনা অ্যান্ড বিজাস ছবিগুলোর কথা।
‘সব সময় চাইতাম আমি গান করব। তবে একা নয়, একটা ব্যান্ড দল নিয়ে। গানগুলো বাচ্চাকাচ্চা আর মা-বাবারা—সবাই শুনবে, আনন্দে লাফ-ঝাঁপ দেবে, এটা ভাবতেই ভালো লাগত আমার।’ কয়েক দিন আগে এক সাক্ষাৎকারে সংগীত নিয়ে নিজের ভাবনার কথা এভাবেই বলেছিলেন সেলেনা। স্বপ্ন তাঁর সত্যি হয়েছিল ২০০৯ সালে এসে। ‘সেলেনা গোমেজ অ্যান্ড দ্য সিন’ নামের এক ব্যান্ড দলের আত্মপ্রকাশ হয় সে বছর তাঁরই নেতৃত্বে। দলটির প্রথম অ্যালবাম বাজারে আসে একই বছরের ২৯ সেপ্টেম্বরে। এর নাম ছিল কিস অ্যান্ড টেল। পরের বছর রেকর্ডিং ইন্ডাস্ট্রি অ্যাসোসিয়েশন অব আমেরিকা অ্যালবামটিকে গোল্ড সার্টিফিকেট দেয়। এর কয়েক দিন পরই ওই অ্যালবামে সেলেনার গাওয়া ‘ন্যাচারালি’ গানটি পায় প্লাটিনাম সার্টিফিকেট। আর শ্রোতাদের কাছ থেকে যে বিপুল সাড়া পেয়েছিল তাঁর ব্যান্ড দলটি, তা তো না বললেও চলে।
কেবল অভিনয়, গান নিয়েই ব্যস্ত নেই সেলেনা। ব্যবসার দুনিয়াতেও বেশ নামডাক ছড়িয়ে পড়ছে তাঁর। ‘ড্রিম আউট লাউড বাই সেলেনা’ নামের এক ফ্যাশন লাইনও দাঁড়িয়ে গেছে এরই মধ্যে। আসছে তাঁর ব্র্যান্ডের সুগন্ধি। আর এমটিভি ঘোষণা দিয়েছে, আর কদিন বাদে অনুষ্ঠিত হতে যাচ্ছে তাদের ইউরোপিয়ান মিউজিক অ্যাওয়ার্ড ২০১১। সেলেনা গোমেজ হচ্ছেন সেটির উপস্থাপক। মজার ব্যাপার হলো, এই অ্যাওয়ার্ডের বিগেস্ট ফ্যানস ক্যাটাগরির মনোনয়নের তালিকায় নাম আছে তাঁরও। আরও মজার ব্যাপার হলো, একই তালিকায় আছে প্রেমিক জাস্টিন বিবারের নামটিও। দেখা যাক, শেষমেশ কার ভক্তের পাল্লা বেশি হয়!
 মাহফুজ রহমান
সূত্র: ফিল্মক্রিটিক, সেভেনটিন এবং উইকিপিডিয়া


টালিগঞ্জের রুপালি পর্দার কন্যারা পূজার সময়টাতে দিগ্বিদিক ছুটে বেড়াচ্ছেন। এ সময়ে নেই শুটিং, নেই ডাবিং, তাতে কী? প্রতিটি দিনই তারকাদের কাছে যেন খুবই মূল্যবান। তাই শুটিং না হওয়ার ক্ষতিটা পুষিয়ে নিচ্ছেন এ মণ্ডপ-ও মণ্ডপে গিয়ে এবং ভক্তদের আহ্বানে সাড়া দিয়ে অনুষ্ঠান করে। তাতেই তো কাঁড়ি কাঁড়ি টাকা। অবশ্য এ নিয়ে তারকাদের কোনো সুনির্দিষ্ট চাহিদা নেই। যে যা দেয়, তাতেই খুশি।
এই যেমন ঋতুপর্ণার কথাই ধরা যাক না। সপ্তমীর দিন থেকেই শুরু হবে সফর। যেতে হবে মুম্বাইতে। তাঁকে সেখানে গিয়ে ভোগ দিতে হবে এবং নিতে হবে। অষ্টমীর দিনই আবার আসতে হবে কলকাতায়। এবারের দশমীর দিনে জামাই সঞ্জয়ের জন্মদিন। তাই দশমীর দিনে কোনো কাজ না রেখে অষ্টমীতে রাতে কলকাতা শহরের পাশেই তিনটি অনুষ্ঠানে অংশ নিতে হবে তাঁকে। ‘রাত যত গভীর হবে, ততই একেকটি অনুষ্ঠানে মানুষের ঢল নামবে। ভোরের দিকে বাড়ি ফেরা।’ বলছিলেন ঋতু।
নবমীর দিনে দুপুরের পর থেকে অনুষ্ঠানে যাওয়া আর একই সঙ্গে ঠাকুর দেখা। বলা যায়, রথ দেখা ও কলা বেচা দুটো একসঙ্গেই সারবেন তিনি। সন্ধ্যার পরে জামাই আর ছেলেকে নিয়ে দেবী দুর্গার দর্শনে বেরোবেন ঋতুপর্ণা।
স্বস্তিকা পূজাকে কেন্দ্র করে নতুন তথ্য দিয়েছেন। পূজা মানেই সেরা দিন হলো নবমীর দিন। এ দিন যত পারো মাস্তি করো, ফ্লার্ট করো, যতটা সম্ভব নিজেকে আকর্ষণীয় করে সাজিয়ে তোলো এবং আনন্দ করো।
জানালেন, কলকাতা শহরে খুব ধুম পড়ে যায়, তাই বাইরে বেরোনোর খুব একটা জায়গা হয় না। তবে বালিগঞ্জের একটি প্যান্ডেলে তাঁর পূর্বনির্ধারিত অনুষ্ঠান রয়েছে। সেখানেই তিনি নবমীর দিনে রাতভর অনুষ্ঠান করবেন। স্থানীয় মানুষজন এ অনুষ্ঠানের আয়োজক হলেও বন্ধুরা উপস্থিত হয় এ অনুষ্ঠানে। অনুষ্ঠান শেষে বন্ধুরা একটি পার্টির আয়োজন করে। তারপর ঠাকুর দর্শন করতে হবে তাঁকে। দশমীর দিনে কলকাতার বাইরে যেতে হবে অন্য একটি শোতে। বললেন, ‘এই একটা সময়, যখন আমরা শো বা অনুষ্ঠান করি, তখন নিজেকে উজাড় করে দিতে ইচ্ছা করে। আনন্দে এতটাই আত্মহারা হয়ে যাই যে তখন আসলে আমি ভুলেই যাই আমি স্বস্তিকা।’
কোয়েল মল্লিকের পূজার সময়টা কাটে দুভাবে। এক. ভোরে ঘুম থেকে উঠে স্নান শেষ করে পূজা দেওয়া। শাঁখা তো তাঁকে বাজাতেই হবে। বাবা কাঁসার ঘণ্টা বাজাবেন, এই আবহ তৈরি হলেই কেবল কোয়েল মনে করেন, তিনি ঠাকুরের কাছে যা চাইবেন, তা-ই পাবেন। দুই. তিনি পূজার সময় দু-একটি শো করেন। এবারও কলকাতার বাইরে একটি শোতে যাওয়ার কথা চলছে। ‘আসলে শো মানে তো দর্শক আর ভক্তদের সঙ্গে পূজার সময় শুভেচ্ছা বিনিময় করা, তাদের একটু আনন্দ দেওয়া। পাশাপাশি বিভিন্ন স্থানে গিয়ে ঠাকুরের দর্শন পাওয়া। এর মধ্যে অন্য রকম এক আনন্দ আছে। সেই আনন্দে আমরা সবাই শামিল হই।’ বললেন তিনি।
শ্রাবন্তীর পূজাটা হবে একদিকে আনন্দের, অন্যদিকে টেনশনের। ফান্দে পড়িয়া বগা কান্দেরে ছবিটি মুক্তি পাচ্ছে এ পূজাতেই। ফলে আনন্দ আর টেনশন দুটো নিয়েই আছেন তিনি। বললেন, ‘ময়ূরকণ্ঠী সাজে সাজব। সিনেমা হলের খোঁজ নেব। তবে বিভিন্ন স্থানে যখন যাব, তখন জানার চেষ্টা করব যে দর্শক ছবিটিকে কীভাবে নিচ্ছে। যদি ভালোভাবে নেয়, তবে তো পূজার আনন্দের সঙ্গে বোনাস যোগ হবে। আর যেসব অনুষ্ঠানে যোগ দেব, সেটিও হবে অনেক বেশি প্রাণচঞ্চল। পাশাপাশি এ সময়ে আমি খাওয়াদাওয়াটা করি গা ছেড়ে। যেখানে যাই অনুষ্ঠানে বা মন্দিরে, সেখানেই ভাগ নিই, বেগুন ভাজা, পোলাও খাই, খেতেও দারুণ লাগে।’ বললেন তিনি।
[তারকাদের সঙ্গে মুঠোফোনে কথা বলে প্রতিবেদনটি তৈরি করা হয়েছে]



বড় বোন পপি রুপালি পর্দা কাঁপিয়েছেন। অসংখ্য ছবিতে অভিনয় করেছেন। পপির পথ ধরেই ছোট বোন খেয়ালি চলচ্চিত্রে নাম লেখালেন।
এ কথায় খেয়ালির বেশ আপত্তি। ‘ভুল, আসলে সিনেমা ছিল না। এটি টেলিছবি মনে করেই কাজটা করেছিলাম। পরে নির্মাতা জানালেন যে কাজটা সিনেমার মতোই হয়েছে। এটি বড় পর্দায় ট্রান্সফার করে সিনেমা বানানো হবে। এভাবেই ভুল ছবিতে কাজ করা। যদি জানতাম এটি সিনেমা, তাহলে কাজই করতাম না।’ বলছিলেন তিনি।
কেন, কেন?
কারণটা জানা গেল। বাণিজ্যিক ছবিতে এখন কাজ করার ইচ্ছে বা আগ্রহ কোনোটিই তাঁর নেই। খুলনা বিশ্ববিদ্যালয় থেকে রাষ্ট্রবিজ্ঞানে স্নাতক শেষ করে যখন মাস্টার্স শেষ করার প্রস্তুতি নিচ্ছিলেন খেয়ালি, তখনই রুপালি পর্দায় কাজ করলেন। এরপর একাধিক নাটকেও কাজ করেছেন তিনি। এখনো কাজ করছেন। বিভিন্ন টিভি চ্যানেলে তাঁর অভিনীত নাটক প্রচার করা হচ্ছে। খেয়ালি জানালেন, বাণিজ্যিক ছবিতে কাজ না করলেও অনুদান পাওয়া বা প্যারালাল চলচ্চিত্রে কাজ করার প্রতি তাঁর ঝোঁকটা বেশি।
খেয়ালির অভিনয়ে বড় বোন পপির কি সম্মতি ছিল?
পপি অভিনয় করতে ‘না’ করেননি। কিন্তু পপিও চাইছিলেন, বাণিজ্যিক ছবিতে এখনই কাজ করার দরকার নেই। ‘আপুর কথায় অবশ্য যুক্তি ছিল। এখন আগের মতো ভালো বাণিজ্যিক ছবি খুব কম হচ্ছে। ফলে হুটহাট করে কাজ না করাই ভালো।’ বলছিলেন খেয়ালি।
ভুল ছবিটি মুক্তির আগে বড় বোনকে সঙ্গে নিয়েই উদ্বোধনী প্রদর্শনীতে ছবিটি দেখেছেন। অপেক্ষা করেছেন মন্তব্য শোনার। পপি ছবি দেখে কিছু কিছু বিষয় খেয়ালিকে ধরিয়ে দিয়েছেন। খেয়ালি বিষয়গুলো মেনে নিয়েছেন এবং বড় বোনের কাছে আরও বেশি সহযোগিতা চেয়েছেন।
‘আপু যখন ছবিটি দেখলেন এবং আমাকে কথাগুলো বলছিলেন, তখন আমার খুবই ভালো লাগছিল। আপু অনেক বড় তারকা। আমি জানি, চাইলেও আপুর মতো হওয়া যাবে না। আমি চাইব নাটকে কাজ করে করে নিজের একটা পরিচয় দাঁড় করাতে। আর এই ভুবনে পপি আপুর পরিচিতি ব্যবহার করে আমি বাড়তি কোনো সুবিধাও নিতে চাই না। তাহলে আর খেয়ালির কোনো নিজস্বতা থাকবে না।’ বলছিলেন তিনি।
চার বোন, দুই ভাইয়ের মধ্যে খেয়ালি তৃতীয়। বড় বোন পপির তারকা হয়ে ওঠাটা খুব কাছ থেকে দেখেছেন। কিন্তু সে সময়টায় খেয়ালির অভিনয় করার বা তারকা হওয়ার ইচ্ছা ছিল না। বরং বাসায় পরিচালক-প্রযোজকেরা এলে অথবা আলোকচিত্রীরা এলে খেয়ালি নিরিবিলি স্থানে চলে যেতে পছন্দ করতেন। কিন্তু প্রেক্ষাপট বদল গেছে। কীভাবে বদলাল?
‘তখন কেবল অনার্স ফাইনাল পরীক্ষা শেষ হয়েছে। অনেক দিন থেকেই অভিনয় করার অফার পাচ্ছিলাম। একদিন একজন খুব করে বোঝালেন। বললেন একটি কাজ করতে। হঠাৎ মনে হলো, কাজটা করে দেখি। এই ঝোঁকেই কাজটা করলাম। কিন্তু সেই কাজটা আর দেখা হলো না। এরপর রাজু আহমেদের ভুল কাজটা করলাম। এটিই আসলে আমাকে অভিনয়ে নিয়মিত করল।’ বলছিলেন খেয়ালি।
তবে অভিনয়কেই একমাত্র পেশা হিসেবে নিতে চান না তিনি। জানালেন, একটা ভালো চাকরির সন্ধানে আছেন। চাকরির পাশাপাশি অভিনয় করার ইচ্ছা তাঁর। যদি চাকরি না মেলে, তবে এর মধ্যেই তিনি মাস্টার্সে ভর্তি হবেন।
ঝুমবৃষ্টি। কিছুটা সময়ের জন্য থামছে, তারপর আবার ঝরছে বৃষ্টি। পরিচালক সাফিউদ্দিন একটু পরপর আকাশের দিকে তাকিয়ে দেখছেন আর প্রযোজক ইস্পাহানিকে সান্ত্বনার বাণী শুনিয়ে বলছেন, আকাশ ফরসা হচ্ছে। কিন্তু ঘড়ির কাঁটা যে টিকটিক করে এগিয়ে চলেছে! তাই প্রযোজকের অন্ধকার মুখখানি আর ফরসা হয় না। কীভাবে হবে, প্রথম দিনের শুটিং, একটু আগেই কেবল মহরতটা হয়েছে। তার পর আর ক্যামেরা চলেনি। শাকিব খান ও অপু বিশ্বাসের মতো দামি শিল্পীরা বসে আছেন রূপসজ্জার কক্ষে। শুটিং হবে এফডিসির খোলা চত্বরে। বৃষ্টি না থামা পর্যন্ত কিছুই করার নেই কারও। লাইটম্যান ও সহকারী পরিচালকেরা অলস সময় পার করছেন।
১ অক্টোবর সকালে এফডিসির দৃশ্যটি ছিল এমনই। শাকিব খান একটু অবসর পেয়েছেন বলতে হবে। তাই ৩ নম্বর ফ্লোরের রূপসজ্জাকক্ষেই ঝিমিয়ে নিচ্ছেন।
সেখান থেকে বেরিয়ে প্রযোজক পরিবেশক সমিতিতে গিয়ে বোঝা গেল, বেশ চাপা পরিবেশ। জানা গেল, কার্যকরী পরিষদের বৈঠক। এখানে চলচ্চিত্রের বিভিন্ন সমস্যা নিয়ে গুরুগম্ভীর আলোচনা চলছে। ততক্ষণে বৃষ্টি থেকে গেছে। শুরু হলো, ঢাকা কিংয়ের মারপিটের শুটিং।
পরিচালক সমিতির দৃশ্যপট অবশ্য ভিন্ন। এখানে পরিচালকেরা খোশগল্পে মশগুল। কেউ কেউ পুরোনো দিনের চলচ্চিত্র নির্মাণের স্মৃতিচারণা করছেন। কেউ কেউ এখনকার সিনেমার সমালোচনা করছেন। একটু পরই এখানে এলেন কাজী মারুফ। কথা হলো তাঁর সঙ্গে। জানালেন, ঈদে তাঁর ছবি মুক্তি পাবে। গেল ঈদে ছবি মুক্তি পেয়েছে। আগামীকাল আরও একটি ছবি মুক্তি পাচ্ছে এবং ছবিটি যে ব্যবসায়িক সাফল্য পেতে পারে, সে বিষয়েও আশার কথা শোনালেন তিনি।
সাউন্ডল্যাবে গিয়ে দেখা গেল, এখানে বিভিন্ন ছবির রিরেকর্ডিংয়ের কাজ চলছে। যদিও ভেতরের আবহাওয়া ভালো নয়, বিভিন্ন স্থান দিয়ে পানি পড়ছে, তবু অনেকটা ঠেকে গিয়েই সেখানে নির্মাতাদের কাজ করতে হচ্ছে।
সাউন্ডল্যাব থেকে বেরোতেই দেখা মিলল আফসানা মিমির। জানালেন, তিনি এফডিসিতে এসেছিলেন পরিচালক সমিতিতে সৌজন্যমূলক সাক্ষাৎ করতে। পরিচালক হিসেবে সদস্যপদ পেতে আবেদন করেছেন। আগামী নভেম্বরে মিমি চলচ্চিত্রের শুটিং শুরু করবেন। তাই সদস্যপদ পেতে হবে তাঁকে।
সাউন্ডল্যাবের চত্বর থেকেই দেখা গেল, একটি দামি গাড়ি মোড় নিচ্ছে। কেউ একজন বললেন, আলমগীরের গাড়ি। আবার কেউ বললেন, রাজ্জাক সাহেব এসেছেন। আসলে তিনি যে কে, তা বোঝার আগেই গাড়িটি চলে গেল।তাদের বিয়ে হয়েছে। কিন্তু স্বামীকে বাড়ির চাকর বানিয়ে রাখে স্ত্রী। বাবার কারণেই আসলে বড়লোকের মেয়ে বিয়ে করেছিল গরিব ঘরের সন্তানকে। তাদের ঘরে দুটি কন্যাসন্তান জন্ম নেয়। তারা বড় হয়ে ওঠে। অন্যদিকে এক গরিব মায়ের ঘরে জন্ম নেয় দুই পুত্রসন্তান। তারপর শুরু হয় অন্য এক গল্প।
পরিচালক কমল সরকার নির্মাণ করেছেন এমনই এক ছবি। ভোলা প্রযোজিত এ ছবির বিভিন্ন চরিত্রে অভিনয় করেছেন রাজ্জাক, নূতন, মারুফ, সাহারা, ঈশিতা, সম্রাট, রত্না, ডলি জহুর, ডন, শিবা সানুন, হাবীব খান, কাবিলা ও মিজু আহমেদ
নূরজাহান হচ্ছেন স্বাগতা
নারীর ক্ষমতায়ন নিয়ে বেগম সুফিয়া কামাল লিখেছিলেন নাটক নূরজাহান। এবার তা নিয়ে টেলিভিশনের জন্য নির্মাণ করা হচ্ছে খণ্ডনাটক। নাটকের নামও নূরজাহান। টিভির জন্য নাট্যরূপ দিয়েছেন বেগম মমতাজ হোসেন। তিনি জানান, মূল নাটকের কোনো পরিবর্তন করা হয়নি।
নাটকের কেন্দ্রীয় চরিত্র নূরজাহানের ভূমিকায় অভিনয় করবেন স্বাগতা। এ নিয়ে বেশ উচ্ছ্বসিত তিনি। বললেন, ‘নূরজাহান নাটকে কাজ করাটা আমার অভিনয়জীবনের মাইলফলক হয়ে থাকবে। নূরজাহান চরিত্রটি যেন সবাই মনে রাখে, সেভাবেই কাজ করার চেষ্টা করব।’
বেগম মমতাজ হোসেন বলেন, নূরজাহান নাটকটি বিটিভির জন্য নির্মাণ করা হবে। এখন এর চিত্রনাট্য বিটিভিতে জমা দিয়েছি। নাটকটির কেন্দ্রীয় চরিত্র নূরজাহানের জন্য স্বাগতাকে আমাদের পছন্দ। এরই মধ্যে স্বাগতার বাবার মাধ্যমে তাঁর সঙ্গে যোগাযোগ করা হয়েছে।

বেইলি রোড
বেইলি রোডে তাদের দুজনের পরিচয়। মেয়েটি জানে যে ছেলেটি তাকে কতটা ভালোবাসে। মেয়েটি বিনোদন ভুবনের তারকা হয়ে উঠতে চায়। ছেলেটি তাকে সহযোগিতা করে। আস্তে আস্তে মেয়েটি ঠিকই তারকা হয়ে ওঠে। এ সময় চলচ্চিত্রের এক প্রযোজক তার প্রেমে পড়ে। ফলে তার আসল বন্ধুটি যেন মেয়েটির জীবন থেকে হারিয়ে যেতে থাকে। এমনই এক গল্পের ছবি বেইলি রোড। মাসুদ কায়ানি পরিচালিত এ ছবির মূল চরিত্রে অভিনয় করেছেন নিলয়, আঁচল, কাজী হায়াৎসহ আরও অনেকে।

গার্মেন্টস কন্যা
মেয়েটি পোশাকশ্রমিক। তাদের ভালোমন্দ বোঝার ক্ষমতা সবার নেই। কিন্তু মেয়েটি অনেকটাই প্রতিবাদী হয়ে ওঠে। সমাজের বিত্তবানদের কাছে নিজের দাবিদাওয়ার কথা তুলে ধরে সে। এভাবেই আস্তে আস্তে মেয়েটি হয়ে ওঠে গার্মেন্টস কন্যা। এমনই এক গল্পের ছবি বানিয়েছেন পরিচালক জি সরকার। এ ছবির প্রধান দুটি চরিত্রে অভিনয় করেছেন পপি ও ইমন।

শেষ হচ্ছে তাহলে!
বিন্দুর আশঙ্কা ছিল, এই তো প্রেম বোধহয় ঝুলেই গেল! ছবিটির কাজ বুঝি আর শেষ হবে না। অনেকটা হতাশও ছিলেন তিনি। তবে শেষ পর্যন্ত এ ছবির ক্যামেরা আবার ঘুরতে শুরু করেছে। শাকিব খান শেষ লটের কাজের শিডিউল দিয়েছেন। খুবই খুশি বিন্দু। কদিন আগে বিন্দুকে যখন ফোন করা হলো, তিনি বললেন, ‘আমি আছি মানিকগঞ্জে। এই তো প্রেম ছবির শুটিং করছি। কাজটা যে শেষ হচ্ছে, এখন এটা বিশ্বাস হচ্ছে। আর ছবিটি মুক্তির পরই অন্য ছবি নিয়ে বলব।’
মঞ্চে এল প্রাচ্যনাটের নতুন নাটক মায়ের আঁচল। আরনল্ড ওয়েস্কারের লেখা মূল গল্প অবলম্বনে এটি অনুবাদ করেছেন মুম রহমান। আর নির্দেশনা দিয়েছেন তৌফিকুল ইসলাম। আজকের পাঁচ প্রশ্নের উত্তর দিয়েছেন তিনি। সাক্ষাৎকার নিয়েছেন শফিক আল মামুন।

নাটকটির প্রথম প্রদর্শনীতে দর্শকের কাছ থেকে সাড়া কেমন?
নাটকটির প্রদর্শনী মোটামুটি ভালোই হয়েছে। কিছু টুকটাক কারিগরি সমস্যা ছিল। প্রথম প্রদর্শনী হিসেবে সব নাটকেই ছোটখাটো সমস্যা থাকে। নাটকটির প্রদর্শনী শেষে যাঁদের সঙ্গে আমার কথা হয়েছে, তাঁরা কেউই নাটকটি খারাপ বলেননি। এ ধরনের নাটক ঢাকার মঞ্চে এর আগে হয়নি। নাটকটিতে চারটি মেয়ের চরিত্র। চারজন চার মাকে নিয়ে কথা বলছেন। ভিন্ন ধরনের গল্প। বাংলাদেশে এ ধরনের নাটক প্রথম। ফলে দর্শকের কাছে নাটকটির স্বাদের ভিন্নতা ছিল।
নাটকটি মঞ্চে আনার ভাবনা কীভাবে হলো?
বর্তমান সময়ে আমাদের সমাজে নারীরা যেসব সমস্যার মুখোমুখি হচ্ছে, তা শুধু বাংলাদেশেই নয়, সারা বিশ্বেই এ সমস্যা। মেয়েদের কৈশোর, যৌবন, বিবাহিত জীবনসহ নানা দিকের সমস্যাগুলো সমসাময়িক। সমস্যাগুলো অবাস্তব নয়। নিয়মিতই ঘটছে। বর্তমান সময়ে মেয়েদের বাস্তব এমন সমস্যা থেকেই নাটকটি মঞ্চে আনার আগ্রহ আসে। আমি মনে করি, এ ধরনের নাটক আরও বেশি মঞ্চে আনা জরুরি।
কিন্তু এ ধরনের নাটক তো বেশি হচ্ছে না। এখনো ঢাকার মঞ্চের নাটকগুলো আগের ধারাতেই রয়ে গেছে। আপনার কী মনে হয়?
আগের প্রজন্ম দর্শকের কথা ভেবে নাটক মঞ্চে আনত। এখনো অনেকেই আনছে। তারা ভেবে আসছে, কীভাবে নাটকে দর্শক আনা যায়। কিন্তু আমাদের প্রজন্মের এখন অনেকেই ভালো নাটক তৈরির কথা ভাবছে। তারা চিন্তা করছে, কত সহজ করে নাটক দর্শকের কাছে নিয়ে যাওয়া যায়। যে ভাবনাটা এখন সারা পৃথিবীতেই হচ্ছে। আমরা ভালো নাটক করতে চাই। ভালো নাটক করতে না পারলে দর্শকের কাছে নাটক নিয়ে যাওয়াও যাবে না। এ ধরনের নাটক মঞ্চে আনার মধ্য দিয়ে মঞ্চের বৈচিত্র্যও আনতে চাই।
বর্তমান সময়ে আপনাদের প্রজন্মের অনেকেই পেশাদার থিয়েটার নিয়ে ভাবছেন। বিষয়টি কীভাবে দেখছেন?
আরও আগেই পেশাদার থিয়েটার নিয়ে ভাবা উচিত ছিল। আগের নাট্যজনেরা ভেবেছেন, দর্শক আসবে নাটক দেখতে; আর আমরা ভাবছি, নাটক দর্শকের কাছে যাবে। ঢাকায় অনেকেই বসবাস করেন, যাঁরা প্রতিদিন যে থিয়েটার হয়, তা জানেন না। সাধারণ মানুষ থিয়েটার নিয়ে কাজের কথা জানে না। আমরা বিশ্বাস করি, নাটক সহজ করে মঞ্চে আনার মধ্য দিয়ে দর্শকের কাছে যেতে হবে। ফলে থিয়েটারকে পেশাদার হিসেবে নিয়ে নানাভাবে ব্যবহার করা সম্ভব হবে। এ জন্য আগের ধ্যান-ধারণা বাদ দিয়ে দর্শকের কাছে যাওয়ার জন্য পেশাদার থিয়েটারচর্চা আরও বেগবান করা যেতে পারে।
ভবিষ্যতে থিয়েটার নিয়ে ভাবনা কী?
থিয়েটার নিয়ে আমার ভবিষ্যৎ-ভাবনা একটাই, তা হলো আমি সহজ থিয়েটার করতে চাই। এবং তা নিয়ে নিয়মিতই নাটক মঞ্চায়ন করতে হবে। ফলে সহজেই নাটককে পথে-ঘাটে, মাঠে-বাজারে মানুষের দোরগোড়ায় নিয়ে যাওয়া যাবে। আর এখন যে আমরা ৩০-৪০ জনকে মঞ্চে এনে থিয়েটার করছি, তা দুই বছর পরপর করা যেতে পারে। কেননা, আমরা এ ধরনের নাটক নিয়ে সব জায়গায় যেতে পারি না। প্রতিবছর এ ধরনের নাটক করে মাত্র পাঁচ-সাতটি প্রদর্শনী করে বন্ধ করে দেওয়ার কোনো মানে নেই। তাই সহজ থিয়েটার করার মধ্য দিয়ে নিয়মিত থিয়েটার করাই হবে আমার মূল উদ্দেশ্য।
« আগের সংবাদ পরের সংবাদ»

    ‘শেষ সংলাপ’ নাটকের দৃশ্য

    ‘শেষ সংলাপ’ নাটকের দৃশ্য

1 2

‘নাটকটি এত বেশি প্রাসঙ্গিক যে, আরও বেশি বেশি দর্শকের দেখানো উচিত এবং সারা দেশে এ নাটকটির প্রদর্শনী করা যেতে পারে। তবে রাজনীতিবিদদের বেশি বেশি নাটকটি দেখানো হলে জনগণ উপকৃত হতো।’ বলছিলেন বিশিষ্ট নাট্যজন আতাউর রহমান। সময়-এর শেষ সংলাপ নাটকটির প্রদর্শনী শেষে জাতীয় নাট্যশালার প্রাঙ্গণে দাঁড়িয়ে ৩০ সেপ্টেম্বর এভাবেই বলছিলেন তিনি। এদিন ছিল নাটকটির বিশেষ ২৫তম প্রদর্শনী।পরদিন একই মিলনায়তন পরীক্ষণ থিয়েটার হলে নাটকটির আরও একটি প্রদর্শনী হয়। ২০১০ সালে বাংলাদেশে নাটকটির উদ্বোধনী প্রদর্শনী দেখে এ রকমই মন্তব্য করেছিলেন নাট্যজন রামেন্দু মজুমদার। নাটকটি দেখার পর তাৎক্ষণিকভাবে তিনি বলেছিলেন, ‘সুঅভিনীত এবং একটা ভালো নাটক উপভোগ করলাম। দুই ঘণ্টার একটা নাটক স্থিরভাবে বসে দেখা যায়, তা এ নাটকটি দেখে বুঝতে পারলাম।’
নাটকটির ২৫তম প্রদর্শনী পার করা প্রসঙ্গে সময়-এর প্রধান এবং নাটকটির নির্দেশক আকতারুজ্জামান বলেন, ‘আমরা নাটকটি নিয়ে প্রথম থেকেই দর্শকের সাড়া পাচ্ছি। এবং দর্শকের আগ্রহের কারণেই কিন্তু আমরা নাটকটি নিয়ে এত দূর আসতে পেরেছি। আমাদের দৃষ্টিভঙ্গি হলো নাটকটি দর্শক আরও বেশি বেশি দেখুক। এবং দেখার মধ্য দিয়ে আমাদের সমাজে নাটকটির বক্তব্য ছড়িয়ে যাক।’
শেষ সংলাপ নাটকটির তৌফিক-উল হাকিমের মূল গল্প সুলতানুজ জান্নাম অবলম্বনে যৌথভাবে অনুবাদ করেছেন সৈয়দ জামিল আহমেদ ও ম. সাইফুল আলম চৌধুরী। নির্দেশনা দিয়েছেন আকতারুজ্জামান। ২৫তম প্রদর্শনীর দিন ৩০ সেপ্টেম্বর পরীক্ষণ থিয়েটার হলের আঙ্গিনায় একটু অন্য রকমের পরিবেশ দেখা গেল। টিকিটঘরের সামনে বেশ জটলা। টিকিট সংগ্রহের জন্য দর্শকের মধ্যে যেন প্রতিযোগিতা শুরু হয়েছে। তখনো নাটকটির মঞ্চায়ন শুরু হতে আধা ঘণ্টা বাকি। এরই মধ্যে টিকিট শেষ হয়ে গেছে। তার কিছুক্ষণের মধ্যে টিকিটঘরের মধ্য থেকে একজন জানালেন। এ কথা শুনে কয়েকজন দর্শক তো রীতিমতো রেগে গেলেন। তাঁদের একজন বললেন, ‘দেখুন তো ভাই, শখ করে শুক্রবারের ছুটির একটা দিন নাটক দেখতে এলাম। এখন দেখছি টিকিটই নেই। এখন কী করব।’ অবশ্য পরে টিকিট বিক্রির যাঁরা দায়িত্বে ছিলেন, তাঁদের একজন ওই কয়েকজন দর্শককে মিলনায়তনের পেছনে দাঁড়িয়ে নাটক দেখার ব্যবস্থা করে দিলেন। পরীক্ষণ থিয়েটার মিলনায়তনে মাত্র ৩০০ দর্শক বসে নাটক উপভোগ করতে পারেন। ঢাকার মঞ্চে যেসব ভালো ভালো নাটক মঞ্চস্থ হচ্ছে, এসব নাটকের প্রদর্শনী পরীক্ষণ থিয়েটার মিলনায়তনে পড়লে আসন নিয়ে এ সমস্যায় প্রায়ই পড়তে হয়।
নাটকটির প্রথম উদ্বোধনী মঞ্চায়ন হয় ২০০৯ সালের ২৮ ডিসেম্বর কলকাতার মিনার্ভা থিয়েটার হলে। বাংলাদেশে উদ্বোধন হয় ২০১০ সালের ২৩ জানুয়ারি। ২০১০ সালে কলকাতার একাডেমি মঞ্চেও নাটকটির বিশেষ প্রদর্শনী হয়েছে। আগামী ১৫ ডিসেম্বর বহরমপুরে আন্তর্জাতিক নাট্যমেলায় শেষ সংলাপ প্রদর্শিত হবে।
নাটকটির বিভিন্ন চরিত্রে অভিনয় করেছেন রিয়াজ মাহমুদ, পাভেল ইসলাম, আরিফুজ্জামান, ঈশিতা চাকী, রুমা, তোফায়েল সরকার, ফখরুল ইসলাম, আঁখি আফরোজ, আনোয়ার, টিপু, মাসুম, দাউদ প্রমুখ।
পাশের সাদা-কালো ছবিটি থিয়েটার আর্ট ইউনিটের কাল সকালে নাটকের। নাটকটির মূল গল্প আমজাদ হোসেনের আর নাট্যরূপ ও নির্দেশনা দিয়েছেন এস এম সোলায়মান। নাটকটিতে দেখা যাচ্ছে চন্দন রেজার সঙ্গে যাত্রী, ইভা ও সাইফ সুমনকে। এখানে চন্দন রেজার চরিত্রে একজন গ্রাম্য হুজুর। ছবির দৃশ্যের কথা বলতে গিয়ে চন্দন রেজা বলেন, ‘দৃশ্যটিতে অমলা নামের একটি মেয়েকে আরবি শিক্ষা দিই। মেয়েটি মানসিকভাবে বেড়ে না উঠলেও শারীরিকভাবে বেড়ে ওঠে। মেয়েটিকে শিক্ষাদান করার সময় তার প্রতি হুজুরের কুনজর পড়ে।’
চন্দন রেজা আরও বলেন, নাটকটিতে মেয়েটির সরলতার সুযোগ নিয়ে গ্রামের মোড়ল, ডাক্তার, হুজুর—সবাই তার সঙ্গে অবৈধ সম্পর্ক তৈরি করতে চায়। মোট কথা, সামাজিক অবক্ষয়ের প্রতীক হিসেবে নাটকটি মঞ্চে উঠে আসে।
নাটকটি প্রথম মঞ্চে আসার সময়ের কথা বলতে গিয়ে চন্দন বলেন, ‘আমরা নাটকটি নিয়ে প্রায় দুই মাসেরও বেশি সময় মহড়া করেছি। ইস্কাটন গার্ডেন বালক বিদ্যালয়ে টানা মহড়া করেছি। সেই সময় সোলায়মান ভাই বেঁচে ছিলেন। মহড়ার সময় মহড়াকক্ষে একটা অন্য রকমের পরিবেশ বিরাজ করত। তিনি প্রচুর পরীক্ষা-নিরীক্ষা করে কাজ করতেন।’
নাটকটি মঞ্চস্থ হয় ‘নাটক সরণি’র মহিলা সমিতির নীলিমা ইব্রাহিম মঞ্চে। আপাতত নাটকটির প্রদর্শনী বন্ধ আছে।
এর আগে ক্ষুধিত পাষাণ নাটকে রবীন্দ্রনাথের নায়ক চরিত্রে অভিনয় করেছেন আহসান হাবিব নাসিম। রবীন্দ্রনাথের আরেকটি নাটকেও তিনি অভিনয় করতে যাচ্ছেন শিগগিরই। সুবচন নাট্যসংসদ রবীন্দ্রনাথের আরও একটি নাটক মঞ্চে আনতে যাচ্ছে। নাটকটির নাম রবীন্দ্রনাথের দ্বিতীয় বিজয়া। এখানে রবীন্দ্রনাথের চরিত্রেই তিনি অভিনয় করার সম্ভাবনার কথা জানান। নাসিম বলেন, নাটকটিতে মূলত চরিত্র দুটো। এখানে রবীন্দ্রনাথই মুখ্য। দল থেকে চরিত্রটি করার জন্য বলা হচ্ছে। আমারও ইচ্ছা আছে। তবে এটাই কিন্তু চূড়ান্ত নয়। এখনো নাটকটি নিয়ে গবেষণার কাজ চলছে। রিডিং শেষ হয়নি। প্রয়োজনে চরিত্রের সংখ্যা আরও বাড়তে পারে। আগামী মাসের মাঝামাঝি থেকে নাটকটির মহড়া করার সম্ভাবনা আছে।’
নাসিম জানান, নাটকটি রবীন্দ্রনাথ ঠাকুরের আর্জেন্টিনা ভ্রমণের ওপর। ওখানে গিয়ে ভিক্টোরিয়া ওকাম্পোর সঙ্গে পরিচয় হয়। অসুস্থ হয়ে পড়লে একটা ভাড়া করা বাড়িতে রবীন্দ্রনাথকে রাখা হয়। রবীন্দ্রনাথ মেয়েটির প্রেমে পড়ে যায়। ওখানে বসে রবীন্দ্রনাথ যেসব কবিতা লেখেন, সব কবিতা নিয়ে পূরবী নামের একটা বই বের করেন। উৎসর্গ করেন মেয়েটিকে।
নাটকটি পূরবী কাব্যগ্রন্থের নাট্যানুবাদ। এর নির্দেশনা দিচ্ছেন সুদীপ চক্রবর্তী।
