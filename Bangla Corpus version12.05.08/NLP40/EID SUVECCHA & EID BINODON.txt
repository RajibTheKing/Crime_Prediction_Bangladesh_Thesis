
চলে গেল ২০১১ সাল। বড় নিষ্ঠুর বছর ছিল চলচ্চিত্র শিল্পের জন্য। অনেক খারাপ রেকর্ডের বছর ছিল আমাদের জন্য। প্রথমত, ছবি কম হয়েছে, অনেক প্রযোজক প্রযোজনা প্রতিষ্ঠান বন্ধ করে চলে গেছেন। ধারাবাহিকভাবে ছবিগুলো সিনেমা হলে মুখ থুবড়ে পড়েছে। চলচ্চিত্র শিল্প এক শাকিব খাননির্ভর হয়েছিল। কিন্তু শাকিব একা কতক্ষণ দৌড়াবে?
বড় হতাশা দিয়ে চলে যাচ্ছে ২০১১ সাল। হতাশা কাটিয়ে ২০১২ আমাদের ভালো কিছু দিতে পারবে কি না, জানি না।
আমৃত্যু চলচ্চিত্র নিয়ে থাকব এ নেশার কারণেই এ বয়সেও ছোটাছুটি করি। সিনেমাটাকে যদি একটু ভালো করা যায়, যদি সমস্যাগুলো দূর করা যায়। কিন্তু সত্যিকার অর্থে পাহাড়সমান সমস্যা কোনো দিন দূর হবে বলে মনে হয় না।
২০১১ সালে আমরা লড়াই করেছি প্রথমত ভিডিও পাইরেসির সঙ্গে। নতুন অনেক ছবি পাইরেসির কবলে লোকসানের মুখে পড়ে। এই প্রযোজকেরা আর ছবি বানাতে পারেননি। এ ধাক্কা কাটিয়ে উঠতে না উঠতেই বড় ধাক্কা পড়ল একের পর এক ছবিগুলো ব্যবসায়িকভাবে সিনেমা হলে মুখ থুবড়ে পড়ার কারণে। দুই-তিন বছর ধরে যে শাকিব খানকে ঘোড়ার বাজি হিসেবে ধরে প্রযোজকেরা দুই থেকে আড়াই কোটি টাকা ব্যয়ে ছবি বানিয়ে আসছিলেন, এ বছর কিন্তু আগের বছরের মতো শাকিব একাই এ শিল্পকে দৌড়ে নিয়ে যেতে পারেনি। এটা ওর কোনো দোষ নয়। শাকিব ওর নিজের জায়গায় ঠিক আছে। ঠিক নেই আমরা। অন্ধের মতো সবাই ওর ওপর ভর করেই ওকেও বেশি লোড দিয়ে ফেলেছি। ২০১১ সালে প্রয়োজন ছিল নব্বইয়ের দশকের মতো নতুন ছেলেমেয়েদের নিয়ে আসা। কিন্তু সেই চেষ্টা যদিও বা দু-একজন যাঁরা বিচ্ছিন্নভাবে করেছিলেন, সেটা সফল হয়নি। সবার সম্মিলিত প্রচেষ্টা থাকলে ২০১২ সালে হয়তো নতুন মুখ এনে শিল্পী সংকট কিছুটা হলেও দূর করা সম্ভব।
এবার কিছু সমস্যার কথা বলব। একটি দেশের চলচ্চিত্র শিল্প, যেখানে প্রায় ১০০ কোটি টাকা বিনিয়োগ হয়, সেই শিল্পের সূতিকাগার এফডিসির অবস্থা ছিল যাচ্ছেতাই। বছরের বেশির ভাগ সময়ই এখানে রক অ্যান রোল মেশিনটি ছিল নষ্ট। বাইরে বছরের মাঝামাঝি সময় হঠাৎ জানা গেল, সাউন্ড নেগেটিভ নেই। তারপর ক্যামেরা ঠিক নেই। ডিজিটাল কমপ্লেক্স একটি করা হয়েছে। কিন্তু এর কোনো কিছুই ঠিক নেই। আজ অবধি এখানে কোনো কাজ হয়নি। তাহলে আমি কি ধরে নেব, সরকারের দিক থেকেও খুব বেশি নজরদারি ছিল না? যদি দায়িত্বপ্রাপ্ত কাউকে কিছু বলেছি, তিনি বলেছেন, ‘আচ্ছা রাজ্জাক সাহেব, আমি দেখছি।’ আর আমরা যাঁরা নেতারা আছি, তাঁরাও শুধু আলোচনার মধ্যেই সীমাবদ্ধ থাকলাম। কোনো আলোচনার চূড়ান্ত ফলাফল ২০১১ সালে দিতে পারেনি। সবকিছুর জন্য আমি আমাদের সবাইকে দায়ী করব। এর মধ্যে আমিও একজন।
২০১১ সালেই আমাদের আপত্তির মুখে মুক্তি দেওয়া হলো ভারতীয় বাংলা ছবি। এটা জানি না কীভাবে কার স্বার্থে দেওয়া হলো। এতটুকু বলতে পারি—তাঁরাই এটা করেছেন, যাঁদের মধ্যে নিজেদের শিল্পের প্রতি সামান্য পরিমাণ ভালোবাসা নেই। তাঁদের উদ্দেশে আর কিছু বলার নেই। শুনেছি, ২০১২ সালে মুম্বাইয়ের বাণিজ্যিক ছবিগুলো নিয়ে আসা হবে। তবে মিনতি এতুটুকই, আমার দেশের পাঁচটি ছবি যেন ওপার বাংলায় যায়।
সারা দুনিয়ার সিনেমা হলের সবকিছুই পাল্টে যাচ্ছে। কলকাতা গিয়ে দেখলাম, প্রত্যন্ত অঞ্চলের সিনেমা হলগুলোর অবস্থা এমনভাবে করা হচ্ছে যে একজন মানুষ মনে করবে ঘরে বসেই তিনি সিনেমা উপভোগ করছেন। আর আমার দেশের সিনেমা হলের যে কী দুরবস্থা তা বলে শেষ করা যাবে না। ২০১১ সালে সিনেমা হলগুলোর পরিবেশ আরও খারাপ হয়েছে। সরকারের কাছে আমরা দাবি করেছিলাম, প্রতি জেলায় অন্তত একটি করে সিনেমা হল ডিজিটাল করতে বাধ্যবাধকতায় নিয়ে আসা হোক। সরকার আশ্বাস দিয়েছে ২০১১ সালে। আশা করি ২০১২ সালে এর বাস্তবায়ন শুরু হবে।
হতাশার আরও কথা হচ্ছে, সর্বশেষ শুনলাম ২০১১ সালেই বন্ধ হয়ে গেছে প্রায় ৮০টি প্রেক্ষাগৃহ।
সবশেষে একটু সুখবর দিতে চাই। এত কিছুর পরও ২০১১ সালে একটুখানি স্বস্তিকর সংবাদ ছিল যে নতুন কিছু ছেলে এসেছে ছবি বানাতে। আমি জানি না তারা কীভাবে কাজ করবে। আমি তাদের মধ্যে দু-একজনের সঙ্গে কাজ করেছি। আমার নিজের কাছে ভালো লেগেছে। এমনও তো হতে পারে, ২০১২ সালে এই নতুনেরাই একটা বিপ্লব ঘটাতে পারে। ২০১১তে না-ই বা কিছু দিল, কিন্তু ২০১২তে সেই বিপ্লব-বসন্ত দেখার অপেক্ষায় থাকলাম।
২০১১ সাল শুরু হয়েছিল উপমহাদেশের প্রখ্যাত নৃত্যশিল্পী ও নৃত্যগুরু বুলবুল চৌধুরীকে স্মরণ করে নৃত্য উৎসব আয়োজনের মধ্য দিয়ে। বাংলাদেশ নৃত্যশিল্পী সংস্থা প্রথমবারের মতো পাঁচ দিনব্যাপী ‘বুলবুল মেলা’ নামের এই উৎসব আয়োজন করে ঢাকা, মানিকগঞ্জ ও চট্টগ্রামে। দেশের বিভিন্ন জেলা থেকে আসা নৃত্যদল ও নৃত্যশিল্পীদের পরিবেশনায় নৃত্যানুষ্ঠানের পাশাপাশি বুলবুল চৌধুরীর একমাত্র জীবিত শিষ্য ভারতের নৃত্যশিল্পী অজিত সান্যালকে দেওয়া হয় সংবর্ধনা। বুলবুল একাডেমি ও বাফা প্রথমবারের মতো ১ থেকে ১০ জানুয়ারি ১০ দিনব্যাপী ‘বুলবুল মেলা’ আয়োজন করে, যেখানে নৃত্যানুষ্ঠানের পাশাপাশি ছিল শোভাযাত্রা ও নৃত্য কর্মশালা। ছায়ানট জানুয়ারিতে আয়োজন করে দুই দিনব্যাপী রবীন্দ্রনৃত্য উৎসব, যেখানে ঢাকা ও ঢাকার বাইরের শিল্পী ও সংগঠনের পরিবেশনায় নৃত্যনাট্যসহ খণ্ডনৃত্য ও রবীন্দ্রনৃত্য বিষয়ে অডিও ভিজ্যুয়াল প্রদর্শিত হয়। এ ছাড়া ছায়ানট অক্টোবরে প্রথমবারের মতো আয়োজন করে ‘শাস্ত্রীয় নৃত্য উৎসব’, এখানেও ঢাকা ও ঢাকার বাইরের শাস্ত্রীয় নৃত্যের শিল্পী ও নৃত্যদল অংশগ্রহণ করে। শ্রীলঙ্কায় অবস্থিত সার্ক কালচারাল সেন্টার এবং বাংলাদেশ সরকারের সংস্কৃতিবিষয়ক মন্ত্রণালয়ের যৌথ আয়োজনে প্রথমবারের মতো ঢাকায় ‘ফোক ড্যান্সেস ইন দ্য সার্ক রিজিয়ন’ শীর্ষক চার দিনব্যাপী সিম্পোজিয়াম অনুষ্ঠিত হয় অক্টোবরে বাংলাদেশ শিল্পকলা একাডেমীতে। এতে বাংলাদেশসহ শ্রীলঙ্কা, ভারত, নেপাল ও ভুটানের প্রতিনিধিদল অংশগ্রহণ করে। সিম্পোজিয়াম উপলক্ষে সেমিনার, আলোকচিত্র প্রদর্শনী ও সার্কভুক্ত দেশের নৃত্যশিল্পীদের পরিবেশনায় বর্ণাঢ্য নৃত্যানুষ্ঠান আয়োজিত হয়।
ভারতের প্রখ্যাত মণিপুরি নৃত্যগুরু পদ্মশ্রী দর্শনা ঝভেরী প্রথমবারের মতো বাংলাদেশে আসেন এ বছর। মণিপুরি নৃত্যের অগ্রণী সংগঠন নৃত্যম নৃত্যশীলন কেন্দ্র, বাংলাদেশ-ভারত সম্প্রীতি পরিষদ ও মণিপুরি সমাজকল্যাণ সমিতি যৌথভাবে মণিপুরি নৃত্যের কর্মশালা আয়োজন করে, যা পরিচালনা করেন পদ্মশ্রী গুরু দর্শনা ঝভেরী। কর্মশালা শেষে গুরু দর্শনা ঝভেরী সমাপনী অনুষ্ঠানে নৃত্য পরিবেশন করেন।
২৯ এপ্রিল আন্তর্জাতিক নৃত্য দিবস উপলক্ষে প্রতিবারের মতো এবারও বাংলাদেশ নৃত্যশিল্পী সংস্থা সাত দিনব্যাপী দেশজুড়ে নৃত্য উৎসবের আয়োজন করে। বাংলাদেশ শিল্পকলা একাডেমীর সঙ্গে যৌথভাবে ২৩ থেকে ২৯ এপ্রিল পর্যন্ত অনুষ্ঠিত উৎসবে ছিল শোভাযাত্রা, নৃত্যমেলা, সেমিনার, নৃত্যানুষ্ঠান ও তিন নৃত্যগুরু বুলবুল চৌধুরী, গওহর জামিল ও জি এ মান্নান পদক প্রদান পর্ব। রবীন্দ্রনাথের সার্ধশততম জন্মজয়ন্তী উপলক্ষে সংস্কৃতিবিষয়ক মন্ত্রণালয়ের অর্থায়নে এবং জাতীয় উদ্যাপন উপকমিটির আয়োজনে বগুড়ায় উদ্যাপিত হয় তিন দিনব্যাপী রবীন্দ্রনৃত্য উৎসব। এতে ঢাকা থেকে নৃত্য সংগঠন দিব্য, নৃত্যলোক ও বগুড়া থেকে আমরা ক’জন শিল্পী গোষ্ঠী ছাড়াও নওগাঁ, জয়পুরহাট, পাবনা, রাজশাহীসহ অন্যান্য জেলার নৃত্য সংগঠন অংশগ্রহণ করে। রবীন্দ্রজন্মজয়ন্তী উপলক্ষে সারা দেশে বিভিন্ন নৃত্যসংগঠন রবীন্দ্র নৃত্যনাট্য ও খণ্ডনৃত্য অনুষ্ঠানের আয়োজন করে। ‘সাধনা’ রবীন্দ্রনাথের নৃত্যনাট্য ‘তাসের দেশ’ প্রথমবারের মঞ্চায়ন করে ঢাকায় শিল্পকলা একাডেমীর জাতীয় নাট্যশালায়। জাতীয় জাদুঘর আয়োজিত রবীন্দ্র সার্ধশততম জন্মজয়ন্তী অনুষ্ঠানে রবীন্দ্রনাথের ‘বিদায় অভিশাপ’ কবিতার নৃত্যরূপায়ণ প্রথমবারের মতো মঞ্চে পরিবেশন করে নৃত্যম নৃত্যশীলন কেন্দ্র। বাংলাদেশ সরকারের সংস্কৃতিবিষয়ক মন্ত্রণালয়ের নাটক, নৃত্য, সংগীত, আবৃত্তি ও যাত্রা উন্নয়ন প্রকল্পের অধীনে বাংলাদেশ নৃত্যশিল্পী সংস্থার সহযোগিতায় নৃত্য কর্মশালা অনুষ্ঠিত হয় ঢাকা, চট্টগ্রাম, রংপুর ও গোপালগঞ্জে এবং সেমিনার অনুষ্ঠিত হয় ঢাকা, সিলেট, বগুড়া ও বরিশালে। একই প্রকল্পের অধীনে বাংলাদেশ শিল্পকলা একাডেমীর সহযোগিতায় দেশব্যাপী আয়োজন করা হয় নৃত্য প্রতিযোগিতার।
বাংলাদেশ নৃত্যশিল্পী সংস্থার নিয়মিত অনুষ্ঠান স্বপ্নযাত্রার দুটি অনুষ্ঠান হয় শিল্পকলা একাডেমীতে মার্চ এবং অক্টোবরে। শিল্পকলা একাডেমী নিয়মিত কার্যক্রমের অংশ হিসেবে প্রতিশ্রুতিশীল নৃত্যশিল্পীদের অংশগ্রহণে নৃত্যানুষ্ঠানের আয়োজন করে। পরিবেশ দিবস উপলক্ষে শিল্পকলা একাডেমী প্রথমবারের মতো মঞ্চায়ন করে নৃত্যনাট্যপরিবেশ বাঁচাও।
নৃত্যের আন্তর্জাতিক সংগঠন ‘ওয়ার্ল্ড ড্যান্স অ্যালায়েন্স’ আয়োজন করে কত্থ্ক ও কন্টেম্পোরারি নৃত্যের কর্মশালা, পরিচালনা করেন আমেরিকান নৃত্যশিল্পী সিনথিয়া লি। প্রথমবারের মতো ঢাকার বাইরে বরিশালে অনুষ্ঠিত হয় ওয়ার্ল্ড ড্যান্স অ্যালায়েন্সের জেলা সম্মেলন ও কন্টেম্পোরারি নৃত্যের কর্মশালা।
টেলিভিশন নৃত্যশিল্পী সংস্থার দ্বিবার্ষিক সম্মেলনের মধ্য দিয়ে ডিসেম্বরে নবগঠিত কার্যকরী কমিটি ঘোষণা করা হয়।
বছরের বিভিন্ন সময়ে ভারত, চীন ও শ্রীলঙ্কার নৃত্যদল বাংলাদেশে নৃত্যানুষ্ঠান পরিবেশন করে। ২০১১ সালে বাংলাদেশের নৃত্যদল ও নৃত্যশিল্পীরা বিশ্বের বিভিন্ন দেশে নৃত্য পরিবেশন করে দেশের জন্য সুনাম বয়ে এনেছেন।
প্রথমবারের মতো নৃত্যশিল্পী পিনু খান ২০১১ সালে জাতীয় সংসদে সংরক্ষিত মহিলা আসনে সংসদ সদস্য নির্বাচিত হয়েছেন।
    আফসানা মিমি


লিখতে বসেছি টেলিভিশন অনুষ্ঠানের ২০১১ সালের প্রাপ্তি-অপ্রাপ্তি আর ২০১২ সালের প্রত্যাশার কথা।
মাথার ভেতর আকুলি-বিকুলি চলছে কোন প্রাপ্তির কথা বলব আর কোন অপ্রাপ্তির? কারণ, টেলিভিশন অনুষ্ঠানের ব্যর্থতা বা সফলতার দায় তো শুধু নির্মাতা, শিল্পী, কলাকুশলী বা প্রযোজনা প্রতিষ্ঠানের নয়। দায় টেলিভিশন চ্যানেলগুলোরও, যারা নীতিমালা প্রণয়নকারীরা এখনো কোনো সঠিক দিক নির্দেশনা দিতে পারেননি। হাঁটি হাঁটি পা পা করে প্যাকেজ নাটক, প্যাকেজ অনুষ্ঠান বা বেসরকারি পর্যায়ের অনুষ্ঠান নির্মাণের বয়স প্রায় ১৬-১৭ হতে চলল। কিন্তু অনুষ্ঠানের মান দিন দিন কমছে, না বাড়ছে—সে এক জটিল প্রশ্ন।
এ মুহূর্তে অনুমোদন পাওয়া টেলিভিশন চ্যানেলের সংখ্যা ২৩। সংবাদপ্রধান চ্যানেল এটিএন নিউজ, ইন্ডিপেন্ডেন্ট টিভি এবং সময় টিভিকে হিসাব থেকে বাদ রাখলে নিয়মিত সম্প্রচার এবং পরীক্ষামূলক সম্প্রচারসহ বিনোদনমূলক চ্যানেলের সংখ্যা দাঁড়ায় ২০। তার পরও ভারতীয় হিন্দি অথবা ভারতীয় বাংলা চ্যানেলের প্রতি দর্শকদের আগ্রহ আমরা কমাতে পারিনি। দৃষ্টি ফেরাতে পারিনি আমাদের দিকে। এ দায় কি দর্শকদের? নাকি আমাদের, যারা অনুষ্ঠান নির্মাণ করি; নাকি যাঁরা টেলিভিশন চ্যানেল তৈরি করছেন এবং অনুষ্ঠান প্রচার করে চলেছেন নিরন্তর তাঁদের? কয়টি টিভি চ্যানেল স্বমহিমায় উদ্ভাসিত হতে পেরেছে? এ টিভি চ্যানেলগুলো কি আসলে একটি আরেকটির ক্লোন নয়? আমার এসব বাতুল প্রশ্নে টেলিমাধ্যমের মানুষদের ভ্রুকুঞ্চন হওয়াটাই স্বাভাবিক। কিন্তু আমি কোনো ব্যক্তি বা কোনো প্রতিষ্ঠানকে কটাক্ষ করছি না। আমি নিজেও এই বৃহৎ পরিবারেরই একজন সদস্য বা কর্মী। আমি কেবল বলতে চাইছি, একটি মানদণ্ড বা পলিসি আমাদের খুব দরকার। তাহলে সামনের বছরগুলোতে সালতামামি লিখতে বসলে দেখবেন, প্রাপ্তির ঝুলি উপচে উঠছে আর অপ্রাপ্তিগুলো কমে আসছে।
সেই সুদিনের অপেক্ষায় আছি, যেদিন একজন অনুষ্ঠান নির্মাতাকে রীতিমতো যোগ্যতার পরীক্ষা নিয়ে নির্মাণের দায়িত্ব দেওয়া হবে। এবং যোগ্যতার ভিত্তিতেই তার মূল্যায়ন হবে। যার যা খুশি তা লিখতে পারবে না, যার যা খুশি তৈরি করতে পারবে না, যার যা খুশি তা দেখাতে পারবে না। থাকবে সামাজিক এবং রাষ্ট্রীয় দায়। একইভাবে টিভি চ্যানেলগুলোও মুড়ি ও মিছরি একই দামে কিনতে পারবে না। এবং তাদেরও থাকবে সমান দায়িত্ব।
আমরা ভাষার অবমাননা করি। ইতিহাস ও সংস্কৃতির অবমাননা করি। এই অধিকার আমাদের কে দিয়েছে?
আমাদের পতাকা, আমাদের ভাষা, আমাদের ইতিহাস, ঐতিহ্য, সংস্কৃতি এসব তো ধর্মগ্রন্থের মতোই পবিত্র, যা আমরা মাথায় করে রাখব। পরম ভালোবাসায় বুকের ভেতর লালন করব।
দর্শকেরাই আমাদের কাজের মূল বিচারক। তাঁরা বলেন, নাটকের গল্প ভালো নয়। আপনারা এসব কি ভাষায় কথা বলেন? কী দেখান?
একটা তুলনামূলক আলোচনা হতেই পারে যে বিনোদননির্ভর টেলিভিশন চ্যানেলগুলোতে বছরের ৩৬৫ দিনে যা দেখানো হচ্ছে, তার কত ভাগ অনুষ্ঠান সফল?
আমরা দর্শকদের কাছে এ প্রশ্নের উত্তর জানতে চাইতে পারি।
একটা কথা প্রচলিত আছে, দর্শক ‘খায়’ না। দর্শক যে কী ‘খায়’ আর কী ‘খায়’ না, সেটা আমরা কিসের ভিত্তিতে বলছি? টেলিভিশন অনুষ্ঠানের জনপ্রিয়তা নিরিখের একটি মানদণ্ড আছে—টেলিভিশন রেটিং পয়েন্ট বা টিআরপি। টিআরপি করা হয় কিসের ভিত্তিতে? পিপলস মিটার সংখ্যায় কী পরিমাণ আছে এ দেশে? তার পরও টিআরপি নিয়ে যে আমরা উচ্ছ্বসিত হই! একবার কি খতিয়ে দেখা দরকার নয় আমাদের, কত ভাগ অনুষ্ঠান দর্শক আসলে বর্জন করছে?
দর্শক তার নিজের ভাষা এবং সংস্কৃতিনির্ভর অনুষ্ঠান দেখতেই বেশি আগ্রহী। আমরা সে চাহিদা মেটাতে ব্যর্থ হচ্ছি বলেই তারা মুখ ফিরিয়ে নিচ্ছে দেশীয় টিভি চ্যানেলগুলো থেকে। একটা টিভি চ্যানেলের কত ভাগ অনুষ্ঠান শিশুদের জন্য হবে? কত ভাগ অনুষ্ঠান হবে শিক্ষামূলক? কত ভাগ বিজ্ঞাপন প্রচার করা হবে বা কত ভাগ অনুষ্ঠান হবে বিনোদনমূলক তার একটা সুস্পষ্ট নীতিমালা থাকা দরকার। কেন একজন দর্শককে সারাক্ষণ রাজনীতিনির্ভর টক শো, খবর এবং বিজ্ঞাপন দেখতে বাধ্য করা হবে?
সেদিন প্রথম আলোতেই পড়ছিলাম, চীন সরকার টেলিভিশনে অনুষ্ঠান চলাকালে অনুষ্ঠানের মধ্যে বিজ্ঞাপন প্রচার নিষিদ্ধ করেছে। কারণ, দর্শক মহাবিরক্ত।
বারবার মান নিয়ে কথা বলতে গিয়ে একটা কথা উল্লেখ না করে পারছি না।
কথা প্রসঙ্গে একবার এটিএন বাংলার অনুষ্ঠান প্রধান নওয়াজীশ আলী খানকে বলেছিলাম, ‘ভালো অনুষ্ঠানগুলো তো আপনাদেরই প্রমোট করতে হবে নওয়াজীশ ভাই।’ তিনি স্মিত মুখে বলেছিলেন, ‘কোনটাকে ভালো বলব? তোমার অনুষ্ঠানকে ভালো না বললে তোমার মুখ কালো হবে। আমরা আছি মহাযন্ত্রণায়। কাকে ফেরাব? কার অনুরোধ রাখব? কার অনুযোগ শুনব?’
সমষ্টির উন্নয়ন চাইলে ব্যক্তিস্বার্থের ঊর্ধ্বে উঠতেই হবে। এর কোনো বিকল্প নেই।
বলতে দ্বিধা নেই, ভালো অনুষ্ঠানের সংখ্যা অপ্রতুল, তার পরও সেগুলো হারিয়ে যাচ্ছে খারাপ অনুষ্ঠানের ভিড়ে। এর থেকে উত্তরণ ঘটানোর দায়িত্ব অবশ্যই টিভি চ্যানেলগুলোর। মানদণ্ড থাকতেই হবে। যোগ্য নতুন সব মানুষ আসছেন নতুন ভাবনা নিয়ে, নতুন স্বপ্ন নিয়ে, তাঁদের কাজগুলো অনেক ক্ষেত্রেই মূল্যায়ন করা হয় না। আমরা যারা পুরনো তারাই অগ্রাধিকার পাচ্ছি। নতুনদের জন্যও জায়গা তৈরি করতে হবে। করতে হবে তাদের সঠিক মূল্যায়ন।
নতুন বছরের সন্ধিক্ষণে দাঁড়িয়ে এই লেখা পড়ে কেউ ভাববেন না যে চিত্রটা কেবলই হতাশার, তা নয়। চাই শুধু ভাবনার পরিবর্তন। চাই উদার দৃষ্টিভঙ্গি। শেষ কথা, দর্শকের কাছ থেকে বিচ্ছিন্ন হওয়া যাবে না এবং কোনোভাবেই দায় এড়ানো যাবে না।
পুনশ্চঃ শুনতে পাচ্ছি নতুন দু-একটি টিভি চ্যানেল সম্পূর্ণভাবে বিনোদননির্ভর অনুষ্ঠান সম্প্রচার করবে। তাই যদি হয়, তাহলে সুদিন আসছে।
বর্তমান সময়ে বাংলাদেশে গানের কী অবস্থা যাচ্ছে? এ ধরনের প্রশ্নের সম্মুখীন আমাদের প্রায়ই হতে হয়। উত্তরটাও নেহাত সহজ বলে আমার মনে হয় না—তাই ভাবনায় পড়ে যাই। তাই যথারীতি এই লেখা লিখতে গিয়েও যথেষ্ট মাথা ঘামাতে হলো।
আজকাল এফএম রেডিওর কল্যাণে বহু ধরনের গান শুনছেন শ্রোতারা। বলাই বাহুল্য সিডি কিনে গান শোনার অভ্যাসটা প্রায় শূন্যের কোঠায় নেমে এসেছে। প্রসঙ্গে আসি। আমি নিজেও মাঝেমধ্যে এফএম রেডিওতে গান শুনি, যখন ড্রাইভ করি। ঢাকার রাস্তায় এ ছাড়া উপায়ও নেই। খুব সরাসরি বলতে গেলে পাশাপাশি পাঁচ-ছয়টা গান শুনলে মনে হয় প্রায় একই ধরনের গানের এদিক-ওদিক করে কম্পোজ করা। খুব বেশি ভেরিয়েশন আছে বলে মনে হয় না। এর পেছনে অদ্ভুত একটা কারণ আছে। বিষয়টা খুব মজার। যখনই কোনো গান হিট করে যায়, আমরা সবাই যেন সেই নির্দিষ্ট স্টাইলটায় হুমড়ি খেয়ে পড়ি। সবাই মিলে সেই হিট গানটাকে এমন এক রেফারেন্স হিসেবে ধরে নেই, যেন সেটাই হিট করার একমাত্র উপায়। খুব স্বাভাবিকভাবেই নতুন গানগুলোকে তখন আর নতুন মনে হয় না। মনে হয়, একই গান শুনছি। এই অভ্যাস থেকে বের হয়ে আসা অত্যন্ত জরুরি বলে আমি মনে করি।
তাই বলে এই নয় যে বাংলাদেশে ভালো গান হচ্ছে না। বর্তমানে ভালো গানের সংকলন অনেক বেশি বলে আমার মনে হয়। ভালো গানের উদাহরণও দিতে পারব বহু এবং নিঃসন্দেহে এটা আমাদের জন্য সুসংবাদ। তবে ভালো গানে পৃষ্ঠপোষকের অভাব এখন চরমে। ক্ষুদ্র একজন গায়ক হিসেবে বলি, ভালো গানকেই পৃষ্ঠপোষকতা দিতে হয়। ভালোকে লালন করতে হয়, না হলে ভালো কি বেশি দিন থাকে? না, একপর্যায়ে ভালো ম্লান হয়ে অসুর ভর করে।
প্রাসঙ্গিকভাবে আরেকটি কথা বলা অনেক বেশি প্রয়োজন বলে মনে করছি। অডিও শিল্প তো প্রায় ধ্বংসের দ্বারপ্রান্তে—এ কথা আমরা যারা এই শিল্পের সঙ্গে জড়িত, তারা সবাই জানি। এর পেছনে কী কারণ তা বলতে গেলে লেখাটা বেশি বড় হয়ে যাবে। তবে বিষয়টি এই মুহূর্তে জরুরি বলে মনে হয়। শিল্পী আর প্রযোজনা সংস্থার ভেতর বিস্তর ব্যবধান। এই ব্যবধানই সব সমস্যার মূল বলে আমার মনে হয়। যত দ্রুত সম্ভব এই দূরত্ব কমিয়ে নিয়ে আসা দরকার। না হলে অডিওশিল্পের মৃত্যু কেউ ঠেকাতে পারবে না। এ ক্ষেত্রে আমার ধারণা, শিল্পী ও প্রযোজনা সংস্থাকে একটি কমন গ্রাউন্ডে আসতে হবে, যেখানে দুই পক্ষই লাভবান হয়। শিল্পী/সুরকার/গীতিকার/সংগীতকার বরাবরই প্রতারিত হয়ে এসেছেন, এখনো হচ্ছেন। কত দিন চলবে জানি না। কিন্তু এটা বন্ধ হওয়া প্রয়োজন। আর এটাও সত্য, প্রযোজনা সংস্থা ছাড়া শিল্পীর কোনো উপায় নেই। তাঁর কাজ শ্রোতার হাতে গান তুলে দেওয়া। একইভাবে শিল্পী ছাড়া প্রযোজনা সংস্থারও কোনো মূল্য নেই। হিন্দি আর ইংরেজি গানের নকল করা সিডি বাজারজাত করলেই সে প্রযোজনা সংস্থা হয় না। তাই প্রয়োজন দুই পক্ষকেই। দাঁড়াতে হবে দুই পক্ষের সুবিধা হয় এ রকম একটা প্লাটফর্মে। হতে হবে স্বচ্ছ। স্বচ্ছতাই আস্থা অর্জনের একমাত্র উপায়।
পরিশেষে একটি কথা না বলেই পারছি না। গত ৪০ বছরে বহু সরকারের অদল-বদল হয়েছে। কিন্তু আজ পর্যন্ত কোনো সরকারই শিল্পীদের মূল্যায়ন করেনি। সবাই হাতি-ঘোড়া মেরেছেন অগণিত। কিন্তু শিল্পী-কলাকুশলী যাঁরা আমাদের দেশকে বিশ্বের সামনে উপস্থাপন করেন, তাঁদেরই কোনো মূল্যায়ন হলো না। এ বড় দুঃখের ও লজ্জার। সরকারের উচ্চ পদস্থ যাঁরা অর্থনীতি নিয়ে কথা বলেন তাঁদের প্রতি বিনীতভাবে বলতে চাই, সংগীতের নানা মাধ্যমে অর্থ উপার্জন যাঁরা করছেন, তাঁরা কিন্তু আর সবার মতোই সরকারকে রাজস্ব দেন। এবং এর পরিমাণও কিন্তু ফেলে দেওয়ার মতো নয়। তাই সংগীত এবং এর সঙ্গে জড়িত মানুষগুলোর প্রতি সুদৃষ্টি দিন। না হলে বড়ই অন্যায় হবে।
২০১১ সাল ঢাকার নাট্যচর্চায় নানা দিক থেকেই উৎসাহব্যঞ্জক। একদিকে এবার আমাদের মুক্তিযুদ্ধে বিজয়ের ৪০ বছর পূর্তি হয়েছে, অন্যদিকে আমাদের বাংলা নাটকের প্রধান নাট্যকার কবিগুরুর সার্ধশততম জন্মবার্ষিকী। সে আলোকেই এবার ঢাকার মঞ্চে দেখা গেছে মুক্তিযুদ্ধভিত্তিক একাধিক নাট্যোৎসব, যেখানে মঞ্চস্থ হয়েছে আমাদের মহান মুক্তিযুদ্ধের প্রেক্ষাপটে নির্মিত নাটক; অন্যদিকে এবারই কবিগুরুর সর্বাধিক নাটকের মঞ্চরূপ দিয়েছে বিভিন্ন নাট্যদল। এ ছাড়া বিভিন্ন নাট্যদল, নাট্যপত্রিকা, আইটিআই ও বাংলাদেশ গ্রুপ থিয়েটার ফেডারেশনের উদ্যোগে আয়োজন করা হয়েছে একাধিক নাট্যোৎসব, সেমিনার ও নাট্যবিষয়ক প্রদর্শনীর।
বছরের শুরুতেই প্রাঙ্গণেমোর করেছে ‘দুই বাংলার রবীন্দ্র নাট্যমেলা-২০১১’। এতে দেশ ও দেশের বাইরের ১৩টি রবীন্দ্রনাটক মঞ্চস্থ হয়েছে। এর পরপরই নাট্যপত্রিকা থিয়েটারওয়ালা আয়োজন করে ‘ফয়েজ জহির-আজাদ আবুল কালাম-শুভাশিস সিনহা নাট্যযজ্ঞ-২০১১’। আট দিনব্যাপী আয়োজনে দেশের এ তিন প্রতিভাবান নাট্যনির্দেশকের আটটি নাটক মঞ্চস্থ হয়। এ ছাড়া তাঁদের মুখোমুখি হন এ সময়ের তরুণ দর্শকেরা। আইটিআই বাংলাদেশ কেন্দ্র প্রথমবারের মতো আয়োজন করে ‘ঢাকা আন্তর্জাতিক নাট্যোৎসব-২০১১’। এ উৎসবে ২০১০ সালে মঞ্চে আসা প্রধান প্রধান নাটক মঞ্চস্থ হয়। এর কিছুদিন পর বাংলাদেশ গ্রুপ থিয়েটার ফেডারেশন আয়োজন করে আরেকটি নাট্যোৎসবের। বছরের মাঝামাঝি সময়ে আমাদের সদ্য প্রয়াত দুই নাট্যকার সেলিম আল দীন ও আবদুল্লাহ আল মামুনের নাটক নিয়েও হয় আরও দুটি উৎসব। বছরের শেষের দিকে বাংলাদেশ শিল্পকলা একাডেমী এবং এর পরপরই মহাকাল নাট্যসম্প্রদায় আয়োজন করে মুক্তিযুদ্ধের নাটকের ওপর আরও দুটি উৎসব। এ ছাড়া কয়েকটি নাটকের শততম মঞ্চায়ন হয় এ বছর। সব মিলিয়ে অন্য যেকোনো বছরের তুলনায় এ বছর ঢাকার নাট্যপাড়া ছিল অনেক বেশি উৎসবমুখর।
এ বছরের সবচেয়ে আলোচনা-সমালোচনার বিষয় ছিল নাটক নির্মাণে সংস্কৃতি মন্ত্রণালয়ের অনুদান প্রসঙ্গ। অনেক দিন ধরেই শোনা যাচ্ছিল, গত অর্থবছরে সরকার ‘বিপুল’ পরিমাণ অর্থ বরাদ্দ রেখেছে মঞ্চনাটকের চর্চায় গতিশীলতা বাড়াতে। কিন্তু পরে জানা গেছে, ওই অর্থ দিয়ে কোনো ধরনের অবকাঠামোগত উন্নয়ন করা যাবে না, কেবল কিছু নাট্যোৎসব ও সেমিনার-সিম্পোজিয়াম করা যাবে। এ অর্থও শেষ পর্যন্ত ছাড় দেওয়া হয়েছে অর্থবছরের শেষ চার মাসে। ফল যা দাঁড়িয়েছে, যেসব আয়োজন-উৎসব এতকাল নাট্যদলগুলো নিজেরাই করে এসেছে, এর সঙ্গে সরকারি এ অর্থ কেবল বাড়তি কিছু প্রলেপ লাগিয়েছে মাত্র, নাটকের সামগ্রিক উৎকর্ষে কোনো কাজে লেগেছে বলে মনে হয় না।
রবিঠাকুরের সার্ধশততম জন্মবার্ষিকী উপলক্ষেও সংস্কৃতি মন্ত্রণালয় কিছু অর্থ বরাদ্দ করেছিল। জানা গেছে, ১৪টি নাট্যদল বিভিন্ন অঙ্কে এ বরাদ্দ পেয়েছে। কিন্তু কোন মানদণ্ডের ভিত্তিতে দলগুলোকে এ বরাদ্দ দেওয়া হয়েছে, তা আজও কেউ স্পষ্ট করতে পারেনি। এযাবৎ মঞ্চে রবীন্দ্রনাটকে অভিজ্ঞ অনেক নাট্যদল কিংবা নির্দেশক ছিলেন এ অনুদান-স্পর্শের বাইরে। এমন তাড়াহুড়ো আর অপরিকল্পিত অনুদান-বণ্টন রবীন্দ্রনাট্যচর্চায় কতটুকু অবদান রাখবে, তা প্রশ্নসাপেক্ষ। তবে আমাদের থিয়েটার কখনোই অনুদানের দিকে তাকিয়ে থাকে না। এ কারণেই অনুদানের বাইরে থাকা অনেক দলও রবীন্দ্রনাটক মঞ্চায়নে হাত দিয়েছে। ইতিমধ্যে প্রাঙ্গণেমোর আর থিয়েটার আর্ট ইউনিট ‘স্ব-অনুদানে’ মঞ্চে এনেছে শেষের কবিতা। আরও কয়েকটি দল রবীন্দ্রনাটকের কাজ হাতে নিয়েছে বলেও শোনা গেছে।
ঢাকার মঞ্চনাট্যচর্চা জাতীয় নাট্যশালাকেন্দ্রিক। ঢাকার বিভিন্ন অঞ্চলে নাটক মঞ্চায়নের চর্চার যে প্রয়োজনীয়তা বহু দিন ধরেই অনুভব করা যাচ্ছে, এর সমাধানে তেমন কোনো উন্নতি এ বছরও হয়নি। জাতীয় নাট্যশালার হল বরাদ্দ এবং মহড়াকক্ষের স্বল্পতা নিরসনেও তেমন কোনো অগ্রগতি এ বছর হয়নি। অন্যান্য যেকোনো বছরের তুলনায় এ বছর জাতীয় নাট্যশালার মূল হলটি নাট্যকর্মীদের নাগালের বাইরে ছিল। বিভিন্ন দেশের দূতাবাসের ফরমায়েশি সাংস্কৃতিক অনুষ্ঠান আয়োজনেই বেশি ব্যস্ত ছিল মূল হলটি। এমনটি চলতে থাকলে আমাদের নিয়মিত নাট্যচর্চা ব্যাহত হবে নিঃসন্দেহে।
তার পরও এ কথা দৃঢ়ভাবে বলা যায়, নতুন নাটক নির্মাণে, রবীন্দ্রনাট্য নির্মাণে, উৎসব আয়োজনে, এমনকি দর্শকের সরব উপস্থিতির বিবেচনায় বছরটি ঢাকার মঞ্চনাটক চর্চায় অন্য বছরগুলোর তুলনায় একটু হলেও এগিয়ে থাকবে।


হাড্ডাহাড্ডি লড়াইটা গত বছর মিইয়ে গেলেও এ বছর আবারও স্বমহিমায় উপস্থিত। এ লড়াই শাহরুখ খান বনাম সালমান খানের। আমির খান, হূতিক রোশন ও রণবীর কাপুর হিট ছবি এবং প্রশংসিত অভিনয়ের বদৌলতে সাফল্য পেয়েছেন ঠিক, তবে বডিগার্ড-রেডি বনাম রা ওয়ান-ডন টু সব হিসাব-নিকাশ বদলে দিয়েছে। এ বছরে বলিউড সেরা পাঁচ নায়ককে নিয়েই এবারের আয়োজন

সালমান খান
সিংহাসন অক্ষুণ্ন রেখেছেন সালমান দাবাং খান। মাত্র দুটি ছবি—রেডি ও বডিগার্ড। দুটিই ব্লকবাস্টার। শুধু তা-ই নয়, ১০০ কোটি রুপি পার করা দুটি ছবিই সালমানের অবস্থানকে জিইয়ে রেখেছে। বডিগার্ড সব মিলিয়ে ২২৯ কোটি রুপি আয় করে দাবাং-এর রেকর্ডও (২১৩ কোটি) ভেঙে দিয়েছে। সালমানের অন্য ছবি রেডি-র আয় ১৭৯ কোটি। এ রকম রেকর্ড অতীতে কোনো বলিউডি অভিনেতা অর্জন করতে পারেননি; এমনকি সালমান প্রযোজিত প্রথম ছবি চিল্লার পার্টিও সাফল্যের মুখ দেখেছে। যার কারণে যশরাজ ফিল্মস বিশাল অঙ্কের পারিশ্রমিক দিয়ে প্রথমবারের মতো সালমানকে নিয়ে ছবি করছেন, যদিও বডিগার্ড ও রেডি তুষ্ট করতে পারেনি সমালোচকদের। তার পরও ক্যাটরিনার সঙ্গে সম্পর্ক থাকা না-থাকা, বিগ বস-৫ ও শরীরে অস্ত্রোপচার—সব মিলিয়ে সালমানই ২০১১ সালের ১ নম্বর নায়ক। বডিগার্ড-এর জন্য সালমান শ্রেষ্ঠ অভিনেতার পুরস্কার পেয়ে গেলে অবাক হওয়ার কিছুই থাকবে না। তবে পুরস্কারের দৌড়ে রণবীর কাপুর ও শাহরুখ খান হবেন সালমানের প্রধান প্রতিদ্বন্দ্বী।

শাহরুখ খান
এবারও শাহরুখকে সালমানের পরের আসনটি নিয়ে সন্তুষ্ট থাকতে হচ্ছে। মুক্তি পাওয়া দুটি ছবিই সফল। এর মধ্যে রা ওয়ান-এর এখন পর্যন্ত আয় ২০০ কোটি রুপি। তবে শাহরুখের অভাবনীয় প্রচারণা ও ছবির বাজেট—সব মিলিয়ে সবাই আশা করেছিল থ্রি ইডিয়টস-এর রেকর্ড না হোক (৩৬৬ কোটি), বডিগার্ড ও দাবাং-এর রেকর্ড ভেঙে দেবে রা ওয়ান। বাস্তবে অবশ্য তা হয়নি; এমনকি ছবিটি নিয়েও মিশ্র প্রতিক্রিয়া হয়েছে দর্শক-সমালোচকদের মধ্যে। বছরের শেষ সপ্তাহে মুক্তি পাওয়া ডন টু মাল্টিপ্লেক্স ও আন্তর্জাতিক মার্কেটে তুমুল ব্যবসা করছে। তবে ভারতে একক প্রেক্ষাগৃহে ডন টু তেমন একটা আমল পাচ্ছে না, বডিগার্ড কিংবা রেডি যেখানে মাল্টিপ্লেক্স ও একক—সবখানেই তাণ্ডব রচনা করেছিল। বডিগার্ড প্রথম চার দিনে আয় করেছিল ৮৮ কোটি ৭৫ লাখ রুপি, রা ওয়ান ঘরে তুলেছে ৮৫ কোটি ৫০ লাখ, অথচ ডন টুর আয় ৪৬ কোটি রুপি। ধারণা করা হচ্ছে, ডন টু সালমান ও শাহরুখের অন্যান্য ছবির মোট আয়কে ছাড়িয়ে যেতে পারবে না; এমনকি রা ওয়ানও পারেনি বডিগার্ডকে ছুঁয়ে যেতে। তবে এটাও সত্যি, বডিগার্ড, রা ওয়ান ও রেডির তুলনায় ডন টু ছবির মান অনেক গুণ বেশি। শুধু তা-ই নয়, অনেকের মতে, ডন টু শাহরুখের ক্যারিয়ারের সেরা অ্যাকশন ছবি। ২০১১ সালে শাহরখ প্রযোজিত অলওয়েস কাভি কাভি ধরাশায়ী হয়েছে বক্স অফিসে। প্রিয়াঙ্কা চোপড়ার সঙ্গে প্রেম আছে কি নেই, আইপিএল, যশ চোপড়ার নতুন ছবিতে ক্যাটরিনা-আনুশকার সঙ্গে চুক্তিবদ্ধ হওয়া এবং দুই ছবি নিয়ে বছরজুড়েই আলোচনায় ছিলেন শাহরুখ।

অজয় দেবগন
গত বছর তাঁকে ‘ডার্ক হর্স’ বলা হলেও এ বছর অজয় নিজ যোগ্যতায়ই খানদের পরের অবস্থানটি অর্জন করে নিয়েছেন। তিন খানের পাশাপাশি অজয়ই হিন্দি ছবির ইতিহাসে একমাত্র নায়ক, যাঁর ছবি ১০০ কোটির ওপর ব্যবসা করেছে। সিংঘাম ব্লকবাস্টার হিট। সেই সঙ্গে দিল তো বাচ্চা হ্যায় জিও সেমি হিট। সিংঘাম হিট হওয়ার পেছনে একমাত্র অজয়ের তারকা-ইমেজই ছিল প্রধান। তবে রাসকেলস ফ্লপ হওয়ার কারণে অজয়ের সাফল্যে কিছুটা ছন্দপতন ঘটে।

এমরান হাশমি
এমরান হয়তো নিজেও কখনো ভাবতে পারেননি বড় বাজেটের ছবি না করে, স্টাইলিশ নাচ কিংবা অ্যাকশন না দেখিয়ে শুধু অভিনয় ও ভালো ছবির জোরে একদিন সেরা পাঁচ নায়কের তালিকায় অবস্থান করে নেবেন। একসময় তাঁকে ‘সিরিয়াল কিসার’ বলা হলেও এমরান আজ তাঁর মেধার জোরেই দর্শক টানার ক্ষমতা রাখেন। এ বছর মুক্তি পাওয়া এমরানের তিনটি ব্যবসাসফল ছবিই এর প্রমাণ। দ্য ডার্টি পিকচার ব্লকবাস্টার হিট, মার্ডার ২ সুপারহিট এবং দিল তো বাচ্চা হ্যায় জি সেমি হিট। প্রিয়াঙ্কা-ক্যাটরিনা-রানীরা এমরানের সঙ্গে কাজ করতে না চাইলে এখন নির্মাতারা নায়িকাদের বাদ দেন, তাও ছবি থেকে এমরানকে বাদ দেন না। এটাই এমরানের বড় সাফল্য। জান্নাত ২, মার্ডার ৩, রাজ ৩, ডায়েন, সাংঘাই, ঘানচক্কর—এ রকম বেশ কটি আকর্ষণীয় ছবি রয়েছে এমরানের ঝুলিতে।

ইমরান খান
মামা ছাড়াও ভাগনে সফল—এ কথা ইমরান প্রমাণ করেছিলেন গত বছরই। ২০১১ সালে আবারও সেটা প্রমাণ করেছেন। মেরে ব্রাদার কি দুলহান হিট। সেই সঙ্গে মামার প্রযোজনায় দিল্লি বেলিতে সুপার হিট। দিল্লি বেলি ইমরানের ক্যারিয়ারে অন্যতম সেরা ছবি হিসেবে বিবেচিত হচ্ছে। বছরের শুরুতে দীর্ঘদিনের প্রেমিকা অবন্তিকাকে বিয়ে করে আলোচনায় এসেছেন ইমরান। ব্যক্তিগত ও পেশাগত জীবনে শতভাগ সাফল্য পেয়ে ইমরানের ক্যারিয়ারে সাফল্য পাল তুলেছে। যুক্ত হয়েছে করণ জোহর, বিশাল ভারাদ্বাজ, যশরাজ ফিল্মস ও ক্যাটরিনা কাইফ প্রযোজিত ছবি। এ বছর দ্বিতীয়বারের মতো ফিল্মফেয়ার পুরস্কার অনুষ্ঠানটি সঞ্চালনা করেছেন। শোনা যাচ্ছে, আগামী বছরও ইমরান ‘বলিউডের অস্কার’ অনুষ্ঠানটি সঞ্চালনা করবেন।
 রুম্মান রশীদ খান
[সূত্র: বক্স অফিস ইন্ডিয়া, কোইমোই]


পপসংগীতের ইতিহাসে এ বছরটা বোধ হয় শুরু করতে যাচ্ছে নতুন কোনো সময়ের। এটা এমন এক বছর, যাতে পরিষ্কার বলে দেওয়া যায়, নারীশিল্পীরাই রাজত্ব করেছেন। তবে রক গানের জগতে তেমন কোনো সুখবর নেই। হিপহপ আর পপ গানের তোড়ে রক গানের জনপ্রিয়তা কমছে বলেই মনে হয়। তবে ইউ টুর দারুণ সফল কনসার্ট বলে দিচ্ছে, এখনো এর শ্রোতা আছে। ব্যান্ডের তুলনায় বরং একক শিল্পীদেরই আধিপত্য চলেছে।

বিবারটিউব
ইউটিউবে এবার বিবারে জয়জয়কার। প্রথম শিল্পী হিসেবে তিনি পেলেন দুই বিলিয়ন ভিউ। টপকে গেলেন লেডি গাগাকে। ছোট্ট সেই কিশোরটি বড় হয়ে গেছে—নিশ্চিত হওয়া গেল বছর শেষে। এক ভক্ত দাবি করে বসে বিবার নাকি তার সন্তানের বাবা। প্রতিবাদ করে পিতৃত্ব পরীক্ষা দেওয়ার জন্য তৈরি হন বিবার। বেগতিক দেখে সরে পড়ে সেই ভক্ত।

অ্যাডেল এগিয়ে
এ বছরের সেরা পপ শিল্পীর যেকোনো তালিকায় একটি নাম থাকবেই—অ্যাডেল। টুয়েন্টি ওয়ান অ্যালবামের জন্য ছয়টি গ্র্যামি মনোনয়ন পেয়ে গেছেন অ্যাডেল। বিশ্বসংগীতের দুর্লভ পাওয়াটাও হয়ে গেছে অ্যাডেলের। ভক্ত-সমালোচক দুই দলেরই মন জয় করেছে ‘রোলিং ইন দ্য ডিপ’ আর ‘সামওয়ান লাইক ইউ’ গান দুটো। ইউএস টপচার্টের একদম ওপরে জায়গা করে নিয়েছেন ব্রিটিশ এই শিল্পী। লেডি গাগা, রিয়ানা, কেটি পেরিদের ভিড়ে অ্যাডেল ব্যতিক্রম, মানছেন সবাই। খোলামেলা পোশাক আর কোরিওগ্রাফির কসরত ছাড়াও হিট অ্যালবাম হওয়া সম্ভব। দেখিয়ে দিয়েছেন অ্যাডেল। বিহাইভ চুল, টানা আইলাইনার আর ভিন্টেজ পোশাক—ষাটের দশকের ডিভার স্টাইলে অ্যাডেলের সাজসজ্জাও নজর কেড়েছে। বছরের শেষে একটু হোঁচট খেলেন গলার সমস্যার কারণে। তবে ক্রিসমাসের আগে টুইটারে ছবি পোস্ট করে ভক্তদের আশ্বস্ত করেছেন। অনেকটা ওজনও কমিয়েছেন বোঝা যাচ্ছে ছবিতে।

টপচার্টে নারী শিল্পীরাই
টপচার্টগুলোর শুরুর দিকে দেখা যাচ্ছে নারী শিল্পীদেরই—লেডি গাগা, রিয়ানা, কেটি পেরি, নিকি মিনাজ। স্বঘোষিত এই প্রজন্মের অ্যালবাম বর্ন দিস ওয়ে নিয়ে লেডি গাগা আছেন সর্বাধিক বিক্রীত তালিকায় শক্ত অবস্থানে। ভক্ত-সমালোচকদের মিশ্র প্রতিক্রিয়া পেলেও সোশ্যাল মিডিয়ার সর্বোচ্চ ব্যবহার নিশ্চিত করেছে অ্যালবামের বিক্রি। মাংসের পোশাক পরে হাজির হওয়া, যিশু আর মেরিকে নিয়ে মিউজিক ভিডিও তৈরি—সারা বছরই নানা কারণে আলোচনায় ছিলেন তিনি।
জেনিফার লোপেজ, ব্রিটনি স্পিয়ারস, পিংক ফিরে এসেছেন টপচার্টে।
বিয়োন্সে আর লেডি গাগা সমালোচিত হয়েছেন অন্যের আইডিয়া নকল করার কারণে। নকল নয়, অনুপ্রেরণা বলে যথারীতি উড়িয়ে দিয়েছেন দুজনই।

মাইকেলের চিকিৎসকের শাস্তি
শাস্তি পেলেন মাইকেল জ্যাকসনের চিকিৎসক করাড মারে। ২০০৯ সালে মাইকেল জ্যাকসনের মৃত্যুর জন্য দোষী সাব্যস্ত করা হয় তাঁকে। ব্যথানাশক ওষুধের মাত্রাতিরিক্ত প্রয়োগের কারণে চার বছরের সাজা হয়েছে তাঁর।

জে লো-মার্ক অ্যান্থনির ছাড়াছাড়ি
জেনিফার লোপেজ-মার্ক অ্যান্থনির সাত বছরের সংসার ভেঙে গেল জুলাই মাসে।
অনেক দিন ধরেই কানাঘুষা চলছিল। জেনিফার লোপেজের হাতে বিয়ের আংটি না থাকা ইঙ্গিত দিচ্ছিল ভাঙনেরই। কিন্তু দুজনই এসব গুজব বলে উড়িয়ে দিচ্ছিলেন। অবশেষ প্রমাণ হলো যা রটে তা ঘটেও...
তবে ভাঙনে ভেঙে পড়েননি কেউই। অন্তত তাঁদের সাম্প্রতিক পারফরম্যান্স তো তা-ই বলে। ছাড়াছাড়ির পরই কলম্বিয়ার এক কনসার্টে মাতিয়েছেন মার্ক। দারুণ নারীভক্তদের সঙ্গে ঠাট্টাও করেছেন। এমটিভি ভিডিও মিউজিক অ্যাওয়ার্ডে মার্ক অ্যান্থনির সামনেই দারুণ পারফরম্যান্স দেখালেন জেনিফার।
তবে সামনে যা-ই হোক, আড়ালে নাকি দুজনই নখ-দাঁতে ধার দিচ্ছেন। বাচ্চাদের অভিভাবকত্ব নিয়ে জোর লড়াই হবে দুজনের—দাবি কয়েকটি ট্যাবলয়েডের।

এমির চলে যাওয়া
মাত্রই ২৭ বছর বয়সে চলে গেলেন এমি ওয়াইনহাউস। ২৩ জুলাই নিজের বাড়িতে মৃত অবস্থায় পাওয়া যায় তাঁকে। অক্টোবরে জানা গেল মৃত্যুর কারণ—অ্যালকোহলের বিষক্রিয়া। ‘দে ট্রাইড টু মেক মি গো টু রিহ্যাব, আই সেইড নো নো নো’ তাঁরই গাওয়া গানটির সঙ্গে অদ্ভুতভাবে মিলে গেল তাঁর জীবন। যদি রিহ্যাবে ইয়েস বলতেন এমি-ভক্তদের আফসোস একটাই।
এরপরই তাঁর অ্যালবামের বিক্রি কয়েকগুণ বেড়ে যায়। ব্যাক টু ব্ল্যাক অ্যালবামটি টপচার্টে চলে আসে। পরিবারের পক্ষ থেকে তাঁর নামে ফাউন্ডেশন প্রতিষ্ঠা করা হয়। তাঁর রিলিজ না হওয়া গানগুলো নিয়ে প্রকাশ হয় অ্যালবাম লায়নেস।

বিয়োন্সে বেবি
বিয়োন্সে- জে জির ঘরে আসছে নতুন মানুষ। অগাস্টে এম টিভি ভিডিও মিউজিত অ্যাওয়ার্ডে পারফরম করার পর ঘোষনা দেন বিয়োন্সে।


হলিউড
১. মিশন ইমপসিবল: ঘোস্ট প্রটোকল
২. শার্লক হোমস: অ্যা গেম অব শ্যাডোজ
৩. অ্যালভিন অ্যান্ড দ্য চিপমাঙ্কস: চিপরেক্ড!
৪. দ্য গার্ল উইথ দ্য ড্রাগন ট্যাটু
৫. দ্য অ্যাডভেঞ্চারস অব টিনটিন
৬. উই বট অ্যা জু
৭. নিউ ইয়ার্স ইভ
৮. আর্থার ক্রিস্টমাস
৯. হুগো
১০. দ্য মাপেটস

বলিউড
১. জো হাম চাহে: সানি, সিমরান কওর মুন্ডি এবং আলভী খান।
২. পাপ্পু কান্ট ডান্স সালা: বিনয় পাঠক এবং নেহা ধুপিয়া।
৩. ডন ২: শাহরুখ খান, প্রিয়াঙ্কা চোপড়া, ওম পুরি এবং লারা দত্ত।
৪. লেডিস ভার্সেস রিকি ভাল: রণবীর সিং এবং আনুশকা শর্মা।
৫. দ্য ডার্টি পিকচার: বিদ্যা বালান, নাসিরুদ্দিন শাহ, তুষার কাপুর এবং ইমরান হাশমি।
৬. ফারার: আকবর খান এবং কানন মালহোত্রা।
৭. লঙ্কা: মনোজ বাজপেয়ী এবং আর্জন বাজওয়া।
৮. চাল্লিস চৌরাসি: নাসিরুদ্দিন শাহ এবং অতুল কুলকার্নি।
৯. এক ম্যায় এক তু: ইমরান খান এবং কারিনা কাপুর।
১০. দেশি বয়েজ: অক্ষয় কুমার, জন অ্যাব্রাহাম এবং দীপিকা পাড়ুকোন।


২০১১ সালে চলচ্চিত্র অঙ্গনে অনেক ঘটনাই ঘটেছে। ভালো-মন্দ মিলিয়ে কেটে গেছে বছরটি। চলচ্চিত্র জগতের আলোচিত কিছু ঘটনা নিয়েই এই আয়োজন। লিখেছেন কামরুজ্জামান

শুভেচ্ছাদূত ববিতা
অশনি সংকেত-এর অনঙ্গ বউ হওয়ার সুবাদে বহু আন্তর্জাতিক চলচ্চিত্র উৎসবে ডাক পেয়েছেন ববিতা। তিনি ভাবেননি, এ সময় এসে একটি সম্মানজনক কাজের শুভেচ্ছাদূত হবেন। গত আগস্ট মাসেই আন্তর্জাতিক সংস্থা ডিসট্রেসড চিলড্রেন অ্যান্ড ইনফ্যান্টস ইন্টারন্যাশনাল ববিতাকে শুভেচ্ছাদূত করে। গত ১০ সেপ্টেম্বর আমেরিকার ইয়েল বিশ্ববিদ্যালয়ে তাঁকে আনুষ্ঠানিকভাবে দায়িত্ব বুঝিয়ে দেওয়া হয়। এর পর থেকে তিনি ব্যস্ত হয়ে পড়েন তাঁর কাজ নিয়ে। বিভিন্ন উন্নত দেশে গিয়ে সেখানকার স্কুলের বাচ্চাদের কাছে তৃতীয় বিশ্বের সুবিধাবঞ্চিত শিশুদের কথা বলে তহবিল গড়ার কাজ শুরু করেন। দীর্ঘ কয়েক মাস বিদেশে অবস্থান করে দেশে এসেই তিনি মায়ের নামে একটি হাসপাতাল নির্মাণের ঘোষণা দেন এবং নানার বাড়ি গিয়ে হাসপাতাল নির্মাণের জন্য জায়গাও দেখে আসেন। ববিতার এ কার্যক্রমকে চলচ্চিত্র অঙ্গনের সবাই সমর্থন জানান। ববিতা জানান, এমন একটি দায়িত্ব পেয়ে তিনি নিজেকে সম্মানিত মনে করছেন।

ভারতীয় চলচ্চিত্রের প্রদর্শনী
২০১১ সালের শুরুতেই বাণিজ্য মন্ত্রণালয়ের আমদানি নীতিমালায় উপমহাদেশের ছবি সাবটাইটেলসহ আনা যাবে—এমন এসআরও জারির পর প্রদর্শকেরা ভারতীয় ছবি আমদানি করেন। দেশীয় চলচ্চিত্রশিল্পী ও পরিচালক-প্রযোজকেরা আন্দোলন গড়ে তোলেন। একপর্যায়ে সরকার নির্বাহী আদেশে ভারতীয় চলচ্চিত্র আমদানির সিদ্ধান্ত বাতিল করে এর প্রদর্শন আবারও নিষিদ্ধ করে। প্রদর্শকেরা উচ্চ আদালতে সরকারের সিদ্ধান্তের বিরুদ্ধে রিট করেন। আমদানি নীতিমালা বাতিল হওয়ার আগ পর্যন্ত যে ছবিগুলো আমদানির উদ্দেশ্যে এলসি খোলা হয়েছে, সেগুলো দেশে ঢোকার নির্দেশ দেন আদালত। সরকার একপর্যায়ে ছবিগুলোর সেন্সর ছাড়পত্র দেয়। এরই ধারাবাহিকতায় দেশে ৩৮ বছর পর ২৩ ডিসেম্বর মুক্তি পেয়েছে ভারতীয় ছবি জোর। এরপর মুক্তি পাবে অন্য ছবিগুলো।

শাবনূরকে শিল্পী সমিতির তলব
২০১১ সালে শাকিব খান শিল্পী সমিতির সভাপতি হিসেবে নির্বাচিত হওয়ার পর প্রথম অভিযোগ পান শাবনূরের বিরুদ্ধে। সবার ধারণা ছিল, শাবনূরের মতো বড় শিল্পীকে খুব বেশি নিয়ম মানতে বাধ্য করা হবে না। কিন্তু শাকিব সবাইকে অবাক করে দিয়ে শাবনূরকে শোকজ করেন এবং অভিযোগকারী শহিদুল ইসলাম খোকনের শিডিউল কেন দেওয়া হয়নি, এর জবাব সশরীরে এসে ব্যাখ্যার নির্দেশ
দেন।
শাবনূর বাস্তবতা উপলব্ধি করে এক দিনের মধ্যেই শহিদুল ইসলাম খোকনের সঙ্গে আপস করেন এবং শিডিউল দিয়ে শিল্পী সমিতির কাছে পুরো বিষয়টি খুলে বলেন। এতে শাবনূর পার পেয়ে যান।

ঢাকার চলচ্চিত্রের মন্দা অবস্থা
ঢাকার চলচ্চিত্রশিল্পের জন্য গত ৩০ বছরের মধ্যে ২০১১ সালটা ছিল সবচেয়ে মন্দার বছর। এ বছর ১০টি সেরা ব্যবসাসফল ছবিও খুঁজে পাওয়া যায়নি। খোঁজ নিয়ে দেখা গেছে, ৪৭টি বাংলা এবং একটি ভারতীয় ছবি মুক্তি পেয়েছে। এর মধ্যে মাত্র পাঁচটি ছবি ব্যবসায়িক সাফল্য পেয়েছে। কয়েকটি ছবি মোটামুটিভাবে সফল হয়েছে। বেশির ভাগ ছবিই বক্স অফিসে মুখ থুবড়ে পড়েছে। যে পাঁচটি ছবি ব্যবসায়িক সাফল্য পেয়েছে, সেগুলো হলো—তোর কারণে বেঁচে আছি, মাটির ঠিকানা, মনের জ্বালা, টাইগার নাম্বার ওয়ান ও প্রিয়া আমার জান। অন্যদিকে মোটামুটিভাবে ব্যবসায়িক সাফল্য পেয়েছে যে ছবিগুলো, তার মধ্যে আছে—বস নাম্বার ওয়ান, এক টাকার ছেলে কোটি টাকার মেয়ে, হূদয় ভাঙা ঢেউ, জান কোরবান।

‘গেরিলা’র পুরস্কার লাভ
বাংলাদেশের চলচ্চিত্রের কিছুই নেই নেই করে যখন সবাই এর প্রতি অবহেলার দৃষ্টি দিচ্ছে, তখনই এ দেশের তৈরি গেরিলা কলকাতা চলচ্চিত্র উৎসবে সেরা ছবির সম্মান লাভ করে। ২০১১ সালে মুক্তিপ্রাপ্ত নাসির উদ্দীন ইউসুফ বাচ্চু নির্মিত অনুদানের এ চলচ্চিত্রটি উৎসবে যাঁরা দেখেছেন, তাঁরা সবাই প্রশংসা করেছেন।

আলোচিত কয়েকজন শিল্পী
গত তিন বছরের মতো ২০১১ সালেও চলচ্চিত্রশিল্প ছিল শাকিব খাননির্ভর। ২০১১ সালে শাকিব অভিনীত মোট ১৩টি ছবি মুক্তি পায়। এর মধ্যে সুপারহিট ছিল তোর কারণে বেঁচে আছি, মাটির ঠিকানা, মনের জ্বালা, টাইগার নাম্বার ওয়ান ও প্রিয়া আমার জান ছবিগুলো। তবে শাকিবের অন্য ছবিগুলো ব্যবসা করতে পারেনি।
নায়িকাদের মধ্যে সবচেয়ে বেশি ছবি মুক্তি পেয়েছে অপু বিশ্বাসের। মোট ১১টি ছবির মধ্যে ব্যবসাসফল ছবির তালিকায় জায়গা করে নিয়েছে তোর কারণে বেঁচে আছি, মনের জ্বালা ও প্রিয়া আমার জান।
মারুফের ব্যস্ততাও ছিল চোখে পড়ার মতো। এ বছর তাঁর ব্যবসাসফল ছবি ছিল এক টাকার ছেলে কোটি টাকার মেয়ে।
অপুর পরই নায়িকাদের মধ্যে যাঁর নাম সবার আগে উঠে এসেছিল, তিনি সাহারা। বছরের অন্যতম সেরা ব্যবসাসফল ছবি টাইগার নাম্বার ওয়ান-এ অভিনয় করেছিলেন তিনি।
ইমন ব্যস্ত ছিলেন চলচ্চিত্র নিয়েই। এ বছর ইমনের ছবিগুলোর মধ্যেগার্মেন্টস কন্যা আলোচিত ছবি হিসেবেই উঠে আসে।
২০১১ সালটা নিপুণেরও কেটেছে ভালোভাবেই। বছরের সেরা ব্যবসাসফল ছবি ও মোটামুটিভাবে সফল দুটি ছবি টাইগার নাম্বার ওয়ান ও বস নাম্বার ওয়ান দিয়ে নিপুণ সেরা নায়িকাদের দৌড়ে টিকে যান ভালোভাবেই।
চলচ্চিত্রের পাশাপাশি মডেলিংয়ে নিজেকে প্রতিষ্ঠিত করেছেন নিরব। ২০১১ সালেই তিনি হাতে পেয়েছেন চারটি ছবি। নতুনদের মধ্যে নিরব নির্মাতাদের দৃষ্টিও কেড়েছেন সফলভাবে।
পূর্ণিমা বছরের শুরুতে ভালোভাবেই ব্যস্ত সময় পার করেছিলেন। বছরের দ্বিতীয় সেরা ব্যবসাসফল ছবি মাটির ঠিকানা উপহার দেন তিনি। এরপর ইমপ্রেস টেলিফিল্মসের তিনটি ছবি একসঙ্গে হাতে নিয়ে বেশ আলোচনায় ছিলেন।
এর বাইরে ২০১১ সালের সর্বাধিক ছবির অভিনেতা ছিলেন মিশা সওদাগর। ২০১১ সালেই তিনি প্রবল প্রতিদ্বন্দ্বিতা করে শিল্পী সমিতির সাধারণ সম্পাদক পদে নির্বাচিত হয়েছেন। এ বছর ৩৫টি বাণিজ্যিক ধারার ছবির মধ্যে মিশার অভিনীত ছিল মোট ২১টি।

চলচ্চিত্র হারাল যাঁদের
২০১১ সালে চলচ্চিত্রশিল্প যাঁদের হারিয়েছে, তাঁদের মধ্যে আছেন চলচ্চিত্রনির্মাতা তারেক মাসুদ, চলচ্চিত্র গ্রাহক মিশুক মুনীর, পরিচালক জিল্লুর রহমান, অভিনয়শিল্পী সুষমা, প্রযোজক-পরিচালক শফিকুল ইসলাম, স্থির চিত্রগ্রাহক টি রহমান, আমিনুল হক, নূর মির্জা, আকতারুজ্জামান, চলচ্চিত্র প্রদর্শক আরহাম সিদ্দিকী এবং প্রযোজক মনির হোসেন।

ছবি মুক্তির সংখ্যা কমেছে
কাগজে-কলমে একটি ভারতীয় বাংলা ছবিসহ আছে ৪৮টি ছবি। আসলে সিনেমা হলে মুক্তি পেয়েছে এমন ছবির সংখ্যা ৩৪টি। গত ৩০ বছরে এত কমসংখ্যক ছবি মুক্তি পায়নি। চলচ্চিত্র প্রযোজক পরিবেশক সমিতির সভাপতি মাসুদ পারভেজ সোহেল রানা যদিও দাবি করেছেন, আগামী বছর ছবি মুক্তির সংখ্যা বাড়বে, কিন্তু নির্মাণাধীন ছবির যে সংখ্যা রয়েছে, তাতে আগামী বছরে ২৫টির বেশি ছবি মুক্তির কোনো সম্ভাবনা নেই। ছবি মুক্তি কম হওয়ার অন্যতম কারণ ছিল, নির্ভরযোগ্য শিল্পীর সংকটে ছিলেন প্রযোজকেরা। ফলে ছবি কম নির্মিত হয়েছে, তাই ছবি বেশি মুক্তি পায়নি।

নতুন এলেন যাঁরা
২০১১ সালে চলচ্চিত্রশিল্পে অভিনয়শিল্পী হিসেবে অভিষেক হয়েছে শায়না আমিন, হোমায়রা হিমু, ওমর রহিম, রিতু সাত্তার, আফনান, বাঁমরী, হূদিকা, চৈতী, শোয়েব, আঁখি, মেহরান, খেয়ালি, নিলয়, ঈশিতা, চঞ্চলা চঞ্চু, রওনক ও মাহি। এ ছাড়া নির্মাতা হিসেবে অভিষেক হয়েছে রুবাইয়াত হোসেন, রয়েল বাবু, রাজু আহম্মেদ, মাসুদ কায়ানাতও মোস্তফা কামাল রাজের। এর বাইরেও এ বছর নবীন পরিচালকেরা কাজ শুরু করেছেন। তাঁরা হলেন অনিমেষ আইচ, রেদোয়ান রনি, ইফতেখার ফাহমি, হিমেল আশরাফসহ অনেকেই।
২০১১ সালে গানের অ্যালবাম প্রকাশিত হয়েছে প্রায় সাড়ে ৩০০। বাণিজ্যিক বিবেচনায় এ বছর কোনো অ্যালবাম সে অর্থে হিট না হলেও জনপ্রিয়তার বিচারে আলোচনায় এসেছে হাতেগোনা কয়েকটি। এ ছাড়া বছরজুড়ে নানা ঘটনার মধ্য দিয়ে আলোচিত ছিল সংগীতাঙ্গন। লিখেছেন মনজুর কাদের

সংগীতের বৃৃহৎ আয়োজন
২০১১ সালের ২৩ ফেব্রুয়ারি বঙ্গবন্ধু আন্তর্জাতিক সম্মেলন কেন্দ্রের আয়োজিত হয়েছিল ওস্তাদ জাকির হোসেন নাইট। প্রথম আলোর আয়োজনে ওস্তাদ জাকির হোসেন নাইট অনুষ্ঠানটি এদেশের সংগীতানুরাগীদের কাছে ব্যাপক প্রশংসা অর্জন করে। ১৭ ফেব্রুয়ারি বিশ্বকাপ ক্রিকেটের উদ্বোধনী অনুষ্ঠানে সংগীতের আয়োজন ছিল চোখে পড়ার মতো। অনুষ্ঠানে বাংলাদেশের শিল্পীদের পাশাপাশি সংগীত পরিবেশন করেন বিশ্বখ্যাত গায়ক ব্রায়ান অ্যাডামস, সনু নিগম ও শংকর-এহসান-লয়। গত ১৮ ফেব্রুয়ারি বঙ্গবন্ধু আন্তর্জাতিক সম্মেলনকেন্দ্রে অনুষ্ঠিত ব্রায়ান অ্যাডামসের একক কনসার্টটিও ছিল স্মরণে রাখার মতো! এ বছর প্রদান করা হয় ‘সপ্তম সিটিসেল-চ্যানেল আই মিউজিক অ্যাওয়ার্ড’। যমুনার পাড়ে অনুষ্ঠিত ওই অনুষ্ঠানে উপস্থিত ছিলেন দেশের স্বনামধন্য অনেক শিল্পী, গীতিকার, সুরকার ও যন্ত্রশিল্পীরা। স্বাধীনতার ৪০ বছর উপলক্ষে এ আয়োজনে গান করেন বাইরের কয়েকটি দেশের শিল্পীরাও। স্বাধীনতার ৪০ বছর উপলক্ষে ১৬ ডিসেম্বর কমলাপুর স্টেডিয়ামে একটি বিশেষ অনুষ্ঠানের আয়োজন করে ওয়ালটন গ্রুপ। ওই অনুষ্ঠানেও বসে শিল্পীদের মিলনমেলা। ‘নারীর প্রতি সহিংসতাকে না বলুন’ স্লোগান ধারণ করে এ বছরের ২৬ নভেম্বর প্রথমবারের মতো চট্টগ্রামে কনসার্টের আয়োজন করে বামবা। কনসার্টটিতে বেশ সাড়াও মেলে।

মিশ্র অ্যালবামের আধিক্য
গত কয়েক বছরের গড় হিসাব বিবেচনা করলে এ বছর ব্যান্ড কিংবা একক অ্যালবামের চেয়ে মিশ্র অ্যালবাম প্রকাশের হার ছিল বেশি। কয়েকটি মিশ্র অ্যালবাম শ্রোতাপ্রিয়তাও পেয়েছে। এর মধ্যে রয়েছে প্রিন্স মাহমুদের নির্বাচিতা, সাজেদ ফাতেমীর গবেষণা ও পরিকল্পনায় ভাওয়াইয়া গানের অ্যালবাম পূবাল বাতাস, ওয়ারফেইজ, হাবিব ও অর্থহীনের সমর্পণ, আরফিন রুমির সুর ও সংগীতে নীলাঞ্জনা, বাসুর সুর ও সংগীতে বিসর্জনের ব্যথা, সুমন কল্যাণের সুরে দেশের গানের অ্যালবাম সালাম বাংলাদেশ, রাজীবের সুরে মেঘ, মাহমুদ সানীর হূদয়ের গল্প এবং তানভীর তারেকের মিশ্র অ্যালবাম কাঁহাতকসহ আরও বেশ কিছু মিশ্র অ্যালবাম।

মুঠোফোনে গানের প্রচলন
মুঠোফোনে গান প্রকাশের ধারাটা শুরু হয়েছে এ বছরই। নিজের তৃতীয় একক আহ্বান দিয়ে এ ধারাটা নিয়ে এসেছেন হাবিব।আহ্বান-এর গানগুলো প্রথমে বাংলালিংকের মিউজিক স্টেশনে শুনেছেন শ্রোতারা। পরে ডেডলাইন মিউজিক থেকে অডিও সিডি আকারে প্রকাশ করা হয় অ্যালবামটি। শাহ আবদুল করিম, হাসন রাজা ও লালন সাঁইয়ের গান নিয়ে হাবিব, ওয়ারফেইজ ও অর্থহীনের মিক্সড সমর্পণও শুরুতে মুঠোফোনে রিলিজ পায়। মুঠোফোনে প্রকাশিত হওয়া অন্য অ্যালবামগুলো হচ্ছে সোলসের জ্যাম, কুমার বিশ্বজিতের (৪০টি গানের পৃথক চারটি সিডি) মেঘের পালকী, একটা আকাশ, স্বপ্নের আনাগোনা, প্রেমের আবাস, অর্থহীনের অসমাপ্ত-২, তৌসিফের অনিদ্রা প্রভৃতি। সব কটি অ্যালবামই অডিও সিডি আকারে বের হয়। মাইলসের প্রতিচ্ছায়া মুঠোফোনে এলেও সিডি আকারে এখনো আসেনি।

নতুনদের অ্যালবাম ও গান
নিজের প্রথম একক ঘুড়ি তুমি কার আকাশে উড়ো অ্যালবামের টাইটেল গানটি দিয়ে অনেক শ্রোতার মন জয় করেছেন লুৎফর হাসান। তা ছাড়া এ অ্যালবামের ‘সাদা শূন্য রাত’ ও ‘সানগ্লাস ছিল না বলে’ গান দুটি শ্রোতাদের মন কেড়েছে। ঘুড়ি তুমি কার আকাশে উড়ো অ্যালবামের গানগুলোর কথা লিখেছেন সোমেশ্বর অলি। ভালোবাসা দিবসে প্রকাশিত হয়েছিল কিশোরের তৃতীয় একক অগোছালো ভালোবাসা। চলতি বছর নাটক ও চলচ্চিত্রের গানে প্রথমবারের মতো সুর ও সংগীত পরিচালনা করেছেন তিনি। সেরাকণ্ঠের ইমরানের প্রথম এককস্বপ্নলোকে অ্যালবামটি চলেছে মোটামুটি। তাঁর অ্যালবামের ‘মন’ গানটি শ্রোতারা গ্রহণ করেছেন। একক অ্যালবাম ছাড়াও মিশ্র কয়েকটি অ্যালবামে পাওয়া গেছে ইমরানের গান। ক্লোজআপ তারকা পুলকের যাবাবর পুলক অ্যালবামটি প্রশংসিত হয়েছে। তৌসিফের অনিদ্রা অ্যালবামটি প্রত্যাশার চেয়ে কম সফলতা পেলেও এ অ্যালবামের ‘এক পা দুপা করে’ গানটি শ্রোতাদের কাছে প্রশংসিত হয়েছে। ২০০৬ সালের ডি রকস্টার এবং ২০০৯-এ সাউথ এশিয়ান সুপারস্টার প্রতিযোগিতার চ্যাম্পিয়ন শুভর নতুন অ্যালবাম অনেক কিছু মোটামুটি সফলতা লাভ করেছে। এ ছাড়া আতিকের আপন করে নে, মিনারের আড়ি অ্যালবামগুলোর গান শ্রোতারা ভালোভাবে গ্রহণ করেছে।

আলোচিত শিল্পীরা
২০১১ সালে আলোচনার শীর্ষে ছিলেন তরুণ কণ্ঠশিল্পী, সংগীত পরিচালক আরফিন রুমি। বছরের শুরুতে ক্রিকেটের জন্য লেখা গান ‘জ্বলে উঠো বাংলাদেশ’ নিয়ে অনেক বিতর্কে তৈরি হলে শেষে তা কাটিয়ে উঠেন। ‘দূরবীন’ ব্যান্ডের এ গানটি লিখেছেন রবিউল ইসলাম জীবন। বিশ্বকাপের স্বাগত সংগীত ‘ও পৃথিবী এবার এসে বাংলাদেশ নাও চিনে’ গানটির মধ্য দিয়ে নতুন করে আলোচনায় আসেন সংগীতশিল্পী ইবরার টিপু। হূদয় খানের ছোঁয়া অ্যালবামটি প্রত্যাশা অনুযায়ী সফলতা না পেলেও এর টাইটেল গান ‘ছোঁয়া’ ও ‘এত কিছু বোঝো তুমি মন বোঝো না’ গানটি বেশ জনপ্রিয়তা পেয়েছে। ‘এর বেশি ভালোবাসা যায় না’ গানের আলোচিত শিল্পী শফিক তুহিনের একক কোনো অ্যালবাম প্রকাশিত না হলেও মিশ্র অ্যালবাম অনুরাগ-এর ‘প্রথম সূর্যোদয়’ গানটির মাধ্যমে তিনি বছরজুড়েই আলোচনায় ছিলেন। শহীদের একক অ্যালবাম নীলাম্বরীতে শুভমিতা ও শহীদের গাওয়া ‘এক জীবনে এত প্রেম পাবো কোথায়’ গানটি এখন পর্যন্ত সর্বাধিক শ্রোতাপ্রিয় গান। আরফিন রুমির তৃতীয় একক ভালোবাসি তোমায় ছিল মোটামুটি ব্যবসাসফল। প্রিন্স মাহমুদের নির্বাচিতা অ্যালবামের গানটিও শ্রোতারা ভালোভাবে নিয়েছেন। ন্যান্সির নতুন কোনো অ্যালবাম প্রকাশিত না হলেও ছিলেন আলোচনার কেন্দ্রবিন্দুতে। বেলাল খানের সুরে প্রেমের জন্য পৃথিবী চলচ্চিত্রে ‘পাগল তোর জন্য’ এবং খুঁটি সিনেমার ‘দলিল’ গান দুটি শ্রোতাদের কাছে প্রশংসিত হয়েছে। কোনো একক অ্যালবাম প্রকাশিত না হলেও মিশ্র অ্যালবামের গান দিয়ে পড়শীও আলোচনায় ছিলেন বছরজুড়ে। কণার ব্যস্ততা ছিল বছরজুড়ে। চলচ্চিত্র, নাটক ও অডিওতে সমানতালে গান গেয়েছেন তিনি। বছরের শেষের দিকে সিম্পলি কণা শিরোনামে একক অ্যালবাম প্রকাশিত হয়েছে।

বছরের যত বিয়ে
বছরের প্রথম দিকে দিনাজপুরের পৌর চেয়ারম্যান শিবলী সাদিককে হুট করেই বিয়ে করেন ক্লোজআপ তারকা সালমা। অনেকটা নীরবে বিয়ে করেন আরেক ক্লোজআপ তারকা রন্টি দাশ। বছরের সবচেয়ে আলোচিত বিয়ে হিসেবে উঠে আসে হাবিব ওয়াহিদের নাম। মায়ের পছন্দে হাবিব বিয়ে করেন চট্টগ্রামের মেয়ে রেহানকে। এ বছর আরও বিয়ে করেন সংগীত পরিচালক ফুয়াদ ও সুমন কল্যাণ। তা ছাড়া এ বছর সন্তানের বাবা হন বালাম, ক্লোজআপ তারকা রাজীব ও মুহিন।

শিল্পী-প্রকাশকের মধ্যে দ্বৈরথ
কয়েক বছর ধরেই শিল্পী এবং প্রযোজনা প্রতিষ্ঠানগুলোর মধ্যে দ্বন্দ্ব বিদ্যমান। গানের রয়্যালটি এবং স্বার্থসংশ্লিষ্ট বিষয় নিয়ে দুই পক্ষের এই মতবিরোধ! বছরের শেষ ভাগে এসে তা আরও মারাত্মক আকার ধারণ করে। স্বাক্ষর নকলের অভিযোগে প্রযোজনা প্রতিষ্ঠান সাউন্ডটেকের স্বত্বাধিকারী সুলতান মাহমুদ বাবুলের বিরুদ্ধে মামলা করেন জেমস। সেই মামলায় বাবুলকে আটক করা হয়। পরে জামিনে মুক্তি লাভ করেন বাবুল। এ ঘটনার প্রতিবাদে এক সংবাদ সম্মেলনের আয়োজন করে প্রযোজনা প্রতিষ্ঠানগুলোর সংগঠন এমআইবি। এ ঘটনার সুরাহা না হলে ব্যান্ডের অ্যালবাম প্রকাশ থেকে বিরত থাকবেন বলে জানিয়ে দেওয়া হয়। এসব নিয়ে বর্তমানে দুই পক্ষের মধ্যেই নীরব সংঘাত চলছে।

অ্যালবামহীন শীর্ষ তারকারা
বছরের প্রায় পুরোটাই অ্যালবামহীন ছিলেন বেশির ভাগ শীর্ষ শিল্পী। অ্যালবাম তৈরি কিংবা প্রকাশের চেয়ে বছরব্যাপী দেশ-বিদেশের স্টেজ শোতে সর্বাধিক ব্যস্ত ছিলেন আইয়ুব বাচ্চু বা এলআরবি, জেমস ও মিলা। অডিও ইন্ডাস্ট্রির অন্যতম এই তিন শিল্পী গত বছরের মতো এ বছরও অ্যালবাম প্রকাশের কথা বলেও শেষ পর্যন্ত প্রকাশ করতে পারেননি নিজেদের অ্যালবাম।

ব্যান্ডের অ্যালবাম
এ বছর ব্যান্ডের অ্যালবাম প্রকাশের হার ছিল চোখে পড়ার মতো। বেশ কয়েকটি ব্যান্ডের অ্যালবাম এসেছে এবার। এর মধ্যে উল্লেখযোগ্য সোলসের জ্যাম, অর্থহীনের অসমাপ্ত-২, ব্ল্যাকের ব্ল্যাক, শূন্যর গড়ব বাংলাদেশ, পার্থিবের উৎসর্গ নিজেকে, নেমসিসের তৃতীয় যাত্রা, মহাকাল ব্যান্ডের মহাকাল প্রভৃতি।

হারিয়েছি যাঁদের
চলতি বছরের ৫ জুন মরণব্যাধি ক্যানসারের সঙ্গে লড়ে হেরে গেছেন পপসম্রাট আজম খান। ক্লোজআপ তারকা আবিদ পৃথিবী ছেড়ে গেছেন ২৯ জুন। বিশিষ্ট সংগীতশিল্পী-সংগঠক অজিত রায় মারা যান ৪ সেপ্টেম্বর। এ ছাড়া এ বছর হারিয়েছি অন্যতম সংগীতপ্রাণ ইলা মজুমদার, মৃদুল কান্তি চক্রবর্তী, পপসম্রাজ্ঞীখ্যাত পিলু মমতাজ, রেনেসাঁ ব্যান্ডের সদস্য মাহবুব মোর্শেদ মুন্নাকে।
এ ছাড়া হারিয়েছি উপমহাদেশের অন্যতম জনপ্রিয় শিল্পী ভূপেন হাজারিকা, জগজিৎ সিং, মৃণাল চক্রবর্তী ও ঋতু গুহকে।
কালের পরিক্রমায় একটি বছর পেরিয়ে যাত্রাশিল্প আরেকটি বছরে পা রাখতে যাচ্ছে। এ বছরে যাত্রাঙ্গনে ঘটেছেও অনেক ঘটনা। তারই চুম্বক অংশ হচ্ছে—
যাত্রাশিল্পে বছরটিতে প্রাপ্তিযোগ অনেক। অতীতের সব বাধ্যবাধকতা পেরিয়ে নতুন পথে পা বাড়িয়েছে যাত্রা। মুক্তিযুদ্ধের পালা মঞ্চায়ন এর মধ্যে উল্লেখযোগ্য। দেশ অপেরার বাংলার মহানায়ক, আনন্দ অপেরার শতাব্দীর মহানায়ক বঙ্গবন্ধু শেখ মুজিব, নিউ রংমহলের রক্তাক্ত একাত্তর, দেশশ্রীর সোনার বাংলা, চৈতালীর মুক্তিফৌজ সরাসরি মুক্তিযুদ্ধের পালা। এ ছাড়া নিরক্ষরতা দূরীকরণে গণসাক্ষরতা অভিযানের সহযোগিতায় যাত্রাপালা মা মাটি মানুষ মঞ্চায়ন ছিল উল্লেখ করার মতো। চৈতালী অপেরা নেকমরদে, নিউ রংমহল কুষ্টিয়ার খোকসায়, গীতশ্রী বড়বাড়ীর গাজীপুরে এবং কিশোরগঞ্জের বিন্নাটিতে যাত্রাশিল্প উন্নয়ন পরিষদ কিশোরগঞ্জ জেলা শাখা অংশগ্রহণ করে। এ বছর একুশে পদকপ্রাপ্ত যাত্রাশিল্পী জ্যোৎস্না বিশ্বাসের যাত্রাভিশন ও চারণিকা যাত্রা সমাজ ‘রবি যাত্রা উৎসব’ পালন করে যাত্রার অগ্রযাত্রায় ভূমিকা রেখেছে। যাত্রাশিল্পের লোকদের পদ্ধতিগত প্রশিক্ষণের জন্য ঢাকায় ‘যাত্রা পাঠশালা’ তৈরি হয় এ বছরে। এই শিল্পে সবচেয়ে প্রাপ্তি ও আলোচিত বিষয় হচ্ছে যাত্রাশিল্পের সরকারি অনুদান। খুলনা-চট্টগ্রামে উৎসব পালন। ঢাকায় একটি সেমিনার আয়োজন করা হয় সরকারি অর্থে। এ বছরে সংগঠিত যাত্রাদলের সংখ্যা ৪২টি। নতুন পালা এসেছে ১৪টি। সর্বাধিক মঞ্চায়িত পালা দেবী সুলতানা। নতুন দলের সংখ্যা চারটি। মহিলা মালিক ছয়জন। বিনিয়োগ নগদ ২৩ কোটি টাকা।
বিগত কয়েক বছর যাত্রাশিল্পের ওপর নানামুখী যে সমস্যা ছিল, ধীরে ধীরে এর সমাধান হতে যাচ্ছে। অচিরেই যাত্রাশিল্পের নীতিমালাটি পাস হবে—এমন আশ্বাস পাওয়া গেছে। চলতি বছর নীতিমালার খসড়া তৈরি করেছে সরকার। এটি নিয়ে যাত্রামহলে ব্যাপক আলোচনা চলছে।
অনেক প্রাপ্তিযোগের মধ্যে বিয়োগান্তক ঘটনাও ঘটেছে দু-একটি। যাত্রাশিল্পের নন্দিত শিল্পী নৃপেন চ্যাটার্জি, আবদুল কুদ্দুস, নৃত্যশিল্পী হিরা মারা যান চলতি বছর। দুর্ঘটনাও ছিল কয়েকটি।
নেকমরদ প্যান্ডেলে অশ্লীল নাচের দাবিতে প্যান্ডেলে আগুন ও ভাঙচুর করে দর্শক। মালিকসহ চার শিল্পী আহত হন। অশ্লীলতার দায়ে চৈতালীর আট নৃত্যশিল্পী গ্রেপ্তার হন দিনাজপুরের বীরগঞ্জে। খুলনার ডুমুরিয়ায় একটি যাত্রাদলের এক লাখ টাকা আত্মসাৎ করেছে নায়েক পার্টি।  এম এ মজিদ
নতুন ও পুরোনো নাটক মঞ্চায়ন থেকে শুরু করে থিয়েটারের সাংগঠনিক কাজ, নাট্য মিলনায়তনসহ নানা বিষয় এবং নানা ঘটনা নিয়ে এ বছরও ঢাকার মঞ্চ সরব ছিল। এখান থেকে ১০টি আলোচিত ঘটনা তুলে আনা হয়েছে। লিখেছেন শফিক আল মামুন

দ্বিতীয়বার আইটিআইয়ের বিশ্ব সভাপতি নির্বাচিত
পৃথিবীর সবচেয়ে বড় থিয়েটার সংগঠন ইন্টারন্যাশনাল থিয়েটার ইনস্টিটিউট (আইটিআই) থেকে দ্বিতীয়বারের মতো আবারও বিশ্ব সভাপতির পদটা দখলে নিয়েছেন বাংলাদেশের বিশিষ্ট নাট্যজন রামেন্দু মজুমদার। ২০১১ সালের ২৭ সেপ্টেম্বর চীনের শামেনে বিশ্ব নাট্যপ্রতিনিধিদের দেওয়া সবচেয়ে বেশি ভোটে সদস্য নির্বাচিত হন। প্রথমে সদস্য দেশ মিলে ২০ সদস্যের একটি কমিটি গঠন করা হয়। সেখানে ৫২টি ভোটের মধ্যে ৪৪টি পান রামেন্দু মজুমদার। পরে নির্বাচিত ২০ সদস্য মিলে সভাপতি নির্বাচন করেন রামেন্দু মজুমদারকে। এর আগে ২০০৮ সালে স্পেনের মাদ্রিদে প্রথমবারের মতো আইটিআইয়ের বিশ্ব সভাপতি নির্বাচিত হন তিনি।

মঞ্চে প্রথম সরকারি অনুদান
দীর্ঘ আন্দোলন-সংগ্রামের পর মঞ্চনাটকের ইতিহাসে থিয়েটার চর্চার জন্য প্রথম অনুদান দেয় বাংলাদেশ সরকার। নাটকের সবচেয়ে বড় সংগঠন বাংলাদেশ গ্রুপ থিয়েটার ফেডারেশনকে ২০১১ সালের মার্চ-এপ্রিলে প্রায় ৬২ লাখ টাকা অনুদান হিসেবে দেওয়া হয়। এখান থেকে ফেডারেশন এরই মধ্যে সারা দেশে নাট্যকর্মীদের নিয়ে কর্মশালা ও বিভাগীয় নাট্যোৎসব এবং ঢাকায় বড় বড় দুটি নাট্যোৎসব শেষ করেছে। ফলে নাট্যচর্চায় নতুন মাত্রা পেয়েছে দলগুলো।

রবীন্দ্রনাথের একাধিক নাটক
বাংলাদেশের মঞ্চনাটকে এত দিন রবীন্দ্রনাথের হাতেগোনা কয়েকটি নাটক মঞ্চায়ন হয়ে আসছিল। কিন্তু প্রথমবারের মতো এ বছর একসঙ্গে রবীন্দ্রনাথের একাধিক নাটক মঞ্চে আসায় ঢাকার মঞ্চের চিত্রই পাল্টে গেছে। রবীন্দ্রনাথের সার্ধশততম জন্মবার্ষিকী উপলক্ষে শেষের কবিতা, রথের রশি, রথযাত্রা, কালের যাত্রা, মুক্তধারা, মুক্তির উপায়, চিত্রাঙ্গদা, নষ্টনীড়, আপদ, দেবতার গ্রাস, নিশিমন বিসর্জন, রাজা, চণ্ডালিকা, বৈকুণ্ঠের খাতা প্রভৃতি নাটক মঞ্চে এসেছে।

একাধিক মুক্তিযুদ্ধের নাট্যোৎসব
স্বাধীনতার ৪০ বছর পর এ বছর বাংলাদেশের মঞ্চনাটকে একটু ভিন্নতা এসেছে। শুধু মুক্তিযুদ্ধের নাটক নিয়ে এবার মঞ্চপাড়া বেশ আলোচনায় ছিল। বছরের শুরু থেকেই এসব নাটক নিয়ে উৎসব শুরু হয়। ১ মার্চ থেকে শহীদ মিনারে মুক্তিযুদ্ধের নাটক নিয়ে উৎসব করে পথনাটক পরিষদ। বছরের মাঝামাঝি সময়ে এসে থিয়েটার আর্ট ইউনিট উৎসব করে আরও একটি মুক্তিযুদ্ধের নাটক। ১ ডিসেম্বর থেকে মহাকাল প্রায় নয় দিনব্যাপী মুক্তিযুদ্ধের নাটক নিয়ে সফলভাবে শেষ করে নাট্যোৎসব। এর রেশ না কাটতেই ১১ ডিসেম্বর থেকে শিল্পকলা ও বাংলাদেশ গ্রুপ থিয়েটার ফেডারেশন যৌথভাবে আট দিনের মুক্তিযুদ্ধের নাট্যোৎসব করে।

একাধিক নাটকের শততম মঞ্চায়ন
ঢাকার বেশ কয়েকটি বড় দল তাদের চলতি প্রযোজনার শততম মঞ্চায়ন শেষ করেছে এ বছর। মহাকাল নাট্যসম্প্রদায় তাদের মুক্তিযুদ্ধের নাটক ঘুম নেই নাটকটির শততম মঞ্চায়ন করেছে ৮ ডিসেম্বর জাতীয় নাট্যশালায়। এর আগে নভেম্বর মাসে ঢাকা থিয়েটারের সাড়া জাগানো একক নাটক বিনোদিনীর শততম মঞ্চায়ন শেষ হয়েছে। বছরের শুরুর দিকে আরণ্যক নাট্যদলের জনপ্রিয় প্রযোজনা রাঢ়াঙ নাটকটির শততম মঞ্চায়ন করেছে।

দেশের বাইরে উদ্বোধনী মঞ্চায়ন
বাংলাদেশের মঞ্চনাটকের পরিচিতিটায় একটু ভিন্নতা এসেছে। ২০০৯ সালের ১৮ ডিসেম্বর সময় এর শেষ সংলাপ নাটকটি কলকাতার একাডেমি অব ফাইন আর্টস মঞ্চে উদ্বোধন করে। সেই সময় এ নতুনত্বের বিষয়টি ঢাকার মঞ্চে আলোচনায় উঠে আসে। মাঝখানে একটু বিরতি পেলেও আবার একই ধারায় ফেরে ঢাকার নাটক। এ বছর আরও দুটি নাটক দেশের বাইরে উদ্বোধন করা হয়েছে। ২৬ আগস্ট আন্তর্জাতিক নাট্যোৎসবে প্রাঙ্গণেমোর নাট্যদলের শেষের কবিতা নাটকটির উদ্বোধন হয় কলকাতার মধুসূদন মঞ্চে। এদিকে বাঙলা থিয়েটারের নাটক দি ডিসটেন্ট নেয়ার নাটকটির প্রাথমিকভাবে কারিগরি মঞ্চায়ন বাংলাদেশে হলেও স্কটল্যান্ডের এডিনবার্গে সিরেন্স উৎসবে উদ্বোধন মঞ্চায়নসহ ধারাবাহিক মঞ্চায়ন হয়। ২২ থেকে ২৭ আগস্ট পর্যন্ত প্রদর্শনী হয় নাটকটির।

মঞ্চনাটকের সূতিকাগার মহিলা সমিতি ভেঙে ফেলা
বাংলাদেশের মঞ্চনাটকের সূতিকাগার হিসেবে বেইলি রোডের মহিলা সমিতি মঞ্চের ইতিহাস সব সময়ই উজ্জ্বল হয়ে থাকবে। স্বাধীনতাযুদ্ধের পর মঞ্চনাটকের গতি ফিরে আসে এ মঞ্চের হাত ধরেই। ১৯৭৩ সালে দর্শনীর বিনিময়ে নাটক প্রদর্শনীর মধ্য দিয়ে শুরু হয় মিলনায়তনটির যাত্রা। দীর্ঘদিন কোনো সংস্কারকাজ না হওয়ায় প্রায় পাঁচ বছর ধরে এ মিলনায়তনটি নাটক মঞ্চায়নের অনুপযোগী হয়ে পড়ে। ফলে নাটক মঞ্চায়ন হতো জাতীয় নাট্যশালায়। নাট্যকর্মীদের দাবির মুখে এ বছরের ১৩ সেপ্টেম্বর আনুষ্ঠানিকভাবে এটি ভেঙে ফেলা হয়। কারণ, জায়গাটিতে ৩০০ ও ৫০০ আসনের আধুনিক মিলনায়তন হবে।

রেপার্টরি থিয়েটারে আগ্রহ
নব্বই দশকের শুরুতে রেপার্টরি থিয়েটার ঢাকার মঞ্চে আলোচনায় আসে। সেই সময় বাঙলা থিয়েটার আদিম মানুষ, লেবেদেফ প্রভৃতি নাটক মঞ্চে এনে আলোচনায় উঠে আসে। ২০০০ সালের পর চের সাইকেল নাটকটিও সেই আলোচনায় যোগ হয়। পরে আসে থিয়েটারওয়ালা রেপার্টরি। এত দিন দু-একটা দলই ধীরে ধীরে কাজ করেছে। কিন্তু এ বছর নাট্যকর্মীদের মধ্যে রেপার্টরি থিয়েটারে বেশ আগ্রহ দেখা গেছে। বেশ কয়েকটি নতুন দলও গঠন হয়েছে। দলগুলোর প্রযোজনাও নিয়মিত মঞ্চস্থ হচ্ছে। শূন্যন, দশরূপক, নাট্যম রেপার্টরিসহ আরও কয়েকটি রেপার্টরি নাটকের দল কাজ শুরু করেছে।

একাধিক একক নাটক মঞ্চে ও প্রথম একক নাটকের নাট্যোৎসব
একক নাটকের মঞ্চে আসার হিড়িক ছিল এ বছর। প্রথমবারের মতো একক নাটক নিয়ে ঢাকার মঞ্চে উৎসবও হয়েছে এবার। লাল জমিন, ডিসটেন্ট নেয়ার, কহে বীরাঙ্গনা, জানালায়, তারামন বিবি প্রভৃতি একক নাটক মঞ্চে আসে। একই সঙ্গে কোকিলারা, বিনোদিনী, আমি বীরাঙ্গনা বলছি, স্ত্রীর পত্র, সীতার অগ্নিপরীক্ষা, বিফোর ব্রেক ফাস্ট প্রভৃতি নাটক নিয়ে ঢাকার মঞ্চে প্রথম একক নাট্যোৎসব হয়।
« আগের সংবাদ পরের সংবাদ»

আরণ্যক নাট্যদল, থিয়েটার আর্ট ইউনিট, নাট্যধারা, থিয়েটার, সুবচন, ঢাকা পদাতিক, পদাতিক নাট্যসংসদ টিএসসি, পদাতিক নাট্য সংসদ বাংলাদেশসহ একাধিক দল মঞ্চে পদক দিয়ে আসছে। কোনো দল দুই বছর পরপর আবার কোনো দল এক বছর পরপর এ পদক দিয়ে থাকে। এ বছর বেশ কয়েকটি নাটকের দল ও দল প্রবর্তিত সম্মাননা পদক দিয়েছে।

থিয়েটার আর্ট ইউনিট প্রবর্তিত এস এম সোলায়মান প্রণোদনা বৃত্তি
এ বছরও থিয়েটার আর্ট ইউনিট এস এম সোলায়মানের স্মরণে থিয়েটার আর্ট ইউনিট প্রবর্তিত প্রণোদনা বৃত্তি প্রদান করেছে। তরুণ নাট্যকর্মীদের মঞ্চে উৎসাহী করার জন্য প্রতিবছর এ বৃত্তি দেওয়া হয়। এ বছর ২২ সেপ্টেম্বর জাতীয় নাট্যশালায় এ বৃত্তি দেওয়া হয়। এবার বৃত্তি পেয়েছেন অভিনেত্রী ও নির্দেশক ত্রপা মজুমদার।

থিয়েটার প্রবর্তিত মোহাম্মদ জাকারিয়া ও মুনীর চৌধুরী পদক
প্রতিবারের মতো এবারও থিয়েটার প্রবর্তিত মোহাম্মদ জাকারিয়া সম্মাননা ও মুনীর চৌধুরী পদক দেওয়া হয়েছে। গত ২৭ নভেম্বর জাতীয় নাট্যশালার পরীক্ষণ থিয়েটার হলে এ সম্মাননা ও পদক প্রদান অনুষ্ঠান অনুষ্ঠিত হয়। মোহাম্মদ জাকারিয়া সম্মাননা পেয়েছেন থিয়েটারের পত্রিকা থিয়েটারওয়ালা এবং মুনীর চৌধুরী পদক পেয়েছেন পশ্চিম বাংলার বিশিষ্ট নাট্যজন মনোজ মিত্র।

নাট্যধারা প্রবর্তিত ‘তনুশ্রী পদক’
২০০০ সালের ২৯ নভেম্বর নাট্যধারার প্রতিশ্রুতিশীল অভিনেত্রী নাট্যকর্মী তনুশ্রী পৃথিবী ছেড়ে চলে যান। পরের বছর থেকেই তাঁর স্মৃতি ধরে রাখার জন্য তরুণ নাট্যকর্মীদের মধ্যে তনুশ্রীর নামে পদক দিয়ে আসছে নাট্যধারা। সেই ধারাবাহিকতায় এবারও তনুশ্রী পদক দেওয়া হয়েছে। ৮ জুলাই এ পদক দেওয়া হয়। এবার এ পদক পেয়েছেন তরুণ নাট্যনির্দেশক শুভাশিস সিনহা।
আজ তাঁর জন্মদিন নয়। ডিসেম্বর মাসেও জন্মাননি তিনি। জন্মেছিলেন ভারতের মাদ্রাজের চিঙ্গলেপুটে, ১৯৩৬ সালের মে মাসের ১৪ তারিখে। তবুও মাসটা ডিসেম্বর বলেই সম্ভবত তাঁর কথা মনে পড়ল। পঞ্চাশ, ষাট এমনকি সত্তরের দশকজুড়ে ভারতীয় চলচ্চিত্রের দাপুটে অভিনেত্রী ওয়াহিদা রেহমান। বলা হয়, ভারতীয় সিনেমার সোনালি সময়ের উজ্জ্বলতম নক্ষত্রের নাম ওয়াহিদা রেহমান। বাংলাদেশের মুক্তিযুদ্ধের এক বিদেশি বন্ধুর নামও ওয়াহিদা রেহমান। এ কারণেই আজকের দিনে এই লেখা।
১৯৭১ সালের ২৫ মার্চে পাকিস্তানি বাহিনী এ দেশে যখন নির্বিচারে গণহত্যা শুরু করেছিল, এর অব্যবহিত পর প্রতিবেশী ভারতের বিভিন্ন পেশাজীবী অনেক মানুষই এ দেশের স্বাধীনতাকামী মানুষের সহায়তায় এগিয়ে এসেছিলেন বন্ধুত্বের হাত বাড়িয়ে। তৈরি হয়েছিল স্বেচ্ছাসেবী অনেক সংগঠন, যার মাধ্যমে জনমত তৈরি ছাড়াও অর্থনৈতিক ও বিভিন্ন ধরনের সহায়তা করা হচ্ছিল এ দেশের মুক্তিকামী মানুষের। ভারতে বাংলাদেশ এইড কমিটি ছিল এমনই একটি মঞ্চ।
২৫ মার্চের রাতে পাকিস্তানি বাহিনী ঢাকায় যে গণহত্যা শুরু করেছিল, ২৭ মার্চ মুম্বাইয়ের অধিকাংশ সংবাদপত্রেই সেই নারকীয় হত্যাযজ্ঞের সচিত্র সংবাদ প্রকাশিত হয়েছিল। সেই সময়ের মুম্বাই শহরের বিভিন্ন পেশাজীবী সচেতন মানুষেরা এর প্রতিবাদে একত্র হওয়া শুরু করেছিলেন। বাংলাদেশকে সহায়তা করার লক্ষ্যে একাত্তরের এপ্রিলের প্রথম সপ্তাহের দিকে মুম্বাইয়ের প্রখ্যাত সাংবাদিক সুব্রত বন্দ্যোপাধ্যায়ের বাসায় উপস্থিত হন সাংবাদিক সলিল ঘোষসহ (সাগরময় ঘোষের ছোট ভাই) শহরের বিভিন্ন পেশার গুরুত্বপূর্ণ বেশ কয়েকজন ব্যক্তি। সেই আলোচনার একপর্যায়ে সিদ্ধান্ত নেওয়া হয়, মহারাষ্ট্রে বাংলাদেশ এইড কমিটি গঠনের। মুক্তিযুদ্ধ আর বাংলাদেশের সংগ্রামরত মানুষের সহমর্মী বন্ধু সাংবাদিক সলিল ঘোষ শুরুতে মহারাষ্ট্রে বাংলাদেশ এইড কমিটির অনারারি সেক্রেটারি নির্বাচিত হয়েছিলেন। মুম্বাইয়ের বিশিষ্ট ব্যবসায়ী মহেন্দ্র অ্যান্ড মহেন্দ্র গোষ্ঠীর প্রধান হরিষ মহেন্দ্রকে সভাপতি করে যাত্রা শুরু করেছিল মহারাষ্ট্রের বাংলাদেশ এইড কমিটি। সলিল ঘোষ মুক্তিযুদ্ধের সময় বাংলাদেশকে যেভাবে অকুণ্ঠ সহায়তা করেছিলেন, তাঁর সম্মান আমরা না দিতে পারলেও ভারত সরকার তাঁকে ১৯৭২ সালে মুক্তিযুদ্ধের সময় বাংলাদেশকে সহায়তা করার জন্য ‘পদ্মশ্রী’ সম্মাননা দিয়ে স্বীকৃতি জানিয়েছিল।
সলিল ঘোষের মতো ওয়াহিদা রেহমানও মহারাষ্ট্রে বাংলাদেশ এইড কমিটির সহসভাপতি হিসেবে সক্রিয়ভাবে বাংলাদেশের পাশে ছিলেন। ১৯৭১ সালের ১৭ এপ্রিল শপথ নিয়েছিল স্বাধীন বাংলাদেশের প্রবাসী সরকার। প্রবাসী সরকারের এক চিঠি নিয়ে তাঁর সঙ্গে সাক্ষাতের জন্য অপেক্ষমাণ মুক্তিযোদ্ধা নূরুল কাদিরকে শুটিংয়ের ব্যস্ততার মধ্যেও দেখা করে বাড়িতে আমন্ত্রণ জানিয়েছিলেন ওয়াহিদা রেহমান।
১৯৭১ সালের ৯ জুলাই ওয়াহিদা রেহমানের বাড়িতে তাঁর সঙ্গে দেখা করেছিলেন বার্তাবাহক কাদির। সকালের নাশতার টেবিলে মুখোমুখি বসে তাঁকে শুনিয়েছিলেন বাংলাদেশের অগণন নিরস্ত্র মানুষের ওপর পাকিস্তানি বাহিনীর গণহত্যার বিবরণ। বাংলাদেশের নিরস্ত্র নারী-শিশু-বৃদ্ধের ওপর নির্মম নির্যাতনের কথা।
ঘড়ি ধরে চলা মুম্বাইয়ের ওই সময়ের ব্যস্ততম অভিনেত্রীর সেদিন আরকে স্টুডিওতে ঠিক আটটার মধ্যে পৌঁছানোর কথা থাকলেও কাদিরের এই মর্মস্পর্শী বর্ণনায় আবেগাপ্লুত ওয়াহিদা চোখ মুছতে মুছতে ফোন করে শুটিং পর্যন্ত বাতিল করে দিয়েছিলেন। বাংলাদেশের মুক্তিযুদ্ধ সম্পর্কে আরও বিস্তারিত শুনতে চেয়েছিলেন। এরপর দুপুরের খাবারের শেষে মহারাষ্ট্রের সেই সময়ের গভর্নর নবাব আলী ইয়ার জংয়ের সঙ্গে অত্যন্ত গুরুত্বপূর্ণ ও প্রয়োজনীয় সাক্ষাতের ব্যবস্থাও করে দিয়েছিলেন তিনি। গভর্নর আলী ইয়ার জং ছিলেন একজন বিদ্যানুরাগী পণ্ডিত মানুষ। মহারাষ্ট্রে বাংলাদেশ এইড কমিটির প্রধান পৃষ্ঠপোষক হিসেবে মুক্তিযুদ্ধের সময় বিভিন্নভাবে বাংলাদেশকে সহায়তা করেছিলেন তিনি। আর মুম্বাইয়ের সে সময়ের ব্যস্ততম অভিনেত্রী ওয়াহিদা রেহমান স্বল্পতম সময়ে একে একে মুম্বাই চেম্বার অব কমার্স অ্যান্ড ইন্ডাস্ট্রিজের সভাপতি, মুম্বাই হাইকোর্ট বারের ব্যারিস্টার, প্রখ্যাত ইংরেজি সাপ্তাহিক ব্লিৎজসহ মুম্বাইয়ের নামকরা সব সংবাদপত্রের সম্পাদকদের কাছে ফোন করে ও সশরীরে বাংলাদেশের পক্ষে জনমত তৈরির জন্য ছুটে গিয়েছিলেন।
বুদ্ধিজীবী, শিল্পপতি, সাংবাদিক আর মহারাষ্ট্রের প্রশাসনের কর্তাব্যক্তিরা, যাঁদের ওপর ওয়াহিদার ছিল প্রচ্ছন্ন প্রভাব; বাংলাদেশের মুক্তিযুদ্ধের প্রতি সমর্থন আদায়ে সবার কাছেই গিয়েছিলেন তিনি। অসাধারণ সাংগঠনিক দক্ষতায় বাংলাদেশের স্বাধীনতার পক্ষে জনমত গড়ে তোলার বিষয়টি ছাড়াও ওই সময়ে মুম্বাইয়ের চলচ্চিত্রাঙ্গনের সবাইকে বাংলাদেশের মুক্তিযুদ্ধের সহায়তায় এগিয়ে আসতেও অনুপ্রাণিত করেছিলেন তিনি। শুধু জনমতই নয়, ওয়াহিদা রেহমানের উদ্যোগে মুম্বাইয়ের বুদ্ধিজীবী, সাংবাদিক, ব্যবসায়ী ও চলচ্চিত্রতারকাদের এগিয়ে আসার কারণে প্রচার ছাড়াও অর্থনৈতিক সহায়তাও পেয়েছিল এ দেশের স্বাধীনতাকামী মানুষ। যার পেছনে নিরলস খেটেছেন সাংবাদিক সলিল ঘোষ, ওয়াহিদা রেহমানের মতো নক্ষত্ররা!
ওয়াহিদা রেহমান চলচ্চিত্রে শুরুতে জুটি বেঁধেছিলেন গুরু দত্তের সঙ্গে। গুরু দত্তের ক্ল্যাসিক বলে বিবেচিত কাগজ কা ফুল (১৯৫৯), সাহেব বিবি আউর গোলাম ছবির পরে ওয়াহিদা হয়ে উঠেছিলেন চলচ্চিত্র-দর্শকদের মানস-প্রতিমা। অভিনয় আর সৌন্দর্যে বিমোহিত চলচ্চিত্রবোদ্ধারা তাঁকে বলতেন ‘ক্ল্যাসিকাল বিউটি’। এরপর গাইড (১৯৬৬) ছবিতে দেব আনন্দ-ওয়াহিদা জুটির রসায়ন পরবর্তী সময়ে যেসব ছবির জন্ম দিয়েছিল, তা আজও এ উপমহাদেশের চলচ্চিত্র-দর্শকের মনে এক অবিস্মরণীয় প্রভায় শাশ্বত হয়ে আছে।
১৯৭১ সালে পাকিস্তানি বাহিনীর নির্মম হত্যাযজ্ঞ, নৃশংসতার বিরুদ্ধে যখন স্বাধীনতাকামী মানুষ মুক্তিযুদ্ধে ঝাঁপিয়ে পড়েছিল, যখন অবর্ণনীয় কষ্ট, নির্যাতন, দুর্দশা আর শরণার্থীর মানবেতর জীবন যাপন করছিল এ দেশের কোটি মানুষ, তখন ভৌগোলিকভাবে অনেক দূরে থাকলেও আরব সাগরপারের মুম্বাই শহরে ভারতীয় চলচ্চিত্রের এই উজ্জ্বল নক্ষত্র মানবতার এক বন্ধু হয়ে পাশে এসে দাঁড়িয়েছিলেন এ দেশের স্বাধীনতাকামী আপামর মানুষের। বাড়িয়ে দিয়েছিলেন সহায়তা আর ভালোবাসার উষ্ণ হাত; যে হাত বন্ধুর।
 হুমায়ূন রেজা
তথ্যসূত্র: দুশো ছেষট্টি দিনে


স্বাধীনতা, স্ক্রিন।
ঝুট ঝামেলার তিন বছর পর এসেছে জ্যাম। এরপর?
‘এবার আর বেশি সময় নেব না। ঠিক এক বছর পর আসবে আমাদের পরবর্তী নতুন অ্যালবাম। আশা করছি, আগামী বছরের ১২ ডিসেম্বরই তা শ্রোতাদের হাতে তুলে দিতে পারব।’
১২ ডিসেম্বর কেন?
‘কারণ আমাদের নতুন অ্যালবামটির শিরোনাম হবে ১২.১২.১২।’
এর আগে তো ০৮.০৮.০৮, ০৯.০৯.০৯. ১০.১০.১০, ১১.১১.১১—এমনি অনেক তারিখ চলে গেছে। এবার কেন ১২.১২.১২ তারিখটি একটু বেশি গুরুত্বপূর্ণ মনে হলো?
‘২০১২ সাল নিয়ে অনেক আলোচনা।হলিউডে ছবিও তৈরি হয়েছে। আমরা আমাদের গানের মধ্য দিয়ে ব্যাপারটি তুলে ধরার চেষ্টা করব।’
বাজারে আসা নতুন অ্যালবাম জ্যাম নিয়ে কথা হচ্ছিল সোলসের সদস্য পার্থ বড়ুয়ার সঙ্গে। সোলসের জ্যাম অ্যালবামটি মুঠোফোন সেবাদাতা প্রতিষ্ঠান গ্রামীণফোনের মিউজিক রেডিওতে শ্রোতারা প্রথম শুনতে পান গত ১৭ আগস্ট থেকে। কথা ছিল, মুঠোফোনে প্রকাশের দুই মাস পর অ্যালবামটি অডিও সিডি আকারে বাজারে ছাড়া হবে।কিন্তু শ্রোতাদের অপেক্ষা করতে হলো আরও কিছুদিন। ১০ ডিসেম্বর জ্যাম-এর অডিও সিডি বাজারে এসেছে। অ্যালবামটি প্রকাশ করছে ডেডলাইন মিউজিক।
একটি অ্যালবাম তৈরির জন্য তিন বছর সময় কেন লেগেছে? পার্থ বললেন, ‘একটা অ্যালবাম তৈরির জন্য কিন্তু মোটেও এতটা সময়ের প্রয়োজন হয় না। অনেক ভালো কিংবা খুব জনপ্রিয় গান তৈরি হয়েছে মাত্র আধঘণ্টায় বা তার চেয়ে কম সময়ে। আসলে নানা কারণে অ্যালবামের কাজ শেষ করা সম্ভব হয়নি। আমরা সবাই গানের বাইরেও বিভিন্ন কাজে ব্যস্ত আছি।’
সোলসের সঙ্গে ২০ বছরেরও বেশি সময় ধরে জড়িত আছেন দুজন—নাসিম আলী (কণ্ঠ) ও পার্থ বড়ুয়া (কণ্ঠ ও গিটার)। পার্থ গানের পাশাপাশি অভিনয় করছেন আর নাসিম আলী জড়িত ইন্টেরিয়র ডিজাইন প্রতিষ্ঠানের সঙ্গে। রানা (বেস গিটার), তুষার (পারকেশন) ও মাসুম (কি-বোর্ড) তিনজনই গানের সুর ও সংগীত পরিচালনা করছেন। আর আশিক (ড্রামস) চাকরি করছেন অ্যাপোলো হাসপাতালে।
পার্থ জানালেন, এ মাসে ১৭ ডিসেম্বর পর্যন্ত সারা দেশে মোট ১০টি বড় কনসার্টে অংশ নিয়েছেন তাঁরা। নভেম্বর থেকে তাঁরা কেউ স্টুডিওতে যাচ্ছেন না। আগামী ফেব্রুয়ারি পর্যন্ত তাঁরা স্টুডিওতে নতুন কোনো কাজ করবেন না। সোলস আবার কাজ শুরু করবে ফেব্রুয়ারির শেষ সপ্তাহে।
পার্থ গত মঙ্গলবার গান গাইতে অস্ট্রেলিয়া ও কানাডায় গেছেন। যাওয়ার আগে রোববার গিয়েছিলেন বগুড়ায়। সোমবার সারা দিনই নানা কাজে ব্যস্ত থাকবেন। তাই বগুড়া থেকে ফিরে আসার পর রোববার রাতেই কথা হলো পার্থ বড়ুয়ার সঙ্গে।
সোলস এখন বিভিন্ন টিভি অনুষ্ঠান ও কনসার্টে নিজেদের খুব জনপ্রিয় হওয়া গানের পাশাপাশি জ্যাম থেকেও গান করছেন। পার্থ জানালেন, নতুন অ্যালবাম থেকে তাঁরা ‘জ্যাম’, ‘ছায়া’, ‘নির্মলেন্দু গুণ’ ও ‘মন খারাপ’ গানগুলো নিয়মিত করছেন।
নতুন অ্যালবাম থেকে এই চারটি গান জনপ্রিয়তা পেয়েছে?
পার্থ বলেন, ‘আমরা এখনো তা মনে করছি না। শ্রোতারা যে কোন গানটি কখন আর কেন পছন্দ করবেন—তা কিন্তু বলা খুবই কঠিন। তার পরও আমরা শ্রোতাদের নতুন অ্যালবামের গানগুলো শোনানোর চেষ্টা করছি। এখন চারটি গান বেশি করছি, পরে অন্য গানগুলো করব।’
পার্থ জানান, এরই মধ্যে জ্যাম অ্যালবামের ‘জ্যাম’ গানটির মিউজিক ভিডিও তৈরি হয়েছে। শিগগিরই ‘নির্মলেন্দু গুণ’ ও ‘স্বপ্ন এভিনিউ’ গান দুটির মিউজিক ভিডিও তৈরি করবেন তাঁরা। শুধু তা-ই নয়, সোলসের পুরোনো কিছু জনপ্রিয় গানের মিউজিক ভিডিও নিয়ে পুরো একটি মিউজিক ভিডিওর অ্যালবাম তৈরির উদ্যোগ নেওয়া হয়েছে। আর তা দর্শক হাতে পাবেন আগামী রোজার ঈদের আগে।
শুরুতে মুঠোফোনে অ্যালবামের গানগুলো প্রকাশ করা প্রসঙ্গে পার্থ বড়ুয়া বলেন, ‘ডিজিটাল প্রযুক্তি আমাদের জন্য একেবারেই নতুন অভিজ্ঞতা। আধুনিক প্রযুক্তি, শ্রোতারাও নিশ্চয় তা পছন্দ করেছেন। তা ছাড়া এই অ্যালবামে দুজন উদীয়মান তারকাকে সঙ্গে পেয়েছি।’
হ্যাঁ, সোলস এবার তাঁদের জ্যাম অ্যালবামে নতুনত্ব আনার জন্য ‘সোলস ফিচারিং ইউ’ নামে গ্রামীণফোনের সঙ্গে ট্যালেন্ট হান্ট প্রতিযোগিতার আয়োজন করে। প্রতিযোগিতার মাধ্যমে তাঁরা সংগীতজগতে একজন নতুন গীতিকার ও একজন যন্ত্রশিল্পী (বেহালাবাদক) উপহার দেন। নতুন এই গীতিকার মাহফুজ রহমান আর যন্ত্রশিল্পী জাহিদ আনোয়ার। ‘ছায়া’ গানটি লিখেছেন মাহফুজ রহমান।
পার্থ বললেন, ‘আমরা আমাদের আগামী অ্যালবামেও নতুনদের অংশগ্রহণের ব্যাপারটি বিবেচনা করছি।’
জ্যাম অ্যালবামে গানের কথা লিখেছেন কবির বকুল, আশিক, আশরাফ বাবু, টি আই অন্তর, রানা, মাহফুজ রহমান ও রনি।
আবারও প্রশ্ন সেই ১২.১২.১২ অ্যালবামটি নিয়ে। এই অ্যালবামের গানগুলো কেমন হবে? নতুন কী রাখার পরিকল্পনা করছেন তাঁরা?
না, এখনই এ ব্যাপারে আর কিছু বলতে চাননি পার্থ। জানালেন, অ্যালবামের কাজটা আগে শুরু হোক, এরপর ধীরে ধীরে সব জানা যাবে।


চঞ্চল চৌধুরী

ছবি: খালেদ সরকার

চঞ্চল চৌধুরী। ছোট ও বড় পর্দার দর্শকদের প্রিয় মুখ। ব্যস্ততা তাঁর এতই বেশি যে আজ নয় তো কাল, কাল নয় তো পরশু—এমনি করেই তিন থেকে চার দিন পর ১৯ ডিসেম্বর পাওয়া গেল তাঁর সময়। রাত পোহালেই চলে যাবেন ভারতে নাট্যোৎসবে যোগ দিতে। সেখান থেকে দেশে ফিরেই আবার সিনেমার শুটিং। কিন্তু এত এত কাজ করে কি কাজের মান ভালো হচ্ছে? চঞ্চল কি নিজের কাজ নিয়ে সন্তুষ্ট? এমন সব প্রশ্নের মুখোমুখি হয়েছিলেন তিনি।

শুরুটা হয়েছিল মঞ্চে। এরপর মানুষ চিনল গ্রামীণফোনের মায়ের বিজ্ঞাপন দিয়ে। তারপর আমজনতার কাছে হলেন মনপুরার সোনাই—এরপর কী?
মঞ্চ তো আমার বেঁচে থাকার প্রেরণা। মায়ের বিজ্ঞাপনচিত্রটি যখন প্রচারিত হলো, তখন লোকে আমার নাম জানত না। দেখলেই বলত, এ যে মায়ের সেই ছেলেটা। এরপর যখন আমি টিভি নাটকে বৃন্দাবন দাস ও সালাহউদ্দিন লাভলুর নাটকগুলোতে কাজ শুরু করলাম, গিয়াস উদ্দিন সেলিমের নাটকে কাজ করলাম, তখন লোকে জানল আমি চঞ্চল চৌধুরী। এরপর আমজনতার কাছে পৌঁছে গেলাম মনপুরা দিয়ে। আমার নামের সঙ্গে ট্যাগ হয়ে গেল মনপুরা। মনে হতো এখান থেকে বেরিয়ে আসা কঠিন। কিন্তু মনের মানুষ ছবি দিয়ে আমি নিজেকে নতুনভাবে চিনতে পেরেছি। মনপুরায় মানুষ আমাকে যেভাবে দেখেছে, মনের মানুষ ছবিতে কিন্তু আবার সেভাবে দেখেনি। সামনে আবার আমাকে মানুষ দেখবে অন্যভাবে। টেলিভিশন-সিনেমায় আমি সোলায়মান হয়ে আসছি। এই ভিন্ন ভিন্নভাবে নিজেকে তুলে ধরার জন্য কঠিন অনুশীলন করতে হয়েছে।
সিনেমায় নিজেকে বিভিন্নভাবে আনা যায় হয়তো, কিন্তু নাটকে কোনো ভিন্নতা খুঁজে পাই না। এটা কেন?
কারণ হয়তো অনেক। আবার দেখা যাবে কোনো কারণই নেই। ব্যাপারটা হলো এ রকম যে, এখন অনেক চ্যানেল। শিল্পী কম। ফলে অনেক কাজ করতে হচ্ছে। প্রতিদিনই কোনো না কোনো টিভিতে নাটক থাকছে। আমাকে নিয়ে যাঁরা নাটক নির্মাণ করেন, তাঁরা গ্রামের গল্প নিয়ে আসেন আমার কাছে। এ জন্য মনে হয় যে আমি বোধহয় একই রকম চরিত্রে কাজ করছি। আসলে কিন্তু ব্যাপারটা তা নয়।
ব্যাপারটা তাহলে কী?
ব্যাপারটা হলো আমরা যাঁরা সমালোচনা করি, তাঁরা কোনো নাটক পুরোপুরি না দেখেই বলে থাকি যে চঞ্চল তো টাইপড হয়ে গেছে। ও একই রকম কাজ করে। এখান থেকে বেরোতে পারছে না। কিন্তু আমাকে একটা নাটকের কথা বলুক যে সেই নাটকে আমি আগের নাটকগুলোর মতো কাজ করেছি।
এখানে দ্বিমত পোষণ করব। আপনাকে ‘সাকিন সারিসুরি’ বা ‘জামাই মেলা’ নাটক থেকে খুব বেশি কি আলাদা করতে পারি আমরা? আবার এটা তো মানবেন যে বৃন্দাবন দাসের বেশির ভাগ নাটকে আপনাকে একই রকমভাবে কাজ করতে দেখা যায়।
আপনি আমার দুটি নাটকের কথা বললেন। অনেক কাজ করি। তার মধ্যে দু-একটা কাজ তো এ রকম হতেই পারে। তার মানে এই নয় যে আমি একটা ঘরানার মধ্যে আবদ্ধ হয়ে গেছি। বরং বলব যে আমি চঞ্চল নিজেকে নিয়ে সবচেয়ে বেশি পরীক্ষামূলক কাজ করতে আগ্রহ দেখাই। নতুন একজন পরিচালকের কাজ করতে বেশি উৎসাহ দেখাই। বৃন্দাবন দাসের নাটকের গল্পগুলো এক রকম, তাই সেগুলো এ রকম মনে হতে পারে।আবার যখন অন্য নাট্যকারের কাজ করি, তখন সেখানে কিন্তু বৃন্দাবনের কাজের সঙ্গে মিল থাকে না। তাহলে কীভাবে আমার সব কাজই এক রকম হলো, বলেন?
এটা তো মানবেন যে চ্যানেলের কাজের চাপে আপনারা এখন সময়ও তেমন একটা বের করতে পারেন না। আজ পাবনা তো কাল পুবাইল। অথচ শুটিংয়ের আগে আপনি জানেনও না যে কী কাজটা করছেন? ক্যামেরার সামনে দাঁড়ানোর আগে আপনি স্ক্রিপ্ট পড়ছেন। এভাবে কি কাজ ভালো হয়?
আমি এটা মেনে নিচ্ছি। পাশাপাশি আপনাকে এ-ও জানাই যে আমার কাছে যত নাটকের অফার আসে, সেখান থেকে ৮০ ভাগ নাটককে না করে দিই। যে ২০ ভাগ নাটকে কাজ করছি, তাতেই এখন এমন অবস্থা হয়েছে যে মাসের ৩০ দিনই দেশের এক প্রান্ত থেকে আরেক প্রান্তে ছুটে বেড়াতে হচ্ছে। এর মধ্যেও দু-একটা খারাপ কাজ পড়ে যায়। সেই কাজগুলোর জন্য কথা শুনতে হয়। আর এটা ঠিক যে একটা নাটকের শুটিংয়ের আগে আমাদের মহড়া হওয়া দরকার। কিন্তু সেই সময়টা কে দেবে, বলেন? আমি একা দিলে কি হবে? আমার সঙ্গে অন্য শিল্পী যাঁরা আছেন, তাঁরাও তো ব্যস্ত। এখানে আমার একার কী করার থাকে?
তাহলে সেই কাজগুলো করছেন কেন?
প্রথমত, এটা আমার রুটি-রুজির উৎস।কিছু কাজ না করলেই পারি, কিন্তু তার পরও অনুরোধগুলো যে জায়গা থেকে আসে, সেগুলো আর না করে উপায় থাকে না। তবে নতুন বছরে আমি নিজেকে নিয়ে কিছু পরিকল্পনা করেছি। মাসে কাজ করব ২০ দিন। ১০ দিন কোনো কাজ নয়। নাটকের চিত্রনাট্য পড়ব। ভালোভাবে নিজেকে অভিনয়ের জন্য তৈরি করব। যে কাজ ভালো লাগবে না, সেগুলো করব না। আর অনুরোধের ঢেঁকি আর গিলব না।
এখন কী নিয়ে ব্যস্ত?
টিভি নাটকের কাজ নিয়ে ব্যস্ত রয়েছি। ২৬ ডিসেম্বর থেকে টেলিভিশনের কাজ করব। ১৪ জানুয়ারি এর কাজ শেষ হবে। আর এই মুহূর্তে আমার নাট্যদল আরণ্যক থেকে কলকাতার দুটি নাট্যোৎসবে যোগ দেওয়ার জন্য ব্যস্ত রয়েছি। ২৫ ডিসেম্বর দেশে ফিরব।
এত ব্যস্ততারও মধ্যেও কী করে মঞ্চে নিয়মিত কাজ করছেন?
মঞ্চ আমাকে সংস্কৃতিকর্মী হিসেবে জন্ম দিয়েছে। এখন আমি অভিনয়
করি। যেখান থেকে আমার জন্ম, সেই আরণ্যকের কথা কি আমি ভুলে যেতে পারি? এ জন্য যত কাজই থাকুক, কৃতজ্ঞতাবোধ বা দায়িত্ববোধ যা-ই বলেন, আমি আমার দলের সঙ্গে আছি এবং থাকব। এখান থেকে যে আনন্দ পাই, সেই আনন্দের কোনো সীমা নেই।
মঞ্চে আপনি অনেক প্রাণবন্ত।কিন্তু টিভি নাটকে অভিনয়ের সময় কি নিজেকে পুরোপুরি মেলে ধরতে পারেন?
দেখুন, আমরা শিল্পীরা কাদামাটি। আমাদের যেভাবে গড়াবেন, সেভাবেই বেড়ে উঠব। মঞ্চের নির্দেশনা থাকে এক রকম, সে জন্য সেখানে আমাকে একভাবে দেখেন কিন্তু টিভিনাটকের নির্দেশনা থাকে আরেক রকম, তাই সেখানে মঞ্চের মতো প্রাণবন্ত হয়তো মনে হয় না। তবে চেষ্টা করি একটু ভিন্নভাবে নিজেকে মেলে ধরতে।
আসাদুজ্জামান নূরদের পরে হাকিম, জাহিদ, তৌকীরদের আমরা দেখেছি। আপনি এবং মোশাররফ করিম এখন নতুন প্রজন্মের শিল্পী হিসেবে কাজ করছেন। তাঁদের স্থায়িত্বটা ছিল অনেক বেশি। আপনারা তাঁদের পথে চলতে পারছেন, নাকি পারছেন না?
তখন তো আসলে একটা টিভি চ্যানেল ছিল। এক প্রান্তিকে একটি করে ধারাবাহিক নাটক হতো। ফলে তাঁরা নিজেদের গুছিয়ে নিয়ে খুব সুন্দর করে কাজটা করতে পারতেন। এখন কি সেই সুযোগ আছে? তার পরও আমরা ভালো কাজ করেই কিন্তু আজকে এখানে অবস্থান করছি। তবে আমি নিজেকে কখনোই তারকা বলে মনে করি না। একজন অভিনয়শিল্পী আমি, এটাই আমার পরিচয়।
সব পেশাতেই প্রতিযোগিতা থাকে। আপনাদের পেশায় তো প্রতিযোগিতাটা অনেক বেশি। বলা হয়, মোশাররফ করিম এবং আপনার মধ্যেও সে রকম একটা প্রতিযোগিতা আছে। কিন্তু আপনাদের দুজনের মধ্যে যে মামা-ভাগনের সম্পর্ক গড়ে উঠেছে এবং যে আন্তরিকতা আমরা দেখি, এটা কি কৃত্রিম, নাকি বাস্তবেই আপনারা একে অন্যের শুভাকাঙ্ক্ষী?
অনেকেই এটা জানতে চায়। দেখুন, মোশাররফ এবং আমি দুজনই কাছাকাছি সময়ে বেড়ে উঠেছি। দুজনের সম্পর্কটা হচ্ছে তুইতোকারিতে। আপন মনে করে একে অন্যকে মামা ডাকি। দুজন অনেকগুলো কাজও করছি একসঙ্গে। কাজটা কতটা ভালোভাবে করা যায়, এ নিয়ে আমাদের কথা হয়, অনেক সময় তর্ক হয়। কিন্তু কখনোই আমাদের দুজনের মধ্যে প্রতিদ্বন্দ্বিতা হয়নি। কারণ, কেউই আমরা সেই মানসিকতার মানুষ নই। বরং কেউ যদি কারও ভালো খবর শুনি, তাহলে একে অন্যকে শুভেচ্ছা জানাই। কোনো কাজ যদি খারাপ হয়, তবে একে অন্যকে গালমন্দ করি। আমাদের সম্পর্কটা খুবই জোরালো।
বেসরকারি সংস্থা ব্র্যাকের পরিচালনা কমিটির সভায় যোগ দিতে সম্প্রতি ঢাকায় এসেছিলেন বলিউড অভিনেত্রী শাবানা আজমি। ফিরে যাওয়ার আগের দিন এই কিংবদন্তি মুখোমুখি হয়েছিলেন আনন্দের। সাক্ষাৎকার নিয়েছেন ইকবাল হোসাইন চৌধুরী

মনে রাখার মতো বহু চরিত্র আপনি করেছেন। অপেক্ষাকৃত সাম্প্রতিক সময়ে করা রোহিত রায়ের রাইস প্লেট নামের একটা স্বল্পদৈর্ঘ্য ছবিতে আপনার চরিত্রটি মনে পড়ছে। এই ছবিটা বলিউডে ব্যাপকভাবে আলোচিত হয়েছিল।
রোহিত আদতে একজন অভিনেতা। অভিনেতা থেকে নির্মাতা। দারুণ মেধাবী। ওর এই ব্রাহ্মণ নারী চরিত্রটার চেহারা নিতে আমাকে অনেক পরিশ্রম করতে হয়েছে। এই চরিত্রের সঙ্গে মানানসই শাড়ি, গয়না—সবকিছু ঘুরে ঘুরে আমি নিজেই কিনেছি। শুটিংয়ের দিন রেলস্টেশনে যাওয়ার পর হয়েছে কি, শোনো—আমি স্টেশনে বসে আছি। এর মধ্যে কয়েকটা তামিল মেয়ে এসে আমার সঙ্গে তামিল ভাষায় কথা বলতে শুরু করেছে। ওরা আমাকে চিনতেই পারেনি। ভেবেছে, আমি ওদেরই মতো একজন। তো আমার মনে হয় যে আমার পরিশ্রম মাঠে মারা যায়নি। সমালোচকেরা এই চরিত্রটার ব্যাপক প্রশংসা করেছে। দর্শকেরাও এই ছবি খুব পছন্দ করেছে।
আপনি এবারে ব্র্যাকের একটি সভায় যোগ দিতে ঢাকা এসেছেন...
হ্যাঁ। আমি ব্র্যাকের পরিচালনা কমিটির একজন সদস্য। প্রতি বছরে একবার অন্তত আমাদের একসঙ্গে বসতে হয়। সারা পৃথিবী জুড়ে ব্র্যাক স্বনামধন্য একটা প্রতিষ্ঠান। দারিদ্র্য দূরীকরণ এবং মেয়েদের ক্ষমতায়নে তারা অসাধারণ কাজ করছে। ব্র্যাকের সঙ্গে থাকতে পেরে নিজেকে আমি অনেক সৌভাগ্যবান মনে করছি।
ঢাকা কেমন লাগছে?
আমি এর আগেও বেশ কয়েক বার ঢাকায় এসেছি। বাাংলাদেশের সঙ্গে আমার বাবা কাইফি আজমির খুব ভালো সম্পর্ক ছিল। নানা দিক দিয়ে তিনি বাংলাদেশের খুব ঘনিষ্ঠ ছিলেন। বাংলাদেশের মুক্তিযুদ্ধ নিয়ে একটি কবিতাও তিনি লিখেছিলেন। আমি তাঁর মেয়ে হিসেবে সুসম্পর্কের এই ধারাটাকে আরও সামনে এগিয়ে নিতে চাই। ঢাকায় অনেক মুক্তমনা শিল্পী, বুদ্ধিজীবী আছেন। আমি বাংলাদেশি একটা ছবিতে অভিনয়ও করেছি। ছবিটার নাম মেঘলা আকাশ। আমি যখনই ঢাকা আসি মানুষের অফুরন্ত ভালোবাসা পাই।
এখানকার মানুষের আন্তরিকতা আর ভালোবাসার কোনো তুলনা হয় না।
ঢাকার কী ধরনের খাওয়াদাওয়া আপনার পছন্দ?
আমি এই মুহূর্তে ডায়েট করছি (হাসি)। এখানকার খাবারের মধ্যে শিঙাড়া আমার বেশ পছন্দ। গুলশানে রাস্তার পাশের একটা দোকান থেকে আমি কিনি। আর বিশেষ খাবারের মধ্যে আছে কাচ্চি বিরিয়ানি। ঢাকায় এলে কাচ্চি বিরিয়ানি আমার চাই-ই চাই।
বাংলাদেশের সিনেমা নিয়ে আপনার ধারণা কেমন? দুই দেশের মধ্যে সাংস্কৃতিক আদান-প্রদানটা কেমন হওয়া উচিত বলে মনে করেন?
আমি আসলে এ দেশের ছবি খুব বেশি দেখিনি। এখানকার খুব ভালো একজন নির্মাতা (তারেক মাসুদ) কিছুদিন আগে সড়ক দুর্ঘটনায় মারা গেছেন। তাঁকে আমি চিনতাম। আমার যেটা মনে হয়, বাংলাদেশ ও ভারতে প্রচুর যৌথ প্রযোজনার ছবি হওয়া দরকার। এটা দুই দেশের সম্পর্ক উন্নয়নেও খুব ভালো একটা মাধ্যম হতে পারে। ইউরোপের দেশগুলো (ইউরোপিয়ান ইউনিয়ন) যদি এক হয়ে কাজ করতে পারে, তাহলে আমরা পারব না কেন। পারস্পরিক সহযোগিতা, বন্ধুত্ব—এসবের কোনো বিকল্প হয় না। আর শিল্পের কোনো সীমানা থাকাটা কখনোই উচিত নয়।
আপনি অভিনেত্রী হিসেবে দারুণ সফল। কিন্তু আমার মনে হয়, একটা সময় আপনি অভিনয় থেকে কিছুটা হলেও মনোযোগ সরিয়ে নিয়েছেন। সমাজকর্মের দিকে বেশি মনোযোগ দিয়েছেন। এটা কি ইচ্ছা করেই?
আমি খুব উদারমনা একটা পরিবার থেকে এসেছি। আমি এই বিশ্বাস নিয়েই বড় হয়েছি—শিল্প সমাজ উন্নয়নের একটি ভালো হাতিয়ার। আমার মা একজন মঞ্চ অভিনেত্রী। আমার বাবা একজন কবি। তাঁরা দুজনই খুব সমাজ ও রাজনীতিসচেতন মানুষ। কাইফি আজমির মেয়ে হিসেবে তাঁর কিছুটা ছায়া তো আমার মধ্যে থাকবেই। আমি নিজের অভিনয় পেশাকে একটি মহৎ উদ্দেশ্যে কাজে লাগাতে চেয়েছি।
একজন অ্যাকটিভিস্ট হওয়ার সবচেয়ে কঠিন অংশটা কী?
আসলে প্রশ্নটা খুব জটিল। আমি একজন প্রশিক্ষিত অভিনেত্রী। আমার কিছু বিশেষ রাজনৈতিক আদর্শ আছে। একজন চলচ্চিত্র অভিনেত্রীর পক্ষে মানুষের খুব কাছাকাছি যাওয়াটা সহজ নয়, যেটা একজন অ্যাকটিভিস্ট পারে।
আমি যখন এই কাজটা শুরু করেছি, শুরুতে মানুষ কিছুটা অবাক হয়েছে। তারা বুঝতে পারেনি আমি ঠিক কী করতে যাচ্ছি। অনেকে হয়তো ভেবেছে, এটা স্রেফ একটা লোক-দেখানো ব্যাপার। এর সমাধানটাও আমি জানতাম। সেটি হচ্ছে, নিরলসভাবে ভালো কাজ করে যাওয়া। বছর বিশেক আগে, আমি একবার অনশন ধর্মঘট করেছিলাম। আমি মুম্বাইয়ের রাস্তায় ছিলাম টানা পাঁচ দিন। আমার মনে হয়, এখনকার বলিউডের অভিনেতারা তাঁদের সামাজিক দায়বদ্ধতার ব্যাপারে অনেক বেশি সচেতন। আমির খানের নাম আমি বিশেষ করে বলব। সে দেখিয়েছে, সে মানুষের জন্য কিছু করতে চায়। অন্তত তার মনটা ঠিকঠাক আছে। নার্গিস, সুনীল দত্ত, দিলীপ কুমাররাও মানুষের জন্য অনেক কাজ করেছেন। আমার মনে হয় চিত্রতারকাদের এই দায়বদ্ধতাটা থাকা উচিত।
আপনি এই মুহূর্তে দুটো ছবিতে কাজ করছেন। দুটো ছবিই বহুল প্রতীক্ষিত।
আমি দুটো ছবিতে কাজ করছি। একটি দীপা মেহতার মিডনাইটস চিলড্রেন। সালমান রুশদীর উপন্যাস অবলম্বনে তৈরি হচ্ছে ছবিটা। অন্যটি মীরা নায়ারের দ্য রিলাকট্যান্ড ফান্ডামেন্ডালিস্ট। দুটো ছবিই আগামী বছর মুক্তি পাবে। দুটো ছবিই ইংরেজি।
আপনি অনেক আর্ট ফিল্ম করেছেন। বাণিজ্যিক ছবিও করেছেন। ব্যক্তিগতভাবে কোন ধরনের ছবি পছন্দ করেন?
আমি মনে করি, মূলধারার ছবি, মানে বাণিজ্যিক ছবিতে অভিনয় করাটা অনেক কঠিন। কারণ, এখানে অনেক সময় এমন কিছু করতে হয়, যেটা হয়তো বাস্তবে খুব কদাচিৎ ঘটে। পরবরিশ ছবির একটা দৃশ্যের কথা মনে পড়ছে। ওখানে আমাকে দড়ি দিয়ে ঝুলিয়ে দেওয়া হয়েছিল। নিচে পানি, সেখানে আবার ভয়ংকর সব কুমির ঘুরে বেড়াচ্ছে। এগুলো খুব চরম পরিস্থিতি। আর আর্ট ফিল্ম সব সময় জীবনের অনেক কাছাকাছি থাকে। সেদিক থেকে আর্ট ফিল্ম করাটা অনেক সহজ।
একজন সমাজকর্মী হিসেবে নিজেকে কীভাবে মূল্যায়ন করবেন?
আমি সব সময় আশাবাদী একজন মানুষ। আমার বাবা একটা কথা বলতেন, যেটাকে আমি মূলমন্ত্র হিসেবে নিয়েছি। তিনি বলতেন, ‘পরিবর্তন আনার জন্য তোমাকে ক্রমাগত কাজ করে যেতে হবে। তোমার জীবদ্দশায় হয়তো পরিবর্তন আসবে না। কিন্তু তোমাকে মন থেকে বিশ্বাস করতে হবে পরিবর্তন সম্ভব। পরিবর্তন সব সময়ই একটা লম্বা সফর।’
আপনার বিবেচনায় বাংলাদেশের সবচেয়ে ভালো দিক কী?
এখন মাতৃস্বাস্থ্য আমার সবচেয়ে বড় চিন্তার বিষয়। আমি বস্তিতে আর গ্রামে মাতৃস্বাস্থ্য নিয়ে কাজ করছি। বাংলাদেশ নারী স্বাস্থ্যের জন্য বাজেটের ভালো একটি অংশ বরাদ্দ করেছে। আর এই হারটা ভারতের চেয়ে বেশি। এটা আমার কাছে খুব একটা বড় ব্যাপার বলে মনে হয়।


চারটি ১০০ কোটি রুপির ছবি, অন্যান্য বছরের তুলনায় হিটের গ্রাফ ঊর্ধ্বমুখি—সব মিলিয়ে ২০১১ সালটা বলিউডের তারকাদের জন্য মন্দ যায়নি। তার পরও যোগ-বিয়োগের অঙ্কে আলোচিত পাঁচ তালিকায় জায়গা হয়নি নন্দিতা দাশ, জুহি চাওলা, মনীষা কৈরালা, রানী মুখার্জি, প্রিয়াঙ্কা চোপড়া, লারা দত্ত, দীপিকা পাড়ুকোন, সোনম কাপুর, আনুশকা শর্মা, জেনেলিয়া, জ্যাকলিন ফার্নান্দেজ, কালকি, মাহি গিলদের। যদিও তাঁদের প্রত্যেকেই সমালোচক কিংবা আমজনতার হাততালি কুড়িয়েছিলেন এ বছর। তবে শুধু সমালোচকধন্য অভিনয় কিংবা বক্স অফিস সাফল্য নয়, সারা বছর পর্দা ও পর্দার বাইরে তুমুল আলোচনার কেন্দ্রবিন্দু হয়েছিলেন পাঁচ তারকা, তাঁদের নিয়ে এই প্রতিবেদন—

বিদ্যা বালান
জনপ্রিয় নায়িকার সিংহাসন নিয়ে হয়তো কারিনা-ক্যাটরিনা ব্যস্ত, তবে বিদ্যা বালান ক্যারিয়ারের সেরা অভিনয় দেখিয়ে এ বছর ছাড়িয়ে গেছেন অন্য সবাইকে। পরপর দুই বছর: পা, ইশকিয়া পুরস্কার তুলে দিয়েছিল বিদ্যার হাতে। আর এ বছর দুটি ছবি: নো ওয়ান কিলড জেসিকা, দ্য ডার্টি পিকচার বিদ্যাকে এনে দেবে সমালোচক এবং জনপ্রিয় অভিনেত্রীর সব কটি পুরস্কার—এমনটি মনে করছেন বলিউডসংশ্লিষ্ট সবাই। বিস্ময়কর হলেও সত্যি, নায়িকাকেন্দ্রিক এ ছবি দুটি মাতিয়ে দিয়েছে বক্স অফিস। ২২ কোটি রুপির দ্য ডার্টি পিকচার দুই সপ্তাহে ঘরে তুলেছে ৬৯ কোটি রুপি! দ্য ডার্টি পিকচার-এ বিদ্যার অভিনয় যতটা সমাদৃত হয়েছে, ২০১১ সালে অন্য কোনো অভিনেত্রী এতটা সাফল্য পাননি। ছবির প্রচারণার জন্য এহেন টিভি শো কিংবা ইভেন্ট নেই, যেখানে বিদ্যা চোখ ধাঁধানো রঙিন শাড়ি পরে যাননি। ইউটিভির সিদ্ধার্থ রায় কাপুরের সঙ্গে প্রেম, সিল্ক চরিত্রের জন্য ১২ কিলো ওজন বাড়ানো—সব মিলিয়ে বিদ্যাই ছিলেন ‘টক অব ২০১১’!

কারিনা কাপুর
যুক্তিতর্কে ক্যাটরিনাকে পেছনে ফেলে বিশ্লেষকদের কাছে কারিনাই এগিয়ে গেছেন কয়েকগুণ। সর্বকালের সবচেয়ে বেশি (চারটি) ১০০ কোটি রুপি রয়েছে কারিনার ঝুলিতে। যার মধ্যে ২০১১ সালেই মুক্তি পেয়েছে দুটি ছবি—বডিগার্ড, রা ওয়ান। হোক না দুটি ছবিই নায়কপ্রধান, কিন্তু এ দুই ছবির সাফল্যের কারণেই তো প্রযোজকদের লম্বা লাইন পড়েছে কারিনার বাড়িতে। আসন্ন ফেব্রুয়ারিতে বিয়ে করবেন কি করবেন না, ঐশ্বরিয়ার প্রস্থানের পর কারিনা হিরোইন ছবিটি করবেন কি করবেন না, রেকর্ড সাত কোটি রুপি পারিশ্রমিক নেবেন কি নেবেন না, মাদাম তুসোতে মোমের মূর্তি—সব মিলিয়ে ২০১১ সাল ছিল কারিনার দখলে। ভাগ্য সুপ্রসন্ন থাকলে বডিগার্ড-এর জন্য দু-একটা পুরস্কারও পেয়ে যেতে পারেন কারিনা। ইতিমধ্যে ‘বিগ স্টার সিনে অ্যাওয়ার্ড’ প্রাপ্তি সেই সম্ভাবনারই জন্ম দিয়েছে।

ক্যাটরিনা কাইফ
বিদ্যা, কারিনার মতো ক্যাটরিনারও এ বছর সাফল্যের হার শতভাগ। জিন্দেগি না মিলেগি দোবারা ৯২ কোটি রুপি ঘরে তুলেছে আর মেরে ব্রাদার কি দুলহান সব মিলিয়ে হিট। গুগল, এমএসএন, ইয়াহুতে এ বছর আন্না হাজারে কিংবা শাহরুখ-সালমান-কারিনাদের ছাপিয়ে ক্যাটরিনাকেই বেশিসংখ্যক ইন্টারনেট ব্যবহারকারী খুঁজেছেন। যেকোনো জরিপে ক্যাটরিনাই সেরা আবেদনময়ী নায়িকার তালিকায় শীর্ষে অবস্থান করছেন। তার পরও এ বছর বিদ্যার মতো তাক লাগানো অভিনয় কিংবা কারিনার মতো ১০০ কোটি রুপির ছবি নেই ক্যাটরিনার ঝুলিতে। জিন্দেগি না মিলেগি দোবারা ছবিটিও আবার নায়কপ্রধান। তবে দুই ছবিতেই ক্যাটরিনার অভিনয় উত্তোরণ প্রশংসিত হয়েছে। বছরের একদম শেষে অগ্নিপথ-এর চিকনি চামেলি দিয়ে তাণ্ডব রচনা করছেন বটে, তবে এর হিসাব হবে ২০১২ সালে। সালমান খান-রণবীর কাপুরের সঙ্গে সম্পর্ক থাকা না-থাকা নিয়ে আলোচনায় ছিলেন বছরজুড়ে।

কঙ্গনা রনৌত
বছরের সর্বাধিক (পাঁচটি) ছবির নায়িকা কঙ্গনা রনৌত। ২০১১ সাল ছিল কঙ্গনার নিজেকে বদলে ফেলার বছর। দুটি হিট ছবি—তনু ওয়েডস মনু, ডাবল ধামাল ঝুলিতে ভরেছেন কঙ্গনা। এর মধ্যে তনু ওয়েডস মনু কঙ্গনার অবস্থানকে শক্ত করেছে কয়েকগুণ। গেম, রাসকেলস, মিলে না মিলে হাম-এর পরিণাম ভরাডুবি, তবে তাতে কঙ্গনার ক্ষতি হয়নি বিন্দুমাত্র। তাঁর হাতে আছে প্রায় অর্ধডজনের বেশি ছবি, যার মধ্যে কৃষ ৩, তনু ওয়েডস মনু ২, ইশকিয়া ২ উল্লেখযোগ্য। লন্ডনের শল্যচিকিৎসকের সঙ্গে সম্পর্ক গড়ে নতুন করে আলোচনায় এসেছেন কঙ্গনা।

অসিন
কারিনার পর অসিনই একমাত্র অভিনেত্রী, যার ঝুলিতে আছে জোড়া ১০০ কোটি রুপি ছবি। ২০০৮-এ গজনি। এ বছর রেডি। দুটি ছবিই নায়কপ্রধান। কিন্তু তাতে কী? অসিনের অভিনয়ের নিন্দা করেননি কেউই। বছরে একটি মাত্র ছবি, সেটাও ব্লকবাস্টার হিট। সব মিলিয়ে আবারও শতভাগ সাফল্য পেলেন অসিন। যার কল্যাণে ফিল্মগ্রাফিতে যুক্ত হয়েছে হাউসফুল ২, বোল বচ্চন-এর মতো ছবি।
রুম্মান রশীদ খান
[সূত্র: বক্স অফিস ইন্ডিয়া, কোইমোই]


রাজধানীর গুলশানে একটি গয়নার দোকান উদ্বোধন করতে ১৬ ডিসেম্বর ঢাকায় আসেন বলিউড তারকা সুস্মিতা সেন। এটি ছিল সাবেক এই বিশ্বসুন্দরীর প্রথম বাংলাদেশ সফর। তাঁর সঙ্গে আরও ছিলেন ২০০৭ সালে ‘সা রে গা মা পা চ্যালেঞ্জ’ প্রতিযোগিতার চ্যাম্পিয়ন অনীক ধর। দোকান উদ্বোধনের ফাঁকে প্রথম আলোর সঙ্গে আলাপচারিতায় বলেন নানা কথা। তারই অংশবিশেষ তুলে ধরেছেন মনজুর কাদের

প্রথমবারের মতো বাংলাদেশে এলেন, অনুভূতিটা কেমন?
আমার আসলে মনেই হচ্ছে না বাইরের কোনো দেশে এসেছি। এখানকার সবাই আমাকে এমনভাবে দিদি দিদি বলে ডাকছে—আমার মনে হচ্ছে, নিজের দেশেই আছি। বাইরের একটি দেশ হিসেবেও আমি নিজেকে এখানে অনেক বেশি নিরাপদ মনে করছি। আমার খুবই ভালো লাগছে বাংলাদেশ
বাংলাদেশ সম্পর্কে আপনি কি আগে থেকে কিছু জানতেন?
ঢাকায় আমার সঙ্গে আমারই একজন ঘনিষ্ঠ বন্ধু এসেছে। সে আমাকে বাংলাদেশ সম্পর্কে অনেক কিছুই বলেছে। এর আগেও অবশ্য আমার সঙ্গে অনেক বাংলাদেশির কথা হয়েছে। আমার বেশ কয়েকজন বাঙালি বন্ধুও আছে। বাংলাদেশের মানুষের আতিথেয়তার কথা আমি তাদের মুখে শুনেছি। তা ছাড়া আজ ১৬ ডিসেম্বর বাংলাদেশের জন্য একটি মহান দিন। এ দিন বাংলাদেশ স্বাধীনতা যুদ্ধে বিজয় পেয়েছে। আমি খুবই কৃতজ্ঞ, এমন একটি দিনে বাংলাদেশে আসতে পেরে।
বাংলাদেশে চলচ্চিত্রে অভিনয় করতে না এসে এলেন গয়নার দোকান উদ্বোধন করতে...
বাংলাদেশে আমার আসার ইচ্ছেটা অনেক দিনের। কিন্তু কোনোভাবেই সুযোগ মিলছিল না। বাংলাদেশের চলচ্চিত্রে অভিনয়ের প্রস্তাব এখনো কেউ আমার কাছে নিয়ে আসেনি। বাংলাদেশ থেকে প্রথমেই গয়নার দোকান উদ্বোধনের প্রস্তাবটাই এসেছে। তাই আসার সুযোগটা হাতছাড়া করতে চাইনি। আমি তো আসলে অভিনেত্রী। অভিনয় করাই তো আমার কাজ। বাংলাদেশের চলচ্চিত্রে অভিনয়ের কোনো প্রস্তাব যদি আসে, তাহলে নির্দ্বিধায় কাজ করব।
কিন্তু আপনারা যে সম্মানী পান, আমাদের প্রযোজকদের তো সে রকম বেশিবাজেট থাকে না।
বাংলাদেশের সঙ্গে আমার সম্পর্কটা হবে আত্মার, অর্থের নয়।
বাংলাদেশের চলচ্চিত্র সম্পর্কে কোনো ধারণা আছে?
আমি সব ধরনের চলচ্চিত্র দেখি। হোক সেটা বাংলা, হিন্দি, ইংরেজি, স্প্যানিশ, তামিল—সব। বাংলাদেশের চলচ্চিত্র কলকাতা কিংবা মুম্বাইয়ে বসে দেখার সুযোগ নেই। তবে প্রেম করেছি বেশ করেছি নামের ছবিটি ডিভিডিতে দেখেছি। খুব ভালো লেগেছে। ঢাকায় আসার পরও দু-একজনের সঙ্গে এ ছবিটি নিয়ে আলোচনা হয়েছে।
আপনার বাংলা শুনে জানতে ইচ্ছে করছে, আপনি কোন বাংলার মানুষ। এপার বাংলা না ওপার বাংলা?
(সুস্মিতা সেন একটু ভাবলেন)। আমি বাংলার মেয়ে। এপার বাংলা, ওপার বাংলাটা জানি না। আমার বাবা বিমানবাহিনীতে চাকরি করতেন। ছোটবেলা থেকেই বাবা আমাকে শিখিয়েছেন, যেখানেই যা-ই না কেন, পরিচয়পর্বে একটি কথাই বলব, আমি বাঙালি, আমি বাংলার মেয়ে। বাঙালি নিয়ে ‘ঘটিবাটি’, ‘বাঙাল’ ইত্যাদি শব্দগুলো আমার জানা আছে। তবে আমার কথা একটাই—আমি বাংলার মেয়ে।
একমাত্র বাঙালি হিসেবে আপনি ‘মিউ ইউনিভার্স’ হওয়ার গৌরব অর্জনের ব্যাপারটি আপনার কেমন লেগেছে?
এটা ভাবতেই অন্য রকম একটা অনুভূতি। ‘মিউ ইউনিভার্স’ হওয়ার গৌরব ভোলার মতো নয়।
বাংলাদেশে আবার কবে আসবেন?
আপনারা যখন ডাকবেন। সত্যি কথা বলতে কি, বাংলাদেশ সম্পর্কে আমি যা শুনেছি, তার চেয়ে অনেক বেশি পেয়েছি। ডাকলেই আমি আবার চলে আসব।
মারদাঙ্গা অ্যাকশন, ন্যাকা ন্যাকা প্রেম, কাতুকুতু হাসি—বছরজুড়ে সবই হয়েছে। এবার বছরের শেষে বৃত্তটা পূরণ করতেই যেন হাজির খোদ শার্লক হোমস! বিশ্বের গোয়েন্দাদের কুলশিরোমণি হোমসের নতুন ছবি মুক্তি পেয়েছে গত সপ্তাহে। এবার পরিচালক গাই রিচি, ছবির নাম শার্লক হোমস: অ্যা গেম অব শ্যাডোস।
ম্যাডোনার সাবেক স্বামী রিচি হয়তো ম্যাডোনাকে দেওয়া অনেক কথাই রাখতে পারেননি আট বছরের দাম্পত্য জীবনে। তবে ভক্তদের দেওয়া কথাটা ঠিকই রাখলেন। ২০০৯ সালে মুক্তি পেয়েছিল সিরিজের প্রথম ছবি শার্লক হোমস। মুখ্য চরিত্রে দুর্দান্ত অভিনয় করেছিলেন রবাট ডাউনি জুনিয়র। হোমসের সহকারী ড. ওয়াটসনের চরিত্রেও মাতিয়ে দিয়েছিলেন জুড ল। অ্যাভাটার-এর দাপটের পরও শার্লক হোমস বেশ পাল্লা দিয়ে গিয়েছিল বক্স অফিসে। তখনই রিচি কথা দিয়েছিলেন, ছবির সিক্যুয়েল আসবে শিগগিরই। সেটাই এল বড়দিনের আগাম উপহার হয়ে। এবারও কিন্তু বড় ছবির সঙ্গেই পাল্লা দিতে হবে শার্লক হোমসকে। কারণ একই সময় মুক্তি পেল মিশন ইম্পসিবল সিরিজের চতুর্থ ছবি গোস্ট প্রটোকল।
এবারও কাহিনিতে থাকছে সাসপেন্সের ধাঁধা। থাকছে রোম শিউরে ওঠা রোমাঞ্চও। প্রথম ছবির মতো এই সিক্যুয়েলেও শার্লক হোমসের স্রষ্টা স্যার আর্থার কোনান ডয়েলের কোনো গল্পের কাছে হাত পাতেননি পরিচালক। কেবল নেওয়া হয়েছে চরিত্রগুলো। থাকছে ২২১বি বেকার স্ট্রিটও। কাহিনির প্রয়োজনে এসেছে নতুন কিছু চরিত্র। তবে হোমস আর তাঁর মূল শত্রু প্রফেসর মরিয়ার্টি—এই দ্বৈরথ ধরে রাখা হয়েছে এই ছবিতেও। দুজনে যেন ‘কেহ কারে নাহি জিনে সমানে সমান’। প্রথম ছবিতে তাও জট পাকিয়ে ওঠা রহস্যের সুতো হোমস খুলতে পেরেছিলেন বিস্তর ঘাম ঝরিয়ে। এবার পারবেন? এবার নাকি রহস্যের সুডুকু মেলানো ভীষণ চ্যালেঞ্জ হয়ে আসছে তাঁর জন্য!
ছবির স্বার্থেই গোয়েন্দা কাহিনিনির্ভর ছবির মূল গল্প খুব একটা প্রকাশ করা হয় না। এ নিয়ে চলে লুকোছাপা। তবে সেটা তো আর লুকিয়েও রাখা যায় না। হলিউডি সাংবাদিক মহলেও তো গণ্ডাখানেক ‘হোমস’ আছেন। তাঁরাই ফাঁস করেছেন ছবির গল্প। তাঁদের কাছ থেকেই খবর মিলেছে, এবার নাকি বুদ্ধির দৌড়ে হোমসকে ঘোল খাইয়ে ছাড়বেন মরিয়ার্টি!
এবারও ছবির গল্প শুরু হবে একটা সন্দেহজনক মৃত্যু দিয়ে। সেই মৃত্যু আবার অস্ট্রিয়ার যুবরাজের! প্রাথমিক তদন্তে পুলিশ এই সিদ্ধান্তে আসবে, এটা আসলে আত্মহত্যা। কিন্তু হোমসের নাকে ঠিকই ধরা দেবে রহস্যের গন্ধ। একসময় হোমস বুঝতে পারবেন, এই হত্যার পেছনে আছে আসলে মরিয়ার্টিই, যাকে বলা হয় অপরাধ জগতের নেপোলিয়ন। আরও ভয়ংকর দুঃসংবাদ পাবেন হোমস। ইউরোপজুড়েই এমন বেশ কয়েকটি হত্যাকাণ্ড ঘটানোর ঘৃণ্য পরিকল্পনার নীল ছক কষেছে মরিয়ার্টি।
শেষ পর্যন্ত আসলে হোমস, ওয়াটসন আর হোমসের ভাই মাইক্রফট—তিনজনে মিলে বের হবেন ইউরোপ অভিযানে। লক্ষ্য মরিয়ার্টির ঘৃণ্য চক্রান্ত মাটি করে দেওয়া। সেই অভিযানে হোমসের যে জয় হবে, তা তো অনুমান করে নেওয়াই যায়। প্রশ্ন হলো, মরিয়ার্টির সঙ্গে এবার হোমসের লড়াইটা কি হবে মুখোমুখি?
প্রথম ছবির প্রায় পুরোটাজুড়েই ছিল মরিয়ার্টির অদৃশ্য উপস্থিতি। থেকেও ছিলেন না ভিলেনকুল শিরোমণি। প্রথম ছবিতে দেখাও যায়নি তাঁকে। তবে এটা পরিচালক বুঝিয়ে দিয়েছেন, আড়ালে থেকে কলকাঠি নাড়ছেন। তবে অ্যা গেম অব শ্যাডোস-এ দেখা মিলবে তাঁর। মরিয়ার্টি চরিত্রে অভিনয় করেছেন জ্যারেড হ্যারিস।
প্রথম ছবির মতো এটাও নিশ্চিত সাফল্য পাবে, তাতে সন্দেহ নেই। কিন্তু প্রথম ছবি মুক্তির পর সমালোচকেরা যেসব প্রশ্ন তুলেছিল, এবারও সেগুলো উঠে আসছে। প্রথম কথা হলো, হোমসের চরিত্র চিত্রায়ন। রিচি স্পষ্ট করেই জানালেন, এই হোমস কোনান ডয়েলের আঁকা হোমস নয়। ওই হোমসের অনুপ্রেরণায় তৈরি।’ প্রথম ছবিটা যদি দেখে না থাকেন, বড় বিনোদন থেকে বঞ্চিত হয়েছেন। পারলে এখনই দেখে ফেলুন। সিরিজের দ্বিতীয় ছবিটা তো মাত্রই মুক্তি পেল, বাংলাদেশের দর্শকদের দেখার সুযোগও নিশ্চয়ই আসবে শিগগিরই।
রাজীব হাসান
এলএ টাইমস অবলম্বনে


« আগের সংবাদ পরের সংবাদ»

১. শার্লক হোমস: এ গেম অব শ্যাডোস
২. অ্যালভিন অ্যান্ড দ্য চিপমাংকস: চিপরেকড
৩. মিশন: ইমপসিবল- গোস্ট প্রটোকল
৪. নিউ ইয়ার’স ইভ
৫. দ্য সিটার
৬. টোয়াইলাইট সাগা: ব্রেকিং ডন
পার্ট ওয়ান
৭. হুগো
৮. আর্থার ক্রিসমাস
৯. দ্য মাপেটস
১০. ইয়াং অ্যাডাল্ট
শার্লক হোমস: এ গেম অব শ্যাডোস
ধুরন্ধর অপরাধী প্রফেসর মরিয়ার্টির সঙ্গেই এবার টক্কর দিতে হবে শার্লক হোমসকে। অস্ট্রিয়ার রাজপুত্র মারা গেছেন। তথ্যপ্রমাণ বলছে এটা আত্মহত্যা। কিন্তু হোমস বুঝে ফেলেছে খুন করা হয়েছে রাজপুত্রকে। আর এতে হাত আছে মরিয়র্টিরই।
অভিনয়: রবার্ট ডাউনি জুনিয়র, জুড ল, র‌্যাচেল ম্যাক অ্যাডামস।
পরিচালনা: গাই রিচি।
সূত্র: রটেন টমাটোস


জয় শাহরিয়ার

ছবি: আনন্দ

ভরদুপুর। হাতিরপুলের কোনো এক রাস্তা। চীনা মুঠোফোনে ‘সত্যি বলছি তোমাকে আর ভালোবাসি না’ গানটি শুনছে কোনো এক পথশিশু। পাশ দিয়ে যাওয়ার সময় টি-শার্টের ওপর গামছা ঝোলানো একজন এগিয়ে এলেন। জিজ্ঞাসা করলেন, কার গান এটি। পথশিশুর উত্তর, ‘জয় নামে একজনের। গানডা ভালো না, ভাই?’ বলেই উত্তরের প্রত্যাশা না করে এবং টি-শার্ট পরা লোকটিকে রীতিমতো পাত্তা না দিয়ে গটগট করে চলে গেল। ততক্ষণে টি-শার্ট পরা ব্যক্তির মুখ ভরা বিস্ময় মাখানো হাসি। তাঁর গানও তাহলে লোকে এত আগ্রহ করে শোনে!
‘সত্যি বলছি’ গানটি সত্যিকারভাবেই একজনের জীবনের মোড় ঘুরিয়ে দিল। ছেলেটির পুরো নাম জয় শাহরিয়ার।
গানের সঙ্গে জয় শাহরিয়ার এর সখ্য ছোটবেলা থেকে। চার বছর বয়স থেকে তিনি গান করতেন সূর্যমুখী শিশু-কিশোর সংগঠনে। এই সংগঠনের প্রতিষ্ঠাতা তাঁর মা। ‘বাড়িতে বড় বোন গান শিখতেন। কিছুদিন তাঁর পাশে বসে গান শিখেছি। এ ছাড়া দোলনচাপা প্রতিষ্ঠানে ওস্তাদ সোহরাব হোসেন এবং এম এ মান্নানের কাছে নজরুলসংগীতও শেখা হয়েছে। তবে পপ বা রক গানের প্রতি আকর্ষণ জন্মায় নব্বইয়ের দশকে বাংলাদেশের ব্যান্ডগুলোর গান শুনে। ওই সময়টা ছিল বাংলাদেশের ব্যান্ড ইতিহাসের স্বর্ণযুগ। সেটার প্রভাবেই হয়তো নবম শ্রেণীতে পড়ার সময় থেকে বন্ধুরা মিলে জ্যাম করা শুরু করলাম। এসএসসি পরীক্ষার পর নির্ঝর নামের একটি ব্যান্ডও গড়ে তুলি।’ বলছিলেন জয়। ২০০৬ সালে বাজারে আসে নির্ঝরের প্রথম অ্যালবাম স্বপ্নঘুড়ি। এর মধ্যে চলছিল ঢাকা বিশ্ববিদ্যালয়ে আন্তর্জাতিক সম্পর্ক বিভাগে লেখাপড়া। ব্যান্ডের বাইরে প্রথম ক্যানভাস নামের একটি অ্যালবামে গান করেন। সম্প্রতি বের হয়েছে নির্ঝরের দ্বিতীয় অ্যালবাম বৃষ্টিশহর।
নিজেই গান লেখেন, সুর করেন। গানও গান তিনি। ২০০৯ সালে প্রকাশিত হয় জয় শাহরিয়ারের প্রথম একক অ্যালবাম সত্যি বলছি। বিশেষ করে, ‘সত্যি বলছি’ গানটি বেশ জনপ্রিয়তা পায়। এই গানের পেছনের গল্পটা জানতে চাই। জয়ের উত্তর, ‘এটি আসলে জীবনের গল্প। নিজের জীবনের সঙ্গে মেলাতে পেরেছে অনেকে। মনে হয়েছে, এই গানে কোথাও না কোথাও তার জীবনের কথা লুকিয়ে আছে। তাই এটিই আমার জীবনের টার্নিং পয়েন্ট।’ গত ঈদের আগে অগ্নিবীণা বাজারে এনেছে জয় শাহরিয়ারের দ্বিতীয় একক অ্যালবাম এখনই। অ্যালবামে জয় তাঁর ভাবগুরু এরিক ক্ল্যাপটনের ‘ওয়ান্ডারফুল টুনাইট’ ছাড়া বাকি গানগুলো লিখেছেন ও সুর করেছেন নিজেই। জয়ের প্রিয় শিল্পী কারা? ‘অনেকের গান ভালো লাগে। তবে তিনজন মানুষের কথা বলব—এরিক ক্ল্যাপটন, অঞ্জন দত্ত ও বাপ্পা মজুমদার। বলেন জয়।
গানের মানুষজয় শাহরিয়ার আবার একজন ডিজাইনার ও উদ্যোক্তা। বন্ধুরা মিলে বিশ্ববিদ্যালয়ে পড়ার সময় থেকেই ঢাকার আজিজ সুপার মার্কেটে স্বপ্নবাজ নামের ফ্যাশন হাউস চালু করেন।
জয় আরও বলেন, ‘আমার স্বপ্ন ছিল আমি গাইব, আমার সঙ্গে মানুষ গাইবে। সেটি পূরণ হয়েছে। স্বপ্ন নিয়ে বেঁচে আছি। এই স্বপ্নের মধ্যে যেন কোনো বাধা না আসে। যা করছি, সব তারই অংশ। দুই বোনের এক ভাই আমি। আমার আজ যা হয়েছে, এর পেছনে পরিবারের অনেক সহযোগিতা ছিল।’
নিজে অন্যদের কাছে কতটা জনপ্রিয়, সেটি তিনি ভালোভাবেই উপলব্ধি করেছেন। তাইতো তাঁকে চিনতে পেরে একজন ভক্ত বাসে উঠে তাঁর বাসভাড়াটাও দিয়ে দেন। এমন ভালোবাসাই তো একজন শিল্পীর জীবনের সার্থকতা। গান করার মূল রসদ এই শ্রোতা-দর্শকদের কাছ থেকেই পান জয়। সত্যি বলা জয়।
১৮ ডিসেম্বর। শীতের রাত। ঘড়িতে তখন প্রায় ১১টা। বাংলাদেশ চলচ্চিত্র উন্নয়ন করপোরেশন, এফডিসি নামেই পরিচিত। বিশাল ফটক দিয়ে ঢুকলাম। দিনের বেলা যে ফটকের সামনে থাকে উৎসুক মানুষের ভিড়। যদি এক নজর দেখা যায় রুপালি পর্দার কোনো নায়ক বা নায়িকাকে। এফডিসির শুটিং নিয়ে আগ্রহের যেন শেষ নেই। নিজের বেলাতেও বলতে পারি, এখনো ট্রেনে ঢাকা ফেরার সময় তেজগাঁও রেলস্টেশনটা পেরোলে হাতের বাঁ দিকে গুদামঘরের মতো বিশাল দালানগুলোর দিকে একবার তাকাই।
শীত সেদিন বেশ জাঁকিয়ে পড়েছে। তবুও ভেতরে ঢুকতে ঢুকতে ইতিউতি যথেষ্ট কর্মব্যস্ততা চোখে পড়ে। ১১ বছর পর এফডিসিতে ঢুকলাম। শেষএসেছিলাম ঝরনা স্পটে মমতা কুলকার্নির সাক্ষাৎকার নিতে। দু-তিনটা বাঁক ঘুরে চলে গেলাম দুই নম্বর ফ্লোরে। এর নাম চিত্রনায়ক মুক্তিযোদ্ধা জসীম ফ্লোর। এখানেই সেট পড়েছিল কে হবে কোটিপতির। ফ্লোরে ঢোকার মুখে‘হোস্টস রুম’ লেখা ছোট ঘর, সে কথাই মনে করিয়ে দেয়।
মূল ফ্লোরে ফেলা হয়েছে রেদওয়ান রনির চলচ্চিত্র চোরাবালির সেট। ফ্লোরের একটা অংশে বসার ঘরের সেট ফেলা হয়েছে। শেলফ ভরা বই। বেতের সোফা। রট-আয়রনের ড্রেসিং টেবিল। পর্দাও ঝুলছে। রুচির ছাপ স্পস্ট। ফ্লোরে পরিচালক সোহানুর রহমান সোহানকেও দেখা গেল ঘুরে ঘুরে দেখতে।
তখন রাতের খাবারের বিরতি। ইউনিটের সবার খাবার নিয়ে ব্যস্ততা। অনুরোধে খাবার টেবিলে বসতে হলো। বলে রাখা ভালো এফডিসির খাবারের সুনাম সব সময়ের। ছোট মাছ, ডালভর্তা, আলুভর্তা, বেগুনভাজি, ডাল, মুরগি, গরুর মাংস—মেন্যুর যেন শেষ নেই। শুটিংয়ের সময় সবার জন্যই এক খাবার। সে খাবারের স্বাদ—‘গ্যারান্টিযুক্ত’।
খেতে খেতেই টুকটাক কথা রনির সঙ্গে। জানালেন, ‘আজই সেট ফেলা হয়েছে। সারা রাত ধরে কাজ চলবে।’ শুটিং হবে শুধু জয়া আহসানের চরিত্রটির। তিনি তখন মেকআপ নিচ্ছিলেন। জানা গেল, চোরাবালির শুটিং প্রায় শেষ। পয়লা বৈশাখ মুক্তি দেওয়ার ইচ্ছা পরিচালকের। এ ছবিতে কাজ করেছেন কলকাতার নায়ক ইন্দ্রনীল। কেমন করেছেন তিনি? ‘দারুণ।’ খাবার পর্ব শেষদিকে, ফ্লোরে ঢুকলেন মোস্তফা সরয়ার ফারুকী। রনি দৌড়ে গেলেন তাঁর কাছে। মুহূর্তেই বেশ কিছু ‘ভাই-বেরাদর’ পরিবেষ্টিত হয়ে গেলেন ফারুকী। ঘুরে ঘুরে কাজের ব্যাপারে খোঁজখবর নিতে থাকলেন।
জসীম ফ্লোর থেকে বেরিয়ে হাঁটা শুরু করলাম কড়ইতলার দিকে। দূর থেকেই চোখে পড়ল আলোকিত জায়গা। লাউড স্পিকারে গান-বাজনার আওয়াজও পাওয়া গেল। কাছে গিয়ে দেখি পুরো মচ্ছব। গণিকালয়ের সেট। মদের দোকান, ডিম-পরোটার দোকান। গরম গরম সত্যিকারের ডিম-পরোটা ভাজা হচ্ছে। সেটে ঢুকতেই চিৎকার কানে এল, ‘ওই ডিম-পরোটা আন।’
এই সেটেও আছেন অতিথি। সেটে বসে শুটিং দেখছেন হিল্লোল আর নওশীন। সেটের পাশে একটা সিনেমা হলের সম্মুখভাগ। প্রেক্ষাগৃহের নাম ‘নিরালা’। চট করে যেন চলে গেলাম জামালপুর শহরে। জামালপুরের নিরালা সিনেমা হলের নামডাক ছিল বেশ। এখন তা অতীত। সেটে তখন চলছে নাচের আসর। অনিমেষ আইচের প্রথম চলচ্চিত্র না-মানুষ-এর শুটিং চলছে এই সেটে। শহীদুল জহিরের গল্প অবলম্বনে এ ছবির চিত্রনাট্য। গণিকাবাড়িতে ফুর্তি করতে এসেছে দুই ডাকাত। চতুর্দিকে মানুষ। মাঝখানে ইস্পাতের খুঁটি ঘিরে চলছে নাচ। এটা এই ছবির ‘আইটেম’ নাচ। নাচবেন সিমলা দুই ডাকাতের সঙ্গে। চারপাশের জনতা মানে জুনিয়র আর্টিস্টরা প্রস্তুত উদ্দাম নাচের সঙ্গে তাল মেলাতে। ক্রেনে ক্যামেরা প্রস্তুত। মনিটর দেখে হ্যান্ড মাইকে নির্দেশ দিচ্ছেন পরিচালক অনিমেষ আইচ। ‘ধোঁয়া দে রে ধোঁয়া...’ গান বেজে উঠল। সিমলা নেচে উঠলেন। অনিমেষের নির্দেশ, ‘সিমলা নাচবেন না। মাতলামি করেন।’ গানে যেমন ধোঁয়া আছে, তেমনি সেটেও ধোঁয়া ছাড়া হচ্ছে। একজন বললেন, ‘ধোঁয়া নষ্ট করিস না। ফাইনাল টেকের সময় লাগবে।’ আবার শুরু হলো গান। সিমলা যে গানের সঙ্গে ঠোঁট মেলাবেন পর্দায়, সেটি গেয়েছেন দিনাত জাহান। ‘ধোঁয়া ধোঁয়া’ শিরোনামের এই গানটি লিখেছেন মিঠু চৌধুরী, সুর ও সংগীত পরিচালনা করেছেন এস আই টুটুল। চিত্রধারণ চলল তিনবার। শেষে সন্তুষ্ট হলেন পরিচালক। এবার হবে ফাইনাল টেক। আলাপচারিতায় জানা গেল সিমলা, মৌমি, দীপাক মান, শহীদুজ্জামান সেলিম, আবুল হায়াত অভিনয় করছেন এ ছবিতে। সিমলার সঙ্গে এই আইটেম গানে নীরবও আছেন। যদিও তখন নীরবের অংশের শুটিং ছিল না।
ঘড়ির কাঁটা তখন ১২টা পেরিয়ে গেছে।জমজমাট সেট আলোয় আলোয় ভরা। সেই আলো বেয়ে পড়ছে কুয়াশা। আর নিচ থেকে ছাড়া হচ্ছে ধোঁয়া। শীতের রাতের ঠান্ডা যেন কাবু কর্মচঞ্চল পরিবেশের উষ্ণতার কাছে।
 পল্লব মোহাইমেন


মাঝেমধ্যে কষ্ট পাওয়া ভালো। ভালো বিরহের নীলকণ্ঠ পান, কিংবা বিচ্ছেদের নীল আগুনে পুড়ে খাক হওয়া। সেই ছাইভস্ম থেকে ফিনিক্স পাখির মতো যে শিল্প জন্ম নেয়, তা যে অমর হয়ে থাকে। কারণ, সেই আবেগে খাদ থাকে না একরত্তিও। আর সেই আবেগের সুর এতটাই সহজিয়া হয়, হূদয়ে আলোড়নের ঢেউ তোলে সবার। অ্যাডেলে যেন প্রমাণ করলেন সেটাই!
২৩ বছর বয়সী এই ব্রিটিশ সংগীতশিল্পী বিচ্ছেদের আগুনে পোড়ার পর সেই অনুভূতি ছড়িয়ে দিয়েছেন কথা ও সুরে। সেখান থেকেই জন্ম তাঁর দ্বিতীয় অ্যালবাম টোয়েন্টি ওয়ান-এর। ২০০৮ সালে অভিষেক হয়েছিল নাইনটিন দিয়ে। এবারও বিজোড় সংখ্যা দিয়ে নাম। নাইনটিন তাঁকে পুরস্কার এনে দিয়েছিল গ্র্যামির বর্ষসেরা নতুন শিল্পী বিভাগে। আর টোয়েন্টি ওয়ান খুব সম্ভবত তাঁকে এনে দিতে চলেছে বর্ষসেরা শিল্পীরই। গ্র্যামির ফল ঘোষণা হবে অবশ্য আগামী ফেব্রুয়ারিতে। তবে এর আগেই একের পর এক ‘ইতিহাস’ গড়ে চলেছেন অ্যাডেলে।
গত শুক্রবার বিলবোর্ড-এর ইতিহাসে প্রথম নারী শিল্পী হিসেবে যেমন একই সঙ্গে তিনটি বিভাগে সেরা হলেন। সেরা শিল্পী হয়েছেন, টোয়েন্টি ওয়ান নির্বাচিত হয়েছে সেরা অ্যালবাম হিসেবে এবং ‘রোলিং ইন দ্য ডিপ’ নির্বাচিত হয়েছে সেরা সিঙ্গেল। সেরা দশের বাকিদের নামগুলোর দিকে তাকালেই বোঝা যাবে, অ্যাডেলের শীর্ষে থাকার মাহাত্ম্যটা—রিহান্না, কেটি পেরি, লেডি গাগা, নিকি মিনাজ, টেলর সুইফট, জাস্টিন বিবার, ক্রিস ব্রাউন, লিল ওয়েইন ও ব্রনো মার্স। তাঁর এই সাফল্যের ট্রেন আসলে ছুটছে বেশ কিছুদিন ধরেই। কদিন আগেই রোলিং স্টোন সাময়িকীর তালিকায়ও ২০১১ সালের সেরা অ্যালবাম হিসেবে শীর্ষে উঠে এসেছে তাঁর টোয়েন্টি ওয়ান। ‘রোলিং ইন দ্য ডিপ’ নির্বাচিত হয়েছে সেরা সিঙ্গেলও। এখানে অবশ্য ইতিহাস-টিতিহাস কিছু গড়া হয়নি। তবে সেটি তিনি গড়েছেন আই-টিউনের হিসাবে। আই-টিউনের মিউজিক চার্টে ২০১১ সালে সবচেয়ে বেশি বিক্রীত সিঙ্গেল, সবচেয়ে বেশি বিক্রীত অ্যালবাম এবং আই-টিউন বর্ষসেরা শিল্পী—এই তিনটি মাইলফলক জিতেছেন। এই প্রথম আই-টিউনের তিন তিনটি মাইলফলক গেল একই শিল্পীর ঝুলিতে।
নিজের বিচ্ছেদের সুরকে যে কেউ এভাবে বাকি সবার হূদয়ে ছড়িয়ে দিতে পারে—এমন উদাহরণ বিশ্ব সংগীতশিল্পে খুব বেশি দেখা যায়নি। এই স্বীকৃতি দিয়ে রোলিং স্টোন সাময়িকীর সম্পাদক লিখেছেন, ‘টোয়েন্টি ওয়ান এ বছরের সবচেয়ে চমক জাগানো পপ-সাফল্য। নিজের ব্যক্তিগত দুঃখবোধ, ১৮ মাসের সম্পর্কের অকালমৃত্যুকে এই তরুণ ব্রিটিশ শিল্পী এক কোটি ৩০ লাখ অ্যালবাম বিক্রির সাফল্যে নিয়ে গেছেন। তাঁর গান টিনএজ কিশোর থেকে তরুণ হূদয়—আলোড়িত করেছে সবাইকেই। দেশ আর সমুদ্রের সীমা পেরিয়ে তিনি পৌঁছে গেছেন সবার কাছে।’
বিলবোর্ড-এর সম্পাদক টাই কমার আবার অ্যাডেলেকে বলেছেন ‘এক দমক তাজা বাতাস’। পপশিল্পীদের যে বিশেষ ধরনের পোশাক-আশাক থাকতে হবে, যে ধারা চালু হয়েছে লেডি গাগা, রিহান্না আর কেটি পেরিদের দিয়ে—সেই চলটাই যেন পাল্টে দিলেন অ্যাডেলে। রয়টার্সকে কমার বলেছেন, ‘তাঁর সাফল্য সত্যিই অনুপ্রেরণাব্যঞ্জক। কারণ, এতে আবারও প্রমাণিত হয়েছে, সেসব শিল্পীর জায়গা এখনো সংগীতশিল্পে আছে, যাঁরা নিখাদ, স্বতন্ত্র প্রতিভার অধিকারী। জঘন্য পোশাক আর চটকদার ভিডিও ছাড়াও যে সাফল্য পাওয়া যায়, সেটিই তিনি দেখিয়ে দিলেন।’ রয়টার্স অবলম্বনে
‘জোর’
আগামীকাল দেশের নয়, ভারতের বাংলা ছবি জোর মুক্তি পাচ্ছে। শহরের কুখ্যাত সন্ত্রাসী পরিবার হিসেবে চিহ্নিত রমলা সাহার চক্ষুশূলে পরিণত হন একজন সরকারি কর্মকর্তা। সেখান থেকেই বিবাদ শুরু হয়। সরকারি কর্মকর্তার ছেলে অন্যায়ের প্রতিবাদ করে রমলা সাহার শত্রু হয়। শুরু হয় শহরে খুনখারাবি। শহরের এক তরুণীকে তুলে নিতে চায় সন্ত্রাসীরা। সেখানেও বাধা হয়ে দাঁড়ায় সরকারি কর্মকর্তার ছেলে। তারপর...সব বাধা তুচ্ছ করে রমলা সাহার গুন্ডা বাহিনীর মুখোমুখি হয় সরকারি কর্মকর্তার পরিবারটি। জানা গেছে, মোট ১২টি প্রেক্ষাগৃহে ছবিটি মুক্তি পাবে। এ ছবিতে অভিনয় করেছেন জিৎ, কোয়েল, বর্ষাসহ আরও অনেকে।

কাল থেকে চলচ্চিত্র পরিচালক সমিতির চলচ্চিত্র প্রদর্শনী
চলচ্চিত্র পরিচালক সমিতির ৩০ বছর পূর্তিতে চলচ্চিত্র নির্মাতারা সাত দিন ধরে চলচ্চিত্র প্রদর্শনের আয়োজন করেছেন। আগামীকাল ঢাকা শহরের একাধিক প্রেক্ষাগৃহে সম্প্রতি মুক্তি পাওয়া ব্যবসাসফল বেশ কিছু চলচ্চিত্র প্রদর্শন করা হবে। এর মধ্যে আছে বলাকা, পদ্মা, চিত্রামহল, যমুনা, সনি ইত্যাদি। ২৮ ডিসেম্বর সকালে তথ্যমন্ত্রী আবুল কালাম আজাদ এফডিসিতে প্রধান অতিথি থেকে পরিচালক সমিতির ৩০ বছর পূর্তি অনুষ্ঠানের উদ্বোধন করবেন। ২৯ ডিসেম্বর পরিচালক সমিতির ৩০ বছরের মুখবন্ধের উদ্বোধন করবেন শিল্পমন্ত্রী দিলীপ বড়ুয়া। বিকেলে এফডিসিতে থাকবে সেমিনার ও ৩০ বছরের চলচ্চিত্র নিয়ে একটি তথ্যচিত্র এবং নাটিকা। ৩০ ডিসেম্বর ঢাকা রেসিডেনসিয়াল মডেল স্কুল অ্যান্ড কলেজের মাঠে বিকেলে অনুষ্ঠিত হবে সাংস্কৃতিক অনুষ্ঠান। এতে চলচ্চিত্রশিল্পীদের পরিবেশনায় নৃত্য থাকবে।আর প্লেব্যাক করেন এমন শিল্পীরা সেখানে সংগীত পরিবেশন করবেন।
বুক ফাটে তো মুখ ফোটে না
সন্ত্রাসীরা মেয়েটিকে তুলে নেওয়ার চেষ্টা করছে। মেয়েটির চিৎকার শুনে লোকজন ভয়ে ঘরের দরজা-জানালা বন্ধ করে দিচ্ছে। ঠিক এমন সময় এক যুবক নিজের জীবন বাজি রেখে মেয়েটিকে বাঁচাতে এগিয়ে এল। শুরু হলো মারপিট। ক্রেনের সঙ্গে ঝুলিয়ে রাখা হলো একজন ফাইটারকে। তারপর নায়ক এসে সেই ফাইটারকে মারতে শুরু করল। পর্দায় দেখলে মনে হবে যে নায়কের মার খেয়ে ওই ফাইটার বোধ হয় শূন্যে ভেসে বেড়াচ্ছে। মারপিট দৃশ্যের পরিচালক আরমান দৃশ্যগুলো ক্যামেরায় ধারণ করলেন। এ ছবিতে বিভিন্ন চরিত্রে অভিনয় করছেন শাকিব খান, অপু বিশ্বাসসহ আরও অনেকে।

‘এক মন এক প্রাণ’-এর ডাবিং শেষ
পরিচালক সোহানুর রহমান সোহান যেন হাঁফ ছেড়ে বাঁচলেন। ‘অবশেষে শেষ হলো ছবির ডাবিং।’ সোহানের এমন উক্তি করার পেছনে অবশ্য কারণও আছে। ছবিটির কাজ শুরু করেছিলেন তিনি অনেক আগেই। ডাবিং করব, করছি বলে বলে শাকিব এত দিন শিডিউল দিতে পারেননি। শেষমেশ তিনি ডাবিং করে দেওয়াতেই সোহান বেশ আনন্দিত। সোহান জানালেন, ছবিটি এখন সেন্সর প্রিন্ট করা হবে। এর পরই ছবিটি ছাড়পত্রের আবেদন জানিয়ে সেন্সর বোর্ডে জমা দেওয়া হবে।

‘ছোট একটা ভালোবাসা’
বাবা জানেন না মেয়েটিকে কীভাবে বখাটেদের কাছ থেকে বাঁচাবেন। বখাটেরা মেয়েটিকে খুঁজছে। কিন্তু মেয়েটিও তো নেই। মেয়েটিকে বাড়িতে না পেয়ে বাবাকে হত্যা করে ওরা। তারপর মেয়েটির পিছু নিয়েছে বখাটেরা। এক গহিন বনে লুকিয়েছে মেয়েটি। সঙ্গে তার ভালোবাসার মানুষটি। কিন্তু কতক্ষণই বা এভাবে লুকিয়ে থাকবে? এমনিভাবে পরিচালক মনতাজুর রহমান গাজীপুরের হোতাপাড়ায় ছোট একটা ভালোবাসা ছবিটির শুটিং করছেন। ১৭ ডিসেম্বর থেকে এ ছবির শুটিং শুরু করেছেন তিনি। শুটিংয়ে অংশ নিয়েছেন সোহেল রানা, অমিত হাসান, আসিফ ইকবাল, মাহী ও বাপ্পী। ছবির প্রযোজক শীষ মনোয়ার জানালেন, এই লটেই শুটিং শেষ হবে। এরপর ছবির ডাবিং শুরু হবে।
দিলীপ চক্রবর্তী। দীর্ঘদিন পর দেশ নাটকের হয়ে আবার নতুন নাটকে অভিনয় করছেন। নাটকটির নাম অরক্ষিতা। এটি লিখেছেন মাহবুব লিলেন আর নির্দেশনা দিচ্ছেন ইশরাত নিশাত। নাটকটির ‘শুক্রাচার্য’ চরিত্রে দেখা যাবে দিলীপ চক্রবর্তীকে। আজকের পাঁচ প্রশ্নের উত্তর দিয়েছেন তিনি।

শুক্রাচার্য চরিত্রটি কী ধরনের?
এটি মহাভারতের একটি চরিত্র। চরিত্রটি একজন ঋষির। এককথার মানুষ। বদরাগী হিসেবেও দুর্নাম আছে। তাঁর সিদ্ধান্তের বাইরে কারও কথা তিনি মেনে নেন না। তিনি চরম অহংকারী। তবে তিনি কন্যাস্নেহে অন্ধ। অন্যদিকে এই চরিত্রের ওপর দেশের স্বাধীনতা কিংবা পরাধীনতা—দুটোই নির্ভর করে। দুই মাস হলো নাটকটির মহড়া শুরু হয়েছে। চরিত্রটি করতে গিয়ে নিজের কাছে খুবই চ্যালেঞ্জিং মনে হয়েছে।
২০০১ সালের পর দলের নতুন কোনো নাটকে দেখা যায়নি কেন?
এই সময়টাতে আমি দলের নতুন বেশ কয়েকটি প্রযোজনায় অভিনয় করিনি। এর মধ্যে প্রকৃত পুরাঙ্গনা, ভক্ত ও জনমে জন্মান্তর উল্লেখযোগ্য। আর না করার পুরো দায়ভার আমার। ব্যক্তিগত ব্যস্ততার কারণে কাজ করতে পারিনি। তবে দলের বাইরে পেশাদার দল জন্মসূত্রের হয়ে অহরকণ্ডল নাটকে অভিনয় করেছি। এ ছাড়া ওই সময়ে দলের পুরোনো প্রযোজনা বিরসা কাব্য, দর্পণে শরৎশশী নাটকে অভিনয় করে এসেছি। পাশাপাশি ওই সময়টাতে আমি কমন জেন্ডার ও অনিশ্চিত যাত্রা নামের দুটি সিনেমায়ও অভিনয় করেছি।
এখন থেকে নিয়মিত মঞ্চে কাজ করবেন?
আশা করছি নিয়মিতই করব। তবে আগে যে নিয়মিত করিনি, তা ঠিক নয়। আগে নতুন নাটকে অভিনয় না করলেও দলের পুরোনো নাটকে কাজ করে আসছি। জন্মসূত্র থেকে নতুন নাটকের কাজ শুরু হবে শিগগিরই। সেখানেও কাজ করার ইচ্ছা আছে। মোট কথা, মঞ্চের কাজটা ছাড়তে চাই না।
নিজের দল, বাইরের পেশাদার দল, আবার টেলিভিশনে অভিনয়—কাজের সমস্যা হবে না?
এখন আর আগের মতো মাসের পর মাস বসে থেকে মহড়া করে কাজ করা সম্ভব হবে না। এখন সময় ভাগ করে নিয়ে কাজ করতে হবে। তাহলে আর কোনো জায়গাতেই কাজের কোনো ক্ষতি হবে না। হয়তো কাজের পরিমাণ কম হবে। তবে ভালো ভালো কাজ করা যাবে।
আপনার প্রজন্মের বা পরের প্রজন্মেরও অনেকেই মঞ্চে নির্দেশনার কাজ শুরু করেছেন। নির্দেশনা নিয়ে আপনার ভাবনা কী?
নির্দেশনার ব্যাপারটা অনেক কঠিন। সেই কঠিনের মধ্যে এখনই যেতে চাই না। এখনো আমি অভিনয়ে বেশি স্বাচ্ছন্দ্যবোধ করি। আমার পরের প্রজন্মের মধ্যে শুভাশিস সিন্হা, সুদীপ চক্রবর্তী—এদের নির্দেশনায় আমি কাজ করতে চাই। ভালো কিছু করার জন্যই দীর্ঘ ২০ বছর ধরে মঞ্চে কাজ করছি। এখনো কাজ শিখছি। তবে একটা সময়ে এসে নির্দেশনা দেওয়ার ইচ্ছা আছে। সময়টা আসুক, হয়তো নির্দেশনার কাজ করব। তত দিনে মঞ্চে অভিনয়ের কাজটা চালিয়ে যেতে থাকি।
এ বছরই প্রথমবারের মতো বড় আকারে নাটকের দলগুলোকে অনুদান দেয় সরকার। অনুদানের ১৪টি রবীন্দ্রনাথের নাটকের একটি দেবতার গ্রাস। কমলগঞ্জের মণিপুরি থিয়েটার নাটকটি সম্প্রতি মঞ্চে এনেছে। তবে নাটকটি নিয়ে প্রথম তারা ঢাকার পথে। ঢাকাতেই নাটকটির আনুষ্ঠানিক উদ্বোধন হবে। রবীন্দ্রনাথের ‘দেবতার গ্রাস’ কবিতা অবলম্বনে এর নাট্যরূপ ও নির্দেশনা দিয়েছেন শুভাশিস সিন্হা।
কমলগঞ্জের পল্লিতে গড়ে ওঠা স্টুডিও থিয়েটারে দর্শনীর বিনিময়ে ধারাবাহিকভাবে চারটি প্রদর্শনী হবে নাটকটির। ২৪ ডিসেম্বর বিকেল পাঁচটা ও সন্ধ্যা সাতটায় দুটি প্রদর্শনী আর একই সময়ে পরের দিন ২৫ ডিসেম্বর আরও দুটি প্রদর্শনী হবে। চারটি প্রদর্শনী শেষে ঢাকার পথে রওনা হবে দলটি। ২৯ ডিসেম্বর জাতীয় নাট্যশালায় বিকেল চারটায় নাটকটির কারিগরি মঞ্চায়ন, সাড়ে ছয়টায় হবে উদ্বোধনী। ৩০ ডিসেম্বর একই মিলনায়তনে আরও দুটি প্রদর্শনী হবে।
এদিকে দেবতার গ্রাস নাটকটি সম্পূর্ণ মণিপুরি ভাষায় মঞ্চে আনা হয়েছে। নাটকটির নির্দেশক শুভাশিস সিন্হা বলেন, ‘এর আগে আমাদের এখানে রবীন্দ্রনাথের নাটক বাংলা ভাষার বাইরে করা হয়েছে কি না, আমার জানা নেই।’ তিনি বলেন, ‘রবীন্দ্রনাথকে একটু ভিন্নভাবে উপস্থাপন করার চেষ্টা করেছি। মণিপুরি সমাজ-সংস্কৃতিতে রবীন্দ্রনাথকে নতুন হিসেবে তুলে আনা হয়েছে। মণিপুরি চলন, ভঙ্গি, নৃত্য এবং আধুনিক থিয়েটারের নানা নমুনা নিয়ে নির্মিত নাটকটি। অভিনেতাদের দেহ-ভঙ্গিমায় কাব্যিক অভিব্যক্তি দেওয়ার চেষ্টা করা হয়েছে। আর সংগীতে রবীন্দ্রসংগীতের সঙ্গে মণিপুরি সুরের সূক্ষ্ম মিলন। সবকিছু মিলিয়ে কাজটি ভিন্ন ভাষার মধ্য দিয়ে রবীন্দ্রনাথের রচনাকে নতুন মাত্রায় হাজির করার প্রয়াস।’
কিন্তু বাংলা ভাষাভাষী দর্শকের কাছে মণিপুরি ভাষার এই নাটক কতটুকু সহজ হবে বলে মনে করেন? এ প্রশ্নের জবাবে শুভাশিস বলেন, ‘বাচনিক ও শারীরিকভাবে প্রচুর কাজ করা হয়েছে। শারীরিক ভঙ্গি, নাচ—সব মিলিয়ে বহুমাত্রিক ভাষা আনার চেষ্টা করা হয়েছে এবং তা খুব সহজ করে উপস্থাপন করা হয়েছে। আমি মনে করি, এ প্রচেষ্টায় নাটকটি মণিপুরি ভাষায় হলেও যেকোনো ভাষার দর্শক নাটকটি মোটামুটি বুঝতে পারবে।’
দেবতার গ্রাস নাটকটি ধর্ম ও সংস্কারের অন্ধত্ব থেকে মানুষের আত্মমুক্তির ঘোষণা করে। এক মা, এক নারীর অন্তর্গত যন্ত্রণা, এক ধর্ম-পুরোহিতের সূক্ষ্ম পীড়ন, একপর্যায়ে নিষ্ঠুর রূপ ধারণ এবং অন্তিমে মানবিক স্পর্ধায় মৃত্যুকে বরণ করার গল্প আছে নাটকটিতে।
এই নাটকে অভিনয় করেছেন জ্যোতি সিনহা, লক্ষ্মণ সিংহ, ভাগ্যলক্ষ্মী সিনহা, স্মৃতি সিনহা, সুশান্ত সিংহ, সুনীল সিংহ, উজ্জ্বল সিংহ, শুক্লা সিনহা, সুনন্দা সিনহা, বীথি সিনহা ও পাপড়ি সিনহা।
সংগীতে শর্মিলা সিনহা, বাদ্যে বিধান চন্দ্র সিংহ ও বাবুচান সিংহ। নাটকটির পোশাক পরিকল্পনায় জ্যোতি সিনহা। আলোক পরিকল্পনা করেছেন সুদীপ চক্রবর্তী।
ত্রপা মজুমদার

মঞ্চে সাড়া জাগানো অভিনয়শিল্পী হিসেবে ফেরদৌসী মজুমদারের নাম কার না জানা। তাঁর উত্তরসূরি হিসেবে মেয়ে ত্রপা মজুমদারও কম যান না মঞ্চে। নতুন প্রজন্মের নাট্যকর্মী হিসেবে অভিনয়, নির্দেশনা—দুটোতেই আলোচনায় ত্রপা। তাই মায়ের করা বিখ্যাত চরিত্রের জায়গায় তাঁকেই মানায়। থিয়েটারের বিখ্যাত মুক্তিযুদ্ধের নাটক পায়ের আওয়াজ পাওয়া যায়-এর ফেরদৌসী মজুমদারের করা আলোচিত মাতবরের মেয়ে চরিত্রটি এবার করছেন ত্রপা মজুমদার।
ত্রপা মজুমদারের অনুভূতি কী? ‘প্রথমত, আমার ভাগ্যের ব্যাপার। এটি একটি মুক্তিযুদ্ধের নাটক এবং বলাই যায় পায়ের আওয়াজ পাওয়া যায় নাটকটি ঢাকার মঞ্চে মুক্তিযুদ্ধের সেরা নাটক। দ্বিতীয়ত, আমার জন্য বিরাট প্রাপ্তি হলো আমার মা যে চরিত্রটি করতেন, সেই চরিত্র আমি করছি। এই চরিত্রটি সবার কাছে মায়েরই চরিত্র হিসেবে খ্যাত হয়ে গেছে। কেননা, মা এই চরিত্রটির একটা মাইলফলক তৈরি করেছেন। সেই চরিত্র আমি করতে পারছি।’ বলছিলেন ত্রপা। কিন্তু চরিত্রটি করতে গিয়ে মায়ের কোনো প্রভাব পড়বে কি? ত্রপা বলেন, ‘কিছুটা তো পড়তেই পারে। কেননা, এই নাটকের এ পর্যন্ত প্রায় ১১০টির মতো প্রদর্শনী হয়েছে। সেই ছোটবেলা থেকেই মহড়া থেকে শুরু করে নাটকটির অনেক প্রদর্শনী দেখেছি। মায়ের সংলাপগুলো আমার মাথার মধ্যে বসে গেছে। তবে মা যে জায়গাতে চরিত্রটি নিয়ে গেছেন, সেই জায়গায় যেতে পারব কি না, জানি না। তবে চেষ্টা থাকবে।’
ইতিমধ্যে ত্রপা মঞ্চে দুটি প্রদর্শনীও করে ফেলেছেন।
সৈয়দ শামসুল হকের লেখা নাটকটির নির্দেশনা দিয়েছেন আবদুল্লাহ আল-মামুন। তবে এবার নতুন করে নির্দেশনার দায়িত্ব পালন করছেন সুদীপ চক্রবর্তী।
‘আমি মুজিব বলছি—বাংলার মানুষের মুক্তির জন্য আমি উল্কার বেগে ছুটে বেড়িয়েছি দিনের পর দিন, রাতের পর রাত। স্ত্রী-পুত্র-কন্যার মায়া-মমতার বাঁধন ছিন্ন করেছি। হাসিমুখে সয়েছি জুলুম-নির্যাতন। তবুও অন্যায়ের কাছে, স্বৈরাচারের কাছে কোনো দিন মাথা নত করিনি। আজও করব না। আমার ছয় দফার মধ্যে বেজে ওঠে বাঙালির ঐকতান, ছয় দফা বাঙালির মুক্তির সনদ, ছয় দফা বাঙালির বেঁচে থাকার অস্তিত্ব।’
যাত্রামঞ্চে দরাজকণ্ঠে যখন শেখ মুজিব চরিত্রাভিনেতা এই সংলাপ বলছিলেন, তখন শত শত শ্রোতার করতালিতে সিক্ত হচ্ছিলেন তিনি। সোহরাওয়ার্দী উদ্যানে বাংলাদেশ কালচারাল ফোরামের মুক্তিযুদ্ধের বিজয় মেলায় ১৬ ডিসেম্বর সন্ধ্যায় দেশ অপেরার পরিবেশনায় মঞ্চস্থ হয় মুক্তিযুদ্ধের যাত্রাপালা বাংলার মহানায়ক। যাত্রাশিল্পী সুলতান সেলিম শেখ মুজিবের চরিত্রে অভিনয় করেন। তাঁর স্ত্রী ফজিলাতুন্নেসা চরিত্রে ছিলেন কল্পনা ঘোষ। প্রধান ব্যবস্থাপক সালাহউদ্দিন জানান, এটি মূলত বঙ্গবন্ধু শেখ মুজিবুর রহমানের সংগ্রামী জীবনভিত্তিক যাত্রাপালা, এ এইচ খানের ফাদার অব দ্য নেশন অবলম্বনে রচিত। পালাটি লিখেছেন মিলন কান্তি দে। নির্দেশনাও তাঁরই। এটি প্রথম মঞ্চায়ন। কিছু ত্রুটি-বিচ্যুতি বাদ দিলে প্রযোজনা সফল ছিল বলা যায়। প্রচণ্ড শীত উপেক্ষা করে বাউল মঞ্চের অস্থায়ী যাত্রার আসরে শত শত লোক বসা ছিল মন্ত্রমুগ্ধের মতো। সবাই এক প্রকার মোহাচ্ছন্ন! মাঝেমধ্যে সুর উঠছিল শ্রোতার আসর থেকেও। মঞ্চে বিবেকবেশী বাচ্চু খান যখন দেশাত্মবোধক গান গেয়ে মুক্তিযোদ্ধাদের শক্তি-সাহস জোগাচ্ছিলেন, তখন উপস্থিত শ্রোতারাও তাঁর সঙ্গে সুর মেলান। পালায় অন্যান্য চরিত্রে অভিনয় করেন সোহরাওয়ার্দী-তাপস সরকার, শেরেবাংলা-আজাদ, তাজউদ্দীন-বিষ্ণুপদ, সৈয়দ নজরুল ইসলাম-মোবারক, মনসুর আলী-পংকজ, কামরুজ্জামান-বজলুর রশিদ, খন্দকার মোশতাক-সুদর্শন, মুক্তিযোদ্ধা-রহিম, ইয়াহিয়া খান-বাবু মুখার্জী, জুলফিকার আলী ভুট্টো-দীপক বণিক, টিক্কা খান-লাবু, কামাল-সোহাগ, জামাল-হাবিব, রাসেল-আঁখি, মেজর ফারুক-আজাদ রহমান, মেজর নুর-উদয় চক্রবর্তী, মেজর ডালিম-বজলু রহমান, কর্নেল রশিদ-দীপক, মেজর বজলুল হুদা-পংকজ, রিসালদার মোসলেহউদ্দিন-লাবু মিয়া, মেজর মহিউদ্দিন-রাজীব। নির্যাতিত গ্রাম্য কিশোরী চরিত্রে লাকি চৌধুরী।
খোঁজখবর নিয়ে দেখা গেছে, ঢাকার কোনো যাত্রার আসরে বঙ্গবন্ধুর জীবনভিত্তিক যাত্রাপালার এই প্রথম মঞ্চায়ন। অনেক দর্শকের মন্তব্য, নতুন প্রজন্ম এই পালা দেখে মুক্তিযুদ্ধের সঠিক দিকগুলো জানতে পারবে।
দেশ অপেরার আরও একটি পালা
দেশ অপেরা মুক্তিযুদ্ধের আবহে রচিত আরও একটি পালা মঞ্চায়ন করে শিল্পকলায়। বিজয়ের মাস হিসেবে ১৮ ডিসেম্বর শিল্পকলা একাডেমীর পরীক্ষণ থিয়েটার হলে মঞ্চস্থ করে শান্তিরঞ্জন দে রচিত পালা গঙ্গা থেকে বুড়িগঙ্গা। এ পালারও নির্দেশক মিলন কান্তি দে। দুটি পালাতেই গোকুল সরকার ও তাঁর দল যন্ত্রসংগীতে সংগত করেন। ঢোল, খোল, করতাল, কর্নেট, প্লুট আর বাঁশের বাঁশির ঐকতান বাদনে মুগ্ধ শ্রোতামণ্ডলী বারবার বাহবা দিয়ে যন্ত্রীদের উৎসাহিত করে। দেশ অপেরার হয়ে এবারই প্রথম আসরে নামল গোকুলের যন্ত্রী সংঘ দল। যাত্রার ঐতিহ্যের ধারা অনুসরণ করে এই যন্ত্রী সংঘটি দীর্ঘদিন ধরে কাজ করে আসছে।
ছবিটি আরণ্যক নাট্যদলের জয়জয়ন্তী নাটকের। লেখা ও নির্দেশনা মামুনুর রশীদের।
ছবিতে দেখা যাচ্ছে ফজলুর রহমান বাবু ও মুন্সী মজনুকে।
নাটকের ছবিটির মুহূর্তের কথা বলতে গিয়ে ফজলুর রহমান বাবু বলেন, ‘এখানে আমার চরিত্রের নাম নবদীপ দাস আর মুন্সী মজনুর চরিত্রের নাম ইন্দ্র। আমি নাটকটির মূল কীর্তনিয়ার চরিত্রে অভিনয় করি। এই দৃশ্যে দেখা যায়, এখানে মহড়া হচ্ছে। আমরা আট প্রহরের কীর্তন করতে যাব। তার আগে মহড়া করা হচ্ছে। মহড়ায় তাল, সুর—এগুলো সঠিকভাবে তুলতে গিয়ে যেসব জায়গায় বেতাল হচ্ছে, তা বুঝিয়ে দিচ্ছি আমি। এখানে ইন্দ্র বাঁশি বাজায়।’
নাটকটি প্রসঙ্গে বাবু বলেন, কীর্তনের এই দলটি শ্রীকৃষ্ণের গান করে। আর এই গানগুলো প্রেমের, মিলনের। কিন্তু সময়টাতে মুক্তিকামী মানুষের ওপর পাকিস্তানি সেনাদের অত্যাচার চলছিল। একটা সময় দলটির ওপর যুদ্ধের প্রভাব পড়ে। কীর্তনিয়ার প্রধান অনুচর বেহালাবাদককে রাজাকারদের সহযোগিতায় হত্যা করা হয়। ইন্দ্র বাঁশি বাজাত; তার হাতের আঙুল কেটে নেওয়া হয়।
নাটকটি প্রথম মঞ্চে আসার সময়ের স্মৃতির কথা বলতে গিয়ে বাবু বলেন, ‘নাটকটি নিয়ে আমরা প্রায় পাঁচ মাস মহড়া করেছি। সেই সময় আমরা ঢাকা টিচারস ট্রেনিং কলেজে মহড়া করতাম। নাটকটি আমরা প্রসেনিয়ামের বাইরে গিয়ে করেছি। মহিলা সমিতির দর্শক বসার জায়গাটিকে আমরা মঞ্চ হিসেবে ব্যবহার করতাম। মিলনায়তনের ভেতরে চার ধারে গ্যালারি আকারে দর্শকের আসনব্যবস্থা থাকত। ১৯৯৪ সালে প্রথম নাটকটি মঞ্চে আসে। মহিলা সমিতির নীলিমা ইব্রাহীম মিলনায়তনে নাটকটির উদ্বোধন করা হয়।’
এ পর্যন্ত নাটকটির প্রায় ১০০টি প্রদর্শনী হয়েছে। প্রায় পাঁচ বছর আগে থেকে নাটকটির প্রদর্শনী বন্ধ আছে।
