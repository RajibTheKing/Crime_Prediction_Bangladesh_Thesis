
প্রথম আলোর এই ঈদ উপহারটি যখন আপনার হাতে এল, তখন আপনি কোথায়? বাসে-ট্রেনে-লঞ্চে, বাড়ি ফিরে যাচ্ছেন নাড়ির টানে? এরই মধ্যে পৌঁছে গেছেন স্বজনদের মধ্যে? নাকি আপনার যাত্রা আগামীকাল বা পরশু! কিংবা আপনাকে ঈদের আগে ছুটতে হয় না কোথাও, আপনার স্থায়ী আর অস্থায়ী ঠিকানা অভিন্ন। কিংবা এবার রাস্তাঘাটের যা অবস্থা, ঈদের আগের এই কষ্টকর ছোটাছুটি এবারের মতো আপনি এড়িয়ে যাচ্ছেন। যেখানেই থাকুন ভালো থাকুন, স্বজন সমভিব্যাহারে আনন্দে থাকুন, নিরাপদে থাকুন। ঈদ মোবারক।
ঈদ বাংলাদেশে উদ্্যাপিত হয় অপরূপভাবে। এ যেন নিজের শেকড়কে খুঁজে ফেরার উৎসব। ধর্মীয় ত্যাগ, সম্প্রীতি, মিলনের শিক্ষা তো আছেই, তার সঙ্গে যুক্ত হয়েছে সৃজনশীলতার এক বিপুল কর্মযজ্ঞ। লেখকেরা লিখছেন ঈদসংখ্যার জন্য, নির্মাতারা ছবি বা নাটক বা অনুষ্ঠান বানাচ্ছেন, ফ্যাশন ডিজাইনাররা নতুন দেশীয় পোশাকে যুক্ত করছেন সৃষ্টিশীলতার স্পর্শ, গায়কেরা নতুন অ্যালবাম বাজারে ছাড়ছেন, ব্যবসায়ীরা নতুন পণ্যের পসরা নিয়ে হাজির হচ্ছেন বাজারে, ঘরে ঘরে রান্নাবান্নার ধুম—এমনটি আর বছরের কোন সময়ে দেখা যাবে?
ঈদের এই বিপুল আনন্দকে আরেকটু রঙিন করে তুলতে আপনাদের সামনে আমরা হাজির হয়েছি এই সামান্য ঈদ উপহার নিয়ে। আপনাদের প্রতিটি দিন হোক ঈদের দিন।
ঈদের দিন সকালে গোসল সেরে পাঞ্জাবি পরেন বিচারপতি মুহাম্মদ হাবিবুর রহমান। এবারও পাঞ্জাবি পরেই বাসার কাছে গুলশানের আজাদ মসজিদে ঈদের নামাজ পড়তে যাবেন। সেখান থেকে সোজা কবরস্থানে কবর জিয়ারত করতে যাবেন। ফেরার পথেই কোনো কোনো আত্মীয়ের বাসায় একটু ঘুরে আসবেন বলে জানালেন। এরপর সোজা বাসায়।
ঈদের পাঞ্জাবি সাধারণত নিজের কেনা হয় না। এ ক্ষেত্রে মুহাম্মদ হাবিবুর রহমানের স্ত্রী, মেয়েরা বা বোনই ভরসা। তাঁরাই বেছে কিনে আনেন পাঞ্জাবি। ‘সাদা ছাড়া নীল রং ভালো লাগে। লালের ওপর হালকা কাজ করা পাঞ্জাবিও বেশ ভালো লাগে’—জানালেন তিনি।
তবে এবারের ঈদের দিনের রান্নাবান্নার বাজার করেছেন নিজেই। সকালে সেমাইয়ের স্বাদ নিতে ভুল হয় না কখনোই। তবে পোলাও-মাংসের বদলে ভাত আর মাছ খেতে ভালোবাসেন সাবেক এই প্রধান বিচারপতি। স্ত্রী ও এক সন্তান এবার ঈদে কাছে থাকছেন।
দেশের বাইরে বিভিন্ন সময় ঈদ করলেও দেশের মতো ভালো লাগে না বলে জানান তিনি। বিশেষ করে দেশে যেমন আজান শোনা যায়, বিদেশে তা থাকে না। ঈদে দেশে থাকাই তাঁর পছন্দ।
ঈদের সারা দিন মুহাম্মদ হাবিবুর রহমানের পরনে সাধারণত পাঞ্জাবিই থাকে। সঙ্গে সাদা পাজামা। ‘কোনো কোনো বন্ধুর সঙ্গে বিকেলে বা রাতে নিজের বা তাদের বাসায় আড্ডা দিতে যাই। এই তো এভাবেই ঈদের দিন চলে যায়।’
ঈদের দিন সকালে গোসল সেরে নিয়ে পাঞ্জাবি পরবেন অধ্যাপক আনিসুজ্জামান। ‘সাধারণত এক পাঞ্জাবিতেই সারা দিন পার হয়ে যায়। তবে মাঝেমধ্যে দুপুরের পর বাইরে গেলে পাঞ্জাবিটা পাল্টে নিই। ঈদের সকালে ডিমভাজি দিয়ে পরোটা খাই বেশ আরাম করে’, বলছিলেন আনিসুজ্জামান। পাঞ্জাবিতে পছন্দ সাদা বা ঘিয়ে রং। এবারও তেমনি পাঞ্জাবি উপহার পেয়েছেন বোনের মেয়ে (ভাগনি), নাতনির কাছ থেকে। সেগুলোই পরবেন ঈদের দিন। ঈদে সারা দিন বাড়িতেই কাটে। আত্মীয়রা অনেকে দেখা করতে আসেন। তবে দিনের একটা সময় কাটে ঈদসংখ্যা ম্যাগাজিন বা বিশেষ লেখা পড়ে। দুপুরে খাবারের তালিকায় থাকে পোলাও আর গরু বা মুরগির মাংস। রাতে সাদা ভাত আর মাংস খেতেই পছন্দ করেন।
আনিসুজ্জামানের কাছে অবশ্য ঈদের দিনের চেয়ে ঈদের পরের দিনই বেশি মজার। কারণ সেদিন মেয়েরা আসে আর ছেলে তো বাসাতেই থাকে। আরও অনেকেই আসেন বেড়াতে। সারা দিন বাড়িতে উৎসবের ছোঁয়া লেগে থাকে। মজা করে জানালেন, ‘ছোটবেলায় ঈদ শুরু হতো চাঁদ দেখার পর থেকে। ঈদের দিনে তো বন্ধুদের সঙ্গে এ বাড়ি-ও বাড়ি খেয়ে পেট ভরে বাসায় ফিরতাম। শেষে বাসায় এসে মনটাই যেত খারাপ হয়ে, কারণ বাড়িতে রান্না করা খাবারের কিছুই যে আর খেতে পারছি না তখন।’ যখন নিজে গাড়ি চালাতেন তখন বেশ ঘোরা হতো ঈদে। তবে এখন চালক যেহেতু ঈদের ছুটিতে বাড়ি যায়, তাই ছেলের সঙ্গে মাঝেমধ্যে গাড়িতে আত্মীয়বাড়ি যান বলে জানালেন। এই তো এভাবেই কেটে যায় আনিসুজ্জামানের ঈদ উৎসব।
‘সারা বছর কাজের চাপ থাকে। বিশেষ করে রমজান মাসে। তবুও ঈদের দিন সকালে ঘুম থেকে উঠতে হয়। মনে হয় আরেকটু বিশ্রাম যদি নেওয়া যেত। নিয়মিত আমি ফুল দিয়ে ঘর সাজিয়ে থাকি। ব্যতিক্রম হয় না ঈদের দিনেও। ভোরে তাজা ফুল দিয়ে নানাভাবে প্রতিটি ঘর সাজাই। খুব ভালো লাগে এই কাজটা করতে।’ বললেন সাবেক তত্ত্বাবধায়ক সরকারের উপদেষ্টা ও বিজ্ঞাপনী সংস্থা অ্যাডকম লিমিটেডের চেয়ারম্যান গীতি আরা সাফিয়া চৌধুরী।
সকালের দিকে সাধারণত তাঁতের শাড়ি পরেন গীতি আরা সাফিয়া চৌধুরী। জানালেন, জমকালো কোনো পোশাক পছন্দ করেন না তিনি। ‘সাদামাটা এবং হালকা কাজের শাড়িই ভালো লাগে। জামদানি, আদিবাসী ধাঁচের শাড়ি, মণিপুরি শাড়িই পরা হয়। হালকা ধরনের সাজ পছন্দ করি। আর সবকিছু মিলিয়ে পরি আমি। মিলটা পুরোপুরি হতে হবে। এ জন্য আমার বন্ধুরা মজা করে বলত, “মিস ম্যাচ”। খুব দামি পোশাক, গয়না বা অন্যান্য অনুষঙ্গ ব্যবহার করি না। এমনও হয়েছে, শাড়ির সঙ্গে কানের দুলের রং মিলছে না। তখন নিজে একটু সৃজনশীল হওয়ার চেষ্টা করি। নানা রঙের বোর্ডপিন কিনে আনি। সেসব একটু ঘষে-মেজে কানে পরে ফেলি। এবার ঈদে আমার মা সুতির জামদানি, ছেলের বউ এবং আমার স্বামী দিয়েছেন সিল্কের শাড়ি। এর কোনো একটা শাড়ি সকালে, কোনোটা রাতে পরব। রান্নার তদারকি করব। আত্মীয়স্বজন ও অন্যান্য অতিথি আপ্যায়ন-পর্ব সেরে আমার মায়ের বাসায় যাব। স্বামী, ছেলে, মেয়ে, ছেলের বউ এবং নাতিকে নিয়ে বেড়াতে যাব। দুপুরের খাবার সেখানেই খাব। এরপর আত্মীয়স্বজন ও বন্ধুদের সঙ্গে দেখা করতে বের হব। বাসায় ফিরে আবার বিশ্রাম। এভাবেই কাটে ঈদের দিন।’
‘ঈদের আনন্দটার শুরু হয় চাঁদরাত থেকেই। বাড়ির ছোট ছেলেমেয়েদের চোখে যেমন ঘুম থাকে না, তেমনি মা-খালাদের চোখেও ঘুম থাকে না। ঈদের আগের রাতে মায়ের বরফি বানানোর আয়োজনটা আজও ভুলতে পারিনি। তারপর সকালবেলা দুধের সাদা ধবধবে বরফি মুখে পুরে সুমিষ্ট হাসি, নতুন জামা—এসব কি আর ভোলা যায়?’ ছোটবেলার ঈদের কথা এভাবেই বললেন সাবেক তত্ত্বাবধায়ক সরকারের উপদেষ্টা রাশেদা কে চৌধুরী।
এখন মা রাশেদা কে চৌধুরীরও চাঁদরাতে অবসর মেলে না। ছেলেমেয়েদের পছন্দের পুডিং তৈরি করে রাখেন চাঁদরাতেই। তবে বহু চেষ্টা করেও বরফিটা মায়ের হাতের সেই ধবধবে সাদা বরফির মতো হয় না। তবে প্রতি ঈদের মতো এবারও চলবে তাঁর সেই চেষ্টা। এবার পরিবারের সবার কেনাকাটা শেষ করে নিজের জন্য শাড়ি কিনতে গিয়েছেন মিরপুরের বেনারসিপল্লিতে। দেশি শাড়ি পরতেই ভালোবাসেন তিনি। সোনালি জড়ি পাড়ের ফিরোজা রঙের কাতান শাড়ি পরবেন ঈদের দিন। তার সঙ্গে মায়ের দেওয়া সুন্দর একসেট মুক্তার গয়না। ‘যেবার এইচএসসি ফলাফল দিল, ক্যাডেট কলেজকে হারিয়ে দিয়ে মেধা তালিকায় দ্বিতীয় স্থান অর্জন করি। মা তখন খুশিতে ইসলামপুর থেকে এক সেট গয়না কিনে দিয়েছিলেন। তখন সোনার ভরি ছিল ১৫৬ টাকা। ঈদে মায়ের দেওয়া সেই গয়নাই এবার পরব।’ বললেন তিনি। মুক্তার মালার সঙ্গে সোনালি গয়নায় থাকবে ফিরোজা পাথরের ঝিলিক। কানের দুলটা কানপাশা ঘরানার। এক হাতে থাকবে এক গাছি সোনার চুড়ি আর দুটি আংটি, আরেক হাতে একটি সোনালি ঘড়ি। ঈদের সকালে সহকর্মীদের সঙ্গে একসঙ্গে বসে সেমাই-রুটি খান রাশেদা কে চৌধুরী। ‘বাসায় সেই শুরু থেকে যারা কাজ করত, আমাকে কাজে সাহায্য করত, তারা তো আমার সহকর্মীই। ওরা সবাই ছেলে, নাতিপুতি নিয়ে আসে ঈদের দিন সকালে। খুব ভালো সময় কাটে আমার।’ বলেন তিনি। সকালের পরে সময় কাটে পরিবার-পরিজন আর অতিথিদের সঙ্গে। আর বিকেলে বেরিয়ে পড়েন আত্মীয়স্বজনদের দেখতে। তখন ছোটবেলার পাড়া বেড়ানোর আনন্দের স্মৃতির কথা খুব মনে পড়ে তাঁর। এবারও হয়তো এভাবেই স্মৃতিতে হারিয়ে যাবেন তিনি।
বিকেল পাঁচটার কিছু বেশি বাজে। ৭৭ সেন্ট্রাল রোডের লাল ইটের বাড়িটা খুঁজে পেতে বেগ পেতে হলো না। পরিচিত সেই খাদি পাঞ্জাবি পরেই অপেক্ষা করছিলেন অধ্যাপক আবদুল্লাহ আবু সায়ীদ স্যার। চিরচেনা হাস্যোজ্জ্বল মুখেই স্বাগত জানালেন। ছোট বসার ঘরের চারদিকেই বই। কেবল তাকেই নয়, হাতেও একটা বই শোভা পাচ্ছে। দীর্ঘ সময় শিক্ষকতা পেশায় ছিলেন। এরপর লেখালেখি, পড়াশোনা আর বিশ্বসাহিত্য কেন্দ্রের কাজ, সব নিয়ে চরম ব্যস্ত একজন মানুষ তিনি। তবে এই খোলসের বাইরে তিনিও আলাদা একজন মানুষ, যাঁকে পারিবারিক পরিমণ্ডলে চেনা মুশকিল। বসার ঘরে পা রেখেই দেখলাম, তিনি একা নন, পাশে ছিল নাতি রঞ্জন। নবম শ্রেণীতে পড়ুয়া রঞ্জনের নানাভাইয়ের সঙ্গে নাকি খুব জমে। নানাভাই নিজের বই পড়ার ফাঁকে ফাঁকে নাতির পড়া দেখিয়ে দেন। এতেই সে ভারি খুশি। এরই মধ্যে যোগ দেয় বড় নাতনি মিত্রা। মিত্রা রঞ্জনের চেয়ে বড়। পড়ছে ঢাকা সিটি কলেজে এইচএসসিতে। তাই কলেজ-সুলভভাবেই কথা শুরু করে। ‘নানাভাইয়ের সঙ্গ আমরা খুব উপভোগ করি। আনন্দমুখর সময় কাটে নানাভাইয়ের সঙ্গে।’
আর নানাভাই? উত্তরটা দিলেন আবু সায়ীদ স্যার নিজেই, ‘বাড়িতে মানুষ বলতে আমি আর আমার স্ত্রী। আমার দুই মেয়ে, তারা যে যার পরিবার ও কাজ নিয়ে ব্যস্ত। ব্যস্ততা আমারও কম নয়। লেখা, পড়াশোনা আর বিশ্বসাহিত্য কেন্দ্রের দায়িত্ব তো আছেই। তবে পাশের ফ্ল্যাটে বড় মেয়ে থাকায় ওর দুই সন্তান মিত্রা আর রঞ্জন আমাদের নিয়মিত সময় দেয়। বাড়িতে আমি থাকলেই ওরা আমার কাছে ছুটে আসে। ব্যস্ততার কারণে জীবন থেকে বন্ধুবান্ধব মুছে গেছে। তবে এখন আর খারাপ লাগে না। এখন নাতিরাই তো আমার বন্ধু। সন্তানদের মানুষ করতে গেলে কখনো নিজের কাজ, ইচ্ছা কিংবা উচ্চাকাঙ্ক্ষা ভর করে। তাই সন্তানদের পর্যাপ্ত সময় দিতে পারিনি। কিন্তু নাতি-নাতনিদের সঙ্গে এ ধরনের কোনো শর্ত নেই। তাই যতটুকু সময় কাটে, নির্ভেজাল অনুভূতিময় সময় কাটে। ওরা ওদের বন্ধুদের নিয়ে গল্প করে। পারিবারিক অনুষ্ঠান বলতে তেমন কিছুই নেই। সন্তানদের বিয়ের আচার-অনুষ্ঠানের পাঠ চুকেছে অনেক আগেই। এখন অনুষ্ঠান মানেই নাতিদের জন্মদিন। শত ব্যস্ততার মধ্যেও চেষ্টা করি জন্মদিনের উৎসবমুখর সময়ে নাতিদের সঙ্গে কাটাতে।’ মিত্রা একটু জোর দিয়েই বলল, ‘আমাদের জন্মদিনের সব আয়োজন করে নানাভাই। শত ব্যস্ততার মধ্যে নানাভাইয়ের উপস্থিতি সবচেয়ে বেশ
আনন্দ দেয়। আর নানার কাছ থেকে উপহার তো বাড়তি পাওনা। তবে নানাভাইয়ের জন্মদিনে আমরা উপহার দিই, আবার আয়োজনও করি ছোটরাই।’ রঞ্জন আর মিত্রার মতো নানার নেওটা না হলেও অন্য নাতি শঙ্খ আর দীপান্বিতা থাকে কিছুটা দূরে। যেকোনো উৎসবে ঠিকই হাজির হয়। আবু সায়ীদ স্যার বলেন, ‘জন্মদিনের বাইরে ধর্মীয় আচার-অনুষ্ঠান, যেমন—ঈদে সবাই একসঙ্গে হই। ঈদের আনন্দ সবাই ভাগাভাগি করে নিই। ছোটবেলার ঈদের মতো না হলেও দুই মেয়ে আর নাতি-নাতনিদের নিয়ে সময় কাটাতে চাই। তাই সকালে উঠেই সবাই একসঙ্গে হই। আমার বৃদ্ধ মায়ের সঙ্গে দেখা করতে যাই সবাই মিলে। এরপর ঢাকার খুব কাছাকাছি কোথাও ঘুরতে চলে যাই। ঈদের দিনের খাওয়া কিংবা ঘোরা যা-ই হয়, সব একসঙ্গে। ঈদ মানে খুশি আর আনন্দ, তাই এ আনন্দ সবাই মিলে ভাগ করে নিতে চেষ্টা করি।’
[এখানে যে যোগাযোগমন্ত্রীর গল্প বলা হচ্ছে তিনি আওয়ামী লীগ, বিএনপি বা এরশাদ আমলের মন্ত্রী নন। অন্য কোনো আমলের। তবে আনন্দের বিষয়, সব আমলের জিনিস একই। —লেখক]

যোগাযোগমন্ত্রী সালাহউদ্দিন খান ভুলু সাহেবের দুপুরে কিছুক্ষণ ঘুমানোর অভ্যাস। মন্ত্রীর কঠিন দায়িত্ব পালনের সময়ও তিনি এই অভ্যাস বহাল রেখেছেন। একটু উনিশ-বিশ অবশ্য হচ্ছে; আগে ঘুমানোর সময় একজন গায়ের ঘামাচি মেরে দিত, এখন সেটা সম্ভব হচ্ছে না। প্রায়ই ভাবেন, পলিটিক্যাল পিএসকে ঘামাচি মারতে বলবেন। সে আগ্রহ নিয়ে কাজটা করবে। একটাই ভয়, কোনো পত্রিকায় যদি নিউজ চলে যায়! পত্রিকাগুলো চলে গেছে দুষ্টুদের দখলে। তারা সম্মানিত মন্ত্রীদের ওপর টেলিস্কোপ ফিট করে রেখেছে। আরাম করে ১০ মিনিট ঘুমানোর উপায়ও নেই।
সালাহউদ্দিন খান ভুলু দিবানিদ্রা সেরে উঠেছেন। মন-মেজাজ এখনো ধাতস্থ হয়নি। তিনি কয়েকবার হাই তুললেন। এই সময় তাঁর পিএস (সরকারি) ঢুকলেন। বিনীত গলায় বললেন, স্যারের ঘুম ভালো হয়েছে?
মন্ত্রী বললেন, আমি আপনাকে অনেকবার বলেছি, দুপুরে আমি ঘুমাই না। চোখ বন্ধ করে একধরনের যোগব্যায়াম করি। ‘শবাসন’ এই ব্যায়ামের নাম। এতে টেনশন কমে।
পিএস বললেন, স্যার, সরি। আমি যোগব্যায়ামের ব্যাপারটা বুঝতে পারিনি। আপনার নাক ডাকার শব্দে বিভ্রান্ত হয়েছি।
আর বিভ্রান্ত হবেন না। নাক ডাকা না। দ্রুত নিঃশ্বাস-প্রশ্বাস ফেলা যোগব্যায়ামেরই অংশ। আমার নাকে পলিপ আছে বলে দ্রুত নিঃশ্বাস-প্রশ্বাসের সময় নাক ডাকার মতো শব্দ হয়। এখন ক্লিয়ার হয়েছে?
অবশ্যই, স্যার।
কোনো কাজে এসেছেন?
একটা রোড অ্যাকসিডেন্ট হয়েছে। মাইক্রোবাস ভেঙে গুঁড়া হয়ে গেছে। পাঁচজন মারা গেছে।
অ্যাকসিডেন্ট হলে মানুষ মারা যাবে, এটা নতুন কী? এই তুচ্ছ বিষয় নিয়ে আপনি আমার কাছে এসেছেন?
অনেকেই আপনাকে দুষছে। রাস্তাঘাট ভাঙা, খানাখন্দে ভরা। এই কারণেই অ্যাকসিডেন্ট হচ্ছে।
এটা কী মাস?
ভাদ্র মাসের শুরু।
বৃষ্টি হচ্ছে না?
রোজ বৃষ্টি হচ্ছে।
এই বৃষ্টিতে রাস্তাঘাট ঠিক থাকে?
থাকে না, স্যার।
বাস্তবতা বুঝতে হবে। তুচ্ছ বিষয়ে মন্ত্রীকে দুষলে হবে না। বুঝেছেন?
জি স্যার।
খরা মৌসুম আসুক, রাস্তাঘাট ঠিক হবে।
সাংবাদিকেরা আপনার কাছ থেকে শুনতে চায়।
শুনতে চাইলেই আমি শোনাব না। আপনি বলে দিন, গতবারের সরকারের যোগাযোগ খাতে সীমাহীন দুর্নীতির কারণে রাস্তাঘাটের আজ এমন বেহাল দশা। একটা স্টেটমেন্ট দিয়ে দিন।
জি স্যার। স্টেটমেন্টের ব্যবস্থা করছি। তবে আপনাকে একটু কষ্ট করে হাসপাতালে যেতে হবে।
কেন?
মাইক্রোবাস দুর্ঘটনায় কিছু বিখ্যাত মানুষ মারা গেছেন। যাঁরা আহত, তাঁদের দেখতে যাওয়া উচিত।
বিখ্যাত মানুষ কে মারা গেল?
পিএস বিখ্যাত মানুষদের তালিকা বললেন।
মন্ত্রী বিরক্ত গলায় বললেন, এরা বিখ্যাত হলো কবে? আমি তো নামও শুনি নাই। মিডিয়া এদের বিখ্যাত বানিয়েছে। সব মিডিয়ার কারসাজি। দেশটাকে নষ্ট করে দিচ্ছে মিডিয়া।
যথার্থ বলেছেন। তবে মিডিয়াকে অগ্রাহ্য করা ঠিক হবে না।
হাসপাতালে গিয়ে কী বলব, ঠিক করে এনেছেন? উল্টাপাল্টা কিছু বলে ফেলতে পারি। মুডি মানুষ তো, মুডের ওপর চলি।
পিএস বললেন, আমি দুই ধরনের বক্তব্য তৈরি করে এনেছি, যেটা আপনার পছন্দ। আপনি বলবেন, আল্লাহর মাল আল্লাহ নিয়ে গেছে, আমাদের কী করার আছে?
মন্ত্রী বললেন, ভালো বক্তব্য। আল্লাহর ওপর কোনো কথা নেই। ধর্মভিত্তিক দল আমার এই বক্তব্য পছন্দ করবে।
অথবা আপনি বলবেন, মাইক্রোবাসের চালকের অদক্ষতাই দুর্ঘটনার কারণ। সে ওভারটেক করতে গিয়েই দুর্ঘটনা ঘটিয়েছে। এতে দোষটা ওদের ঘাড়ে গিয়েই পড়বে।
মন্ত্রী বললেন, এটাও খারাপ না। আমি বরং দুটো একত্র করে বলি। প্রথম বলি, মাইক্রোবাস চালকের ভুল। তারপর বলি, আল্লাহর মাল আল্লায় নিয়েছে। বুদ্ধিটা কেমন বের করেছি?
অসাধারণ। আপনার চিন্তাধারাই বৈপ্লবিক।
আমাদের এই মুডি মন্ত্রী নানা ধরনের কথাবার্তা বলা শুরু করলেন। মিডিয়া তাঁকে নিয়ে কিছু কাজকর্ম করল। মন্ত্রী যখন গাড়ি নিয়ে রাস্তার বেহাল দশা দেখতে গেলেন, তখন বদগুলো তাঁর হাসিমুখের ছবি ছাপাল। রাস্তায় বিশাল এক গর্তের সামনে দাঁড়িয়ে তিনি হাসছেন—এ রকম ছবি। এই অপরাধ ক্ষমা করা যায়, কিন্তু তাঁর পদত্যাগ চেয়ে প্রতিবেদন ক্ষমা করা যায় না। বাংলাদেশের ইতিহাসে কখনো কোনো মন্ত্রী পদত্যাগ করেছে? মন্ত্রীরা হলেন কচ্ছপ। কচ্ছপের মতো কামড় দিয়ে তাঁরা মন্ত্রিত্ব ধরে রাখবেন। এটাই নিয়ম।
মন্ত্রী তাঁর রাজনৈতিক সচিবের পরামর্শে কিছু জটিল পদক্ষেপ নিয়ে নিলেন। একজন দুর্নীতিবাজ কর্মকর্তাকে সাময়িক বরখাস্ত করা হলো। একটা ছোট্ট সমস্যা তাতে হলো; দেখা গেল, সবাই দুর্নীতিবাজ। রসুনের বোঁটা অবস্থা। একজনকে শাস্তি দিলে বাকিরা খেপে যাবে। ওদের গায়ে হাত দেওয়া যাবে না। কাজেই অনেক ঝামেলা করে একজন সৎ কর্মচারী খুঁজে তাঁকে বরখাস্ত করা হলো।
মন্ত্রী মহোদয় সব পত্রিকায় তাঁর একটি ছবি পাঠালেন। সেই ছবিতে তিনি কোদাল হাতে ভাঙা রাস্তার পাশে দাঁড়ানো। নিচে লেখা, ‘মন্ত্রী মহোদয় নিজেই রাস্তা মেরামতে নেমে পড়েছেন’।
কোনো পত্রিকা এই ছবি ছাপাল না, উল্টো এক বদ পত্রিকা এই ছবি নিয়ে কার্টুন বানিয়ে ছাপিয়ে ফেলল। কার্টুনে দেখা যাচ্ছে, রাক্ষস টাইপ চেহারার এক লোক খালি গায়ে খাকি হাফপ্যান্ট পরে বেলচা হাতে দাঁড়িয়ে আছে। তার গায়ের এবং পায়ের বড় বড় লোম দেখা যাচ্ছে। কার্টুনের নিচে লেখা, ‘যোগাযোগমন্ত্রী বলেছেন, আমি একাই ৩৫০ কিলোমিটার রাস্তা মেরামত করব, ইনশাআল্লাহ।’
মন্ত্রী তাঁর পিএসকে ডেকে ক্ষুব্ধ কণ্ঠে বললেন, তিন কোটি টাকার একটা মানহানি মামলার ব্যবস্থা করুন। আমার ছবি বিকৃত করে ছেপে আমার মানহানি করেছে।
পিএস বললেন, বিকৃত করে তো ছাপে নাই, স্যার। কার্টুনে আপনাকে চেনা যায়।
আমাকে চেনা যায়?
জি স্যার।
আমার গা-ভর্তি লোম?
লোমের পয়েন্টে মামলা করতে পারেন। তবে এখন নতুন ঝামেলায় যাওয়া ঠিক হবে না। এরপর এরা নিউজ করে দেবে—কার্টুন ছবিতে মন্ত্রীর গায়ের লোম দেখানোয় এক কোটি টাকার মানহানির মামলা।
এক সকালবেলার কথা। মন্ত্রীর স্ত্রী সালমা বানু (বিশিষ্ট সমাজসেবী, পরিবেশ রক্ষাকর্মী, বিপন্ন হনুমান বাঁচাও আন্দোলনের সভানেত্রী) তাঁর স্বামীকে ঘুম থেকে ডেকে তুলে তীক্ষ গলায় বললেন, আমাকে না জানিয়ে, আমার সঙ্গে পরামর্শ না করে তুমি কী করে এই কাজ করলে?
মন্ত্রী বললেন, কী কাজ করলাম?
পদত্যাগ করেছ, আমাকে না জানিয়ে।
পদত্যাগ করব কোন দুঃখে?
পত্রিকায় নিউজ এসেছে। এই দেখো।
মন্ত্রী মহোদয় হতভম্ব হয়ে পড়লেন, ‘যোগাযোগমন্ত্রীর পদত্যাগ। নির্ভরযোগ্য সূত্রে জানা গেছে, মন্ত্রী মহোদয় স্বেচ্ছায় পদত্যাগ করেছেন।’
হতভম্ব মন্ত্রী তাঁর পিএসকে টেলিফোন করলেন। অনেকবার রিং হলো, পিএস ধরলেন না। তিনিও নিউজ পড়েছেন। এখন যে মন্ত্রী নন তাঁর টেলিফোন কেন ধরবেন! আমজনতার টেলিফোন ধরার কিছু নেই।
মন্ত্রী প্রধানমন্ত্রীর রাজনৈতিক পিএসকে টেলিফোন করলেন। পিএস তাঁর কোনো কথা না শুনেই বললেন, পদত্যাগ করে ভালো করেছেন। দলের ভাবমূর্তি উজ্জ্বল হয়েছে। আচ্ছা রাখি।
মন্ত্রী লাইন কেটে দেওয়ার পর অনেকবার চেষ্টা করলেন, প্রধানমন্ত্রীর রাজনৈতিক সচিব টেলিফোন ধরলেন না।
কিছুক্ষণের মধ্যেই তিনি লক্ষ করলেন, পত্রিকার এই বানোয়াট খবর সবাই বিশ্বাস করে বসে আছে। তাঁর নিরাপত্তায় নিয়োজিত পুলিশ বাহিনীর সাব-ইন্সপেক্টর সিগারেট ফুঁকছিল, তাঁকে দেখে সিগারেট ফেলে না দিয়ে শুধু পেছনে আড়াল করল।
মন্ত্রী মহোদয় প্রধানমন্ত্রীকে ধরার অনেক চেষ্টা করলেন। তাঁর চেষ্টা দেখতে পেলে রবার্ট ব্রুসও লজ্জা পেত। একসময় চেষ্টা সফল হলো। প্রধানমন্ত্রী টেলিফোন ধরলেন এবং বললেন, আপনি স্বেচ্ছায় পদত্যাগ করে একটি সাহসী পদক্ষেপ নিয়েছেন। আপনাকে অভিনন্দন। মন্ত্রী না থেকেও জনগণের সেবা করা যায়। জনগণের সেবা করুন।
প্রধানমন্ত্রী টেলিফোন রেখে দিলেন।
[গল্পের মোরাল: মন্ত্রীদের বুকে এবং পায়ে লোম না থাকা বাঞ্ছনীয়।]


এটিএন বাংলার ক্রীড়া সাংবাদিক আবদুল্লাহ হীরার মনটা খুব বড়। আমি চাইলাম আর সঙ্গে সঙ্গে আমাকে ২৫ বিলিয়ন ডলার দিয়ে দিল! একটা ২০ বিলিয়ন ডলারের নোট। আরেকটা ৫ বিলিয়নের। এক বিলিয়নে যে এক শ কোটি, এটা তো নিশ্চয়ই জানেন। এবার ২৫ বিলিয়ন ডলার বাংলাদেশি টাকায় কত হয়, বের করে ফেলুন। দেখুন মিলেছে কি না—প্রায় দুই লক্ষ কোটি টাকা। হীরার বদান্যতায় এই বিপুল পরিমাণ টাকা এখন আমার ড্রয়ারে গড়াগড়ি খাচ্ছে। বিশ্বাস না হলে যেকোনো সময় এসে দেখে যেতে পারেন।
মানুষের চাওয়ার আসলে কোনো শেষ নেই। এটি আরও ভালো করে বুঝলাম হীরা নোট দুটি দেওয়ার পর। ওর হাতে একতাড়া নোট। কোনোটাই মিলিয়ন ডলারের কমমূল্য নয়। বিলিয়ন ডলারই বেশি। এক শ ট্রিলিয়ন ডলারের নোটও আছে। এক ট্রিলিয়ন মানে এক লক্ষ কোটি। যার মানে, এক শ ট্রিলিয়নের ওই একটা নোটের দামই এক শ লক্ষ কোটি ডলার! ২৫ বিলিয়ন ডলার পেয়েও তাই আমার মন ভরছিল না। বিশেষ করে এক শ ট্রিলিয়ন নোটটার প্রতি খুব লোভ হচ্ছিল। ওর এত আছে, আরও কিছু আমাকে দিতেই পারে। পরক্ষণে নিজেই নিজেকে ধমকে দিলাম—যা দিয়েছে, তাতেই সন্তুষ্ট থাক্। মানুষের থাকলেই কি অন্যকে দিয়ে দেয় নাকি! তা হলে তো এই পৃথিবীতে গরিব বলে কিছু থাকত না।
এই রে, বিপদটা হঠাৎ টের পাচ্ছি। এয়ারপোর্ট কাস্টমসের কেউ এই লেখা পড়লে তো বিষম ঝামেলায় পড়তে হবে। ২৮ আগস্ট সকালে শাহজালাল আন্তর্জাতিক বিমানবন্দর দিয়ে দেশে পুনঃপ্রবেশের সময় ‘পাঁচ হাজার ডলারের বেশি আছে কি না’ এই প্রশ্নের উত্তরে ‘না’তে টিক দিয়েছি। অথচ এখন বলছি ২৫ বিলিয়ন ডলারের গল্প। হীরার কাছে যে আরও ছিল, কথায় কথায় সেটিও তো ফাঁস করে দিয়েছি।
রহস্যটা এখন ভেঙে ফেলাই নিরাপদ। বিলিয়ন-ট্রিলিয়ন ডলারের যে গল্প ফেঁদেছি, সেটি মিথ্যা নয়। কিন্তু ‘ডলার’ মানেই ‘মার্কিন ডলার’, এটা আপনাকে কে বলল? আমার কাছে ২০ ও ৫ বিলিয়ন ডলারের যে দুটি নোট, তা জিম্বাবুইয়ান ডলার। যখন বাজারে চালু ছিল, তখনো এর খুব বেশি মূল্য ছিল না। এখন তো একেবারেই নেই। ওই সব অচল নোট।
একেবারেই মূল্য নেই, কথাটা ঠিক নয়। বিলিয়ন-ট্রিলিয়ন ডলারের ওই সব নোট জিম্বাবুয়েতে এখন স্যুভেনিয়ের হিসেবে বিকোয়। হীরাই যেমন ভিক্টোরিয়া ফলসে গিয়ে এক মার্কিন ডলারে পাঁচটি করে নোট কিনেছে। এই পৃথিবীতে কত আশ্চর্য ব্যাপারই না ঘটে! ‘এক ডলার’ দিয়ে ‘বিলিয়ন-বিলিয়ন ডলার’ কেনাটাও কি এরই একটা উদাহরণ নয়!
বিশ্বের প্রথম এক শ ট্রিলিয়নের নোটটা জিম্বাবুয়ে বাজারে ছেড়েছিল ২০০৯ সালের জানুয়ারিতে। মুদ্রাস্ফীতি তখন এমনই গগনস্পর্শী যে সেটির মূল্যমান ছিল আসলে মাত্র ৩০ মার্কিন ডলারের সমান। ‘মুদ্রাস্ফীতি’ কথাটা দিয়েও ব্যাপারটা ঠিক বোঝানো যাচ্ছে না। ‘ইনফ্লেশন’ মানে মুদ্রাস্ফীতি। কিন্তু জিম্বাবুয়েতে যেটি হয়েছিল, সেটিকে বলে ‘হাইপার-ইনফ্লেশন’। এর বাংলা কী হবে, আমি জানি না। তবে ইন্টারনেটের কল্যাণে সেই ‘হাইপার-ইনফ্লেশন’-এর হারটা আপনাকে জানাতে পারি। ২৩১ মিলিয়ন পার্সেন্ট অর্থাৎ শতকরা ২৩ কোটি ভাগ! যা বোঝার বুঝে নিন। এর অর্থ কী, আমার মাথায় ঠিক ঢুকছে না।
গত ১০ বছরে চারবার যাওয়ার সুযোগ হয়েছে বলে জিম্বাবুয়ের পাগুলে অর্থনীতির বিভিন্ন পর্যায়ের সঙ্গে আমার প্রত্যক্ষ পরিচয় হয়েছে। ২০০১ সালে আমার প্রথম সফরে পাগলামির লক্ষণ মাত্র প্রকাশ পেতে শুরু করেছে। ব্যাংকে বিনিময় হার ১ মার্কিন ডলার=৬০ জিম্বাবুইয়ান ডলার, অথচ কালো বাজারে সেটি ৯০ জিম ডলার। মনে আছে, হারারে এয়ারপোর্টে নেমে ব্যাংকে ডলার ভাঙাতে যাব, এক প্রবাসী বাংলাদেশি ‘কী করছেন, এখানে কেউই ব্যাংকে ডলার ভাঙায় না’ বলতে বলতে হাত ধরে টেনে বাইরে নিয়ে গিয়েছিলেন।
২০০৪ সালে অবস্থা আরও খারাপ। ব্যাংক হারের সঙ্গে কালোবাজারের ব্যবধান আরও অনেক গুণ বেশি। বিদেশি নাগরিকদের কাছ থেকে হোটেল ভাড়া-টাড়া সব মার্কিন ডলারে নেওয়ার সরকারি নির্দেশ জারি হয়ে গেছে। জিম ডলার তত দিনে এমনই খোলামকুচিতে পরিণত যে, এক বোতল পানি কিনতে সাড়ে তিন-চার হাজার ডলার লাগে। সেবার জিম্বাবুয়ে যাওয়ার পর দিন অফিসে ই-মেইল করে সহকর্মীদের ঘাবড়ে দিয়েছিলাম। তাতে শুধু সে দিনের খরচের নির্দোষ বিবরণ ছিল—সকালের নাশতা: ২০ হাজার ডলার, দুপুরের খাওয়া: ৪০ হাজার ডলার, বিকেলের নাশতা: ১৫ হাজার ডলার...ইত্যাদি ইত্যাদি। একটুও বাড়িয়ে লিখিনি। জিম ডলার আর মার্কিন ডলারে গুলিয়ে ফেললে আমার কী দোষ, বলুন!
২০০৭ সালে যখন তৃতীয়বার জিম্বাবুয়ে যাই, তার বেশ আগেই ব্যাংক নোট ছেপে পরিস্থিতি সামাল দেওয়া সম্ভব নয় বলে মেনে নেওয়া হয়েছে। চালু হয়েছে ‘বিয়ারার চেক’। ১০ হাজার ডলার, ২০ হাজার ডলারের অঙ্ক বসানো বিয়ারার চেক, যেটিতে দেওয়া আছে মেয়াদোত্তীর্ণের তারিখ। সেবার গিয়ে ‘বিয়ারার চেক’ চালুর আগের পরিস্থিতি শুনেছি, যখন এক-দুই শ মার্কিন ডলার ভাঙালে এক বস্তা জিম ডলার হয়ে যেত। ২০০৬ সালে বাংলাদেশ ক্রিকেট দলের সফরের সময় টাকার বস্তা নিয়ে ক্রিকেটারদের ছবিও ছাপা হয়েছে বাংলাদেশের পত্রিকায়। তখন লাঞ্চ করতে মিলিয়ন ডলারও নাকি লেগে যেত!
এবার গিয়ে ট্যাক্সি ড্রাইভারের কাছ থেকে একটা কৌতুক শুনলাম। তখন কেউ রাস্তায় জিম ডলারভর্তি বস্তা পেলে নাকি ডলারগুলো ফেলে দিয়ে বস্তাটা নিয়ে যেত। বস্তার যে তাও একটু ‘দাম’ আছে! কৌতুক, আবার কৌতুকও নয়। পাউরুটি কেনার জন্য লোকে লাইনে দাঁড়িয়েছে, কাউন্টার পর্যন্ত যেতে যেতে সেটির দাম দ্বিগুণ হয়ে গেছে!
আর কোনো উপায় না দেখে ২০০৯ সালের মাঝামাঝি জিম্বাবুইয়ান ডলার বাতিল করে বহু মুদ্রার দেশ হয়ে যায় জিম্বাবুয়ে। ‘বহু মুদ্রার’ নামেই, দক্ষিণ আফ্রিকান র‌্যান্ড একটু চললেও মূলত মার্কিন ডলারই এখন কেনাবেচার মাধ্যম। বাংলাদেশে আমরা ডলারের চকচকে নোট দেখেই অভ্যস্ত। সেই ডলার কত নোংরা আর কুচিমুচি হতে পারে, সেটি দেখতে আপনাকে জিম্বাবুয়ে যেতে হবে। এটি যেহেতু বেশ ঝামেলার ব্যাপার, আপনাকে একটু বুঝতে সাহায্য করি। বাংলাদেশে দুই টাকার নোটের যে অবস্থা, জিম্বাবুয়েতে এক-দুই ডলারের নোটের অবস্থা মনে করুন তার চেয়েও পাঁচ গুণ খারাপ। কোনো কিছু কিনে বড় নোট দিয়ে তাই আতঙ্কে থাকতাম। কী যে ফেরত পাব!
আরেকটা মজার ব্যাপার, বর্তমানে জিম্বাবুয়েই সম্ভবত এই বিশ্বে একমাত্র দেশ, যেখানে ভাংতি পয়সা বলে কিছু নেই! সুপারস্টোরে কেনাকাটার পর ভাংতি পয়সা পাওনা হলে ভাউচারের পেছনে তা লিখে দেওয়া হয়। সেটির হিসাব হয় পরের বার কেনাকাটার সময়। এবার জিম্বাবুয়েতে থাকতেই স্থানীয় এক পত্রিকায় পড়লাম, ভাংতি পয়সা আনার জন্য যুক্তরাষ্ট্রের ফেডারেল রিজার্ভের সঙ্গে যোগাযোগ করা হয়েছে। আশা করা হচ্ছে, এই বছরের শেষ নাগাদ জিম্বাবুইয়ানরা ভাংতি পয়সায় ভিক্ষা দেওয়ার সুযোগ পাবে।
চেতনায় ধরা পড়ল এটা একটা অপরিসর কারাকক্ষ, তবে এবার তিনি বুঝতে দিলেন না তাঁর চৈতন্য ফিরে এসেছে। স্মৃতি যেন স্রোতের প্রবল তোড়। শেষবার যখন তিনি ওদের হাতে ধরা পড়লেন, তাঁর চোখে উপলব্ধির আলো দেখতে পেয়েছিল ওরা—কীভাবে যেন সেটাকে নিভিয়ে দেওয়া হয়েছে। সুই বেঁধানোর ব্যথাটা মনে আছে তাঁর, মনে আছে প্রতিটি ইউনিফর্ম একই রকম, তারপর আবার কিছু না-জানার জগতে হারিয়ে যাওয়া।
এবার তিনি ধৈর্য হারাবেন না, বুদ্ধি খাটাবেন, কোনোমতে ওদের হাতে ধরা পড়বেন না। চোখের পাতা বন্ধ রাখছেন, তথ্য আর জ্ঞান তালা দেওয়া থাকুক। আঙুলগুলো নাড়াচাড়া করছেন। এখনো আড়ষ্ট, তবে সাড়া দিতে শুরু করেছে। অসীম ধৈর্যের সঙ্গে একটা হাত লম্বা করে আবার টেনে আনলেন, কোথাও আটকাল না। এবার হাত দুটো বাঁধেনি ওরা। কবজির ভোঁতা ব্যথাটা মনে করিয়ে দিচ্ছে কয়েক দিন আগেও তাঁকে বেঁধে রাখা হতো।
একটা পা নাড়লেন, বুঝতে পারলেন টিউবটা এখনো ওটার সঙ্গে টেপ দিয়ে আটকানো। আচ্ছা, ওরা তাহলে এখনো হাল ছাড়েনি—যন্ত্রণাটা, মানে সেই টিউব, এখনো জায়গামতো রয়েছে; ওটার ভেতর দিয়েই তো জ্বালাময় তরল পাম্প করা হয়। ওটা ঢোকানোর সময় ওদের সঙ্গে ধস্তাধস্তি করেছিলেন তিনি, চেয়েছিলেন যত জোরে পারা যায় চেঁচাতে, কিন্তু ফুসফুসে বাতাস এত কম ছিল যে প্রায় কোনো আওয়াজই বের করতে পারেননি।
গতকাল...গত সপ্তায়...কিছুদিন আগে...আরও বেশি নির্যাতন চালানোর চেষ্টা করেছে ওরা, টেনে সোজা রাখার জন্য তাঁর পায়ের ওপর কী সব ওজন চাপাতে চেয়েছিল। ঘণ্টার পর ঘণ্টা হাঁটাতে চেষ্টা করা হয়েছিল। কিন্তু তিনি এমন এক জায়গায় পালাতে সমর্থ হন, পিছু নিয়ে যেখানে ওরা পৌঁছাতে পারবে না। ব্যথায় দব দব করছে তাঁর মাথা। এসব কেন করছে ওরা? এটা কী করে সম্ভব যে এই লোকগুলো এখানে কাউকে ধরে আনবে, অথচ কেউ কিছু বলবে না, কেউ একটু বাধা দেবে না? রাকিব আসছে না কেন, তাঁকে খুঁজে বের করছে না কেন, এখান থেকে বের করে নিয়ে যাচ্ছে না কেন? এই নির্যাতন কেন্দ্রে সব মিলিয়ে কতজনকে রাখা হয়েছে?
প্রথমদিকে ওদের সঙ্গে যুক্তিসংগত আচরণ করেছেন তিনি। যে মুখই তাঁর চোখের সামনে আসুক, প্রত্যেককে তিনি বলেছেন, ‘আমি সত্যি কিছু জানি না। আমি আপনাদের কোনো কাজে আসব না। আমাকে আপনারা ছেড়ে দিন।’ কিন্তু তাঁর একটা কথাও ওরা বিশ্বাস করেনি। কয়েকবারই সুস্থতার প্রায় শেষ সীমায় পৌঁছে গেছেন তিনি, দুই গাল বেয়ে অঝোর ধারায় পানি গড়িয়েছে, কাকুতি-মিনতি করে বলেছেন তাঁকে রেহাই দেওয়া হোক, কিন্তু ওরা শুধু হেসেছে—এখানে সবাই ওরা হাসতে খুব পটু—তারপর নতুন ধরনের কোনো নির্যাতন শুরু করেছে।
ওহ্ আল্লাহ্, ভাবলেন তিনি, শুধু যদি জানতাম আমাকে দিয়ে ওরা কী বলাতে চায়, সব গড়গড় করে বলে দিতাম। জানি, আমি সাহসী নই; ওরা কী শুনতে চায় জানা থাকলে কিছুই লুকাতাম না। কিন্তু যখনই আমি কোনো প্রশ্ন করেছি, শুনে হাসাহাসি করেছে ওরা, তারপর শক্ত করে জাপটে ধরে আরেকটা ইনজেকশন দিয়েছে।
সপ্তাহ...কতগুলো?...পার হলো। একসময় তিনি উপলব্ধি করলেন রাকিব এখানে তাঁকে কোনো দিন খুঁজে পাবে না; এ-ও উপলব্ধি করলেন, লোকগুলো এখানে যা করছে তার পেছনে কোনো গ্রহণযোগ্য কারণ বা যুক্তি নেই। লোকে যেমন কিছু একটা করে, ওরাও সে রকম কিছু একটা করছে, ওদের কাছে এটা স্রেফ একটা রুটিন কাজ, তার বেশি কিছু না। সেই থেকে চুপ হয়ে গেছেন তিনি।
মাঝেমধ্যে ভুল করে ওরা, তখন কিছুক্ষণের জন্য হলেও আবার সচেতনতা ফিরে পান তিনি। প্রথমবার এ রকম যখন ঘটল, অত্যন্ত বোকামির পরিচয় দিয়েছেন, শক্ত টেবিল থেকে লাফ দেন, বুঝতে পারেননি ওটার সঙ্গে স্ট্র্যাপ দিয়ে বেঁধে রাখা হয়েছে তাঁকে। সেবার দল বেঁধে আসে ওরা, সবার মুখ থমথম করছে, ঝুঁকে আছে তাঁর ওপর, প্রতিটি হাতে তাঁর বিরুদ্ধে বাগিয়ে ধরা চকচকে অস্ত্র।
পরে আরেকটা সুযোগ পান তিনি। সেবার খুব সতর্ক ছিলেন। এক এক করে সব স্ট্র্যাপ খুলে ফেলতে সমর্থ হন এবং সত্যি সত্যি নিজের পায়ে দাঁড়াতেও পারেন, কিন্তু ওষুধের প্রভাবে তাঁর শরীর এমন শ্লথ হয়ে পড়েছিল, সাড়া দিতে এতটাই অসমর্থ, ধরা পড়ার আগে মাত্র কয়েক পা এগোতে পেরেছিলেন। পর মুহূর্তে যে চিৎকার-চেঁচামেচি আর তিরস্কার শুরু হয়, সে সব এখনো তাঁর মাথার ভেতর প্রতিধ্বনি তোলে।
হে আল্লাহ্, ওহ্ আল্লাহ্, আমার ওপর কী করছে ওরা যে একটা চিন্তাকে ধরে রাখতে হিমশিম খেয়ে যাচ্ছি? আমার শরীর এ রকম বিরূপ হয়ে উঠল কী কারণে যে, আমার ইচ্ছা-অনিচ্ছা অনুসারে সাড়া দিতে চাইছে না? ওদের তুমি আমার ওপর এ রকম করার অনুমতি দিলে কেন?
কোনো উত্তর নেই, পাবেন বলে তাঁর প্রত্যাশাও ছিল না। এটা এমন এক জায়গা যেখানে আল্লাহ নেই। ডাকার মতো একা শুধু তিনি নিজে আছেন। উদ্ধার যদি পেতে হয়, নিজের চেষ্টাতেই সেটা তাঁকে পেতে হবে।
তাঁর সামনে দিয়ে একটা ছায়া সরে গেল। চোখ বন্ধ থাকলেও তা তিনি অনুভব করতে পারলেন, কারণ এই জায়গা কখনো অন্ধকার হয় না—ছোটখাটো হলেও, আরেকটা সূক্ষ্ম নির্যাতন: আলো অফুরন্ত। কখনো অন্ধকার নয়, সারাক্ষণ আলো। মানুষ আশীর্বাদ করে—তোমার ওপর আলোক বর্ষিত হোক। কিংবা—তুমি আলোকিত হও। আর ওই যে—লেট দেয়ার বি লাইট! ইস্, মানুষ যদি জানত আসলে আলো চাওয়া উচিত নয়। এর চেয়ে বোকামি আর কিছু হতে পারে? এর চেয়ে অত্যাচার কিছু হতে পারে? আলো, ঝকমকে সাদা আলো, শুধু শোয়ার সময় উজ্জ্বলতা একটু কমানো হয়—প্রায় অসহনীয় একটা ব্যাপার, তবে পুরোপুরি নয়—এই জায়গায় সবকিছুই অসহনীয় পর্যায় থেকে চুল পরিমাণ কম করা হয়, ভুক্তভোগীরা যাতে কিনারা থেকে খসে পড়ে পুরোপুরি পাগল না হয়ে যায়।
তাঁর ওপর দুটো মূর্তি ঝুঁকে আছে।
‘ইনি কথা বলছেন না?’
‘নাহ্। আমরা সব রকম চেষ্টা করে দেখেছি।’
‘ঠিক আছে, চেষ্টা চালিয়ে যান। একটা কিছু রেজাল্ট তো পেতেই হবে, তাই না? মোটকথা, আমাদের সুখ্যাতিটা যেন বজায় থাকে।’
পায়ের আওয়াজ দূরে সরে গেল। ক্ষীণ একটু হাসলেন তিনি, কেউ যাতে ধরতে না পারে। এবার ওদের বোকা বানিয়েছেন। শুধু তাই নয়, ওদের প্রায় হতাশ মনে হয়েছে তাঁর। সব মিলিয়ে, ওদের চেয়ে বেশি শক্তিশালী তিনি; এত রকমের নির্যাতন করার পরও তিনি ভেঙে পড়েননি, টিকে আছেন এবং এখন যখন তিনি নিজের সম্পর্কে আবার পুরোপুরি সচেতন হয়ে উঠেছেন, প্ল্যানটা অত্যন্ত সতর্কতার সঙ্গে করতে হবে। এবার কেউ তাঁকে বাধা দিয়ে রাখতে পারবে না, তিনি পালাবেনই।
স্মৃতির পাতা ওল্টাচ্ছেন তিনি। মনের পর্দায় এই কামরার নকশাটা ফিরিয়ে আনলেন। দরজার পাশে অন্তত একজন গার্ড সব সময় থাকবেই থাকবে। কাজেই দরজা দিয়ে পালানোর চিন্তা বাদ। বাকি রইল ভেন্টিলেটর আর জানালা। ভেন্টিলেটর অনেক বেশি উঁচু, প্রায় সিলিংয়ের কাছাকাছি, তত বড়ও নয়—শরীরটা সহজে গলবে বলে মনে হয় না। জানালায় গরাদ না থাকলেও, কাচ আছে, কিন্তু ওটাও কম উঁচু নয়।
তবে একটা সুখবর আছে। জানালার সামনে একটা টেবিল থাকার কথা। হ্যাঁ, আছে বলেই মনে পড়ছে। টেবিলে ওঠাও বেশ কষ্টকর হবে...না, টেবিলের এপারে একটা গদিমোড়া টুলও আছে। প্রথমে টুলে উঠতে হবে, তারপর টেবিলে চড়ব, সবশেষে ফ্রেমে বাঁধানো কাচ সরাব। কাচটা সরবে, নাকি ভাঙতে হবে ওটাকে? কাচ কি সত্যি ফ্রেমে আটকানো, ফ্রেমটা কি এদিক-ওদিক সরানো যায়?
তিনি ভাবলেন—সরাই বা ভাঙি, যা দরকার করলাম, ওটা খুব বড় কোনো বাধা হতে পারে না। আমার কাজে গতি থাকতে হবে, নীরবতা থাকতে হবে, আর সুযোগের মুহূর্তটি চিনতে ভুল করা চলবে না—এগুলোই হলো সাফল্যের শর্ত।
আলো খানিকটা নিস্তেজ হলো। তার মানে এখন বেশ রাত। জেলখানার বাইরে এখন অন্ধকার। তা হলেও, তারা আছে আকাশে। হয়তো যেকোনো আকৃতির একটা চাঁদও আছে। আচ্ছা, কত দিন হলো চাঁদ-তারা দেখা হয়নি তাঁর? স্মৃতি উত্তর দিতে পারছে না। অন্ধকার, চাঁদ-তারা, ঠান্ডা বাতাস আর মুক্তি: সব তাঁর গ্রহণ করার অপেক্ষায়, ঠিক যখন আদর্শ সময়টি হাজির হবে।
ধীরে ধীরে এক চোখের পাতা খুললেন তিনি। দরজার বাইরে ট্রের ওপর ঝুঁকে কী যেন খাচ্ছে গার্ড। নির্দয় ইস্পাতে লাগা আলো প্রতিফলিত হয়ে চোখ ধাঁধিয়ে দিতে চাইল। ভাগ্য ভালো হলে ওই একই খাবার এই জায়গার বাকি কয়েদির জন্যও তৈরি করা হয়েছে। তিনি জানেন আরও অনেককে বন্দী করে রাখা হয়েছে এখানে, গোঙানি আর চাপা কান্নার আওয়াজ শুনেছেন তিনি। হে আল্লাহ্, ওরা যেন ভাবে আমার জ্ঞান ফেরেনি! ওরা যেন আমার চেতনা কেড়ে নিতে ফিরে না আসে, এটাই আমার এখান থেকে মুক্তি পাওয়ার শেষ সুযোগ।
দরজার বাইরে ফেলা টুল ছেড়ে সরে গেছে গার্ড। লোকটাকে তাঁর দৃষ্টিপথে কোথাও দেখতে পাচ্ছেন না তিনি। চিনামাটির প্লেট-পেয়ালা ধোয়ার ভোঁতা আওয়াজ বলে দিল কাজটা শেষ করতে কিছুটা সময় লাগতে পারে। এখনই, এখনই সময়! এবার উঠতে হয় তাঁকে, যেতে হয়। বিছানার ওপর খাড়া উঠে বসলেন। জানেন ব্যথাটা শুরু হবে, সহ্য করার জন্য আগেভাগেই ঠোঁট কামড়ে প্রস্তুতি নিলেন, দুই পায়ের মাঝখান থেকে ঘৃণ্য টিউবটা ধরে টান দিলেন জোরে, আরেক টানে খুলে ফেললেন হাতে আটকানো টিউবটা। গার্ড ফিরে এসেছে কি না দেখার জন্য সময় নিলেন না, নিতম্ব হড়কে দিয়ে বিছানা থেকে মেঝেতে নেমে গেলেন। পা দুটো এত ভারী লাগছে, তাঁর ভার বহন করতে পারবে তো? এগোও, বোকা, এগোও!
কাঁপা কাঁপা পা ফেললেন। একটার পর আরেকটা। কতদূর? বিশ কদম? পনেরো? ব্যথা তাঁর হাড়গুলোকে গুঁড়ো করছে। মনে মনে গুনছেন তিনি: এক, দুই, তিন, চার...
কামরার মাঝখানে একটা পিলার। কুৎসিত কংক্রিট, পলেস্তারা করা হয়নি। তবে ভালো আড়াল দিচ্ছে। গার্ড দরজার সামনে ফিরে এলেও এখন আর দেখতে পাবে না তাঁকে। জানালাটা সরাসরি সামনে। পিলারে হেলান দিয়ে আধ মিনিট বিশ্রাম নিলেন। এই কামরার ভেতর আর যেসব ভুক্তভোগী আছে তাদের আলাদা ও আড়াল করে রেখেছে খয়েরি রঙের সুতি পরদা। কাজেই নিঃশব্দে সারতে হবে সব, তা না হলে বাকি বন্দীরা জেগে উঠে চেঁচামেচি শুরু করে দেবে। সতর্ক হওয়া ছাড়া এ ব্যাপারে আর কিছু করার নেই তাঁর, খুব বেশি হলে মনে মনে আবেদন জানাতে পারেন: ‘আমাকে তোমরা দেখো না, আমি কিছু না, অতি নগণ্য, স্রেফ খানিকটা বাতাস, কিংবা ধরে নাও ভবঘুরে ইঁদুর, আমাকে তোমরা দেখো না।’
প্রায় পৌঁছে গেছেন তিনি। ওই তো, সামনেই টেবিল। টেবিলের সামনে...না, ছোট্ট টুলটা টেবিলের সামনে নয়, একটু দূরে। ওটাকে বয়ে আনা কোনো ব্যাপার না। এখানে আসার আগে ওটার চেয়ে অনেক ভারী জিনিস বহন করেছ তুমি!
আল্লাহ্, টুলের পায়া মেঝেতে যেন ঘষা না লাগে। এত হালকা একটা জিনিস বয়ে আনতে কালঘাম ছুটে যাচ্ছে তাঁর। ব্যথা যেন তরল আগুন। তাঁর দৃষ্টি স্থির থাকছে না। জলদি গো, জলদি! এ রকম সুযোগ আর কখনো পাওয়া যাবে না। পালাও, পালাও, পালাও!
প্রচণ্ড চেষ্টায় টুল থেকে টেবিলে উঠে পড়লেন তিনি। উল্লাসের ফুলে ওঠা ঢেউয়ে ভেসে যেতে যেতে লোহার ছিটকিনি খুলে ফ্রেমে আটকানো কাচ সরিয়ে দিলেন একপাশে। জানালা এখন মুক্ত, তাঁকে মুক্তি দিতে সম্পূর্ণ প্রস্তুত। বাইরেটা অন্ধকার। অন্ধকার মখমল। বাতাস ঠান্ডা। ফুলের সুবাস প্রাণ জুড়ায়। আর একটু এগোতে হয়। নিতম্ব ঘষে সামনে বাড়ো, হে! তুমি নারী হয়েছ, তাতে কী! তুমি বিজয়িনী! আরেকটু, আরেকটু, চৌকাঠের ওপর উঠে পড়ো। হয়েছে!
মুখ আকাশের দিকে, রাতের দিকে, তারার দিকে তোলা। সব আলো, সাদা কর্কশতা, অফুরন্ত উজ্জ্বলতা তাঁর পেছনে। ওপর দিকে এবং সামনের দিকে লাফ দিলেন, লাফ দিলেন স্বাধীনতা আর মুক্তির দিকে। যন্ত্রণাময় আলো, প্রহরী আর কারাগারকে চিরবিদায়
একটা দমকা বাতাস তাঁকে নিচের গাছপালা আর অন্ধকার খোলা মাঠের দিকে বয়ে নিয়ে গেল।
খোলা জানালা দিয়ে বেরিয়ে আসা আলোর আভায় হাসপাতালের খয়েরি দেয়াল খানিকটা আলোকিত হয়ে আছে। ক্ষোভ মেশানো, অভিযোগপ্রবণ কয়েকটা কণ্ঠস্বর পরস্পরকে প্রশ্ন করছে: ৮৫ বছরের একজন মানসিক রোগী, যার কোমর ভাঙা, যিনি কিডনি ইনফেকশনে ভুগছেন, বিছানা ছেড়ে কীভাবে চারতলার জানালা খুলে নিচে লাফিয়ে পড়লেন!
বিদেশি কাহিনি অবলম্বনে
চুপিচুপি তিনি লিখছেন কবিতা। চৌপর দিনভর ব্যস্ততার ফাঁকে ভেতরকার কবি মানুষটা হয়তো বের হয়ে আসার পথ খুঁজে পায় না। কিন্তু ভেতরে ভেতরে সে ঠিক কাজ করে যায়। আসাদুজ্জামান নূরের ভক্তরা জেনে রাখুন একটা গোপন খবর—আপনার প্রিয় অভিনেতার আছে গোটা তিনেক কবিতার খাতা। রোজ রোজ না হলেও বেশ নিয়মিতই কলম চলে সেই কবিতার খাতায়। সরাসরি এ বিষয়ে প্রশ্ন করা হলে তিনি অবশ্য একটুখানি লাজুক হাসবেন। বিষয়টা এড়িয়ে যেতে চাইবেন। তারপর শেষমেশ এটুকুই শুধু বলবেন—
‘আসলে কবিতার খাতা নয়, ডায়েরি বলাই ভালো। আমার ডায়েরিতেই ওই আর কি অল্পস্বল্প।’
আপনার নিজের লেখা কবিতা? ওরেব্বাস!
অল্পস্বল্প সেটাও তো কম কথা নয়। কে না জানে, দৈনিক প্রায় ১৪ ঘণ্টার বেশি কাজ করেন তিনি। কিন্তু তবু সেদিন সকাল-সকাল বেইলি রোডের বাড়ি থেকে বেরোনোর সময় তাঁকে অন্য রকম লাগে। প্রিয় অভিনেতা, জননেতা, দেশ টিভির ব্যবস্থাপনা পরিচালক কিংবা অধুনা কে হতে চায় কোটিপতির উপস্থাপক—এসব কোনোটাই নয়। পরনে চিরচেনা পায়জামা-পাঞ্জাবি। কাঁধে ঝোলা ব্যাগ। চোখে মোটা ফ্রেমের চশমা। মনে হয় কোনো কবিই বুঝি হেঁটে চলেছেন আনমনে।
লিফট বেয়ে নিচতলা অবধি নেমে আসতে আসতে অবশ্য বাধ্য হয়েই তাঁকে বাস্তবে পা রাখতে হয়। গাড়ির কাছেই হন্যে হয়ে অপেক্ষায় ছিলেন দুজন বিপদাপন্ন মানুষ। সাংসদ আসাদুজ্জামান নূরের কাছে এসেছেন তাঁরা। নূর একজনের সমস্যার ত্বরিত সমাধান দিলেন। অন্যজনকে বলে দিলেন অফিসে আসতে।
সবে সকাল ১০টা পেরিয়েছে ঘড়ির কাঁটা। গাড়ি ছুটেছে সচিবালয়ের দিকে। চালকের পাশের আসনে আসাদুজ্জামান নূর। হাতের মোবাইল ফোন বেজে চলেছে বিরতিহীন। নূর সেদিকে বিশেষ ভ্রূক্ষেপ করছেন না। একটু আগে তাঁকে করা প্রশ্নটা নিয়ে নাড়াচাড়া করছেন মনে মনে।
‘আমি ব্যক্তিগতভাবে আসলে মনে-প্রাণে খুব অলস একটা মানুষ। ছুটি কাটাতে ভালোবাসি। বেড়াতে ভালোবাসি। আড্ডা মারতে ভালোবাসি। প্রতিদিন সকাল থেকে রাত পর্যন্ত যে ছুটোছুটি করি, সেটা বন্ধ করে যদি এই কাজগুলো করতে পারতাম, তবেই বেশি খুশি হতাম।’
এখনো তিনি অধীর অপেক্ষায় থাকেন ঈদসংখ্যার। হুমায়ূন আহমেদ এবং মুহম্মদ জাফর ইকবালের লেখার ভক্ত গোড়া থেকেই। আর এখন মন দিয়েছেন হরিশংকর জলদাসের লেখায়। শারদীয় সংখ্যার পাতা উল্টে খুঁজে বেড়ান সুনীলের কাকাবাবু। টিনটিন আর টম অ্যান্ড জেরি এখনো মুগ্ধ করে সেই আগের মতো। টিনটিনের মজার চরিত্র ক্যাপ্টেন হ্যাডকের সঙ্গে তাঁর মিলের কথা মনে করিয়ে দিতেই হাসলেন একদম হো হো করে। প্রথম আলোর শিরোনামে চোখ বুলিয়ে চলে যান সরাসরি বেসিক আলীর কাছে। এই কার্টুন স্ট্রিপ মিস করেন না কিছুতেই।
কিন্তু এত ব্যস্ততার ফাঁকে পড়ার সময়টা কোথায়?
‘আমার দিন শুরু হয় এক মগ গরম চা আর পত্রিকা দিয়ে। রাতের বেলা ঘুমোতে যাওয়ার আগে বই নিয়ে বসি। বাজার করা বাদে ছুটির দিনের পুরোটাই শুধু বইপত্রের জন্য বরাদ্দ। সব পুজোসংখ্যা, ঈদসংখ্যা জোগাড় করে রাখি। ছোটগল্প সবচেয়ে বেশি টানে। ধারাবাহিক লেখার দিকে ভুলেও চোখ দিই না।’
আর কবিতা?
‘কে হতে চায় কোটিপতি’র শুটিংয়ের ব্যস্ততায় খুব বেশি পড়া হয়নি গত মাস খানেক। এর মধ্যেও পড়েছেন সমর সেন, রফিক আজাদ আর কামাল চৌধুরীর কবিতা।
গাড়ি সচিবালয় চত্বরে ঢুকেছে। আসাদুজ্জামান নূরের বেশ কয়েকটা মন্ত্রণালয়ে যেতে হবে। সেখান থেকে যাবেন দেশ টিভিতে। তারপর এশিয়াটিক অফিসে। কাজ আছে সংসদেও।
বাসায় ফেরার ফুরসত মিলবে কবে?
নূর কাঁধ ঝাঁকিয়ে অসহায় একটা ভঙ্গি করলেন—উত্তর তাঁর নিজেরই জানা নেই। আসাদুজ্জামান নূরের গোপন কবিতার খাতার কিয়দংশ দিয়ে লেখাটা শেষ করা যেতে পারে—
আমি তো ধরেই নিই
আমাকে সবাই চেনে
তবু তুমি অচেনা চোখ নিয়ে
তাকালে আমার দিকে
প্রশ্ন তোমার চোখে
তীব্র তীক্ষ দৃষ্টি শরীর ভেদ করে
আমাকে চিনতে পারলে না?
আমি তো সেই...
আমরা যখন ছোট ছিলাম, তখন অটোগ্রাফের ব্যাপারটা জানতামই না! যখন ক্লাস সেভেন কিংবা এইটে পড়ি, তখন বগুড়ায় বেগম সুফিয়া কামাল এসেছিলেন। আমরা মহা উৎসাহে তাঁকে দেখার জন্য স্টেশনে গিয়েছি। যখন ট্রেন এসেছে, তখন আমাদের আক্কেল গুড়ুম। স্টেশনে অসংখ্য মানুষ এবং বাচ্চাকাচ্চা। যাঁর জন্য এত উত্তেজনা, সেই বেগম সুফিয়া কামাল থার্ড ক্লাসের একটা বগিতে করে চলে এসেছেন (তখন ট্রেনে ফার্স্ট ক্লাস, সেকেন্ড ক্লাস, ইন্টার ক্লাস আর থার্ড ক্লাস ছিল!)। বেগম সুফিয়া কামালের নজরে পড়ার জন্য আমাদের ভেতর নানা রকম কম্পিটিশন শুরু হয়ে গেল—আমি তাঁর একটা বিশাল ছবি এঁকে সবাইকে টেক্কা দিয়ে ফেললাম। সেই ছবি মঞ্চের ওপর টাঙানো হলো এবং গর্বে আমার ছোট বুকটা এক শ হাত ফুলে গেল। তাঁকে নিয়ে আমাদের এত উত্তেজনা, কিন্তু আমার একবারও তাঁর একটা অটোগ্রাফ নেওয়ার কথা মাথায় আসেনি (লোকজন শুনে হাসাহাসি করতে পারে। আমি তাঁর অটোগ্রাফ নিয়েছি যুক্তরাষ্ট্রের বস্টন শহরে—যখন আমার বয়স ৪০!)।
আজকাল আমাকেও অটোগ্রাফ দিতে হয়। যারা অটোগ্রাফ নেয়, তাদের অনেকে অটোগ্রাফশিকারি বলে। আমি শব্দটা পছন্দ করি না। আমি খুব আনন্দের সঙ্গে অটোগ্রাফ দিই এবং যে ছোট ছেলেমেয়েরা অটোগ্রাফ নেয়, তাদের মোটেও হিংস্র শিকারির মতো মনে হয় না। তবে অটোগ্রাফ দেওয়ার বেলায় লেখকের একটু সতর্ক থাকা দরকার। কখনোই ধরে নেওয়া উচিত নয় যে পাঠকমাত্রই তাঁর বইয়ে লেখকের একটা অটোগ্রাফ চান। ফেব্রুয়ারির বইমেলায় আমি একবার অত্যন্ত বিচিত্র একটা দৃশ্য দেখেছিলাম। পাঠক বই কিনেছেন। লেখক বইয়ের স্টলে বসে আছেন। তিনি স্মিত হাসি হেসে বইয়ে অটোগ্রাফ দিয়ে দিলেন। পাঠক তখন মহা খাপ্পা হয়ে চিৎকার করে বলল, ‘আপনি কেন আমার বইয়ে অটোগ্রাফ দিলেন? আমি কি আপনার অটোগ্রাফ চেয়েছি?’
লেখক আমার পরিচিত, তাই তাঁকে লজ্জা থেকে উদ্ধার করার জন্য কিছু দেখিনি, কিছু শুনিনি এ রকম ভান করে দ্রুত সরে পড়লাম।
যারা অটোগ্রাফ চায়, তারা সাধারণত একটা অটোগ্রাফ পেলেই খুশি। মাঝেমধ্যে কেউ চলে আসে, যারা সঙ্গে আরও কিছু চায়। যেমন একবার একজন এসে বলল, ‘স্যার, লিখে দেন, প্রিয় জরিনা, আলতাফ মিয়া তোমার হরিণ-কালো চোখে ডুব দিতে চায়। তারপর নিচে অটোগ্রাফ দিয়ে দেন। তারিখটা দেবেন এক সপ্তাহ পরের। তখন তার জন্মদিন। জন্মদিনে এই বইটা তাকে গিফট করব।’
আমি মাথা চুলকিয়ে বলি, ‘এক সপ্তাহ পরে যদি বেঁচে না থাকি? তা ছাড়া জরিনার চোখ হরিণ-কালো কি না, সেটাও তো জানি না। আলতাফ মিয়ার সেখানে ডুব দেওয়ার চেষ্টা করাটা ঠিক কাজ হবে কি না, সেটাও তো বুঝতে পারছি না।’ আলতাফ মিয়া আমার কথা শুনে বিরক্ত হলো এবং খানিকক্ষণ গাঁইগুঁই করে আমাকে রাজি করাতে না পেরে শুকনো একটা অটোগ্রাফ নিয়ে মুখ কালো করে বিদায় হলো।
কেন একজন আরেকজনের অটোগ্রাফ নেয় আমি সেটা খানিকটা অনুমান করতে পারি। তার কারণ, আমি নিজেও মাঝেমধ্যে অটোগ্রাফ নিয়েছি। শিওরলি ইউ আর জোকিং মিস্টার ফাইনম্যান নামে একটা অসাধারণ বই আছে। বইটি লিখেছেন পদার্থবিজ্ঞানে নোবেল পুরস্কার পাওয়া রিচার্ড ফাইনম্যান। আমি যখন ক্যালটেকে কাজ করি, তখন তিনি সেখানে ছিলেন। আমি তাঁর থেকে একটা বইয়ে অটোগ্রাফ নিয়ে রেখেছিলাম। তখন যদি কেউ আমার কাছে বেড়াতে আসত, আমি তাদেরও তাঁর অটোগ্রাফ দেওয়া বই উপহার দিতাম। আর্টিফিশিয়াল ইনটেলিজেন্স বলে একটা কথা চালু আছে; সেই কথাটা চালু করেছিলেন হার্বাট সাইমন নামের একজন নোবেল বিজয়ী। আমার ছেলের একটা বিজ্ঞানের বইয়ে তাঁর অটোগ্রাফ নিয়েছি। রুডলফ মসবাওয়ার নামে একজন পদার্থবিজ্ঞানী আছেন, যিনি তাঁর পিএইচডি থিসিসের জন্য নোবেল পুরস্কার পেয়েছিলেন। আমি যে গ্রুপে কাজ করতাম, ওই গ্রুপের সঙ্গে তাঁর ঘনিষ্ঠ যোগাযোগ ছিল। আমি তাঁর কাছ থেকেও বিশাল একটা বইয়ে অটোগ্রাফ নিয়ে রেখেছিলাম। আমাদের নিজেদের নোবেল বিজয়ী প্রফেসর ইউনূসের শুধু অটোগ্রাফ নয়, তাঁর লেখা চিঠিও আমার কাছে আছে। কাজেই কেন একজন আরেকজনের অটোগ্রাফ নেয়, আমি সেটা খানিকটা অনুমান করতে পারি; তবে পুরোটা যে বুঝতে পারি, তা নয়। একটা উদাহরণ দিই—একবার গণিত অলিম্পিয়াডে গিয়েছি। সেখানে অসংখ্য ছেলেমেয়ে। দুপুরের ছোট একটা বিরতিতে সবাই আমার অটোগ্রাফ নেওয়ার জন্য ঝাঁপিয়ে পড়েছে। তাদের সামলানোর জন্য আমি শেষ পর্যন্ত দুটি লাইন করে দিলাম। একটি ছেলেদের আরেকটি মেয়েদের। লম্বা লাইন। তার মধ্যেই সবাই ধৈর্য ধরে দাঁড়িয়ে অটোগ্রাফ নিচ্ছে। ১০-১২ বছরের একটা মেয়ের ডায়রিতে অটোগ্রাফ দিতে গিয়ে আবিষ্কার করলাম, সেখানে আমার একাধিক অটোগ্রাফ রয়েছে। ভালো করে তাকিয়ে দেখি, তার মাঝে একটি অটোগ্রাফে আজকের তারিখ। তার মানে সে এই লাইনে দাঁড়িয়ে একটু আগে একটা অটোগ্রাফ নিয়েছে। আমি জিজ্ঞেস করলাম, ‘তুমি একটা অটোগ্রাফ নিয়ে আবার লাইনের পেছনে দাঁড়িয়েছ?’ সে মাথা নাড়ল। আমি জিজ্ঞেস করলাম, আরেকটা অটোগ্রাফের জন্য? সে আবার মাথা নাড়ল। আমার কী একটা সন্দেহ হলো। জিজ্ঞেস করলাম, ‘এই অটোগ্রাফ নিয়ে আবার তুমি লাইনের পেছনে দাঁড়াবে?’ সে আবার মাথা নাড়ল। আমি জিজ্ঞেস করলাম, ‘কেন?’ মেয়েটিকে একটু বিভ্রান্ত দেখাল। সে কোনো উত্তর দিল না। আমি বুঝতে পারলাম কারণটি তার জানা নেই। এটি মোটেও অস্বাভাবিক কিছু নয়। আমি আগেও দেখেছি, আমরা যেসব কাজকর্ম করি, তার অনেক কিছুই কেন করি, সে সম্পর্কে আমাদের ধারণা নেই। মেয়েটি কথা বলতে পছন্দ করে না, মাথা নেড়ে উত্তর দেয়; তাই তাকে আর বেশি প্রশ্ন করলাম না। তার ডায়রিতে একসঙ্গে অনেক অটোগ্রাফ দিয়ে দিলাম। সে তার পরও আবার লাইনের পেছনে দাঁড়িয়েছিল কি না, জানা নেই!
লেখকেরা যখন বইমেলায় যান, তখন তাঁরা কোনো একটা প্রকাশকের স্টলে বসেন। আমি কখনো সেটা করি না। স্টলের ঘুপচি ঘরে বসার থেকে বটতলার বিশাল খোলা জায়গায় বসতে আমার খুব ভালো লাগে। বসে বসে মানুষজন দেখা খুব মজার একটা ব্যাপার। প্রত্যেক মানুষ ভিন্ন, তাদের হাবভাব ভিন্ন, কথা বলার ভঙ্গি, চলাফেরা—সবকিছু ভিন্ন। দূর থেকে দেখতে খুব ভালো লাগে। সব সময় যে একা বসে থাকতে পারি, তা নয়। মাঝেমধ্যে আঁতেল-টাইপের কোনো একজন একেবারে গা ঘেঁষে বসে বড় বড় বিষয় নিয়ে আলাপ শুরু করে দেয়।
একবার সে রকমভাবে বসে একজন আঁতেলের কথা শুনছি। সামনে বেশ কিছু কমবয়সী ছেলেমেয়ের জটলা। তাদের অটোগ্রাফ দিচ্ছি। আঁতেল কথা বলতে বলতে হঠাৎ বলে বসল, ‘বুঝলেন স্যার? আসলে বাংলাদেশ হওয়ার দরকার ছিল না। পাকিস্তানই ভালো ছিল।’
ব্যস্, আর যায় কোথায়! সামনে যারা দাঁড়িয়েছিল, তারা খেপে উঠল। চিৎকার-হইচই, ‘ব্যাটা, তোর কত বড় সাহস, তুই একুশের বইমেলায় বসে বলিস পাকিস্তান ভালো ছিল?’ কিন্তু বোঝার আগে দেখি, সবাই মিলে আঁতেলকে টেনে নামিয়েছে, তারপর দল বেঁধে, আক্ষরিক অর্থে ঘাড় ধরে তাকে বইমেলা থেকে বের করে দিয়ে এসেছে।
এ রকম অভিজ্ঞতা আরও আছে। বটতলায় বসে অটোগ্রাফ দিচ্ছি, পাশে আমার স্ত্রী ইয়াসমীন। সামনে ছোট-বড় অনেক ছেলেমেয়ে অটোগ্রাফ নিচ্ছে। হঠাৎ করে শুনি, ইয়াসমীন তীব্র স্বরে চিৎকার করে উঠেছে, ‘এই যে, এই যে সাদা শার্ট...।’
সাদা শার্ট মানুষটা কেমন যেন থতমত খেয়ে গেল। আমার স্ত্রী নেমে গিয়ে মানুষটাকে পাকড়াও করল। হুংকার দিয়ে বলল, ‘তোমার এত বড় সাহস? তুমি ভেবেছ কী? তুমি কি ভেবেছ আমি দেখিনি, তুমি কী করেছ?’
মানুষটা একটা মেয়ের পেছনে দাঁড়িয়ে তার ঘাড়ে চুমু খেয়েছে। বিব্রত মেয়েটি সরে যাওয়ার পর ইয়াসমীন তাকে ধরেছে। পাবলিক পারলে তখনই তাকে গণধোলাই দেয়। কোনোমতে উদ্ধার করে কয়েকজন তাকে ধরে নিয়ে পুলিশ-র‌্যাবের কাছে সোপর্দ করে দিয়ে এল। কয় দিন হাজতের ভাত খেয়ে সে নিশ্চয়ই ছাড়া পেয়ে আবার ভিড়ের মধ্যে ঘুরে বেড়াচ্ছে পেছন থেকে অন্য কোনো মেয়ের ঘাড়ে ড্রাকুলার মতো দাঁত বসানোর জন্য। বজ্জাত কোথাকার!
বইমেলায় অটোগ্রাফ দেওয়ার সময় আমি মাঝেমধ্যে বাচ্চা-কাচ্চাদের সঙ্গে হালকা আলাপ করার চেষ্টা করি। সেটা মাঝেমধ্যে বুমেরাং হয়ে ফেরত আসে। অনেক উদাহরণ আছে। তার মধ্যে একটি এ রকম—কমবয়সী একটি মেয়ে বয়স্ক একজন মানুষের সঙ্গে অটোগ্রাফ নিতে এসেছে। অটোগ্রাফ দিতে দিতে আমি বললাম, ‘আব্বুর সঙ্গে বইমেলায় এসেছ, তাই না?’ মেয়েটা বলল, ‘আব্বু না। আমার হাজব্যান্ড।’ আমি জীবনে এ রকম অপ্রস্তুত হয়েছি বলে মনে হয় না। কান ধরে প্রতিজ্ঞা করেছি আর কখনো হালকা আলাপের চেষ্টা করব না।
অটোগ্রাফ শুধু যে প্রিয় মানুষ, প্রিয় লেখক, প্রিয় শিল্পী বা খেলোয়াড়দের স্মৃতি ধরে রাখার জন্য তা নয়, এর মাঝে যে খানিকটা অর্থনৈতিক বিষয়ও থাকতে পারে, সেটাও আমি একবার আবিষ্কার করেছিলাম। আমার একজন সমকর্মীর বিয়েতে গিয়েছি, সেখানে অনেক মানুষ। তার মধ্যে ছোট একটা বাচ্চা ছুটে এসে একটা কাগজে আমার অটোগ্রাফ নিয়ে গেল। একটু পর সে আবার হাজির। এবার তার হাতে একটা বিজনেস কার্ড। সে বিজনেস কার্ডের পেছনে অটোগ্রাফ নিয়ে চলে গেল।
কিছুক্ষণ পর সে আবার হাজির হলো। এবার তার হাতে বেশ কয়েকটি বিজনেস কার্ড। আমাকে সবগুলোর পেছনে অটোগ্রাফ দিতে হলো। কিছুক্ষণ পর সে আবার হাজির আরও কয়েকটি বিজনেস কার্ড নিয়ে। এভাবে কয়েকবার হওয়ার পর আমি তাকে জিজ্ঞেস করলাম, ‘কী ব্যাপার? তুমি কী করছ?’ সে গলা নামিয়ে চোখ টিপে বলল, ‘১০ টাকা করে বিক্রি করছি।’ এটুকু বাচ্চার এই ব্যবসা-বুদ্ধি দেখে আমি চমৎকৃত হলাম। বড় হলে সে নির্ঘাত বিল গেটস হবে।
বইমেলার ছোট দুটি ঘটনা বলে শেষ করি। ছোট একটি বাচ্চা বড় একটা বই নিয়ে আমার কাছে এসেছে অটোগ্রাফ নেওয়ার জন্য। আমার কী মনে হলো, ভাবলাম, একটু ঠাট্টা করি। বাচ্চাটাকে বললাম, ‘অটোগ্রাফ নিতে দুই টাকা লাগে। তোমার কাছে দুই টাকা আছে?’ ছোট বাচ্চাটা খানিকক্ষণ শীতল চোখে আমার দিকে তাকিয়ে রইল। তারপর ঠোঁট উল্টে বলল, ‘চাই না আমার অটোগ্রাফ।’ তারপর সে হেঁটে চলে গেল। আমি ছুটে গিয়ে ধরে এনে কোনোমতে তাকে শান্ত করে তার বইয়ে অটোগ্রাফ দিলাম।
এ রকম আরেকবার একজন মা তাঁর ফুটফুটে বাচ্চাকে নিয়ে আমার কাছে এসেছেন। বাচ্চার হাতে একটা বই। মা আমাকে অনুরোধ করলেন তাঁর বাচ্চার বইয়ে একটা অটোগ্রাফ দিতে। আমি অটোগ্রাফ দিয়ে বইটি বাচ্চার হাতে ফেরত দিয়েছি। বাচ্চাটা অটোগ্রাফ দেওয়া পৃষ্ঠাটি একনজর দেখে ডুকরে কেঁদে উঠল। চিৎকার করে বলল, ‘আমার এত সুন্দর বইটা নষ্ট কইরা দিছে।’
আমি যতটুকু অপ্রস্তুত, মা-বেচারী তার থেকেও বেশি অপ্রস্তুত। যারা লেখক, তাদের সবাইকে কম-বেশি কিছু অটোগ্রাফ দিতে হবে; কিন্তু একটু সাবধান থাকা ভালো। কিছু কিছু অটোগ্রাফ নিশ্চিতভাবেই বুমেরাং হয়ে ফেরত আসবে।
কালাম সাহেবের জীবনটাই শুরু হয়েছিল ফ্ল্যাশব্যাক দিয়ে—তাঁকে রমা দাইয়ের হাতে প্রথম দেখে তাঁর মা ফ্ল্যাশব্যাকে গিয়ে তাঁর মরহুম বাবার চেহারা নিয়ে ভাবতে শুরু করেছিলেন। শিশু কালামের মুখটায় কেটে বসানো ছিল নানার মুখ। সেই কালাম সাহেব এখন বৃদ্ধ অথবা অকালবৃদ্ধ, যেহেতু জীবনে মাকে পেয়েছেন মোট সাড়ে তিন বছর এবং এক সৎমাকে পেয়েছেন তেইশ বছর। মা থাকলে এই বয়সে—অর্থাৎ ৬২তে—তিনি হয়তো আরেকটু সতেজ থাকতেন। কিন্তু সৎমার হাতে পড়ে সেই সতেজতা তো থাকেইনি, বরং শরীরের সব রস অল্প বয়সে শুকিয়ে গেলে তিনি অকালবার্ধক্যের দিকে দ্রুত এগিয়ে গেছেন। তাঁর কাজের মেয়ে রাজিয়া টিভিতে পুষ্টির বিজ্ঞাপন দেখে আর আক্ষেপ করে বলে, ‘স্যার যদি ছোটবেলায় নিয়মিত শাকসবজি, ডিম ও শাঁসযুক্ত ফলমূল খেতে পারতেন!’ তবে রাজিয়া পারতপক্ষে তাঁর ধারে-কাছে আসে না, প্রথমত, তাঁর মেজাজের কারণে—মেজাজটা তাঁর এতই কড়া যে ঘরের টিকটিকিগুলো পর্যন্ত তাঁর চিৎকার-চেঁচামেচিতে বিরক্ত হয়ে আমার ফ্ল্যাটে আশ্রয় নিয়েছে, এবং দ্বিতীয়ত, তাঁর হাড়কিপ্টামির জন্য। রাজিয়াকে দেখলেই তিনি অন্ন ধ্বংস করার অপবাদ দেন এবং ঘর থেকে বের করে দেন। তাঁর বাড়ির টিকটিকিগুলোর মতো রাজিয়াও আমার বাড়িতে আশ্রয় নেয়, এবং আমার স্ত্রীকে মনের দুঃখ জানায়।
প্রতিবেশীদের মধ্যে আমার সঙ্গেই যা কিছু সদ্ভাব কালাম সাহেবের। এবং সে আমার বিশ্ববিদ্যালয়ের শিক্ষক হওয়ার জন্য। আমাকে একটু ভয়ও পান। তাঁর ধারণা, এ প্রতিষ্ঠানের ছেলেমেয়ে থেকে নিয়ে শিক্ষকেরা সবাই ভয়ংকর—সারা দিন বন্দুক নিয়ে ধাওয়া-পাল্টাধাওয়ায় এদের সময় কাটে। আমার ঘরে ঢুকলে তাঁর মেজাজের পারদ নেমে শীতল হয়। তার একটি কারণ অবশ্য আমার স্ত্রীর আপ্যায়ন। সে কিছুতেই কালাম সাহেবকে অভুক্ত বিদায় করবে না। অন্য কারণ, আমার সঙ্গেই তিনি যেটুকু গল্পটল্প করেন। কালাম সাহেবের এক ছেলে, এক মেয়ে। ছেলেটি সস্ত্রীক সঙ্গে থাকে এবং বাবার দেখাশোনা করে। কিন্তু প্রয়োজনের বাইরে একটি কথাও বলে না তাঁর সঙ্গে। ছেলে—ইমন—বিয়ে করেছে রিমা নামের এক আর্কিটেক্ট মেয়েকে; দুজনের একটি পাঁচ বছরের মেয়েও আছে। রিমাও শ্বশুর থেকে অনেক দূরত্বে থাকে। শুধু নাতনিটি, যাকে কালাম সাহেব প্রিন্সেস বলে ডাকেন, তাঁকে যেটুকু সঙ্গ দেয়; কিন্তু তাঁর মেজাজের প্রথম লক্ষণ দেখা দিলেই সে পালায়। পালানোর আগে ‘দাদু, তুমি একটা ইমপসিবল মানুষ’, এ রকম অভিমানী অভিযোগ ছুড়ে দেয়, যা শুনে কালাম সাহেবের রাগ ফেটে বেরিয়ে আসে।
প্রিন্সেস ওই ‘ইমপসিবল’ কথাটি শুনেছে তার বাবার কাছ থেকে। ইমন এমনিতে খুবই ভদ্র; চেহারাটাও নিপাট। কিন্তু একদিন কালাম সাহেবের চেঁচামেচিতে অতিষ্ঠ হয়ে আমার ফ্ল্যাটে এসে কড়া নেড়েছিল। ‘চাচা’, আমি দরজা খুলে বেরোতে সে বলেছিল, ‘একটু কি সাহায্য করবেন? বাবাকে একটু থামাবেন? তিনি রিমার চৌদ্দগুষ্টি তুলে গাল দিচ্ছেন।’
‘কেন?’
‘রিমার বাবা—মানে, আমার শ্বশুর—ইফতার পাঠিয়েছেন। একটু বেশিই পাঠিয়েছেন। বাবার ধারণা, উনি টাকার গরম দেখাচ্ছেন।’
‘আচ্ছা?’
‘রিমাও কান্নাকাটি করছে...। চাচা, একটু কিছু করেন, না-হয় আমি বাড়ি ছেড়ে চলে যাব। বাবা এক ইমপসিবল মানুষ।’

২.
কালাম সাহেব যে কিপ্টা, সে তাকে প্রথম দেখলেই বোঝা যায়। কাপড়চোপড় সস্তা, শরীরের ভাবখানা গরিব, চাহনিতে পৃথিবীর যত আক্রোশ। আমি তাকে একদিন জিজ্ঞেস করলাম, ‘কালাম ভাই, সমস্যাটা কী, বলেন তো?’
আমার প্রশ্ন শুনে তিনি প্রথমে সাপের মতো ফুঁসে উঠলেন, কিন্তু খুব একটুখানি। তার পরই মেজাজ-পারদের রাশ টেনে ধরে কিছুক্ষণ চুপ করে মাটির দিকে তাকিয়ে বললেন, ‘বলব?’
‘যদি ইচ্ছে হয়।’
কালাম সাহেব তাঁর বলার শুরুতেই ফ্ল্যাশব্যাকে চলে গেলেন। তাঁর বিয়ের দিনে। এবং পনেরো মিনিট ধরে স্ত্রীর সঙ্গে প্রথম পরিচয়, প্রণয় এবং পরিণয়ের গল্প বললেন। এবং খুব দ্রুত, জীবনের বেশ কটি বছর ফাস্ট-ফরোয়ার্ড করে, স্ত্রীকে নিয়ে উপস্থিত হলেন সাতক্ষীরায় এবং ডাক্তার আজিজুল হকের চেম্বারে।
স্ত্রীর এক জটিল অসুখ হয়েছিল; এবং তাঁর ধারণা, ক্যানসার। এবং এর লক্ষণ দেখা দিতে থাকে ইমনের ছোট বোন সুমনার জন্মের পর থেকেই। তিনি জানতেন, এই রোগের চিকিৎসায় পয়সা প্রচুর লাগে। তিনি তখন থেকেই প্রতি মাসে টাকা জমাতে থাকেন। ‘এই যে আমাকে ইমন আর রিমা কিপ্টা বলে, প্রফেসর সাহেব,’ কালাম সাহেব মাথা ঝুঁকিয়ে বললেন, ‘তার শুরুটা সেই সময়েই। সামান্য চাকরি করতাম, কিপ্টামি না করলে কি টাকাটা জমাতে পারতাম? আমার দুঃখ, ছেলেমেয়ে, বউমা ভুল বুঝল। আমিও শোধরাতে চেষ্টা করিনি।’
‘কেন?’
‘ইচ্ছা হয়নি। ওদের ধারণা আমার স্বভাবটাই কিপ্টামির।’ তিনি বললেন।
সাতক্ষীরায় ডা. হক তখন নতুন এসেছেন। তিনি নিজেকে ক্যানসার বিশেষজ্ঞ দাবি করে জানালেন, ঢাকায় গিয়ে এক কাঁড়ি টাকা খরচ করে চিকিৎসা করে কী লাভ, বরং সাতক্ষীরাতেই ভালো চিকিৎসা হবে। ডাক্তার হক অল্পদিনেই নাম-যশ কুড়ান। ফলে কালাম সাহেব তাঁর পেছনেই লেগে থাকলেন। একবার যে ঢাকা নিয়ে যাননি স্ত্রীকে তা নয়, কিন্তু ডাক্তারের দুর্ব্যবহারে ব্যথিত হয়ে সাতক্ষীরায় ফিরে গিয়েছিলেন। ডা. হক চিকিৎসা করলেন বটে, কিন্তু তাতে লাভ যা হলো, বেশি দিন না ভুগেই কালাম সাহেবের স্ত্রী পরপারে গেলেন।
ডাক্তার আরও দুজন রোগীকে বিশেষজ্ঞ সেবা দেওয়ার নাম করে তাদেরও ভবলীলা সাঙ্গ করেছিলেন। এরপর তিনি গা ঢাকা দেন। তত দিনে অবশ্য কালাম সাহেব তাঁর জীবনের ধ্বংসস্তূপে দাঁড়িয়ে আহত সিংহের মতো ফুঁসছেন।

৩.
সুমনা দিনাজপুরে থাকে। স্বামী আরিফ ব্যাংকে চাকরি করে। বাবাকে ভালোবাসে মেয়েটি, কিন্তু বাবার মেজাজ আর কিপ্টামির কারণে সামনে যেতে ভয় পায়। সুমনাকে ফোন করে অনুরোধ করেছে ইমন, ঈদটা যাতে বাবা দিনাজপুরে করেন, সেই ব্যবস্থা করতে। ইমন তিতিবিরক্ত। তার বিশ্বাস, বাবার কিপ্টামির জন্য মা মারা গেছেন। মায়ের মৃত্যুর জন্য ইমন বাবাকে দায়ী করে; তাঁকে কখনো ক্ষমা করতে পারবে না সে। সুমনাও কথাটা বিশ্বাস করে, কিন্তু বাবার জন্য তার দুর্বলতাও প্রচুর। মায়ের মৃত্যুর পর বাবা বিয়ে করেননি; নিজের হাতে তাদের দুজনকে মানুষ করেছেন, যদিও তাদের কোনো দিন একটা টাকাও অতিরিক্ত খরচ করতে দেননি। আরিফকে বাবার কথা বলতে সে প্রথমে ভয় পেয়েছে, পরে মহা বিরক্ত হয়েছে। ‘এই ঈদটা মাটিতে যাবে,’ সে বলেছে।
কিন্তু কী আর করা!
ঈদের তিন দিন আগে কালাম সাহেবকে ট্রেনে তুলে দিয়েছে ইমন। তাঁকে বলেছে, অফিসের সবাই কক্সবাজার যাবে, যদিও যাচ্ছে সে আর রিমা, সঙ্গে প্রিন্সেস। কালাম সাহেব বাড়ির বাইরে যেতে একদম পছন্দ করেন না। নিজের বিছানা ছাড়া অন্য কোথাও ঘুমাতে তার সবচেয়ে বেশি আপত্তি। কিন্তু শেষ পর্যন্ত তাঁকে রাজি হতে হলো সুমনার পীড়াপীড়িতে। ইমনের অনুরোধে। সুমনা, আরিফ আর তাদের দুই ছেলেমেয়ের জন্য কাপড় কিনে দিল ইমন। তারপর বাবাকে নিয়ে বসাল তৃতীয় শ্রেণীর কামরায়। কালাম সাহেব কিছুতেই এর ওপরে যাবেন না। বাবাকে একটা মোবাইল ফোনও দিল। এবং তাদের সবার ফোন নম্বর একটা কাগজে লিখে তাঁর হাতে দিল। কালাম সাহেব সারা জীবনের অভ্যাসমতো সে কাগজ শার্টের আস্তিনে গুঁজে একটা বই বের করে তাতে মনোনিবেশ করলেন।
ব্যথিত মনে ইমন ফিরল। ক্রুদ্ধ মনে কালাম সাহেব যাত্রা শুরু করলেন।

৪.
ইফতারের আগে দিয়ে কালাম সাহেবের পাশের লোক নেমে গেলে তার জায়গায় গিয়ে বসল আওলাদ। এ লাইনে আওলাদকে মাঝেমধ্যে দেখা যায়, অজ্ঞান পার্টির করিৎকর্মা সদস্য। অরিজিনাল প্লেয়ার।
সে দেখল, কালাম সাহেব তাঁর ব্যাগটা কোলে নিয়ে বসে আছেন। ‘স্যার কি ব্যাগটা ওপরে রাখবেন? তাহলে আরামে বসতে পারেন।’ আওলাদ জিজ্ঞেস করল।
‘না,’ কঠিন গলায় বললেন কালাম সাহেব।
আওলাদ হাসল। ‘ঠিক আছে। নিশ্চয় স্যারের ব্যাগ ভর্তি দামি জিনিসপত্র!’
‘হ্যাঁ,’ বইয়ে চোখ রেখে বললেন কালাম সাহেব, ‘সোনা-দানা, হীরা-জহরত, পাউন্ড-ডলার....যত্তসব!’
আওলাদ শুনল ‘কত্তসব’। তার চোখ কপালে উঠল।
ইফতারের সময় হলে কালাম সাহেব পানির বোতল বের করলেন, সঙ্গে কালো হয়ে যাওয়া একটা কলা এবং এক প্যাকেট এনার্জি বিস্কুট। এ-ই তাঁর ইফতার। আওলাদ গলায় প্রচুর মধু ঢেলে বলল, ‘স্যার, এই জুসটা আপনাকে খেতে হবে। আমার স্যার আজ প্রমোশন হয়েছে। আমি ইনস্যুরেন্সে চাকরি করি। এই জুস না খেলে, স্যার, আমার মন খারাপ হবে।’
আওলাদের চোখে একটা কাতর চাহনি ছিল। সেই চাহনিই কাল হলো কালাম সাহেবের জন্য। তিনি জুস খেলেন।

৫.
ট্রেন পার্বতীপুর থামার কিছুক্ষণ আগে লোকজন দেখল, কালাম সাহেব অচেতন পড়ে আছেন জানালার পাশে, গুটিসুটি ভঙ্গিতে। তারা দেখল, তাঁর হাতে ঘড়ি নেই, পকেটে মোবাইল ফোন নেই, মানিব্যাগ নেই। তারা তাঁকে ধরাধরি করে পার্বতীপুর স্টেশনে নামিয়ে দিল। স্টেশনের দয়ালু চায়ের দোকানদার আলপ্তগীন তার এক কর্মচারীকে দিয়ে অচেতন কালাম সাহেবকে একটা রিকশাভ্যানে তুলে পাঠিয়ে দিলেন নিউ লাইফ ক্লিনিকে। এবং নিউ লাইফ ক্লিনিকের ডাক্তার ওয়ারিস তাঁকে চিকিৎসা দিতে উদ্যোগী হলেন। সঙ্গে থাকলেন তাঁর স্ত্রী ডা. রিফাত।
কালাম সাহেবের ভাগ্য ভালো। অন্য কেউ হলে, অথবা স্টেশনে আলপ্তগীন না থাকলে, সারা রাত তাকে একটা বেঞ্চে বা শানে পড়ে থাকতে হতো।
অথবা না-ও হতো। কারণ, কালাম সাহেবের সঙ্গে পাঁচবিবির পর থেকে যোগাযোগবিচ্ছিন্ন ইমন তোলপাড় শুরু করেছে। আরিফকে ফোন করেছে। প্রতি দশ মিনিটে খোঁজ নিচ্ছে। পুলিশের সঙ্গে যোগাযোগ করেছে, শ্বশুরকে খবর নিতে লাগিয়েছে।
কিন্তু না আরিফ, না পুলিশ, না শ্বশুর কোনো হদিস করতে পেরেছেন কালাম সাহেবের।

৬.
অনেক রাতে জ্ঞান ফিরলে কালাম সাহেব দেখলেন, পাশে একটি মেয়ে বসে আছে। তার গায়ে সাদা অ্যাপ্রোন। মেয়েটাকে তাঁর নিজের স্ত্রী আনিসা বলে ভ্রম হলো। তিনি তাকে ‘আনিসা’, ‘আনিসা’ বলে ডাকলেন। মেয়েটা পাশে আসতে তিনি বললেন, ‘তোমার গায়ে অ্যাপ্রোন কেন?’
মেয়েটা অবাক হয়ে বলল, ‘আমি ডাক্তার, আমার নাম রিফাত।’
‘স্যরি,’ কালাম সাহেব বললেন। তারপর ক্ষীণ কণ্ঠে বললেন, ‘এটা ডাক্তারখানা?’
‘জি,’ রিফাত বলল।
কালাম সাহেব শূন্যের দিকে তাকিয়ে বললেন, ‘তাহলে ডাক্তার আজিজুল হককে একটু ডাকুন।’
‘কোন ডাক্তার আজিজুল হক?’ রিফাত অবাক গলায় জিজ্ঞেস করল।
‘কোন আজিজুল হক আবার?’ বিরক্ত হয়ে বললেন কালাম সাহেব, ‘সাতক্ষীরার নিউ রোডের।’
ডা. রিফাতকে মনে হলো পা ভেঙে পড়ে যাবে। ‘আপনি ওনাকে চেনেন?’ সে কাঁপা-কাঁপা গলায় জিজ্ঞেস করল।
নিদারুণ বিরক্তি আর ক্লান্তি নিয়ে এবার কালাম সাহেব তাঁর সাতক্ষীরার বয়ান শুরু করলেন। তাঁর প্রিয় ফ্ল্যাশব্যাকে।
অনেকক্ষণ শোনার পর রিফাত কালাম সাহেবের হাত ধরে বলল, ‘আমি ডা. আজিজুল হকের মেয়ে। বাবা সাতক্ষীরা থেকে পার্বতীপুর চলে এসেছিলেন। তিনি পালিয়ে আসেননি। তাঁর প্রচণ্ড অপরাধবোধ ছিল। এবং তিনি মারা যাওয়ার আগে এই ক্লিনিকটি করে যান। আমাকে ডাক্তার বানিয়েছেন, এবং বলেছেন, তাঁর পাপ কিছুটা হলেও যেন আমি মোচন করি।’
কালাম সাহেবের মনে হলো অনেকক্ষণ ধরে কথা বলল মেয়েটি। তারপর তাঁর পরিচয় শুনল। তারপর জিজ্ঞেস করল, তাঁর পরিচিত কেউ আছে কি না, কারও সঙ্গে যোগাযোগের কোনো উপায় আছে কি না।
কালাম সাহেবের তখন আস্তিনের কথাটা মনে পড়ল। ডা. রিফাত আস্তিন থেকে ইমনের লেখা কাগজ বের করে ইমনকেই ফোন করল।

৭.
এর পরের ঘটনা ইমনই আমাকে বলেছিল। তত দিনে কালাম সাহেবের বাসায় টিকটিকিগুলো ফিরে গেছে। রিমা অফিসে যাওয়ার আগে প্রতি সকালে তাঁকে কাগজ পড়ে শোনায়, এবং প্রিন্সেসকে আর তাঁর চৌহদ্দি থেকে পালাতে হয় না।
‘ডা. রিফাত আমাদের সব খুলে বলেছিলেন, চাচা। আশ্চর্য, বাবাকে আমরা সারা জীবন ভুল বুঝে এসেছি, অথচ তিনি কোনো দিন একটি কথাও বলেননি আমাদের, একটা ব্যাখ্যাও হাজির করেননি। এসব কিনা শেষ পর্যন্ত করল এক অচেনা মেয়ে!’
আমার স্ত্রীকে জিজ্ঞেস করেছিলাম, ‘ঠিক আছে, দীর্ঘদিনের অপরাধবোধ থেকে মুক্তি পেয়ে কালাম সাহেব না হয় স্বস্তি ফিরে পেলেন, তাঁর মেজাজ ঠিক হলো, তিনি ভালো মানুষ হলেন, কিন্তু তাঁর কিপ্টামি, তার কী হলো?
রাজিয়া আর রিমা থেকে শোনা কথাটা আমার স্ত্রী এবার আমাকে জানাল, ‘ভদ্রলোকের কিপ্টামিও ডাক্তার রিফাতের ক্লিনিকে ভালো হয়ে গেছে।’
‘আচ্ছা?’
‘হ্যাঁ। উনি তাঁর স্ত্রীর নামে ক্লিনিকের একটা পাঁচতলা এক্সটেনশন করার জন্য এত দিনের জমানো সব টাকা দিয়ে দিয়েছেন। ঈদের আগের রাতে।’
এ বেটার ওয়ার্ল্ড ইজ পসিবল’ স্লোগান সামনে রেখে ২০০৪-এর ১৬ জানুয়ারি ওয়ার্ল্ড সোশ্যাল ফোরাম ভারতের মুম্বাই শহরের অদূরে গোরোগাওতে আয়োজন করে সপ্তাহব্যাপী ঝকমারি বর্ণাঢ্য অনুষ্ঠান। যৌনকর্মী থেকে শুরু করে বিশ্বখ্যাত অনেক তারকা সমবেত হয়েছিলেন এই অনুষ্ঠানে, পৃথিবীর বিভিন্ন প্রান্ত থেকে। উদ্বোধনী অনুষ্ঠানে বক্তব্য দিয়েছিলেন বুকার পাওয়া ভারতীয় লেখিকা অরুন্ধতী রায়। সাত দিনের অনুষ্ঠানে লাখো পেশাজীবীর মিলনমেলায় প্রায় ৫০০টি ছোট-বড় অনুষ্ঠান হয়। বিভিন্ন দেশ থেকে আসা সদস্যদের, যে যার অনুষ্ঠান আয়োজন এবং উপস্থিতি নিয়ে ছোটাছুটি করতে হয়। বিভিন্ন ভাষার বইয়ের একটি প্রদর্শনীও ছিল। বহু দেশে সংবাদমাধ্যমের সংবাদকর্মীদের জন্য প্রবেশপথের সঙ্গে সংবাদ পাঠানোর আধুনিক সব সুবিধাসহ প্রস্তুত ছিল একটি মিডিয়া সেন্টার। মুম্বাই শহরের কয়েকজন চিত্রতারকাও অংশ নিয়েছিলেন। সুনীল দত্তকে দেখলাম টিভিতে সাক্ষাৎকার দিচ্ছেন। পরিচালক মহেশ ভাটের সঙ্গে কয়েকজন তরুণ ছবি তুলছেন। অরুন্ধতী রায়কে খুঁজছেন মিডিয়ার কেউ কেউ। প্রচণ্ড ভিড়ের মধ্যে কে কোথায় থাকতে পারেন, বুঝে উঠতে কষ্টকর হয় এমন এক সমাবেশ। দ্বিতীয় দিন সকালে কাগজে দেখলাম, দক্ষিণ আফ্রিকার ভারতীয় বংশোদ্ভূত একজন বিচারক হোটেলকক্ষে এক নারীকে ধর্ষণ করতে চাইলে মুম্বাই পুলিশ তাকে গ্রেপ্তার করে। অনুষ্ঠানে যোগ দিতে আসা সেই দেশের নেত্রী উইনি ম্যান্ডেলা তাঁকে মুক্ত করতে আদালতে গেছেন। কাজেই উইনিকে পাওয়া গেল না অনুষ্ঠানে। মিডিয়া সেন্টারটি প্রবেশদ্বারের সঙ্গে থাকায় কোনো বিশিষ্ট ব্যক্তি ঢুকলেই তাঁদের ক্যামেরা এড়িয়ে যাওয়াটা দুঃসাধ্য।
বইমেলায় সালমান রুশদির মতো একজনকে দেখলাম। কিন্তু তিনি এখানে ঘুরতে আসবেন কেন? কোনো অনুষ্ঠানে তাঁর নাম নেই। উন্মুক্ত জায়গায় বিভিন্ন ভাষায় গান হচ্ছে, নাচ চলছে। মিছিল হচ্ছে, অগ্রভাগে মেধা পাটকার। প্যান্ট-শার্ট পরা একজন নারীকে দেখলাম ভিড়ের মধ্যে, শিরিন এবাদির ছবির সঙ্গে মিলে যায় তাঁর মুখ। সন্দেহ হলো। ক্যামেরা হাতে আমি তাঁকে অনুসরণ করি। সঙ্গে দুজন ভদ্রলোক। ইরানি ভাষায় কথা বলছেন। মিলে যাচ্ছে। পৃথিবীর প্রথম নোবেল শান্তি পুরস্কার পাওয়া শিরিন এবাদির চেহারাটা আমার কাছে স্পষ্ট হয়ে যাচ্ছে। আমি ঠিকই তাঁর খুব কাছে এসে গেলাম।
হ্যাঁ, তিনিই নোবেল শান্তি পুরস্কার পাওয়া ইরানের শিরিন এবাদি, যাঁর ছবি সামনাসামনি তুলব বলে এই মুম্বাই শহরে আসা। ‘ইওর নেম উইল শাইন ইন দ্য হিস্ট্রি অব দ্য পিস প্রাইস।’ ২০০৩-এর নোবেল শান্তি পুরস্কার প্রদান অনুষ্ঠানে নোবেল কমিটির চেয়ারম্যান তাঁর বক্তব্যে উদ্ধৃতিটি যাঁকে করেছিলেন, তিনিই এই শিরিন এবাদি। ইরানের এক সাহসী নারী যোদ্ধা, যিনি নারী ও শিশুর প্রতি ইসলামি রিপাবলিকের বৈষম্যের বিরুদ্ধে একাই লড়াই করে যাচ্ছেন। প্রথম ইরানি এবং বিশ্বের প্রথম মুসলিম নারী, যিনি নোবেল শান্তি পুরস্কার অর্জনের গৌরব করতে পারেন। ১৯৪৭-এর ২১ জুন উত্তর-পশ্চিম ইরানের হামাদান শহরে তাঁর জন্ম। শিয়া ধর্মমতের এই বিক্ষুব্ধ নারীনেত্রী ১৯৬৯-এ তাঁর দেশের প্রথম নির্বাচিত নারী বিচারপতি। ১৯৭৯-এ আয়াতুল্লাহ খোমেনির ইসলামি বিপ্লবের পর জোর করে বিচারপতির পদ থেকে সরিয়ে দেওয়া হয় তাঁকে এবং কয়েক বছরের জন্য ছিনিয়ে নেওয়া হয় তাঁর লাইসেন্স। নিজ দেশে অন্যায়ের প্রতিবাদ করার তাগিদে ২০০১-এ প্রতিষ্ঠা করেন হিউম্যান রাইটস ডিফেন্স সেন্টার। পুরুষশাসিত ইরানের সাম্প্রদায়িক রাজনীতির বিরুদ্ধে এখনো তিনি সোচ্চার।
শিরিন এবাদিকে ঘিরে তেমন নিরাপত্তা না থাকায় কোনো রকম বাধা ছাড়াই নোবেলজয়ী শিরিন এবাদির কাছে পৌঁছাতে তেমন বেগ পেতে হলো না। পেছন থেকে খুব কাছে গিয়ে ক্লিক করলাম। ভদ্রমহিলা ঘুরে তাকালেন। মুখে প্রশান্তির ছাপ। কিছু বললেন না। সঙ্গে থাকা যুবক বয়সী ভদ্রলোক জানতে চাইলেন আমি কোন দেশের সাংবাদিক। আমার দেশের নামটি বলার পর আর কিছু বললেন না। তাঁরা হেঁটে যাচ্ছিলেন একটি অনুষ্ঠান প্যান্ডেলের দিকে।
আমি সামনে গিয়ে তাঁর ভিজিটিং কার্ড চাইলাম। নীলরঙা প্যান্টের পকেটে হাতড়ালেন, পাওয়া গেল না। পাশে বয়স্ক ভদ্রলোক, যিনি তাঁর সচিব, তাঁকে বললেন একটি কার্ড যেন আমাকে দেওয়া হয়। তিনি কার্ড দিলেন। তেহরান শহরের ঠিকানা, কোনো মুঠোফোন বা ই-মেইল নেই।
দ্রুত অনুষ্ঠানের মঞ্চে গিয়ে বসলেন তিনি। অনুষ্ঠানের ছবি নয়, তাঁর জুতসই কোনো মুহূর্ত ধরার জন্য নানা অ্যাঙ্গেলে ক্যামেরাকে যেতে দিই। আরও যাঁরা ছিলেন সেদিনের প্যানেল আলোচনায়, সবাই তাঁদের একটি কথা বললেন, ‘তৃতীয় বিশ্ব’—এই অপবাদ থেকে বেরিয়ে আসতে হবে। আমাদের একটা গণ্ডির মধ্যে বন্দী করে সাম্রাজ্যবাদী দুনিয়া কি তাহলে প্রথম বিশ্ব? আর দ্বিতীয় বিশ্ব কারা! একজন আলোচক কথাগুলো বলে শেষ করলেন। নাম জানা হলো না তাঁর। শিরিন এবাদির নাম ঘোষণা করা হলো স্বাভাবিকভাবেই। প্রতিবাদী এবাদি মাইকের সামনে এলে আমি চেয়ার ছেড়ে আরও ভালো অ্যাঙ্গেল খুঁজে পাই মঞ্চের সামনে। আমার আশপাশে মাত্র দুজন ছাড়া আর কোনো চিত্র সাংবাদিক না দেখে বিস্মিত হলাম। তিনি বললেন, কিসের তৃতীয় বিশ্ব... এর পরে কী?
আমাকে দ্রুত অনুষ্ঠানটি ত্যাগ করে আরেক প্যান্ডেলে দৌড়াতে হলো। আমার পরিচিত একজন বাংলাদেশের এনজিও কর্মী জানালেন উইনি ম্যান্ডেলা আসছেন। নির্দিষ্ট জায়গায় গিয়ে শুনি তিনি আগের দিন জোহানেসবার্গে ফিরে গেছেন। নোবেল পাওয়া অর্থনীতিবিদ যোসেফ স্টিগলিৎজ হন্তদন্ত হয়ে আমাদের সামনে দিয়ে আরেক দিকে ছুটছেন। মিসরীয় আরেক অর্থনীতিবিদ সামির আমিন পশ্চিমা গণমাধ্যমে সাক্ষাৎকার দিচ্ছেন দেখে কাছে গিয়ে কিছুক্ষণ দাঁড়িয়েছি। যে-ই শেষ করে উঠে যাচ্ছিলেন, তাঁকে পাকড়াও করলাম। বললাম, আপনার ছবি তুলব, আর কয়েকটি প্রশ্ন করব। বললেন ৩০ মিনিটে হবে? আমি মাথা নাড়াই। তারপর বসে পড়ি, কাছে কেউ না থাকায় সামির আমিনকে একা পেয়ে যাই। আমাদের কথা বলার ঠিক ৩০ মিনিট পর আমিনের স্ত্রী এসে তাঁকে নিয়ে গেলেন। ফিরে আসার সময় মিডিয়া সেন্টারে ঢুকে সাংবাদিকদের আফসোস জানতে পেরে আমিও বিস্মিত না হয়ে পারলাম না। বইমেলায় সালমান রুশদি বলে যাঁকে মনে হয়েছিল, তিনি আসলেই তখনকার সময়ে সবচেয়ে আলোচিত লেখক। ব্যক্তিগত কাজে মুম্বাই এসে ওয়ার্ল্ড সোশ্যাল ফোরামে ঢুঁ মেরেছিলেন।
আমি আবার শিরিন এবাদির অনুষ্ঠানস্থলে গিয়ে হাজির। তখনো আলোচনা চলছে। মাইকে নেই এবাদি, আছেন মঞ্চে। অনুষ্ঠান শেষে একজন ছোট মামুলি টেপ রেকর্ডার হাতে কোনো এক রেডিও সাংবাদিক সাক্ষাৎকার নিতে চাইলে সহসাই কথা বলতে দর্শকদের খালি চেয়ারে বসে গেলেন নোবেলজয়ী ইরানি ভদ্রমহিলা। বেশ কাছে গিয়ে এমন কিছু মুহূর্ত ক্যামেরায় পেয়ে যাই, যা আমার কাছে মূল্যবান। প্রশ্ন-উত্তরপর্বে তাঁর গোলাপি মুখের চরিত্রটা যে অদল-বদল হয়ে যাচ্ছে, আমাকে উৎসাহী করল ক্যামেরায় ধারণ করতে। আমি শাটারে ক্লিক করি। এভাবে অনেকক্ষণ মুখের সামনে থাকে আমার ক্যামেরাটি, বন্দী করে এবাদিকে।
‘আমার স্যার বৃষ্টিতে ভিজতে খুব ভালো লাগে।’
‘স্বাভাবিক। কিশোরী মেয়েদের মধ্যে এটা খুব দেখা যায়, তবে তার চেয়ে একটু বেশি, মানে তোমাদের বয়সেও এটা এমন কিছু অবাক হওয়ার বিষয় নয়।’
‘কিন্তু তখন আমার কান্না পায় স্যার, বৃষ্টির মতো চোখের পানিতেও যখন চোখ ভিজে যায় আমার...।’
মোহিত স্যার কী ভেবে এক মুহূর্তের জন্য চোখ বন্ধ করে মাথা নেড়ে বললেন, ‘হুম্ম।’
পাশ থেকে আমাকে কনুই দিয়ে একটা ছোট্ট গুঁতো দিয়ে নীপা অনুচ্চ স্বরে বলেছিল, ‘ন্যাকামি।’ কথাটা স্যারের কান পর্যন্ত পৌঁছাবে বুঝতে পারেনি। কিন্তু স্যার শুনেছেন। বললেন, ‘না না, ন্যাকামি না, বাংলায় একটা সুন্দর শব্দ আছে, দুঃখবিলাস।’
ডা. মোহিতুল আলম মানসিক রোগ বিভাগের অ্যাসিস্ট্যান্ট প্রফেসর। ফর্সা লম্বাটে মুখ, এক মাথা এলোমেলো চুল, নাকের নিচে ভারী একজোড়া গোঁফ। চেহারায় একটা শিশুসুলভ ব্যাপার আছে, শিক্ষক হিসেবে সেটা বেমানান। তবে ভারী ফ্রেমের চশমা দিয়ে শিশুটিকে আড়াল করা গেছে। এমনিতে রাশভারী মানুষ। শুধু আউটডোর বা রাউন্ড শেষ করে তাঁর কক্ষে এসে ফাইনাল ইয়ারের ছাত্রছাত্রীদের নিয়ে বসলে ১৫-২০ মিনিট নানা রকমের আলোচনা করেন। বিষয় মূলত রোগীদের মন, আচরণ, প্রবণতা ইত্যাদি। আজও এসব আলোচনা হচ্ছিল, হঠাৎ আমিই বা কেন নিজের কথা তুললাম, কে জানে।
স্যারের কক্ষ থেকে বেরিয়ে বুঝলাম ছেলেমানুষি হয়ে গেছে। বৃষ্টিতে ভেজা, কান্না পাওয়া এসব কথা তুলে অহেতুক সহপাঠীদের হাতে টিটকারি দেওয়ার রসদ তুলে দেওয়া হলো।
রায়হানের সঙ্গে পারতপক্ষে কথা বলি না আমি। গায়ে-পড়া স্বভাবের ছেলে। আমাকে শুনিয়ে শুনিয়ে বলল, ‘বৃষ্টির দিনে আমার খুব ঘুড়ি ওড়াতে ইচ্ছে করে, কিন্তু বৃষ্টির পানিতে আমার ঘুড়ি ভিজে যায়, হা হা হা...।’ অন্য ছেলেরাও যোগ দিয়েছে হাসিতে। এমন যে, আমার বন্ধু সমীর, সেও এসে বলল, ‘রাগ করিস না রানু, আমার কিন্তু তোর ঠিক উল্টো, বৃষ্টির ফোঁটা গায়ে পড়লে আমার কাতুকুতু লাগে, হাসি পায়...।’ নিজের বোকামির জন্য হাত কামড়াতে ইচ্ছে করে আমার।
দিন দুয়েক পরে স্যারের সঙ্গে দেখা হতেই বললেন, ‘কেমন আছো, রেহনুমা?’
‘ভালো, স্যার।’
‘ক্লাস নেই?’
‘আছে স্যার, ডিডি স্যারের ক্লাস।’ পাশ কাটিয়ে যাওয়ার চেষ্টা করছিলাম, ডেকে বললেন, ‘শোনো, আচ্ছা, সেদিন তুমি যে বলছিলে কান্না পায়, তোমার কি কোনো স্মৃতি আছে? মানে বৃষ্টির অনুষঙ্গে মনে পড়ার মতো...?’
ভালো পাগলের পাল্লায় পড়া গেল। কথার কথা, কী বলেছি, এখনো তা মনে রেখে দিয়েছেন। সাধে কি বলে, পাগলের ডাক্তাররা নিজেরাই একেকটা পাগল।
‘স্মৃতি? ভেবে দেখিনি তো স্যার।’
‘ভেবে দেখো, মনে হচ্ছে সে রকম কিছু একটা আছে, যা তোমাকে কাঁদায়, ভেবে দেখো...।’
‘জি, ভাবব স্যার...।’
এখানে একটা কথা আপনাদের বলে রাখি, আমার সহপাঠীরা কেউ জানে না। এই মোহিত স্যারের সঙ্গে পারিবারিকভাবে আমার বিয়ের কথা চলছে। স্যারের পরিবার থেকেই প্রস্তাব গেছে। বাবা বলেছেন, মেয়ের মত ছাড়া আমি কিছুই বলতে পারব না। আমিও মত-অমত কোনোটাই জানাইনি। নিজেই বুঝতে পারছি না, জানাব কী?
ব্যাপারটা ওই পর্যন্ত ঝুলে আছে। আমি ভেবে পাই না স্যার নিজে কেন আমাকে কিছু বলেন না। আমি না-হয় গ্রাম থেকে আসা মেয়ে, অনেক কথা সোজাসাপ্টা বলতে পারি না। কিন্তু তাই বলে মোহিত স্যার? প্রতিদিন সামনে দেখছেন যে মেয়েটাকে, তাকে কিছু না বলে বাড়িতে খবর পাঠানো? এই জমানায় এ রকমও হয়? নাকি স্যারের নিজের তেমন ইচ্ছে নেই, পরিবারের চাপে...।
মোহিত স্যারকে অনেক মেয়েই খুব পছন্দ করেন। আমার ক্লাসেই অন্তত চারটা মেয়ে আছে, যাদের ক্রাশ মোহিত স্যার। মেয়েগুলো ন্যাকা, ‘আল্লাহ্ যা কু...ল!’—বলে আইসক্রিমের মতো গলতে থাকে। আমার গা জ্বলে যায়। আমাদের বিয়ে পাকা হলে এই ন্যাকাগুলোর ঈর্ষার মুখে পড়তে হবে ভেবে আমি কুঁকড়ে যাই।
স্যার বলেছেন, ভেবে দেখো, কোনো স্মৃতি আছে কি না। আমি ভাবি না। পরীক্ষার পড়া মুখস্থ করি। কিন্তু না ভেবেও আমার অনেক কথা মনে পড়ে। একটা ছবির মতো গ্রাম। এক উঠোনে আটটা ঘর, উঠোনজুড়ে নানা বয়সী ২৪টা ছেলেমেয়ের দাপাদাপি। প্রবল বৃষ্টির দিনে পুকুর উঠে আসে উঠোনে, তখন এক বেলা-দুই বেলার ভাড়া করা নৌকা নিয়ে দলবেঁধে খালে বেড়াতে যাওয়া...। এ রকম কত কিছু। সব ছাপিয়ে মনে পড়ে একটা ব্যথিত-অপমানিত কিশোরের মুখ। শেষবার দেখেছিলাম হাসপাতালে।
আমি গ্রামের মেয়ে, আমার আগে এই গ্রাম থেকে কেউ মেডিকেল কলেজে পড়তে আসেনি কোনো দিন। চলায়-বলায় এখানকার তুখোড় স্মার্ট মেয়েগুলোর সঙ্গে আমার গ্রাম্য দুঃখগুলো কী করে ভাগ করি! ক্রাশ, ব্রেকআপ শব্দগুলো ওদের মুখ থেকেই শোনা, দুঃখবিলাস শব্দটিও তো আগে শুনিনি কখনো।
এর মধ্যে বাবা এসেছিলেন হোস্টেলে দেখা করতে, প্রতি মাসেই একবার আসেন, বললেন, ‘কী মা, কিছুই তো জানালি না, বিয়ের প্রস্তাবটা...।’
‘না করে দাও বাবা, আমি এখন বিয়ে করব না।’
বাবা হতাশ দৃষ্টিতে তাকিয়ে থাকেন আমার দিকে। বিড়বিড় করে বলেন, ‘আমার বয়স হয়েছে, শরীরটা ভালো যাচ্ছে না।’ তাঁর দুঃখটা বুঝতে পারি। আগেও দু-একবার বিয়ের কথা উঠেছিল, রাজি হইনি। এবার এত ভালো একটা প্রস্তাব, এ রকম তো বারবার আসে না। আবার লেখাপড়া জানা মেয়ের ওপর জোরও খাটাতে পারেন না।
মোহিতুল আলম স্যারের কয়েকটা ক্লাস করিনি। ইচ্ছে করেই এড়িয়ে যাচ্ছিলাম। একদিন ডেকে পাঠালেন। তাঁর কক্ষে কেউ ছিল না। বললেন, ‘ভেবে দেখেছিলে?’
‘কী ব্যাপারে স্যার?’
‘সেই যে বলেছিলে, কান্না পায়...।’
এই আদেখলেপনা দেখে আমার মেজাজ বিগড়ে যায়, কখন কী একটা কথার কথা বলেছি। নিজের অভ্যাসের বাইরে গিয়ে একটু কঠিন স্বরে বললাম, ‘স্যার, এটা আমার ব্যক্তিগত বিষয়।’
একটা ধাক্কা খেলেন বোধ হয়, তাঁর বিব্রত চেহারা দেখে সেটা টের পাই। এক মুহূর্তের জন্য চোখ বন্ধ করে কী যেন ভেবে বললেন, ‘হুম্ম...।’
‘আমি যাই স্যার?’
‘আমার ওপর বেশি বিরক্ত?’
‘কই, না স্যার...।’
‘আমাকে তুমি বোধ হয় পছন্দ করো না রানু (স্যার সাধারণত আমাকে রেহনুমা নামে ডাকেন), বিয়েটা ভেঙে দিয়েছ শুনলাম...।’
আমি মাথা নামিয়ে নিই, চোখ রাখি পায়ের নখের দিকে। অস্থির গলায় স্যার বললেন, ‘তুমি কি কাউকে ভালোবাসো?’
‘জানি না স্যার।’
‘জানি না, মানে?’
‘একজনের কথা ভেবে খুব কষ্ট পাই...।’
‘শুধু শিক্ষক নয়, যদি সত্যিকার একজন বন্ধু ভাবো, কথাটা আমাকে বলতে পারো।’
তাঁর বলার ভঙ্গিতে কী যেন একটা ছিল, ভেতরটা তোলপাড় হয়ে যায় আমার। এখানে কাউকে তো কখনো বলতে পারিনি, মনে হচ্ছে, এই মানুষটাকে বলা যায়। না-বলা কথার কী যে ভার!
‘আমাকে একজন খুব ভালোবাসত স্যার, আমাদের গ্রামের ছেলে, দূরসম্পর্কের আত্মীয়। আমি ফিরিয়ে দিয়েছিলাম বলে ঘুমের বড়ি খেয়ে আত্মহত্যা করতে চেয়েছিল।’
‘বেঁচে আছে?’
‘হ্যাঁ স্যার। স্টমাক ওয়াশ করা হয়েছিল আমাদের কলেজ হাসপাতালে। ওর পকেটে একটা চিঠি পাওয়া গিয়েছিল আমাকে লেখা...।’
‘তুমি ওকে ভালোবাসো?’
‘জানি না স্যার, তবে খুব কষ্ট হয়...।’
‘না রানু, তুমি ওকে ভালোবাসো না, করুণা আর ভালোবাসা এক জিনিস না, এটা তোমার করুণা।’
আমি মোহিত স্যারের দিকে তাকিয়ে থাকি। এত দৃঢ়কণ্ঠে বললেন কথাটা, মনে হলো এ কথাটাই সত্য, আমি এ রকম করে আগে ভাবিনি কেন?
সাহস বাড়ল আমার, স্যারের মুখের দিকে তাকিয়ে জিজ্ঞেস করতে পারলাম, ‘আপনি কাউকে ভালোবাসেন স্যার?’
‘বাসি। বাসি যে সেটা আগে বুঝতে পারিনি, মাত্র কয়েক দিন আগে বুঝলাম।’
‘কয়েক দিন আগে? কীভাবে, কখন?’
‘যেদিন বাসায় গিয়ে জানতে পারলাম, তুমি আমাদের প্রস্তাবটা ফিরিয়ে দিয়েছ...। অদ্ভুত ব্যাপার কি জানো, সেদিন খুব বৃষ্টি হচ্ছিল। কী ভেবে ছাদে গিয়ে ভিজতে শুরু করেছি। ভাব এই বয়সে! হঠাৎ মনে হলো, শুধু বৃষ্টিতে না, চোখের পানিতেও চোখ ভিজে যাচ্ছে আমার...।’
‘দুঃখবিলাস স্যার?’
‘বিলাস না রানু, বিশ্বাস করো, সত্যিকারের দুঃখ...।’
স্যারের চোখ ছলছল করছে, মাথা নিচু করেছেন। আমাদের স্মার্ট মেয়েদের ক্রাশ মোহিত স্যারকে এ রকম চেহারায় কখনো দেখিনি।
আমি কি স্যারের হাতটা একটু ধরব? খুব ইচ্ছে করছে।
আমার কোনো ইস্ত্রি নেই, স্ত্রীও নেই। ইস্ত্রি না থাকায় আমি কুঁচকানো কাপড়চোপড় পরেই চলাফেরা করি আর স্ত্রী না থাকায় কেউ সেই কুঁচকানো কাপড়চোপড় নিয়ে আমার সঙ্গে খ্যাঁচম্যাচও করে না। অনেকেই বলেন, ইস্ত্রি আর স্ত্রীর স্বভাব নাকি খানিকটা কাছাকাছিই—দুজনই গরম স্বভাবী আর দুজনই সবকিছুকে ডলে-পিষে সমান করে দিতে ওস্তাদ। ওদের কথা কতখানি সত্য, আমাকে জিজ্ঞেস করবেন না। কারণ, শুরুতেই বলেছি, স্ত্রী বা ইস্ত্রি কোনোটাই আমার নেই। তা ছাড়া আমার পরনের কাপড়ের মতো আমিও খানিকটা কুঁচকানো বা কোঁকড়ানো স্বভাবের, আমাদের আঞ্চলিক উচ্চারণে যাকে বলে কেড়ার মতো স্বভাব। কেড়া হচ্ছে, আপনারা জানেন, সেই কালো রঙের বহু পাবিশিষ্ট ছোট্ট লম্বাটে প্রাণী, যে কিনা একটু বাধা পেলেই গোল হয়ে গুটিয়ে যায়। আমার অবশ্য কোনো বাধা লাগে না, এমনিতেই আমি নিজের মধ্যে গুটিয়ে থাকি। কচ্ছপের মতো আমার একটা সুন্দর খোলস থাকলে বেশ হতো, প্রয়োজনমতো গলাটা টেনে লম্বা করতাম আবার ইচ্ছে করলেই হাত-পা, গলাসহ ঢুকে যেতে পারতাম নিজের শক্ত খোলসে। গভীর বৃষ্টির শব্দ কিংবা কারও ক্লান্ত দীর্ঘশ্বাস দুটোই আমার কাছে সমান, দুটোই আমাকে এত শীতল করে দেয় যে আমি সেঁধিয়ে যেতে চাই আমার গহিন কোটরে।
আপনাদের বলেছিলাম, আমার স্ত্রী নেই, কেন নেই? নেই। কারণ, আমার একজন স্বামী আছেন, স্বামী থাকলে স্ত্রী থাকবে কীভাবে, উল্টো আমিই তো সেই স্বামীর স্ত্রী। বাড়িতে ইস্ত্রি না থাকায় আমার স্বামীরও কোনো অসুবিধা নেই। কারণ, ঘরে স্ত্রী আছেন, যিনি তাঁকে ইচ্ছেমতো ডলে-পিষে সমান করে ফেলবেন অথবা বাইরে লন্ড্রির দোকান আছে, কাপড়চোপড় সেখানে দিয়ে এলেই তা পরিপাটি হয়ে ফিরে আসে। না, আসলে সেসব কিছুই না। কারণ, স্ত্রী হলেও আমি যে ইস্ত্রি-স্বভাবী নই, সেটা এতক্ষণে আপনারা নিশ্চয়ই বুঝে গেছেন। প্রকৃত সত্য হচ্ছে, আমার স্বামীও আমার মতোই ভীষণ কুঁচকানো স্বভাবী, নিজের মধ্যে কুঁকড়ে থাকতেই বেশি পছন্দ করেন তিনি। আমরা দুই কেড়া কীভাবে এক হলাম, সেটাই অনেকের কাছে শুধু নয়, আমাদের কাছেও রীতিমতো বিস্ময়। আমাদের একের অন্যের প্রতি তেমন কোনো দাবিদাওয়া নেই, চাওয়া-পাওয়া নেই, আকাঙ্ক্ষা নেই, প্রত্যাশা নেই। আগ্রহ আছে কি না, তা-ও প্রশ্ন। আমি আমার মতো আর তিনি তাঁর মতো ঘণ্টার পর ঘণ্টা একইভাবে যে যার কোটরে বন্দী থাকতে পছন্দ করি। আমাদের মধ্যে কোনো রকম মিথস্ক্রিয়া না হওয়ায় কোনো গল্পও তৈরি হয় না। সংকট বা সংঘর্ষও তৈরি হয় না। আমাদের ইস্ত্রি ও গল্পবিহীন জীবন কাটতে থাকে সরলরেখার মতো নিরুপদ্রবে...আমাদের কাছে তথাকথিত উচ্চাকাঙ্ক্ষা অর্থহীন, চলমানতা নিরর্থক, প্রতিযোগিতা হাস্যকর, সূর্য বা চাঁদের আলো, দিন বা রাতের আঁধার আমাদের মধ্যে কোনো পরিবর্তনই আনে না।
বলবেন, এভাবে কি বাঁচা যায়? অবশ্যই যায়; যদি আপনার চাহিদা সীমিত হয়, যদি শপিং মলের উজ্জ্বল ঝলমলে জানালার হাতছানি থেকে আপনি নিজেকে আগলে রাখতে পারেন। বলবেন, সমাজ-সংসারের প্রতি দায়িত্বের কথা? কর্তব্যের কথা? সেই দায়িত্ব-কর্তব্য পালন করতে গিয়েই তো যত বিপদ, যত অনাসৃষ্টি...যত দায়িত্বহীনতার জন্ম। আপনি বলবেন, সবাই এমন হলে তো জগৎ-সংসার অচল হয়ে যাবে। কথা সত্য, জগৎ-সংসার তো আর আপনার আমার নিয়মে চলে না। সে চলে তার মতো। আমি বা আমরা চলি আমাদের মতো।
এভাবেই যখন বেশ নির্বিঘ্নে চলে যাচ্ছিল সবকিছু তখন আমাদের কয়েকজন নাছোড়বান্দা আত্মীয় হঠাৎই আমাদের একটি অত্যাধুনিক ইলেকট্রিক্যাল ইস্ত্রি উপহার দেয়। আমরা বিরক্ত হয়ে নিদারুণ অবহেলায় তাকে খাটের নিচে নানা রকম আবর্জনার সঙ্গে ফেলে রাখি। ইস্ত্রির স্বভাব আমাদের মোটেও পছন্দ নয়, ইস্ত্রি হচ্ছে একটা ছোটখাটো বুলডোজার, রুদ্র স্বভাবের একপেশে যন্ত্র। ইস্ত্রিটার কথা প্রায় ভুলেই গিয়েছিলাম। হঠাৎ একদিন স্বপ্ন দেখি, ইস্ত্রিটা ব্যাকুল হয়ে কাঁদছে, তাকে কেন ব্যবহার করা হলো না সেই দুঃখে। ভারি মুশকিলে পড়লাম আমরা। যে কারও কান্না, তা সে রক্ত-মাংসের মানুষেরই হোক বা লোহা-লক্কড়ে তৈরি ইস্ত্রিরই হোক, আমাদের আরও কোটরমুখী করে তোলে। আমি ভাবলাম, ইস্ত্রিটা কাউকে দান করে এই ভেজাল থেকে মুক্ত হয়ে যাই। শেষ পর্যন্ত তা-ই করলাম। রাস্তার পাশের একজন ভিখারিকে ডেকে ইস্ত্রিটা দান করে দিলাম। এবার নিজেকে বেশ ফুরফুরে ভারমুক্ত লাগল। আমার পরনের প্রিয় কুঁচকানো কাপড়চোপড়ে স্বস্তি ফিরে এল। কিন্তু সেই স্বস্তি দীর্ঘস্থায়ী হলো না। কারণ, দুই দিন পরেই ভিখারি এসে ইস্ত্রিটা ফেরত দিয়ে গেল। কারণ এই বস্তু নাকি তার কোনো উপকারেই লাগেনি। একে তো ফুটপাতে যেখানে সে ঘুমায়, সেখানে বিদ্যুৎ নেই, তার ওপর ইস্ত্রি করে পরার মতো কোনো কাপড়ও তার নেই। এক দোকানে ইস্ত্রিটি বিক্রি করতে গিয়েও ব্যর্থ হয়েছে সে। দোকানি তাকে উল্টো দোষী করেছে এই বলে যে, এটি নিশ্চয়ই চোরাই মাল, এমনকি এই মালসমেত তাকে পুলিশের হাতে সোপর্দ করার ভয়ও দেখিয়েছে দোকানি। সুতরাং এই আপৎ ভিখারি আর কিছুতেই তার সঙ্গে রাখতে রাজি না। ফলে ইস্ত্রি আবার আমাদের ঘরে খাটের তলায় তার পুরোনো স্থানে শুয়ে-বসে ঝিমুতে লাগল...আত্মীয়রা আমাদের ওপর বেজায় খাপ্পা হয়ে গেলেন, এই জনগণ কি আসলে বৈচিত্র্য পছন্দ করে না? আমরা যদি তোমাদের ইস্ত্রি করা ধবধবে পরিপাটি কাপড় দেখে নাক না কুঁচকাই, তবে তোমরা কেন আমাদের ইস্ত্রিবিহীন, কুঁচকানো কাপড় দেখে নাক সিটকাবে? আমি যদি আমার গহ্বরে শান্তিতে থাকি, তবে তাতে তোমার আপত্তি কেন? আমি কি তোমাকে বলেছি আমার মতো হও...নাকি আমি বললেই তুমি পালটে গিয়ে আমার মতো হয়ে যাবে? আমরা কি তোমাদের কোনো ক্ষতি করছি বলো...ক্ষতি করি বা না করি আমাদের আত্মীয়স্বজন কিন্তু তাঁদের মহৎ উদ্দেশ্য থেকে নিরস্ত্র হলেন না। সর্বশেষ বিধ্বংসী অস্ত্র হিসেবে তাঁরা আমাদের কাছে পাঠালেন একজন বিখ্যাত মানসিক চিকিৎসককে। সেই চিকিৎসক দীর্ঘ সময় আমাদের পর্যবেক্ষণ ও পরীক্ষণ করে এমন একটি রোগ নির্ণয় করলেন, যে রোগ কি না মনুষ্য সমাজে বড়ই দুর্লভ ও অপ্রচলিত। এবার তিনি তাঁর নানামুখী বৈজ্ঞানিক চিকিৎসার মাধ্যমে আমাদের দুরারোগ্য ব্যাধি সারিয়ে তুলতে প্রবৃত্ত হলেন। বুঝলাম, নিজেদের মতো আমাদের আর থাকা হবে না। আমার স্বামী তাঁর গুটানো শরীর সোজা করে প্রস্তাব দিলেন লোকালয় থেকে পালিয়ে যাওয়ার। আমি সেই প্রস্তাবে সম্মত হলাম।
তার পর থেকে বাড়িঘর ফেলে রেখে এই জঙ্গলে নিজেদের মতো বসবাস করছি। কাঠঠোকরা পাখি একটি প্রাচীন গাছের অনুমতি সাপেক্ষে তার দীর্ঘ পেটানো শরীরে আমাদের দুজনের জন্য দুটি নির্মল গর্ত বানিয়ে দিয়েছে। সেখানে নিজের ভেতর নিজেকে গুটিয়ে রেখেছি মহাসুখে...আমাদের কোনো ইস্ত্রি নেই, স্ত্রীও নেই। না থাকাতে কোনো অসুবিধাও নেই।
বুড়ি কিছু মনে রাখতে পারে না। গোসল করে আসার পর গা শুকিয়ে গেলেই ভুলে যায় গোসল করেছে কি করেনি। এই জন্য মাঝেমধ্যেই তাকে দিনে দুই বা তিনবার গোসল করতে হয়। আবার কখনো কখনো গোসল না করেই গোসল করেছে ভেবে দিন পার করে দেয়।
বুড়ির এই বিস্মৃতিপ্রবণতা বুড়োর জন্য আশীর্বাদ হয়ে এসেছে। বুড়ো আর বুড়ি—নিজেরা ছাড়া জগতে তাদের আর কেউ নেই। একসময় দুইটা ছেলে আর একটা মেয়ে ছিল। একটা ছেলে কাজের খোঁজে করাচি গিয়ে নিরুদ্দেশ। আরেকটা ছেলে ঢাকায় আছে বলে জানা গেছে। মা-বাবার খোঁজ নেয় না। আর মেয়েটা যে তাদের মেয়ে এই পরিচয় তারা দিতে চায় না। পরিচয় দিতে না চাইলেও মাঝেমধ্যে মনি অর্ডার করে পাঠানো তার টাকাটা পোস্ট অফিস থেকে গিয়ে তুলে নিয়ে আসে বুড়ো। একেকবার একেক শহর থেকে মনি অর্ডার আসে। বুড়ো ভাবে—আহ্, এত কিছুর পরও পোড়ামুখী কত ভাগ্যবান! কত শহর ঘুরে বেড়াচ্ছে। ছোটবেলায় বুড়োর মনে স্বপ্ন ছিল বন্দরে বন্দরে ঘুরে বেড়ানোর। জীবনের এই সায়াহ্নে মেঘনার পাড়ে বসে সে ভাবে, ছোটবেলায় ঠিক এভাবে বড় বড় পালতোলা মালবাহী নৌকা দেখত আর কল্পনা করত, এক দিন ওই সব নৌকার কাজ নেবে আর বন্দরে বন্দরে ঘুরে বেড়াবে। সারা জীবন ধরে গঞ্জের হাটে দিনমজুরি দেওয়া ছাড়া তার আর কিছুই করা হলো না।
দিনমজুরির কথা মাথায় আসতেই খেয়াল হলো আজ বুধবার। তড়িঘড়ি নদীর পাড় থেকে উঠেই সে ছুটল বাড়ির দিকে। আজ বুধবার। ভাবতেই বুড়োর গায়ে জ্বর এসে যাচ্ছে। আজ বুধবার। বুড়ির বিস্মৃতিপ্রবণতার সুযোগ নেওয়ার সময় এখনই।
দুপুরের সূর্য মাথায় নিয়ে বাড়ি পৌঁছেই বুড়ো দেখল ঘর তালা দেওয়া। বুড়ি কাজে গেছে। ঠিকা কাজ না বলে গোলদার মিয়ার বাড়ি বেড়াতে গেছে বলাটা অধিকতর যুক্তিসংগত। বুড়ির মাথার যা অবস্থা, তাতে তার পক্ষে গৃহস্থালি কাজ তো গুছিয়ে করা সম্ভব না। কিন্তু এতকাল ধরে কাজ করেছে। তাড়িয়ে দেওয়া যায় না বলেই গোলদার মিয়ার স্ত্রী বুড়িকে রেখে দিয়েছে। বুড়ি গিয়ে এটা-সেটা করে, পান খায় আর মাস শেষে কিছু টাকা পায়। ওই টাকাটা আর প্রতি মাসে নিত্যনতুন উপায়ে ধারকর্জ—এই দুই মিলিয়ে টেনেটুনে চলছে দুজনের জীবন। ও, আরেকটা খাত তো আছে! তিন মাসে, ছয় মাসে একবার পাঠানো মেয়ের মনি অর্ডার। এই জোড়াতালিতে ত্যক্ত-বিরক্ত বুড়ি প্রায়ই বুড়োকে গঞ্জনা দেয়। বুড়োর শরীরে কুলায় না। তবুও বুড়ি তাকে ঠেলাঠেলি করে বৃহস্পতিবার সকালে গঞ্জের কামলার হাটে যেতে। আজ বুধবার। কাল বৃহস্পতিবার।
ঘরের চালের নিচে লুকানো চাবিটা বের করে বুড়ো ঘরে ঢোকে। কাঠের তক্তা দড়িতে বেঁধে বানানো তাকটার কাছে যায়। তাকের ওপর দুইটা স্বচ্ছ কাচের বয়াম আছে। দিন গোনার সুবিধার জন্য একটা বয়ামের ভেতর সাতটা মার্বেল রেখেছে বুড়ি। প্রতিদিন সকালে ঘুম থেকে উঠেই সে একটা করে মার্বেল পাশের বয়ামটাতে রাখে। গত কয়েক বছর জগতের আর কোনো কাজ খেয়াল করে ঠিকমতো করতে না পারলেও এই একটা কাজ সে ঠিকমতো করে। কারণ, তাকে জানতে হবে কবে বৃহস্পতিবার। বুড়ো হুড়োহুড়ি করে ঘরে ঢুকে স্রেফ বাম দিকের বয়ামটা ডান দিকে আর ডান দিকেরটা বামে করে দিয়ে আশায় থাকে, বুড়ি এসে বিভ্রান্ত হবে আর বুড়ো হাতে আরও কয়েকটা দুশ্চিন্তামুক্ত দিন পেয়ে যাবে। কিন্তু ব্যাপারটা এমন না যে বুড়ি কাউকে জিজ্ঞেস করলে জানতে পারবে না যে আজকে কী বার! তবুও বুড়ো গঞ্জের হাটে যাওয়ার হাত থাকে বাঁচার জন্য অবলম্বনহীনের একটা অবলম্বন হিসেবে এই চেষ্টাটা মাঝেমধ্যে করে। এভাবে কখনো কখনো সাফল্যও পায়। এভাবে কখনো কখনো সে সপ্তাহকে পনেরো দিনের বানিয়ে দেয়। এভাবে কখনো কখনো আচমকা ছুটি পেয়ে নিরুদ্দেশে বেড়িয়ে আসে ‘বৃহস্পতিবার’।
বৃহস্পতিবারকে এত ভয় কিসের বুড়োর? বৃহস্পতিবার কি শুধুই ভয়ের? নাকি পরাজয়েরও? সারা জীবন জগতের সব কাজকে প্রবল শারীরিক সক্ষমতা দিয়ে পরাভূত করলেও এখন কাজের কাছে হারতে হয় তাকে। শরীরে কুলায় না। কামলার হাটে যাওয়ার সময় তাই তার পা চলে না। হাটের মুখের মসজিদে ঢুকে নামাজ আদায় করে সে মোনাজাতে কান্নায় ভেঙে পড়ে। তার কান্নার খমকে আল্লাহর আরশসহ কেঁপে ওঠে। আল্লাহর কাছে তার একটাই আরজি—কোনো গাহাক যেন তাকে পছন্দ না করে। মাঠের কাজে নামলে সে আর জান নিয়ে উঠতে পারবে না। দম বের হয়ে যাবে।
হাটে গিয়ে শত শত কামলার ভিড়ে পেছনের সারিতে ঘাপটি মেরে পড়ে থাকে বুড়ো। যখনই কোনো গাহাকের চোখ পড়ে তার ওপর, সে আলগোছে মাথাটা তার সামনে বসে থাকা তাগড়া কামলার পেছনে আড়াল করে ফেলে। এ রকম লুকোচুরি খেলতে খেলতে সূর্য পড়ে আসে। হাট ভেঙে যায়। হাঁপ ছেড়ে বাঁচে সে। যাক, আল্লাহ তার আরজি শুনেছে।
বাড়ির দিকে পা চালায় সে। অন্ধকারে ভর করেছে গ্রামের পথে। এই অন্ধকারেও পরিষ্কার বোঝা যাচ্ছে তার বাম চোখ দিয়ে পানি গড়িয়ে পড়ছে। চিকচিক করছে ধারাটা। আস্তে আস্তে ফোঁপানির শব্দ বাড়তে থাকে। নির্জন রাস্তায় বেতফলের মতো করুণ অন্ধকারে সেই ফোঁপানির শব্দ অসহ্য রকমভাবে বাজতে থাকে। কান্নার ঢেউ বাড়তে বাড়তে গোঙানির পর্যায়ে চলে যায়। এই কান্না পরাজয়ের। যে বুড়ো এতক্ষণ চাইছিল, কেউ যেন তাকে না কিনে নেয়, সে-ই এখন কাঁদছে কেউ তাকে কিনে না নেওয়াতে। নিজেকে অপাঙেক্তয় ঠেকছে তার। পরিত্যক্ত ঠেকছে। আল্লাহর ওপর রাগ করলে গুনাহ হবে জেনেও তার ভীষণ রাগ হয়। কেন সে বুড়ো হলো? কে তার শক্তি কেড়ে নিল? কে মাংসপেশিগুলো ঝুলিয়ে দিল? কে তার কদর কেড়ে নিল? সে জানে বিক্রি না হয়ে বাড়ি ফেরাতে বুড়ি তাকে বকবে না। বুড়ি ঠিকই পরম মমতায় ভাত বেড়ে দেবে। কিন্তু সে তো বুড়ির কাছে একটা অচল পয়সা হিসেবে যেতে চায় না। সে তো সচল মুদ্রা হতে চায়, যাতে বুড়ি তাকে নিয়ে গর্ব করতে পারে। বুড়িকে দেওয়ার আর কী-ই বা আছে তার?
গর্ব করার মতো কিছু না-হয় না-ই দেওয়া গেল। পরাজয় দেওয়া কেন তবে? সেই জন্য পরাজয়ের হাত থেকে দূরে থাকতে বুড়ো বৃহস্পতিবারকে দূরে রাখার সিদ্ধান্ত নিয়েছে। ডান পাশের বয়ামকে বাম পাশে আর বাম পাশের বয়ামকে ডান পাশে করে সে চুপচাপ শুয়ে আছে বুড়ির আসার অপেক্ষায়।
হঠাৎ কী এক অদ্ভুত কারণে তার অপরাধবোধ জেগে ওঠে। সে উঠে গিয়ে বয়াম দুটোকে আবার আগের জায়গায় ফেরত নিয়ে আসে। মনকে শক্ত করে সে। ‘নাহ্, কাইল হাটে যামুই।’ বিড়ির তৃষ্ণা চাপে তার। বিড়ির প্যাকেট ফাঁকা। ঘর থেকে বের হয়ে চায়ের দোকানের দিকে যায় সে।
এদিকে বুড়ি ফিরে আসে। ঘরে ঢুকে প্রথমে তাকের দিকে তাকায়। বয়ামগুলো আগের জায়গায় আছে। সে একটু অবাক হয়। বোকা বুড়ো আজকে বয়াম ওলট-পালট করল না কেন? তারপর নিজেই বয়ামগুলো ওলট-পালট করে দেয়।
বিড়ি টানতে টানতে ফিরে আসে বুড়ো। ঘরে ঢুকেই খেতে বসে। বুড়ি খাবার বেড়ে দেয়। বুড়ো খেতে খেতে একটু অবাক হয়ে খেয়াল করছে বুড়ি এখনো কালকে হাটে যাওয়ার কথা বলছে না কেন? বেশ কিছুক্ষণ যাওয়ার পর সে চকিতে তাকের দিকে তাকায়। এ কি!! বয়াম ওলট-পালট করল কে? সে কি ওলট-পালট করার পর আবার আগের জায়গায় ঠিক করে রাখেনি? কিন্তু সে তো বিড়ি কিনতে যাওয়ার আগে ঠিক করেই রেখে গিয়েছিল। নাকি রাখেনি? ধন্দ লাগে তার। তবে কি সেও বুড়ির মতো সব ভুলে যাচ্ছে। ঠিক এই সময় বুড়ির দিকে তাকাতেই সে বুড়ির চোখে সব উত্তর খুঁজে পায়। পঞ্চাশোর্ধ্ব দুই বৃদ্ধের নির্বাক চাহনিতে কী এক বিদ্যুৎতরঙ্গ খেলে যায়। চোখে চোখে কত কথায় মুখর হয়ে ওঠে তারা। দুজনের চোখই ভিজে আসে। কী এক অপার্থিব পুলকে ভরে ওঠে তাদের শরীর-মন। কোনো সঙ্গম তাদের এত আনন্দ, এত শান্তি দিতে পারেনি কোনো দিন
৯ মার্চ, ২০১১। সেন্ট মার্টিন দ্বীপে ভোর আর কয়টা দিনের মতোই শুরু হয়েছে। মূল জেটির সৈকতের পাশে দাঁড়ালে যেন বিশাল এক গ্যালারি। সেই গ্যালারিতে সমুদ্রের কোমল ঢেউ পায়ের কাছে আছড়ে পড়ে। সেখানে দাঁড়িয়ে মিয়ানমারের পাহাড় ভেদ করা সূর্যোদয় উপভোগ করা যায়। সূর্যের স্বর্ণাভা তখন সমুদ্রের পানিকে কাঁচা সোনায় পরিণত করেছে যেন। যেদিকেই চোখ যায় লাল টকটকে সূর্য আর তার লালাভ রশ্মিই তখন একমাত্র আকর্ষণ। সেই সূর্য একসময় রং হারিয়ে টুক করে মাথার ওপর এসে পড়তে চায়। আর সমুদ্রগামী ‘জালুয়া নৌকা’র কান্ডারি ব্যস্ত হাতে বৈঠা চালান, দিনের প্রথম ভাগেই কিছু সামুদ্রিক সম্পদ আহরণের জন্য। সৈকতের বিভিন্ন পেশার মানুষ, কিছু পর্যটক ভোরের ঘুমকে বিদায় দিয়ে তাঁদের কাজে নেমে পড়েছেন। ধীরে ধীরে জেগে উঠছে দ্বীপ। এভাবেই সকাল হলো ক্যাম্পে।
আজই টেকনাফ থেকে সেন্ট মার্টিন দ্বীপ পর্যন্ত বাংলা চ্যানেলের সাড়ে ১৪ কিলোমিটার সমুদ্রপথ সাঁতরে পাড়ি দিতে প্রস্তুত ফজলুল কবির সিনা, লিপটন সরকার ও আমি। সাপোর্ট টিমে স্যাটেলাইট নেভিগেটর, সাঁতারের সময় পানি, মধু, স্যালাইন ইত্যাদি এগিয়ে দেওয়ার সহকারী, স্থির ও চলমান চিত্রগ্রাহক ইত্যাদি সবাই পারিবারিক সদস্যদের মতোই তৎপর। বরাবরের মতো কোচের ভূমিকায় আছেন কাজী হামিদুল হক, যিনি এই বাংলা চ্যানেলের পথিকৃৎ। সিনা এর আগে দুবার ও লিপটন পাঁচবার বাংলা চ্যানেল পাড়ি দিয়েছেন। সুতরাং তাঁদের অভিজ্ঞতার ঘাটতি নেই। কিন্তু আমি এবারই প্রথম। ঝুলিতে রয়েছে শুধু এভারেস্ট জয়ের অভিজ্ঞতা। কিন্তু সেটা এক ভিন্ন জগৎ। সমুদ্র পাড়ি দেওয়া আরেক ঘরানার বিষয়। তবুও সাহসে বুক বেঁধেছি যে বাংলা চ্যানেল পাড়ি দেওয়া অসম্ভব কোনো কাজ নয়।
২০১০ সালের এভারেস্ট অভিযানে নিজেই নিজেকে সব সময় একটা কথা বলতাম। উচ্চতাজনিত অক্সিজেনের ঘাটতি, আবহাওয়ার চোখরাঙানি আর প্রকটতর ঠান্ডা—এসব ছাপিয়ে এই এপ্রিল-মে মৌসুমে একজন পর্বতারোহীও যদি সফলভাবে এভারেস্টচূড়ায় তার দেশের পতাকা ওড়াতে পারেন, তাহলে সে কাজটি আমিও পারব। প্রচণ্ড মানসিক চাপ সামলে অদম্য মনোবল আর নিখুঁত টিমওয়ার্কের মাধ্যমে সেই অভিযানে সফল হয়েছিলাম ২৩ মে। আমাদের ভালোবাসার লাল-সবুজ পতাকা সেখানে পৌঁছানোর পর থেকে বাংলাদেশ এখন ৬৭তম এভারেস্টজয়ী দেশ।
এই জিদটাই বাংলা চ্যানেল জয়ের কঠিন লক্ষ্য নির্ধারণে ঠেলে দিয়েছিল। লিপটন সরকার আর ফজলুল কবির সিনা পারলে বাংলা চ্যানেল আমিও সাঁতরে পাড়ি দিতে পারব—নিজের মনকে ফের একই কথা বলা শুরু করেছিলাম। ঢাকায় বাংলাদেশ নৌবাহিনীর সুইমিংপুলে ফিন, স্নরকেল মাস্ক ইত্যাদি সহকারে বিরামহীন দুই ঘণ্টা সাঁতার কেটে এক প্রস্থ অনুশীলন হয়েছিল।
সমুদ্রের পানির সঙ্গে মানিয়ে নিতে সেন্ট মার্টিন দ্বীপের জেটি থেকে ছেঁড়া দ্বীপ পর্যন্ত প্রায় সাড়ে পাঁচ কিলোমিটার সাঁতরে আরেক দফা অনুশীলন করা হবে। ৮ মার্চ সেই অনুশীলনের সময় দেখি চোখের সামনে সমুদ্রের পাথরের ফাঁকে শত শত নাম না-জানা রঙিন মাছ। কিছু কিছু মাছ আবার কাছে এসে পরখ করতে চায় যে এমন অদ্ভুত আগন্তুক এল কোথা থেকে! হঠাৎ দেখি রূপচাঁদার মতো একটা মাছ। কিন্তু তার পিঠে প্রায় এক ফুট লম্বা একটা দাঁড়ি এবং মাছটির পুরো শরীর সবুজ, নীল, লালসহ বিভিন্ন রঙে সাজানো। অদ্ভুত! যেন এক জীবন্ত অ্যাকুরিয়ামের মধ্য দিয়ে অনুশীলন চলছে।
কিন্তু সেদিন ছেঁড়া দ্বীপ পৌঁছার ঠিক এক কিলোমিটার আগে হঠাৎ পায়ে ‘মাসল পুল’ করল। তীব্র ব্যথায় যখন আর সাঁতরাতে পারছিলাম না, মনে হচ্ছিল ডুবে যাচ্ছি। এ সময় কোনোমতে নিজেকে ভাসিয়ে রেখে পানির মধ্যেই হাত দিয়ে পায়ের আঙুল টেনে ধরলাম, যাতে পায়ের পেশিতে একটু ঢিল পড়ে। এভাবে খানিকটা সময় কাটিয়ে ফের সাঁতরে যেতে শুরু করলাম ছেঁড়া দ্বীপের দিকে। আবার মাসল পুল করে, আবারও থেমে শরীরকে কোনোমতে ভাসিয়ে রেখে হাত দিয়ে পা টেনে পেশিকে সহজ করার চেষ্টা চলে। এভাবেই ছেঁড়া দ্বীপ পৌঁছে সেদিনের মতো অনুশীলনে ইতি টানা হলো।
এতটুকু অভিজ্ঞতা নিয়েই ৯ মার্চ সকাল নয়টার দিকে ট্রলারে করে সবাই সেন্ট মার্টিন দ্বীপ থেকে রওনা দিলাম টেকনাফের শেষ স্থলভাগ বদর মোকামের দিকে। বাংলাদেশ নৌবাহিনীর চৌকস সাঁতারু ও ডুবুরির দল, তাদের রাবারের স্পিডবোট, কোস্টগার্ডের কর্মকর্তা, আমাদের ভাড়া করা ট্রলার, সাধারণ নৌকা ইত্যাদির এক বিশাল বহর চলেছে অভিযানে। তবে গতকালের তুলনায় ঢেউ আজ অনেক বেশি। ট্রলারের সামনের আর পেছনের দিক বারবারই আকাশমুখী হচ্ছে, এত বড় বড় ঢেউ। এর ভেতর দিয়েই সাঁতরে পার হতে হবে? এটা ভাবতেই যেন মন দমে যায়। কিন্তু মনকে সাহস জোগাতে থাকি যে, এ রকম পরিস্থিতির মধ্য দিয়ে লিপটন আর সিনাও নিশ্চয়ই সাঁতার কাটবেন। আর তাঁরা পারলে আমিও পারব।
জোয়ার ভাটার হিসাব করে দেখা গেল আমরা যদি দুপুর ১২টার দিকে সাঁতরে সেন্ট মার্টিন দ্বীপের দিকে রওনা দিই, তাহলে ভাটার টানে সাঁতার কাটা সহজ হবে। সে অনুযায়ী সমুদ্রে নামার প্রস্তুতি নিচ্ছি। যতই সময় ঘনিয়ে আসছে, ততই যেন বাতাসের তীব্রতাও বেড়ে গেল সেই ভর দুপুরে। সে সময় বাতাসের সঙ্গে পাল্লা দিয়ে ঢেউয়ের পাগলামিও যেন তুঙ্গে। আমরা সাঁতরাব উত্তর থেকে দক্ষিণে। কিন্তু বাতাস বইছে পশ্চিম থেকে পূর্ব দিকে। অর্থাৎ সাঁতারের গতিপথ বাতাস ও স্রোতের পুরোই আড়াআড়ি। ট্রলার আর নৌকার মাঝিকে বলে দেওয়া হলো সাঁতারুদের বাঁ দিকে থেকে সেন্ট মার্টিন দ্বীপের দিকে এগিয়ে যাওয়ার জন্য। না হলে তা বাতাসের ধাক্কায় সাঁতারুদের গায়ের ওপর চলে আসতে পারে।
সাঁতারের পোশাক, স্নরকেল মাস্ক ইত্যাদি পরে নিয়ে সমুদ্রে নামতে নামতে সোয়া ১২টা। কিন্তু এমন ঢেউ যে সাগরে নামাই যেন দায়। এরপর কোনোমতে নামতেই পানির মধ্যে পথ ভুলে ফের পাড়ের দিকে যেই না সাঁতরে গেছি, নৌকা, ট্রলার আর স্পিডবোটে থাকা সবাই হইহই করে পথের নিশানা ঠিক করে দিলেন।
এভাবে ঘণ্টা খানেক সাঁতার কাটার পর নাফ নদী আর সমুদ্রের মিলনের ফলে সৃষ্ট ঘোলাটে পানির অংশ পার হয়ে এলাম। এরপরই ঢেউয়ের পাগলামি বেড়ে গেল ‘প্রথম দিকে খুব হতাশ হতাম। কেন আমার সঙ্গেই এমনটা হয়! কিন্তু এখন আর হই না। স্বাভাবিকভাবেই নিই।’
খুব সরল স্বীকারোক্তি। কিন্তু মাশরাফি বিন মুর্তজার সঙ্গে ইনজুরি নামের ঘাতকের ছায়াসঙ্গী হয়ে থাকার ইতিহাস জানি বলেই তাঁর কথাটা বুকে নিধুয়া পাথারের হাহাকার তোলে। ‘খুব স্বাভাবিকভাবেই নিই’ কথাটা যেন প্রতিধ্বনিত হয় আমাদের হূদয়ে। কেন স্বাভাবিকভাবে নেবেন? তবে কি তিনি ধরে নিয়েছেন এটাই তাঁর নিয়তি? নাকি একের পর এক ইনজুরিতে পড়তে পড়তে রোজকার অভ্যাস হয়ে গেছে তাঁর!
কেবল হাঁটুতেই অস্ত্রোপচার করিয়েছেন সাত-সাতবার। না, ভুল পড়েননি। অস্ত্রোপচারের সংখ্যাটি সাত-ই। বাঁ হাঁটুতে চারবার, ডান হাঁটুতে তিন। এতবার সার্জনের ছুরির নিচে নিজেকে সঁপে দেওয়ার পর আপনি-আমি হয়তো সিঁড়ি দিয়ে ওঠার সময়েও সতর্ক ভঙ্গিতে পা ফেলতাম। ভেবে দেখুন, সেখানে মাশরাফিকে মাঠে নিয়ত দৌড়ঝাঁপ করতে হয়। চোটের কারণে অনেক তারকা খেলোয়াড়ের ক্যারিয়ারই শেষ হয়ে গেছে অকালে। সেখানে নড়াইলের অখ্যাত আঁধার থেকে আন্তর্জাতিক ঝলমলে মঞ্চে উঠে আসা, ‘নড়াইল এক্সপ্রেস’ নামে খ্যাতি পেয়ে যাওয়া মাশরাফি এখনো লড়াই করে যাচ্ছেন। তাঁর লড়াইটা শুধু টেন্ডুলকার-ক্যালিসদের সঙ্গে নয়। অদৃশ্য শত্রু হয়ে সব সময় আড়ালে ওত পেতে থাকা ইনজুরি নামের ঘাতকটার সঙ্গেও।
২০০২ সালের কথা ভাবুন। জাতীয় দলে মাত্রই এসেছেন মাশরাফি। কোনো ফার্স্ট ক্লাস ম্যাচ না খেলেই সরাসরি টেস্ট দিয়েই অভিষেক। ফার্স্ট ক্লাস না খেলে সরাসরি টেস্টে অভিষেক যে কত বিরল ঘটনা, সেটা বোঝা যাবে এই তথ্যে—১৮৯৯ সালের পর মাত্র তৃতীয় ক্রিকেটার হিসেবে এমন অভিষেক হয়েছিল মাশরাফির!
বড় দৈর্ঘ্যের ম্যাচ খেলার অভিজ্ঞতা যে তাঁর নেই, একদমই বুঝতে দিচ্ছিলেন না। বরং এটা ভালোমতো বুঝিয়ে দিচ্ছিলেন, বড় এক রত্নের সন্ধান পেয়ে গেছে ক্রিকেটের এই ব-দ্বীপ। কিন্তু গোটা কয়েক ম্যাচ খেলতে না-খেলতেই ইনজুরি। কীভাবে? নড়াইলে ব্যাডমিন্টন খেলতে গিয়ে!
একেবারে বাঁ পায়ের লিগামেন্ট ছিঁড়ে যায় তাঁর। ভারতের চেন্নাইয়ে অস্ত্রোপচার করানো হয়। টানা ১৪ মাস চলে যান মাঠের বাইরে। ২০০৩ বিশ্বকাপ দিয়ে আন্তর্জাতিক ক্রিকেটে আবার ফেরেন। পুরো বাংলাদেশ দলের মতো ওই বিশ্বকাপটা তাঁর জন্যও হয়ে আছে তিতকুটে অভিজ্ঞতার। নভেম্বর ২০০৩ ইংল্যান্ডের বিপক্ষে টেস্ট সিরিজ। চট্টগ্রাম টেস্টের প্রথম ইনিংসে ৬০ রানে তুলে নেন ৪ উইকেট। তাঁর তখনকার ক্যারিয়ার-সেরা বোলিং। এমন বোলিং করে নাক-উঁচু ইংলিশদের সমীহ যখন কুড়িয়ে নিয়েছেন, ঠিক পরের ইনিংসেই বল করতে গিয়ে পড়ে গেলেন। এবারও চোট হাঁটুতে। ছিঁড়ে গেল লিগামেন্ট।
ভারত নয়, এবার অস্ট্রেলিয়ান স্বনামধন্য সার্জন ডেভিড ইয়াংয়ের কাছে নিয়ে যাওয়া হয় তাঁকে। আবারও নয় মাস মাঠের বাইরে মাশরাফি।
সেই যে ইয়াংয়ের কাছে গেলেন, এরপর অনাকাঙ্ক্ষিতভাবে নিয়মিত বিরতিতে সেই চিকিৎসকের সঙ্গে নিয়মিতই দেখা হতে শুরু হলো মাশরাফির।
কে জানে, শুরুতে তাঁর ওপর বেশি চাপ পড়ে গিয়েছিল বলেই কি না এভাবে একের পর এক ইনজুরিতে পড়েছেন। পড়েছেন, কিন্তু লড়াকু মাশরাফি বারবার ফিরেও এসেছেন, ফিরেছেন মাথা উঁচু করেই। ২০০৪ সালে যেমন ফিরলেন।
সেবার ভারতের বিপক্ষে সিরিজ। টেস্টে শচীন টেন্ডুলকার, রাহুল দ্রাবিড়, সৌরভ গাঙ্গুলীর ঘাম ছোটালেন। তবে রাজার মতো ফেরাটা টেস্টে নয়, হলো ওয়ানডেতে। ১৫ মাস পর ওয়ানডে খেলতে নেমেই হিরো নড়াইল এক্সপ্রেস। ভারতকে হারিয়ে বাংলাদেশ তার শততম ওয়ানডেতে স্মরণীয় এক জয় পেল মাশরাফির সৌজন্যে। দুই উইকেট নিয়ে, দুটো ক্যাচ ধরে, ব্যাট হাতে অপরাজিত ৩১ রানের দারুণ এক ইনিংস খেলে ম্যাচ সেরা হলেন মাশরাফি।
এরপর এল ২০০৫ সালে জিম্বাবুয়ের বিপক্ষে সেই ঐতিহাসিক সিরিজ। প্রথম টেস্টেই পিঠে ব্যথা পেয়েছিলেন। কিন্তু সেই ব্যথা নিয়েই বল করে গেছেন। শুধু ব্যথা নিয়ে খেলে গেছেন বলেই নয়, বাংলাদেশের প্রথম টেস্ট আর প্রথম টেস্ট সিরিজ জয়ের সেই ঐতিহাসিক সিরিজে তার পরও ব্যাটে-বলে বড় ভূমিকা রেখেছেন। ব্যাট হাতে ৩১ গড়ে করেছেন ৯৩ রান, বল হাতে ২৪.৮৮ গড়ে নিয়েছেন ৯ উইকেট।
এই সিরিজের মতো কার্ডিফের সেই মহাকাব্যিক জয়েও কিন্তু নেপথ্য নায়ক হয়ে ছিলেন মাশরাফি।
২০০৯ ওয়েস্ট ইন্ডিজ সফর। অধিনায়ক হিসেবেই গিয়েছিলেন সিরিজটায়। কিন্তু মাত্র ৬.৩ ওভার বল করেই আবারও সতীর্থের কাঁধে ভর দিয়ে মাঠ ছাড়তে হয়েছে তাঁকে। অস্ট্রেলিয়ায় গিয়ে ডান ও বাঁ—দুই হাঁটুতেই আরও একবার করে অস্ত্রোপচার করাতে হয়েছে। নেতৃত্ব হারিয়েছেন, এরপর আর টেস্ট দলেও ফিরতে পারেননি। কিন্তু তার পরও, ওই যে কী এক জাদুমন্ত্র জানেন, যে মন্ত্রবলে আবারও উঠে দাঁড়ান। দাঁড়িয়েছিলেন ২০১১ বিশ্বকাপের আগেও। স্বপ্ন ছিল দেশের মাটিতে নিজ দলের হয়ে খেলবেন বিশ্বকাপের মতো আসর। কিন্তু আবারও লিখতে হলো সেই ইনজুরির গল্পটাই! বিশ্বকাপের ঠিক আগে প্রিমিয়ার লিগে আবাহনী-বিকেএসপি ম্যাচে রান নিতে গিয়ে পড়ে গেলেন উইকেটে!
তার পরও মাশরাফি বিশ্বকাপ খেলতে চেয়েছিলেন। কিন্তু শেষ পর্যন্ত পূরণ হলো না বিশ্বকাপের স্বপ্ন। হতাশায়, কান্নায় ভেঙে পড়েছিলেন। কিন্তু ভেঙে পড়াটা তাঁর রক্তে নেই। আবারও মাথা তুলে দাঁড়িয়েছেন, স্রোতের প্রতিকূলে সাঁতরাবেন বলে। বেশ কিছুদিন হলো সপ্তমবারের মতো ডেভিড ইয়াংয়ের ছুরির নিচে আবারও সঁপে দিয়েছেন নিজেকে। এখন চলছে তাঁর পুনর্বাসন-প্রক্রিয়া। মাশরাফিই বলছিলেন, ‘একজন মানুষের সর্বোচ্চ চারবার এসিএল (অ্যান্টেরিয়র ক্রুসিয়েট লিগামেন্ট) রিকনস্ট্রাকশন করা যায়। শরীরের অন্য জায়গা থেকে একটা অংশ কেটে এনে এটা করতে হয়। আমার এর মধ্যেই তিনবার হয়ে গেছে, মানে পুরো হাঁটু তিনবার নতুন করে তৈরি করা হয়েছে। বাঁ হাঁটুতে দুবার, ডান হাঁটুতে একবার। চতুর্থবার এটা করতে হলে মৃত মানুষের লিগামেন্ট কেটে এনে করাতে হবে।’
হয়তো আরেকবার বড় কোনো হাঁটুর চোট শেষ করে দিতে পারে তাঁর ক্যারিয়ারই। পারবেন তো চ্যালেঞ্জটা নিতে?
প্রশ্নটা করতেই মাশরাফি হাসেন। আত্মবিশ্বাসে ঝলমলে এক হাসি। যেন বলতে চান, ইনজুরি যদি এবারও চ্যালেঞ্জ জানায়, উত্তর একটাই আছে তাঁর, ‘ধরে দিবানি!’
বহুগুণ। একবার ঢেউয়ের মাথায় গিয়ে উঠি তো আরেকবার মাথার ওপর দিয়ে ঢেউ চলে গিয়ে পানির নিচে। স্নরকেল পাইপ দিয়ে সমুদ্রের তীব্র লবণাক্ত পানি মুখের ভেতর চলে আসে। একেবারে টালমাটাল অবস্থা। মনোবল হারাতে শুরু করলাম। বাকি অংশটুকু সাঁতরে যেতে পারব কি না, সেই আত্মবিশ্বাস যেন ফিকে হয়ে আসতে শুরু করেছে। আমার মনের অবস্থা হয়তো লিপটন সরকার বুঝতে পারলেন। সাঁতরে কাছে এসে বললেন, এমন ঢেউ থাকবেই। এটা কোনো সমস্যা নয়।
কিছুক্ষণ পর তাঁকে হারিয়ে ফেললাম। এ সময় মাথা তুলতেই দেখি চারপাশে যেন ট্রলারের মেলা লেগেছে। টেলিভিশনে ব্যক্তিগতভাবে অনুষ্ঠান প্রস্তুতকারী এক ব্যক্তি একেবারে ১০ হাত দূর থেকে তাঁর ট্রলার চালিয়ে চলে গেলেন। সেই ঢেউয়ে মাথা চরকি দোলার মতো ঘুরছে।
এরপর মড়ার ওপর যেন খাঁড়ার ঘা। হঠাৎ দেখি একটা ট্রলার নিয়মের তোয়াক্কা না করে ডান দিকে চলে এসেছে। ঠিক যেই ভয়টা করছিলাম। ইঞ্জিন বন্ধ থাকায় বাতাসের ধাক্কায় ট্রলারটা একেবারে গায়ের ওপর এসে পড়ল। এইইই! ট্রলারের তলায় ঢুকে যাচ্ছি-ই-ই-ই! এবার মনে হয় মৃত্যু আর কেউ ঠেকাতে পারবে না। এমন সময় কোথা থেকে যেন দুটো হাত এসে টেনে তুলল ট্রলারের ওপর। জানতে পারলাম পায়ের পেশিতে টান পড়ায় ফজলুল কবির সিনা সাঁতার শেষ না করেই ট্রলারে উঠে পড়েছেন এবং তাঁকে শুশ্রূষা করা হচ্ছে।
এবার মিনিট পাঁচেক সুস্থির হয়ে নির্দেশ দিলাম সব ট্রলার যেন নিজ গন্তব্যে চলে যায়, শুধু নৌবাহিনীর রাবারের স্পিডবোট থাকলেই চলবে। এমন সময় নৌবাহিনীর ডুবুরিরা বলছিলেন আর না সাঁতরাতে। কারণ, অজানা কারণে সমুদ্র আজ ভয়ানক উত্তাল। প্রতিটি ঢেউ এই মাঝসমুদ্রে ‘হোয়াইট হর্স’ বা সাদা ফেনা সৃষ্টির মধ্য দিয়ে শেষ হচ্ছে, যা কোনো ভালো লক্ষণ নয়। কিন্তু ভাবছিলাম এখানেই হেরে গেলে চলবে না। এমন চিন্তায় ফের নেমে পড়লাম সমুদ্রে।
এবার একটানা সাঁতরে গেছি। পাশে ছিল শুধু স্পিডবোট। মাঝেমধ্যে শুধু কয়েকবার পাওয়ার জেল, পানি, ডাবের পানি, স্যালাইন ইত্যাদি খেয়েছি। এভাবে চার ঘণ্টা ৫৭ মিনিটে পৌঁছেছি যখন সেন্ট মার্টিন দ্বীপে, সবাই আনন্দে মাতোয়ারা। লিপটন সরকার তাঁর সাঁতার শেষ করেছিলেন চার ঘণ্টায়। সবাই কৃতজ্ঞতার বন্ধনে জড়িয়ে আরেকটা চ্যালেঞ্জ জয়ে সেদিন অগ্রগামী ছিলেন।
বাবা আবদুর রব আর মা রেজিয়া বেগম। তাঁদের ছেলে শাকিব খান, রুপালি পর্দার মস্ত বড় নায়ক। তবে পরিবারের কাছে তাঁর পরিচয় মাসুদ রানা নামে। সংক্ষেপে রানা।
সকাল থেকে রাত অবধি শুটিং-ডাবিং নিয়েই ব্যস্ত থাকতে হয় শাকিব খানকে। কিন্তু ছেলে ঘরে না ফেরা পর্যন্ত যেন বাবা-মায়ের চোখে ঘুম আসে না। শাকিব তাঁদের অনেকবার বুঝিয়েছেন। বলেছেন, ‘রাতে খেয়েদেয়ে তোমরা ঘুমিয়ে পড়ো।’ কিন্তু বাবা-মা কি শোনেন সেই কথা! এ কারণেই শাকিব রাতে তাড়াতাড়ি ঘরে ফেরার চেষ্টা করেন।
সকালে মা কিংবা বাবা ছাড়া আর কারও অধিকার নেই শাকিবকে ডেকে তোলার। সাতসকালেই অনেক পরিচালক-প্রযোজক বসে থাকেন শাকিবের বাসায়; ছেলেকে তাই ডেকে তোলার দায়িত্বটুকু বাবা অথবা মাকেই পালন করতে হয়। মা ছেলের ঘরে ঢুকে ছেলের কপালে হাত রেখে ঘুম ভাঙান।
পর্দায় খলনায়কেরা শাকিব খানকে ভয় পেলেও, পারিবারিক জীবনে শাকিব তাঁর বাবা-মাকে বেশ ভয় পান। বাবা-মা অপছন্দ করেন, তাই তিনি ধূমপান ছেড়েছেন অনেক আগেই। ঘরের ভেতর ধূমপানের গন্ধ সহ্য হয় না বাবা-মায়ের। একদিন শাকিব লক্ষ করলেন, তাঁর ঘরে ঢুকে মা সিগারেটের প্যাকেট দেখতে পেয়ে বেশ চিৎকার-চেঁচামেচি করলেন। পরের দিন থেকে মা আর অভিমান করে ঘরে ঢোকেন না। সেদিনই শাকিব ধূমপানকে গুডবাই জানানোর সিদ্ধান্ত নেন। শেষ কবে ধূমপান করেছিলেন শাকিব আর তা এখন মনে করতে পারেন না।
‘পরিবার হচ্ছে এমন একটি মায়া, যার জন্য আমি চাইলেই ভুল কোনো কাজ করতে পারব না। আমি যে এখন নিয়ন্ত্রিত জীবন যাপন করি, তার পেছনে আমার পরিবারের অবদান সবচেয়ে বেশি।’ বলেন শাকিব।
মাঝে শাকিব খান ভীষণ অসুস্থ হয়ে পড়েছিলেন। দেশের বাইরে নিয়েও চিকিৎসা করাতে হয়েছে। তাই এখন মায়ের কড়া নির্দেশ, কোনো অবস্থাতেই শাকিবের আর বাইরের খাবার খাওয়া যাবে না। দেশের শুটিংয়ে মা নিজ হাতে রান্না করে খাবার পাঠান। যে কারণে বাবা প্রতিদিন সকালে বাজার করেন। বাজারের তালিকায় থাকে কয়েক ধরনের শাক, ছোট মাছ, দেশি মুরগি। মায়ের হাতে নিয়মিত খাবার খাওয়ার কারণে দেশের বাইরে কাজ থাকলে খাবার খেয়ে শাকিব আর তৃপ্তি পান না। ‘মায়ের হাতের রান্নার কথা খুব বেশি মনে পড়ে।’ বললেন তিনি।
সিনেমার বাইরে শাকিবের যত চিন্তা বাবা-মাকে নিয়ে। তাঁদের ঠিকমতো সময় দিতে পারছেন তো?
এ ভাবনা থেকেই কয়েক মাস ধরে শুটিং স্পটে বাবা-মাকে সঙ্গে নিয়ে যান। দুপুরে একসঙ্গে খাওয়া-দাওয়া করেন। ‘আমার সঙ্গে শুটিংয়ে এলে আমি আব্বা-আম্মাকে খুবই খুশি দেখি। নিজেকে তখন খুবই সুখী মানুষ মনে হয়।’
শাকিবের ওপর তাঁর মায়ের বেশ অভিমান রয়েছে। ছেলেকে বউ নিয়ে আসতে বলেন। কিন্তু শাকিব বারবার এড়িয়ে যান। খবরের কাগজে ছেলেকে নিয়ে নানা গুজব ওঠে। মার মন খারাপ হয়। তার পরও ছেলের ওপর তাঁর বিশ্বাস রয়েছে, ছেলে এমন কাউকে বউ করে ঘরে আনবে যে হবে ঘরের লক্ষ্মী। ‘মা এ নিয়ে অনেক চিন্তা করেন। আমি মাকে বলি, আর কয়েকটা দিন যাক। বাড়িটা তৈরি হোক। এই বলে মাকে শান্ত রাখি। মায়ের ইচ্ছা, ঘরে বউ আসবে, নাতি-নাতনি হবে। তাদের সঙ্গে সময় কাটাবেন। আমি জানি, আমাকে মায়ের এ ইচ্ছা পূরণ করতে হবে। মা-বাবাকে খুশি রাখতে পারলেই আমার আর কিছু চাই না।’
ঢাকা-মাওয়া রাস্তার তখন কোনো খবর ছিল না। যেমন ছিল না বাবুবাজার-জিঞ্জিরা ব্রিজের। রুহিতপুর হয়তো ১০-১২ কিলোমিটার দূরে হবে। সেখানে বসবাসকারী তখনকার বিসিকের ডিজাইন বিভাগের প্রধান ও তাঁর স্বজনদের বাড়িগুলো ছিল বিশাল এক চত্বর নিয়ে। কোনো কোনো বাড়ির পেছনে ভর দুপুরেও সুর্যের আলো পৌঁছে না। বাঁশঝাড়ের সঙ্গে আম-কাঁঠাল-জাম-পেয়ারা-জাম্বুরা-আতা-নোনাফল, দেবদারু, জগডুমুর, বট, খোকসা, কড়ই, রেইনট্রি, জিকা, মান্দার, গাবগাছের সঙ্গে ছিল বেত, পাটিবেত ও ছিটকির ঝোপ। যেহেতু তখনো ওখানে শহুরে ভাব চালু হয়নি বা উন্নয়নের জোয়ার লাগেনি উপরন্তু একজন গুণীজনের বাড়িকেন্দ্রিক ছোট পাড়া তাই পুরো জায়গাটা ছিল পাখিতে ভরপুর।
ঢাকা শহরের কাছে কেবল ওখানেই ৩০০-৪০০ নিশি বক বা ওয়াক, কানি বক ও ছোট পানকৌড়িরা দিন বা রাত কাটাত এবং বাঁশ ও দেবদারু বা অপরাপর উঁচু গাছে নির্ভয়ে ঘর বাঁধত। ওদের সঙ্গে আরও বাস করত শ-দুয়েক বাদুড়। ১৯৭০-৮০-এর দশকে ওখানে পাখি দেখতে যেতাম। মিটফোর্ডের ঘাটে জনপ্রতি চার আনা দিয়ে ঢাকাইয়া কুট্টিদের চালানো ডিঙ্গিতে চড়ে ওপাড় জিঞ্জিরায়। সেখান থেকে সৈয়দপুরগামী মুড়ির টিনমার্কা বাসে চেপে রুহিতপুর বাজারের ঠিক আগে নামলেই পাখি ও বাদুড়ের কলকাকলী বা আর্তচিৎকার কানে ভেসে আসত আর বুঝতাম আমরা সঠিক জায়গায় পৌঁছে গেছি। এখনকার পাখি পর্যবেক্ষকদের মুখ্যমণি সাবেক উইং কমান্ডার ইনাম আল হক তখন সবে পাখি দেখতে শুরু করেছেন। অনুজ আনিসুজ্জামান তখন তার প্রতিষ্ঠিত এনজিও ‘নেকম’ নিয়ে ব্যস্ত, যা পরে অন্যদের দ্বারা হাইজ্যাক হয়ে একটি কোম্পানিতে রূপ নেয় তার কিছুটা পৃষ্ঠপোষকতা করতাম আমি আমার নিজের রোজগার থেকে। আনিস ইনাম ভাইকে নিয়ে আসেন, যাতে আমরা তিনজন একসঙ্গে রুহিতপুরে পাখি দেখতে পারি।
সেনাকল্যাণ সংস্থার ফিরোজা জিপে করে আমাদের নিয়ে ইনাম ভাই ছুটলেন জিঞ্জিরার দিকে। বাবুবাজারের ফেরি পাড় হয়ে ওপাড় যাওয়ার পর এক ফালি কাঁচা-পাকা ভঙ্গুর সড়ক রুহিতপুর পাড় হয়ে নদীর ঘাটে চলে গেছে। নদীর ওপাড়ে সৈয়দপুর। সেটা ১৯৯৫ সালের ফেব্রুয়ারি মাস। কী কারণে যেন আনিস ও ইনাম ভাই গেলেন রাস্তার ধারের একটি আধাসরকারি অফিসের চত্বরে। সে সুযোগে আমি উল্টো দিকের রবিশস্যের খেতের দিকে হাঁটা দিলাম। তখন কেবল আমার সঙ্গেই একটি আসাই পেন্টাক্স এসএলআর ক্যামেরার সঙ্গে ৭০-৩০০ মিমি ম্যানুয়াল জুম লেন্স। ছবির জন্য প্রিন্ট এবং স্লাইড ফিল্ম ব্যবহার করতাম।
সরিষা, বুট-কালাই-মটর-মাস, তিল, চীনা ও দুএকটি গমের খেতের সঙ্গে কিছু পতিত আর কিছু কেবল লাঙল চালানো হয়েছে এমন জমি। শীতের কারণে তখন ওসব খেতে পরিযায়ী খঞ্জনী, মাঠচড়াই, বঘেরি এবং ভরত পাখির সঙ্গে দুএকটি বাটানও দেখলাম। বেশ দূরের একটি চষা জমির ওপর থেকে, আমার অগ্রগমন টের পেয়ে উড়াল দিল একঝাঁক হট্-টি-টিসদৃশ পাখি। আমি যত ওদের কাছে যাওয়ার চেষ্টা করি ওরা একটু উড়াল দিয়ে আমার থেকে ৫০ থেকে ১০০ মিটার দূরে গিয়ে আবার আলগোছে নেমে পড়ে। ক্যামেরায় ঝাঁক দেখছি কিন্তু এমন একটি নিকট পাখি দেখিনি যার শট থেকে প্রজাতি চেনা যাবে। অমন ছবি পাওয়া দুষ্কর ভেবে যা লেন্সে এল তাই কয়েকটি তুলে নিলাম স্লাইডে। আমার অতি ব্যস্ততা দেখে আনিস ও ইনাম ভাই যখন মাঠে নামলেন তখন পাখিরা লম্বা উড়ালের প্রস্তুতি নিচ্ছিল। খুব কাছে থেকে ওদের দেখার আর সুযোগ হলো না। কেবল দুরবিন দিয়ে যা দেখলাম।
দুবাই ফিরে ছবির দোকানে ফিল্ম দিয়ে স্লাইডগুলো ডেভেলপ করে ফাইলবন্দী করার আগে কেবল এক ঝলক দেখেছিলাম রুহিতপুরের হট্-টি-টির ছবি, যা তেমন স্পষ্ট ছিল না। এক দশক পরে যখন বাংলাদেশের পাখি বইয়ের পাণ্ডুলিপি রচনা করছিলাম তখন বিগত দুদশকে তোলা নেগেটিভ প্রিন্ট করা এবং স্লাইড থেকে প্রিন্ট করার পর তা স্ক্যান করার চেষ্টাও জারি ছিল একই সঙ্গে। এ সময় হঠাৎই হাতে আসে রুহিতপুরের অদূরে দেখা ওই পাখির কয়েকটি ছবি।
কম্পিউটারের পর্দায় ছবি বড় করার পর স্পষ্ট দেখতে পেলাম উড়ন্ত এক ঝাঁক হট্-টি-টি পাখির প্রায় সবার সাদা লেজ এবং ডানায় আছে মস্ত বড় সাদা ব্যান্ড। সম্পূর্ণ সাদা লেজওয়ালা দ্বিতীয় কোনো হট্-টি-টি নেই আমাদের অঞ্চলে। ছবিতে নিদেন পক্ষে ১৯টি পাখি দেখা যায়।
কেবল এ ছবি থেকেই শতকরা এক শ ভাগ নিশ্চিত হওয়া গেল প্রজাতিটি বাংলাদেশে পাওয়া যায়। আর ওর নাম ‘হোয়াইট-টেইলড ল্যাপউইঙ্গ’, প্রাণী জগতীয় নাম ‘ভ্যানেলাস লিউকুরাস’। লেজের রঙের ওপর ভিত্তি করে ওর যেমন ইংরেজি নাম, আমিও তেমনি এর দেশি নাম দিই সাদালেজি টিট্রিভা বা হট্-টি-টি।
২০০৫ সালে ঢাকার পুরানা পল্টনে ফটোসাংবাদিক সমিতির মিলনায়তনে আমার পাখির ছবির প্রদর্শনীর সময় আমি সাদালেজি হট্-টি-টির একটি ছবিও প্রদর্শন করি। রাশিয়া, ইরান ও ইরাক হয়ে মধ্যপ্রাচ্যে ও আরব মুল্লুকে বসবাস করে এ প্রজাতি।
রাশিয়ার বাইরের দল স্থানিক, কিন্তু রাশিয়ার পাখিরা গ্রীষ্মে প্রজননের পরে পরিযায়ীর জীবনযাপন করে। সম্ভবত এরই প্রায় ৫০টি পাখির একটি ঝাঁক রুহিতপুরের ওপর দিয়ে পরিযায়ন করে ১৯৯৫ সালে।
এটা বাংলাদেশের বিরলতম পরিযায়িত পাখি।
পরীক্ষার হল থেকে বহিষ্কৃত হয়েছে প্রবাল। নকল করার অভিযোগ ছিল তার বিরুদ্ধে। ম্যাজিস্ট্রেট হাতেনাতে ধরেছে। লজ্জায় মুখ দেখানো দায় তার। ঘর থেকে সে বেরোতে পারে না। তার মা জায়নামাজে বসে কাঁদেন। মায়ের কান্না শুনে প্রবালও আর চোখের পানি ধরে রাখতে পারে না। এভাবেই মাস ছয় কেটে যায় প্রবালের।
মা প্রবালকে সান্ত্বনা দেন, ‘আবার নতুন করে শুরু করো। পরীক্ষার জন্য ভালো করে পড়াশোনা করো।’
প্রবালের বন্ধুদের পরীক্ষার ফল বেরিয়েছে। এসএসসি পরীক্ষায় সবাই ভালো নম্বর পেয়ে পাস করেছে। কয়েক দিন আগেও যারা এক ব্যাচ জুনিয়র ছিল, তাদের সঙ্গেই পড়াশোনা করতে হবে এখন আবার প্রবালকে।
স্কুলে যওয়ার পর প্রধান শিক্ষক আবদুল করিম স্যার প্রবালকে কাছে বসিয়ে অনেক বোঝালেন। সামনে তার পড়াশোনা ছাড়া আর কোনো পথ নেই, কেবল তাহলেই লজ্জা ঘোচে যদি।
ইংরেজি পরীক্ষা দিতে গিয়েই বহিষ্কার হতে হয়েছিল প্রবালকে। কাজেই ইংরেজির জন্য নিজেকে ভালো করে প্রস্তুত করতে হবে তাকে। প্রাইভেট পড়া শুরু করল প্রবাল।
প্রাইভেট পড়তে গিয়ে একদিন দেখা হলো রুপু নামের এক মেয়ের সঙ্গে। মেয়েটিকে আগে কখনো দেখেছে বলে মনে হলো না প্রবালের। বারবার দৃষ্টি চলে যায় রুপুর দিকে। ‘মানুষ এত সুন্দর হতে পারে!’ প্রবাল আপনমনেই বিড়বিড় করে কথাগুলো বলছিল। পড়া শেষে প্রবাল বাসায় ফিরে যাচ্ছে। চোখের সামনে তখনো রুপুর মুখখানি। বাসায় ফিরে রাতে যেন কী হলো তার! ঘুম আসছে না। বিছানায় এপাশ-ওপাশ করতে করতেই ভোর হয়ে গেল। চোখে ঘুম, কিন্তু ঘুম আসছে না। ভোরবেলা হাত-মুখ ধুয়ে পড়ার টেবিলে বসল প্রবাল। একি, পড়াশোনায়ও যে মন বসে না!
সকাল নয়টার দিকে বেরিয়ে পড়ল ঘর থেকে। স্কুলে গিয়ে মনে হলো, কখন বিকেল হবে আর কখন ইংরেজি প্রাইভেট পড়তে যাবে।
স্কুল শেষে প্রবাল অনেকটা তাড়াহুড়ো করেই প্রাইভেট পড়তে গেল। কিন্তু রুপু আসেনি। বারবার দরজা দিয়ে খোলা মাঠের দিকে তাকিয়ে থাকে। রুপু আসে কি না?
শিক্ষক প্রবালকে বললেন, ‘তুমি আজ আনমনা কেন? ভালো করে উত্তরগুলো লিখো। আমি ভেতর থেকে আসছি একটু।’
বলে স্যার ভেতরে চলে গেল।
প্রশ্নের উত্তর লেখা শুরু করে প্রবাল। কিন্তু লিখতে লিখতে ঝিমুনি এসে যায় প্রবালের।
তন্দ্রামতো লাগে আর তখুনি দেখতে পায়, রুপু প্রবালের চুলে বিলি কেটে দিচ্ছে।
এ পর্যন্তই, আচমকা জেগে ওঠে প্রবাল। আর জেগেই দেখতে পায়, রুপু ঠিক তার সামনেই বসে আছে। দেরিতে আসায় তাড়াহুড়ো করে লেখাগুলো লিখছে।
প্রবাল চোখেমুখে পানি ছিটিয়ে আসে। রুপুকে দেখে তার মনটা ভালো হয়ে গেল। ঝটপট প্রশ্নের উত্তরগুলো লিখল।
দিন যায়। দেখতে দেখতে ফাইনাল পরীক্ষাও চলে আসে। প্রবালের প্রস্তুতি ভালো। কিন্তু রুপুর কারণে প্রবালের মন ভালো নেই। রুপু অসুস্থ। শুনেছে তাকে নাকি ঢাকা শহরের বড় এক চিকিৎসককে দেখানো হয়েছে। ফিরে এসে রুপু বাসা থেকে বের হচ্ছে না। রুপুকে দেখার জন্য প্রবালের মনটা ছটফট করতে থাকে।
একদিন সাহস করে রুপুকে দেখতে যায়। কিন্তু রুপুর মা প্রবালকে জানান, সে ঘুমাচ্ছে। দরজা থেকেই ফিরে আসে প্রবাল।
প্রবালের মা কিছুদিন ধরে খেয়াল করছেন, ছেলের মনটা যেন কেমন উরু উরু। প্রবালকে তিনি ডেকে বলেন, ‘বাবা, এনজিওতে কষ্টের চাকরি করি, শুধু তোর জন্য। এবারের পরীক্ষাটা ভালো না হলে কিন্তু আর কোনো উপায় থাকবে না।’
পরীক্ষা শুরু হলো। প্রবাল ভালোমতোই পরীক্ষাগুলো শেষ করল। শেষদিন প্র্যাকটিক্যাল পরীক্ষা। রিকশায় করে স্কুলে যেতেই চমকে ওঠে। একি? কাকে দেখছে সে? রুপুর শরীরটা কংকালের মতো হয়ে গেছে। রিকশায় করে রুপুর বাবা তাকে নিয়ে যাচ্ছে পরীক্ষা কেন্দ্রে। প্রবালের মনটা কেঁপে ওঠে। দুই চোখ ভরে কান্না আসে। কিন্তু কিছুই বলতে পারে না। কোনো রকমে প্র্যাকটিক্যালের খাতা জমা দিয়ে বেরিয়ে পড়ে।
পরদিন প্রবাল রুপুর বাড়িতে গিয়ে জানতে পারে, প্র্যাকটিক্যাল পরীক্ষা দিয়েই রুপুর বাবা-মা রুপুকে নিয়ে ঢাকায় চলে গেছে। চিকিৎসা শেষে আসবেন।
তিন মাস পরের ঘটনা। পরীক্ষার ফলাফল এসেছে। স্কুলে গণজমায়েত হয়েছে। বেলা দুইটার পরই ফলাফল প্রকাশ করা হবে। কিছুক্ষণ পরই একটি অ্যাম্বুলেন্স তীক্ষ স্বরে হুইসেল বাজাতে বাজাতে এল। জানা গেল, ঢাকা থেকে মৃতদেহ নিয়ে এসেছে অ্যাম্বুলেন্সটি। যাচ্ছে উত্তর বাড়ি।
সবার মতোই প্রবালও অ্যাম্বুলেন্সের পিছু পিছু এল। কিন্তু একি, রুপুদের বাড়ির সামনে কেন?
বুকটা কেঁপে ওঠে প্রবালের। অ্যাম্বুলেন্স থেকে রুপুর মা নামছেন! রুপুর বাবা কাঁদছেন। ক্যানসার কেড়ে নিয়েছে রুপুর জীবন।
প্রবালও কাঁদে, একাকী, গোপনে।
ফল ঘোষণা হয়, প্রবাল প্রথম বিভাগে পাস করেছে। রুপুও পাস করেছে। কিন্তু এত কষ্টে পাওয়া সাফল্য আজ ছুঁতে পারে না প্রবালকে। চারদিক তার কাছে কেমন শূন্য, হাহাকারময় মনে হয়।


মাহফুজ আহমেদ

ফুলপ্যান্ট কী, তা বুঝেছেন এসএসসি পরীক্ষা দেওয়ার সময়। ১৯৮৫ সালে এসএসসি পরীক্ষা দেওয়ার আগে বাবা মকবুল হুদা একটা ফুলপ্যান্ট বানিয়ে দিয়েছিলেন।
এর আগে মাহফুজ লুঙ্গি আর শার্ট অথবা পাঞ্জাবি পরেই স্কুল করেছেন। লক্ষ্মীপুরের প্রত্যন্ত অঞ্চলে মাহফুজের বাড়ি। বাবা চাকরি করতেন পাকিস্তান নৌবাহিনীতে। ছেলেমেয়ের কথা ভেবেই একসময় চাকরি ছেড়ে দিয়ে গ্রামের স্কুলের দায়িত্ব নেন। মাহফুজ আহমেদ সেই স্কুলেই পড়াশোনা করেছেন।
এসএসসি পরীক্ষায় মাহফুজ প্রথম বিভাগে পাস করলেন। খুব ইচ্ছা, ঢাকা শহরে পড়াশোনা করবেন।
বাবা রাজি হলেন। ঢাকায় এসে গ্রামের এই ছেলেটি দেখলেন, খুবই কঠিন কাজ ভালো কলেজে চান্স পাওয়া। বিষণ্ন মনেই বাড়ির উদ্দেশে রওনা হলেন। একটি কলেজেও তাঁর ভর্তির সুযোগ হয়নি।
কুমিল্লায় গিয়ে মাহফুজ নামলেন। দুই চোখ দিয়ে তাঁর পানি ঝরছে। অঝোরে কান্না। বাড়িতে গিয়ে বাবাকে কী বলবেন?
কুমিল্লা ভিক্টোরিয়া কলেজে গিয়ে ভর্তির ফরম নিলেন। পরীক্ষায় পাস করলেন। তারপর কুমিল্লা ভিক্টোরিয়া কলেজে মাহফুজের নতুন জীবন শুরু হলো।
এইচএসসি পরীক্ষায় পাস করলেন। এবার তাঁর মিশন ঢাকা বিশ্ববিদ্যালয়ে ভর্তি হওয়া।
বড় দুই ভাই ঢাকা বিশ্ববিদ্যালয়ে পড়াশোনা করেন। ঢাকায় এসে প্রথমে একটি মেসে উঠলেন। তারপর কোচিং শুরু করলেন। রামপুরার একটি মেসে থাকেন তিনি। সেখান থেকে হেঁটে হেঁটে ফার্মগেটে এসে একটি মেয়েকে পড়াতেন। একদিন মেয়েটিকে মাহফুজ খুব মেরেছিলেন।
‘মেয়েটি ঠিকমতো পড়ত না। তাই মেরেছিলাম। এ জন্য মেয়ের মা ক্ষুব্ধ হয়ে আমাকে ওই মুহূর্তে তাঁর বাড়ি থেকে বেরে করে দেন। সে সময় প্রচণ্ড বৃষ্টি হচ্ছিল। বৃষ্টির মধ্যেই হাঁটতে হাঁটতে মেসে চলে যাই। আর কখনো টিউশনি করি নাই।’ বলছিলেন মাহফুজ।
নিয়তির খেলার কোনো শেষ নেই। বছর দুই আগে মাহফুজ গিয়েছিলেন কানাডাতে একটি শো করতে। সেখানে এক মেয়ে এসে বলল, স্যার আমাকে চিনতে পেরেছেন। সত্যি মাহফুজ মেয়েটিকে চিনতে পারেননি। মেয়েটি মাহফুজকে বললেন, ওই যে আমাকে পড়ার জন্য অনেক মেরেছিলেন। আমি আপনার সেই ছাত্রী। মাহফুজ বিস্মিত হয়ে তাকিয়ে থাকেন।
ঢাকা বিশ্ববিদ্যালয়ে ভর্তি হয়ে মুহসীন হলে থাকার সুযোগ হলো মাহফুেজর। একদিন বন্ধু আমিরুল ইসলাম মাহফুজকে বলেন, যাবি নাকি, আওয়ামী লীগের তোফায়েল আহমেদের বাসায়। মাহফুজ জানতে চাইলেন, কেন?
আমিরুল জানান, তিনি বিচিন্তা কাগজে কাজ করছেন। তোফায়েল আহমেদের ইন্টারভিউ নেবেন।
‘তোফায়েল আহমেদের সাক্ষাৎকার নেওয়া শেষে বাড়ি থেকে বেরিয়ে এলাম। হঠাৎ আমিরুল বলল, জীবনেও তুই এ বাড়িতে আসতে পারতি না। শুধু আমার কারণে আসতে পারছিস, বুঝলি।’
‘বন্ধুর এ কথা আমার মনে ভীষণ দাগ কাটল। সিদ্ধান্ত নিলাম আমি সাংবাদিক হব। লেখালেখি শুরু করলাম। স্বদেশ কাগজ নামে এক কাগজে গিয়ে কাজ শুরু করলাম। বিভিন্ন বিষয়ে লেখালেখি করি। সেখানেই পরিচয় হলো ওবায়দুল কাদেরের সঙ্গে। তিনি নোয়াখালীর সন্তান। আমার বাড়ি লক্ষ্মীপুরে জেনে তিনি খুশি হলেন। আমাকে নানাভাবে সহযোগিতা করলেন। তিনি নিজে তখন ওই কাগজের সাংবাদিক। আজ তিনি আওয়ামী লীগের প্রেসিডিয়াম সদস্য।
তাঁর মাধ্যমে আরও কাগজে কাজ করার সুযোগ পেলাম। একদিন খবর পেলাম পূর্ণিমা কাগজে লেখালেখির সুযোগ আছে। সেখানে গেলাম। তিন হাজার ৭০০ টাকা বেতনে চাকরির সুযোগ পেলাম। ১৯৮৯ সালের কথা। সে সময় তিন হাজার ৭০০ টাকা মানে অনেক টাকা আমার কাছে। মনোযোগ দিয়ে পড়াশোনা আর সাংবাদিকতা শুরু করলাম।
‘রামপুরার টেলিভিশন ভবনে একদিন ইমদাদুল হক মিলনের সঙ্গে আমার পরিচয় হলো। তিনি একদিন বললেন, “এই ছেলে তুমি অভিনয় করবে নাকি?” আমি তো থ হয়ে গেলাম। মিনমিন করে বললাম, ঠিক আছে।
একটি মাত্র দৃশ্য। কয়েক সেকেন্ড উপস্থিতি আমার। কোন কাননের ফুল নাটক। কাজটা করলাম। নাটক প্রচার হবে যেদিন, পুরো মুহসীন হলজুড়ে উত্তেজনা। আমার নাটক টিভিতে দেখাবে, সবাই টিভির সামনে বসে আছে। আমার দৃশ্যটা আর আসে না। যখন এল, তখন সবার চিৎকার। তারপর আমি যেন মিলিয়ে গেলাম।’
মাহফুজের মাথায় আস্তে আস্তে নাটকের পোকা ঢুকতে থাকে। টুকটাক করে একটি-দুটি নাটকের নানা ধরনের চরিত্রে অভিনয় শুরু করেন। একদিন পূর্ণিমা কাগজ থেকে হুমায়ূন আহমেদের কাছে পাঠানো হলো মাহফুজকে। ঈদসংখ্যার লেখা নিয়ে আসার জন্য। মাহফুজ সে দিন তিক্ত এক অভিজ্ঞতা নিয়ে অফিসে এসে বললেন, ‘আমার পক্ষে সম্ভব নয়। তিনি আমার সঙ্গে খারাপ ব্যবহার করেছেন।’ বিকেল বেলা হুমায়ূন আহমেদের ফোন অফিসে। ‘সকালে যে ছেলেটি এসেছিল, তাঁর সঙ্গে আমরা খারাপ ব্যবহার করেছি। তাঁকে আবার পাঠাও। লেখাটা দিয়ে দিচ্ছি।’
‘এর পর থেকেই হুমায়ূন আহমেদের অন্যতম পছন্দের একজন মানুষ বনে গেলাম আমি। তিনি আমাকে এর পর থেকে বইমেলায় নিয়ে যেতে লাগলেন। নাটকের শুটিংয়ে নিয়ে গেলেন। একদিন আমি পূর্ণিমার ভারপ্রাপ্ত সম্পাদক আতাহার খানকে বললাম, হুমায়ূন আহমেদের নাটকে কাজ করতে চাই। আতহার খান হুমায়ূন আহমেদকে বললেন, ছেলেটিকে দেখে রাইখেন।
এর পরই আমি কোথাও কেউ নেই নাটকে সুযোগ পেয়ে গেলাম। আমি বলব যে, তিনি আমাকে নিজ হাতে তৈরি করলেন। সাংবাদিকতা থেকে তিনি অভিনেতা বানালেন। এরপর সাংবাদিকতা জীবনের ইতি টেনে অভিনেতা হয়ে গেলাম। আমার জীবন বদলে গেল পুরোপুরি। বিখ্যাত হয়ে গেলাম। ভাবি, একসময় আমি ছুটতাম মানুষের পেছনে পেছনে সাক্ষাৎকার নিতে, এখন উল্টোটা হচ্ছে। নানা পত্রিকার সাংবাদিক কেউ ছবি তোলেন, কেউ বা নানা প্রশ্ন করেন...সত্যি অতীতের সেসব দিন স্মরণ করে পুরোটাই কেমন অবিশ্বাস্য মনে হয়।’
৬ই জানুয়ারি ২০১২, শুক্রবার। সন্ধ্যা ৭।৩০

মাথায় ছিল যতই কাজ থাকুক ১ তারিখ কিছু না কিছু লিখবই। লিখতে লিখতে ৬ তারিখ। তার মানে কথার থেকে আমার কাজের দুরুত্ব ৬ দিন। এটা মাথায় রাখা লাগবে। ভবিষ্যতে কাজে দিবে।

নতুন বছর পুরানো ভাবে শুরু হয়ে গেল। বছর শুরু করলাম ভোর ৫টায় ঘুম থেকে উঠে। উঠেই মিলে। নাইস স্টার্ট। এর চেয়ে ভাল আর কি আশা করা যায়। কিন্তু না আরো ভাল জিনিস ছিল, সকালেই শুরু হল সেকশন চেইঞ্জ। দুপুর ২টা বাজতে বাজতে প্রায় আধমারা হয়ে গেলাম। পরের দিন মানে ২ই তারিখ আরো খারাপ। শিফট শেষ করলাম ২টায়। অফিস থেকে বেরুলাম ৫টায়। মারহাবা। তিন ঘন্টা ছিলাম ডিপার্টমেন্টাল মিটিং এ। পুরানো বছরের জমানো সব বাঁশ একসাথে দিয়ে দিল। এরমধ্যে আমার ম্যানেজার আমাকে একটা ছোট কথায় এক সপ্তাহের একটা কাজ দিয়ে দিল। কিছু না মাত্র গেল বছরের কমপ্লিট প্রোডাকশন রিপোর্ট করে দিতে হবে। একটা জিনিস বুঝতে শুরু করেছি। সব কিছু না জানা ভাল, বোকারা পৃথিবীর সবচেয়ে বুদ্ধিমান মানুষ। এর মধ্যেই শেষ না। গত পরশু আবার সেকশন চেঞ্জ প্লাস একটা স্ট্যান্ড ২৫০কিলোওয়াট ডিসি মোটর চেঞ্জ। কি কি করলাম সব লগ বুকে লেখার ও শক্তি ছিল না। মিল থেকে বেরোলাম সাড়ে চারটা। একটু ভাল লাগল। কারন পরের দিন অফ আর এর পরে নাইট। ঘুমাতে ঘুমাতেই ৫৬ ঘন্টার ব্রেক শেষ। এখন ওয়েট করছি কখন ৯টা বাজবে। গাড়ী আসবে। মিলে যাব, কপালে কি আছে জানি না।

নতুন বছর টার মধ্যে খুব বেশি কিছু নতুন হবার আশা করতে সাহস হচ্ছে না। তারপরও আশা ছাড়তে ভাল লাগে না। আমি খুব বেশি ইমোশনাল আর অপটিমিষ্টিক। নিশ্চিত পরাজয়ের মাঝেও আমি জয়ের আশা ছাড়ি না। নতুন বছরে শুধু এটাই প্রত্যাশা থাকবে আশাটা যেন খুব কষ্ট করে হলেও যেন বেঁচে থাকে।


সিদ্দিকা কবীর, শারমিন লাকী, দিতি ও নাহিদ ওসমান—আমাদের টেলিভিশনের রান্নার অনুষ্ঠানের চার তারকা। ক্যামেরার সামনে রান্না করতে গিয়ে নিয়মিতই তাঁদের মুখোমুখি হতে হয় মজার মজার অভিজ্ঞতার।
চারজনের মধ্যে সবচেয়ে প্রবীণ সিদ্দিকা কবীর। তাঁর অভিজ্ঞতাও বেশি। ‘কোনটা রেখে যে কোনটা বলব, বুঝতে পারছি না,’ বলছিলেন তিনি, ‘একবারের কথা মনে পড়ছে। সাগুদানা দিয়ে বাকরখানির রান্নার প্রণালি দেখাব। চিনির সিরাপের মধ্যে বাকরখানি ভিজিয়ে রাখতে হবে। গরম সাগুদানা বাটিতে ঢালামাত্র বাটিটি ফেটে যায়। এখন কী উপায়! ক্যামেরা চলছে। পরে ক্যামেরা বন্ধ করে ওপরে ওপরে সাগুদানা নিয়ে রান্নাটি দর্শকদের দেখানো হয়েছে।’ এ তো গেল গরম বিড়ম্বনা। ঠান্ডার বিড়ম্বনাও আছে। ‘আরেকবার কুলফি করব। কিন্তু আমাদের ফ্রিজে কিছুতেই বরফ জমছে না। শুটিং লোকেশনের পাশেই ছিল সাংসদ আসাদুজ্জামান নূরের বাসা। উপায়ান্তর না দেখে তাঁর বাসার ডিপফ্রিজে রেখে দেওয়া হলো তৈরি করা খাবার। খানিক পর নিয়ে এসে সেদিনের মতো শুটিং শেষ করা হয়। সবচেয়ে মজা হয়েছিল অতিথিপর্বে। একটি মেয়ে এসেছিল। সেদিন গরমও ছিল। সঙ্গে লাইট আর বদ্ধ জায়গার ভাপসা গরম। ব্যস, যেই না “লাইট-ক্যামেরা-অ্যাকশন” বলা হলো, অমনি মেয়েটা অজ্ঞান হয়ে পড়ে গেল। প্রথমে বুঝতে পারিনি কী হলো! পরে বুঝলাম, গরমে এমন হয়েছে। মেয়েটিকে সুস্থ করে তোলার পর খুব হেসেছিলাম।’
সিদ্দিকা কবীরের সঙ্গী ছিলেন শারমিন লাকী। সাত বছর ধরে একসঙ্গে রান্নার অনুষ্ঠান করে যাচ্ছেন। কত শত স্মৃতি। প্রথম দিনের কথা অবশ্য আলাদাভাবে মনে আছে তাঁর। ‘শুরুতে খুব ভয়ে ভয়ে থাকতাম। সিদ্দিকা কবীরের গম্ভীর চেহারা দেখলেই কেমন যেন জড়োসড়ো হয়ে যেতাম। প্রথম দিন তিনি আমাকে রুটি গোল করতে দিলেন। খানিকটা দুশ্চিন্তায় ছিলাম। রুটি আমি ভালোই গোল করতে পারি, কিন্তু যদি তাঁর সামনে কোনো কারণে না হয়, তাহলে কী হবে! শেষ পর্যন্ত রুটি গোল করে প্রাথমিকভাবে উত্তীর্ণ হলাম সিদ্দিকা কবীরের কাছে।’ তবে শারমিন লাকীর প্রিয় সময় যখন শুটিং শেষ হতো, আর সবাই ঝাঁপিয়ে পড়ত রান্না করা খাবার খেতে। ‘চিংড়ি বা মুরগি দিয়ে তৈরি খাবার বা নাশতাজাতীয় খাবার থাকলেই বাটি-প্লেট ভাঙচুর হতো। সবাই একসঙ্গে তাড়াহুড়া করত। পরে আমরা সিদ্ধান্ত নিলাম, সিরিয়াল মেনে না দাঁড়ালে খাবার দেওয়া হবে না। অনুষ্ঠান শেষে সবাই লাইনে প্লেট নিয়ে দাঁড়িয়ে যেত। মজার বিষয় হলো, সবজির কোনো খাবার তৈরি করলে সেদিন কেউ খেতে আগ্রহী হতো না। সিদ্দিকা কবীর বলতেন, পুষ্টিকর খাবার এরা খায় না, সুস্থ থাকবে কী করে!’
সিদ্দিকা কবীরকে নিয়ে শারমীন লাকীর পর্যবেক্ষণ, ‘রাশভারী মানুষ। তাঁর মধ্যে রসবোধ আছে। খুব কাছে থেকে না মিশলে বোঝা যায় না। ১০০ পর্বের পর তাঁর সঙ্গে আমার সম্পর্কটা সহজ হয়েছে। আমরা কী শাড়ি পরব, দুজন মিলে ঠিক করতাম। কখনো মিলিয়ে, কখনো বা কনট্রাস্ট করে পোশাক পরতাম। শুরুর দিকে তিনি সাজতে চাইতেন না। পরে আমি তাঁকে সাজিয়ে দিতাম। সিদ্দিকা কবীরের কাছে একজন আমার বিয়ের প্রস্তাব দেয়। তিনি বলেছিলেন, “ওর একটা ১০ বছর বয়সী ছেলে আছে।” মাঝেমধ্যে অনুষ্ঠান প্রচারের সময় ইচ্ছা করেই বলতেন, “শারমিন, তোমার ছেলেকে রান্না করে খাওয়াবে।” এটা বলতেন যাতে সবাই বুঝতে পারে আমি বিবাহিত। এসব মনে পড়লেই হাসি পায়।’
অভিনয়ের গণ্ডি পেরিয়ে উপস্থাপক হিসেবেও সফল দিতি। রান্নার অনুষ্ঠান করতে ছোট ছোট মজার অভিজ্ঞতা হয়েছে অনেক। এসব অনুষ্ঠানে অনেক সময় অতিথিরা আসেন। ‘একবার একজন তারকা অতিথি রান্নার অনুষ্ঠানে এলেন। তিনি প্যানকেক তৈরি করবেন। বাদ সাধল ওভেন। এই রেসিপি করতে হলে ইলেকট্রিক ওভেন দরকার। কিন্তু আমাদের সেটে তো মাইক্রোওয়েভ ওভেন। উপায় না দেখে একটু ফাঁকি দিলাম। আমরা মাইক্রোওয়েভ ওভেনে ঢুকালাম কেক। কিন্তু সেটি তো আর হয় না। দর্শকদের বললাম, এটিই ইলেকট্রিক ওভেন। পরে বাইরে থেকে প্যানকেক কিনে এনে অনুষ্ঠান শেষ করা হলো।’
তারকা অতিথিদের নিয়ে মজার অভিজ্ঞতার এখানেই শেষ নয়। ‘একবার এক অতিথি জানালেন, তিনি কখনো রান্না করেননি। অনুষ্ঠানের সেটে ভালোভাবে মুখস্থ করলেন রেসিপি। কোরমা রান্না করবেন। চুলা থেকে নামানোর আগে চিনি মেশানোর কথা থাকলেও তিনি শুরুতেই চিনি দিয়ে ফেলেন। এটা নিয়ে খুব হাসাহাসি করেছিলাম আমরা। আর চুলার কথা কী বলব, কতবার যে হাতের লোম পুড়ে গেছে আগুনের তাপে! ভয়াবহ ঘটনা ঘটেছিল একবার। কীভাবে যেন জামদানি শাড়িতে আগুনের ফুলকি ছিটকে এল। সবাই ছুটে এল। বড় দুর্ঘটনার হাত থেকে বেঁচে গেছি। তবে খুব ভয়ে ছিলাম সেদিন।’
নাহিদ ওসমান অন্যদের তুলনায় নতুন মুখ হলেও বেশ পরিচিত। তাঁর মতে, ‘রান্না এক ধরনের শিল্প। মজার মজার ঘটনা ঘটেছে এই রান্নার অনুষ্ঠান করতে গিয়ে। উপকরণ নিয়ে দু-একবার বিড়ম্বনায় পড়তে হয়েছে। একবার দর্শকদের দুধ-লাউয়ের রেসিপি দেখাব। সবই ঠিকমতো হচ্ছিল। সেটে উপকরণগুলো সাজিয়ে রাখার দায়িত্ব ছিল আলাদা দলের। সেখানে তারা ভুল করে চিনির জায়গায় লবণ রেখে দিয়েছিল। সেটি আমি জানতাম না। দুধ-লাউ পুরোটাই মিষ্টিজাতীয় খাবার। পরিমাণে বেশি চিনি দিতে হয়। সেদিন চিনির পরিবর্তে সেই পরিমাণে লবণ দিয়েছি। ভাবা যায়, কী অবস্থা হয়েছিল। অনুষ্ঠান শেষে তো সবাই মিলে খাওয়া হতো। মুখে দেওয়ামাত্র চিৎকার। সেদিন লবণের জন্য কেউ খেতে পারেনি।’
দর্শককেও ফাঁকি দিতে হয়েছে। ‘রান্না করতে গিয়ে দেখি তেঁতুলপানি নেই। কিন্তু রেসিপিতে অবশ্যই তেঁতুলপানি দিতে হবে। দর্শকদের তো দেখাতে হবে। মাথায় একটা বুদ্ধি এল। কোকাকোলা কিনে বাটিতে ঢেলে দিলাম। টিভিতে দর্শক বুঝতেই পারেনি, তেঁতুলপানি ছিল না।’
‘সুন্দরভাবে খাবার পরিবেশন করতে পছন্দ করি। একদিন মনে হলো কলাপাতা ছাড়া ঠিক পরিবেশন করা যাবে না। উত্তরার একটি বাড়িতে শুটিং হতো আমাদের। পাশের বাড়িতে কলাগাছ ছিল। সেখান থেকে কলাপাতা ছিঁড়ে আনা হলো। এরপর প্রয়োজন হলেই কলাপাতা আনা হতো সেখান থেকে। এভাবে একদিন সেই বাড়ির লোকেরা খেপে গেল। অনেক বুঝিয়ে তাদের মানানো হয়েছিল।’
 
