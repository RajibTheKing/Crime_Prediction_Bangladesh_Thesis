
১৯৭১-এ বাংলাদেশের মুক্তিযুদ্ধ কেবল যুদ্ধের ময়দানেই হয়নি, বহুদূরে নিউইয়র্কে জাতিসংঘের সদর দপ্তরে হয়েছিল। সেই লড়াইয়ে হার হলে বাংলাদেশের স্বাধীনতা বিঘ্নিত হতো তা নয়, তবে বিলম্বিত হতো, তা নিশ্চিত।
বাংলাদেশে গণহত্যা ঠেকাতে জাতিসংঘের হস্তক্ষেপের দাবি প্রথম তোলে ভারত, কিন্তু পাকিস্তান বিষয়টি তার অভ্যন্তরীণ, এই যুক্তিতে সব আন্তর্জাতিক হস্তক্ষেপের বিরোধিতা করে। কিন্তু জুন-জুলাই মাসে মুক্তিযুদ্ধের চাপ সহ্যের বাইরে চলে যাচ্ছে, তা টের পেয়ে জাতিসংঘের দ্বারস্থ হয় পাকিস্তান নিজেই। কিন্তু তত দিনে ভারতের অবস্থান বদলে গেছে। পূর্ব পাকিস্তানের নির্বাচিত গণপ্রতিনিধিদের কাছে ক্ষমতা হস্তান্তর না করা পর্যন্ত সমস্যার সমাধান হবে না, এই যুক্তিতে যেকোনো রকম শান্তিরক্ষী বাহিনী বা পর্যবেক্ষকের বিরোধিতা করে।
বাংলাদেশ প্রশ্নে পরাশক্তিসমূহের অবস্থান গোড়া থেকেই স্পষ্ট ছিল। পাকিস্তানের পক্ষে যুক্তরাষ্ট্র ও চীন। ভারত তথা বাংলাদেশের পক্ষে সোভিয়েত ইউনিয়ন। এই দুই পক্ষের প্রতিদ্বন্দ্বিতার মুখে পড়ে কার্যত নিষ্ক্রিয় হয়ে পড়ে জাতিসংঘ। বস্তুত, ভারত-পাকিস্তান যুদ্ধ আনুষ্ঠানিকভাবে শুরু না হওয়া পর্যন্ত নিরাপত্তা পরিষদ এই প্রশ্নে একবারের জন্যও মিলিত হতে পারেনি। সেই সময়ের জাতিসংঘ মহাসচিব উ থান্ট এ জন্য সব দোষ চাপিয়েছেন পরাশক্তিসমূহের ওপর। যুদ্ধের হুমকি দেখা দিলে তা ঠেকানোর দায়িত্ব জাতিসংঘের। আর সেই লক্ষ্যে প্রথম পদক্ষেপ হলো বিবদমান দেশসমূহের মধ্যে আশু যুদ্ধবিরতি। আগস্ট-সেপ্টেম্বরের দিকে পাকিস্তানি বাহিনী কোণঠাসা হয়ে পড়ে। এ অবস্থায় যুদ্ধবিরতি বা সীমান্ত সংঘর্ষ ঠেকাতে যদি আন্তর্জাতিক পর্যবেক্ষক নিয়োগ করা হয়, তার ফায়দা নেবে একমাত্র পাকিস্তান। অতএব যেকোনো মূল্যে সেই চেষ্টা ঠেকানো ভারতীয় কূটনীতির প্রধান লক্ষ্য হয়ে দাঁড়ায়।
৩ ডিসেম্বর ভারত ও পাকিস্তানের মধ্যে আনুষ্ঠানিক যুদ্ধের শুরু। এরপর নিরাপত্তা পরিষদের পক্ষে হাত গুটিয়ে থাকা আর সম্ভব ছিল না। ৪ ডিসেম্বর বাংলাদেশ প্রশ্নে নিরাপত্তা পরিষদের প্রথম বৈঠক বসে। চীন, যুক্তরাষ্ট্র পরিষদের এই দুই স্থায়ী সদস্য ও পরিষদের অস্থায়ী সদস্যরা অবিলম্বে যুদ্ধবিরতির প্রস্তাব তোলেন। শুধু যুদ্ধবিরতি নয়, যার যার সীমান্তের পেছনে সেনা ফিরিয়ে নেওয়ার দাবিও ওঠে। বিপক্ষে একমাত্র কণ্ঠস্বর সোভিয়েত ইউনিয়ন এবং সোভিয়েত জোটভুক্ত অস্থায়ী সদস্য পোল্যান্ড। তারা পাল্টা প্রস্তাব তোলে, সবার আগে দরকার পূর্ব পাকিস্তানে রাজনৈতিক সমাধান। সেই প্রদেশের নির্বাচিত প্রতিনিধিদের হাতে ক্ষমতা হস্তান্তর হলে একদিকে যেমন সংকটের রাজনৈতিক সমাধান হবে, তেমনি যুদ্ধেরও অবসান হবে। কিন্তু সেই প্রস্তাবের বিপক্ষে চীন ও যুক্তরাষ্ট্র। ডিসেম্বরের ৪ থেকে ৭ তারিখের মধ্যে নিরাপত্তা পরিষদে মোট ১৩টি প্রস্তাব উত্থাপন করা হয়। ১২-২১ ডিসেম্বরে আরও ১৩টি। প্রতিদ্বন্দ্বী পরাশক্তিসমূহের বিরোধিতার কারণে ২১ ডিসেম্বরের আগে তার কোনোটিই গৃহীত হয়নি।
নিরাপত্তা পরিষদ অকার্যকর, এ কথা প্রমাণিত হওয়ার পর সোমালিয়া প্রস্তাব তোলে, বিষয়টি সাধারণ পরিষদে পাঠানো হোক। প্রস্তাব বাস্তবায়ন করার মতো কোনো কার্যকর ক্ষমতা সাধারণ পরিষদের নেই, কিন্তু তার গৃহীত প্রস্তাবের রাজনৈতিক গুরুত্ব আছে। ৭ ডিসেম্বর একটানা ১০ ঘণ্টা বিতর্কের পর যে প্রস্তাব গৃহীত হলো, তাতে অবিলম্বে যুদ্ধবিরতি ও সব সেনা প্রত্যাহারের দাবি জানানো হলো। রাজনৈতিক সমাধানের দাবি জানিয়ে একটি পাল্টা প্রস্তাব সোভিয়েতরা উত্থাপনের চেষ্টা করে, কিন্তু পর্যাপ্ত সমর্থনের অভাবে সেই প্রস্তাব ভোটাভুটিতে তোলা হয়নি।
এদিকে ৬ ডিসেম্বর ভারত বাংলাদেশকে সার্বভৌম রাষ্ট্র হিসেবে স্বীকৃতি জানায়। এর ফলে বাংলাদেশ প্রশ্নে বিতর্ক গুণগতভাবে বদলে যায়, স্পষ্ট হয়ে পড়ে যে পাকিস্তান থেকে পূর্ব পাকিস্তানের বিযুক্তি কেবল সময়ের ব্যাপার। যুদ্ধের মাঠেও পাকিস্তান তখন চূড়ান্তভাবে কোণঠাসা। এ অবস্থায় আমেরিকার জন্য প্রধান দুশ্চিন্তা ছিল, পশ্চিম পাকিস্তান যাতে ভারতের দখলে চলে না যায় বা তার ভৌগোলিক সংহতি বিপন্ন না হয়, তা নিশ্চিত করা। একদিকে সে চীনের ওপর চাপ দিতে থাকে পাকিস্তানের পক্ষে সামরিক হস্তক্ষেপ করতে, অন্যদিকে মার্কিন কংগ্রেসের নিষেধাজ্ঞা উপেক্ষা করে গোপনে জর্দান ও ইরানের কাছ থেকে যুদ্ধবিমান সংগ্রহের চেষ্টা চালায়। পাশাপাশি সোভিয়েতদের ওপরেও চাপ প্রয়োগ করতে থাকে। নিক্সন লিওনিদ ব্রেজনেভের কাছে এক বার্তায় জানালেন, ভারত-পাকিস্তান যুদ্ধ অবিলম্বে বন্ধ না হলে তার দায়ভার মস্কোর ওপর পড়বে। তার জাতীয় নিরাপত্তা উপদেষ্টা কিসিঞ্জার ওয়াশিংটনে সোভিয়েত রাষ্ট্রদূতকে ডেকে বললেন, ভারতকে নিরস্ত্র না করতে পারলে মার্কিন প্রেসিডেন্টের মস্কো ভ্রমণ বাতিল করা হবে। তাতেও কাজ না হলে শেষ বেপরোয়া চেষ্টা হিসেবে বঙ্গোপসাগরের উদ্দেশে আণবিক অস্ত্রবাহী সপ্তম নৌবহর পাঠানোর নির্দেশ পাঠালেন নিক্সন।


আমেরিকার সামরিক হুমকি সহ্যের ক্ষমতা মস্কোর ছিল। পাল্টা ব্যবস্থা হিসেবে তারা ভলাদিভস্তক থেকে একটি রণতরী পাঠানোর ত্বরিত ব্যবস্থা গ্রহণ করে। তত দিনে অবশ্য জাতিসংঘে ভারত-বাংলাদেশ প্রশ্নে সোভিয়েতরা ক্রমশ একঘরে হয়ে পড়েছে। যুদ্ধবিরতির পক্ষে বারবার প্রস্তাব উঠছে, প্রতিবারই সেই প্রস্তাবের বিপক্ষে সোভিয়েত ইউনিয়ন। বস্তুত, এ সময় সোভিয়েত রাষ্ট্র মোট সাতবার তাদের না-জ্ঞাপক ভেটো প্রদান করে। ব্যাপারটা তাদের জন্য ক্রমশই অস্বস্তিকর হয়ে ওঠে। কিন্তু যুদ্ধ শেষ না হওয়া পর্যন্ত কোনো রকম যুদ্ধবিরতির প্রস্তাবে সম্মত হওয়াও তার জন্য অসম্ভব ছিল। বস্তুত, এই সময় সোভিয়েত কূটনীতির প্রধান লক্ষ্য ছিল যথাসম্ভব কালক্ষেপণ। মস্কো থেকে এক বার্তায় খোদ ব্রেজনেভ জানালেন, ভারত তাঁকে আশ্বাস দিয়েছে, পশ্চিম পাকিস্তান দখলের কোনো পরিকল্পনা তার নেই। সে উদ্দেশ্যে ভারতের ওপর চাপ তাঁরা বজায় রাখবেন, সে আশ্বাসও দিলেন তিনি।
চূড়ান্ত নাটকের অবশ্য তখনো বাকি। ১৩ ডিসেম্বর নিরাপত্তা পরিষদে পাক-ভারত যুদ্ধ প্রশ্নে ফের আলোচনা শুরু হলে পোল্যান্ড খসড়া আকারে একটি প্রস্তাব রাখে। তাতে বলা হয়, রাজনৈতিক সমাধানের লক্ষ্যে ৭২ ঘণ্টার জন্য যুদ্ধবিরতি কার্যকর হবে। এই সময়ের মধ্যে পূর্ব পাকিস্তান থেকে পাকিস্তানি সেনা প্রত্যাহার শুরু হবে এবং সেখানকার নির্বাচিত জনপ্রতিনিধিদের হাতে ক্ষমতা হস্তান্তরিত হবে। যেহেতু প্রস্তাবক পোল্যান্ড, ফলে ভাবা যেতে পারে, এর পেছনে সোভিয়েত সমর্থন ছিল। দেশের অখণ্ডতা চাইলে পাকিস্তানের এই প্রস্তাব লুফে নেওয়ার কথা। বিজয় যখন দ্বারপ্রান্তে, সে সময় যুদ্ধবিরতি কার্যকর করা ভারত ও বাংলাদেশ উভয়ের জন্যই তা হবে আত্মঘাতীস্বরূপ।
সলাপরামর্শের জন্য আরও সময়ের দরকার, এই যুক্তিতে ১৪ ডিসেম্বর নিরাপত্তা পরিষদে কার্যত কোনো বৈঠক হয়নি। ১৫ তারিখে যখন ঢাকায় পাকিস্তানি সেনা আত্মসমর্পণের প্রস্তুতি শুরু হয়ে গেছে—পরিষদের সভা বসল। এই সভায় যদি পোল্যান্ডের প্রস্তাবটি গৃহীত হতো, তাহলে যুদ্ধের কূটনীতি কোন দিকে গড়ায়, তা বলা কঠিন। পাকিস্তানি প্রতিনিধি দলের নেতৃত্বে ছিলেন সে দেশের সদ্য নিযুক্ত উপপ্রধানমন্ত্রী ও পররাষ্ট্রমন্ত্রী জুলফিকার আলী ভুট্টো। পরিষদে এক নাটকীয় ভাষণে ভুট্টো সেই খসড়া প্রস্তাব অথবা সে রকম কোনো একটা কাগজ—টুকরো টুকরো করে ছিঁড়ে বেরিয়ে গেলেন।
১৬ ডিসেম্বর ঢাকায় পাকিস্তানি বাহিনীর আত্মসমর্পণ নিষ্পন্ন হয়, কিন্তু নিরাপত্তা পরিষদ তখনো কোনো মতৈক্যে আসতে পারেনি। ভারত জানিয়ে দেয়, সে একতরফা যুদ্ধবিরতি ঘোষণা করছে। একদিন পর ইয়াহিয়া খান জানালেন, তিনিও যুদ্ধবিরতিতে সম্মত। এর চার দিন পর, ২১ ডিসেম্বর, নিরাপত্তা পরিষদ অবশেষে কোনো ঝামেলা ছাড়া এক প্রস্তাব গ্রহণ করে। সেই প্রস্তাবে বলা হলো, ভারত ও পাকিস্তানের মধ্যে যুদ্ধবিরতি স্থায়ী হতে হবে এবং ভারত ও পাকিস্তানকে নিজেদের সেনা যার যার সীমান্তের পেছনে ফিরিয়ে নিতে হবে।
তত দিনে অবশ্য ঢাকায় স্বাধীন বাংলাদেশের পতাকা পতপত করে উড়ছে।


২২ মার্চ, ২০১১, নিউইয়র্ক
‘আমাদের সঙ্গে ১৯৭৯ সালে এক সাক্ষাৎকারে পাকিস্তানি প্রেসিডেন্ট ইয়াহিয়া খান পোলিশ প্রস্তাব প্রশ্নে ভুট্টোর সঙ্গে তাঁর এক রহস্যঘন কথোপকথনের বিবরণ দেন। ভুট্টো যখন নিউইয়র্কে জাতিসংঘ সদর দপ্তরে, তখন ইয়াহিয়া তাঁর সঙ্গে টেলিফোনে কথা বলেন। একপর্যায়ে ইয়াহিয়া জানান, তিনি অনেক দূরে থাকলেও তাঁর কাছে পোলিশ প্রস্তাবটি ভালো বোধ হচ্ছে। প্রস্তাবটি পাকিস্তানের গ্রহণ করা উচিত। জবাবে ভুট্টো বলেন, “কী বলছেন, আমি শুনতে পাচ্ছি না।” ইয়াহিয়া তাঁর কথা বার কয়েক পুনরাবৃত্তি করেন। কিন্তু ভুট্টো বারবারই বলতে থাকেন, “কী, কী বলছেন?” এ সময় নিউইয়র্কের টেলিফোন অপারেটর (যিনি সব কথাবার্তাই শুনতে পাচ্ছিলেন) তাঁদের আলাপচারিতায় হস্তক্ষেপ করে বলেন, “কই, আমি তো সব কথাই শুনতে পাচ্ছি।” এর জবাবে ভুট্টো বলে ওঠেন, “তুমি চুপ করো।” ১৯৭৯ সালে সাক্ষাৎকার প্রদানকালেও ইয়াহিয়া পুরো ঘটনাটি মনে করে মজা পাচ্ছিলেন।’
রিচার্ড সিসন ও লিওইরোজ, ওয়ার অ্যান্ড সিসেশন, ইউ.
ক্যালিফোর্নিয়া, ১৯৯০, পৃষ্ঠা: ২২০
আনাতলি দবরিনিন ১৯৭১ সালে ওয়াশিংটনে সোভিয়েত ইউনিয়নের রাষ্ট্রদূত ছিলেন। তাঁর স্মৃতিকথা ইন কনফিডেন্স থেকে এখানে নির্বাচিত অংশের অনুবাদ পত্রস্থ হলো।


একাত্তরের অক্টোবরে পাকিস্তান ও ভারতের সম্পর্কের অবনতি ঘটলে আমরা গোপন সূত্রের মাধ্যমে জোরালোভাবে যোগাযোগ চালিয়ে গেলাম, কিন্তু সংঘর্ষ নিবারণে ব্যর্থ হলাম। মার্কিন সরকার পাকিস্তানকে প্রচ্ছন্নভাবে সমর্থন করেছিল; আর যখন পাকিস্তানের সামরিক অবস্থা সঙ্গীন, তখন সোভিয়েত ইউনিয়নের প্রতি আহ্বান জানাল, তারা যেন ভারতকে সংযত করতে হস্তক্ষেপ করে। পূর্ব পাকিস্তানে বিচ্ছিন্নতাবাদী আন্দোলনে ভারত সক্রিয় সমর্থন জোগাচ্ছিল। কিসিঞ্জারের কার্যকলাপ ও বিবৃতি বিবেচনা করলে বোঝা যায়, হোয়াইট হাউস তখন বিচলিত হয়ে পড়েছিল। কেননা, তার মিত্রকে কার্যকর সামরিক সহায়তা দেওয়ার অজুহাতের ঘাটতি ছিল। পূর্ব পাকিস্তানের জনগণকে সমুচিত জবাব দেওয়া এবং তাদের বিরুদ্ধে শাস্তিমূলক ব্যবস্থা গ্রহণের নীতি মার্কিন যুক্তরাষ্ট্রে প্রচণ্ড প্রতিবাদের মুখে পড়ে। আবার ভারতের সঙ্গে বন্ধন ধ্বংস করতেও যুক্তরাষ্ট্র ছিল অনিচ্ছুক।
৬ থেকে ১০ ডিসেম্বর মার্কিন প্রেসিডেন্ট নিক্সন ও সোভিয়েত প্রেসিডেন্ট ব্রেজনেভের মধ্যে সক্রিয় বার্তাবিনিময় চলে। উভয় পক্ষ একদিকে সামরিক সংঘর্ষ এড়ানোর ব্যাপারে কৌশলী ছিল, আবার পাশাপাশি নিজের মিত্রকে সহায়তার ব্যাপারেও উৎসাহী
 ছিল। হোয়াইট হাউসের জন্য এটা বিশেষভাবে গুরুত্বপূর্ণ ছিল। কারণ, তাদের মনে হয়েছিল, সামরিক দিক থেকে পাকিস্তানের অবস্থা নাজুক। ১০ ডিসেম্বর নিক্সন আমাদের বলেছিলেন, তাঁর সঙ্গে মিলে আমরা যেন পূর্ণ অস্ত্রবিরতির যৌথ আহ্বান জানাই। সোভিয়েত ইউনিয়ন ও ভারতের ওপর চাপ প্রয়োগের পরিষ্কার প্রচেষ্টা হিসেবে নিক্সন একটি অনন্য ব্যাপার সোভিয়েত নেতৃত্বের কাছে প্রকাশ করে দেন। প্রচণ্ড আত্মবিশ্বাসে তিনি কিসিঞ্জারের মাধ্যমে আমাদের অবহিত করান যে মার্কিন যুক্তরাষ্ট্র ও পাকিস্তানের মধ্যকার সমঝোতায় এক গোপন প্রটোকল আছে।
মার্কিন চাপ তৈরির জন্য কিসিঞ্জার আমার অনুপস্থিতিতে আমাদের সুযোগ্য চার্জ দ্য অ্যাফেয়ার্স ইউলি ভোরনৎসভকে বলেন, নৌবাহিনীর রণকৌশলগত পুনর্মোতায়েনের (যার ভেতর দক্ষিণ-পূর্ব এশিয়া থেকে দ্রুত একটি বিমানবাহী জাহাজের টাস্কফোর্স প্রেরণও ছিল) আড়ালে পাকিস্তানকে সহায়তার প্রস্তুতি নিতে মার্কিন সেনাবাহিনীকে ইতিমধ্যে নির্দেশ দেওয়া হয়েছে। এর জবাবে সোভিয়েত ইউনিয়নের ভারত মহাসাগরীয় রণতরীর বেশ কয়েকটি যুদ্ধজাহাজ উত্তর অভিমুখে পাঠানো হয়।
কিসিঞ্জার আমাদের কাছে পরিষ্কার করেন যে ভারত-পাকিস্তান ফ্রন্টের পশ্চিমাংশ নিয়েই মূলত যুক্তরাষ্ট্র উদ্বিগ্ন। ওয়াশিংটনের আশঙ্কা, পূর্ব ফ্রন্টে পাকিস্তানের পরাজয়ে পশ্চিমাংশ ধসে পড়বে। পরবর্তী সময়ে কিসিঞ্জার যেমন লিখেছেন, তিনি ধারণা করেছিলেন, পাকিস্তান-নিয়ন্ত্রিত কাশ্মীরে হামলা ও পুনরুদ্ধারের পরিকল্পনা করছেন শ্রীমতি গান্ধী; আর এভাবে পূর্বাংশে পাকিস্তানের লজ্জাজনক পরাজয়ের মধ্য দিয়ে পশ্চিম পাকিস্তানের অবশিষ্ট অংশকে খণ্ডবিখণ্ড হয়ে পড়ার দিকে ঠেলে দেবেন (পূর্বাংশে যুদ্ধে ভারত জিতে যাচ্ছে, তা হোয়াইট হাউসকে মেনে নিতে হয়েছিল)। কিসিঞ্জারের প্রচেষ্টার অংশ হিসেবে তখন তিনি ভোরনৎসভকে বললেন, তিনি যেন মস্কোকে আশ্বস্ত করেন যে পাকিস্তান চীনের ঘনিষ্ঠ হওয়া সত্ত্বেও এই সংঘর্ষের ব্যাপারে বেইজিংয়ের সঙ্গে হোয়াইট হাউসের সংশ্লিষ্টতা নেই। তিনি এ বিষয়টি জাতিসংঘে নিয়ে যাওয়ার প্রস্তাবও দেন।
যুক্তরাষ্ট্রের সঙ্গে সোভিয়েত ইউনিয়নের উত্তেজনা দৃশ্যমান হয় ১২ ডিসেম্বর আমার প্রত্যাবর্তনের সময়। নিক্সনের উদ্দেশে মস্কো বিশেষ গুরুত্বপূর্ণ এক বার্তা পাঠায়। তাতে বলা হয়, ‘প্রধানমন্ত্রী ইন্দিরা গান্ধীর সঙ্গে আমাদের যোগাযোগ থেকে ইঙ্গিত মিলেছে যে পশ্চিম পাকিস্তানের বিরুদ্ধে ভারতীয় সরকার কোনো সামরিক ব্যবস্থা নিতে আগ্রহী নয়।’ এ কথা জেনে কিসিঞ্জার স্পষ্টত স্বস্তি পেলেন। তিনি বললেন, এটা সুখবর। পাশাপাশি তিনি অভিযোগ করলেন, ভারতের এই নিশ্চয়তার মধ্যে স্পষ্টতার ঘাটতি আছে। গোপন সূত্র ব্যবহার করে নিবিড় আলোচনা অব্যাহত রাখার জন্য আমাদের প্রতি তিনি আহ্বান জানান। তবে গুরুত্বপূর্ণ ব্যাপার ছিল, চীনের দুয়ার খোলায় সহায়তার বিনিময়ে পাকিস্তানের পক্ষ নেওয়ার পর নিক্সন ও কিসিঞ্জার ও চীনকে মস্কোর এই কথার ওপরই নির্ভর করতে হলো যে পশ্চিম পাকিস্তানে ভারত হামলা চালাবে না।
এভাবেই সোভিয়েত ইউনিয়নের কূটনৈতিক হস্তক্ষেপ সহায়তা করল সামরিক সংঘর্ষ এমন পর্যায়ে ছড়িয়ে যাওয়া ঠেকাতে, যেখানে হাজার মাইলের বেশি দূরের পূর্বের প্রদেশ ছিন্ন করে ফেলা শুধু নয়, পশ্চিম পাকিস্তানকে সম্পূর্ণ ‘পরাজয় ও খণ্ডবিখণ্ড’ হয়ে যেতে হতো। আমার ধারণা, সংঘর্ষের শুরুতে পাকিস্তানের উদ্ধত আচরণের পেছনে হয়তো কিছু পরিমাণে কাজ করছিল আমেরিকার কারসাজিমূলক কূটনীতি—পাকিস্তানের পক্ষে যুক্তরাষ্ট্র দৃঢ় অবস্থান নেবে, এমন ধারণা দেওয়া হয়েছিল। কিন্তু তা-ই যদি হয়, তাহলে বলতে হবে, নিক্সন প্রশাসন পাকিস্তানি সেনাবাহিনীর বিরাট প্রত্যাশা পূরণে ব্যর্থ হয়েছে। যুক্তরাষ্ট্রের বাস্তবিত মিত্র পাকিস্তান তার অর্ধেক ভূখণ্ড হারিয়ে ফেলে।
জানুয়ারি মাসে আমরা যখন কিসিঞ্জারের সঙ্গে এক সম্মেলনের খুঁটিনাটি নিয়ে কাজ করছিলাম, তখন তাঁর মুখ থেকে শোনা গেল চরম কথাটি। ভারত-পাকিস্তান যুদ্ধের সময় সোভিয়েত ইউনিয়নের ইচ্ছা কী, তা নিয়ে কিসিঞ্জার অসংগতভাবে সন্ত্রস্ত ছিলেন স্বীকার করে নিয়ে তিনি কার্যত মেনে নেন যে, তিনি কিছু ‘অযৌক্তিক পদক্ষেপ’ নিয়েছিলেন।
বক্তৃতারত সমর সেন


‘জনগণের অধিকার’ নামক বিপ্লবী মতবাদ নিয়ে বহু কথা আমরা শুনি। জানি না, এসব বিপ্লবী কী করবেন যখন বাংলাদেশ স্বাধীন হবে—এই স্বাধীনতা তো অবশ্যম্ভাবী। বাংলাদেশ স্বাধীন হবে, শুধু এ জন্য নয় যে ভারত সহায়তা দিচ্ছে—ভারত দেশটিকে সহায়তা অব্যাহত রাখবে—বরং এ কারণে যে সাত কোটি মানুষের মানবিক চেতনা ধ্বংস করা যায় না। তারা তো সব চেষ্টাই করেছে। সামরিক পথে চেষ্টা করেছে। কাল্পনিক প্রশাসনের পথেও গিয়েছে। তারা বুলেটিন, ঘোষণাপত্র প্রকাশ করেছে। কোনো কিছুতেই কোনো ফল হয়নি।
এখন নিরাপত্তা পরিষদের সভা বসেছে আর ভারতের অসাধুতা নিয়ে লম্বা-চওড়া বক্তৃতা শুনতে হচ্ছে আমাদের—বলা হচ্ছে, আমরা নাকি নিজের স্বার্থ চরিতার্থ করতে, পরাশক্তি হয়ে উঠতে পাকিস্তানকে দ্বিখণ্ডিত করছি। অসংখ্য বইপত্র, আইনজ্ঞ আর অ্যাকাডেমিকদের বরাত দেওয়া হচ্ছে। তারা নিজেরাই নিজেদের ভেঙেছে। আমরা শুধু তার পরিণতির মোকাবিলা করছি।
এখন একমাত্র প্রশ্ন হলো, আমরা একে কীভাবে থামাই? আজ আমরা যার কথা শুনলাম, সেটা পাকিস্তানের কোনো প্রতিনিধির কথা নয়; আজ আমরা শুনলাম এক আধা-পাকিস্তানি প্রতিনিধির কথা। বাকি অর্ধেক আমাদের ডাকের প্রতীক্ষায়। নিরাপত্তা পরিষদ নিজের প্রজ্ঞায় যদি তাকে না ডাকে তাহলে তো পরিস্থিতির কোনো উন্নতি হবে না, হবে অবনতি।
অস্ত্রবিরতি নিয়ে বহু কথা বলা হলো। এ-সংক্রান্ত এমন কিছু দলিলপত্রে আমি চোখ বুলিয়েছি। কার কার মধ্যে অস্ত্রবিরতি? এক তথাকথিত অস্ত্রবিরতির মাধ্যমে আমরা কি পাকিস্তানি সৈন্যদের ছেড়ে দেব যেন তারা তুলকালাম চালাতে পারে; ঢাকায়, চট্টগ্রামে আর অন্য সব জায়গায় বেসামরিক মানুষকে হত্যা করতে পারে? এ রকম অস্ত্রবিরতিই কি আমরা কামনা করছি? সৈন্যরা কি যেকোনো বিশ্বাস—তা সভ্যতার কিংবা অন্ধতা যাই হোক—তা নিয়েই লড়াই করা নাকি এই যে দায়িত্ব পালনের শপথ তারা নিয়েছে, তা থেকে তাদের মুক্ত করে দিতে হবে, যাতে তারা নারীদের হত্যা করতে পারে আর ধর্ষণ করতে পারে ১৯, ১৭, ১৫, ১৩, ১১ অথবা তারও কমবয়সী মেয়েদের?
সূত্র: একাত্তরের ৪ ডিসেম্বর জাতিসংঘের নিরাপত্তা পরিষদে ভারতের রাষ্ট্রদূত সমর সেনের দেওয়া ভাষণের অংশবিশেষ
ইয়াকভ মালিক


এখানে এক বক্তৃতায় ‘বিদ্রোহী’ বা ‘বিদ্রোহী বাহিনী’ অভিধা দুটি ব্যবহার করা হয়েছে। কিন্তু বিদ্রোহ এবং বিদ্রোহী বাহিনীর অস্তিত্ব কে নির্ণয় করেছে? এ বিষয়ে সঠিক ধারণা পেতে বাংলাদেশের প্রতিনিধিদের ভাষ্য শোনা নিরাপত্তা পরিষদের জন্য ভালো হবে। পূর্ব পাকিস্তানের সাড়ে সাত কোটি মানুষের, স্বদেশ ছেড়ে যে এক কোটি মানুষ প্রতিবেশী দেশে শরণার্থী হয়েছে, তাদের প্রতিনিধির কথা বলছি। অসহনীয়, অবিশ্বাস্য যন্ত্রণার ভেতর বসবাসরত এসব মানুষের প্রতিনিধিদের বক্তব্য নিরাপত্তা পরিষদের সভায় না শুনে এদের গায়ে ‘বিদ্রোহী’ তকমা এঁটে দেওয়াটা—নরম ভাষায় যদি বলি—হবে অকালীন।
তা ছাড়া, পূর্ব পাকিস্তানের অন্যতম রাজনৈতিক দল আওয়ামী লীগ সংসদীয় নির্বাচনে সংখ্যাগরিষ্ঠতা পেয়েছে—৩১৩টি আসনের মধ্যে তারা পেয়েছে ১৬৭টি। এ কথাটা সারা দুনিয়া জানে। যুক্তরাষ্ট্রের গণমাধ্যমেও খবরটি প্রচারিত হয়েছে। কিন্তু এই সংখ্যাগরিষ্ঠ দলটির বিরুদ্ধে সামরিক কর্তৃপক্ষের কিছু পদক্ষেপের ফলে এমন পরিস্থিতির উদ্ভব হয়েছে, যার স্বীকৃতি আসলে নিরাপত্তা পরিষদের এক দাপ্তরিক দলিলে প্রদান করা হয়েছে। এ কথা আমি আগেও বলেছি। নিরাপত্তা পরিষদের নয় সদস্য এতে স্বাক্ষর করেছেন। যাঁরা এখন বাংলাদেশের প্রতিনিধিদের কথা শুনতে আপত্তি জানান, তাঁরাও তাতে স্বাক্ষর করেছিলেন। সাম্প্রতিক অবনতিশীল পরিস্থিতির কথা তাঁরা আনুষ্ঠানিকভাবেই স্বীকার করেছেন। সেই পরিস্থিতিটা কী? সেই পরিস্থিতিটা কোথায়?
আমরা যদি ‘উটপাখির নীতি’ অনুসরণের সিদ্ধান্ত নিই আর বালুতে মাথা গুঁজে রাখি, তাহলে এটা নিয়ে ভাবনা এড়িয়ে যেতে পারি। কিন্তু যদি আমরা নজর দিই বাস্তবতার ওপর, সত্যিকারের পরিস্থিতির ওপর, তাহলে এই অবনতিশীল পরিস্থিতি, যা নিরাপত্তা পরিষদের নয় সদস্য ইতিমধ্যে আনুষ্ঠানিকভাবে স্বীকার করেছেন এবং যা এখন দুই রাষ্ট্রের মধ্যে সশস্ত্র সংঘর্ষের দিকে নিয়ে গেছে, তার কারণ অনেক পরিষ্কার হয়ে ওঠে। এই হলো সত্যি—সেটাই পরিস্থিতির বাস্তবতা। এই পরিস্থিতিতে আমরা এই বাস্তবতাকে নানাভাবে দেখতে পারতাম। আমরা বলতে পারতাম বিদ্রোহ, বিদ্রোহী বা বিদ্রোহী বাহিনীর কথা। কিন্তু এই পরিস্থিতির আরও একটা প্রত্যয় আছে, যা জাতিসংঘের অঙ্গসংগঠনগুলোর কাজকর্মে আকছার উঠে আসে। তার নাম জাতীয় মুক্তিবাহিনী ও জাতীয় মুক্তিসংগ্রাম। এসব প্রশ্নের নানা রকম সম্ভাব্য ব্যাখ্যা ও পথ রয়েছে।
সূত্র: একাত্তরের ৪ ডিসেম্বর জাতিসংঘে সোভিয়েত প্রতিনিধি ইয়াকভ মালিকের দেওয়া ভাষণের অংশবিশেষ১৪ ডিসেম্বরে আর কোনো কিছুর জন্যই অপেক্ষা করা সম্ভব ছিল না কারও। এমনকি মৃত্যুর জন্যও না। মৃত্যুর করাল ছায়ার তলে নিপতিত ঢাকায় মৃত্যুভয়ও যেন গুরুত্ব হারিয়ে ফেলছিল। সবকিছু ছাপিয়ে উঠেছিল বিজয়ের উত্তেজনা আর স্বাধীন দিনের সূর্য দেখার সাধ। যশোর তখন মুক্ত হয়ে গেছে। ঢাকার কাছাকাছি চলে এসেছে মুক্তিফৌজ আর মিত্রবাহিনীর ভারতীয় সেনারা। আকাশ দাপিয়ে বেড়াচ্ছে ভারতীয় যুদ্ধবিমান। ঢাকার চারদিকের নদীর ওপারে বাংলাদেশ ও ভারতে মিত্রবাহিনী চূড়ান্ত আঘাতের জন্য প্রস্তুত। শহরের ভেতরে ঢুকে পড়ছে গেরিলাদের বিভিন্ন ইউনিট। এ রকম সময়ে জীবনের আশা, স্বাধীনতা আস্বাদনের স্বপ্ন ছাড়া আর কী ভাবতে পারে অবরুদ্ধ নগরের মানুষ?
সামরিক ব্যর্থতা থেকে পাকিস্তানিরা তখন রাজনৈতিক পথে শেষ চেষ্টার জন্য দুই দিন বেশি সময় নিয়েছিল। অথচ এই রাজনৈতিক সমাধানকেই তারা ২৫ মার্চ রাতেই ধ্বংস করে দিয়েছিল। এই অতিরিক্ত সময়টাতেই, স্বাধীনতার একদম কিনারে দাঁড়ানো অনেক মানুষ বর্বরভাবে নিহত হয়। নিয়াজি আত্মসমর্পণের প্রস্তাব দেয় ১৪ ডিসেম্বর। তাদের যোগাযোগব্যবস্থা নষ্ট হয়ে যাওয়ায় মার্কিন রাষ্ট্রদূতের মাধ্যমে আত্মসমর্পণের বার্তা ভারতীয়দের কাছে পৌঁছানোর চেষ্টা হয়। কিন্তু এটা যুক্তরাষ্ট্রেরও যুদ্ধ। তাই যুদ্ধবিরতির প্রস্তাব ইসলামাবাদ, দিল্লি ঘুরে ওয়াশিংটন ঘুরে দিল্লি পৌঁছায় দুই দিন পর। এই সময়টাই তারা ব্যবহার করে গণহত্যার লক্ষ্য চূড়ান্ত করতে, শেষ আঘাত হানতে। হত্যাযজ্ঞ দিয়ে শুরু বাংলাদেশের যুদ্ধ হত্যাকাণ্ড দিয়েই শেষ হয়। বুদ্ধিজীবীদের আত্মদান মিশে যায় মুক্তিযুদ্ধের সকল মৃত্যুতে।
নিশ্চিত পরাজয় ও ধ্বংস জেনেও যে রকম শীতল নৃশংসতায় বেছে বেছে শিক্ষক-সাংবাদিক-শিল্পী-লেখক ও পেশাজীবী ব্যক্তিদের হত্যা করা হয়েছিল, তাতে বোঝা যায় সেটা ছিল তাদের অসমাপ্ত পরিকল্পনা সম্পূর্ণ করার বেপরোয়া চেষ্টা। এবং তারা সফল হয়েছিল। ১৯৭২ সালের ১৪ ডিসেম্বর দৈনিক বাংলার এক প্রতিবেদনে বলা হয়, ১৯৭১ সালের মে মাসে কিছু সংখ্যক বুদ্ধিজীবীর কাছে দখলদার সরকারের পক্ষ থেকে একটি বিশেষ ফর্ম পাঠানো হয়। এ থেকেই বোঝা যায়, তারা তখন হত্যার লক্ষ্য ঠিক করছিল। যারা স্বাধীনতার আন্দোলনে জনগণের আবেগ ও আদর্শকে ছুঁতে পেরেছিলেন, এই উপমহাদেশের ইতিহাসের এক মহাকাব্যিক জাতীয় সংগ্রামে যারা ছিলেন ফলার মতো, সেইসব ব্যক্তিদের তারা নিশানা করেছিল।
সংস্কৃতির তেজষ্ক্রিয়তা তারা প্রথম টের পায় ভাষা আন্দোলনের সময়। আইয়ুব খানের স্বৈরশাহী প্রথমে বৃত্তি, পদ, সম্মান ও অর্থ দিয়ে বুদ্ধিজীবীদের দাহিকাশক্তি নষ্ট করার চেষ্টা করে। যারা টলার তারা টলে। ওদিকে নতুন বাংলা সাহিত্য, রাজনৈতিক সংস্কৃতি, অর্থনৈতিক বিশ্লেষণ, ইতিহাস রচনা দিয়ে নির্মিত হতে থাকে বাঙালি জাতীয়তাবাদের ভাবাদর্শ। গল্প-উপন্যাস-নাটক-গান-কবিতায় প্রতিরোধের সংস্কৃতি দানা বাঁধতে থাকে। কামরুদ্দীন আহমদের পূর্ব বাঙলার সমাজ-অর্থনীতি ও রাজনীতি এবং বদরুদ্দীন উমরের সাম্প্রদায়িকতা গ্রন্থ নিষিদ্ধ হয়। আইয়ুবের অনুচর গভর্নর মোনায়েম খানের রোষের শিকার হয়ে বদরুদ্দীন উমরকে রাজশাহী বিশ্ববিদ্যালয়ের শিক্ষকতাও ছাড়তে হয়। ঊনসত্তরের গণঅভ্যুত্থানে পরিকল্পিতভাবে হত্যা করা হয় রাজশাহী বিশ্ববিদ্যালয়ের শিক্ষক ড. শামসুজ্জোহাকে।
ঔপনিবেশিক পাকিস্তানি শক্তি বুঝে ফেলে বাঙালিদের প্রতিরোধের প্রাণভোমরা লুকিয়ে আছে তাদের সংস্কৃতির ভেতরেই। সেই সংস্কৃতিকে ভেতর থেকে নিস্তেজ করতে একবার উর্দু হরফে বাংলা ভাষা, একবার পাক তমুদ্দুন, একবার ইসলামি সমাজতন্ত্রের জিকিরসহ বহু বিচিত্র ছলনা-জাল পাতা হয়। কাজ হয় না। গণআন্দোলনের উত্তাল ঢেউয়ের শীর্ষে চড়ে চলে আসে রক্তক্ষরা একাত্তরের মার্চ মাস।
একাত্তরের নয় মাসজুড়ে একটি মুহূর্তের জন্যও তারা বুদ্ধিজীবীদের প্রতি হত্যার নিশানা সরায়নি। ফেউ যেমন বাঘকে পথ দেখিয়ে নিয়ে আসে, তেমনি বিশ্বাসঘাতক মিলিশিয়া আলবদর-আলশামস একটানা এই হত্যাকাণ্ড চালিয়ে যায়। একাত্তরের পরাজয়ের প্রতিশোধের অন্ধ বিকার চরিতার্থ করাও তাদের উদ্দেশ্য ছিল। যাদের চেতনার ঔরসে স্বাধীনতা, সেই স্বাধীনতাকে তারা শাস্তি দিয়েছিল তার স্বপ্নদ্রষ্টাদের হত্যা করে।
বধ্যভূমিময় বাংলাদেশের মাটিতে শহীদ বুদ্ধিজীবীদের অস্থি-মজ্জা-হাড় তিরিশ লাখ শহীদের দেহাবশেষের সঙ্গে মিশে আছে। এই দেশের আকাশ তাদেরই শেষ নিঃশ্বাসের বেদনায় নীল। এই বাংলার উদিত সূর্যে তাদেরই রক্তের লালিমা। নদীতে নদীতে তাদেরই অশ্রুর সারাৎসার। এই বাংলাদেশ চিরকাল সেই ঘাতকদের অভিশাপ দেবে। এখনো ঘাতকদের বিচার হয়নি। এখনো রক্তাক্ত ক্ষতের মতো জাগ্রত ১৯৭১। চিহ্নিত-অচিহ্নিত বধ্যভূমির মাটিতে, ভুলে যাওয়া বন্দিশালার দেয়ালে, স্বজনহারাদের স্মৃতির মণিকোঠায় এখনো একাত্তরের সকল মৃত্যু দুঃখের প্রদীপ হয়ে জ্বলে। সেই ব্যথার পূজা এখনো যে হয়নি সমাপন!


১৮ মার্চ ২০১১, ঢাকা
নিরাপত্তা পরিষদে ভুট্টো
নিরাপত্তা পরিষদে একটা ভেটোর ফলে আমরা বিরক্ত বোধ করছি। আসুন, আমরা সেই ভেটোর একটা সৌধ বানাই—বিরাট এক সৌধ। আসুন, আমরা নিরাপত্তা পরিষদ ও সাধারণ পরিষদের অক্ষমতা ও অকার্যকরতার সৌধ বানাই। যেমন কর্ম তেমন ফলই তো ফলবে। বাইবেলের ওই কথাটা স্মরণ করুন। আজ পাকিস্তানের ক্ষেত্রে এমন হলো। আমরা আজ গিনিপিগ। কিন্তু আগামী দিনে গিনিপিগ হবে অন্য কেউ। তখন দেখবেন কী হয়। ঘটনার শৃঙ্খলা কীভাবে নিজেকে উন্মোচন করবে—সেটাও আপনারা দেখবেন। আপনারা আমাদের মুখ ভোঁতা করতে চান। আমরা তা হতে দেব না।
পূর্ব পাকিস্তানে ইতিমধ্যে ঘড়ির কাঁটা অন্যদিকে ঘুরতে শুরু করেছে। দখলদার বাহিনী হিসেবে ভারতীয় সেনাবাহিনীর উপস্থিতি প্রতিক্ষণে মুসলমানপ্রধান বাংলাকে ভয়ংকরভাবে মনে করিয়ে দিতে থাকবে যে, তারা হিন্দু দখলদারির অধীন। আর আপনারা এর পরিণাম নিজ চোখেই দেখবেন। দেখবেন কোথায় গিয়ে এর শেষ হয়।
বেশ তো, তারা থাকুক না—অসুবিধা কী? তারা থাকুক, আস্ফাালন করুক। যদি তারা পূর্ব পাকিস্তান নিয়ে নিতে চায়, তবে তারা দখলদার বাহিনী হিসেবেই থাকুক। তারা তো দখলদার বাহিনী; কীভাবে তাদের মুক্তিদাতা বলা যায়? তারা ওখানে থাকবে। তারা সেখানে থাকুক; তারা দেখবে কেমন করে ঘড়ির কাঁটা অন্যদিকে ঘুরে যায়।
অবশেষে বলব, আমি কাপুরুষ নই। জীবনে কখনো কাপুরুষতা করিনি। আমাকে হত্যার চেষ্টা করা হয়েছে, আমাকে কারাবরণ করতে হয়েছে। সব সময় কঠিন সময় মোকাবিলা করে এসেছি। আমি আজ কাপুরুষতা করছি না, তবে নিরাপত্তা পরিষদ ছেড়ে চলে যাচ্ছি। এখানে প্রয়োজনের চেয়ে এক মুহূর্ত বেশি অবস্থান করা আমার দেশ ও ব্যক্তি হিসেবে আমার জন্য অপমানজনক। ১৫ ডিসেম্বর ১৯৭১-এর আগ পর্যন্ত যা কিছু বেআইনি ছিল, তার সবটাই আমি বয়কট করছি না। আমি তাতে শরিক হতে চাই না। আমরা লড়াই করব। আমরা ফিরে যাব, লড়াই করব। আমার দেশ আমাকে ডাকছে। আমি এই নিরাপত্তা পরিষদে বসে কেন সময় নষ্ট করব? আমার দেশের এক অংশের কলঙ্কজনক আত্মসমর্পণে আমি শরিক হব না। আপনারা আপনাদের নিরাপত্তা পরিষদ নিয়ে থাকুন। আমি চললাম।
সূত্র: একাত্তরের ১৫ ডিসেম্বর নিরাপত্তা পরিষদে পাকিস্তানের পররাষ্ট্রমন্ত্রী জুলফিকার আলী ভুট্টোর দেওয়া ভাষণের অংশবিশেষ
বুদ্ধিজীবী হত্যাকাণ্ড ছিল পাকিস্তানি সামরিক জান্তার অন্তিম আঘাত। বাঙালিদের গণহত্যার মধ্যেও বিশেষ নিশানায় ছিলেন লেখক-শিক্ষক-সাংবাদিক ও সরকারি কর্মচারীরা। ১৪ ডিসেম্বর সারা দেশে বেছে বেছে বুদ্ধিজীবীদের হত্যা করে পাকিস্তানি হানাদারেরা স্বাধীনতার স্বপ্নদ্রষ্টাদের শাস্তি দেয় এবং স্বাধীন বাংলাদেশকে বুদ্ধিবৃত্তিকভাবে পঙ্গু করার চেষ্টা করে। বিশ্বে এ রকম বর্বরতা কেবল হিটলারের জার্মানি কিংবা ফ্রাঙ্কোর স্পেনের সঙ্গেই তুলনীয়। একাত্তরের স্বাধীনতাসংগ্রাম ও গণহত্যার দিনপঞ্জিকায় ১৪ ডিসেম্বর এক করুণ-কঠিন সোপান, এক কালো দিবস।
পাকিস্তানের জন্মের পর যখন প্রচণ্ড শক্তিতে সমাজের ভেতর থেকে নতুন বাঙালি মধ্যশ্রেণী একটা অসম্ভব টানে জনগণের মধ্যে শেকড়বাকড় রেখে উঠে আসতে চাইল, তখন সেই শ্রেণীর দর্শন, সংস্কৃতি, মূল্যবোধ জুগিয়ে দিয়েছিল এ দেশের বুদ্ধিজীবীদের একটি বড় অংশ। নিজেদের দেশটাকে পাকিস্তানের নতুন ধরনের উপনিবেশ বলে মেনে না নেওয়ার ব্যাপারটা একেবারেই আবেগের ব্যাপার ছিল না, ছিল অস্তিত্ব টেকা না টেকার ব্যাপার। দ্বিতীয় বিশ্বযুদ্ধের পরের পৃথিবীতে কোনো দেশই উপনিবেশ হয়ে থাকতে চায়নি। নিজের ভেতরের শক্তিটাকে চেনার চেষ্টা করেছে, সে সম্বন্ধে তীব্র সচেতন হয়ে উঠেছে, তার পরই মাথাচাড়া দিয়ে উঠেছে। এ তো ইতিহাসেরই প্রক্রিয়া যে জনগণকে সঙ্গে নিয়ে উপনিবেশের উচ্ছেদ ঘটানোর চেষ্টা করতে হলেও যাকে বলে বর্শার মাথা, সেই বর্শার মাথা হিসেবে মধ্যশ্রেণী সামনে চলে আসে। তাদের বুদ্ধিজীবীদের ভূমিকা তখনই জরুরি হয়ে ওঠে। একাত্তরের আগের ২০ বছরে, নতুন রাজনীতি, সংস্কৃতি, আদর্শ ও লক্ষ্য নির্মাণে তারা যে কতটা গুরুত্বপূর্ণ ভূমিকা পালন করেছিলেন, তা বোঝা যায় পাকিস্তান রাষ্ট্রের প্রতিহিংসায়। একাত্তরের আগেও সেই প্রতিহিংসার শিকার বুদ্ধিজীবীরা হয়েছিলেন; আবার পাক ওয়াতনের সেবা করার মাধ্যমে প্রকাশ্যে ও গোপনে তোফা ইনামধন্যও হয়েছেন একটি অংশ। সেই পদলেহীরা বেঁচে গেছেন, কিন্তু শহীদ হয়েছেন সেই সব মানুষ, যাঁদের মনে ও মস্তিষ্কে রয়ে গিয়েছিল স্পর্ধার বীজ। সেই হত্যার জন্যই, সেই বীজ থেকে যাতে নতুন কোনো চারা না জন্মায় তার জন্যই ঘটানো হয়েছিল বুদ্ধিজীবী হত্যাকাণ্ড। এটা ছিল একটি প্রগতিশীল রাষ্ট্র ও গণতান্ত্রিক সমাজ নির্মাণের বীজতলাকে বিলীন করার ফ্যাসিস্ট প্রকল্প।
একাত্তর-পূর্ব সেই সময়টা নির্মাণ ও সৃষ্টির সময়। বাংলাদেশে মধ্যশ্রেণী নির্মাণের ও সৃষ্টির প্রচণ্ড টান যখন দেখা দেয়, তখন তার মধ্যে নিজেকে সার্থক দেখতে পাওয়া বুদ্ধিজীবী কোনো বাধাকেই তোয়াক্কা করেনি। পাঁচ বছর আগে পর্যন্ত মুসলমান জাতির জন্য করা সংগ্রাম পরিত্যাগ ও অস্বীকার করতে তাঁর একটুও সময় লাগে না। মুসলিম জাতিত্ব তিনি খোলসের মতোই নির্দ্বিধায় ত্যাগ করেন। সেই প্রয়োজনেই বাঙালিত্বের পরিচয়টাকে তাঁকে তুলে ধরতে হয়, আপন অস্তিত্বের নতুন নির্মাণের জন্য বুদ্ধিজীবীরা পালন করেন এক ঐতিহাসিক দায়িত্ব। যাঁরা করেন না, তাঁরা ইতিহাসের আস্তাকুঁড়ে চলে যান। একটা কারখানায় মূল পণ্যের সঙ্গে যেমন উপজাত নানা পণ্য উৎপাদিত হয়, ধর্ম-পরিচয়ের বিপরীতে বাঙালিত্বের পরিচয়ে গর্বিত মধ্যশ্রেণীর সঙ্গে সঙ্গে নানা উপজাত সামগ্রীও আমাদের হাতে চলে আসে। সেসব হলো বাংলা ভাষা, বাংলা সাহিত্য, বাংলার শিল্প, সংগীত, অসাম্প্রদায়িকতার ঝোঁক, ধর্মের খাঁচা থেকে বেরিয়ে আসা মুক্তি, আধুনিক জগতের হাওয়ায় নিঃশ্বাস নেওয়া। এসব অর্জনের জন্য বুদ্ধিজীবীদের কৃতিত্ব অস্বীকারের পথ নেই। এই কৃতিত্বের জন্যই পাকিস্তান রাষ্ট্রের খুনে বাহিনীর আক্রোশের শিকার তাঁরা হয়েছিলেন। কেবল বাঙালি হিসেবেই নয়, বাঙালির মন-মগজ-মন্ত্রদাতা হিসেবেই তাঁদের শাস্তি দেওয়া হয়েছিল। নিশ্চিত পরাজয়ের মুখেও এই প্রতিহিংসা নিতে তারা যে ভোলেনি, তা থেকেই প্রমাণিত হয় সশস্ত্র মুক্তিযোদ্ধার মতো চিন্তার অস্ত্রে শাণিত বুদ্ধিজীবীদের তারা কতটা ঘৃণা করত, কতটা দায়ী করত তাদের পরাজয়ের জন্য।
বাংলাদেশের জন্মের পর এবং সমাজের ভয়ানক পার্শ্বপরিবর্তনের ফলে এই লড়াইগুলো অনেকটা ভোঁতা হয়ে গেছে। কিন্তু লড়াইগুলোর কোনোটাই শেষ হয়নি, শুধু বাংলাদেশের বাস্তবতায় তাদের ধার মরে গেছে। সে জন্যই হাঁটুপানিতে প্রবল বিক্রমে সাঁতার কাটা ছাড়া আজকের বুদ্ধিজীবীরা আর কিছুই করছেন না। সব মিলিয়ে বাঙালি বুদ্ধিজীবীর হাত, পা, মাথা, মুখ বাঁধা পড়ে গেছে। পরিপ্রেক্ষিত বদলে যাওয়ায় আর নতুন কাজের সন্ধানে পথ না খোঁজায় বুদ্ধিজীবীদের বড় অংশের পক্ষে বারবার ফেটানো একই কথার ধুলো না উড়িয়ে উপায়ও নেই।
মুক্তিযুদ্ধের নয় মাস আমি দেশের মধ্যেই আটকা পড়েছিলাম, এদিক-ওদিক সরে যেতে গিয়ে বুঝতে পারি কী ভীষণ নিষ্ঠুর সর্বাত্মক মারণযজ্ঞের পাকা ব্যবস্থা হয়ে রয়েছে দেশের মধ্যে। দখলদার পাকিস্তানিরা দেশের সমস্ত শেয়াল কুকুর হায়েনাদের জড়ো করেছে, শকুনরা চক্কর দিচ্ছে মাথার ওপর। শিগগির আমি বুঝতে পারি, ছোটাছুটি করে হঠাৎ মৃত্যুর মুখে না পড়ে বরং স্থির সংকল্প নিয়ে তার মুখোমুখি হওয়াই ভালো।
তখনই মনে হয়, বাছাই করা একটা তালিকা তারা ঠান্ডা মাথায় তৈরি করছিল। এ কথাটি আমার পরে নয়, তখনই মনে হয়েছিল। মৃত্যুসংবাদ আসত, তা থেকে হত্যাতালিকার একটা নকশাও আন্দাজ করতাম।
তারা ঠিকই বুঝতে পেরেছে, যারা চিন্তা করে, ভাবুক, যাদের সমাজ চালানোর নৈপুণ্য আছে, তাদের হত্যা করলে একটা জাতিকে স্থায়ীভাবে পঙ্গু করা যায়। এসব ভাবলে বুকে জ্বালা ধরে। তিক্ত লাগে, অসহায় লাগে। সাত কোটি মানুষ এখন ১৬ কোটি মানুষে পরিণত হয়েছে। মানুষ বেড়েছে, হাতও বেড়েছে, কিন্তু মুক্তিযুদ্ধের কাঙ্ক্ষিত রাষ্ট্র আসেনি। সেটা অস্ত্র বা স্লোগান দিয়ে হয় না। কিন্তু সফল রাষ্ট্র হিসেবে বাংলাদেশের সম্ভাবনা ১০০ ভাগ। সেই সম্ভাবনা নষ্ট হচ্ছে। এটাও সুচিন্তিতভাবেই করা হচ্ছে। সবাই সবকিছু বোঝে। আমরা যা কর্ম করেছি, তেমন ফলই পাব। বীজ যদি বিষের হয়, তবে গাছটা বিষবৃক্ষই হবে। সেই বিষবৃক্ষের তলায় আমরা কেবল বচন ছড়িয়ে যাচ্ছি, অথচ বচন দিয়ে কিছু হয় না।
১৮ মার্চ ২০১১, রাজশাহী
দেশ ও দেশের বাইরে আন্তর্জাতিক অপরাধ ট্রাইব্যুনাল যথেষ্ট আলোচিত হচ্ছে। সমসাময়িক সময়ে ১৯৭১ সালে সংঘটিত আন্তর্জাতিক অপরাধের পরিমাপ ও ধরন এতই ভয়াবহ যে প্রায় চার যুগ পরে তদন্ত ও বিচার-প্রক্রিয়া শুরু হতেই সবার দৃষ্টি পড়েছে ট্রাইব্যুনালের দিকে। ট্রাইব্যুনাল প্রমাণ করল, বিচার ও বিচারের দাবি কখনো তামাদি হয় না। আন্তর্জাতিক অপরাধ (ট্রাইব্যুনাল) আইন ১৯৭৩, পূর্ণাঙ্গ একটি আইন হওয়ার পরও প্রশ্ন থাকছে, অজস্র অপরাধের মধ্যে কোন ঘটনা ট্রাইব্যুনাল কোন অপরাধ হিসেবে বিবেচনা করবে। ভিকটিমদের এ ক্ষেত্রে বিশেষ অধিকার আছে জানার এবং সে জন্যই বিচার-প্রক্রিয়াটাকে স্বচ্ছ করেছে আইন। তার পরও কিছু বিশেষ ঘটনার উত্তর জানতে অনেকে উদ্গ্রীব। একটি প্রশ্ন এখানে উল্লেখযোগ্য, ১৯৭১ সালে নয় মাস ধরে বেছে বেছে তালিকা করে পরিচালিত হত্যাকাণ্ড, যার লক্ষ্য ছিল সুনির্দিষ্টভাবে বাঙালি লেখক, শিক্ষক, সাংবাদিক, পেশাজীবী, কর্মকর্তা, ব্যবসায়ী ইত্যাদির নিধন, সেসব কি জেনোসাইড বলে বিবেচিত হবে, নাকি অন্য কোনো অপরাধের মধ্যে পড়বে? ১৯৭৩ সালের আইন (ধারা ৩) এবং ১৯৪৮ সালের জেনোসাইড-সংক্রান্ত আন্তর্জাতিক সনদ (ধারা ২) মতে, জেনোসাইডের লক্ষ্য হতে হবে সুনির্দিষ্ট পাঁচটি (জেনোসাইড সনদে উল্লেখ্য আটটি) গ্রুপের সদস্যদের পূর্ণাঙ্গ বা আংশিক নিধন। এই গ্রুপগুলো হচ্ছে জাতীয় (National), জাতিগত (Ethnic), বর্ণ (Racial), ধর্মীয় (Religious) ও রাজনৈতিক (Political)। ট্রাইব্যুনাল এই গ্রুপ ভিত্তিতেই বিচার করবে। অন্য কোনো পেশার সদস্যদের হত্যা জেনোসাইড হিসেবে বিবেচিত হবে না। তবে, পেশা না হলেও জাতীয় ও জাতিগত ভিত্তিতে, অর্থাৎ বাঙালি হওয়ার কারণে নিধন, জেনোসাইড বলে বিবেচিত হবে। ১৯৭১ সালে হিন্দুদের নিধন নিশ্চিতভাবেই জেনোসাইড। কারণ, কেবল ধর্মীয় কারণেই তাদের হত্যা করা হয়। একই সঙ্গে এসব হত্যা মানবতার বিরুদ্ধে অপরাধ বলেও বিবেচনা করা যায়। ট্রাইব্যুনালের তদন্তকারীদের প্রাথমিক প্রচেষ্টা হবে ঘটনা-সংক্রান্ত তথ্য, ভিকটিমদের গ্রুপভিত্তিক পরিচয়, সাক্ষী, আলামত, কাগজাদি, অন্যান্য তথ্য ইত্যাদি বিস্তারিতভাবে সংগ্রহ করা, যার ভিত্তিতে প্রাথমিকভাবে প্রমাণ করা যাবে যে ১৯৭১ সালে বাংলাদেশে জেনোসাইড সংঘটিত হয়েছিল এবং সেই অপরাধে তদন্তাধীন সন্দেহভাজনদের ভূমিকা কী ছিল। অপরাধের সহযোগীরাও এই আইনের আওতায় আসবে। জেনোসাইড ও মানবতার বিরুদ্ধে অপরাধ প্রমাণে যথেষ্ট উপাত্ত রয়েছে।

বিচারের মান: ট্রাইব্যুনালের বিচারের মান নিয়ে চিন্তার আর শেষ নেই। বিচার নাকি আন্তর্জাতিক মানসম্পন্ন হতে হবে। কেন, তার পরিষ্কার উত্তর নেই। বাংলাদেশে রাত-দিন বিচার হচ্ছে, আন্তর্জাতিক মানের কথা তো শোনা যায় না এসব বিচারের ক্ষেত্রে। এর অর্থ কী, আন্তর্জাতিক অপরাধের অপরাধীরা বিশেষ মর্যাদার অধিকারী এবং তাদের ভিন্ন দৃষ্টিতে দেখতে হবে? আন্তর্জাতিক আইনে কোথাও আন্তর্জাতিক অপরাধের সন্দেহভাজনদের বিশেষ কোনো আইনি অধিকার দেওয়ার বাধ্যবাধকতা নেই। দেশীয় আইনে যে বিচার হচ্ছে, দেশের মধ্যে সংঘটিত আন্তর্জাতিক অপরাধের, সে জন্য দেশীয় আইনই যথেষ্ট, মান দেশীয় হলেই চলবে, কেবল বিচারটা স্বচ্ছ, নিরপেক্ষ ও অভিযুক্ত ব্যক্তির অধিকার নিশ্চিত হলেই হলো। সংশোধনীসহ ১৯৭৩ সালের আইন সেটাই নিশ্চিত করেছে।
বাস্তবে ট্রাইব্যুনালের অভিযুক্ত ব্যক্তিরা দেশীয় বিচারের চেয়ে অনেক উঁচু মান ভোগ করছে। বাংলাদেশে, কোনো অপরাধের বিচারের জন্য দুজন হাইকোর্টের এবং অন্য একজন জ্যেষ্ঠ জেলা বিচারকের সম-আদালতে হয় না, যা এই ট্রাইব্যুনালে হচ্ছে। আর অভিযুক্ত ব্যক্তিরা চূড়ান্ত সিদ্ধান্তের বিরুদ্ধে আপিল করতে পারবে সরাসরি সর্বোচ্চ আদালতে, বাংলাদেশের সুপ্রিম কোর্টের আপিল বিভাগে। ফলে বাংলাদেশের আইনে বর্তমান ট্রাইব্যুনালের বিচারের মান দেশীয় মানের চেয়ে অনেক বেশি উন্নত।

করণীয়: দেশের ভেতর এবং বিশেষ করে বিদেশে, অন্য অপরাধসহ বাংলাদেশের জেনোসাইডকে খাটো বা অস্বীকার করার জোটবদ্ধ প্রচেষ্টা চলছে, যা ট্রাইব্যুনাল স্থাপনের পর থেকে বেশি জোরদার হয়েছে। বিভিন্ন রকম ভ্রান্ত তথ্য-উপাত্ত দিয়ে বিভ্রান্ত করা হচ্ছে। এসবের জন্য ১৯৭১ সালের অপরাধের দেশীয় স্বীকৃতির অভাব একটা বড় কারণ। পৃথিবীর বিভিন্ন পার্লামেন্টে বাংলাদেশ জেনোসাইডের স্বীকৃতির বিচ্ছিন্ন প্রচেষ্টা হয়েছে, কিন্তু বাংলাদেশের সংসদই যখন জেনোসাইডসহ অন্য সব অপরাধের স্বীকৃতি দেয়নি, তখন অস্বীকার করা সহজ হয়। সে জন্যই বাংলাদেশ সংসদের উচিত হবে, দ্রুত জেনোসাইডসহ ১৯৭১-এ সব অপরাধের স্বীকৃতি দিয়ে বিশেষ সিদ্ধান্ত নেওয়া, অথবা সংবিধানে এসব অপরাধ সংঘটনের উল্লেখ করে স্বীকৃতি দেওয়া।
১৯ মার্চ ২০১১, বেলজিয়াম


বাংলাদেশের স্বাধীনতাসংগ্রামের দীর্ঘ পথচলায় যে কয়টি তারিখ নক্ষত্রের মতো জ্বলজ্বল করছে, নিঃসন্দেহে ১৬ ডিসেম্বর তার অন্যতম। নয় মাসের রক্তক্ষয়ী যুদ্ধের অবসান ঘটতে যাচ্ছিল সেদিন। বাঙালির নিজের ভাগ্য নিজের হাতে তুলে নেওয়ার যে আকাঙ্ক্ষা ইতিহাসে মাথাচাড়া দিয়ে বারবার মুখ থুবড়ে পড়েছে, সেই দিনটি আসছিল তার অর্গলমুক্তির ক্ষণ হয়ে। জেগে উঠেছিল এক নতুন দেশের উদয়ের সূর্য, যে দেশের নাম বাংলাদেশ।
১৬ ডিসেম্বর ১৯৭১। অন্যান্য শীতের ভোরের মতো সেদিনও সূর্য উঠছিল গাঢ় কুয়াশা ভেদ করে। কিন্তু অতি স্বাভাবিক এই প্রাকৃতিক দৃশ্যটাই যেন প্রতীকী হয়ে উঠেছিল। নয় মাসের রক্তক্ষয়ী যুদ্ধের অবসান ঘটতে যাচ্ছিল সেদিন। এই ভূখণ্ডের মানুষের নিজের ভাগ্য নিজের হাতে তুলে নেওয়ার যে আকাঙ্ক্ষা ইতিহাসে মাথাচাড়া দিয়ে বারবার মুখ থুবড়ে পড়েছে, সেই দিনটি আসছিল তার অর্গলমুক্তির ক্ষণ হয়ে। জেগে উঠেছিল এক নতুন দেশের উদয়ের সূর্য, যে দেশের নাম বাংলাদেশ। বাঙালির এর আগের ২৬৬টি রুদ্ধশ্বাস দিন কেটেছে ঠিক এই দিনটিরই প্রতীক্ষায় কাতর হয়ে।
উল্লাসের রক্তিম আভা সূর্য উঠেছিল ভারতের সেনাশিবিরেও। এই দিন সকাল নয়টায় যৌথ বাহিনীর প্রধান লেফটেন্যান্ট জেনারেল জগজিৎ সিং অরোরার কাছে পাকিস্তানি বাহিনীর পূর্বাঞ্চলীয় প্রধান লেফটেন্যান্ট জেনারেল এ এ কে নিয়াজির একটি যুদ্ধবিরতির প্রস্তাব পৌঁছায়। তিনি তাতে আগের দিন থেকে ঢাকায় বোমাবর্ষণ স্থগিত রাখার সময়সীমা বিকেল তিনটা পর্যন্ত বাড়াতে অনুরোধ করেন। চূড়ান্ত করতে বলেন যুদ্ধবিরতির শর্তগুলোও। কার্যত ডিসেম্বরের শুরু থেকে মুক্তিবাহিনী ও মিত্রবাহিনীর ধারাবাহিক আক্রমণে পাকিস্তানি বাহিনী তত দিনে পর্যুদস্ত হয়ে পড়েছিল। ঢাকার বাইরে বিভিন্ন অঞ্চলের নিয়ন্ত্রণ তখন আর তাদের হাতের মুঠোয় নেই। ঢাকাতেও চলছে গেরিলাদের চোরাগোপ্তা হামলা। ভারতীয় বাহিনীর সর্বাধিনায়ক জেনারেল স্যাম মানেকশ সকাল সোয়া নয়টায় ফোন করেন মেজর জেনারেল জে এফ আর জ্যাকবকে। জ্যাকব ভারতীয় পূর্বাঞ্চলের অপর শীর্ষস্থানীয় সেনা কর্মকর্তা। জ্যাকবের কাছে নির্দেশ এল, দ্রুত ঢাকায় গিয়ে সে দিনই পাকিস্তানি বাহিনীর আত্মসমর্পণের সব ব্যবস্থা করে ফেলতে।
পাকিস্তানি শিবিরে সেদিন যে সূর্য উঠেছিল, তার রং ছিল ঘনঘোর কালো। ডিসেম্বরের শুরু থেকেই সূর্য ক্রমেই নিষ্প্রভ হয়ে আসছিল তাদের কাছে। ১৪ ডিসেম্বর থেকে শুধু নিয়াজি নন, পাকিস্তানের সামরিক শাসনকর্তারাও কার্যত পরাজয় মেনে নিতে শুরু করেছিলেন। এই দিন বেলা দেড়টায় ইয়াহিয়া খান পূর্ব পাকিস্তানের গভর্নর এ এম মালিক ও নিয়াজিকে একটি বার্তা পাঠান:
এখন আপনারা এমন এক অবস্থায় এসে পৌঁছেছেন, যেখানে কোনো মানুষের পক্ষে আর লড়াই করা সম্ভব নয়, করে কোনো ফায়দাও নেই। এতে শুধু আরও মানুষের প্রাণ যাবে, আর ক্ষয়ক্ষতি বাড়বে। এখন যুদ্ধ থামাতে এবং পশ্চিম পাকিস্তান থেকে পাঠানো সেনা ও বিশ্বস্ত সহযোগীদের প্রাণ বাঁচাতে যা যা করা দরকার, সব আপনি করুন।
এই বার্তা পেয়ে ইয়াহিয়ার সঙ্গে কথা বলার জন্য উদ্বিগ্ন গভর্নর বারবার ফোন করতে থাকেন। কিন্তু আপাদমস্তক ধ্বস্ত ইয়াহিয়া তখন আমুণ্ডু আশ্রয় নিয়েছেন পানপাত্রে। প্রাদেশিক সচিবালয়ের ঊর্ধ্বতন বেসামরিক কর্মকর্তা হিসেবে সে সময় ঢাকায় কাজ করছেন হাসান জহির। সেপারেশন অব ইস্ট পাকিস্তান বইতে তিনি লিখছেন:
যুদ্ধ শুরুর পর থেকে প্রেসিডেন্ট [ইয়াহিয়া খান] ঢাকায় তাঁর প্রতিনিধির সঙ্গে একটিবারের জন্যও কথা বলেননি। [১৪ ডিসেম্বর] বিকেলে গভর্নর পদত্যাগ করলেন। তিনি আর তাঁর মুখ্য সচিব আশ্রয় নিলেন হোটেলে। আমাদের বলা হলো, রাও ফরমান আলী সেনানিবাসে ঠাঁই নিয়েছেন। ২৪ বছর বয়সী পূর্ব পাকিস্তান সরকার এভাবে বিলুপ্ত হলো।
হাসান জহির মিথ্যা বলেননি। পাকিস্তানের তরফ থেকে ১৪ ডিসেম্বরই আসলে সব শেষ হয়ে যায়। বাকি ছিল কেবল আনুষ্ঠানিকতা। বার্তাটি পেয়ে নিয়াজিও বসে থাকেননি। মানেকশকে পাঠানোর জন্য একটি যুদ্ধবিরতির প্রস্তাব লেখা হলো। কিন্তু ভারতীয় বিমান হামলায় বেতার-যোগাযোগ গিয়েছিল ছিন্ন হয়ে। নিয়াজি তাই সেটি তুলে দিলেন ঢাকার মার্কিন কনসাল জেনারেল স্পিভাকের হাতে। মানেকশর কাছে এ প্রস্তাব পৌঁছে গেলেই যুদ্ধের অবসান ঘটত। কিন্তু যুক্তরাষ্ট্র পাকিস্তানকে রক্ষার একটি শেষ উপায় খুঁজে বের করার মরিয়া চেষ্টা চালায়। প্রাপকের কাছে সে বার্তা পৌঁছায় ২১ ঘণ্টা পরে। এই বিলম্ব বাঙালি বুদ্ধিজীবী হত্যাকাণ্ডের এক বিরাট অবকাশ এনে দেয়।
কিন্তু বাঙালির বিজয়ের সুবাস ১৪ ডিসেম্বরের পর থেকেই নানা দিকে ছড়িয়ে পড়তে শুরু করেছে। লেখা শুরু হয়ে গেছে বাঙালির বিজয়কাণ্ড।
মানেকশর বার্তা পেয়ে হেলিকপ্টারে ঢাকার পথে উড়াল দিলেন জ্যাকব। তাঁর সঙ্গে ঊর্ধ্বতন ভারতীয় সেনা কর্মকর্তারা। বাংলাদেশের পক্ষে রইলেন মুক্তিবাহিনীর উপপ্রধান উইং কমান্ডার এ কে খন্দকার। থাকার কথা ছিল মুক্তিবাহিনীর প্রধান কর্নেল ওসমানীরও। কিন্তু তাঁর সঙ্গে যোগাযোগ করা গেল না। তিনি চলে গেছেন সিলেটের মুক্তাঞ্চল পরিদর্শনে। তাঁরা যখন তেজগাঁও বিমানবন্দরে এসে নামলেন তখন সেখানে গিজগিজে ভিড়। ভেতরে সাংবাদিকদের অসম্ভব জটলা। বাইরেটা ঘিরে রেখেছে জনতার ঢল।
জ্যাকবকে নিয়াজি তাঁর অফিসে স্বাগত জানান। ঠিক হয়, আত্মসমর্পণ পর্ব অনুষ্ঠিত হবে রেসকোর্স ময়দান, জনতার সামনে। প্রথমেই অরোরাকে দেওয়া হবে গার্ড অব অনার। এরপর দলিলে দস্তখত পর্ব। সবশেষে নিয়াজি সমর্পণ করবেন তাঁর তরবারি। কিন্তু নিয়াজি জানালেন, তাঁর তো তরবারি নেই। ঠিক হলো, নিয়াজি একটি রিভলবারই তুলে দেবেন, প্রতীকী অর্থে।
বিজয়ের ঘ্রাণ পেয়ে ঢাকার পথে আসতে শুরু করেছেন ঝাঁকে ঝাঁকে মুক্তিযোদ্ধারাও। পথে পথে শত শত উল্লসিত জনতা ঘিরে ধরছেন তাঁদের। হাত মেলাচ্ছেন, বুকে জড়িয়ে ধরছেন। উল্লাসে ফেটে পড়ছেন সবাই।
রেসকোর্স ময়দান। যথারীতি গার্ড অব অনার হলো। অরোরা আর নিয়াজি আত্মসমর্পণের দলিলে দস্তখত করলেন। দস্তখতের জন্য অরোরা গাঢ় কালো কালির একটি শেফার কলম কিনে এনেছিলেন। কিন্তু নিয়াজি সই করার সময় কালি বেরোল না। কলমটিতে ঝাঁকি দিয়ে কালি ঠিক করা হলো। তারপর স্বাক্ষর। দলিলে সময় লেখা ছিল ‘১৬৩১ ঘণ্টা (ভারতীয় সময়)’। কিন্তু জ্যাকব লিখেছেন, তাঁর ঘড়িতে তখন চারটা বেজে পঞ্চান্ন। কাঁধ থেকে অধিনায়কের ব্যাজ খুলে রাখলেন নিয়াজি। .৩৮ রিভলবার তুলে দিলেন অরোরার হাতে। তাঁর চোখে অশ্রু। শীতের সংক্ষিপ্ত দিনের পর ঘন হয়ে নামতে শুরু করেছে সন্ধ্যা। একটু পরের যে সূর্যাস্ত, তার সঙ্গে একটি ইতিহাসের যবনিকা পতন হবে।
পাকিস্তানের এককালের লৌহমানব ফিল্ড মার্শাল আইয়ুব খান সেই রাতে তাঁর রোজনামচায় লিখলেন:
বেদনাদায়ক হলেও বাংলার এই বিভাজন ছিল অবশ্যম্ভাবী ও অনিবার্য। ওই বিপুল সংখ্যাগরিষ্ঠ জনতা এই কুহকী বিশ্বাসে মজে ছিল যে পশ্চিম পাকিস্তানিরা তাদের শত্রু। ভালো হতো, যদি আমাদের শাসকেরা সময়মতো এটা উপলব্ধি করে ভারতের হাতে এর অস্ত্রোপচারের দায়িত্ব না দিয়ে শান্তিপূর্ণভাবে বাঙালিদের চলে যেতে দিত।
এই কথায় যতটা ঘৃণা, হতাশা ও আক্ষেপ ছিল, ততটা উপলব্ধি ছিল না। কারণ, আইয়ুবও রাষ্ট্রপ্রধান ছিলেন, কিন্তু সে পথে হাঁটেননি। অবশেষে যুদ্ধ করে প্রাণ দিয়েই এ বিজয় ছিনিয়ে আনতে হলো বাঙালিকে।
এবার বহুদিন পর নিশ্চিন্তে ঘুমাতে গেল বাংলাদেশের মানুষ। পরদিন ভোর থেকে শুরু হবে নিজের দেশের মাটিতে পা ফেলে তাদের নিজেদের পথচলা।


১৯ মার্চ ২০১১, ঢাকা
পূর্ব রণাঙ্গনে ভারতীয় ও বাংলাদেশি যৌথ বাহিনীর জেনারেল অফিসার কমান্ডিং ইন চিফ লেফটেন্যান্ট জেনারেল জগজিৎ সিং অরোরার কাছে পাকিস্তান পূর্বাঞ্চলীয় সামরিক কমান্ড বাংলাদেশে অবস্থানরত পাকিস্তানের সব সশস্ত্র বাহিনী আত্মসমর্পণে সম্মত হলো। পাকিস্তানের স্থল, বিমান ও নৌবাহিনীসহ সব আধা-সামরিক ও বেসামরিক সশস্ত্র বাহিনীর ক্ষেত্রে এই আত্মসমর্পণ প্রযোজ্য হবে। এই বাহিনীগুলো যে যেখানে আছে, সেখান থেকে সবচেয়ে নিকটস্থ লেফটেন্যান্ট জেনারেল জগজিৎ সিং অরোরার কর্তৃত্বাধীন নিয়মিত সেনাদের কাছে অস্ত্রসমর্পণ ও আত্মসমর্পণ করবে।
এই দলিল স্বাক্ষরের সঙ্গে সঙ্গে পাকিস্তানের পূর্বাঞ্চলীয় সামরিক কমান্ড লেফটেন্যান্ট জেনারেল অরোরার নির্দেশের অধীন হবে। নির্দেশ না মানলে তা আত্মসমর্পণের শর্তের লঙ্ঘন বলে গণ্য হবে এবং যুদ্ধের স্বীকৃত আইন ও রীতি অনুযায়ী ব্যবস্থা নেওয়া হবে। আত্মসমর্পণের শর্তাবলির অর্থ অথবা ব্যাখ্যা নিয়ে কোনো সংশয় দেখা দিলে লেফটেন্যান্ট জেনারেল জগজিৎ সিং অরোরার সিদ্ধান্তই হবে চূড়ান্ত।
লেফটেন্যান্ট জেনারেল জগজিৎ সিং অরোরা আত্মসমর্পণকারী সেনাদের জেনেভা কনভেনশনের বিধি অনুযায়ী প্রাপ্য মর্যাদা ও সম্মান দেওয়ার পবিত্র প্রত্যয় ঘোষণা করছেন এবং আত্মসমর্পণকারী পাকিস্তানি সামরিক ও আধা-সামরিক ব্যক্তিদের নিরাপত্তা ও সুবিধার অঙ্গীকার করছেন। লেফটেন্যান্ট জেনারেল জগজিৎ সিং অরোরার অধীন বাহিনীগুলোর মাধ্যমে বিদেশি নাগরিক, সংখ্যালঘু জাতিসত্তা ও জন্মসূত্রে পশ্চিম পাকিস্তানি ব্যক্তিদের সুরক্ষা দেওয়া হবে।
স্বাক্ষর স্বাক্ষর

(জগজিৎ সিং অরোরা) আমির আবদুল্লাহ খান নিয়াজি
লেফটেন্যান্ট জেনারেল লেফটেন্যান্ট জেনারেল
জেনারেল অফিসার কমান্ডিং ইন চিফ প্রধান সামরিক আইন প্রশাসক জোন-বি
পূর্ব রণাঙ্গনে ভারত ও বাংলাদেশ যৌথ বাহিনী এবং অধিনায়ক পূর্বাঞ্চলীয় কমান্ড (পাকিস্তান)
১৬ ডিসেম্বর ১৯৭১ ১৬ ডিসেম্বর ১৯৭১
নভেম্বরের দ্বিতীয়ার্ধ থেকে পাল্টে যাচ্ছিল যুদ্ধের ছবি। মুক্তিবাহিনী তখন অনেক সংগঠিত, ভারতীয় বাহিনী পেছন থেকে জোগাচ্ছিল জোর সমর্থন, মুক্ত হতে শুরু করেছিল সীমান্তবর্তী কিছু কিছু এলাকা। ঢাকাবাসীর কাছে এসব ছিল দূরের যুদ্ধ; আগুনের আঁচ তাদের গায়ে লাগেনি, কিন্তু বাঘের থাবার নিচে চলছিল তাদের বসবাস। সেই ছবি আমূল পাল্টে গেল ডিসেম্বরের ৩ তারিখ গভীর রাতে, যখন আকস্মিকভাবে ট্রেসার বুলেটের আলোয় উদ্ভাসিত হয়ে উঠল রাতের আকাশ, বিমানবিধ্বংসী কামানের গোলার ভয়ংকর শব্দে ক্রমাগতভাবে কেঁপে উঠছিল মাটি, ফাঁকে ফাঁকে শোনা যাচ্ছিল দূরাগত বোমারু বিমানের মৃদু গুঞ্জন, সংগীতের মূর্চ্ছনা যেন তা দিচ্ছিল ছড়িয়ে সবার মনে।
ঢাকায় দ্রুতই যুদ্ধ এক আনন্দরূপ ও শঙ্কারূপ নিয়ে দেখা দিল। গোড়াতে এসব ছিল আকাশযুদ্ধে ভারতীয় বিমানের আধিপত্য প্রতিষ্ঠার নাটকীয়তা, অবরুদ্ধ শহরবাসীর জন্য তা ছিল পাকিস্তানের চরম হতমান পরাজয়ের প্রত্যক্ষ চিত্র। বিমান আক্রমণের সাইরেন বেজে উঠলে নিরাপত্তার জন্য ট্রেঞ্চে নয়, সবাই উঠে যেত ছাদে, পাকিস্তানের আরেক নাটকীয় পরাজয়ের প্রত্যক্ষদর্শী হওয়ার অভিলাষে। ১০ কিংবা ১১ ডিসেম্বর থেকে ঢাকাবাসী পেতে শুরু করল আরেক আনন্দময় ধ্বনি। ভারী কামানের গোলাবর্ষণের গুড়ুম গুড়ুম শব্দ জানান দেয় সম্মুখযুদ্ধও চলে এসেছে শহরের কাছাকাছি। সেই সঙ্গে চলছিল পাকিস্তানি সেনাপ্রধানদের আস্ফাালন; ‘ক্র্যাশ ইন্ডিয়া’ স্লোগান তুলে পাকিস্তানপন্থীদের মিছিলও অনুষ্ঠিত হয়ে গেল শহরে। জেনারেল নিয়াজি বিদেশি সাংবাদিকদের ডেকে জানালেন, তাঁর শবদেহের ওপর দিয়ে ট্যাংক চালিয়ে ভারতীয় বাহিনীকে ঢুকতে হবে ঢাকায়, ‘ফোর্ট্রেস ঢাকা’ পরাভূত করার শক্তি কারও নেই।
শহরবাসীর বুঝতে বাকি ছিল না, শুরু হতে যাচ্ছে সেই চূড়ান্ত ‘ব্যাটল অব ঢাকা’। এমনিতেই ঢাকা শহর ছিল বিরান, এবার শুরু হলো শহর ত্যাগের আরেক পালা। রাস্তাঘাটে মানুষের দেখা বিশেষ মেলে না। পাশাপাশি নানা দুর্লক্ষণও দেখা দিচ্ছিল—অবাঙালি বেসামরিকজনের হাতে তুলে দেওয়া হয়েছিল অস্ত্র, প্রকাশ্যে সেসব নিয়ে ঘুরতে কসুর ছিল না তাদের। একদিন দেখলাম অবাক করা দৃশ্য, আকাশে যুদ্ধবিমান দেখা দিতেই রেসকোর্সের রাস্তায় অবাঙালি মোটরসাইকেল-আরোহী দ্রুত থেমে পকেট থেকে পিস্তল বের করে গুলি ছুড়তে থাকে আকাশের দিকে। আহাম্মক বটে, তবে সেই নির্বোধের হাতে আছে অস্ত্র এবং তার যথেচ্ছ ব্যবহারে পিছপা নয় মোটেও। এমনই দুর্লক্ষণ আরও বড়ভাবে দেখা দিল, যখন গভীর রাতে নিচু দিয়ে উড়ে চলা প্রপেলারচালিত টাইগার মথ বিমান ওড়ার শব্দে বিস্ময়ে সচকিত হয়ে উঠল শহরবাসী। প্রতি রাতে এমনি করে বিমান থেকে বোমা ফেলা হয়েছিল লোকালয়ে, চরম জঘন্য কাজ করে পাকিস্তানিরা দেখাতে চেয়েছিল ভারতীয় বিমান হামলায় মৃত্যুবরণ করছে সাধারণ মানুষ। একদিন এই বোমা বিস্ফোরিত হলো তেজগাঁওয়ের এক এতিমখানায়, ছিন্নভিন্ন হয়ে গেল অনেক শিশুর দেহ।
১৬ ডিসেম্বর সকাল থেকে কীভাবে যেন মুখে মুখে ছড়িয়ে পড়েছিল বার্তা, পাকিস্তানি বাহিনী আত্মসমর্পণ করতে চলেছে। কেউ তখনো বিশেষ জানে না, জেনারেল নাগরার বাহিনী মুক্তিসেনাদের সঙ্গে নিয়ে পৌঁছে গেছে মিরপুরের তুরাগতীরে, ব্রিগেডিয়ার জামশেদ তাঁকে অভ্যর্থনা জানিয়ে নিয়ে গেছেন ক্যান্টনমেন্টে। দুপুর নাগাদ প্রথম দেখা মিলল ভারতীয় সেনাদের তৎকালীন হোটেল ইন্টারকন্টিনেন্টাল তথা বর্তমান শেরাটন হোটেলের সামনে, যে স্থান ঘোষিত হয়েছিল রেডক্রসের মুক্ত এলাকা হিসেবে। দেখতে দেখতে মানুষ বের হয়ে আসতে শুরু করে বাড়িঘর থেকে। রাস্তাজুড়ে দেখা যাচ্ছে আরেক অভিনব দৃশ্য—অস্ত্র নামিয়ে ধরে মাথা নিচু করে ক্যান্টনমেন্টের দিকে হেঁটে চলেছে হাজারে হাজারে পাকিস্তানি সেনা, কখনো বা তারা চলছে ট্রাকে গাদাগাদি করে; তাদের অস্ত্র তখনো উঁচিয়ে ধরা, চোখ রক্তলাল।
সাধারণ মানুষ অবরুদ্ধ আবেগ নিয়ে তাদের দেখছিল। তখনো যুদ্ধের শেষ হয়নি, বাঁধভাঙা আবেগে তারা ফেটে পড়তে পারেনি, মাঝেমধ্যে বেধে যাচ্ছিল সংঘাত। যেমন ঘটেছিল ইন্টারকন্টিনেন্টাল হোটেলের সামনে; পাকিস্তানি বাহিনীর একটি দল হঠাৎ আক্রমণ করে বেসামরিক নাগরিকদের, সঙ্গে সঙ্গে আসে ভারতীয় বাহিনীর দাঁতভাঙা জবাব, কিন্তু ততক্ষণে ঝরে পড়েছে কতক সাধারণ নাগরিকের প্রাণ।
আমার বিজয় দিবস ছিল ভিন্নতর। অগ্রজপ্রতিম সৈয়দ শরফুল আনামের গাড়িতে করে ছুটে ফিরছিলাম ইতিউতি, নানা জায়গার খবর সংগ্রহ করে ভাগ করে নিতে হবে সহকর্মীদের সঙ্গে। ডেমরার শীতলক্ষ্যাপারের যুদ্ধাবস্থান থেকে ফিরে আসা পাকিস্তানি বাহিনীর অবস্থা দেখে বুঝতে বাকি ছিল না যুদ্ধের কোন পরিণতি ঘটছে। গভর্নর হাউসে কোনো প্রহরী নেই, দ্বার অবারিত, বিমান হামলায় দরবার হলের ছত্রখান অবস্থা জানান দিয়েছিল পাকিস্তানি প্রশাসন তছনছ হওয়ার বাস্তবতা। আমরা রেসকোর্সের ময়দানে পৌঁছাতে পারিনি সময়মতো; পরে যখন তেজগাঁও বিমানবন্দরে যাই, তখন যৌথ বাহিনীর নেতাদের নিয়ে হেলিকপ্টার উড়াল দিয়েছে আকাশে। তাঁদের বিদায় জানিয়ে টারমাকে অপেক্ষা করছিলেন মেজর হায়দার; সেই প্রথম এবং বোধ করি শেষ তাঁর সঙ্গে সাক্ষাৎ, হাত মিলিয়ে যেন পেলাম মুক্তির স্বাদ।
তবে মুক্তির আলোয় সত্যিকারভাবে স্নাত হলাম পরদিন ১৭ ডিসেম্বর, যখন আমাদের গেরিলা দলের সদস্যরা ঢুকল শহরে। আমরা ইতিমধ্যে প্রস্তুতি নিয়েছিলাম শহীদ মিনারে নাগরিক সমাবেশের। গেরিলা দল যখন এল সেখানে, সুফিয়া কামালও হাজির হয়েছিলেন রিকশায় একজন সঙ্গী নিয়ে। যোদ্ধাদলের সদস্য মাহবুব জামানকে কাছে টেনে আমি জানতে চাইলাম, আজাদ কি সত্যি নেই! তার জবাবে আমি সেই প্রথম নিশ্চিত হলাম, সহযোদ্ধা নিজামউদ্দিন আজাদ হারিয়ে গেছেন। আমাদের বিজয়ের সঙ্গে জড়িয়ে আছে কত অযুত মানুষের হারিয়ে যাওয়ার বেদনা! মাথায় ভর করে কত কত মানুষের মুখ! ততক্ষণে ভাঙা শহীদ মিনারে উঠে দাঁড়িয়েছেন সুফিয়া কামাল; তিনি কথা বলতে শুরু করেছেন, তাঁর কণ্ঠ রুদ্ধ হয়ে আসছে আর আমাদের সবার চোখ বেয়ে নামছে অশ্রুর ঢল।


১৯ মার্চ ২০১১, ঢাকা
আমি প্লেনে ঢোকামাত্রই ইঞ্জিন স্টার্ট দিল। আমরা দমদম বিমানবন্দর থেকে আগরতলা বিমানবন্দরে উপস্থিত হই। সেখানে আমরা বিমান পরিবর্তন করে সাত-আটটি হেলিকপ্টারযোগে রওনা দিই ঢাকার দিকে। আনুমানিক প্রায় সোয়া তিনটার সময় ঢাকা বিমানবন্দরে অবতরণ করি। অবতরণ করার পর পাকিস্তানি দখলদার বাহিনীর জেনারেল নিয়াজি এবং কয়েকজন উচ্চপদস্থ সামরিক কর্মচারী অভ্যর্থনা জানান জেনারেল অরোরা ও আমাকে। বিমানবন্দরে মাঝারি ধরনের ভিড় ছিল তখন। বিমানবন্দর থেকে আমরা জিপে করে রমনা রেসকোর্সে উপস্থিত হই। রাস্তার দুই ধারে ও রাস্তার মাঝখানের আইল্যান্ডের ওপর বহু মানুষ হাত তুলে এবং নানা প্রকার স্লোগান দিয়ে স্বাগত জানান আমাদের।
রেসকোর্সে এসে পৌঁছানোর কিছুক্ষণের ভেতরেই একটি মাঝারি ধরনের সমাবেশ বিশাল জনসমাবেশে পরিণত হয়। সেই ময়দানে আনুমানিক বিকেল চারটায় জেনারেল নিয়াজি তাঁর দখলদার বাহিনীসহ আত্মসমর্পণ করেন। আনুষ্ঠানিকতায় একটু ত্রুটি থেকে গিয়েছিল, যেটি জেনারেল নিয়াজি ও জেনারেল অরোরাকে স্মরণ করিয়ে দেয়। সেটি হচ্ছে, জেনারেল নিয়াজির ব্যক্তিগত অস্ত্র খুলে মিত্রবাহিনীর কাছে তুলে দেওয়া। এটিও সম্পন্ন করা হয়। এরপর জেনারেল নিয়াজি ও পাকিস্তানি উচ্চপদস্থ কর্মচারীদের কঠোর নিরাপত্তার মধ্যে মাঠ থেকে বের করে নিয়ে যাওয়া হয়। এর কিছুক্ষণ পর আমরা আবার বিমানবন্দরে ফিরে যাই। প্রায় সন্ধ্যার কিছুক্ষণ পরপরই ঢাকা বিমানবন্দর থেকে হেলিকপ্টারে রওনা হয়ে আগরতলায় পৌঁছাই। আমরা যে বিমানটিতে কলকাতা থেকে এসেছিলাম, সেই বিমানে করে কলকাতায় ফিরে যাই।
আমি যখন ঢাকা বিমানবন্দরে অবতরণ করি, তখন আমার একটিমাত্র অনুভূতিই ছিল। সেটি কোনো ব্যক্তিগত গৌরবের বা অর্জনের নয়, আল্লাহ তায়ালার প্রতি অসীম কৃতজ্ঞতার, যে আমি স্পর্শ করতে পেরেছি আমার স্বাধীন দেশের মাটি। আমরা যখন রমনা ময়দানের দিকে যেতে থাকি, তখন আমরা রাস্তার দুই পাশের বহু মানুষকে আক্ষরিক অর্থেই মুক্তির আনন্দে আকুলভাবে কাঁদতে দেখেছি। তাদের মুখে যে অভিব্যক্তি ছিল, সেটি মুক্তির। একটি আতঙ্কিত অবস্থা থেকে একটি নিশ্চিত অবস্থায় উত্তরণের। রমনা রেসকোর্স ময়দানে অসংখ্য লোকের সঙ্গে আমাকে কোলাকুলি করতে হয়েছে। এর মধ্যেও ছিল মানুষের অনাবিল আনন্দ এবং স্বস্তির অভিব্যক্তি। বেশ কজন আমাকে সেদিন বলেছেন, ‘আজ রাত থেকে আমি নিশ্চিন্তে ঘুমোব।’
ভোরের কাগজ, ১৬ ডিসেম্বর ১৯৯৩
আমাদের ব্যবস্থা অনুযায়ী নিয়াজিকে ঢাকা এয়ারপোর্টে আমার আগমনের জন্য অপেক্ষা করতে বলা হলো এবং সেখানেই আত্মসমর্পণ কাগজে সই করার ব্যবস্থা করা হয়। আমি এই প্রস্তাবটি নাকচ করে দিলাম। আমি বললাম, এটি একটি ঐতিহাসিক ঘটনা। এটা যত বেশি সম্ভব লোকের সামনে অনুষ্ঠান করা উচিত। আমি ঢাকার রেসকোর্স ময়দানকে ভেন্যু হিসেবে পছন্দ করলাম।
১৬ ডিসেম্বর নয়টার সময় আমি নিয়াজির কাছ থেকে একটি মেসেজ পেলাম যে ঢাকার ওপর বোমাবর্ষণ যেন ওই দিন তিনটা পর্যন্ত স্থগিত রাখা হয় এবং একজন স্টাফ অফিসারকে যেন ঢাকায় পাঠানো হয় আত্মসমর্পণের বিষয়াদি চূড়ান্ত করার জন্য। আমি তখন স্টাফ অফিসারদের নিয়ে কনফারেন্স করছিলাম। আমি অফিসারদের বললাম, বন্ধুরা, যুদ্ধ শেষ হয়ে গেছে, আমরা জিতে গেছি। ...আমি দিল্লিতে ফোন করে জেনারেল মানেকশকে সবকিছু জানালাম। আমরা তাড়াতাড়ি আত্মসমর্পণের শর্তাবলির একটি খসড়া তৈরি করলাম এবং টেলেক্স করে দিল্লিতে পাঠালাম তা অনুমোদনের জন্য।...
আমার পরবর্তী সমস্যা ছিল, কীভাবে ঢাকায় পৌঁছাব। ঢাকার এয়ারপোর্ট বোমাবর্ষণে ক্ষত-বিক্ষত, এমনকি ক্ষুদ্রাকার প্লেন নিয়েও অবতরণ সম্ভব ছিল না। যাক, আমি আকাশপথে আগরতলা যাওয়ার সিদ্ধান্ত নিলাম। আমার সঙ্গে নিলাম আমাদের নেভি এবং এয়ারফোর্স কমান্ডার, ভাইস অ্যাডমিরাল কৃষ্ণণ ও এয়ার মার্শাল দেওয়ান, আমার স্ত্রী এবং একজন বাংলাদেশি ফৌজ। হেডকোয়ার্টারের প্রতিনিধি দুর্ভাগ্যবশত কর্নেল ওসমানী তখন হেডকোয়ার্টারের বাইরে ছিলেন।
ঢাকা এয়ারপোর্টে জেনারেল নিয়াজি ও জেনারেল জ্যাকব আমাদের জন্য অপেক্ষা করছিলেন। ...একজন সাংবাদিক সরাসরি জিজ্ঞেস করলেন, নিয়াজির সঙ্গে আত্মসমর্পণের শর্তাবলি নিয়ে কোনো অসুবিধা হয়েছিল কি না। আমি সকৌতুকে জবাব দিলাম, না, তারা আমাকে একটি শব্দও পরিবর্তন করার সুযোগ দেয়নি।...
আত্মসমর্পণ অনুষ্ঠান যথারীতি রমনা রেসকোর্স ময়দানে অনুষ্ঠিত হলো। বিপুলসংখ্যক জনতা এই আকর্ষণীয় অনুষ্ঠান দেখল। বেশ কিছু মহিলাও উপস্থিত ছিলেন। আমার স্ত্রীকে জানানো হলো, বহুদিন পর এই প্রথমবার মহিলারা বাইরে আসতে সাহস করলেন। জেনারেল নিয়াজি আত্মসমর্পণ দলিলের শর্তগুলো পড়ে দস্তখত করলেন, আমিও দস্তখত করলাম। এরপর তিনি উঠে দাঁড়ালেন এবং তাঁর পিস্তল থেকে সবগুলো তাজা গুলি বের করে পিস্তলটি আমার হাতে সমর্পণ করলেন।
ভোরের কাগজ, ১৬ ডিসেম্বর ১৯৯৫
জেনারেল নিয়াজির অফিসে প্রবেশ করে যে দৃশ্য দেখলাম, তা আমাকে ভীতবিহ্বল করে তুলল। জেনারেল নিয়াজি তাঁর চেয়ারে বসে আছেন, তাঁর সামনে জেনারেল নাগরা রয়েছেন এবং একজন জেনারেলের পোশাকে রয়েছেন মুক্তিবাহিনীর টাইগার সিদ্দিকীও। নিয়াজি খুব আমুদে মেজাজে ছিলেন এবং তিনি উর্দু কবিতার শ্লোক আবৃত্তি করছিলেন। ...নাগরা যেহেতু নিয়াজির চেয়ে বেশি শিক্ষিত ছিলেন, নিয়াজি তাই পাঞ্জাবিতে রসিকতা করতে শুরু করলেন। নিয়াজি তাঁর আগের চরিত্রে ফিরে গিয়েছিলেন। ১০ দিন ধরে তিনি ভগ্নহূদয়, গোমড়া ও শান্ত ছিলেন। কিন্তু এখন মনে হলো, সব চাপ নেমে গেছে। আমার মতে, তিনি অত্যন্ত লজ্জাকর রীতিতে আচরণ করছিলেন। শত্রুর সঙ্গে যখন আত্মসমর্পণের শর্তাবলি নিয়ে আলোচনা করতে হবে, তখন তাঁর গম্ভীর ও সম্মানিত ব্যক্তির মতো থাকা প্রয়োজন ছিল। পরিবর্তে তিনি অমার্জিত ও উল্লাসময় আচরণ করছিলেন—ভারতীয়দের বলছিলেন অশ্লীল রসিকতার গল্প, যেন তারা তাঁর হারানো অন্তরঙ্গ বন্ধু ছিল।
ব্রিগেডিয়ার সিদ্দিকী ও একজন শিখ কর্নেল ঘরের মাঝখানে দাঁড়িয়ে কোনো বিষয়ে আলোচনা করছিলেন। আমি বসার পর আমার হাতে একটি কাগজ দিয়ে বকর বললেন, ‘এগুলো আত্মসমর্পণের শর্ত।’ আমি সেটা পড়লাম এবং দেখলাম, যে বাহিনীর কাছে পাকিস্তান আর্মিকে আত্মসমর্পণ করতে হবে, সেখানে ভারতীয় সেনাবাহিনীর সঙ্গে মুক্তিবাহিনীকেও অন্তর্ভুক্ত করা হয়েছে। আমি বকরকে বললাম, ‘এটা আমার কাছে গ্রহণযোগ্য নয়। আমরা আত্মসমর্পণ করছি না, আমরা আলোচনা করছি। ঘটনা যা-ই হোক না কেন, দয়া করে মুক্তিবাহিনী শব্দ দুটি মুছে ফেলুন।’ এ সময় পাইপ মুখে নিয়ে জেনারেল জ্যাকব প্রবেশ করলেন এবং বললেন, ‘এটা এভাবেই দিল্লি থেকে এসেছে। আপনি এটা মেনে নিন অথবা ছেড়ে দিন।’ আমি বললাম, ‘এটা কমান্ডারের ব্যাপার, তিনি সিদ্ধান্ত নেবেন।’ নিয়াজি আত্মসমর্পণের শর্তাবলি অনুমোদন করে মাথা নাড়ালেন।


অ্যাডমিরাল শরীফ ও আমি উঠে দাঁড়ালাম এবং বাইরে চলে এলাম। আমরা লক্ষ করলাম, ভারতীয়রা কিছু চেয়ার ও একটি টেবিলের খোঁজ করছে। আমরা বুঝলাম, তারা কোনো অনুষ্ঠান আয়োজন করতে চাচ্ছে। আমরা দুজনই নিয়াজির কাছে গেলাম এবং তাঁকে বললাম যে ভারতীয়রা একটি আত্মসমর্পণ অনুষ্ঠানের প্রস্তুতি নিচ্ছে।
বাংলাদেশের জন্ম, অনুবাদ: মুনতাসীর মামুন, ইউপিএল
লক্ষ্মী বউটিকে আমি আজ আর কোথাও দেখি না,
হাঁটি হাঁটি শিশুটিকে কোথাও দেখি না;
কতগুলি রাজহাঁস দেখি,
নরম শরীর ভরা রাজহাঁস দেখি
কতগুলি মুখস্থ মানুষ দেখি, বউটিকে কোথাও দেখি না
শিশুটিকে কোথাও দেখি না।

তবে কি বউটি রাজহাঁস
তবে কি শিশুটি আজ সবুজ মাঠের সূর্য, সবুজ আকাশ?

অনেক যুদ্ধ গেল
অনেক রক্ত গেল
শিমুল তুলোর মতো সোনা-রুপো ছড়াল বাতাস।

ছোট ভাইটিকে আমি কোথাও দেখি না,
নরম নোলকপরা বোনটিকে আজ আর কোথাও দেখি না।

কেবল পতাকা দেখি,
কেবল পতাকা দেখি,
স্বাধীনতা দেখি!

তবে কি আমার ভাই আজ ওই স্বাধীন পতাকা?
তবে কি আমার বোন তিমিরের বেদিতে উৎসব?

মুক্তিযুদ্ধের কবিতা

