
ওর বয়স যখন ১৯, তখন আমাদের বিয়ে হয়। বিয়ের পরে একদিন দিলীপ কুমার ও বৈজয়ন্তীমালা অভিনীত ছবি দেখাতে নিয়ে গেল আমাকে। ছবির একটি দৃশ্যে দেখা যায়, দিলীপ কুমার যাচ্ছেন বৈজয়ন্তীমালার কাছে। এ খবর শুনে বৈজয়ন্তীমালা যে কী খুশি, সেই দৃশ্যটির কথা আমি কোনোদিন ভুলব না। ছবি দেখা শেষ করে আমি বললাম, ‘এ রকম করে যদি তুমি আমার কাছে আসতে পারতে বা এমন অভিনয় করতে, খুবই খুশি হতাম।’ সেদিন রাজ্জাক সাহেব শুধু হাসল।
এরপর একদিন হঠাৎ করেই বলল, ও কলকাতা ছেড়ে পূর্ব পাকিস্তানে চলে যাবে। আমার বাবা এ কথা শুনে রাজ্জাককে ডেকে বললেন, ‘তুমি আমার মেয়েটাকে এভাবে নিয়ে যাবে? যাওয়ার কী দরকার?’ তখন বাপ্পার বয়স মাত্র আট মাস। বাবার কথা শুনে রাজ্জাক সাহেব বললেন, ‘ঠিক আছে আপনি আপনার মেয়েকে রেখে দিন। আমি আমার ছেলেকে নিয়ে চলে যাব।’ আমার বাবা তখন বললেন, ‘না। তুমি যা চাইছ, তা-ই করো। তুমি যেখানে থাকবে, আমার মেয়েও সেখানে থাকবে।’
চলে এলাম নতুন দেশে, নতুন জায়গায়। রাজ্জাক সাহেব সারা দিন শুধু কাজের জন্য ছুটে বেড়ায়। আমি দেখেছি যে কীভাবে একজন মানুষ জীবন ও জীবিকার জন্য ছুটে বেরিয়েছে। এমনও দিন গেছে, তিন দিন, চার দিন মানুষটার কোনো খবরও নেই। তারপর একদিন এসে হাজির। দুই দিন থেকেই আবার চলে যেত। আমি ওকে কিছুই বলতাম না। কারণ, আমি চাইছিলাম, ও প্রতিষ্ঠিত হোক। একদিন এসে বলল, ‘আমি যদি সিনেমায় কাজ করি, তাহলে তুমি আপত্তি করবে না তো?’
আমি বললাম, ‘কেন আপত্তি করব? আমি তো চাই, তুমি ভালো কিছু করো।’ ও কাজ শুরু করল। একটার পর একটা ছবি। একদিন বলল, ‘দেখো, তোমার সহযোগিতা না থাকলে আমি রাজ্জাক হতে পারতাম না।’ কথাটা আমার খুবই ভালো লাগল।
রাজ্জাকের নাম তখন সবার মুখে মুখে। একদিন বললাম, তোমার সিনেমা দেখব। আমাকে নিয়ে আগুন নিয়ে খেলা ছবিটি দেখতে গেল, সিনেমা হলে। ছবি দেখে আমার চোখ ভিজে আসে। পরে বললাম, ‘কিছু কিছু জায়গায় তুমি আরও ভালো করতে পারতে।’ আমার সমালোচনাগুলো ভালোভাবেই নিল। রাজ্জাকের জনপ্রিয়তা তখন ভীষণ। একদিন শুটিং দেখতে নিয়ে গেল আমাকে। আমি বসে আছি। একজন এসে বলল, ‘ভাবি, নায়িকাকে যেভাবে রাজ্জাক জড়িয়ে ধরছে, এটাতে আবার কিছু মনে করবেন না।’ আমি উল্টো বললাম, আমার মনে এমন প্রশ্ন কি এসেছে? এটা তার কাজেরই অংশ। আমি যদি সে রকম কিছু মনে করি, তাহলে তো ও এই মাধ্যমে কাজই করতে পারবে না।
এ তো গেল কাজের কথা। এবার ব্যক্তিজীবন নিয়ে দুটি কথা বলি। আমার বিয়ের পর থেকে এখন পর্যন্ত আমরা এক দিনও কথা বন্ধ রাখিনি। ঝগড়াঝাটি হয়েছে বলে মনে হয় না। তবে কোনো কারণে যদি দেখেছি যে রাজ্জাকের মুখটা ভার, আমি সঙ্গে সঙ্গে গিয়ে হেসে বলেছি, ও কী তোমার মুখটা এত ব্যাজার কেন? রাজ্জাক হেসে দিয়েছে।
মানুষটার সঙ্গে আমি ৫০ বছরের বেশি সময় ধরে আছি। কোনো দিন দেখিনি যে সে অন্যের অমঙ্গল চেয়েছে। যদি কখনো শুনেছে যে কেউ তাকে মন্দ বলেছে, তবে সে হেসেছে। নিজের মধ্যে কোনো কষ্ট ধরে রাখত না। তাকে আমি প্রতিহিংসাপরায়ণ হতে দেখিনি। শুধু বলত, ‘লক্ষ্মী, যে আমাকে মন্দ বলেছে, সে-ই একদিন আমাকে ভালো বলবে।’ হয়েছেও তা-ই।
আমার এখন তিন ছেলে, দুই মেয়ে। এক মেয়ে মারা গেছে। তিন ছেলের মধ্যে বাপ্পার সঙ্গে ওর বাবার দূরত্ব আছে। বাপ্পা কখনোই ওর বাবার কাছে কিছু চাইত না। এখনও মুখ ফুটে নিজের কোনো কথা বলে না। ছোট ভাই সম্রাট ওদের দুজনেরই দূত। ছোট ছেলেটার সঙ্গে বাবার খুবই ভাব। বাপ্পার মতো হয়েছে আমার ছোট মেয়ে ময়নাও।
রাজ্জাক যেমন রুপালি পর্দায় নিজেকে অনন্য এক স্থানে নিয়ে গেছে, তেমনি ভাবে তার ছেলে-মেয়েরাও তার বাবার আদর্শেই বড় হয়েছে। এটা আমার অনেক বড় পাওয়া। আমরা এখনো একান্নবর্তী পরিবার। তিন ছেলের বউ রাজ্জাকের কাছে যেন তিন মেয়ে। রাজ্জাক আসলে সব দিক থেকেই ভাগ্যবান একজন মানুষ। পেয়েছে মনের মতো ছেলেমেয়ে, পেয়েছে মনের মতো ছেলের বউ। এ কথা বললে সে বলে, ‘পেয়েছি আমি আমার লক্ষ্মীকে।’ রাজ্জাক বেঁচে থাকুক আরও অনেক অনেক বছর—এই শুভকামনাই করি।
পাঠকের মন্তব্য
    যৌথপরিবারে আছেন জেনে খুব খুশি হলাম। আমাদের সব পরিবারগুলি যদি এমন হতো।
২০১২.০১.২৬ ১০:৫৯
    বাংলা সিনেমাটা যদি আগের মত করে ধারাবাহিক ভাবে উন্নতি করতে পারত, আমরা দেখতে পারতাম এই রাজ্জাক আজ অনেক উপরের একজন সম্মানিত ব্যাক্তি, যেমন- ভারতের দিলীপ কুমার বা অমিতাভ ব্চ্চন। এখনো তিনি সম্মানিত ও শ্রদ্ধেয়, তবে সেই জৌলুষটা থেকে উনি বঞ্চিত। 
রংবাজ ছবিতে কবরী ও রাজ্জাক
বদলে যাও, বদলে দাও—এ কথাটির সঙ্গে তাল মিলিয়ে বলতে চাই, সময়ের সঙ্গে অনেক কিছু বদলে যায়। ‘আমার নায়ক’ নামে একটা অনুষ্ঠান করেছিলাম চ্যানেল ওয়ানে। আমার চলচ্চিত্রের গুরু শ্রীসুভাষ দত্ত (দাদা) থেকে শুরু করে যতজন আমার নায়ক ছিলেন, সবাই এই অনুষ্ঠানে আমার আমন্ত্রণে এসেছিলেন, কিন্তু আমার দুর্ভাগ্য, একমাত্র রাজ্জাক সাহেব আসেননি অথবা আসতে পারেননি। আমার চলচ্চিত্রজীবনে তাঁর সঙ্গে অসংখ্য ছবি করেছি। তখন কতই বা বয়স! ঝগড়া, খুনসুটি হয়নি কোনোদিন, এ কথা বলতে পারব না। তার পরও ভালো লাগা বলে কথা।
ছোটবেলার চড়ুইভাতির মতো মজা হতো শুটিংয়ে। আমি কোনোদিনই হিসাব করে চলতাম না। তেমনি শুটিংয়েও মজা করতে পেরেছি। খাওয়াদাওয়া, অভিনয়—সবকিছুর মধ্যে সহশিল্পীদের সঙ্গে আন্তরিকতা আমাকে প্রতিবারই নতুন করে বাঁচার অনুপ্রেরণা দিয়েছে। কী পেলাম, কী পাইনি—তার হিসাব করার সময় ছিল না। দেখতে দেখতে অনেক বছর গড়িয়েছে। রাজ্জাক সাহেব ৭১ বছরে পা দিলেন (তাই কি!)। আমার কিন্তু মনে পড়ে না, আমার কত বয়স হয়েছে। এখনো আমি তেমনটি রয়েছি মনেপ্রাণে, আগের মতো। শিল্পী শাহাবুদ্দিন তীব্র প্রাণশক্তিতে ভরপুর মুক্তিযোদ্ধাদের যেভাবে আঁকেন, আমি এখনো সেভাবেই উচ্ছ্বসিত হই, নিজের মধ্যে তেমনটিই অনুভব করি। যা-ই হোক, রাজ্জাক সাহেবকে প্রথম দেখা থেকে শুরু করে যত দিন একসঙ্গে অভিনয় করেছি, তত দিনই দাপটের সঙ্গে জুটি হিসেবে অভিনয় করেছি। আমাদের দুজনের পর্দা-জুটিকে অনেকেই ভারতের পশ্চিমবঙ্গের সুচিত্রা-উত্তমের সঙ্গে তুলনা করেন। আজও ষাটের দশকের জুটিদের দেখে নতুন প্রজন্মের মানুষ উচ্ছ্বসিত হয়। তখনকার কবরী-রাজ্জাকের সাফল্য আন্তরিকভাবে অভিনয়শৈলীর ফসল।
যে কথা দিয়ে শুরু করেছিলাম। ‘বদলে যাও বদলে দাও’-এর কথা বলছিলাম। আমরা যার যার মতো সবাই বদলে গেছি। আমি চলচ্চিত্রের কবরী হয়েছি, আয়না ছবির পরিচালক হয়েছি। সমাজসেবাতে যুুক্ত হয়েছি। মুক্তিযুদ্ধে অংশগ্রহণ করেছি, সংসদ সদস্য হয়ে গুরুদায়িত্ব পালন করছি। রাজ্জাক সাহেবও পরিচালক হয়েছেন। এখনো যুক্ত আছেন চলচ্চিত্রজগতের সঙ্গে। বদলে গেছে আমাদের সেই সময়ের চলচ্চিত্র-পরিবার। সুখে-দুঃখে কেউ কি এখন আর একে অন্যের পাশে দাঁড়ায়? এতটা বছর পর চলচ্চিত্রজগতের একজন শিল্পী প্রথমবারের মতো সাংসদের গুরুদায়িত্ব পেয়েছি, কিন্তু নির্বাচনী প্রচারণা চালানোর সময় অনেকেই জিজ্ঞাসা করেছেন, আপনার পর্দার জুটি কই? রাজ্জাক সাহেব আসেননি। হয়তো অন্যকাজে ব্যস্ত ছিলেন। রাজ্জাক সাহেবের ৭০তম বয়সের জন্মদিনে এই লেখাটি তাঁকে উপহার দিলাম। তাঁর শতায়ু কামনায়—
আমি
চলচ্চিত্রের কবরী।
রাজ্জাক ছোট থেকে বড় হয়েছেন। ছোট ছোট চরিত্র দিয়েই তাঁর অভিনয় জীবনের শুরু। সেই কলেজের ছাত্র থাকার সময় কোলকাতায় রতন পাল বাঙালি নামে একটি ছবিতে অভিনয় করেছিলেন। ১৯৫৯ সালে বম্বে ফিল্মালয় ইনস্টিটিউটে ভর্তি হন। এরপর আবার কলকাতায় পংকতিলক ও শিলালিপি ছবিতে অভিনয় করেন। ১৯৬৪ সালে তিনি সস্ত্রীক ঢাকায় আসেন। কামাল আহমেদের উজালা ছবিতে সহকারী পরিচালক হিসেবে কাজ শুরু করেন। দীর্ঘ পাঁচ দশক ধরে রাজ্জাক যে ছবিগুলোতে অভিনয় করেছেন, তা থেকে কিছু ছবির নাম উল্লেখ করা হলো পরিচালকের নাম ও মুক্তির সালসহ।


 আখেরি স্টেশন (সুরুর বারা বাঙ্কভি) ১৯৬৬
 ১৩ নং ফেকু ওস্তাগার লেন (বশীর হোসেন) ১৯৬৬
 কাগজের নৌকা ( সুভাষ দত্ত) ১৯৬৬
 বেহুলা (জহির রায়হান) ১৯৬৬
 আগুন নিয়ে খেলা (আমজাদ হোসেন/নূরুল হক) ১৯৬৭
 আনোয়ারা (জহির রায়হান) ১৯৬৭
 দুই ভাই (রহিম নেওয়াজ/নূরুল হক) ১৯৬৭
 নিশি হলো ভোর (নূর আলম জিকো) ১৯৬৮
 আবির্ভাব (সুভাষ দত্ত) ১৯৬৮
 এতটুকু আশা (নারায়ণ ঘোষ মিতা) ১৯৬৮
 সুয়োরাণী দুয়োরাণী (জহির রায়হান) ১৯৬৮
 মনের মতো বউ (রহিম নেওয়াজ) ১৯৬৯
 ময়নামতি (কাজী জহির) ১৯৬৯
 আগন্তুক (বাবুল চৌধুরী) ১৯৬৯
 নীল আকাশের নীচে (নারায়ণ ঘোষ মিতা) ১৯৬৯
 যে আগুনে পুড়ি (আমির হোসেন) ১৯৭০
 ক,খ,গ.ঘ.ঙ (নারায়ণ ঘোষ মিতা) ১৯৭০
 আঁকা বাকা (বাবুল চৌধুরী) ১৯৭০
 জীবন থেকে নেয়া (জহির রায়হান) ১৯৭০
 পীচ ঢালা পথ (এহতেশাম) ১৯৭০
 যোগ বিয়োগ (নূরুল হক বাচ্চু) ১৯৭০
 দর্পচুর্ণ (নজরুল ইসলাম) ১৯৭০
 মধুমিলন (কাজী জহির) ১৯৭০
 ঢেউয়ের পর ঢেউ (মোহসিন) ১৯৭০
 টাকা আনা পাই (বাবুল চৌধুরী) ১৯৭০
 কাঁচ কাটা হীরা (আব্দুল জব্বার খান (১৯৭০)
 দ্বীপ নেভে নাই (নারায়ণ ঘোষ মিতা) ১৯৭০
 স্বরলিপি (নজরুল ইসলাম) ১৯৭০
 নাচের পুতুল (অশোক ঘোষ) ১৯৭০
 স্মৃতিটুকু থাক (আলমগীর কুমকুম) ১৯৭০
 অশ্রু দিয়ে লেখা (কামাল আহমেদ) ১৯৭২
 এরাও মানুষ (নারায়ণ ঘোষ মিতা) ১৯৭২
 ওরা এগার জন (চাষী নজরুল ইসলাম) ১৯৭২
 ছন্দ হারিয়ে গেল (এস এম শফি) ১৯৭২
 অবুঝ মন (কাজী জহির) ১৯৭২
 রংবাজ (জহিরুল হক) ১৯৭৩
 ঝড়ের পাখি (সি বি জামান) ১৯৭৩
 আলোর মিছিল (নারায়ণ ঘোষ মিতা) ১৯৭৪
 ভুল যখন ভাঙল (রফিকুল বারী চৌধুরী) ১৯৭৪
 বেঈমান (রুহুল আমিন) ১৯৭৪
 পরিচয় (আািজজুর রহমান) ১৯৭৪
 অবাক পৃথিবী (মোস্তফা মেহমুদ) ১৯৭৪
 বাদী থেকে বেগম (মহসিন) ১৯৭৪
 সাধু শয়তান (মোহাম্মদ সাঈদ) ১৯৭৫
 আলো তুমি আলেয়া (দিলীপ সোম) ১৯৭৫
 অনেক প্রেম অনেক জ্বালা (নাজমুল হুদা মিন্টু) ১৯৭৫
 মায়ার বাঁধন (মুস্তাফিজ) ১৯৭৫
 গুণ্ডা (আলমগীর কুমকুম) ১৯৭৬
 আগুন (মোহসিন) ১৯৭৬
 অমর প্রেম (আজিজুর রহমান) ১৯৭৭
 অনন্ত প্রেম (রাজ্জাক) ১৯৭৭
 সোহাগ (সাইফুল আজম কাশেম) ১৯৭৮
 অগ্নিশিখা (আজিজুর রহমান) ১৯৭৮
 অশিক্ষিত (আজিজুর রহমান) ১৯৭৮
 জোকার (আজহারুল ইসলাম খান) ১৯৮০
 ছুটির ঘন্টা (আজিজুর রহমান) ১৯৮০
 আনারকলি (দিলীপ বিশ্বাস) ১৯৮০
 দুই পয়সার আলতা (আমজাদ হোসেন) ১৯৮২
 রাজা সাহেব (খসরু নোমান) ১৯৮২
 লালু ভুলু (কামাল আহমেদ) ১৯৮৩
 চন্দ্রনাথ (চাষী নজরুল ইসলাম) ১৯৮৪
 রাজলক্ষ্মী শ্রীকান্ত (বুলবুল আহমেদ) ১৯৮৭
 জামানা (জাকারিয়া হাবিব) ১৯৮৮
 রাম রহিম জন (সত্য সাহা) ১৯৮৯
 অন্ধ বিশ্বাস (মতিন রহমান) ১৯৯২
 সতীনের সংসার (জহিরুল হক) ১৯৯৪
 জজসাহেব (সামসুদ্দীন টগর ) ১৯৯৭
 বাবা কেন চাকর (রাজ্জাক) ১৯৯৭
 পৃথিবী তোমার আমার (বাদল খন্দকার) ১৯৯৮
 বাবা কেন আসামী (মমতাজুর রহমান আকবর) ২০০০
 মরণ নিয়ে খেলা (রাজ্জাক) ২০০১
 সমাজকে বদলে দাও (কাজী হায়াৎ) ২০০২
 বাপ বেটার লড়াই (এফ আই মানিক) ২০০৪
 পিতার আসন (এফ আই মানিক) ২০০৬
 এক টাকার বউ (পি এ কাজল) ২০০৮
 পিতামাতার আমানত (এফ আই মানিক) ২০০৮
 জমিদারবাড়ির মেয়ে (আজিজুর রহমান) ২০০৮
 মিয়াবাড়ির চাকর (শাহাদাত হোসেন লিটন) ২০০৯
 ভালোবাসার শেষ নেই (রেজা লতিফ) ২০০৯
 বাপ বড় না শ্বশুর বড় (শাহাদাত হোসেন লিটন) ২০১০
গ্রন্থণা করেছেন: সৌমিক হাসান


তিন বছর পর বের হচ্ছে ন্যান্সির দ্বিতীয় একক অ্যালবাম। ভালোবাসা দিবসে বাজারে আসছে তা। শ্রোতাদের ভালোবাসা, খ্যাতি নিজের জীবনের স্বপ্ন—এসব নিয়ে কথা হয় ন্যান্সির সঙ্গে।
প্রায় তিন বছর পর আসছে ন্যান্সির দ্বিতীয় অ্যালবাম। তা নিয়ে একগাদা প্রশ্ন গোছানোই ছিল। কিন্তু কম কথাতেই সারলেন ন্যান্সি, ‘অ্যালবামের ব্যাপারটা আমি একদম হাবিব ভাইয়ের ওপর ছেড়ে দিয়েছি। তিনি আমার রুচি বোঝেন, কোন গানটা আমার গলায় মানাবে, তিনিই ভালো জানেন। কাজেই অ্যালবাম নিয়ে আমার কোনো চিন্তা নেই। আটটা গান থাকছে। শ্রোতারা তাঁদের চেনা ন্যান্সিকেই পাবেন এতে। একটু সুফি ধাঁচের ডুয়েট গানও আছে। হাবিব ভাইয়ের সঙ্গে আছে আরেকটি ডুয়েট।’ ডেডলাইন মিউজিকের ব্যানারে আসা এই অ্যালবামটির নাম হাবিব ফিচারিং ন্যান্সি।
বরং উজ্জ্বল হয়ে উঠলেন ন্যান্সি তাঁর পরের পরিকল্পনার কথা বলতে গিয়ে। গান নয়, মানে এতটা বাণিজ্যিক ধরনের গান আর নয়। এসব ছেড়েছুড়ে সরে যেতে চান তিনি।
অন্তত ২০০ শতক জমি। তার মাঝে ছোট্ট একটা কুঁড়ে। আশপাশে বাগান। চালে উঠে যাবে লতানো লাউশাক। একটু দূরে ফলের বাগান। বাগানের মাঝে পুকুর। তাতে জাল ফেললেই উঠে আসবে বড় বড় মাছ। ভোরে পাখির ডাকের সঙ্গে পাল্লা দিয়ে ভেসে আসবে তাঁর রেওয়াজের আওয়াজ।
আর হয়তো বছর খানেক। তারপরই ন্যান্সি চলে যাবেন তাঁর স্বপ্নের এই জায়গায়; ঢাকা শহরের কোলাহল, কর্কশতা ফেলে।
‘নেত্রকোনায় আমাদের বাড়িটা ছিল এ রকম। সাভারেও অনেকটা এমন পরিবেশেই থেকেছি। একসময় ঢাকায় আসতেই হলো। কিন্তু মন টিকছে না। সব গুটিয়ে আর বছর খানেকের মধ্যেই চলে যেতে চাই ঢাকা থেকে। এখানকার এত চাপ আর ভালো লাগছে না,’ বললেন ন্যান্সি।
অ্যাপার্টমেন্টের বারান্দা দিয়ে আসছে দুপুরের নরম রোদ। মেয়ে রোদেলা খেলছে সেখানে। একঝলক সেদিকে তাকিয়ে ফোনটা বন্ধ করে ফেললেন ন্যান্সি, ‘ফোন ধরতে ভালো লাগে না। সবাই তো কোনো না কোনো কাজেই ফোন করে। এখানে আমার কোনো বন্ধু নেই। চারপাশটা এখন খুব কৃত্রিম। কেউ আসে না কথা বলতে, অথচ আমার বাসায় কী হচ্ছে, কে আসছে-যাচ্ছে তা নিয়ে কৌতূহল।’
ভক্তদের এত ভালোবাসাই কি চাপ হয়ে ছোট করে দিচ্ছে ন্যান্সির পরিধি? ‘এখন কোনো কিছু নিয়ে পরীক্ষা-নিরীক্ষা করতে ভয় লাগে। না জানি কে কী ভাবে। কেউ যদি বলে বসে, ও তো কিছুই পারে না। ভালোবাসা থেকেই কিন্তু জবাবদিহির ব্যাপারটাও চলে আসে। ইচ্ছে হয় নজরুলসংগীত করতে, সেমি ক্লাসিক্যাল ধাঁচের কোনো গান করতে। কিন্তু কে কী বলবে, সেই ভয়েই কিছু করা হচ্ছে না। গানের জগতে তো বেশিদিন হয়নি আমার। অনিচ্ছাতেই কোনো ভুল হয়ে গেলে কীভাবে সেটা সামলাব আমি?’
২০০৯-এ বেরিয়েছিল তাঁর প্রথম একক অ্যালবাম ভালবাসা অধরা। এই লম্বা বিরতি কি তবে প্রস্তুতির জন্যই? ‘আমি তো আরও আগেই অ্যালবাম করতে চেয়েছিলাম। প্রস্তাব পাচ্ছিলাম কই? একক অ্যালবাম বের করা যে কী কঠিন আমাদের দেশে!’
একের পর এক জনপ্রিয় গান, অনুষ্ঠানে আসার এত এত আমন্ত্রণ, শোকেস-ভর্তি নানা পুরস্কার—এসব ছেড়ে চলেই যাবেন ন্যান্সি? ‘আমাকে সত্যিই মানুষ ভালোবাসে? কই, আমি তো কিছু টের পাই না। সেদিন এক ফেসবুকের পাতায় দেখলাম, কে একজন মন্তব্য করেছে— ন্যান্সি তো সফটওয়্যার সিংগার। হাসব না কাঁদব বুঝিনি। সফটওয়্যার সিংগার কথাটার অর্থ বুঝে কি মন্তব্য করেছেন তিনি? আর গানের অনুষ্ঠান? আমাদের দেশে অনেকেই গান শুনতে আসে না, দেখতে আসে। আমি কেমন গান করি, সেটা জেনেই তো মানুষ আমাকে অনুষ্ঠানে নিয়ে যায়। তবে কেন শ্রোতাদের থেকে চিরকুট আসে নাচার জন্য? কেন অনুরোধ আসে ‘শিলা কি জওয়ানি’ গাওয়ার জন্য? ওসব গান ভালো না, তা বলছি না। কিন্তু আমি তো তেমন গান করি না। ডেকে নিয়ে গিয়ে তবে কেন এমন অনুরোধ?’
শহরটা হয়তো ছাড়বেন, কিন্তু গান ছাড়ছেন না ন্যান্সি। বরং আরও চর্চা, নিজেকে আরও ঝালাই করার পর্ব শুরু হচ্ছে ‘সুজিত মোস্তফার কাছে নজরুল আর উচ্চাঙ্গসংগীতের চর্চা করব,’ জানালেন তিনি।
কয়েকটা দিন ব্যস্ততাকে ছুটি দিয়েছেন। বাড়িতে বসে বই পড়ছেন প্রচুর, ‘সেবা প্রকাশনীর বইগুলো পড়ছি একটার পর একটা। বেশির ভাগই থ্রিলার। আর টিভি দেখছি। গানের প্রতিযোগিতাগুলো খুব মন দিয়ে দেখি। লাইভও দেখছি।’
গান ভালোলাগে না তা নয়, ইচ্চা করেই তা শুনি না, এক্টা সময় শুন্তাম, হলে থাকি, সেই সুবাদে না শুন্তে চাইলেও অনেক সময় গান কানে আসে, ...দিধা এভাবেই অবচেত্ন ভাবে শোনা এক্টা গান, বাংলা না হিনদি বেশ কিছু দিন পর টের পাই, আর শিলপী কে তারও পরে, টোন্ টা আসলেই মুগধ করে।
ন্যান্সি আপু, তোমার ভিউটা ও জেনে ভালোলাগ্লো, আমি অনেক বড় বড় মানুষ কে চিনি , তারা গান গেয়েছেন, তার মাঝেই খুজেছেন পমর আততার, খুজেছেন মানুষের মনের গভীরের আকুতি গুলো।
আমরা যারা মফরসল থেকে এখানে এসেছি, তাদের এই শহর কিভাবে ভালো লাগবে ! এই শহরের মনুষগুলো কি সারথ ছারা আর কিছু চিনে !!! তোমার সিধান্ত ১০০ ভাগ নিখুত ---চলে যাও এই শহর থেকে, আমরাও ছেরে দেবো.. 
অভিষেক বচ্চন বরাবরই বলে এসেছেন, বাবা অমিতাভ বচ্চন অভিনীত সব ছবির মধ্যে অগ্নিপথ তাঁর সবচেয়ে প্রিয় ছবি। সুযোগ পেলে বিজয় দীননাথ চৌহান চরিত্রে চেষ্টার শেষ বিন্দু দিয়ে কাজ করবেন বচ্চন জুনিয়র। কিন্তু ভাগ্যের লিখন, না যায় খণ্ডন! অভিষেকের বাল্যবন্ধু হূতিক রোশন যেখানে বরাবর পত্রিকা মারফত জানিয়েছিলেন, পুরোনো কোনো ক্ল্যাসিক ছবির রিমেকে তাঁর অরুচি; সেখানে প্রযোজক করন জোহর অভিষেক নয়, হূতিকের কাছেই ছুটে গিয়েছিলেন অগ্নিপথ রিমেকের প্রস্তাব নিয়ে। ভারত থেকে সুদূর স্পেন পর্যন্ত করন গিয়েছিলেন হূতিককে ছবির গল্প শোনাতে। কিন্তু হূতিক তো ’৯০ সালেই অমিতাভ বচ্চনের এ ছবিটি পরপর দুই শোতে মন্ত্রমুগ্ধের মতো গিলেছিলেন। তাঁর গল্প শোনার প্রয়োজন কী? মনে মনে করনকে ‘না’ বলার সম্পূর্ণ প্রস্তুতি নিয়ে ফেলেছিলেন হূতিক। কষ্ট পাচ্ছিলেন বেচারা করন। এত দূর ভ্রমণ করেছেন শুধু তাঁকে রাজি করানোর জন্য। হূতিক বুঝতে পারেন, ছবির প্লট এক হলেও অমিতাভ বচ্চনের বিজয় দীননাথ চৌহান আর নতুন বিজয় দীননাথ চৌহান সম্পূর্ণ ভিন্ন দুটি চরিত্র। এরপর হূতিক শুধু ছবিটি করতে রাজিই হননি, পারিশ্রমিকও এক ধাপে কমিয়ে ফেলেন। প্রযোজক করন জোহরের বাবা প্রয়াত যশ জোহর চেয়েছিলেন করন কোনো একদিন তাঁর এ প্রিয় ছবিটি রিমেক করুক। সেই ভালোবাসা, শ্রদ্ধা থেকেই হূতিক তাঁর পারিশ্রমিক ছাড় দিয়েছেন। অনেকেই জানেন না, অমিতাভ বচ্চন তাঁর বর্ণাঢ্য অভিনয় জীবনে মাত্র তিনবার সেরা অভিনেতার জাতীয় চলচ্চিত্র পুরস্কার পেয়েছেন; যার প্রথম পুরস্কারটি ছিল ’৯০-এ মুক্তি পাওয়া অগ্নিপথ-এর জন্য। বিভিন্ন সময় দর্শকধন্য হলেও বক্স অফিসে কিন্তু সে সময় ছবিটি মুখ থুবড়ে পড়ে ছিল। অগ্নিপথ-ব্র্যান্ডের পাগল ভক্ত করন জোহরের সহকারী করন মালহোত্রাকে পরিচালকের চেয়ারে বসিয়েছেন করন জোহর। অমিতাভ বচ্চনকে ছাড়িয়ে যাওয়া সম্ভব নয়। তাই হূতিকের বিজয় দীননাথকে নতুন ঢঙে উপস্থাপন করেছেন করন। মিঠুন চক্রবর্তীর চরিত্র বাদ দিয়ে নতুন একটি চরিত্র ঋষি কাপুরকে অন্তর্ভুক্ত করেছেন।
অগ্নিপথ-এর ট্রেলার মুক্তির পর ইউটিউবে এত হিট পড়েছে, যা সম্প্রতি অন্য কোনো ছবির ক্ষেত্রে দেখা যায়নি। হূতিক রোশন তো বটেই, তবে সবাইকে ছাপিয়ে আলোচনার কেন্দ্রবিন্দু হচ্ছেন ‘কাঞ্চা’ সঞ্জয় দত্ত। হূতিক নিজেই বলেন, ‘শুটিং করতে গিয়ে আমি নিজেই সঞ্জু স্যারকে দেখে ভয় পেয়েছি।’ পরিচালক করন মালহোত্রা কাঞ্চাকে দেখতে চেয়েছেন ন্যাড়া মাথার ভ্রুহীন একজন ভয়ংকর মানুষ হিসেবে। কিন্তু সঞ্জয় অন্য ছবির শুটিং থাকায় ন্যাড়া হতে রাজি হননি। বাধ্য হয়েই প্রযোজক করন জোহর এলএ থেকে নকল টাক এনে শুটিং শুরু করেন। কিন্তু অজপাড়াগাঁয়ে শুটিংয়ের সময় অতিরিক্ত গরমে সঞ্জয়ের টাক গলে পড়তে থাকে। বাধ্য হয়েই তৎক্ষণাৎ সঞ্জুবাবা সিদ্ধান্ত নেন, অন্য ছবিগুলোর শুটিং পিছিয়ে দেবেন। মুহূর্তেই মাথা কামিয়ে নতুন রূপে হাজির হন তিনি। হূতিক বলেন, গব্বর সিং, মোগাম্বোর পাশাপাশি আরও একটি নাম যুক্ত হতে যাচ্ছে—কাঞ্চা। এ ছবির জন্য সঞ্জু স্যারের পুরস্কার সুনিশ্চিত।’
এক যুগ আগে কহো না পেয়ার হ্যায় মুক্তির আগেই মিশন কাশ্মীর ছবিতে সঞ্জয়ের ছেলের চরিত্রে অভিনয় করেছিলেন হূতিক। তখন থেকেই সঞ্জুবাবাকে ‘স্যার’ সম্বোধন করেন ডুগ্গু ওরফে হূতিক। তিনি বলেন, ‘রিয়েলিটি শো জাস্ট ড্যান্সের শুটিং শেষ করে গ্রামে গিয়ে ব্যায়াম করার জন্য অত সময় পেতাম না। সঞ্জু স্যারই আমার দুরবস্থা চিন্তা করে সেখানে জিম তৈরি করে দেন। তাঁর নিজের বাবুর্চিদের দিয়ে আমার জন্য স্পেশাল খাবার অর্ডার করেছেন প্রতিদিন। যখন ক্লান্ত হয়ে যেতাম, তখন তাঁকে দেখেই অনুপ্রেরণা পেতাম, পঞ্চাশোর্ধ্ব বয়সেও তাঁর সে কী উদ্যম! অগ্নিপথ-এর ক্লাইমেক্স দৃশ্য ছিল আমার ক্যারিয়ারের সবচেয়ে কঠিনতম দৃশ্য। শরীরের সব কাপড় ছেঁড়া, সারা শরীরে রক্ত, প্রতিদিনই আঘাত পেয়েছি। রক্ত ঝরেছে। এভাবে টানা ২২ দিনে ক্লাইমেক্সের কাজ শেষ করেছি। তবে সঞ্জু স্যার না থাকলে কাজটা আরও কষ্টসাধ্য হতে পারত।’
অগ্নিপথ কোনো প্রেমের গল্প নয়। তবে ছবির নায়িকা প্রিয়াঙ্কা চোপড়াকে হূতিকের প্রাণশক্তি হিসেবে দেখানো হয়েছে। হূতিকের ভাষায়, ‘প্রিয়াঙ্কার “কালী” চরিত্রটি বেশ ছোট। তবে এ চরিত্রেই প্রিয়াঙ্কা সবাইকে কাঁদিয়ে ছাড়বে। আর ক্যাটরিনা কাইফ? ছবির আইটেম গান চিকনি চামেলি তো বাম্পার হিট!’ হূতিক বলেন, ‘অনেকেই বলেছিলেন ক্যাটরিনার সঙ্গে আমারও নাচ করা উচিত। আমিও তা-ই ভেবেছিলাম। কিন্তু মহড়ায় ক্যাটের মুদ্রা দেখে আমি অপলক চেয়ে ছিলাম। বলা যায়, ভয় পেয়েছিলাম। সত্যি বলছি, মাধুরী, অ্যাশ এর পর এই প্রথম কোনো নায়িকাকে দেখে মনে হয়েছে আমি নাচতে পারি না। করন জোহর জানান, ‘চিকনি চামেলি’ সংগীত পরিচালক অজয়-অতুলের মারাঠি ছবি যাত্রার ‘কোম্বাডি পালেলি’ গানের হিন্দি সংস্করণ। ক্যাটরিনা এ গানের জন্য ১০ দিনে টানা আট ঘণ্টা করে মহড়া করেছেন। এরপর ১০ দিনে শুটিং করেছেন। অথচ করনের কাছ থেকে একটি কানাকড়িও নেননি পারিশ্রমিক হিসেবে। করনকে ভালোবেসেই ক্যাট এ ছবিতে কাজ করেছেন। করনও তাঁর প্রতিদান দিয়েছেন ক্যাটকে একটি ফেরারি উপহার দিয়ে।
ভারতের প্রজাতন্ত্র দিবস উপলক্ষে আজ মুক্তি পাচ্ছে বহুল প্রতীক্ষিত এ ছবিটি। সবার চোখ এখন অগ্নিপথ-এর দিকে। শুধু সুপারহিট তকমা নয়, অগ্নিপথ হূতিক-করন জোহরকে প্রথমবারের মতো ১০০ কোটির ছবি এনে দেবে—ভবিষ্যদ্বাণী করতে বসেছেন অনেকেই।
[টাইমস অব ইন্ডিয়া, রেডিফ, আইএএনএস, ডিএনএ ইন্ডিয়া, এনডিটিভি, মুম্বাই মিরর, আইবিএন, বলিউড হাঙ্গামা ডট কম অবলম্বনে]
 রুম্মান রশীদ খান


[বলিউড হাঙ্গামা, আইএমডিবি, রেডিফ, আইবিএন লাইভ, ইন্ডিসিনে অবলম্বনে]
করন জোহর যখন ভারত থেকে সুদূর স্পেন পর্যন্ত যান হৃতিককে কাহিনী শোনাতে, রুম্মান রশীদ খান কি করন জোহরের সাথে ছিলেন ? তাহলে তিনি কি করে এতোটা নিশ্চিত করে লিখে দিলেন, করন হৃতিককে কাহিনী শোনাতেই স্পেন গিয়েছিলেন? দয়া করে ওয়েবসাইট থেকে কপি পেস্ট করে কোন খবর ছাপানোর আগে সেটার সত্যতা, গ্রহণযোগ্যতা ও নির্ভরশীলতা যাচাই করে তবেই ছাপুন। 
কখনো কখনো নৈঃশব্দ্যও অনেক জোরালো ভাষায় কথা বলে। যেমনটা বলছে মিশেল হাজানাভিসিয়াসের ছবি দি আর্টিস্ট। গল্পের পটভূমি ১৯২৭ থেকে ১৯৩২-এর সাদাকালো হলিউড। যে সময় নির্বাক চলচ্চিত্রের দুর্দিন শুরু, এর বদলে জায়গা দখল করে নিচ্ছে ‘টকিজ’। এত দিন মানুষ শুধু পর্দায় চরিত্রগুলোর নড়াচড়া দেখে এসেছে। এর সঙ্গে এখন যুক্ত হলো সংলাপও!
নির্বাক যুগের জর্জ ভ্যালেন্টিন নামের এক পড়তি ক্যারিয়ারের নায়কের সঙ্গে পেপি মিলার নামের সবাক যুগের উঠতি এক নায়িকার সম্পর্ক নিয়ে এ ছবি। সাদা-কালো ফ্রেমে তৈরি, সিংহভাগই সংলাপবিহীন। তার পরও এ ছবি বাজিমাত করে দিচ্ছে। গোল্ডেন গ্লোবে ছয়টি বিভাগে মনোনয়ন, পুরস্কার জিতেছে তিনটি। বাফটাতে মনোনয়ন পেয়েছে ১২টি বিভাগে। এখন দি আর্টিস্ট জয় করতে চায় অস্কার। চলচ্চিত্র অঙ্গনের সবচেয়ে মর্যাদাপূর্ণ এ পুরস্কার দেওয়া হবে আগামী মাসে।
ছবির গল্প শুরু হয়েছে ১৯২৭ সালে। ভ্যালেন্টিনের নতুন ছবি আ রাশিয়ান অ্যাফেয়ার-এর প্রিমিয়ার। আলোকচিত্রীদের জন্য পোজ দিচ্ছিলেন। এমন সময় ভিড় থেকে এক তরুণী তাঁর দৃষ্টি আকর্ষণের চেষ্টা করেন। তরুণীর হাতের পার্সটি পড়ে যায়। তারকা হয়েও সৌজন্যের পরিচয় দিয়ে ভ্যালেন্টিন সেই পার্সটি তুলে দেন। মুহুর্মুহু জ্বলে ওঠে ক্যামেরার ফ্লাশ। পরের দিন পত্রিকায় ভ্যালেন্টিনের সঙ্গে ছাপা হয় মেয়েটিরও ছবি। সঙ্গে কৌতূহল জাগানিয়া শিরোনাম: ‘কে এই মেয়ে’।
এ মেয়েটিই মিলার। চলচ্চিত্রে ক্যারিয়ার গড়তে চান যিনি। অবশেষে ভ্যালেন্টিনের সহযোগিতায় শুরু হয় তাঁর যাত্রা। একসময় দ্রুত প্রতিষ্ঠাও পান। কাহিনি নতুন দিকে মোড় নেয় দুই বছর পর। নির্বাক যুগের শেষ প্রতিনিধি হিসেবে জেদের বশে শব্দহীন ছবি বানাতে থাকেন ভ্যালেন্টিন। ফল একের পর এক ফ্লপ। চূড়ান্ত ধাক্কাটি আসে ১৯২৯ সালের শেয়ারবাজার ধসে। স্ত্রী, সংসার সব হারানো ভ্যালেন্টিন অর্থনৈতিকভাবেও ফতুর হয়ে যান। বাধ্য হন নিজের সবকিছু নিলামে তুলে দিতে।
আলো ঝলমলে দুনিয়া থেকে অন্ধকারের আস্তাকুঁড়ে নিক্ষেপিত ভ্যালেন্টিনের পাশে এসে দাঁড়ান মিলার। এমনকি ভ্যালেন্টিনের নিলাম করা সবকিছু কিনে নিয়ে ফেরতও দিয়ে দেন। কিন্তু সবই করেন গোপনে। তাঁর জেদের কারণেই ভ্যালেন্টিনকে আবার ছবিতে নিতে রাজি হন প্রযোজক। কিন্তু মিলারের এ চেষ্টা আর গোপন থাকে না। ভ্যালেন্টিনকে কিনা মিলারের দাক্ষিণ্য নিয়ে বেঁচে থাকতে হচ্ছে! তিনি সিদ্ধান্ত নেন আত্মহত্যার। মিলার ছুটে যান তাঁকে ফেরাতে।
বাকি গল্প ছবি দেখেই বরং জেনে নেবেন আপনারা। আপাতত শুধু এতটুকু জানানো যায়, কান আর গোল্ডেন গ্লোবে সেরা অভিনেতার পুরস্কার জেতা ভ্যালেন্টিনের চরিত্রে রূপদানকারী জ্যঁ দুজারদেঁকে নিয়ে ধন্য ধন্য করছে সবাই। পরিচালক হাজানাভিসিয়াসও ভাসছেন স্তুতির বন্যায়। ফরাসি পরিচালক নিজে অবশ্য স্বীকার করে নিয়েছেন, সমালোচকদের মন যে এভাবে জিততে পারবেন, তা তাঁর সুদূরতম কল্পনাতেও ছিল না, ‘আমরা ভেবেছিলাম এ ছবি বিভিন্ন উৎসবের জন্য ভালো হবে। কিন্তু সমালোচক? না, আমরা ভাবিনি। আমরা আসলেই তা আশা করিনি।’
তা করুন আর না-ই করুন, এখন থেকেই তাঁদের ভেবে রাখা উচিত, অস্কার জেতার পর পুরস্কার প্রদানের মঞ্চে কী বলবেন!
 রাজীব হাসান
তথ্য: বার্তা সংস্থা


বিলবোর্ড ম্যাগাজিনের শীর্ষ রক গানের তালিকায় টানা ১২ সপ্তাহ ধরে যে ব্যান্ডটির গান প্রথম স্থানে রয়েছে, তার নাম ‘দ্য ব্ল্যাক কিজ’। তাদের সপ্তম অ্যালবাম এল ক্যামিনো-এর প্রথম গান ‘লোনলি বয়’। এ গানটি তাদের পরিচিতি আরও বাড়িয়ে দিয়েছে। আজ আমরা দ্য ব্ল্যাক কিজ ব্যান্ড সম্পর্কে কিছু তথ্য তুলে ধরব। দ্য ব্ল্যাক কিজ ব্যান্ড ২০০১ সালে যাত্রা শুরু করেছিল। মার্কিন যুক্তরাষ্ট্র ওহাইওর অ্যাক্রন শহরে মাত্র দুজন সদস্য গিটারিস্ট ও কণ্ঠশিল্পী ড্যান আওরবাক এবং ড্রামার প্যাট্রিক কার্নি ব্যান্ডটি গড়ে তোলেন। তাঁরা তখন মূলত গ্যারেজ রক ধারার গান করতেন। ২০০১ সালে যাত্রা শুরু করার পর ২০১১ সালের অক্টোবর মাস পর্যন্ত দ্য ব্ল্যাক কিজ ব্যান্ডটির ২০ লাখের বেশি অ্যালবাম বিক্রি হয়েছে। এখন পর্যন্ত তাদের সাতটি অ্যালবাম বের হয়েছে।
দ্য বিগ কাম আপ (২০০২), থিক ফ্রিকনেস (২০০৩), রাবার ফ্যাক্টরি (২০০৪), ম্যাজিক পোশন (২০০৬), অ্যাটাক অ্যান্ড রিলিজ (২০০৮), ব্রাদার্স (২০১০) ও এল ক্যামিনো (২০১১)।
দ্য ব্ল্যাক কিজ ব্যান্ড ২০১১ সালে তিনটি গ্র্যামি অ্যাওয়ার্ড লাভ করেছে। তাদের সর্বশেষ অ্যালবাম এল ক্যামিনো ২০১১ সালের ৬ ডিসেম্বর বের হয়। অ্যালবামটি বিলবোর্ড ২০০-এর মধ্যে দ্বিতীয় স্থান দখল করে তার অভিষেক ঘটায়। প্রথম সপ্তাহেই অ্যালবামের দুই লাখ কপির বেশি বিক্রি হয়েছে। পরে দ্য ব্ল্যাক কিজ তাদের উত্তর আমেরিকা সফরের সময়সূচি ঘোষণা করে এবং তাদের ম্যাডিসন স্কয়ার গার্ডেনে কনসার্টের সব টিকিট ১৫ মিনিটেই বিক্রি হয়ে যায়। ব্যান্ডটি শুরুর দিকে গ্যারেজ রক ধারার গান করলেও এখন পর্যন্ত তারা ব্লুজ রক, অল্টারনেটিভ রক ও ইনডি রক ধারা ছাড়াও নিজেদের গানে বৈচিত্র্য আনার চেষ্টা চালিয়ে যাচ্ছে। রক সংগীতপ্রেমী যাঁরা এখনো দ্য ব্ল্যাক কিজ শোনেননি, তাঁরা অবশ্যই শুনবেন।
 মনোয়ারুল হক
রক ‘এন’ রোল ধারার একটি উপধারা হলো গ্যারেজ রক। অল্প বয়সী শৌখিন অনেকে এ ধারার গান করার জন্য প্রায়ই বাড়ির গ্যারেজকেই বেছে নিত। প্রথমদিকে এ ধারায় অপেশাদার মনোভাবের মধ্যবিত্ত শ্রেণীর কিশোর-যুবকেরাই ব্যান্ড দল গঠন করত। এভাবে এ ধারাকে সত্তরের দশকের শেষদিকে আলাদাভাবে ‘গ্যারেজ রক’ হিসেবে আখ্যায়িত করা হয়। গ্যারেজ রকে’র গানে ইলেকট্রিক গিটার, বেজ, ড্রামস, কিবোর্ড, ট্যামবোরিন, হারমোনিকা প্রভৃতি যন্ত্র ব্যবহার করা হয়। গানের কথা হিসেবে ঘুরেফিরে স্কুলজীবনের আতঙ্ক ও ব্যর্থ প্রেমের কথাই আসে।
সকালে নাশতার টেবিলে বসে আলাপ হচ্ছে স্বামী-স্ত্রীর মধ্যে। দুজনেরই জীবনসূর্য হেলে গেছে অস্তাচলে। কিন্তু তার পরও স্ত্রীর মুখের মধ্যে সন্ধ্যার ম্লান আলোর মতো ঝিলিক দিয়ে যায় একটা রাশভারী ব্যক্তিত্ব। স্ত্রী বলছিলেন দুধের দাম যে দিন দিন বেড়েই চলেছে সে ব্যাপারে। স্বামী মুখে কিছুই বলছেন না। স্ত্রীর এই আচরণের সঙ্গে তিনি পরিচিত। ঠোঁটের কোণে প্রশ্রয়ের মৃদু হাসি। স্ত্রী কিন্তু ব্যাপারটি নিয়ে খুবই সিরিয়াস—এভাবে দুধের দাম বেড়ে গেলে চলবে কী করে!
খুবই সাজানো একটি ছবি। কিন্তু সমস্যা একটিই, স্বামী চরিত্রটির বাস্তবে কোনো অস্তিত্ব নেই। স্বামী আসলে আছে শুধুই স্ত্রীর কল্পনায়। স্ত্রী নিজেও ব্যাপারটি জানেন। আর তাই সকালে নাশতার টেবিলে কল্পিত স্বামীর সঙ্গে আলাপরত অবস্থায় হুট করে ঘরের মধ্যে এক পরিচারক ঢুকে পড়লে বেচারিকে বড় অসহায় দেখায়। তাঁকে দেখে মনে হয়, যেন স্কুলের ছোট্ট মেয়েটি, দুষ্টুমি করে সেটি লুকিয়ে ফেলার চেষ্টা করছে প্রাণপণভাবে।
এভাবেই শুরু আয়রন লেডি ছবির গল্প। এ ছবিতে অভিনয় করেই অষ্টমবারের মতো গোল্ডেন গ্লোব জয় করলেন মেরিল স্ট্রিপ।
রক্ষণশীল রাজনৈতিক দৃষ্টিভঙ্গি, শ্রমিক আন্দোলনের বিরুদ্ধে কঠোর অবস্থান, সোভিয়েত ইউনিয়নের বিরুদ্ধে স্নায়ুযুদ্ধে সফলভাবে লড়ে যাওয়া—বিশ শতকে প্রবলভাবে পুরুষবাদী একটা সমাজের মধ্যে থেকেও ব্রিটেনের প্রধানমন্ত্রীর পদে সফলভাবে দায়িত্ব পালন করা মার্গারেট থ্যাচার পেয়েছিলেন এ উপাধি। আয়রন লেডি। লৌহমানবী। কিন্তু সেই লৌহ পিঞ্জরের ভেতরে রক্ত-মাংসের একটা মানুষ আছে, আছে মানবিক গল্প। আছে উত্থান-পতনময় রাজনৈতিক জীবনে স্বামীর ছায়াসঙ্গী হয়ে থাকার প্রেমময় আবেগময় আখ্যান।
জীবনের শেষ বেলায় এসে দাঁড়িয়ে এককালের লৌহমানবী, যিনি কিনা এখন মানসিকভাবে অসুস্থ, উদ্ভ্রান্ত; তাঁর চোখ দিয়েই তাঁর ফেলে আসা জীবনের গল্প বলছে পরিচালক ফিলিডা লয়েডের নতুন ছবি আয়রন লেডি। কেন্দ্রীয় চরিত্র মার্গারেট থ্যাচারের ভূমিকায় দুর্দান্ত অভিনয় করেছেন মেরিল স্ট্রিপ। এই ৬২ বছর বয়সে এসে প্রতিটি ফ্রেমের জন্য তাঁর পরিশ্রম সবাইকে আরও একবার বিস্মিত করেছে, মুগ্ধ করেছে। এবং ছবিটির প্রিমিয়ার শো দেখার পর বোদ্ধাদের সিংহভাগই এই বলে রায় দিচ্ছেন, ক্যারিয়ারে ১৭তম অস্কার মনোনয়ন অন্তত নিশ্চিত স্ট্রিপের জন্য! অর্থাৎ রেকর্ডটা আরও পোক্ত হচ্ছে তাঁর।
কিসের রেকর্ড? এখন পর্যন্ত মাত্র দুটি অস্কার জিতলেও ১৬ বার মনোনয়ন পেয়েছিলেন। এটি নিয়ে আটবার গোল্ডেন গ্লোব জিতেছেন, মনোনয়ন পেয়েছেন ২৬ বার! চলচ্চিত্র ইতিহাসে এ দুই পুরস্কারে এত বেশি মনোনয়ন আর কেউ কখনো পায়নি। অভিনয় ক্যারিয়ারের চার দশক পূর্ণ করেও স্ট্রিপ এখনো অবিশ্বাস্য, বিস্ময়কর।
তবে সবাই যে গালভরা প্রশংসাই করছে, তা-ও নয়। সবচেয়ে স্পর্শকাতর বিষয় হলো, ১৯৭৯ থেকে ১৯৯০ পর্যন্ত ব্রিটেনের প্রধানমন্ত্রীর দায়িত্ব পালন করা থ্যাচার এখনো বেঁচে আছেন। তাঁর মানসিক অসুস্থতাকে আবেগময়ভাবেই উপস্থাপন করা হয়েছে, তার পরও সবাই সেটা সোজা চোখে দেখবে না, এটাই স্বাভাবিক। সমালোচকদের মধ্যে আছেন খোদ বর্তমান ব্রিটিশ প্রধানমন্ত্রী ডেভিড ক্যামেরন। আবার সেই সময়ের শ্রমিক আন্দোলনের সঙ্গে যুক্ত ছিলেন যাঁরা, তাঁদের বক্তব্য—ছবিতে থ্যাচারকে মহিমান্বিত করে তোলার চেষ্টা করা হয়েছে। পুরুষতান্ত্রিক কাঠামোর মধ্যে দাঁড়িয়ে থ্যাচার তো পুরুষবাদী আচরণই করে গেছেন। শ্রমিকদের শোষণের পথ প্রশস্ত করেছেন।
সব সমালোচনার জবাব দিয়েছেন স্ট্রিপ। তিনি বলেছেন, ‘মানসিক ও শারীরিকভাবে খুবই নাজুক অবস্থায় আছেন এমন সময় তাঁকে নিয়ে ছবি বানানোয় অনেকেই আমাদের কঠোর সমালোচনা করছেন। অনেকেই বলছেন, তাঁর জীবনের এই অংশটা তুলে আনাটা লজ্জাজনক। আপনি যদি মনে করেন, জীবনের স্বাভাবিক পরিণতি মেনে ধীরে ধীরে বার্ধক্যে চলে যাওয়া; শারীরিকভাবে, মানসিকভাবে স্থিতি হারিয়ে ফেলা লজ্জাজনক—এসব জিনিস মানুষকে না দেখানোই ভালো, তবে সেটি লজ্জাজনক। কিন্তু আমি তা মনে করি না। আমি মনে করি, এটি মানুষের জীবনের একটি অংশ। আর তাই সেই জীবনের গল্পটিও মানুষকে জানাতে হবে।’
 রা. হা.


তথ্য: হলিউড রিপোর্টার
১. প্লেয়ার্স—অভিষেক বচ্চন, বিপাশা বসু, ববি দেওল, সোনম কাপুর, নীল নিতিন
২. চাল্লিশ চৌরাসি—নাসিরউদ্দিন শাহ, কে কে মেনন, অতুল কুলকার্নি
৩. গোস্ট—শাইনি আহুজা, সায়ালি ভগত
৪. সাদ্দা আদ্দা—করণবীর শর্মা, রোহিন রবার্ট
৫. টুটিয়া দিল—সুজানা মুখার্জি, সিদ্ধার্থ কাপুর
[বলিউড হাঙ্গামা অবলম্বনে]
১. আন্ডারওয়ার্ল্ড অ্যাওয়াকেনিং
২. রেড টেইলস
৩. কন্ট্রাব্যান্ড
৪. এক্সট্রিমলি লাউড অ্যান্ড ইনক্রেডিবলি ক্লোজ
৫. বিউটি অ্যান্ড দ্য বিস্ট
৬. হেওয়্যার
৭. জয়ফুল নয়েজ
৮. মিশন ইম্পসিবল-গোস্ট প্রটোকল
৯. শার্লক হোমস: এ গেম অব শ্যাডোজ
১০. দি আয়রন লেডি
২৩ জানুয়ারি চলে গেলেন অমল বোস। এই শক্তিশালী অভিনেতাকে নিয়ে স্মৃতিচারণা করেছেন নানা-নাতির দ্বিতীয় জন মোহাম্মদ শওকত আলী তালুকদার


নানা-নাতি চরিত্রে কাজ শুরু করেছিলাম ১৬ বছর আগে। ‘ইত্যাদি’র শুটিংয়ে প্রথম পরিচয় তাঁর সঙ্গে। চিত্রনাট্যটা ছিল এমন—রাস্তায় এক স্বাস্থ্যবান ভিক্ষুক এসে নানার কাছে ভিক্ষা চাইছে। নানা তাকে টাকা দিলেন। তখন আমি বললাম, স্বাস্থ্যই সকল সুখের মূল। নানা বললেন, ‘তাতে তোর সমস্যা কী?’ আমি বললাম, এই লোকের তো স্বাস্থ্য ভালো, কিন্তু সুখ কেন নেই? আজ মনে হচ্ছে, নানা ছাড়া নাতি চরিত্র অসম্পূর্ণ। কত শত স্মৃতি আমাদের! ‘ইত্যাদি’তে হানিফ সংকেত সুযোগ দিয়েছেন। নানা-নাতি চরিত্রে আমাদের অভিনয় বেশ জনপ্রিয় হয়েছিল। অমল বোস দাদা আমাকে হাতে-কলমে অভিনয় শিখিয়েছেন—কীভাবে সংলাপ বলতে হবে, মঞ্চে কীভাবে দাঁড়াতে হবে, মাইক্রোফোনটা ঠিকমতো ধরা হয়েছে কি না। ভীষণ ভালোবাসতেন আমাকে। প্রায় চার বছর আগে ‘ইত্যাদি’র শুটিং করেছিলাম। সেটি ঈদের বিশেষ ‘ইত্যাদি’ ছিল। মাঝে আমরা বিরতি নিয়েছি। আমরা চেয়েছিলাম নানা-নাতি চরিত্র নতুনভাবে উপস্থাপন করতে। কিন্তু আমাদের কাজ করা থেমে থাকেনি। কয়েকটি বিজ্ঞাপনে, দেশ-বিদেশে বিভিন্ন মঞ্চে একসঙ্গে অভিনয় করেছি। নিয়মিত যোগাযোগ ছিল সব সময়ই। যেকোনো পরামর্শের জন্য তাঁর কাছে ছুটে গিয়েছি। কিসে আমার ভালো হবে, সেটি তিনি ভাবতেন। অমল দাদার মতো ভালো মনের মানুষ আমার এ জীবনে খুব একটা দেখিনি। এই মানুষটির সঙ্গে আর কাজ করতে পারব না, সেটি বুঝতে পারিনি। তাঁর মৃত্যুসংবাদ শোনার পর থেকেই চোখের সামনে নানা স্মৃতি ভেসে আসছে। কাছের মানুষেরা আমাকে নিপু ডাকে। অমল দাদাও এই নামে ডাকতেন। দর্শক, ভক্তরা যখন আমাদের কাছে আসত, অমল দাদা কখনোই বিরক্ত হতেন না। তিনি বলতেন, ‘মানুষের ভালোবাসার কারণে আমরা আজ এ অবস্থানে। তাদের সঙ্গে কখনো খারাপ ব্যবহার করবি না।’ এই কথাটা মনে রেখেছি। আমি এখন যুক্তরাজ্যের লন্ডনে। দেশের বাইরে থাকার কারণে অমল দাদাকে আর শেষ দেখার সুযোগ হলো না। আমি হারালাম আমার শুভাকাঙ্ক্ষী-অভিভাবককে। তিনি যেন স্বর্গবাসী হোন—সেই প্রার্থনা করি।
শীতের সূর্যটা বেশ আগেই তার আলো ছড়াতে শুরু করেছে। ঠিক এমন সময় ব্যাগ কাঁধে নিয়ে পাবলিক লাইব্রেরির মূল ফটক দিয়ে বেশ হন্তদন্ত হয়ে ভেতরের দিকে ছুটছিল ছোট্ট ফারিয়া। পেছনে পেছনে তার বাবা-মাও। পেছন থেকে ফারিয়ার মায়ের অনুরোধ, ‘একটু আস্তে দৌড়াও মা! পড়ে যাবে তো।’ কিন্তু কে শোনে কার কথা। ছুটতে ছুটতেই ফারিয়ার উত্তর, ‘আরে! থামা যাবে না। ১১টা বেজে গেছে তো! বোধহয় সিনেমাটা শুরুই হয়ে গেল।’ এ কথা বলেই শওকত ওসমান মিলনায়তনের দিকে দ্রুত পা ফেলতে লাগল ফারিয়া। ফারিয়ার মতো শত শত শিশুকে এ রকম ব্যস্তই দেখা গেল গত কয়েক দিন। ব্যস্ত থাকবেই না বা কেন! বাংলাদেশের শিশুদের জন্য যে শুরু হয়ে গেছে চলচ্চিত্রের সবচেয়ে বড় আসর ‘৫ম আন্তর্জাতিক শিশু চলচ্চিত্র উৎসব বাংলাদেশ ২০১২’! ফারিয়ার মতো আরও অনেক শিশুর ব্যস্ততার কারণ আসলে এ উৎসবই। ২১ জানুয়ারি থেকে শুরু হওয়া সপ্তাহব্যাপী এ চলচ্চিত্র উৎসব চলবে আগামীকাল সন্ধ্যা পর্যন্ত। রাজধানী ঢাকার নয়টি ভেন্যু ছাড়াও উৎসব অনুষ্ঠিত হচ্ছে সব বিভাগীয় শহরে। সারা দেশে অনুষ্ঠিত নজরকাড়া এ উৎসবে প্রতিদিন সিনেমা দেখতে হাজির হয়েছে নানা বয়সের শিশু। কেউ বা এসেছিল বাবা-মায়ের হাত ধরে, আবার কেউ বা স্কুল শেষ করে এসেছিল একাই। তাদের মতোই একজন অনিক মাহমুদ। নোয়াখালী জিলা স্কুলে নবম শ্রেণীতে পড়ছে অনিক। প্রথমবারের মতো চলচ্চিত্র উৎসবে এসেছে সে। ‘আগে আমি সিনেমা খুব একটা দেখতাম না। বাসায় বসে ভিডিও গেমস খেলতাম। কিন্তু উৎসবে এসে সিনেমা সম্পর্কে আমার ধারণাই বদলে গেছে। আমাদের জন্যও যে সিনেমা তৈরি হয়, তা উৎসবে না এলে বোধ হয় জানাই হতো না। ভাবছি, এখন প্রতি সপ্তাহে একটি ভালো সিনেমা দেখব।’
আবার কারও কারও জন্য সুসময়ও বয়ে নিয়ে এসেছে এ উৎসব। উৎসবে চলচ্চিত্র প্রদর্শনকালে অনেক অভিভাবককেই মিলনায়তনের বাইরে দাঁড়িয়ে থাকতে দেখা গেছে। কথা হয় অপেক্ষারত অভিভাবক রওশন আরা বেগমের সঙ্গে। একটু হাসতে হাসতে তিনি বললেন, ‘আমার মেয়েকে নিয়েই সিনেমা দেখতে এসেছি। কিন্তু তাকে বাসায় সিনেমা দেখতে দিই না বলে সেও আমাকে ভেতরে ঢুকতে দেয়নি। তার কথা, আপনারা বাসায় ছবি দেখতে দেন না, বলেন এসব বড়দের ছবি, দেখতে নেই। তাই আমাদের ছোটদের ছবিও আপনাদের দেখতে হবে না।’ স্কুলপড়ুয়া শিশুদের পাশাপাশি উৎসবে অংশ নিয়েছে সুবিধাবঞ্চিত শিশুরাও। সে রকম একজন রিয়াজ। সে ফুল বিক্রি করে। ফুল বিক্রি করতে করতেই চলে আসে পাবলিক লাইব্রেরি মিলনায়তনের সামনে। অন্য সব শিশুর সঙ্গেই তিনটি সিনেমা দেখেছে রিয়াজ। ছবি দেখার পর কেমন লেগেছে প্রশ্ন করতেই রিয়াজের উত্তর, ‘ইংলিশ সিনেমা আছিল তো, তাই বেশি কিছু বুঝি নাই। বাংলা অইলে বেশি বুঝতাম। তাও সিনেমাডা ভালো লাগছে।’ পঞ্চমবারের মতো অনুষ্ঠিত এ উৎসবে দর্শক যেমন শিশুরাই, তেমনি সব কাজও করছে তারাই। নানান বয়সের শিশুদের আগমনে যেন মিলনমেলায় পরিণত হয়েছিল উৎসবস্থল। আগামীকাল সন্ধ্যায় সমাপনী অনুষ্ঠানের মধ্য দিয়ে পর্দা নামবে উৎসবের। বিকেলে যখন পাবলিক লাইব্রেরি থেকে ফিরছিলাম তখনো চলছিল প্রদর্শনী। নীরব, স্তব্ধ মিলনায়তনে যেন পিনপতন নীরবতা। সবার চোখ পর্দার দিকে। তাদের মধ্য থেকেই কেউ একজন বলে উঠল, ‘আমরা করব জয়। আমরা করব জয় একদিন...।’
গত সোমবার সকালে এফডিসিতে অনেক মানুষের আনাগোনা। এফডিসির ভেতরে ঢুকতেই চোখে পড়ল বিভিন্ন সিনেমার অনেক বড় বড় ব্যানার। অসংখ্য গাড়ি সারি সারি করে রাখা হয়েছে এফডিসিতে। অমল বোসের মৃত্যুসংবাদ জানার পর অনেকেই মনে করেছেন, যদি মরদেহ এফডিসিতে নিয়ে আসা হয়, তবে তাঁরা শেষ দেখাটা দেখবেন।
দুপুর পর্যন্ত জানা গেল মরদেহ আসবে কি আসবে না, তা এখনো নিশ্চিত নয়। অনেকেই চলে গেলেন। মুক্তিযোদ্ধা জসিম ফ্লোরে গিয়ে দেখা গেল, চোখ-ধাঁধানো মরিচবাতি। ফ্লোর জুড়ে বিশাল সেট তৈরি করেছেন শীশ মনোয়ার। তিনি তাঁর প্রযোজনায় ছোট একটা ভালোবাসা ছবির একটি আইটেম গানের শুটিং করাচ্ছেন। পরিচালক মনতাজুর রহমান আকবরের দেখা নেই তখনো। নৃত্য পরিচালক মাসুম বাবুল ক্যামেরার মনিটরে বসে দৃশ্যায়ন দেখছেন আর নাচের নির্দেশনা দিচ্ছেন পরিচালক সাইফ খান।
সেটের মধ্যে একটি দোলনা টানানো হয়েছে। সেই দোলনায় কে বসবে? এই প্রশ্নটা অনেকেরই মনে? ক্যামেরাম্যান পনির যখন বললেন, লাইট রেডি, তখনি রূপসজ্জা কক্ষ থেকে নিয়ে আসা হলো বিপাশাকে। জানা গেল, বিপাশা আইটেম গান করছেন। চমকে ওঠার মতোই খবর বটে! গিয়ে দেখা গেল, না বিপাশা হায়াত নন, এসেছেন লাক্স চ্যানেল আই সুপার স্টার তারকা প্রতিযোগিতার বিপাশা।
লাইট জলে উঠল, ফ্লোরটিকে দেখে মনে হলো বিদেশি ছবির কোনো শুটিংয়ের ফ্লোর। শুরু হলো মিউজিক। নৃত্য পরিচালকের দেখিয়ে দেওয়া মুদ্রায় বিপাশা কাজ করলেন। একবার, দুবার, তিনবারে দৃশ্যটি ওকে হলো।
এই গানটি সিনেমার আইটেম গান হিসেবে ব্যবহার করা হবে। বম্বের মতো এখন ঢাকার ছবিতেও শুরু হয়েছে আইটেম গানের ব্যবহার।
সেখান থেকে বেরিয়েছি যখন, তখন বিকেলের আলো নিভে যাচ্ছে। শিল্পী সমিতির সভাপতি শাকিব খান ডাবিং শেষ করে ফিরে যাচ্ছেন। তাঁর পেছনে পেছনে অনেকেই হাঁটছেন। সামনে তাঁদের সমিতির বনেভাজন। সেসব নিয়েই এখন তাঁরা অনেক ব্যস্ত।


পাঠকের মন্তব্য
মুক্তির মিছিলে ‘জীবনে তুমি মরণে তুমি’
পরিচালক অপূর্ব-রানা এবার নতুন এক জোড়া মুখ উপহার দিচ্ছেন—জেফ ও শ্রেয়া। তাঁদের নিয়েই পরিচালক নির্মাণ করেছেন প্রেমের ছবি জীবনে তুমি মরণে তুমি। আগামী ১০ ফেব্রুয়ারি ছবিটি মুক্তি পাবে সারা দেশে। ছবির অন্যান্য চরিত্রে অভিনয় করেছেন সোহেল রানা, আমান খান, সিনথিয়া, রমিজ রাজা ও রেবেকা।
৩ ফেব্রুয়ারি ‘আই লাভ ইউ’
নতুন বছরে শাকিব-পূর্ণিমার প্রথম ছবি আই লাভ ইউ। মুক্তি পাচ্ছে ৩ ফেব্রুয়ারি। এ ছবিতে আরও অভিনয় করেছেন রেসি ও নীরব। ছবিটি পরিচালনা করেছেন মুশফিকুর রহমান গুলজার। পরিচালক জানিয়েছেন, এটি একটি চতুর্ভুজ প্রেমের ছবি। এখানে ভুল-বোঝাবুঝি থেকেই ঘটনার সূত্রপাত হয় এবং আস্তে আস্তে তা বিরহে রূপ নেয়। পরে আবার একটি ঘটনা থেকেই সবার ভুল-বোঝাবুঝি ভেঙে যায়। এ ছবির সংগীত পরিচালনা করেছেন এস আই টুটুল, হাবিব ওয়াহিদ, ইমন সাহা ও হূদয় খান। ছবির বিভিন্ন দৃশ্যে গানে কণ্ঠ দিয়েছেন হাবিব, এস আই টুটুল, হূদয় খান, ন্যান্সি, সোনিয়া ও কণা।
সম্প্রতি মঞ্চে এসেছে মুক্তিযুদ্ধের নাটক বৃহস্পতিবার। বদরুন্নাহারের গল্প অবলম্বনে নাটকটির নাট্যরূপ দিয়েছেন অনিমেষ সাহা। নির্দেশনায় ছিলেন আমিনুর রহমান। আজকের পাঁচ প্রশ্নের উত্তর দিয়েছেন তিনি।
সাক্ষাৎকার নিয়েছেন শফিক আল মামুন।
ইতিমধ্যে নাটকটির চারটি প্রদর্শনী হয়েছে। দর্শকের সাড়া কেমন?
মুক্তিযুদ্ধের এই নাটকটি মুক্তিযুদ্ধ ও রাজাকারের মধ্যে সীমাবদ্ধ নয়। এতে মুক্তিযুদ্ধের সময়কাল থেকে শুরু করে বর্তমান সময়কালও আনা হয়েছে। ফলে একটা ভিন্ন গতি এসেছে নাটকটিতে। এই জায়গাটিতেই দর্শকের কাছে ভালো লাগা কাজ করেছে। যাঁরা নাটকটি দেখেছেন, তাঁদের অনেকেই একবাক্যে ভালো বলেছেন।
মুক্তিযুদ্ধের নাটকে আগ্রহী হলেন কেন?
এর আগে এ ধরনের নাটক করা হয়নি। তবে রাইফেল, তোরা সব জয়ধ্বনি করসহ মুক্তিযুদ্ধের বেশ কয়েকটি নাটকের সঙ্গে ছিলাম। এ ছাড়া স্বাধীনতার ৪০ বছর উপলক্ষে নিজেরও একটা আগ্রহ ছিল। একই সঙ্গে শব্দাবলী গ্রুপ থিয়েটারের স্টুডিও অংশের ২০ বছর পূর্তি উপলক্ষেও দলের সিদ্ধান্ত ছিল, মুক্তিযুদ্ধের নাটক করবে। সব মিলিয়ে সম্মিলিত আগ্রহ থেকেই নাটকটি নির্দেশনা দেওয়া হয়েছে।
এ সময়ে এসে আপনার প্রজন্ম মুক্তিযুদ্ধের নাটকে কতটুকু এগিয়ে এসেছে বলে মনে করেন?
আমাদের প্রজন্ম সেভাবে মুক্তিযুদ্ধের নাটক করেনি। তবে দেবাশীষ ঘোষ করেছেন কথা ৭১, মোহাম্মদ বারী সময়ের প্রয়োজনেসহ এ প্রজন্মের মধ্যে আরও কিছু মুক্তিযুদ্ধের নাটক বিচ্ছিন্নভাবে হয়েছে। তবে যতটুকু হওয়ার কথা ছিল, ততটুকু হয়নি।
কিন্তু স্বাধীনতার ৪০ বছর ধরে কি একাধিক মুক্তিযুদ্ধের নাটক মঞ্চে আনা সম্ভব ছিল না?
স্বাধীনতার ৪০ বছর ধরে অবশ্যই একাধিক নাটক মঞ্চে আনার সুযোগ ছিল। এরই মধ্যে কেউ কেউ মুক্তিযুদ্ধের নাটক মঞ্চে আনার কথা ভাবছেন, কেউ কেউ আবার পুরোনো নাটকগুলো নতুন করে মঞ্চে আনার উদ্যোগ নিয়েছেন। এর মধ্যে মুক্তিযুদ্ধের নাটক মঞ্চে আনার জন্য শিল্পকলা থেকে আট-নয় জেলায় বেশকিছু দলকে অনুদান দেবে বলে শুনেছি।
আপনার নিজ দল পালাকার থেকে কী করছেন?


পালাকার রাইফেল, বাংলার মাটি বাংলার জল নিয়মিতই মঞ্চায়ন করছে। এ ছাড়া নতুন নাটক নারীগণ-এর কাজ কিছুদিন বন্ধ ছিল, এখন পুরোদমে চলছে।
বাংলাদেশে প্রথম স্টুডিও থিয়েটার প্রতিষ্ঠার গৌরব অর্জনকারী প্রতিষ্ঠান ‘শব্দাবলী’। দেখতে দেখতে কুড়ি বছর অতিক্রম করল শব্দাবলীর স্টুডিও থিয়েটার। বাংলাদেশের মুক্তিযুদ্ধ ও বিজয়ের ৪০ বছর এবং স্টুডিও থিয়েটারের কুড়ি বছরকে স্মরণীয় করতে সংগঠনটি আয়োজন করেছে নাট্যোৎসবের।
ব্যতিক্রমী আয়োজনে ঢাকার বাইরের কোনো নাট্য সংগঠনের পক্ষ থেকে ঢাকায় পাঁচ দিনের উৎসব করে জানান দেয়, শব্দাবলী মফস্বলে নাটুকে দল নয়। ৮ থেকে ১২ জানুয়ারি পর্যন্ত পাঁচ দিনব্যাপী ঢাকায় জাতীয় নাট্যশালায় সফল আয়োজন শেষ করে তারা। দুই পর্বে অনুষ্ঠিত ১০ দিনের নাট্যোৎসবের দ্বিতীয় পর্ব হলো বরিশালে।
২০ জানুয়ারি বিকেল সাড়ে চারটায় বরিশাল নগরের শব্দাবলী চত্বরে দ্বিতীয় পর্বের পাঁচ দিনের জমকালো উৎসবের উদ্বোধন করেন নাট্যব্যক্তিত্ব ও বরিশাল প্রেসক্লাবের সভাপতি মানবেন্দ্র বটব্যাল। ব্যতিক্রমী উদ্বোধনী অনুষ্ঠানে নাট্য ও সাংস্কৃতিক অঙ্গনের ব্যক্তিত্বরা ছাড়াও উপস্থিত হন রাজনৈতিক, সামাজিক ও সাংস্কৃতিক সংগঠনের সদস্যরা।
ব্যতিক্রমী উৎসব সম্পর্কে বলতে গিয়ে প্রবীণ নাট্য ও সংস্কৃতজন নিখিল সেন বলেন, পরিশীলিত ও নান্দনিক নাট্যচর্চার মাধ্যমে শব্দাবলী বরিশালসহ দেশে একটি অবস্থান করে নিয়েছে। ঢাকার বাইরে থেকে গিয়ে ঢাকায় জাতীয় নাট্যশালায় পাঁচ দিনের নাট্যোৎসব করে শব্দাবলী প্রমাণ করেছে, তাদের অমিত যোগ্যতা।
২০ জানুয়ারি বিকেল থেকে ২৪ জানুয়ারি পর্যন্ত মুক্তিযুদ্ধের নাটক নিয়ে উৎসবে দর্শকের ভিড় লক্ষ করা গেছে। তবে আসন সীমিত থাকায় অনেক দর্শককে বিমুখ হয়ে ফিরেও যেতে হয়েছে। উৎসবের প্রথম দিন সন্ধ্যা সাতটায় মঞ্চস্থ হওয়া নাটক বৃহস্পতিবার দর্শককে নিয়ে গিয়েছিল মুক্তিযুদ্ধের সেই দিনগুলোতে। একজন বীরাঙ্গনাকে নিয়ে নাটকের কাহিনি। উৎসবে আসা দর্শক বরিশাল মেট্রোপলিটন পুলিশ কমিশনার সৈয়দ তৌফিক উদ্দিন আহম্মেদ অভিব্যক্তি প্রকাশ করে বলেন, ‘আমরা নাটক দেখে মুক্তিযুদ্ধের সেই সময়ে চলে গিয়েছিলাম। আমার চোখের পাতা ভিজে উঠেছে।’ বরিশালে পাঁচ দিনের উৎসবে মঞ্চস্থ হয় যথাক্রমে শব্দাবলীর বৃহস্পতিবার, শব্দ নাট্যচর্চা কেন্দ্র ঢাকার রাইফেল, বাংলাদেশ শিল্পকলা একাডেমী ঢাকার মুক্তি মুক্তি, ভোলা থিয়েটারের ইনফরমার এবং শূন্যন, ঢাকার লাল জমিন। প্রতিদিন সন্ধ্যা সাড়ে ছয়টায় শব্দাবলীর স্টুডিও থিয়েটারে মঞ্চায়িত হওয়া নাটকে দর্শকের ভিড় ছিল লক্ষণীয়।
শব্দাবলীর প্রতিষ্ঠা হয় ১৯৭৮ সালের ৩ সেপ্টেম্বর এবং স্টুডিও থিয়েটারের প্রতিষ্ঠাকাল ১৯৯১ সালের ৩১ ডিসেম্বর। স্টুডিও থিয়েটারের গৌরবময় এই কুড়ি বছরে ২২টি প্রযোজনার ৮১২টি সফল প্রদর্শনী করেছে তারা।
দ্বিতীয়বারের মতো দেশের বাইরে মঞ্চায়নের উদ্দেশ্যে যাচ্ছে শূন্যন দলের আলোচিত একক নাটক লাল জমিন। আন্তর্জাতিক মাতৃভাষা দিবসের উৎসবে মঞ্চায়নের জন্য ভারতে আমন্ত্রিত হয়েছে নাটকটি। আগামী ২১ ফেব্রুয়ারি ত্রিপুরার বিলোনিয়ায় এটি মঞ্চস্থ হবে। নাটকটির নির্দেশক সুদীপ চক্রবর্তী বলেন, ‘আমরা নাটকটি নিয়ে প্রথম ভারতে যাচ্ছি। তবে সফরটা খুবই গুরুত্বপূর্ণ। মাতৃভাষা দিবসের বড় উৎসবে নাটকটি আমন্ত্রণ পেয়েছে। আমরা খুবই খুশি।’ এদিকে এর আগে ৬ ফেব্রুয়ারি নাটকটির রজতজয়ন্তী প্রদর্শনী হতে যাচ্ছে। ওই দিন নাটকটির ২৫তম প্রদর্শনী হবে জাতীয় নাট্যশালার পরীক্ষণ থিয়েটার হলে। নাটকটি উদ্বোধন করা হয় গত বছরের ১৯ মে। এত কম সময়ে ঢাকার মঞ্চে নতুন নাটকের রজতজয়ন্তী প্রদর্শনী প্রসঙ্গে সুদীপ বলেন, ‘এমনিতেই আমাদের এখানে নাটকের দলের সংখ্যা অনুযায়ী মিলনায়তনের সমস্যা আছে। সবকিছু ছাপিয়ে নাটকটির একক অভিনেত্রী মোমেনা চৌধুরীর একাগ্রতা আর দলের তরুণ নাট্যশ্রমিকদের শক্তির উন্মাদনার কারণেই তা সম্ভব হচ্ছে।’ তিনি আরও যোগ করেন, ‘আমরা ঢাকার বাইরেও নাটকটির অনেকগুলো প্রদর্শনী করার সুযোগ পেয়েছি। এ ক্ষেত্রে নাটকের সংগঠন বাংলাদেশ গ্রুপ থিয়েটার ফেডারেশনের ঢাকার বাইরের নেতারাও সহযোগিতা করেছেন। মুক্তিযুদ্ধের এই নাটকটি ঢাকার বাইরে জেলায় জেলায় করার ইচ্ছা আছে।’
এদিকে, ২৪ জানুয়ারি বরিশালের শব্দাবলী স্টুডিও থিয়েটারের ২০ বছর পূর্তি উৎসবে নাটকটি প্রদর্শিত হয়। ২৭ জানুয়ারি যাচ্ছে মুন্সিগঞ্জে; ৪ ফেব্রুয়ারি জাহাঙ্গীরনগর বিশ্ববিদ্যালয়ের সেলিম আল দীন মুক্তমঞ্চে নাটকটির আরও একটি প্রদর্শনী হবে। এ ছাড়া মার্চ মাসে সিলেট ও কুড়িগ্রামে নাটকটি মঞ্চায়ন হবে।
মুক্তিযুদ্ধ ও যুদ্ধ-পরবর্তী একজন নারী মুক্তিযোদ্ধার সংগ্রামী অভিজ্ঞতার নাট্য প্রকাশ নিয়ে এটি লিখেছেন মান্নান হীরা, আর পোশাক পরিকল্পনা করেছেন ওয়াহিদা মল্লিক, সংগীত পরিকল্পনা জুলফিকার চঞ্চল।
‘ভালো চলচ্চিত্র, ভালো দর্শক, ভালো সমাজ’—এই মূলমন্ত্র নিয়ে যাত্রা শুরু করেছিল দ্বাদশ ঢাকা আন্তর্জাতিক চলচ্চিত্র উৎসব। নয় দিনের এই আন্তর্জাতিক চলচ্চিত্র উৎসবে প্রদর্শিত হয়েছে বিশ্বের বিভিন্ন দেশের ২০০টি চলচ্চিত্র। এই পুরোটা সময় ঢাকা, বিশেষ করে বিশ্ববিদ্যালয় ও জাতীয় জাদুঘর এলাকা ছিল সিনেমাপ্রেমীদের ভিড়ে সরগরম। নানা দেশের চলচ্চিত্রের স্বাদ নিতে তাঁরা ভিড় করেছেন প্রেক্ষাগৃহগুলোতে। উপরি হিসেবে দেখা-সাক্ষাৎও ঘটেছে নির্মাতা ও কলাকুশলীদের সঙ্গে। কিন্তু এর বাইরে বাংলাদেশের খাতায় প্রাপ্তি বলতে কতটুকু?
‘প্রতিবারই আমাদের চেষ্টা থাকে ভিন্ন কিছু করার। এবারেও সে রকম একটা কিছু করতে চেয়েছি। ইরান থেকে দারিয়ুস মেহ্রজুই ও তাহমিনা মিলানির মতো নির্মাতারা এসেছেন। আমি বলব, এটা একটা বড় দিক। তবে এটাও ঠিক, এই আয়োজন নিয়ে আত্মতৃপ্তির কোনো সুযোগ নেই। সামনে আরও অনেক ভালো কিছু করার আছে।’ বলছিলেন উৎসবের পরিচালক আহমেদ মুজতবা জামাল।
২০ জানুয়ারি জাতীয় জাদুঘর মিলনায়তনে পর্দা নেমেছে রেইনবো ফিল্ম সোসাইটি আয়োজিত এই সিনেমা উৎসবের। উৎসব শেষে নিছক সিনেমা দেখা আর সাংস্কৃতিক আদান-প্রদান ছাড়াও বাংলাদেশের খাতায় অর্জন বলতে যোগ হয়েছে আরও অনেক কিছু।
ঢাকা আন্তর্জাতিক চলচ্চিত্র উৎসবের চূড়ান্ত দিনে বাংলাদেশের জন্য বড় সম্মান বয়ে এনেছেন জয়া আহসান। নাসির উদ্দীন ইউসুফ বাচ্চু পরিচালিত গেরিলা ছবিতে অসাধারণ অভিনয়ের সুবাদে তিনি পেয়েছেন সেরা অভিনেত্রীর পুরস্কার।
উৎসবের প্রতিষ্ঠাতা পরিচালক আহমেদ মুজতবা জামাল বলছিলেন, ‘এবারে এই বিভাগে বাংলাদেশ ও ইরান—এ দুই দেশের বিচারকেরা ছিলেন। এর আগে বিভিন্ন বিভাগে বাংলাদেশের অর্জন থাকলেও যতদূর মনে করতে পারছি, উৎসবের গোটা ইতিহাসে বাংলাদেশের কারও সেরা অভিনেত্রীর পুরস্কার জয় এবারই প্রথম।’
উৎসবের অন্যতম আকর্ষণ সেরা নির্মাতার পুরস্কার জিতেছেন কাগিত (পেপার)- এর নির্মাতা সিনান সেটিন। এ ছবির অভিনেতা ওনার এরকান পেয়েছেন সেরা অভিনেতার সম্মাননা।
উৎসবে বাংলাদেশের খাতায় জমা পড়েছে আরও দুটি অর্জন। প্রতিযোগিতা বিভাগে বাংলাদেশ থেকে অংশ নেওয়া গেরিলা জিতেছে বেস্ট অডিয়েন্স অ্যাওয়ার্ড। বাংলাদেশ-ভারত যৌথ প্রযোজনায় নির্মিত মনের মানুষ ছবির জন্য সেরা সিনেমাটোগ্রাফির পুরস্কার জিতেছেন গৌতম ঘোষ। স্বল্পদৈর্ঘ্য ও মুক্ত ছবির বিভাগেও একটি পুরস্কার এসেছে বাংলাদেশের ঘরে।
বাদল রহমান শিশু চলচ্চিত্র পুরস্কার জিতেছে ইরানের ছবি দ্য মিডো। নারী নির্মাতাদের বিভাগে যৌথভাবে সেরা ছবির পুরস্কার জিতেছে ইরানের জোহরা জামানির দ্য বেয়ারফুট লিডার এবং নরওয়ের লিনা হাভোরসেনের লিভিং উইদাউট মানি। স্পিরিচুয়াল বিভাগে সেরা কাহিনিচিত্রের পুরস্কার জিতেছে ফিলিপাইনের ফ্লাইট অব অ্যান অ্যাঞ্জেল।
তুরস্কের কমেডি-ড্রামা ঘরানার এই ছবির কেন্দ্রীয় চরিত্র ‘এমরাহ’। সে স্বপ্ন দেখে খ্যাতিমান চিত্রনির্মাতা হওয়ার। কিন্তু এমরাহর স্বপ্নপূরণের পথে বাধা হয়ে দাঁড়ায় আমলাতান্ত্রিক জটিলতা। তুরস্কের গোল্ডেন অরেঞ্জ আন্তর্জাতিক চলচ্চিত্র উৎসবে প্রথম প্রদর্শিত হয় কাগিত বা পেপার।
ছবির পরিচালক সিনান সেটিন একাধারে অভিনেতা ও প্রযোজক। পশ্চিমা বিশ্বে সিনানের সবচেয়ে আলোচিত ছবি দ্য প্রপাগান্ডা। দ্বিতীয় বিশ্বযুদ্ধ-পরবর্তী তুরস্কের পটভূমিতে তৈরি হয়েছে এই ছবি।
সেরা অভিনেতার পুরস্কার বিজয়ী ওনার এরকানের এটাই প্রথম পুরস্কার নয়। এর আগে গোল্ডেন অরেঞ্জ চলচ্চিত্র উৎসবে সেরা অভিনেতার পুরস্কার জিতেছিলেন তিনি।

পাঠকের মন্তব্য
টেলিভিশনে অভিনয়ের জন্য এর আগে বহু পুরস্কার জিতলেও চলচ্চিত্রে এটাই জয়া আহসানের প্রথম পুরস্কার। আর সেটি এসেছে একটি আন্তর্জাতিক চলচ্চিত্র উৎসবে। জয়া আহসানের অনুভূতি কী?
‘এ ধরনের আন্তর্জাতিক উৎসবগুলো নিজের কাজের মান যাচাইয়ের একটা ভালো উপায়। নিজের দেশকে প্রতিনিধিত্ব করতে পারাটাই বেশি উপভোগ করি। কিন্তু আমি নিজে কোনো পুরস্কার জিতব, এটা সত্যিই ভাবিনি। সমাপনী দিনে মঞ্চে যখন আমার নাম ঘোষণা হলো, খানিকটা ভ্যাবাচ্যাকা খেয়ে গিয়েছিলাম শুরুতে।’ বলছিলেন দ্বাদশ ঢাকা আন্তর্জাতিক চলচ্চিত্র উৎসবে সেরা অভিনেত্রীর পুরস্কার বিজয়ী জয়া আহসান। গেরিলা ছাড়াও তাঁর অভিনীত ফিরে এসো বেহুলা ও ডুবসাঁতার প্রদর্শিত হয়েছে এ উৎসবে।
এই পুরস্কার জয়ের জন্য জয়া আহসানের কৃতজ্ঞতা সবার আগে তাঁর পরিচালক নাসির উদ্দীন ইউসুফের কাছে। জয়া বলেন, ‘কারণ, তিনি আমাকে বিলকিস বানু নামের অসাধারণ চরিত্রটি করার সুযোগ দিয়েছেন।’
এই পুরস্কারে খুব বেশি উচ্ছ্বসিত হতে রাজি নন জয়া। তাঁর যুক্তি, ‘আমি চেষ্টা করব এ পুরস্কারটা দ্রুত ভুলে যাওয়ার। কারণ, পুরস্কারের ওজন মাথায় নিয়ে কাজ করাটা সত্যিই কোনো কাজের কথা নয়।’
