
পরের সংবাদ»

    তাহসান ও মিথিলা

    তাহসান ও মিথিলা

    ছবি: কবির হোসেন

1 2

কোমো এস্তাস? (কেমন আছ)
মুই বিয়েন। (ভালো আছি)
পোর কে মুই তারদে? (এত দেরি হলো কেন)
লা ক্লাসে আ তেরমিনাদো তারদে। (ক্লাস দেরিতে শেষ হয়েছে)
তাহসান আর মিথিলার কথোপকথন। স্প্যানিশ ভাষায়। ২৫ সেপ্টেম্বর তাঁদের দুজনের সঙ্গে আড্ডার সময়টা ছিল রাত আটটা। কিন্তু মিথিলা বাসায় ফেরেন আরও প্রায় আধঘণ্টা পর। দেরি হওয়ার জন্য দুঃখ প্রকাশ করে মিথিলা জানান, তিনি এখন স্প্যানিশ শিখছেন ঢাকা বিশ্ববিদ্যালয়ের আধুনিক ভাষা ইনস্টিটিউটে। সন্ধ্যা সাড়ে সাতটায় শেষ হওয়ার কথা ছিল। ‘কিন্তু আজ একটু দেরি হয়ে গেল।’
মিথিলার সঙ্গে বসার ঘরে ঢোকেন আরেকজন। তাহসান তাঁকে পরিচয় করিয়ে দেন, ‘ও আমাদের বন্ধু, নিয়াজ মোরশেদ পাটোয়ারী। মুসা ইব্রাহীম আর নিয়াজ কয়েক দিন আগে কিলিমানজারোর চূড়ায় উঠেছিলেন।’ পুরো আড্ডার সময়টা চুপচাপ বসে ছিলেন নিয়াজ। মাঝেমধ্যে একটু হেসেছেন।
সম্প্রতি যুক্তরাষ্ট্রে দুই বছর পড়াশোনা করে এসেছেন তাহসান। শেষ একটি বছর তাঁর সঙ্গে ছিলেন মিথিলাও। স্প্যানিশ ভাষা শেখার আগ্রহটা তখনই তৈরি হয়। বললেন, ‘যুক্তরাষ্ট্রের প্রথম ভাষা হলো ইংরেজি। পরেরটিই স্প্যানিশ। ফ্লোরিডা আর ক্যালিফোর্নিয়ার বেশির ভাগ মানুষ তো স্প্যানিশ ভাষাতেই কথা বলে।’
তাহলে আবারও যুক্তরাষ্ট্রে যাওয়ার সম্ভাবনা আছে? তাহসান বললেন, ‘পড়াশোনার জন্য যেতে হতে পারে। যুক্তরাষ্ট্রেই পিএইচডি করার ইচ্ছা আছে।’
মিথিলা জানালেন, যুক্তরাষ্ট্রে তাঁদের বন্ধুদের অনেকেই লাতিন আমেরিকার। ওদের ভাষা স্প্যানিশ। সেখানে এক বছর দুটি স্কুলে শিক্ষকতা করেছেন—একটি হাইস্কুল, অন্যটি মিডল স্কুল। স্প্যানিশ জানা থাকলে যুক্তরাষ্ট্রে শিক্ষকতার কাজে অনেক সুবিধা হয়। তাই দেশে ফিরেই এ ভাষা শেখার তিন মাসের কোর্স করেছেন। এবারের কোর্সটি এক বছরের।
মিথিলা তো শিখছেন, তাহলে তাহসান?
তাহসান বললেন, ‘ক্লাস থেকে ফিরে আমাকে ও শেখানোর চেষ্টা করে। আসলে, তাতে ওরই চর্চটা হয়।’
মিথিলা জানালেন, তিনি স্প্যানিশ ভালোই রপ্ত করছেন। এখন কিছু কিছু কথা বলতে পারেন।
মিথিলা পড়াশোনা করেছেন রাষ্ট্রবিজ্ঞানে। ব্র্যাকে শিক্ষার ওপর গবেষণার কাজ করেছেন। শিক্ষকতা করছেন নর্দান বিশ্ববিদ্যালয়ে। ওখানে পড়াচ্ছেন ইংরেজি। মিথিলা এখন চুটিয়ে অভিনয় করছেন। জানালেন, হাতে একটু সময় আছে। রোজার ঈদে বিভিন্ন টিভি চ্যানেলে তাঁর অভিনীত পাঁচটি নাটক প্রচারিত হয়েছে। এর মধ্যে একটি ছিল তিন পর্বের ধারাবাহিক, নাম দেনমোহর।
কোরবানির ঈদের জন্য কাজ করছেন এখন। প্রায় প্রতিদিনই শুটিং থাকছে। জানালেন, সকালে (২৬ সেপ্টেম্বর) ছুটতে হবে উত্তরায়। মাতিয়া বানু শুকুর লেখা নাটক কনেপক্ষ। পরিচালক আমির খসরু। মিথিলার সঙ্গে অভিনয় করবেন মিলন। শনিবার কাজ করেছেন হাসান মাসুদের সঙ্গে অণু-পরমাণু নাটকে। মিথিলা এবার অভিনয় করলেন চলচ্চিত্রের নায়ক ইমনের সঙ্গে। নাটকের নাম দান দান তিন দান।
তাহসান শিক্ষকতা করছেন ইউনিভার্সিটি অব লিবারেল আর্টস বাংলাদেশে। গান গাওয়ার পাশাপাশি অভিনয়ও করেছেন নাটক ও চলচ্চিত্রে। তাহসান প্রথম অভিনয় করেন আফসানা মিমি অভিনীত অফবিট নাটকে। এরপর ধারাবাহিক নাটক কাছের মানুষ। মিথিলার সঙ্গে অভিনয় করেছেন মধুরেন সমাপেয় নাটকে। আর চলচ্চিত্র—ইফতেখার ফাহমির টু বি কন্টিনিউড...।
এর পরও তাহসান বললেন, ‘যে কাজটা আমি জানি না, তা করার কোনো ইচ্ছা নেই। দু-একবার যা অভিনয় করেছি, তা অনেকটা অনুরোধের কারণে।’
তাহসান ছোটবেলায় গান শিখেছেন বাংলাদেশ শিশু একাডেমীতে। এরপর ছায়ানটে রবীন্দ্রসংগীত। স্বামীর গানের ব্যাপারে মিথিলার মন্তব্য, ‘ও রবীন্দ্রসংগীত খুব ভালো গায়। কিছু গান তো ওর কণ্ঠে দারুণ মানায়। এই যেমন “চোখের আলোয় দেখেছিলেম” গানটি আমার শ্বশুর-শাশুড়ি, ভাইয়া খুব পছন্দ করেন। কিন্তু ও এখনো বাসায় সবার সামনে গান করতে কেমন যেন সংকোচ বোধ করে। অনেক তেলটেল দেওয়ার পর যদি রাজি হয়।’
তাহসান ব্ল্যাক ব্যান্ডের সঙ্গে বেশ কিছুদিন গান করেছেন। রবীন্দ্রসংগীত শিখে রক গানের চর্চা! ‘আমি যখন ছায়ানটে রবীন্দ্রসংগীত শিখি, তখন পাড়ায় আমার সঙ্গের ছেলেরা গিটার শিখছে। আর শুনছে হেভিমেটাল গান। ওই প্রভাবটা আমার ওপর কিছুটা পড়েছিল। এরপর ব্ল্যাকের সঙ্গে যুক্ত হওয়ার পর আমি মেলোরক ধরনের গান করতাম।’ বললেন তাহসান।
তাহসান জানালেন, এখন তিনি মেলোডিকে প্রাধান্য দিয়ে হালকা মেজাজের গান তৈরির দিকে ঝুঁকেছেন। বিভিন্ন শিল্পীর জন্য গানের সুর ও সংগীত পরিচালনা করছেন। মিথিলার কণ্ঠে মানিয়ে যায়—তৈরি করছেন এমনই কিছু গান। ‘মিথিলা কিন্তু খুব ভালো গায়। আমার পাঁচটি একক অ্যালবাম বেরিয়েছে। সব কটিতেই ওর সঙ্গে আমার দ্বৈত কণ্ঠের গান আছে। আর সব কটিই জনপ্রিয়। তাই এবার ওর একক অ্যালবাম করার উদ্যোগ নিয়েছি।’ মিথিলার গান নিয়ে বললেন তাহসান।
সম্প্রতি তাহসানের সংগীতপরিচালনা আর সংগীতায়োজনে বেরিয়েছে মিনারের অ্যালবাম আড়ি। মিনারের প্রথম অ্যালবামেও একই কাজ করেছিলেন তাহসান। বললেন, ‘মিনার ভালো লেখে, সুর করে, কার্টুন আঁকে। ওর সঙ্গে দুটি কাজই আমি খুব উপভোগ করেছি।’
মিথিলা বললেন, ‘আমি গান শিখেছি হিন্দোল সংগীত একাডেমিতে, নাচ শিখেছি বেণুকা ললিতকলা একাডেমিতে, ছবি আঁকা শিখেছি স্বপন চৌধুরীর কাছে, আর অভিনয় শিখেছি লোক নাট্যদলের চিলড্রেনস থিয়েটারে। মায়ের ইচ্ছা ছিল, আমি যেন সব পারি। কিন্তু যেটা খুব দরকার—সাঁতারটাই শেখাননি।’
তাহসান জানালেন, যুক্তরাষ্ট্রে তিনি নানা ধরনের বহু গান শুনেছেন। এর একটা প্রভাব পড়েছে তাঁর নিজের গানে। তাঁর মতে, ‘একটা পরিবর্তন এসেছে।’
এবার যুক্তরাষ্ট্রে থাকার সময় অনেক কনসার্ট উপভোগ করেছেন। এর মধ্যে ছিল ব্রায়ান অ্যাডামস, ব্ল্যাক আইড পিস, সান্টানা, কোল্ডপ্লেসহ আরও অনেক কনসার্ট। বললেন, ‘তাদের পরিবেশনা একেবারে অন্য রকম। কোথা থেকে হেলিকপ্টার চলে এল, স্টেজে মোটরবাইক, গানের ফাঁকে হুট করে দর্শকদের মধ্য থেকে হাজার হাজার বেলুন উড়ে গেল! অদ্ভুত সব ব্যাপার! আর এসব কারণেই পুরো আয়োজনটা খুব আকর্ষণীয় হয়। আর গানগুলো তো অসাধারণ।’
কথার ফাঁকে হুট করে এল ফেসবুক প্রসঙ্গ। তাহসান বললেন, ‘আমার নামে এখন ফেসবুকে ৩০টা ভুয়া অ্যাকাউন্ট আছে। এর কোনোটার সঙ্গেই আমার যোগাযোগ নেই। এসব ভুয়া অ্যাকাউন্টের জন্য আর তাদের আপত্তিকর কর্মকাণ্ডে আমার মতো অনেক শিল্পীর ইমেজ ক্ষতিগ্রস্ত হচ্ছে। আমি কিন্তু অনেক দিন ফেসবুক ব্যবহার করি না। ইচ্ছা হয় না।’
রাত বাড়ছে। আড্ডা শেষ করতে হবে। এবার দুজনের একটা পছন্দের কথা জানার খুব ইচ্ছা হলো। দুজনই একসঙ্গে বললেন, ‘বেড়ানো।’
মিথিলা বললেন, ‘ঘুরে বেড়াতে আমার দারুণ লাগে।’ তাহসান বললেন, ‘দুজন মিলে ভ্রমণের কোনো অনুষ্ঠান উপস্থাপনা করার ইচ্ছা আছে আমাদের। তাহলে নতুন নতুন দেশ, জায়গা, খাবার, মানুষজন—কত কিছু দেখা হবে, জানা হবে! বাইরের ওই জগৎটা আমাদের খুব টানে।’



সকালে বান্দরবান থেকে ফিরেছেন। দুপুর থেকে কাজ শুরু করেছেন। কাজ আর কাজ। সজলের কাছে জানতে চাইলাম, বছরের কত দিন কাজ করেন?
‘মনে তো হয় দুই ঈদের তিন দিন তিন দিন মোট ছয় দিন বাদে, জ্বরটর না হলে বছরের বাকি দিনগুলো টানা কাজ করি।’ সজলের সরল স্বীকারোক্তি। ‘মাঝেমধ্যে মনে হয়, এত এত কাজ যে করি, তা থেকে কী পাচ্ছি?’
নিজেই নিজের প্রশ্নের উত্তর দিলেন। ‘বিজয় সরণির সিগন্যালে দাঁড়ালে কতগুলো পিচ্চি আমাকে দেখে চকলেট আর ফুল দিল। ওরা কেউ পয়সা নিল না। বলল, “ভাইয়া, আপনার নাটক দেখছি। খুব ভালা লাগে।” ওদের কথা শুনে চোখের পানি আটকে রাখতেও কষ্ট হয়। এত এত কাজ করার পরও ক্লান্তি আসে না ওদের কথা মনে হলে।’ বলছিলেন সজল।
গেল ঈদে টিভি চ্যানেলগুলো সাত দিনব্যাপী অনুষ্ঠানমালা সম্প্রচার করেছে। এ সময় দেখা গেছে, সব কটি টিভি চ্যানেলে প্রতিদিনই সজলের কোনো না কোনো নাটক প্রচারিত হচ্ছে। এত কাজ সজল কীভাবে করেন?
প্রশ্ন শুনে সজল হাসেন। ‘আমি সারা বছর খণ্ড নাটকগুলোতেই কাজ করি। ধারাবাহিক নাটকে কাজ করি না। এই নাটকগুলো ঈদের সময় বা অন্যান্য বিশেষ দিনে প্রচারিত হয়। এ ছাড়া এক ঘণ্টার নাটক তো সারা বছর প্রচারিত হচ্ছেই। আসলে, তিন দিন লাগে একটি এক ঘণ্টার নাটকে কাজ করতে। এই নাটকগুলো করতে পারি একটি কারণে, কাজ করার আগে আমি নাটকের গল্পটা জেনে নিতে পারি।তাই অনেক বেশি মনোযোগী হতে পারছি, যেটা ধারাবাহিকে সম্ভব হয় না।’
আসছে ঈদেও কী অনেক অনেক নাটকে দেখা যাবে সজলকে?
অট্টহাসি সজলের কণ্ঠে। ‘আমি অনেক চেষ্টা করেছি, এবার ঈদে যেন বেশি কাজ দেখা না যায়। কিন্তু হিসাব করে দেখলাম, এবারও অসংখ্য নাটকে কাজ করা হয়ে গেছে। ’
কাজ যত বেশি হবে, নাটকের মান তত কমবে। বিষয়টি মেনে নিলেন সজল। ‘চেষ্টা করি মানটা ভালো রাখার; তার পরও হয়তো কয়েকটি নাটকের কাজ ভালো হয় না। তখন খুবই কষ্ট পাই।’ বললেন তিনি।
বিনোদন-ভুবনে সজল প্রায় ১০ ধরে কাজ করছেন। বর্তমানে বলা হয়, টেলিভিশনে রোমান্টিক নায়ক হিসেবে একক আধিপত্য বিস্তার করেছেন তিনি। নতুন কেউ আসছেনও না। এর ফলে বিষয়টি একচেটিয়া হয়ে যাচ্ছে কি না?
সজল বললেন, ‘আসলে, এখানে আধিপত্যের কিছুই নেই। আমি প্রেমের নাটকে কাজ করছি। অনেক দিন থেকেই কাজটা করছি। এর ফলে আবার অনেক সময় কিন্তু সব নাটকে একই রকম কাজ হয়ে যাচ্ছে। এটা একটা নেতিবাচক দিক। আবার যদি কাজটা না করি, তখন নির্মাতারা বলবেন, সজল বিপদে ফেলে দিচ্ছে। উভয়সংকটে পড়ে যেতে হচ্ছে।’
তাঁর আজকের এই সাফল্যের পেছনে পরিবারই অনেকটা কৃতিত্বের দাবিদার—এ কথা জোরেশোরেই বলেন সজল। ‘রাত তিনটা-চারটার সময় বাসায় ফেরার পরও মা বা বোন যে জেগে থাকে এবং তারা আমাকে খাইয়ে-দাইয়ে ঘুম পাড়িয়ে দেয়, এই যে সহযোগিতা—এটা কিন্তু অনেক বড় একটা ব্যাপার। এটুকু সমর্থন না থাকলে আমি হয়তো এতটা ব্যস্ত থাকতে পারতাম না।’
বাড়ির লোক মেনে নিচ্ছে, কিন্তু বাইরের মানুষটি যখন বাড়িতে ঢুকবেন, তিনি কি মানবেন?
সজল কিছু একটা চিন্তা করেন। বললেন, ‘যখন আসবে, তখন আমি হয়তো এত বেশি কাজ করতেও পারব না। তা ছাড়া যত দিন না আসে, তত দিন তো কাজটা করে যেতে কোনো পিছুটান নেই। হা...হা... হা...।’
১০ বছর ধরে সজল কাজ করছেন, কিন্তু কাউকে জড়িয়ে প্রেম-বিরহের কথা শোনা যায়নি। রহস্য কী?
বাবার বন্ধুর মেয়ের সঙ্গে সজলের বন্ধুত্ব হয়েছে। আস্তে আস্তে ভালো লাগা এবং ভালোবাসা। মেয়ে বর্তমানে দেশের বাইরে পড়াশোনা করছেন। পারিবারিকভাবেই সব এগোচ্ছে।সজল জানালেন, ২০১৩ সালে বিয়ে করার চিন্তাভাবনা আছে।
জানতে চাইলাম, তিনি কি আপনার অভিনয় দেখেন?
‘দেখে। তবে খুব বেশি দেখে না।’
সমালোচনা করেন?
‘কখনো কখনো। যেটা বলে, সেটা মন থেকেই বলে।’
বেশি বেশি কাজ করেন, এটা কীভাবে দেখেন?
ভালোভাবে দেখার কারণ নেই। তবে মানিয়ে নিতে হয় আর কি?’
কে কাকে বেশি নিয়ন্ত্রণ করেন?
এবার সজল যেন একটু ভাবনায় প্রড়ন। কিছুটা সময় ভেবে নিয়ে বললেন, এর মধ্যেই ঝগড়া হয়েছে। ‘আসলে, সময় সময় ও আমাকে একটু নিয়ন্ত্রণ করে, আবার আমি হয়তো ওর ওপর কখনো বেশি অধিকার দেখাতে যাই।’
সজল তাঁর মনের মানুষ নিয়ে বেশি কিছু বলবেন না বলবেন না করে দু-চারটি কথা বললেও নাম বলতে নারাজ। কারণ, হবু স্ত্রী এখনই গণমাধ্যমের কাছে সংবাদ হয়ে আসতে চান না।
আবার ফিরে আসি সজলের কাজের প্রসঙ্গে।
বর্তমানে সজল ব্যস্ত আবুল হায়াতের ঈদের নাটকের কাজ নিয়ে।
সামনে তিনি ঈদের দুটি বিশেষ ধারাবাহিক নাটকে কাজ করবেন। এ জন্য নিজের গেটআপ-মেকআপে পরিবর্তন আনতে শুরু করেছেন।
তিনি বললেন, ‘একেক দিন কাজ করি আর ভাবি, কবে ঈদ আসবে আর ঈদের তিন দিন টানা ঘুমাব।’
ব্যস্ততাকে ছুটি দিয়ে কী যে সুখ, তা শুধু সজলই ভালো বলতে পারবেন।




বন্ধুরা তাঁকে ডাকতেন ‘টাইগার’ বলে। কেউ বলতেন ‘প্যাট’। পতৌদি খানদানের নবম এবং শেষ নবাব মনসুর আলী খান পতৌদি পরিবার-পরিজন থেকে বন্ধুবান্ধব—সব মহলেই ছিলেন প্রখর রসবোধসম্পন্ন, বন্ধুবৎসল একজন মানুষ। সবার জীবনকে রাঙিয়ে তোলা এই মানুষটিই যখন মাত্র ২০ বছর বয়সে গাড়ি দুর্ঘটনায় ডান চোখের দৃষ্টি হারিয়ে ফেলেন, তখন তিনি স্বাভাবিকভাবেই জীবনের ছন্দ হারিয়ে ফেলতে পারতেন। কিন্তু পতৌদি জুনিয়রের ধমনিতে যে নবাবি রক্ত বইছিল। জীবনের অন্ধকার অধ্যায়কে স্বগুণেই আলোয় ভরিয়ে তুলেছিলেন তিনি। ক্রিকেটের ময়দানে তাঁর সাফল্যের ঝলকানি মুহূর্তেই তাঁর হাতে সঁপে দিয়েছিল জাতীয় দলের অধিনায়কত্বের গুরুদায়িত্ব। ৪৯৯ ইনিংসে এই সফল খেলোয়াড় মোট রান করেছিলেন ১৫ হাজার ৪২৫। ১৪ বছরে ৪৬টি টেস্ট ম্যাচের ৪০টিতেই ছিলেন জাতীয় দলের অধিনায়ক। এই তারকা খেলোয়াড়ের ঝুলিতে রাষ্ট্রীয় পদ্মশ্রী পদক যাবে—এটাই স্বাভাবিক। তবে এসব আলোচনাকে ছাপিয়ে মনসুর আলী খান পত্রিকার পাতায় নতুন করে শিরোনাম হন ’৬৯-এ; সে সময়ের তারকা নায়িকা শর্মিলা ঠাকুরকে বিয়ে করে। ঠাকুর পরিবারের মেয়ে শর্মিলা সত্যজিৎ রায়ের বাংলা ছবি অপুর সংসার দিয়ে অভিনয় জীবন শুরু করলেও বলিউডের হাতছানি ফিরিয়ে দিতে পারেননি। যেমনটি মনসুর আলী খান পারেননি শর্মিলার দিক থেকে নজর সরিয়ে নিতে। অবশ্য প্রথম দর্শনে প্রণয়, অতঃপর পরিণয়—এমনটি ঘটেনি শর্মিলা-মনসুর প্রেম উপাখ্যানে। টানা চার বছর শর্মিলাকে নিয়ে ভেবেছেন নবাব সাহেব। অতঃপর প্রস্তাব। তাও রেফ্রিজারেটর পাঠিয়ে। ক্রিকেট সুপারস্টারের এই অভিনব প্রেম প্রস্তাব তারকা নায়িকার মনের কড়া এতটুকু নাড়াতে পারেনি। উপায় না দেখে সনাতনী পথেই যাওয়ার সিদ্ধান্ত নেন প্রেমিকপ্রবর। প্রতিদিন ট্রাকে করে গোলাপ পাঠাতে থাকেন প্রেমিকার বাড়িতে। এবার প্রেম পালাবে কোথায়? শর্মিলার মনও ছন্দে-আনন্দে গেয়ে ওঠে, ‘আমার পরান যাহা চায়, তুমি তাই...’! কিন্তু খানদানি মুসলিম পরিবারের নবাব এবং হিন্দু পরিবারের বাঙালি কন্যার বিয়েটা কি সমাজ অত সহজে মেনে নিতে পারে? বাধ্য হয়েই বেগম আয়শা সুলতানা নাম নিয়ে শর্মিলা ধর্মান্তরিত হন মুসলিম ধর্মে। তা-ও নিন্দুকদের কানাঘুষা বন্ধ হয়নি। অনেকেই ধারণা করেছিলেন, বিয়েটা বুঝি খুব বেশি দিন টিকছে না। কিন্তু এসব ভবিষ্যদ্বাণী ধোপে টেকেনি। ৪২ বছরের সফল সংসারে এক ছেলে সাইফ আলী খান, দুই মেয়ে সাবা আলী খান ও সোহা আলী খানের গর্বিত বাবা-মা হয়েছেন তাঁরা। শুধু তা-ই নয়, বিয়ের পর মা হয়ে শর্মিলা নায়িকা হিসেবে তুলনামূলক বেশি প্রশংসা কুড়ান। বিয়ের আগে এন ইভিনিং প্যারিস ছবিতে ভারতীয় নায়িকাদের মধ্যে প্রথম বিকিনি পরে পর্দায় হাজির হন। বিয়ের পরও গ্ল্যামারাস থেকে বিকল্প ধারার ছবিতে সব মহলের হাততালি পান তিনি। আর সব কাজেই স্বামী মনসুরের ছিল অকুণ্ঠ সমর্থন।
নিয়মকানুনের বেড়াজালে সম্পর্ককে কখনো বন্দী করতে চাননি শর্মিলা-মনসুর দম্পতি। সন্তানদের ছোটবেলা থেকেই কোরআন শরিফ পড়া শিখিয়েছেন, বাড়িতে মুসলিম দারোয়ান, বাবুর্চি, গৃহপরিচারিকা রেখেছেন; তবে সন্তানদের স্বাধীনতায় কখনো হস্তক্ষেপ করেননি। ২১ বছর বয়সে সাইফ যখন হুট করেই তাঁর চেয়ে ১২ বছরের বড় অমৃতা সিংকে বিয়ে করেন, তখন বাবা-মা মনোক্ষুণ্ন হয়েছিলেন ঠিক, তবে ছেলের স্ত্রীকে প্রথম দিন থেকেই আপন করে নিয়েছিলেন। অমৃতাও ধর্মান্তরিত হয়ে সাইফকে বিয়ে করেছিলেন। তবে এই বিয়ে এক যুগের বেশি টেকেনি। একটা সময় ইতালিয়ান মডেল রোজার সঙ্গে সাইফের মন দেওয়া-নেওয়া শুরু হয়। এই পর্ব শেষ করে সাইফের মনের ট্রেন ছোটে কারিনা কাপুর জংশনে। মনসুর-শর্মিলা অমৃতার সঙ্গেও যোগাযোগ ছিন্ন করেননি, কারিনাকেও দূরে ঠেলে দেননি। বরং আগামী বছর কারিনার সঙ্গে ছেলেকে বিয়ে দেওয়ার পরিকল্পনাও করেছিলেন বাবা-মা। কিন্তু হায়! জীবনের চিত্রনাট্য যে এভাবে হুট করে বদলে যাবে, কে জানত! ৭০ বছর বয়সে ২২ সেপ্টেম্বর পৃথিবীকে চিরবিদায় জানান মনসুর আলী খান পতৌদি। শর্মিলা অবশ্য এখনো স্বামীর মৃত্যুকে মেনে নিতে পারেননি। তাঁর ভাষায়, ‘আমাদের সম্পর্ক ছিল আত্মিক। স্রেফ মৃত্যু কখনো আমাদের পথচলাকে বদলে দিতে পারবে না। যত দিন বেঁচে থাকব, স্বামীর দেখানো পথে চলব। স্বামীর রেখে যাওয়া কাজগুলো সম্পূর্ণ করব।’ মৃত্যুর আগে নবাব পতৌদি তাঁর চোখটি দান করে গিয়েছিলেন ভেনু আই ইনস্টিটিউটকে। নিজে ডান চোখে দেখতে পারতেন না বলেই হয়তো দুঃখীদের যন্ত্রণা আরও বেশি অনুভব করতে পেরেছিলেন। নবাব পতৌদির প্রত্যক্ষ পৃষ্ঠপোষকতায় দেড় লাখ দৃষ্টিপ্রতিবন্ধী সুস্থ হয়েছিল, জানায় ভেনু আই ইনস্টিটিউট। তবে সব রকম সামাজিক কর্মকাণ্ড চুপিসারে করতেই ভালোবাসতেন মনসুর আলী। মহান ব্যক্তিত্বরা বুঝি এমনই হয়!
রুম্মান রশীদ খান
[গার্ডিয়ান, বলিউড লাইফ, ওয়ান ইন্ডিয়া, ধাঙ্গআউট, চাকপাক, ইন্টারফেইথ শাদি, ইউএসএ নিউস পয়েন্ট, ফ্রিপ্রেসজার্নাল, ইন্ডিয়া টুডে অবলম্বনে]



এই মুহূর্তে কলকাতা চলচ্চিত্রশিল্পে আলোচিত ও সমালোচিত নায়িকা কে? পাওলি দাম। বিভিন্ন স্যাটেলাইট চ্যানেল ও অনলাইনে পাওলি দামের সমালোচনায় মুখর হয়ে উঠেছে যেমন একটি পক্ষ, তেমনি পাওলি দামের পক্ষ নিয়ে অপর একটি পক্ষ সমালোচকদের ঝাঁজালো কথার জবাব দিয়ে যাচ্ছে সমানতালেই।
ব্যাপার কী?
জানতে মুঠোফোনে যোগাযোগ করা হয় পাওলি দামের সঙ্গে।
এখন মুম্বাইয়ে আছেন তিনি। বিক্রম ভাটের প্রডাকশনের হিন্দি ছবিতে অভিনয় করছেন তিনি সেখানে। ডিসেম্বর পর্যন্ত সেখানেই থাকবেন। তত দিন বাংলা থেকে দূরে সরে থাকবেন।
‘আমি ছত্রাক ছবিতে অভিনয় করেছি। গল্পের প্রয়োজনেই বিশেষ দৃশ্যে অভিনয় করতে হয়েছে। কিন্তু কোথাও স্থূল কিছু নেই। তার পরও সমালোচনা করার খাতিরে কেউ কেউ নাকি এ নিয়ে কী সব বলছে। কে শোনে ওসব কথা। আমি ছত্রাক ছবিটির মুক্তি পর্যন্ত অপেক্ষা করছি। এ নিয়ে আমাকে অনেকেই অনেক প্রশ্ন করেছেন। কিন্তু কিচ্ছু বলিনি। আজও বিশেষ কিছু বলব না। ছবিটি আলোর মুখ দেখুক, তবেই না সবকিছুর জবাব দেব আমি।’
কিছুটা রাগ আর কিছুটা অভিমান নিয়ে কথাগুলো বললেন পাওলি দাম। তিনি জানালেন, আগামী কয়েক মাস কলকাতার ছবিতে কাজও করছেন না। ছত্রাক মুক্তির পর তিনি নতুন ছবি হাতে নেওয়ার ব্যাপারে সিদ্ধান্ত নেবেন।
বাংলাদেশের মানুষ পাওলিকে চিনেছেমনের মানুষ ছবি দিয়ে। তিনি এ ছবিতে কাজ করার সুবাদে প্রথমবার এসেছিলেন বাংলাদেশে। বললেন, ‘বাংলাদেশে যাওয়াটা অনেক কারণেই আমার স্মরণীয় হয়ে আছে। প্রথমত, ভাগ্যের জোরে বেঁচে আছি। শুটিং স্পটে যাওয়ার সময় রাস্তায় যে দুর্ঘটনায় পড়েছিলাম, সেই স্মৃতি আজও চোখের সামনে ভেসে উঠলে আঁতকে উঠি। দ্বিতীয়ত, আমি যে জায়গাগুলোয় শুটিং করেছিলাম, সত্যিই সেগুলো অসাধারণ জায়গা ছিল। সকালবেলায় যখন ঘুম থেকে উঠতাম, মনে হতো কবিতার ছবি দেখছি। সবকিছুর মধ্যেই কেমন যেন স্বপ্নিল একটা ছোঁয়া আছে। তৃতীয়ত হচ্ছে, লালন ফকিরকে নিয়ে একটি ছবি হয়েছে, সেখানে আমি কাজ করেছি—এটাও অনেক বড় একটা ব্যাপার ছিল আমার কাছে।’
পাওলির যাত্রাটা হয়েছিল ছোট পর্দা আর মঞ্চে কাজ করার মধ্য দিয়ে। প্রায় বছর তিনেক হলো, পাওলি এখন আর নাটকে কাজ করছেন না। কীভাবে করবেন? সিনেমাতেই সময় দিয়ে কূল পান না তিনি। ‘ঝটপট কোনো কাজ করতে পছন্দ করি না। একটি ছবিতে কাজ করার সময় অন্য কোনো ছবির কথা ভাবি না এবং ওই ছবিটির কাজ শেষ না হওয়া পর্যন্ত আরেকটি ছবির শুটিং করতে চাই না। তাই বছরের ব্যস্ততা থাকে সিনেমা নিয়েই।’ বলছিলেন তিনি।
কথা ঘুরিয়ে চলে যাই আবার হিন্দি ছবির দিকে। দক্ষিণের মেয়েরা প্রতিনিয়তই আসছে এবং মুম্বাইতে জায়গা করে নিচ্ছে। কলকাতা অনেকটাই পিছিয়ে কেন? পাওলি প্রশ্নের সঙ্গে একমত হতে পারলেন না। ‘কলকাতার মেয়েরাও অনেক ভালো করেছে। রানী তো সুপারস্টার। ঋতুপর্ণা তো অনেক ছবিতেই কাজ করেছেন সেখানে। আমি করছি। রাইমা-রিয়া ওরাও অনেক নাম করেছে। তবে হ্যাঁ, বলিউডের ছবিগুলোয় নায়িকা নির্বাচন করেন পরিচালকেরা। তাঁদের মর্জিতেই সব হয়। ফলে কখনো কখনো দক্ষিণের শিল্পীরা সুবিধাটা বেশি পান। তা ছাড়া দক্ষিণের চলচ্চিত্রশিল্পটা তো আমাদের চেয়েও অনেক বড়।’ বললেন পাওলি।
হিন্দি ছবিতে কাজ করার স্বপ্ন থাকে ভারতের সব নায়িকারই। পাওলিও সেই স্বপ্নে বিভোর। হিন্দি ছবির টানে পাওলি তাঁর প্রেমিককেও ছেড়েছেন এমন কথারও গুজব উঠেছে। পাওলি হাসলেন। বললেন, ‘আমার কোনো প্রেমিক নেই। প্রেম করি না। তবে বন্ধুবান্ধব আছে। আর বিয়ে-টিয়ের কথা তো ভাবিই না। শুধু কাজের কথা আর অভিনয়ের কথাই ভাবি।’
ফটোশুটের জন্য ডাক আসে তাঁর। পাওলি বললেন, ‘ঢের কথা হলো, আজ তাহলে রাখি। ও হ্যাঁ, বাংলাদেশের মানুষের জন্য রইল শারদীয় শুভেচ্ছা।’
[সাক্ষাৎকারটি মুঠোফোনে নেওয়া হয়েছে]



অ্যাশলে জডের ক্যারিয়ারের মূল ভিত্তিপ্রস্তরটি স্থাপিত হয়েছিল ফ্লোরিডায়। ১৯৯৩ সালের কথা। ছবির নাম ছিল রুবি ইন প্যারাডাইস। তার আগে অবশ্য আরও তিনটি ছবিতে নাম লিখিয়েছিলেন এই মার্কিন অভিনয়শিল্পী। তার মধ্যে উল্লেখযোগ্য স্টার ট্রেক: দ্য নেক্সট জেনারেশন। ছবিটির দুটি কিস্তিতে অভিনয় করেছিলেন জড। তবে নিজেকে পুরোপুরি মেলে ধরতে তাঁর জন্য ডানা হিসেবে কাজ করেছিল ওইরুবি ইন প্যারাডাইস। ছবিটিতে ভালো অভিনয়ের সুবাদে জুটেছিল সমালোচকদের বাহবা, আর ‘ইনডিপেনডেন্ট স্পিরিট অ্যাওয়ার্ড ফর বেস্ট লিড’ ফিমেলের মতো সম্মাননা। তাই ফ্লোরিডার সমুদ্রতীরকে নিজের অঙ্কুরোদ্গম ভূমি বলেই মানেন জড।
২৩ সেপ্টেম্বর মুক্তি পেয়েছে জডের নতুন ছবি ডলফিন টেল। ঘটনাচক্রে এই ছবিটির লোকেশনও ছিল ফ্লোরিডা। দীর্ঘ প্রায় ১৭ বছর পর সেই প্রিয় জায়গায় ফিরে গিয়ে পুরোনো কিছু স্মৃতিতে ডুব দিয়েছিলেন এই তারকা। সাম্প্রতিক এক সাক্ষাৎকারে জানান, ফ্লোরিডায় যেন নিজেকেই খুঁজে পান তিনি, ‘হ্যাঁ, স্বীকৃত অভিনয়শিল্পী হিসেবে এখান থেকেই পথচলা শুরু হয়েছিল। তাই জায়গাটা খুব আপন আমার কাছে। আবার এখানে অভিনয় করতে এসে খুব ভালো লাগল। ফিরে গিয়েছিলাম সেই পুরোনো দিনে। খুব বেশি যে পরিবর্তন লক্ষ করছি, তা নয়। কেবল হোটেল ভাড়াটাই মনে হয় একটু বেড়েছে।’ ফ্লোরিডা বদলে যাক বা না যাক, এই ১৭ বছরে অ্যাশলে জড পরিবর্তিত হয়েছেন প্রতিনিয়তই। এবং শাণিত করেছেন নিজেকে অভিজ্ঞতার পাথরে ঘষে। তার প্রমাণ মেলে নতুন ছবি ডলফিন টেল-এও। কেননা এত দিন জডকে বেশির ভাগ সময় দেখা গেছে থ্রিলার কিংবা মারদাঙ্গা গোছের ছবিতেই। এদিকে চার্লস মার্টিন স্মিথ পরিচালিত সত্য কাহিনি অবলম্বনে তৈরি ডলফিন টেল পুরোদস্তুর পারিবারিক ছবি (ফ্যামিলি ড্রামা ফিল্ম)। এখানে জডকে দেখা যাবে লরেইন নেলসন নামের এক সেবিকার চরিত্রে, যার কিশোর ছেলে সয়ার নেলসন বন্ধু পাতিয়ে ফেলে দুর্ঘটনায় পড়া এক বোতলনাক ডলফিনের সঙ্গে। লেজ নেই, তাই জীবন নিয়ে সংশয় উইন্টার নামের ওই প্রাণীটির। শেষমেশ জডের ছেলে সয়ার তার আশপাশের সবার কাছেই ছুটে যায় বন্ধুকে বাঁচানোর আশায়। ত্রাতা হিসেবে আবির্ভূত হন ড. ম্যাককার্থি (মরগ্যান ফ্রিম্যান)। মেরিন হাসপাতালে তিনি উইন্টারের জন্য তৈরি করে দেন নকল লেজ।
মজার ব্যাপার হলো, শুটিংয়ে নামার আগে পর্যন্ত জড জানতেন না, ডলফিন টেল ছবিটির চিত্রনাট্য পুরোপুরি সত্য কাহিনি অবলম্বনে গড়ে উঠেছে। যখন জানলেন, তখন তো পারলে চিত্রনাট্যকার ক্যারেন জ্যানসজেন ও নাওম ড্রোমির বারোটা বাজিয়ে দেন! কিন্তু কেন? উত্তর দিলেন জড, ‘চিত্রনাট্য পড়ে আমি কেঁদেছি! এত আবেগপ্রবণ একটা গল্প, হূদয়ের কোথায় যেন ওলট-পালট করে দিয়ে যায়। কিন্তু কাজ শুরুর আগেও জানতাম না, এটা সত্যি গল্প অবলম্বনে লেখা। সেটা জানলে অভিনয়ই হয়তো করতাম না! এত কষ্টের একটা গল্প, তার ওপর উইন্টার (ডলফিন) নিজেই ছবিটিতে অভিনয় করেছে। এমন একটা কাহিনি কী করে এভাবে লেখে মানুষ! ইচ্ছা করেছিল চিত্রনাট্যকারদের বারোটা বাজিয়ে দিই।’ ডলফিন টেল-এর গল্প জডকে যেমন ছুঁয়ে গেছে, ছুঁয়ে গেছে দর্শকদের হূদয়ও। তার প্রমাণ মেলে বক্স অফিসে। ব্র্যাড পিটের বহুল আলোচিত মানিবল ছবির সঙ্গে হাড্ডাহাড্ডি লড়াই চালিয়ে যাচ্ছে ছবিটি। এ সপ্তাহের হলিউড টপচার্টে ডলফিন টেলের অবস্থান ৩ নম্বরে।
মাহফুজ রহমান
সূত্র: ইয়াহু মুভিজ, দ্য রেড কারপেট ও উইকিপিডিয়া।



বিপাকে শাহরুখ
রা ডট ওয়ান ছবির অডিও অ্যালবাম মুক্তি অনুষ্ঠান। শাহরুখ খান ওই অনুষ্ঠানে তাঁর দলবল নিয়ে নাচবেন, গাইবেন, স্বভাবসুলভ ভঙ্গিতে মজা করবেন—এমনটিই কথা ছিল। শাহরুখ তা করেছেনও। তবে কিং খান যতটুকু নন্দিত হবেন ভেবেছিলেন, তার চেয়ে বেশি নিন্দিতই হয়েছেন এবার। রা ডট ওয়ান দল একটু দেরিতে মঞ্চে ওঠায় শাহরুখ বলেন, ‘আমার দল বরাবরই লেট লতিফ! শুটিংয়েও অনেক ঝামেলা পাকিয়েছে।’ এমন রসিকতা ইউনিটের সবাই ভালো চোখে নেয়নি। নায়িকা কারিনা বরাবরই শাহরুখ বলতে অজ্ঞান হলেও শাহরুখ যখন বলেন, তাঁকে দেখতে তাঁর দাদা রাজ কাপুরের মতো লাগছে—কারিনা ভাবলেশহীন হয়ে পড়েন। এতটুকু হলেও কথা হতো না, কিন্তু যখন শাহরুখ বলেন, ‘কারিনা, তুমি এত দিন ছোটখাটো খানদের সঙ্গে কাজ করেছ, এবার করলে কিং খানের সঙ্গে!’ এমন দাম্ভিক মন্তব্য শাহরুখ খানের জনপ্রিয়তাই কমিয়েছে—মনে করেন বলিউড বিশেষজ্ঞরা। মিড ডে।

প্রিয়াঙ্কার ‘না’
বিশাল ভরদ্বাজের মতো পরিচালকের ছবিতে কাজ করার জন্য অভিনয়শিল্পীরা মুখিয়ে থাকেন। মাকড়ি, মকবুল, ওমকারা, কামিনের পরিচালকের অন্ধ ভক্ত প্রিয়াঙ্কা চোপড়াও। কিন্তু প্রিয় পরিচালকের ছবিও যে তিনি একদিন ফিরিয়ে দেবেন, তা নিজেও কখনো ভাবেননি। সাম্প্রতিক সময়ে এ রকম ঘটনাই ঘটেছে। ছবির নাম ডায়েন। নাম ভূমিকায় প্রিয়াঙ্কাকেই প্রস্তাব দিয়েছিলেন প্রযোজক একতা কাপুর। কিন্তু শিডিউল থাকা সত্ত্বেও প্রিয়াঙ্কা দাবি করেন, ছবির নায়ক এমরান হাশমীর বিপরীতে কিছুতেই অভিনয় করবেন না। পরিচালক-প্রযোজকও নাছোড়বান্দা। এমরানকে কিছুতেই বাদ দেবেন না। তাই প্রিয়াঙ্কাকেই ছবিটি হাতছাড়া করতে হয়। রানী মুখার্জিও একই কারণে ছবিটি ফিরিয়ে দেন। একতা নাকি ভীষণ চটেছেন এই দুই নায়িকার ওপর। শেষ খবর পাওয়া পর্যন্ত বিদ্যা বালান একতার মন রক্ষা করেছেন! রেডিফ।



সারিকার ঘরে চোর!
কথাটা শুনেই ভ্রু কুঁচকে উঠতে পারে। চোর কি সবকিছু চুরি করে নিয়ে গেছে?
আসলে তা নয়। সারিকা একটি নাটকের শুটিং করছিলেন। সেখানে তিনি বিয়ের আসরে বসে আছেন। একটু পরই বর আসবেন ঘরে। কিন্তু পুলিশের তাড়া খেয়ে চোরের বেশে ফজলুর রহমান বাবু তাঁর বাসায় ঢুকে পড়েন। চোরের হাতে সুটকেস দেখে সবাই মনে করল, জামাই বুঝি চলে এসেছেন। চোরকে জামাই মনে করে সারিকার ঘরে ঢুকিয়ে দিল। চোর পুলিশের কাছ থেকে বাঁচতে সারিকার কাছে গিয়ে বসলেন। তবু শেষ রক্ষা হলো না। পুলিশ এসে ঠিকই চোরকে নিয়ে গেল।
ঘটনাটির কথা বলছিলেন আর হাসছিলেন সারিকা। বললেন, ‘এমনিতেই ঘরে চোর আসছে, শুনলেই গায়ে কাঁটা দেয়। তারপর যদি একজন বউয়ের কাছে চোর জামাই সেজে আসে, তখন যে কী পরিস্থিতি হয়, সেটা নাটকের শুটিং করতে গিয়ে আমি বুঝেছি। এই ঘটনা যাকেই বলি, সে তো প্রথমে চমকে ওঠে। পরে যখন বলি যে এটি একটি নাটকের শুটিং, তখন তারাও হেসে ফেলে।’

উপলব্ধি হলো তবে
ব্যাংকক থেকে দেশে ফিরেই নিপুণের অভিযোগ, তাঁর কাছের মানুষজনই তাঁকে নিয়ে গুজব রটিয়েছেন। ‘ব্যাংকক গিয়েছিলাম একটি বিজ্ঞাপনচিত্রের শুটিং করতে। আর দেশে আসার পর শুনলাম, সবাই বলাবলি করছে যে আমি নাকি শাকিবের টানে ব্যাংকক গিয়েছি! আর এই কাজটি করেছে আমার বিশ্বস্ত মানুষজন, যাদের বিশ্বাস করে একসময় আমি অনেক কাজও ছেড়ে দিয়েছিলাম।’ এভাবেই কথাগুলো বলছিলেন নিপুণ।
নিপুণের এই কথা শুনে চলচ্চিত্র পরিচালক সমিতিতে কয়েকজন নির্মাতা হাসতে হাসতে বললেন, নায়িকার উপলব্ধি হলো তবে!



কী নাম তাঁর? কেউ বলে আঁখি, আবার আঁচল নামেও ডাকে কেউ কেউ। দুই নাম কেন?
ভুল ছবিতে আঁখি নামেই চেনে সবাই তাঁকে।
কিন্তু বেইলী রোড ছবিটিতে তিনি আঁচল।
ভুল মুক্তি পেয়েছে। আগামী সপ্তাহেই মুক্তি পাবে বেইলী রোড। এ কারণে এখন সবাই তাঁকে আঁচল নামেই ডাকছে। কাজ ভালো হলে নামে কী বা আসে-যায়। তাই এ নিয়ে তাঁর কোনো মাথাব্যথা নেই।
ছোটবেলা থেকেই স্বপ্ন ছিল নিজেকে বড় পর্দায় দেখার। সেই ইচ্ছা পূরণ হয়েছে। এখন নিজেকে স্থায়ীভাবেই পর্দায় আঁচলবন্দী করে রাখতে চান। কিন্তু পথ যে বন্ধুর...।
‘পথ যতই কঠিন হোক, তার পরও ইচ্ছা হলো বড় পর্দাতেই কাজ করার। ভুল ছবিটি প্রেক্ষাগৃহে গিয়ে দেখলাম। নিজেকে দেখে খুবই ভালো লাগল। এই ভালো লাগাটা ধরে রাখতে চাই। ভালোভাবে কাজ করতে পারলে অবশ্যই আমি কঠিন পথটা পাড়ি দিতে পারব।’ বলছিলেন আঁচল।
অন্যদিকে সুপার হিরো-হিরোইন থেকে আসা নীলয়ের প্রথম ছবি বেইলী রোড। ফলে আনন্দ আর উচ্ছ্বাসটা একটু বেশিই তাঁর। একটি মুঠোফোনের বিজ্ঞাপনচিত্রে কাজ করার সুবাদে এরই মধ্যে নীলয় পরিচিত একটি মুখ। বড় বড় বিলবোর্ডেও ছবি লেগেছে। তার পরও নীলয়ের মনের মধ্যে সুপ্ত বাসনা ছিল, কবে রুপালি পর্দায় নিজেকে দেখবেন। আর মাত্র কয়েক দিন।
‘ছবিটি কদিন আগেই আমরা ঘরোয়াভাবে দেখলাম। ছবি দেখে মনে হয়েছে, আমি যেমনটি চেয়েছি, ঠিক সে রকমই হয়েছে।’ বললেন নীলয়।
পাল্টা প্রশ্ন করি, কেমন ছবি চেয়েছিলেন?
‘আগে আমি সিনেমা হলে গিয়ে যে ধরনের ছবি দেখে মজা করতাম, যে ধরনের ছবি উপভোগ করতাম, ঠিক সেই রকম ছবিই হয়েছে বেইলী রোড। আমি খুবই খুশি।’ বললেন নীলয়।
নীলয় বেইলী রোড ছাড়াও রুপাগাওয়ায়াল ও নীলাঞ্জনা নামে দুটি ছবিতে কাজ করছেন। জানালেন, চলচ্চিত্রে নতুনদের জন্য কাজ পাওয়াটা খুবই কঠিন। তাই ধীর গতিতেই এগোতে হচ্ছে তাঁকে। তবে আফসোস নেই তাতেও। আস্তে আস্তে করে হলেও একটু একটু করেই এগিয়ে চলার মধ্যেও নীলয় আনন্দ খুঁজে পান।
সিনেমায় কাজ করতে এসে আঁচলের অভিজ্ঞতা কী রকম?
এমনিতে সবই ভালো। এ পর্যন্ত দুটি ছবিতে অভিনয় করেছেন তিনি। ভুল মুক্তি পেয়েছে। বেইলী রোড মুক্তি পাবে সামনে। কয়েকটি ছবি নিয়ে কথা চলছে। অবশ্য আঁচল এর মধ্যে একটি ছবির কয়েক দিন শুটিং করার পরে কাজ ছেড়ে দিয়েছেন। কারণটা তিনি বললেন না। শুধু বললেন, ‘কয়েক দিন কাজ করার পরে মনে হয়েছে যে মনে অসন্তুষ্টি নিয়ে কাজ না করাই ভালো। তাই কাজটা ছেড়ে দিয়েছি।’
আঁচল খুলনার মেয়ে। এখন পর্যন্ত খুলনা-যশোর থেকে সুচন্দা, ববিতা, চম্পা, মৌসুমী, পপি, রিয়াজসহ যাঁরাই কাজ করতে এসেছেন, সবাই তারকা বনেছেন। আঁচলের বিশ্বাস, তিনিও তাঁর পূর্বসূরিদের পথেই নিজেকে নিয়ে যাবেন। ছোটবেলা থেকেই নাচ শেখা আঁচল ঢাকায় এসে মঞ্চে কাজ করেছেন। অভিনয় শেখার চেষ্টা করছেন।
নীলয় তো সুপার হিরো-হিরোইন থেকেই নিজেকে গড়ে তুলেছেন। তার পরও শেখার শেষ নেই, জানার কোনো শেষ নেই—এই মন্ত্রেই বিশ্বাসী দুজন। তাঁরা বললেন, তাঁরা শুধু পয়সার জন্য কাজ করতে চান না। ভালো কাজের সুযোগ চান। ভালো কাজ করাই এখন তাঁদের একমাত্র উদ্দেশ্য।
জানতে চাইলাম বেইলী রোড ছবিটি সম্পর্কে।
বিনোদন জগতের ঘটনা নিয়েই তৈরি হয়েছে ছবিটি। একজন অপরজনকে ভালোবাসে। কিন্তু কেউ কাউকে বলে না। আঁচল নায়িকা হওয়ার স্বপ্নে বিভোর। ছেলেটি আঁচলের জন্য নিজের সর্বস্ব দিয়ে দিতে চায়। একসময় মেয়েটি শুটিং করতে কক্সবাজারে চলে যায়। সেখানে মুঠোফোনটি হারিয়ে ফেলে। তারপর যোগাযোগ বিচ্ছিন্ন। তাদের মাঝখানে প্রবেশ করে আরেকজন। গল্প এগিয়ে চলে। বেইলি রোড থেকে যে গল্প শুরু হয়, তা আবার ফিরে আসে বেইলি রোডেই।
নীলয়-আঁচলের প্রত্যাশা, এই ছবি তাঁদের জন্য নতুন এক দিগন্ত রচনা করবে। তবে বাস্তবে কী হবে, তা দেখার জন্য অপেক্ষায় থাকতে হবে আগামী ৭ অক্টোবর পর্যন্ত।
ঢাকায় এসেছিলেন খ্যাতনামা শাস্ত্রীয় সংগীতশিল্পী ওস্তাদ রশিদ খান। বঙ্গবন্ধু আন্তর্জাতিক সম্মেলনকেন্দ্রে স্ট্যান্ডার্ড চার্টার্ড-ডেইলি স্টার ‘সেলিব্রেটিং লাইফ’ আয়োজনের পুরস্কার বিতরণ অনুষ্ঠানে ১২ সেপ্টেম্বর গাইলেন তিনি। সুরের মূর্ছনায় সেদিন ওস্তাদ রশিদ খান মুগ্ধ করে রাখেন দর্শক-শ্রোতাদের।



ওস্তাদ রশিদ খানকে পণ্ডিত ভীমসেন যোশী বলেছিলেন, এ সময়ের সবচেয়ে প্রতিভাবান শিল্পী, যিনি হিন্দুস্তানি শাস্ত্রীয় সংগীতকে বাঁচিয়ে রাখবেন। স্ট্যান্ডার্ড চার্টার্ড ও ডেইলি স্টার আয়োজিত ‘সেলিব্রেটিং লাইফ’-এর পুরস্কার বিতরণ অনুষ্ঠানে ১২ সেপ্টেম্বর ঢাকায় ওস্তাদ রশিদ খানের গান শুনে অনেকেরই সে কথা মনে হয়েছে। বিশেষ করে মালকোষের পরিবেশনা। ‘মালকোষ দরবারি’র মতো বড় রাগগুলো বিশেষ আসর ছাড়া আর শোনার সুযোগই হয় না। মালকোষে খেয়াল গেয়েছেন প্রায় এক ঘণ্টা। কিন্তু এতই শ্রুতিমধুর ছিল যে মনেই হয়নি এক ঘণ্টা টানা শুনছি। এর পরপরই গেয়েছেন রাগ ‘মেঘ’। তারপর গেয়েছেন কয়েকটি ঠুমরি। সেদিন সন্ধ্যায় বিরতির সময় কথা বলতেই পরদিন সকালে ঢাকা ক্লাবে দেখা করতে যেতে বললেন। দুপুরেই চলে যাবেন তিনি। এই সময়ের মধ্যে দেখা করতে যেতে বললেন।
যথাসময়ে ঢাকা ক্লাবে কথা হয় ওস্তাদ রশিদ খানের সঙ্গে। আলাপচারিতায় জানা গেল তাঁর সম্পর্কে। ১৯৬৬ সালে রামপুরের বাদাউনে জন্মগ্রহণ করেন। বাদাউনে নদীর ধারেই তাঁর বেড়ে ওঠা। ছোটবেলায় অবশ্য তাঁর সংগীতে আকর্ষণ ছিল না। তিনি বলেন, ‘শখ ছিল ক্রিকেটার হওয়ার। কিন্তু মায়ের শখ ছিল ছেলে বিশ্বমানের গাইয়ে হবে।’ মায়ের মৃত্যুর পরই তিনি সংগীতকে সাধনা হিসেবে নিলেন। এর আগে নাকি খেলার মাঠে বেশি সময় কাটাতেন। সে জন্য নানা ওস্তাদ নিসার হোসেন খানের বকাও খেয়েছেন। মামা ওস্তাদ গোলাম মোস্তফা খানের কাছে তালিম নেওয়া শুরু হয় ছয়-সাত বছর বয়স থেকেই। তিনি প্রথম লক্ষ করেন রশিদ খানের সংগীতপ্রতিভা।
ওস্তাদ এনায়েত হোসেন খান, ওস্তাদ গোলাম মোস্তফা খান, ওস্তাদ নিসার হোসেন খানের কাছেই রামপুর সাহাশওয়ান ঘরানার তালিম শুরু হয় তাঁর। প্রথম স্টেজে বসেন ১১ বছর বয়সে। ওই অনুষ্ঠানের শেষে পণ্ডিত রবিশংকর বাজিয়েছিলেন। চলচ্চিত্রে উচ্চাঙ্গসংগীতের প্রয়োগ প্রসঙ্গে বলেন, ‘হিন্দি চলচ্চিত্রে আমরা যথাযথভাবে রাগের প্রয়োগ করলে দারুণ হয়। এই তো কিছুদিন আগে আমি জব উই মেট-এ একটি গান (আয়গি জাব তুম সাজনা) গাইলাম, যা চারুকেশী রাগনির্ভর ছিল। আমরা তো হরহামেশাই রাগের প্রয়োগ করছি কিন্তু দর্শক হয়তো রাগটা চিনতে পারছে না।’
রশিদ খান বললেন, ‘আগে তো বাংলাদেশে উচ্চাঙ্গসংগীতের চর্চা দারুণভাবে হতো। আগরতলায় একটা সংগীত একাডেমি করেছি, যেখানে আমি প্রায়ই শেখাব। বাংলাদেশ থেকে চাইলে যে কেউ সেখানে গিয়ে শিখতে পারবে। ঢাকায় আমার গাইতে ভালো লাগে।’
রামপুর সাহাশওয়ান হলেও ওস্তাদ আমীর খানের ছাপ দেখা যায় রশিদ খানের গায়কিতে। ওস্তাদ আমীর খান তাঁর ভীষণ পছন্দের শিল্পী। ‘ওস্তাদ আমীর খান, ভীমসেন যোশীদের মন রেখে গাইবার চেষ্টা করি। সংগীতের সঙ্গে ঈশ্বরের সম্পর্ক রয়েছে। গাইবার সময় মনে নিয়ে গাই। গানকে সাধনার জায়গায় নিয়েছি। সংগীতই জীবন। মা চেয়েছিলেন, তাই সে চেষ্টাই করে যাচ্ছি।’
অভিনয়শিল্পী প্রভা আবার বিয়ে করলেন। তাঁর বরের নাম মাহমুদ শান্ত। তিনি একটি করপোরেট প্রতিষ্ঠানে কর্মরত। প্রভা জানান, মোহাম্মদপুর আদাবরে তাঁর বাবার বাসায় ১৯ ডিসেম্বর পারিবারিকভাবে তাঁদের আকদ হয়েছে। এই অনুষ্ঠানে দুই পরিবারের ঘনিষ্ঠজনেরা উপস্থিত ছিলেন।
গত বছর অভিনয়শিল্পী অপূর্বর সঙ্গে বিয়ে হয়েছিল প্রভার। পরে তাঁদের ছাড়াছাড়ি হয়।



ফিউশনধর্মী গান করেই আলাদা একটা শ্রোতাগোষ্ঠী তৈরি করেছে ব্যান্ডদল চিরকুট। গত অক্টোবরে ‘আধখানা মিউজিক’ থেকে প্রকাশিত হয় তাদের প্রথম অ্যালবাম চিরকুটনামা। বর্তমানে তারা মঞ্চের অনুষ্ঠান নিয়েই বেশি ব্যস্ত।

চিরকুট ব্যান্ডদলের সদস্যদের সঙ্গে আড্ডা হচ্ছিল ঢাকার মগবাজারে তাদের স্টুডিওতে। সেখান থেকেই জানা গেল ২০০২ সালের দিকে যাত্রা শুরু এ গানের দলটির। সে সময় এর সব সদস্যই ছিলেন ঢাকা বিশ্ববিদ্যালয়ের শিক্ষার্থী। ভোকাল সুমী বললেন, ‘সূচনার সময় আমার সঙ্গী ছিল শোয়েব ও পারভেজ। আমরা তিনজনই তখন ঢাকা বিশ্ববিদ্যালয়ে পড়ি। প্রথম দিকে আমাদের ব্যান্ডের কোনো নাম ছিল না। বিভিন্ন ক্যাম্পাসের অনুষ্ঠানে গান গাইতাম। অনেকেই ব্যান্ডের নাম জানতে চাইত। একদিন, হঠাৎ করেই মাথায় এল “চিরকুট” নামটি, পছন্দ হলো অন্যদেরও। সেই থেকেই চিরকুটের পথচলা।’
সময় গড়িয়েছে চিরকুটের লাইনআপেও এসেছে পরিবর্তন। যোগ দিয়েছেন ইমন ও পিন্টু। পিন্টু বলেন, ‘আমরা বিশ্বাস করতাম চিরকুট একদিন আলোর মুখ দেখবে। তাই হাজার কষ্টেও দলে কোনো আঁচড় পড়তে দিইনি। অনেক বাধা পাড়ি দিয়েছি কিন্তু লক্ষ্য হারাইনি। চিরকুট আমাদের ভালোবাসার জায়গা।’
শুধু গানেই সীমাবদ্ধ নয় চিরকুট। জনসচেতনতামূলক কাজও করছে দলটি। সুমী বলেন, ‘আগে প্রায়ই বিশ্ববিদ্যালয়ের বিভিন্ন মেয়ের মধ্যে দেখতাম নানা হতাশা। সে সময় সারা দেশে মেয়েদের আত্মহত্যার প্রবণতা বেড়ে যাওয়ার খবরে ছিলাম উদ্বিগ্ন। তাই বিভিন্ন বিষয়ে বিশ্ববিদ্যালয়ের মেয়েদের উৎসাহ জোগাতে ২০০৮ সালে “ফিল দ্য পাওয়ার ইনসাইড” শিরোনামে একটি অনুষ্ঠানের আয়োজন করে চিরকুট। পুরো অনুষ্ঠান আমরা আয়োজন করেছিলাম ব্যাংক থেকে ঋণ নিয়ে। পরে অবশ্য নিজেরাই ঋণের টাকাটা শোধ করে দিয়েছি।’
পিন্টু বলেন, ‘একধরনের সামাজিক দায়বোধ থেকেই এই কাজ করি আমরা। এমন প্রচেষ্টা অব্যাহত থাকবে।’ এর মধ্যে আড্ডায় আসেন ব্যান্ডের আরেক সদস্য পাভেল। তিনি এতক্ষণ কণ্ঠশিল্পী মিনারের আড়ি অ্যালবামে কাজ করছিলেন। পাভেল বলেন, ‘ব্যান্ডে আমার বয়স খুব বেশি দিন না। বছর দুয়েক আগে আমি এখানে যোগ দিই। এখন পুরোপুরি মায়ার বাঁধনে জড়িয়ে গেছি। আমরা অ্যালবামের চেয়ে বেশির ভাগ সময় স্টেজ ও লাইভ শো করতে স্বাচ্ছন্দ্য বোধ করি। গান নিয়ে নতুন ভাবনা যখন কারও মাথায় আসে, তখনই নতুন কিছু করতে মরিয়া হয়ে উঠি সবাই।’
ভবিষ্যৎ পরিকল্পনা সম্পর্কে সুমী বলেন, ‘সমাজ ও সমাজের মানুষই আমাদের গানের বিষয়বস্তু। প্রথম থেকেই নিজেরা মৌলিক গানের দিকে বেশি করে জোর দিয়েছি। সামনে আমরা শিশুদের জন্য একটা কিছু করার চিন্তা করছি। এরই মধ্যে কাজটি অনেক দূর এগিয়েও গেছে।’
‘খাজনা’ দিয়েই শুরু হয় চিরকুটনামা অ্যালবামের রেকর্ডিং। তখনই বাধে বিপত্তি। গানের তাল-লয় ঠিক করতে সমস্যা হচ্ছিল। ভিন্নতার ছোঁয়া রাখতে নানাভাবে গানটির সংগীতায়োজন করা হয়। অ্যালবামে বাউল সুবহানের ‘ওরে আমার দুনিয়া’ গানটি সুমীর খুব পছন্দের। অ্যালবামের কাজ শুরুর পর গানটির কথা অন্য সদস্যদের জানালে তাঁরা সম্মতি প্রদান করেন। ব্যান্ডের ড্রামার পাভেল বলেন, ‘নির্দিষ্ট কোনো ঘরানায় গান করার ইচ্ছা কখনোই ছিল না আমাদের। নিজস্ব ভাবনাগুলোই আমরা গানের মাধ্যমে শ্রোতার সামনে তুলে ধরতে চাই। কতটা পারব জানি না। তবে আমাদের চিন্তাটা এমনই।’
চিরকুটের লাইনআপ
ভোকাল: সুমী
পারকারশন, বাঁশি, ভায়োলিন ও ভোকাল: পিন্টু
লিড গিটার: ইমন
ড্রামস: পাভেল
বেইজিস্ট: কার্তিক (অতিথি)
শাকিব খানের সর্বশেষ বড় সাফল্য পাওয়া ছবি ছিল নাম্বার ওয়ান শাকিব খান। এ ছবির প্রযোজনা সংস্থা ছিল গ্রামীণ কথাচিত্র। পরিচালনা করেছিলেন বদিউল আলম খোকন, প্রযোজনা করেছিলেন মোহাম্মদ হোসেন। এবার একই প্রযোজক-পরিচালক শাকিব খানকে নিয়ে নির্মাণ করেছেন বস নাম্বার ওয়ান ছবিটি। আগের ছবির সঙ্গে পার্থক্য হচ্ছে একটাই, এখানে নায়িকা বদল হয়ে এসেছেন দুজন—সাহারা ও নিপুণ। পুরো ছবির শুটিং হয়েছে ব্যাংককে। ছবির নির্মাতা জানিয়েছেন, বাংলাদেশের একজন যুবক কীভাবে সব আন্ডার ওয়ার্ল্ড নিজের নিয়ন্ত্রণে নিয়ে আসে, তা-ই এ ছবিতে তুলে ধরা হয়েছে। খোঁজ নিয়ে জানা গেছে, এরই মধ্যে বিভিন্ন প্রেক্ষাগৃহের মালিকদের সঙ্গে ছবিটি প্রদর্শনের ব্যাপারে চুক্তিও হয়েছে। বস নাম্বার ওয়ান ছবিতে অভিনয় করেছেন শাকিব খান, সাহারা, নিপুণ, মিশা সওদাগর, প্রবীর মিত্র, রেহানা জলি, সুব্রত, কাবিলা ও কাজী হায়াৎ।
জীবনের অনেক হিসাবের অঙ্ক মেলাতে ব্যস্ত দুই যুবক। অন্ধকার জগতের এক মানুষের সহযোগিতা নিয়ে দুজনই এগিয়ে চলতে চায়। কিন্তু তবু তাদের থামতে হয়। তাদের জীবনের সঙ্গে যোগ হয় আরও দুজন। গল্প বাড়তে থাকে। অঙ্ক মেলানো কঠিন হয়ে যায়। এমনই এক গল্প নিয়ে পরিচালক শাহীন-সুমন নির্মাণ করেছেন অঙ্ক ছবিটি। এ ছবির বিভিন্ন চরিত্রে অভিনয় করেছেন ইমন, মারুফ, রত্না, দিতি, ডিপজলসহ আরও অনেকে।




চম্পা রানির আখড়া
এক গোপন আখড়া থেকে শুরু হয় মিশন। ন্যায়ের জন্য লড়াই করে কয়েকজন। এ লড়াইয়ে ভীত হয়ে পড়ে কিছু মুখোশধারী সমাজপতি। গোপন মিশনের সঙ্গে কে জড়িত? জানা যায়, চম্পা রানির আখড়া থেকে সবকিছু করা হচ্ছে। এমনই এক গল্প নিয়ে পরিচালক স্বপন চৌধুরী নির্মাণ করেছেন চম্পা রানির আখড়া ছবিটি। এ ছবির বিভিন্ন চরিত্রে অভিনয় করেছেন সোহেল, প্রিন্স, সামিয়া, মিশা সওদাগরসহ আরও অনেকে।
রামেন্দু মজুমদার দ্বিতীয়বারের মতো ইন্টারন্যাশনাল থিয়েটার ইনস্টিটিউটের (আইটিআই) বিশ্ব সভাপতি নির্বাচিত হয়েছেন। ১৯ থেকে ২৪ সেপ্টেম্বর চীনের শামেনে অনুষ্ঠিত হলো আইটিআইয়ের বিশ্ব কংগ্রেস। এবার ৬৫টি দেশের তিন শতাধিক প্রতিনিধি অংশ নিয়েছেন। ৩৩তম বিশ্ব কংগ্রেসের সমাপনী দিনে গত ২৪ সেপ্টেম্বর রামেন্দু মজুমদারকে সর্বসম্মতিক্রমে আগামী দুই বছরের জন্য আইটিআইয়ের বিশ্ব সভাপতি নির্বাচন করা হয়। গত সোমবার দেশে ফিরেছেন তিনি। এরপর মুঠোফোনে তাঁর একটি সাক্ষাৎকার নেওয়া হয়।
আপনি আবারও আইটিআইয়ের বিশ্ব সভাপতি নির্বাচিত হয়েছেন। আপনাকে শুভেচ্ছা।
ধন্যবাদ।
দ্বিতীয়বারের মতো সভাপতি নির্বাচিত হওয়ার পর কেমন লাগছে?
খুব ভালো লাগছে। আমাদের আইটিআইয়ের কাউন্সিল হয় দুই বছর পরপর। কিন্তু এবার হয়েছে তিন বছর পর। আমি মনে করি, বিশ্বের থিয়েটারের জন্য এই পুরো সময়টা আমি যে কাজগুলো করেছি, এটা তারই মূল্যায়ন। এবার নির্বাচনে অংশ নেওয়ার আগে আমি ঘোষণা দিয়েছিলাম, এরপর বিশ্ব সভাপতি পদে আমি আর নির্বাচন করব না। গত বৃহস্পতিবার অনুষ্ঠিত হয় আইটিআইয়ের এক্সিকিউটিভ কাউন্সিলের নির্বাচন। নব নির্বাচিত এক্সিকিউটিভ কাউন্সিলে রয়েছে বাংলাদেশ, যুক্তরাষ্ট্র, জার্মানি, জ্যামাইকা, চীন, ফুজায়রা (আরব আমিরাত), সুইডেন, ফিলিপাইন, সুইজারল্যান্ড, কোরিয়া, স্লোভেনিয়া, বুরকিনা ফাসো, নেদারল্যান্ডস, বেলজিয়াম, মেক্সিকো, জাপানসহ ১৯টি দেশের প্রতিনিধি। তাঁরাই শনিবার সর্বসম্মতিতে আমাকে বিশ্ব সভাপতি হিসেবে নির্বাচন করেছেন।
প্রথম মেয়াদে বিশ্ব সভাপতি হিসেবে আপনি কী কী উল্লেখযোগ্য কাজ করেছেন?
২০০৮ সালে বিশ্ব সভাপতি হওয়ার পর আমি আইটিআইয়ে ব্যাপক পরিবর্তন এনেছি। ১৯৪৮ সালে প্রতিষ্ঠিত হওয়ার পর থেকে একই নিয়মনীতিতে চলছিল সংগঠনটি। আমি এর বিধিমালা ও কার্যপদ্ধতিতে ব্যাপক পরিবর্তন এনেছি। বলতে পারেন, ঢেলে সাজিয়েছি। আগে একজন বিশ্ব সভাপতি পরপর অনেক বছর থাকতে পারতেন। আমি এসে নিয়ম করেছি, পরপর দুইবারের বেশি কেউ বিশ্ব সভাপতি হতে পারবেন না। বিশ্বের অনেক দেশে আইটিআইয়ের কেন্দ্রগুলো অকার্যকর ছিল। আমরা সেগুলোকে কার্যকর করার ব্যাপারে নানা ধরনের উদ্যোগ নিয়েছি। আটটি দেশে নতুন কেন্দ্র খুলেছি। নানা রকম প্রকাশনা বের করছি। আইটিআইয়ের ‘ওয়ার্ল্ড অব থিয়েটার’ নামে একটি প্রকাশনা আছে। এ পর্যন্ত ১১ বার এটি প্রকাশিত হয়েছে। আর শুধু বাংলাদেশ থেকেই এটি প্রকাশিত হয়েছে নয়বার। এবারও আমরা এটি প্রকাশ করেছি।
আগামী দুই বছরের জন্য কী ভাবছেন?
আইটিআইয়ে পরিবর্তন ও সংস্কারের যে ধারাটা সূচিত হয়েছে, তা অব্যাহত রাখা। আইটিআইকে সবার কাছে আরও বেশি গ্রহণযোগ্য করে তোলা এবং এর কর্মতৎপরতা বাড়ানো। পাশাপাশি বাংলাদেশ এর মধ্যে থেকে যতটা সুযোগ নিতে পারে, তার চেষ্টা করা। যেমন আইটিআই থেকে আমরা সামনে বাংলাদেশে আন্তর্জাতিক মানের কর্মশালা ও উৎসব আয়োজন করব। পাশাপাশি প্রকাশনাও বের করব।
তরুণ নাট্যকর্মীদের জন্য কী ভাবছেন?
এবার কিন্তু আমি বিশ্বের তরুণ নাট্যকর্মীদের অংশগ্রহণের ওপর বেশি জোর দিচ্ছি। তাদের ওপরই তো আইটিআইয়ের ভবিষ্যৎ নির্ভর করছে।
এবারের বিশ্ব কংগ্রেস কেমন হলো?
৩৩তম এই কংগ্রেসটি হয়েছে চীনে, তাদের আতিথেয়তা প্রশংসনীয়। পুরো আয়োজনে কোথাও এতটুকু ভুল বের করার সুযোগ ছিল না। এবার আমরা বাংলাদেশ থেকে একটা উদ্যোগ নিয়েছি। প্রতিদিন আমরা একটা নিউজ লেটার প্রকাশ করেছি। আর তা দেখে সবাই খুব অবাক হয়েছিল। আমাদের আলোচনা ছিল তিন ঘণ্টার। প্রতি এক ঘণ্টা পর বিরতি ছিল। এই বিরতিতে বিভিন্ন দেশের নাট্যকর্মীরা ছোট ছোট কিছু পরিবেশনা উপস্থাপন করেছেন। সেগুলো ছিল অসাধারণ। এবার সহসভাপতি হিসেবে নির্বাচিত হয়েছেন সুদানের আলী মাহাদি এবং সুইডেনের অ্যান মারি অ্যাঙ্গেল।
আগামী বিশ্ব কংগ্রেস কোথায় হবে?
আগামী বিশ্ব কংগ্রেস হবে ২০১৩ সালে, কিউবায়।
সাক্ষাৎকারটি নিয়েছেন: মেহেদী মাসুদ
প্রায় আট বছর পর নাট্যকেন্দ্রের জনপ্রিয় প্রযোজনা প্রতিসরণ নাটকটির অর্ধশত মঞ্চায়ন হতে যাচ্ছে। ৩০ সেপ্টেম্বর জাতীয় নাট্যশালার স্টুডিও থিয়েটার হলে এর ৪৯তম প্রদর্শনী হবে। একই মিলনায়তনে ১ অক্টোবর নাটকটির ৫০তম প্রদর্শনী হবে। ২০০৩ সালে প্রথম নাটকটি মঞ্চে আসে। সে সময় মহিলা সমিতি মিলনায়তনে নাটকটির উদ্বোধনী মঞ্চায়ন হয়। এরপর এক বছর নাটকটি নিয়মিত মঞ্চে থাকার পর প্রদর্শনী বন্ধ হয়ে যায়। মাঝখানে কেন নাটকটির প্রদর্শনী বন্ধ হয়েছিল? এ প্রসঙ্গে নাট্যকেন্দ্রের কর্ণধার তারিক আনাম খান বলেন, ‘এ সময়ে আমরা নতুন নাটক প্রজাপতি মঞ্চে আনি। আগের আরেকটি নাটক আরজচরিতামৃতও নতুন করে মঞ্চে আনি। এগুলো ছাড়াও আরেকটি সমস্যা ছিল সে সময়। তা হলো নাটকটিতে মেয়ে চরিত্রটি যিনি করতেন, তিনি শারীরিকভাবে একটু অসুস্থ হয়েছিলেন। এবং নাটকটির মধ্যে বেশ কয়েকজন শিল্পী অনিয়মিত হয়ে পড়েন। ফলে নাটকটির প্রদর্শনী বন্ধ রেখে আমরা নতুন নাটকে চলে যাই।’ তবে ২০০৯ সালে এসে নাটকটি আবার মঞ্চে ওঠে। তারিক আনাম বলেন, ‘ঢাকার মঞ্চে সমসাময়িক গল্প নিয়ে যেসব নাটক মঞ্চস্থ হয়ে আসছে, তার মধ্যে বেশ জনপ্রিয় ছিল এ নাটকটি। পরে আমরা পুরোনো শিল্পীর পরিবর্তে নতুন অভিনেতা-অভিনেত্রী তৈরি করে ২০০৯ সালে আবারও নাটকটি মঞ্চে আনি। এরপর থেকেই নাটকটি মঞ্চে নিয়মিত প্রদর্শনী চলছে।’
নাটকটি নাগরিক জীবনের গল্প নিয়ে গড়ে উঠেছে। একজন আর্কিটেকচারের জীবনের নানা টানাপোড়েনের মধ্য দিয়ে গল্পটি এগিয়ে যায়। মোটকথা, মানুষ মানুষের সম্পর্কের জটিলতা, এসব জটিলতা ঘিরেই নাটকটি।
নাটকটিতে প্রথমে অভিনয় করতেন তারিক আনাম খান, তৌকীর আহমেদ, কণা, মোশাররফ করিম, ঝুনা চৌধুরী ও তিতাস। এখন করছেন হাবিব মাসুদ, শ্রাবণী ফেরদৌস, নিয়াজ মোহাম্মদ তারিক, আবিদ রেহান, ইকবাল বাবু ও তারিক স্বপন।
ঢাকাসহ দেশের একাধিক জায়গায় নাটকটির প্রদর্শনী হয়েছে। ভারতেও বেশ কয়েকটি প্রদর্শনী হয়েছে নাটকটির।
এদিকে প্রতিসরণ নাটকটির অর্ধশত মঞ্চায়ন উপলক্ষে এদিন বিকেল চারটায় নাট্যশালার কনফারেন্স হলে এক মুক্ত সেমিনারের আয়োজন করেছে দলটি। সেমিনারের বিষয়বস্তু হলো ‘বাংলাদেশের মঞ্চনাটকের প্রবণতা ও অবস্থান’। প্রতিসরণ নাটকটি রচনা ও নির্দেশনা দিয়েছেন তৌকীর আহমেদ।



« আগের সংবাদ পরের সংবাদ»
‘ক্ষুধিত পাষাণ’

‘ক্ষুধিত পাষাণ’

ছবিটি সুবচন নাট্যসংসদের ক্ষুধিত পাষাণ নাটকের। রবীন্দ্রনাথের এ নাটকটির নির্দেশনা দিয়েছেন খালেদ খান। নাটকটির ছবিতে আহসান হাবিব নাসিমের সঙ্গে দেখা যাচ্ছে মৌকে। এখানে নাসিম যে চরিত্রটি করছেন, চরিত্রটি রবীন্দ্রনাথ নায়ক হিসেবে দেখিয়েছেন। ছবির দৃশ্যের কথা বলতে গিয়ে নাসিম বলেন, ‘হায়দরাবাদের দ্বিতীয় শাহ মোহাম্মদের প্রাসাদ এলাকায় চাকরির সুবাদে আসতে হয় আমাকে। ওখানে আমি কর-কালেক্টর হিসেবে যোগ দিই। পাশেই প্রাসাদ। প্রাসাদের প্রতি আমার আগ্রহ বাড়ে। কোনো মানুষ সেখানে যায় না। কিন্তু আমি সিদ্ধান্ত নিই ভেতরে প্রবেশ করার। আমান কেরানি জানায়, জমিদার শাসনের সময় ওই প্রাসাদে নারী নির্যাতন হতো। ওখানে এখনো নির্যাতিত মেয়েদের আত্মা ঘুরে বেড়ায়। কেউ সেখানে গেলে জীবিত ফেরত আসে না। এটা একটা অভিশপ্ত প্রাসাদ। কিন্তু আমি বিষয়টি নিয়ে ভাবতে থাকি। এক দিন রাতে ঘোরের মধ্যে গিয়ে হাজির হই প্রাসাদে। ঘুরতে ঘুরতে মেয়েদের চিৎকার শুনি। অনেক মেয়ে আসে, তাদের সঙ্গে আমি কথা বলি। কিন্তু মেয়েরা কথা বলে না। একটা সময় আমার সঙ্গে ওদের ভাব হয়। ওরা আমাকে নেচে নেচে গান শোনায়। ছবির দৃশ্যে তাহমিনা মৌ আমাকে নেচে নেচে গান শোনাচ্ছে।’
নাটকটি প্রথম মঞ্চে আসার সময়ের কথা বলতে গিয়ে তিনি বলেন, ‘আমরা নাটকটি নিয়ে প্রায় দেড় মাস মহড়া করেছি। মোহাম্মদপুর গ্রাফিকস আর্ট কলেজে নাটকটির মহড়া হতো। নাটকটির সময়কাল এক ঘণ্টা ২০ মিনিট। এর মধ্যে আমার চরিত্রের সময়কালই প্রায় এক ঘণ্টা পাঁচ মিনিট। প্রচুর সংলাপ। মহড়ার সময় ভয়াবহ রকমের অবস্থার মধ্যে থাকতে হতো। এত সংলাপ যে মুখস্থ করতে করতে অবস্থা খারাপ হয়ে যেত। সংলাপ যত তাড়াতাড়ি শেষ করতে পারতাম, ততই টেনশন কমত।’
নাটকটি প্রথম মঞ্চে আসে ২০০৬ সালে। উদ্বোধন হয় জাতীয় নাট্যশালার পরীক্ষণ থিয়েটার হলে। এ পর্যন্ত নাটকটির ৩৫টির বেশি প্রদর্শনী হয়েছে। আপাতত এর প্রদর্শনী বন্ধ আছে। সুবচন নাট্যসংসদ ভারতেও নাটকটির বেশ কয়েকটি প্রদর্শনী করেছে।
আরণ্যক নাট্যদলের চলতি প্রযোজনা রাঢ়াঙ নাটকের শ্যামলী, ময়ূর সিংহাসন-এর কৃষ্ণা কিংবা এবং বিদ্যাসাগর-এর রাধা চরিত্রগুলোর কথা ঢাকার দর্শকের জানা। তুমুল জনপ্রিয় চরিত্রগুলোর রূপদানকারী হলেন তমালিকা কর্মকার। মঞ্চে গুণী এই অভিনেত্রীর অভিনয় শুধু দেশেই নয়, দেশের বাইরে ভারতেও সমাদর রয়েছে। বিশেষ করে, পশ্চিমবঙ্গে আরণ্যক নাট্যদল থেকে একাধিক নাটকে সফল অভিনয় করার সুযোগ হয়েছে তাঁর। আরণ্যক নাট্যদলের নতুন আরও একটি নাটকে অভিনয় করতে যাচ্ছেন তিনি। নাম বঙ্গভঙ্গ। মামুনুর রশীদের লেখা আর নির্দেশনা দেবেন ফয়েজ জহির। তমালিকা কর্মকার বলেন, ‘আরণ্যকের সব নাটকেই অভিনয় করতে চাই এবং করেও আসছি। আর বঙ্গভঙ্গ নাটকে কাজ তো করতেই চাই। রবীন্দ্রনাথ ঠাকুরকে নিয়ে লেখা একটা ভিন্ন স্বাদের নাটক হবে এটি। আমি গল্প পড়েছি। অসাধারণ গল্প। নাটকটির রিডিং শেষ হয়েছে। কিছু সম্পাদনার কাজ চলছে।’ তিনি আরও বলেন, ‘মামুনুর রশীদের লেখা নাটকের গল্পের ভিন্নতা আছে সব সময়ই। মুক্তিযুদ্ধ থেকে শুরু করে আদিবাসীদের অধিকার আদায়ের সংগ্রামের গল্প তাঁর নাটকগুলোতে উঠে এসেছে। তাঁর লেখা, নির্দেশনার এসব নাটক ঢাকার মঞ্চে সফল।’ তমালিকা বলেন, ‘শিগগির বঙ্গভঙ্গ নাটকের মহড়া শুরু হবে। শোনা যাচ্ছে, ডিসেম্বরে আরণ্যক নাট্যদল ভারত সফর করবে। এর আগেই বঙ্গভঙ্গ নাটকটি মঞ্চে আসার সম্ভাবনা আছে।’
শনিবার সকালে যুক্তরাষ্ট্রের নিউইয়র্কে যাচ্ছেন কুমার বিশ্বজিৎ। আগের দিন বিকেলবেলা, ইফতারের আগে ঘণ্টা খানেকের জন্য সময় পাওয়া গেল। হ্যাঁ, কুমার বিশ্বজিতের সঙ্গে কথা হয়েছিল রমজান মাসের মাঝামাঝি।
বনানীর কুমার বিশ্বজিতের বাসাটা একেবারেই নীরব। খুব বেশি মানুষজন আছে বলে মনে হলো না। বসার ঘরে ঢুকেই তিনি বললেন, ‘বাসায় কেউ নেই। আমি একা। আমার স্ত্রী আর ছেলে নিবিড় নিউইয়র্কে বেড়াতে গেছে। যাওয়ার আগে নিবিড় আবদার করেছিল, তাকে ডিজনিল্যান্ডে নিয়ে যেতে হবে। ওর জন্যই নিউইয়র্কে যেতে হচ্ছে। ঈদের আগেই ওদের সঙ্গে নিয়ে দেশে ফিরব।’
তবে কথামতো ঈদের আগে ফিরতে পারেননি। ফিরলেন ঈদের পরপরই।



এবারের ঈদটা ছিল কুমার বিশ্বজিতের জন্য একটু অন্য রকম। ঈদ উপলক্ষে তাঁর কণ্ঠে খুব জনপ্রিয় হওয়া ৪০টি গান মুঠোফোনে প্রকাশ করেছে গ্রামীণফোন। আর এবারই তিনি পেয়েছেন জাতীয় চলচ্চিত্র পুরস্কার।
কুমার বিশ্বজিৎ বললেন, ‘আমার সংগীতজীবনের তিন দশক পূর্তি উপলক্ষে গ্রামীণফোন এই উদ্যোগ নিয়েছে। আমার কণ্ঠে খুব জনপ্রিয় হওয়া ৪০টি গান রয়েছে এখানে। এর মধ্যে আছে জনপ্রিয় গান, পাশ্চাত্যের সুরনির্ভর গান, সেমি-ক্লাসিক্যাল গান ও লোকধাঁচের গান। চারটি অ্যালবাম। প্রতিটির আলাদা নাম—মেঘের পালকি, একটা আকাশ, স্বপ্নের আনাগোনা ও প্রেমের আভাস। চারটি মিলে একটা কথা।’
কোরবানির ঈদের আগে জি সিরিজ থেকে এই চার অ্যালবাম নিয়ে বের হবে গোল্ডেন বক্স। ঈদের আগে গোল্ডেন বক্সের মোড়ক খোলা উপলক্ষে জমকালো অনুষ্ঠান করার পরিকল্পনা করছেন কুমার বিশ্বজিৎ। তিনি জানালেন, এখানে থাকবে শ্রোতাদের অংশগ্রহণের সুযোগ, আর তাঁর জনপ্রিয় গানগুলো করবেন ‘ক্লোজআপ ওয়ান তোমাকেই খুঁজছে বাংলাদেশ’ এবং ‘চ্যানেল আই ক্ষুদে গানরাজ’ প্রতিযোগিতার সেরা শিল্পীরা।
কুমার বিশ্বজিৎ বললেন, ‘এবার এই ৪০টি গান বাছাই করতে গিয়ে দেখলাম, এ ধরনের আরও চারটি গোল্ডেন বক্স বের করার মতো জনপ্রিয় গান আমার আছে। আমাদের গানের কিন্তু একটা ঐতিহ্য রয়েছে। এর কথার কাঠামো, সুর ও সংগীতায়োজন—সবকিছুতেই রয়েছে বৈচিত্র্য। এগুলো নতুন প্রজন্মকে জানাতে চাই।’
মুঠোফোনে গান প্রকাশ—বাংলাদেশের জন্য সাম্প্রতিক ভাবনা। কুমার বিশ্বজিৎ বললেন, ‘আধুনিক প্রযুক্তির সঙ্গে সবাইকেই যুক্ত হতে হবে। নয়তো পিছিয়ে পড়বেন। আমাদের শুরুটা হয়েছিল অডিও ক্যাসেট দিয়ে। এরপর এসেছে অডিও সিডি, ডিভিডি। পাইরেসি ঠেকাতে সামনে আমাদের মেমোরি চিপস ও ইউএসবি প্রযুক্তির সঙ্গে যেতে হবে। প্রযুক্তির অপব্যবহারের কারণে কোনো সৃষ্টিশীল মানুষ তো বসে থাকতে পারে না! সৃষ্টি তাকে করতেই হবে। আর মুঠোফোনে গান প্রকাশের মাধ্যমে এসব সৃষ্টির প্রসারে যারা এগিয়ে এসেছে, তাদের স্বাগত জানাই।’
কুমার বিশ্বজিৎ চলচ্চিত্রে প্রথম গান করেছিলেন ১৯৮২ সালে। ছবির নাম ইন্সপেক্টর। এরপর তিনি গান করেছেন পাঁচ শতাধিক ছবিতে। আর চলচ্চিত্রে তাঁর গাওয়া গানের সংখ্যা হাজার খানেক। কিন্তু এবারই প্রথম জাতীয় চলচ্চিত্র পুরস্কার পেলেন তিনি। একসঙ্গে দুটি পুরস্কার। একটি গানের সুরকার হিসেবে, অন্যটি কণ্ঠশিল্পীর। ছবির নাম স্বামী-স্ত্রীর ওয়াদা এবং গানটি হলো ‘একটা চাঁদ ছাড়া রাত, আঁধার কালো’। একই গানের জন্য গীতিকারের পুরস্কার পেয়েছেন কবির বকুল।
জাতীয় চলচ্চিত্র পুরস্কার পাওয়ার অনুভূতির কথা জানাতে গিয়ে কুমার বিশ্বজিৎ বললেন, ‘পুরস্কার পাওয়ার মতো গান আরও অনেক গেয়েছি। এর আগেও কয়েকবার শুনেছি, জাতীয় চলচ্চিত্র পুরস্কার পাচ্ছি। শেষ পর্যন্ত কিছুই হয়নি। তবে এবারের পুরস্কারটি আমার জন্য খুবই উল্লেখযোগ্য। কারণ, এবারই প্রথম আমি চলচ্চিত্রের গানে সুর করেছি। ছবিটি যখন প্রেক্ষাগৃহে মুক্তি পায়, তখন সারা দেশে ছিল বন্যা। কোনো ব্যবসা করতে পারেনি। খুব দুঃখ হয়েছিল। কারণ, ছবিতে শ্রোতাদের ভালো লাগার মতো আরও গান ছিল। আমি এখানে নিজেই নিজের প্রতিদ্বন্দ্বী হয়ে গানগুলো তৈরি করেছিলাম। কিন্তু গানগুলো কারও শোনা হলো না।’
ছিলেন ‘মিউজিক ইন্ডাস্ট্রিজ ওনারস অ্যাসোসিয়েশন অব বাংলাদেশ’-এর প্রেসিডেন্ট। মাত্র আট মাস পরই দায়িত্ব থেকে অব্যাহতি নিলেন। কারণ হিসেবে কুমার বিশ্বজিৎ বললেন, ‘অনেক বড় সংগঠন। কাজ করছে মাত্র দু-একজন। আমার তো নিজের সংসার আছে, ব্যক্তিগত জীবন আছে। গানের জন্য সময় দিতে হয়। কাজ শুরুর পর দেখলাম আশপাশে কেউ নেই। পাইরেসি প্রতিরোধে কার্যকর কিছু পদক্ষেপও নিয়েছিলাম। শারীরিক, মানসিক ও আর্থিকভাবে সংগঠনটির সঙ্গে এতটা জড়িয়ে পড়েছিলাম যে সেখান থেকে দ্রুত সরে আসাটা খুব জরুরি হয়ে পড়েছিল।’
তিন দশক পেরিয়ে এসে গান নিয়ে নিজের পরিকল্পনার কথা বললেন কুমার বিশ্বজিৎ, ‘আমার কিন্তু আরও অনেক ভালো গান আছে। অবহেলায়, অযত্নে সেগুলো পড়ে আছে। প্রচারের অভাবে সেগুলোর কথা কেউ কখনো জানতেই পারেনি। নতুন গান গাওয়ার চেয়ে নিজের সেই সব গান সংগ্রহ করে সবার সামনে উপস্থাপনের উদ্যোগ নিয়েছি।’
পরপর কয়েকটি গানের প্রতিযোগিতায় বিচারক হিসেবে কাজ করেছেন কুমার বিশ্বজিৎ। নতুনদের নিয়ে দেখেছেন অনেক স্বপ্ন। এর কতটা পূরণ হয়েছে? তিনি বললেন, ‘তা কি পূরণ হওয়া সম্ভব? সংগীতের সাধনা কী জিনিস, তা কি নতুনেরা জানে? তাদের কাছে এখন শুধুই টাকার হাতছানি। আর ছেলেমেয়েগুলোও এখন টাকা ছাড়া কিছু বোঝে না। কয়েকটি খুব ভালো কণ্ঠ আমরা পেয়েছিলাম। কিন্তু যথাযথ পৃষ্ঠপোষকতা ও দিকনির্দেশনার অভাবে তারা হারিয়ে যাচ্ছে।’
অনেক অনুরোধের পর নতুনদের দিকনির্দেশনা দিতে গিয়ে কুমার বিশ্বজিৎ বললেন, ‘জনপ্রিয়তার পথটা খুব পিচ্ছিল। এতটুকু অসাবধানতা বড় দুর্ঘটনার কারণ হতে পারে। এই পথে চলার আগে নিজেকে তৈরি করতে হবে, সাধনার কোনো বিকল্প নেই। রাতারাতি আকাশে উড়তে চাইলে হারিয়ে যেতে খুব বেশি সময় লাগবে না। ওপরে উঠতে হবে সিঁড়ি বেয়ে, ধাপে ধাপে। প্রতিটি ধাপ থেকে শিক্ষা নিতে হবে, অভিজ্ঞতা অর্জন করতে হবে। কোনোভাবেই অধৈর্য হলে চলবে না। হতে হবে বিনয়ী। আর সবশেষ কথা; অনুশীলন, অনুশীলন এবং অনুশীলন—এর কোনো বিকল্প নেই।’
অনিন্দিতার চাই একটা ভালো বাসা। বাইরে বেরোতে গেলে ভালো শাড়ি। কোনো দাওয়াতে গেলে চাই দামি গয়না, নেকলেস। স্বামীরও ইচ্ছা করে দিতে, কিন্তু সাধ্য নেই যে। এই নিয়ে প্রতিনিয়ত অনিন্দিতা রুষ্ট। তবু স্বামীর মুখে হাসি লেগেই থাকে। তারপর...। বাস্তবে না হোক, কল্পনার রাজ্যে অনিন্দিতা যেন ঘুরে বেড়ায়। তারপর...।
গেল ঈদে নেকলেস নামের টেলিফিল্মে এমন এক অনিন্দিতাকে দেখা গেছে। বেশ প্রশংসিত হয়েছে নাটকটি এবং নাটকের অভিনয়শিল্পী শশী। বিশ্বাসযোগ্যভাবেই ফুটিয়ে তুলেছেন তিনি অনিন্দিতা চরিত্রটি।
শশী বলছেন, তিনি যা না, তাঁকে তা-ই করতে হয়েছে। বাস্তব জীবনে নাকি অনিন্দিতার সঙ্গে তাঁর কোনো মিলই নেই। ‘আমি বিয়ের পর কোনো দিনও আমার স্বামীর কাছে এমন বায়না ধরব না যে আমাকে দামি দামি শাড়ি-গয়না দিতে হবে। আমি চাইব, সংসারে যেন শান্তি থাকে আর থাকে ভালোবাসা।’ বলছিলেন শশী।
নেকলেস নাটকটি প্রচারের পর শশীকে শুনতে হয়েছে অনেক রকমের মন্তব্য। একজন তো ফোন করে বলে বসল, ‘শশী, তুই এমন...।’ এক বন্ধু বলল, ‘বিয়ের পর তোর বরের কপালে খুবই খারাপি আছে।’ কেউ আবার বলল, মেয়েটি বোধ হয় সাজগোজ খুবই পছন্দ করে।
নানাজনের নানা মন্তব্য শুনে শশী হাসেন। বললেন, ‘আসলে আমি সব সময় নাটকের চরিত্রের মধ্যে মিশে যেতে চেষ্টা করি। যেমন: আমি যখন হাজার বছর ধরে ছবিতে টুনি চরিত্রে অভিনয় করলাম, তখন অনেকেই আমাকে বলেছে যে এই মেয়ে জহির রায়হানের টুনি চরিত্রটি সম্পর্কে এত ধারণা পেল কী করে? আমাকে এর পরে অনেকে টুনি বলেই ডেকেছে। এখন এই যে নেকলেস নিয়ে আমাকে অনেকেই কথাগুলো বলছে, আমি কিন্তু একটুও রাগ করি না। বরং খুশি হই। এর মানে হচ্ছে, আমি বাস্তবে মানুষটা যা না, ঠিক তার উল্টো একটি চরিত্রে বিশ্বাসযোগ্যভাবে কাজ করেছি।’
নেকলেস টেলিছবির শুটিং হয়েছিল মোট চার দিন। দুই দিন কাজ করা হয়েছে রাত-দিন ২৪ ঘণ্টা। বাসাবোর একটি বাসায় টানা ২৪ ঘণ্টা শুটিং, রাতে সবাই ছিলেন নিদ্রাহীন। এক দিন বিরতি দিয়ে এবার তেজগাঁওয়ের একটি জায়গায় আবার ২৪ ঘণ্টা শুটিং। দিন-রাত ২৪ ঘণ্টাই কাজ করা হয়েছে কল্পনার ঘোরের দৃশ্যগুলো। আর এখানেই যোগ করা হয় এক নতুন মাত্রা। থিয়েটারি কৌশল এবং কোরিওগ্রাফি। এখানে অংশ নেন সেন্টার ফর এশিয়ান থিয়েটার ও প্রাচ্যনাটের সদস্যরা।
‘আমি প্রথমে বুঝতেও পারিনি যে এই থিয়েটারি কোরিওগ্রাফি টেলিছবিটিকে অন্য এক মাত্রায় নিয়ে যাবে। দেখলাম, যদি মঞ্চনাটকের এই বিষয়গুলোকে সুন্দরভাবে তুলে ধরা যায়, তবে সেটা মানুষ গ্রহণ করে ভালোভাবে।’ বলছিলেন শশী।
নেকলেস-এ কাজ করার পর শশীর প্রত্যাশাও বেড়েছে। এখন তিনি শুধুই অভিনয়ের খাতিরে অভিনয় করতে চান না। ভালো কাজ করতে চান। হাজার বছর ধরে ছবিতে কাজ করার পর আমার কাছে অনেক কাজের অফার আসে। কিন্তু চেয়েছি ভালো কাজ করতে। শশী এখন আলমী আহমেদের শোধ, রুলীন রহমানের সন্তরণ, তন্ময় তানসেনের ভেকেশন ১১, কিশোর মাহমুদের বিনোদ বাবুর উপাখ্যান, আফজাল হোসেন মুন্নার তোমায় ভেবে লেখা, দীপংকর দীপনের ব্লাড লাইন, দ্বীন মোহাম্মাদের সব ভালোবাসার জয় হোক নাটকের শুটিং করছেন।
‘আমি এই কাজগুলো হাতে নিয়েছি এবং একটি নাটকের সঙ্গে আরেকটি নাটকের কোনো রকম মিল খুঁজে পাওয়া যাবে না।’ বলছিলেন শশী।
অভিনয়ের বাইরে পড়াশোনায়ও ব্যস্ত থাকতে হচ্ছে তাঁকে। একটি বেসরকারি বিশ্ববিদ্যালয় থেকে আইন বিষয়ে পড়াশোনা করছেন। জানালেন, অভিনয়টা এখন করছেন, কিন্তু যখন আর কাজটা করতে ভালো লাগবে না, তখন তিনি আইনজ্ঞ হয়ে কাজ করতে চান। কাজটার প্রতি যেন কখনোই অনীহা না আসে, সে জন্য অনেক সতর্ক হয়েই কাজ করছেন বলে জানালেন তিনি।
শুধু মন ছুঁয়ে যাওয়া গল্প কিংবা সুকৌশলী নির্দেশনা হলেই ছবি চলবে—এই ফর্মুলা গত হয়েছে অনেক দিন আগেই। বিতর্ক এখন ছবির একটি অবিচ্ছেদ্য অংশ। কোনো ছবি নিয়ে বিতর্ক হলেই কেল্লা ফতে—ছবির প্রাথমিক দর্শক বক্স অফিসে নিশ্চিত। মৌসুম ছবির বেলায়ও তা-ই হচ্ছে। শহীদ কাপুরের বাবা বিখ্যাত অভিনেতা পঙ্কজ কাপুর ৩০ বছর ধরেই তাঁর সুঅভিনয়ের মাধ্যমে দর্শকের প্রশংসা কুড়িয়েছেন। স্বনামধন্য হয়েছেন টেলিভিশনে নির্দেশনা করে। তিনি এই প্রথম চলচ্চিত্র পরিচালনা করেছেন। ছবির নায়ক তাঁরই সুপুত্র শহীদ। এই ছবিতে আছেন শহীদের সৎমা সুপ্রিয়া পাঠকও। প্রথমবারের মতো শহীদ কাপুর-সোনম কাপুর এক ফ্রেমে বন্দী হয়েছেন। এত চমক থাকা সত্ত্বেও মৌসুম মুক্তির আগে পরিবেশকদের আরাধ্য হচ্ছে একটিই—বিতর্ক! শুরুতে মৌসুম-এর প্রথম প্রমোশনাল নিয়ে বাধে বিতর্ক। সোনম-শহীদের কয়েক গজ পেছনে একটি গরুকে নীরবে ঘাস খেতে দেখা যায়। ঘাস খাওয়া পাপ নয়; তবে সেন্সর বোর্ডের প্রশ্ন, পশু উন্নয়ন বোর্ডের অনুমতি ছাড়া কেন এই দৃশ্য ধারণ করা হলো? অতঃপর অনেক কাহিনি জন্ম নেওয়ার পর নতুন করে প্রসূত হয় মৌসুম-এ প্রমোশনাল। দ্বিতীয় বিতর্ক—নওম্যান মালিক নামে পঙ্কজের পুরোনো এক বন্ধু দাবি করেন, দীর্ঘদিন আগে পঙ্কজকে তিনি ছবির গল্পটি শুনিয়েছিলেন। আজ এত বছর পর নওম্যানের অনুমতি ছাড়াই পঙ্কজ ছবিটি নির্মাণ করেছেন। সুতরাং ছবির প্রদর্শনী বন্ধ করে দেওয়া হোক। তৃতীয় বিতর্ক ছবির ৩০ সেকেন্ডের একটি দৃশ্য নিয়ে। শুটিং শুরু করার আগেই মৌসুম দল আইএএফের অনুমতি নিয়ে ছবির কাজ শুরু করলেও মুক্তির এক সপ্তাহ আগে তারা দাবি করে, ছবির একটি দৃশ্যে গ্রাফিক্সের সূক্ষ্ম কাজ আবশ্যক। ছবিতে শহীদ কাপুর এয়ারফোর্স অফিসার হিসেবে এফ-১৬ ফাইটার প্লেন চালিয়েছেন। তাতে কোনো সমস্যা নেই। তবে প্লেন চালানোর দৃশ্যে কিছু পরিবর্তন না করলে তারা এনওসি (নো অবজেকশন সার্টিফিকেট) দেবে না। বাধ্য হয়ে পঙ্কজকে ছবির মুক্তি এক সপ্তাহ পিছিয়ে দিতে হয়। চতুর্থ বিতর্ক—দাম মারো দাম ছবির অন্যতম নায়ক রানা ডগ্গুবতির বাবা মৌসুম-এর প্রযোজকের বিরুদ্ধে মামলা করেছেন। প্রযোজক নাকি তাঁর কাছ থেকে তিন কোটি রুপি নিয়ে এখনো ফেরত দেননি। অবিরাম বিতর্কের পাশাপাশি কানপড়াও চলছে বেশ। পঙ্কজ তাঁর প্রথম পরিচালিত ছবিতে ছেলেকেই প্রাধান্য দেবেন বেশি। নায়িকা সোনম ছবিটি সই করে ভুল করেছেন। গত দেড় বছরে সোনম তাঁর এই ‘হঠাৎ আগত শুভাকাঙ্ক্ষী’দের কথার অত্যাচারে অতিষ্ঠ। তিনি বলেন, ‘এডিনবার্গে ছবির প্রথম পাঁচ দিনের শুটিংয়ে শহীদ বিকেল পাঁচটা পর্যন্ত মেকআপ নিয়ে বসে থাকতেন। পঙ্কজ স্যার শুধু সকাল থেকেই আমার শট নিতেন আর শহীদ চুল ছিঁড়তেন। এতেই বোঝা যায়, ছবিতে আমার প্রাধান্য কতটুকু। তা ছাড়া আমি এখন পর্যন্ত এমন কোনো ছবি সই করিনি, যাতে শোপিস হয়ে থাকতে হবে। মৌসুম আমার প্রথম প্রেমের ছবি এবং কঠিন ছবি। ১৯৯২ থেকে ২০০৩ পর্যন্ত কাশ্মীরের আয়াত এবং পাঞ্জাবের হ্যারির চারটি মৌসুমের প্রেমকাহিনি নিয়ে এই ছবি। অনেকটা জেন অস্টিনের ক্লাসিক উপন্যাসের মতো।’ শহীদ বলেন, ‘নায়িকাকে গুরুত্ব না দিলে কোনো প্রেমের ছবি সম্পূর্ণ হয় না। সোনম এই ছবিতে তাঁর ক্যারিয়ারের সেরা চরিত্র পেয়েছেন এবং তাঁর সেরা কাজটি দিয়েছেন। আমার বিশ্বাস, মৌসুম আরেকটি বীর-জারা, দিলওয়ালে দুলহানিয়া লে জায়েঙ্গে, জাব উই মিট হতে যাচ্ছে।’
মৌসুমকে ইতিহাসের সাক্ষী করার জন্য অপেক্ষা-চেষ্টার কোনো কমতি হচ্ছে না। শহীদ-সোনম দুজনই ভিন্ন মেরুর দুজন তারকা। শুটিং শুরুর আগে তাই দুজনের রসায়ন কোনোভাবেই জমছিল না। পঙ্কজ সেই সময় তাঁদের ওপর চাপিয়ে দিলেন অভিনব এক কাজ—দুজনকে বাস্তব জীবনে অভিনয় করতে হবে। অর্থাৎ আয়াত ও হ্যারি চরিত্র হয়ে দুজন দুজনের কাছে নিয়মিত চিঠি লিখতে হবে। শুরুতে শহীদ-সোনম দুজনই এই প্রস্তাব উড়িয়ে দিলেও পঙ্কজও গোঁ ধরেছিলেন—যত দিন না তাঁরা তাঁদের চরিত্রের মধ্যে বাস করবেন, তত দিন তিনি ছবির শুটিং করবেন না। বাধ্য হয়েই শহীদ-সোনম চিঠি লিখতেন প্রতিদিন। শুটিংয়ের সময়ও তাঁদের ফেসবুক, টুইটার, ব্ল্যাকবেরি ব্যবহারের অনুমতি ছিল না। চিঠি লিখতে হতো। সোনম বলেন, ‘নতুন করে শিখতে হয়েছিল কীভাবে “সুপ্রিয়, শুভাশিস নিয়ো”, এসব!’ ছবির বিক্রিবাট্টা বাড়ানোর জন্য বিপণন বিভাগও খাটছে বেশ। পঙ্কজ কাপুর নিজেই একটি বই বের করতে যাচ্ছেন। ছবিতে ব্যবহূত শহীদ-সোনমের বৃষ্টির দৃশ্যসংবলিত প্রচ্ছদে পাঠক পাবেন ৪০০ প্রেমের চিঠি। আর এসব চিঠি পঙ্কজকে দিয়েছিলেন অগণিত প্রেমিকা কিংবা নারী ভক্ত। মৌসুম-এর প্রথম প্রচার শুরু হয়েছিল শহীদ-সোনম-পঙ্কজের নিজেদের হাতে লেখা চিঠি দিয়ে। সাংবাদিকদের কাছে নিজ হাতে ছবিতে কাজ করার অভিজ্ঞতা লিখেছিলেন তাঁরা। আসছে সপ্তাহে আবহাওয়া অধিদপ্তরে ২৪ ঘণ্টা কাজও করবেন শহীদ এবং সারা দিনের আবহাওয়ার পূর্বাভাস নিয়ে একটি টিভি চ্যানেলে হাজির হবেন। মৌসুম ছবির প্রচারণা বলে কথা! যে ছবির জন্য বিশ্বের একমাত্র অভিনেতা হিসেবে শহীদ বিভিন্ন পরীক্ষা দিয়ে এফ-১৬ ফাইটার প্লেন চালনা শিখেছেন। ১৮ থেকে ৩০ বছরের প্রেমিক চরিত্রে অভিনয় করেছেন। মৌসুম-এর গানও ইতিমধ্যে সুপারহিট। এত দিন ছবির সাফল্যের অনুষ্ঠানের কথা শুনেছে বলিউড। মৌসুমই প্রথম ছবি, যার অডিও অ্যালবাম সাফল্যের অনুষ্ঠান হয়েছে ঘটা করে। বহুল আলোচিত এই ছবি অবশেষে মুক্তি পাচ্ছে আগামীকাল।
 রুম্মান রশীদ খান
ডেইলি পাইওনিয়ার, বলিউড হাঙ্গামা, ফিল্মফেয়ার অবলম্বনে



অনেকগুলো খুশির মুহূর্ত এসেছে অনন্যার জীবনে। সেই মুহূর্তগুলো থেকে বললেন দুটি গল্প। ‘রাষ্ট্রপতি ভবনে রাষ্ট্রপতি প্রতিভা পাতিলের কাছ থেকে পুরস্কার নিচ্ছি। আবেগ হয়তো ধরে রাখা গিয়েছিল, কিন্তু হাসির মাত্রাটা ছিল বোধ হয় বেশি। এমন সম্মান যেকোনো কর্মের সেরা স্বীকৃতি। আবার যখন দেখছি যে আমার পাশেই রয়েছেন আমার আদর্শের মানুষ অমিতাভ বচ্চন, একই জায়গায় থেকে অমিতাভ বচ্চনের পাশাপাশি আমিও পুরস্কার গ্রহণ করছি! তাঁকে নমস্কার জানাতেই তিনি যে হাসিটা হাসলেন, উফ্, একসঙ্গে এত কিছু পেয়ে যাব, কে ভেবেছিল কবে!’ বলছিলেন ওপার বাংলার বড় ও ছোট পর্দার অভিনয়শিল্পী অনন্যা। সম্প্রতি তিনি ভারতের ৫৭তম জাতীয় চলচ্চিত্র পুরস্কারে সেরা অভিনেত্রীর পুরস্কার অর্জন করেছেন। ঋতুপর্ণ ঘোষের আবহমান ছবিতে অভিনয় করে অনন্যা পেয়েছেন এই স্বীকৃতি। ভারতীয় বাংলা টিভি চ্যানেল যাঁরা দেখেন, তাঁদের কাছে দারুণ প্রিয় একটি ধারাবাহিক নাটকসুবর্ণলতা। টিভি নাটকে কাজ করলেও অনন্যা বলেছেন, তৃপ্তির জায়গাটা হচ্ছে সিনেমা।
মোবাইলে ফোন করতেই অনন্যা ধরলেন। ‘ওপাশে কে কথা বলছেন গো?’
পরিচয় পেয়ে অনন্যা কুশল বিনিময় করলেন। কলকাতা শহরেই আছেন তিনি এখন। বললেন, ‘একটা শুটিংয়ে যাচ্ছি। কথা দ্রুত সেরে নিতে হবে। ঘড়ির কাঁটা ধরে শুটিং স্পটে উপস্থিত হয়ে আবার ঘড়ির কাঁটা ধরেই কাজ শেষ করে বাড়ি ফিরব।’ জানতে চাইলাম সেরা অভিনেত্রীর পুরস্কারপ্রাপ্তি প্রসঙ্গে। পুরো কৃতিত্ব পরিচালককে যেমন দিলেন, তেমনি ছবির প্রত্যেক শিল্পী ও কলাকুশলীরও অবদান কম নয় বলে জানালেন অনন্যা। তাঁর নিজের কথা জানতে চাইলে বললেন, ঋতুপর্ণ ঘোষ এমন একজন পরিচালক, যাঁর গল্প শুনে বোঝা যায়, তিনি কী বানাতে চাইছেন।
পুরস্কারপ্রাপ্তির খবর পাওয়ার পর ধন্যবাদ জানাতে অনন্যা ঋতুর সঙ্গে সেদিন কম করে হলেও ৫০ বার ফোনে যোগাযোগের চেষ্টা করেছিলেন। কিন্তু নম্বরটি বন্ধ থাকায় মনে মনে ধন্যবাদ দিয়েছিলেন তাঁকে।
অনন্যা সম্প্রতি ল্যাপটপ সিনেমার কাজ শেষ করেছেন। কৌশিক শঙ্করের পরিচালনায় এই ছবির কাজ শেষ করে তিনি অন্য একটি ছবির কাজ হাতে নিয়েছেন।
কলকাতার বিভিন্ন অনলাইনে গিয়ে দেখা গেল, অনন্যা প্রায় ৩০টি বাংলা ও হিন্দি ছবিতে কাজ করার প্রস্তাব ফিরিয়ে দিয়েছেন। কেন? এতে কি তাঁর ব্যস্ততা কমে যাবে না?
অনন্যা হাসলেন। ‘ব্যাপার হচ্ছে, ক্যারিয়ারের ব্যাগে ছবির সংখ্যা বাড়ানোর চেয়ে বছরে একটা ভালো ছবি করাটাই ভালো।’
অনন্যা এখন কী নিয়ে ব্যস্ত?
মাসের কুড়ি দিন চলে যায় সূবর্ণলতার পেছনে। আর বাকি ছয় দিন কাজ করেন তিনি সিনেমায়। চার দিন শুধুই নিজের জন্য।
জানতে চাইলাম, সুবর্ণলতা এতটা জনপ্রিয় হয়ে উঠল কী করে?
‘আমি নিজেও নিজেকে এই প্রশ্নটি করেছি। ভেবে দেখলাম, আশাপূর্ণা দেবী যেভাবে দুঃখ ও কষ্ট ঢেলে দিয়েছেন এর গল্পে ও প্রতিটি চরিত্রে, তাতে করে প্রত্যেকেই এই নাটকের গল্পের সঙ্গে নিজের যেন কোথায় একটা মিল খুঁজে পায়। আর এখনকার মেয়েরা আমরা যারা আছি, তারাও কিন্তু এই নাটকের চরিত্রগুলোর মধ্যে নিজেদের যেন খুঁজে পাই। এর চিত্রনাট্যটাও লেখা হয় খুব ভালো করে। সেই সঙ্গে বলব, প্রত্যেক শিল্পীই এই কাজটার প্রতি অঙ্গীকারবদ্ধ।’ বলছিলেন অনন্যা।
ব্যক্তিজীবন সম্পর্কে জানতে চাইলাম।
‘বিয়ে করিনি। বন্ধুবান্ধব আছে। ও যখন হওয়ার, তখন এমনিতেই হবে।’ হাসতে হাসতেই বললেন তিনি। ততক্ষণে শুটিং স্পটে পৌঁছেছেন তিনি। বললেন, ‘এখন রাখি। গাড়ি থেকে নেমেই মেকআপ নিতে বসতে হবে। মুঠোফোনটা বন্ধ করে দিতে হবে।’
[সাক্ষাৎকারটি নেওয়া হয়েছে মুঠোফোনে]



« আগের সংবাদ পরের সংবাদ»

    ব্র্যাড পিট

    ব্র্যাড পিট

    ব্র্যাড পিট ও অ্যাঞ্জেলিনা জোলি

    ব্র্যাড পিট ও অ্যাঞ্জেলিনা জোলি

1 2
দুনিয়ার আকর্ষণীয় পুরুষদের দৌড়ে তিনি আছেন একদম সামনের কাতারে। জীবনসঙ্গিনীও তাঁর আরেক বড় তারকা। এ ছাড়া একাধিক সন্তান দত্তক নেওয়া কিংবা আর্তজনের দিকে সাহায্যের হাত বাড়িয়ে দিয়ে আলোচনার টেবিলে তিনি আছেন বারো মাস। তিনি ব্র্যাড পিট। আগামীকাল ২৩ সেপ্টেম্বর মুক্তি পাচ্ছে তাঁর নতুন ছবি মানিবল। একজন সাধারণ বেসবল খেলোয়াড়ের ভূমিকায় দেখা যাবে তাঁকে। পরবর্তী সময়ে যিনি নিজের প্রচেষ্টায়, হাজারো ঝড়ঝাপ্টা সামলে গড়ে তুলবেন নতুন এক বেসবল দল। দায়িত্ব নেবেন সেই দলের মহাব্যবস্থাপক হিসেবে। সত্যি ঘটনা এবং মাইকেল লিউইসের লেখা উপন্যাস অবলম্বনে তৈরি হয়েছে এই ছবি। ছবির সমালোচনার আগে ব্যক্তিগত বিষয় নিয়ে সমালোচনার ছোটখাটো একটা ঝড় বয়ে গেল তাঁর নিজের ওপর দিয়েই। ১৫ সেপ্টেম্বর যুক্তরাষ্ট্রের প্যারাডে ম্যাগাজিনে এক সাক্ষাৎকার দিয়েছিলেন পিট। সেখানে সাবেক স্ত্রী জেনিফার অ্যানিস্টনকে নিয়ে করা এক মন্তব্যেই ছিল সমালোচনার বারুদ। শেষমেশ যুক্তি খণ্ডন করে সমালোচনার আগুনে পানি ঢেলেছেন এই তারকা। সেই সাক্ষাৎকারের নির্বাচিত কিছু অংশ পড়ুন এবার—

ছেলেবেলায় বেসবল খেলেছেন?
বেসবলের চেয়ে বাস্কেটবলই বেশি খেলতাম। তা ছাড়া আমাদের বাড়ির পেছনে ফুটবলের মাঠ ছিল। সেখানেও যেতাম। মনে আছে, স্কুলে পড়ার সময় একবার বেসবল খেলতে গিয়ে গাল কেটে গিয়েছিল, ১৮টা সেলাই পড়েছিল তাতে! তার পরও, বেসবল দারুণ উত্তেজনায় ঠাসা একটা খেলা, এটা বলতেই হবে।
মা হিসেবে অ্যাঞ্জেলিনা জোলি কেমন?
জীবনের সেরা এবং বুদ্ধিমানের মতো একটা কাজ করেছি আমি। আর সেটা হলো, আমার বাচ্চাদের অ্যাঞ্জির (অ্যাঞ্জেলিনা জোলি) মতো মা দিতে পেরেছি! সে আদর্শ মা। তাকে পেয়ে আমি সুখী।
বাচ্চাদের আদবকায়দা কে শেখায়?
আমরা দুজনেই।
তরুণ বয়সে আপনাকে এত দাতব্য কাজে দেখা যায়নি। সত্যি কথা বলতে, বেশ ঘরমুখো মানুষই ছিলেন। এই যে পৃথিবীকে নতুন করে দেখতে শুরু করলেন, এর পেছনে বিশেষ কোনো ঘটনা আছে কি?
নব্বইয়ের দশকে গর্তজীবীই ছিলাম বলতে পারেন। চাইতাম সব রকমের খ্যাতির বিড়ম্বনা থেকে নিজেকে আড়ালে রাখতে। এভাবে একসময় ক্লান্ত হয়ে পড়েছিলাম। ভীষণ কষ্ট হতো। যে ধরনের আনন্দময় একটা জীবন চাইতাম, তা অধরাই থেকে যেত। আমার মনে হয়, আমার বিয়েরও (জেনিফার অ্যানিস্টনের সঙ্গে) একটা ভূমিকা ছিল এর পেছনে। বিয়ের পর সুখী হওয়ার একটা ভান করেছিলাম আমরা। কিন্তু আসলে তা ছিল না।
তো এখন খ্যাতির বিড়ম্বনা কীভাবে সামলান? জোলি ও আপনার ব্যক্তিগত বিষয় নিয়ে তো হররোজ আলোচনার টেবিল সরগরম...
বানানো গল্প কতবার পড়া যায়! এ পর্যন্ত কতবারই তো বলা হলো, অ্যাঞ্জির সঙ্গে আমার ছাড়াছাড়ি হয়ে গেছে, কিংবা ভীষণ দ্বন্দ্বমুখর আমরা! তবে যখনই আমাদের বিয়ে হয়ে গেল, সব চুপ।
বাচ্চাদের পড়াশোনার ব্যাপারে কী করছেন? বলেছিলেন, আপনারা নাকি ঘরেই বাচ্চাদের পড়াচ্ছেন...
একদম ঠিক। এবং গৃহশিক্ষার ব্যাপারে আমরা এখন আরও মনোযোগী। সামাজিকতা বিষয়টি ভালো বোঝাচ্ছি বাচ্চাদের। ওরা বন্ধুদের সঙ্গে নিয়মিত সময় কাটায়। এমনকি দীর্ঘ সময়ের জন্য বাইরে কোথাও গেলে আমরা বাচ্চাদের বন্ধুদেরও সঙ্গে নেওয়ার চেষ্টা করি। চাইলেই আমরা বাচ্চাদের একটা স্কুলে ভর্তি করিয়ে দিতে পারি। কিন্তু তাতে কী হবে? আট ঘণ্টা হয়তো স্কুলে ক্লাস করবে, তারপর বাড়িতে এসে আরও চার ঘণ্টা পড়াশোনা। কিন্তু গৃহশিক্ষায়ও ওরা সেটাই করছে। পাশাপাশি খেলাধুলা, নাচ, গানেও সময় দিতে পারছে অবলীলায়।
অভিনয়ের প্রসঙ্গে ফিরে আসি। এত বিচিত্র বিষয়ে অভিনয় করেন কেন?
মানুষের চোখে বিস্ময় এঁকে দেওয়ার এই এক ভালো উপায় এবং বিস্মিত করার ব্যাপারে আমাকে এলেমদার বলতে পারেন! মনের ভেতরে হয়তো আমার বিশেষ এক রূপ কল্পনা করলেন, কিন্তু আপনি ভুল। কারণ আমি সব সময়ই দুই কদম এগিয়ে!
অভিনয়ের বাইরে কোন কাজ বেশি টানে?
গৃহনির্মাণ। আমার মনে হয়, আমি এই কাজ ভালো পারি এবং তা চালিয়ে যাওয়া উচিত (পিট ও তাঁর মেক ইট রাইট ফাউন্ডেশন এখন হারিকেনে বিধ্বস্ত নিউ অরলিয়ন্সে পরিবেশবান্ধব ঘরবাড়ি তৈরি করছে)। এরই মধ্যে অনেক ঘরের নকশা ও নির্মাণকাজ করেছি আমরা। খুবই মজার কাজ। এ ছাড়া প্রায় এক শ আসবাবপত্রের ডিজাইনও করেছি এ পর্যন্ত।
আপনি কি সুখী?
চেষ্টা করি একজন পরিতৃপ্ত মানুষ হয়ে উঠতে। গুরুত্বও দিই এ ব্যাপারে। তবে সুখ পাওয়া কঠিন বিষয়। জীবনে দ্বন্দ্ব-সংঘাত থাকবেই। জীবন একটা মালভূমির মতো। সব সময় একটা তাড়না কাজ করে পরবর্তী মালভূমিতে পৌঁছানোর। জীবনে প্রতিনিয়ত নতুন নির্দেশনা আসছে, আসছে নতুন মৌসুম।
 মাহফুজ রহমান
প্যারাডে ম্যাগাজিন অবলম্বনে



আলমিত্রা। টিনএজার। ফেসবুকের মাধ্যমেই বিখ্যাত চিত্রশিল্পী রূপায়ণ ঠাকুরের সঙ্গে পরিচয়। রূপায়ণ ঠাকুরের ব্যক্তিত্ব, তাঁর গল্প বলার ঢং মুগ্ধ করে আলমিত্রাকে। ধীরে ধীরে তাঁদের মধ্যে বন্ধুত্ব তৈরি হয়। কিন্তু আলমিত্রার চাওয়া আরও কিছু।... এটি মাসুদ হাসান উজ্জ্বলের দুলছে পেন্ডুলাম টেলিছবির আংশিক গল্প। এতে আলমিত্রা চরিত্রে অভিনয় করেছেন আনূষা সিমরান জাহীদ। শিশুশিল্পীর ইমেজ ভাঙার পর এটি তাঁর দ্বিতীয় নাটক। আর এতে আলমিত্রা চরিত্রে অভিনয় করে আলোচনায় এসেছেন আনূষা। অবশ্য নাটকের কেন্দ্রীয় চরিত্রে আনূষা অভিনীত প্রথম নাটক আবার আসিব ফিরে।
টিভির পর্দায় অনেকেরই অভিনয় দেখতেন। কিন্তু কখনোই অভিনয়ের চিন্তা মাথায় আসেনি। ২০০৫ সালে গিয়াসউদ্দীন সেলিমের স্বপ্নের বিলেত নাটকে শিশুশিল্পী হিসেবে অভিনয়ের প্রস্তাব পান। এতে আনূষা অভিনয় করেন অভিনেত্রী তারিনের ছোট বোনের ভূমিকায়। এরপর টানা আরও কয়েকটি নাটকে শিশুশিল্পী হিসেবে অভিনয় করেন আনূষা।
পরিবারের কেউ অভিনয়ের সঙ্গে সম্পৃক্ত না থাকলেও সবাই বেশ উৎসাহ দেন আনূষাকে। অভিনয়ের অভিজ্ঞতা সম্পর্কে আনূষা বলেন, ‘আমার কাছে কখনোই শুটিং ব্যাপারটাকে সিরিয়াস কোনো কিছু মনে হয় না। বলতে পারেন বনভোজনের আমেজে নাটকের শুটিং করে থাকি। যতক্ষণ কাজ থাকে, সারাক্ষণই হই-হুল্লোড়ে মেতে থাকি।’
টিভি নাটকের বাইরে কয়েকটি বিজ্ঞাপনেও কাজ করেছেন অনূষা। এর মধ্যে ‘ক্লোজআপ কাছে আসার গল্প’ অনেক দিন পর্যন্ত মনে থাকবে বলে জানান আনূষা।
আনূষা অভিনীত উল্লেখযোগ্য টিভি নাটক হচ্ছে আফজাল হোসেনের জু-কিপার, মনিরুল ইসলামের বিন্দু থেকে বৃত্ত, মাসুদ হাসান উজ্জ্বলের দুলছে পেন্ডুলাম, মীর সাব্বিরের আবার আসিব ফিরে, ইনসান ইমনের অলিম্পাস, হিমেল আশরাফের রোড টু আমেরিকা।
শুধু অভিনয় নয়, নাচ নিয়ে নয় বছর বাফায় তালিম নিয়েছেন আনূষা। নাচটা একান্তই ভালোবাসার জায়গা থেকে করা। শিখেছেন সাধারণ এবং কত্থক। বাফায় নয় বছরের কোর্স শেষে প্রথম শ্রেণীতে উত্তীর্ণ হন আনূষা। এ লেভেল পরীক্ষার পর ওডিসির ওপরও তালিম নেবেন বলে জানান তিনি।
দুই বোনের মধ্যে আনূষা বড়। সামনে এ লেভেল পরীক্ষা। তাই পরীক্ষা নিয়ে কিছুটা ব্যস্ত সময় কাটছে। মনের মতো চিত্রনাট্য ও পরিচালক পেলে একটি মাত্র চলচ্চিত্রে কাজ করবেন। আলোচনাও চলছে বলে জানান। অবসর পেলেই গান শোনেন আর ড্রয়িং করতে ভালোবাসেন। গানের শিল্পীদের মধ্যে দেশে পছন্দের শিল্পী হাবিব আর দেশের বাইরে রিকলের গান খুবই ভালো লাগে। এ ছাড়া বাসায় ছোট বোন ও মায়ের সঙ্গে আড্ডা দিয়ে সময় পার করেন। পরিবার আর বন্ধুদের সঙ্গে সময় কাটাতে সবচেয়ে বেশি ভালোবাসেন। বন্ধুদের কাছ থেকেও ভালোই কাজের প্রশংসা পান আনূষা। পাশাপাশি সমালোচনাও করেন তাঁরা। সমালোচনাকে ইতিবাচক হিসেবে মেনে নিয়ে পরবর্তী কাজে মনোনিবেশ করেন। নিজের কাজের এমন প্রতিক্রিয়া এভাবে জানতে পেরে ভালোই লাগে আনূষার। আর মুহম্মদ জাফর ইকবালের বই আনূষার ভীষণ প্রিয়। প্রিয় লেখকের নতুন বই পেলে অমনি পড়া শুরু করেন।
মাসুদ কায়নাত পরিচালিত বেইলী রোড সিনেমাটি মুক্তি পাবে ৭ অক্টোবর। ইতিমধ্যে ছবির প্রযোজনা সংস্থা ড্রিম ভিউ ছবিটি মুক্তির সব প্রক্রিয়া সম্পন্ন করেছে। ছবিটি বিনা কর্তনে সেন্সর সনদ লাভ করার পর মুক্তির তারিখ ঘোষণা করা হয়েছে গত সপ্তাহে।
স্বপ্নের মধ্যে স্বপ্নভঙ্গের এক করুণ কাহিনি নিয়ে নির্মিত হয়েছে বেইলী রোড। একজোড়া তরুণ-তরুণী শুভ ও আঁচলের স্বপ্ন, মিডিয়ায় প্রতিষ্ঠা পেয়ে তারা বড় কিছু হবে। জীবনসংগ্রামে লিপ্ত এই তরুণ-তরুণী সময়ের প্রয়োজনে খুব কাছাকাছি চলে আসে। তৈরি হয় প্রেমের সম্পর্ক। ঘটনার পটপরিক্রমায় আঁচলের জীবনে আসে ধনাঢ্য ব্যবসায়ী মুনজির। আঁচলের সব সমস্যায় দেবদূতের মতো হাজির হয়ে সমাধান করে দেয়। তৈরি হয় ভালোলাগার এক অদ্ভুত অনুভূতি। দুষ্ট মানুষের চক্রান্তে মুনজির ও আঁচলের কাহিনি রসালো আলোচনায় রূপ নেয়। বাবার কথামতো আঁচলের জন্মদিনে ফুলের ডালি নিয়ে ভালোবাসার কথা জানাতে এসে শুভ ও আঁচলের জীবনে ঘটে যাওয়া সম্পূর্ণ কাহিনি শুনে চমকে ওঠে। সিদ্ধান্ত নেয়, শুভ ও আঁচলের জীবনে সে বাধা হয়ে দাঁড়াবে না। সবার অজান্তেই পালিয়ে যায় সে। ভেঙে যায় তার স্বপ্ন।
ছবিটি পরিচালনা করেছেন মাসুদ কায়নাত। কাহিনি, সংলাপ, চিত্রনাট্য ও গীত রচনা করেছেন পরিচালক নিজেই। ড্রিম ভিউয়ের ব্যানারে নির্মিত এই চলচ্চিত্রে অভিনয় করেছেন চন্দন চৌধুরী, লুৎফর রহমান জর্জ, কাজী হায়াৎ, কাবিলা, রেবেকা, শামীম, সানিয়া, জিনিয়া, আনোয়ার শাহী, তপন এবং নতুন জুটি আঁচল ও নিলয়। ছবির গানগুলোয় কণ্ঠ দিয়েছেন রুনা লায়লা, আসিফ, এস আই টুটুল, ন্যান্সী, বাপ্পা মজুমদার, মিলা, কুমার বিশ্বজিৎ ও বারী সিদ্দিকী।
দেবর-ভাবির প্রেম-ভালোবাসা নিয়ে কত না কল্পকাহিনি শোনা যায়। আবার ভাবি যে অনেক সময় সন্তানের মতোই দেবরকে বড় করে তোলেন, সেই গল্পও শোনা যায়। পরিচালক মোহাম্মদ হোসেন এবার দেবর-ভাবির গল্প নিয়েই নির্মাণ করছেন দেবর ভাবি নামের সিনেমা। ছবিতে ভাবির চরিত্রে অভিনয় করছেন মৌসুমী। তিনি বলেন, ‘ছবির গল্পটি আমি শুনেছি। যে ভাবনা থেকে গল্প তৈরি করা হয়েছে, সেটা বেশ মজার। আমি মৌখিকভাবে ছবিটিতে কাজ করার ব্যাপারে সম্মতি দিয়েছি। তবে স্ক্রিপ্ট পাওয়ার পরেই বাকিটা চূড়ান্ত হবে।’
শাকিব বলেন, ‘এ ধরনের ছবি আগে আমাদের দেশে হয়েছে। অনেক দিন হলো হয় না। এই ছবির গল্পটা যেমন মজার হবে, তেমনি গানগুলোও ভালো হবে বলে আশা করছি।’
জানা গেছে, মৌসুমী-শাকিব ছাড়াও এই ছবিতে অভিনয় করবেন নিপুণ। পরিচালক বলেন, ‘এখনকার বেশির ভাগ ছবি হচ্ছে মারামারির গল্প নিয়ে। দর্শকও একঘেয়েমিতে ভুগছে। তাই একটু ভিন্ন ধরনের গল্প নিয়ে ছবিটি করতে যাচ্ছি। আগামী নভেম্বর থেকে ছবিটির কাজ শুরু করব।’
একটি ছোট্ট ঘটনা। ভুল করে ছেলেটি। কিন্তু বড় প্রতিক্রিয়া। কিছু মানুষ আবেগ সংবরণ করতে পারে না। শুরু হয় নানা রকম দ্বন্দ্ব। আর পরিচালক রাজু আহমেদ ভুল কিছু ঘটনা নিয়েই নির্মাণ করেছেন ভুল ছবিটি। এই ছবির মধ্য দিয়েই চলচ্চিত্রে অভিষেক হতে যাচ্ছে পপির বোন খেয়ালির। ছবিতে আরও অভিনয় করেছেন শিমলা, অঞ্জনা, ডলি জহুর, মাসুম আজীজ, রেবেকা, শেলি আহসান, রুমি, রাসেল ও আঁখি।
ঢাকার মহিলা সমিতি মিলনায়তন বাংলাদেশের নবনাট্য আন্দোলনের কেন্দ্রভূমি হিসেবে ইতিহাসে বিবেচিত; এবং এই বিবেচনা সংগত। কেননা, বিগত চার দশক বাংলাদেশের নাট্যদলগুলোর উল্লেখযোগ্য প্রায় সব নাটক এই মিলনায়তনে মঞ্চস্থ হয়েছে। এ কথা বললে অত্যুক্তি হবে না, বাংলাদেশের নবনাট্য আন্দোলনের সিংহভাগ মঞ্চ সফল-অসফল এবং জনপ্রিয়-অজনপ্রিয় প্রযোজনাগুলো মহিলা সমিতির মঞ্চেই প্রথম মঞ্চায়ন করা হয়েছে।
সেই মহিলা সমিতির সঙ্গে জড়িয়ে আছে আমাদের প্রজন্মের নাট্যকর্মীদের জীবনের তিন যুগের অধিক আনন্দ-বেদনার সময়। আমাদের পরবর্তী প্রজন্মের নাট্যকর্মীদেরও অনেক স্মৃতি নিয়ে মহিলা সমিতি আজ স্ব-আসনে উদ্ভাসিত।
সেই মহিলা সমিতি নতুন কালের দাবিতে নতুনভাবে গড়তে হবে—নির্মিত হবে। গড়তে হলে ভাঙতে হবে। তো, এই শরৎকালেই শুরু হলো সেই ভাঙা-গড়ার খেলা। গড়ায় আনন্দ, কিন্তু ভাঙায় তো কষ্ট। তাই ভাঙাগড়ার এই খেলায় আমাদের আনন্দাশ্রু। বাংলাদেশ গ্রুপ থিয়েটার ফেডারেশন আমাদের এই অনুভূতি নিয়ে আয়োজন করেছে ‘ভাঙ্গাগড়ার উৎসব’। পাঁচ দিনের এই উৎসবে গত শতকের সত্তরের দশক থেকে নতুন সহস্রাব্দের হাল সাল পর্যন্ত ৫০টি নাটকের খণ্ডাংশ অন্তর্ভুক্ত হয়েছে। শত শত নাট্যকর্মী আর দর্শকের উচ্ছ্বাস ও আনন্দে মহিলা সমিতি হঠাৎ যেন ফিরে পেল তার হূতগৌরব।




স্বাধীনতা-পূর্বকালে ঢাকাসহ সমগ্র পূর্ব বাংলায় দর্শনীর বিনিময়ে নাটক মঞ্চস্থ হয়েছে, এ কথা সত্য। কিন্তু সেই মঞ্চায়ন কখনোই একটি পূর্ণাঙ্গ আন্দোলনে রূপ পায়নি। ১৯৫৬-৬২ সময়-পর্বে ঢাকার ড্রামা সার্কেল বেশ কিছু শিল্পোত্তীর্ণ নাটক করলেও ১৯৬২ সালের পর দলটির কাজ স্তিমিত হয়ে যায়।
স্বাধীনতার পরপরই মূলত বাংলাদেশে দর্শনীর বিনিময়ে নবনাট্য আন্দোলনের সূত্রপাত। যেন মুক্তিযুদ্ধের রক্তাক্ত ভূমিতে এর বীজ উপ্ত হয়েছিল। ১৯৭২-এর ফেব্রুয়ারি মাসে পারাপার নাট্যগোষ্ঠী দর্শনীর বিনিময়ে কবির আনোয়ারের রচনা ও নির্দেশনায় জনে জনে জনতা নাটকের চারটি মঞ্চায়ন করে ইঞ্জিনিয়ারিং ইনস্টিটিউশনে। তারপর এগিয়ে আসে বহুবচন। তারা মঞ্চায়ন করে সেলিম আল দীনের সর্পবিষয়ক গল্প নাটকটি। একই সময়ে দর্শনীর বিনিময়ে নাটক মঞ্চায়ন করে আরণ্যক নাট্যগোষ্ঠী ও নাগরিক নাট্যসম্প্রদায়। আরণ্যক মঞ্চায়ন করে মামুনুর রশীদের পশ্চিমের সিঁড়ি আর নাগরিক মাইকেল মধুসূদন দত্তের বুড়ো শালিকের ঘাড়ে রোঁ নাটকটি। ঐতিহ্যবাহী নাট্যদল ড্রামা সার্কেলও স্বাধীন বাংলাদেশে নাট্যচর্চা শুরুর মধ্য দিয়ে নতুনভাবে আত্মপ্রকাশ করে। কিন্তু দর্শনীর বিনিময়ে নিয়মিত নাট্য মঞ্চায়ন যেন অধরাই থেকে গেল। ঢাকা বিশ্ববিদ্যালয়ের ছাত্র-শিক্ষক কেন্দ্রের মঞ্চকে কেন্দ্র করে নাট্যচক্রের সাংগঠনিক তৎপরতায় মূলত শুরু হয় নবনাট্য আন্দোলন, কিন্তু তা তো দর্শনীর বিনিময়ে নিয়মিত নাটক মঞ্চায়ন নয়। যদিও মুক্তিযুদ্ধ-উত্তর তরুণেরা প্রথা ও রীতিবিরোধী নাটক রচনা ও উপস্থাপনায় একটি নতুন যুগের ঘোষণা দিলেন নাট্যচক্রের নেতৃত্বে। আমরা পেয়ে যাই সেলিম আল দীনের জন্ডিস ও বিবিধ বেলুন, এক্সপ্লোসিভ ও মূল সমস্যা, করিম বাউয়ালীর শত্রু অথবা মূল মুখ দেখা, সর্পবিষয়ক গল্প; আল মনসুরের রোলার ও নিহত এল.এম.জি, বিদায় মোনালিসা; শাহনুর খানের পেন্ডুলামে খুন; সালাহউদ্দিন জাকীর অস্থির সুস্থিতি; আখতার কমলের রংহীন সিগন্যাল; জহির রায়হানের লেট দেয়ার বি লাইটসহ অসংখ্য নাটক। কিন্তু তা তো নিয়মিত মঞ্চায়ন নয়।
১৯৭৩-এর ৩ ফেব্রুয়ারি ঢাকার ব্রিটিশ কাউন্সিল মিলনায়তনে রোববার শীতের সকালে নাগরিক নাট্যসম্প্রদায় আলী যাকেরের নির্দেশনায় মঞ্চস্থ করল বাদল সরকারের বাকী ইতিহাস। নগরবাসীর কাছে অভাবনীয় সাড়া পেল নাগরিক। এর পরপরই আট রোববার সকালে ব্রিটিশ কাউন্সিল মিলনায়তনপূর্ণ দর্শক উপভোগ করল বাকী ইতিহাস। এরপর তো বাকী ইতিহাস ইতিহাস হয়ে থাকল দর্শনীর বিনিময়ে নিয়মিত নাট্যচর্চার সাফল্যের মাইলফলক হিসেবে। ১৯৭৩-এ তখন ঢাকা থিয়েটার পল্টন ময়দানের দক্ষিণ-পূর্ব প্রান্তে অবস্থিত ঢাকা জেলা ক্রীড়া সমিতি মিলনায়তন সাফ-সুতোর করে নিয়মিত নাটক মঞ্চায়নের প্রস্তুতি নিচ্ছে।
১৯৭৩-এর ৯ নভেম্বর ঢাকা থিয়েটারের দুটি নাটক—সেলিম আল দীনের সংবাদ কার্টুন এবং হাবিবুল হাসানের সম্রাট ও প্রতিদ্বন্দ্বীগণ মঞ্চায়ন শুরু হয়। পরপর ১৩ সপ্তাহ রোববার সকালে মাত্র দুই টাকা ও তিন টাকা দর্শনীর বিনিময়ে নাটক মঞ্চায়ন হতে থাকে। কবি শামসুর রাহমান, আল মাহমুদ, ফজল শাহাবুদ্দীন, বেলাল চৌধুরী, আবু জাফর ওবায়দুল্লাহর মতো বিদগ্ধ মানুষেরা ঢাকার নাটকের দর্শক। কবি শামসুর রাহমানের সম্পাদনায় ও শাহাদত চৌধুরীর পরিশ্রমে প্রকাশিত সাপ্তাহিক বিচিত্রা প্রচ্ছদ কাহিনির আয়োজন করল সংবাদ কার্টুন নাটক নিয়ে। সেটাই নাটক নিয়ে বাংলাদেশের সাপ্তাহিক পত্রিকায় প্রথম প্রচ্ছদ। নাটক নতুন উপাদান হিসেবে যোগ হলো মধ্যবিত্তের শিল্পভুবনে।
এরই মধ্যে ঘটে গেছে ভিন্ন ঘটনা। বাকী ইতিহাস আট সপ্তাহ পরে ব্রিটিশ কাউন্সিল মিলনায়তনে আর মঞ্চায়ন সম্ভব হলো না। নাগরিক সন্ধান করছিল নতুন মঞ্চের। তারা পেয়েও গেল বেইলি রোডের মহিলা সমিতি মঞ্চ। কেননা, স্বাধীনতা-পূর্বকালে প্রমিথিয়ান নামের এক নাট্যগোষ্ঠী মহিলা সমিতিতে ইংরেজিতে অনিয়মিত নাটক মঞ্চায়ন করত। আর এই প্রমিথিয়ানের অন্যতম প্রধান শিল্পী ছিলেন সারা যাকেরের ভাই চিংকু, যিনি ১৯৭১ সালে মুক্তিযুদ্ধে নিখোঁজ হন। যাঁর সন্ধান আজ পর্যন্ত পাওয়া যায়নি।
নাগরিকের কর্মীরা মহিলা সমিতির কর্তৃপক্ষের সঙ্গে আলোচনা করে বাকী ইতিহাস মঞ্চায়নের সিদ্ধান্ত নিলেন। ১৯৭৩-এর জুন মাসের প্রথম সপ্তাহে মহিলা সমিতিতে বাকী ইতিহাস মঞ্চায়ন শুরু হয়। নাগরিকের সঙ্গে এসে যোগ দেয় ঢাকা থিয়েটার ও বহুবচন। নীরব-নিস্তব্ধ বেইলি রোড সরব হয়ে ওঠে নাট্যকর্মী আর দর্শকের আগমনে।
১৯৭৪-এর এপ্রিলে থিয়েটার নাট্যগোষ্ঠী আবদুল্লাহ আল-মামুনের সুবচন নির্বাসনে নাটক নিয়ে নিয়মিত নাট্যচর্চা শুরু করে মহিলা সমিতিতে। তুমুল জনপ্রিয় হয় এই নাটক; দর্শকের আগ্রহ বাড়িয়ে দেয়। সারা দেশে নতুন নতুন নাট্যদল গঠিত হতে থাকে। গত শতকের সত্তরের দশক বিভিন্ন দলের বৈচিত্র্যপূর্ণ নাট্য প্রযোজনায় সমৃদ্ধ একটি দশক।
তখন নাগরিকের ভেঁপুতে বেহাগ, সৎমানুষের খোঁজে, দেওয়ান গাজীর কিস্সা, শাহজাহান, বহিপীর; ঢাকা থিয়েটারের জন্ডিস ও বিবিধ বেলুন, মুনতাসীর ফ্যান্টাসী, কসাই, শকুন্তলা; থিয়েটার নাট্যগোষ্ঠীর এখন দুঃসময়, সেনাপতি, পায়ের আওয়াজ পাওয়া যায়; আরণ্যক নাট্যদলের ওরা কদমআলী, ইবলিশ, পশ্চিমের সিঁড়ি; বহুবচনের সর্পবিষয়ক গল্প, সভাপতি বলবেন, নিরঞ্জন ফিরে এসো, আমি রাজা হবো; নাট্যচক্রের স্পার্টাকাস, রাজায় রাজায় যুদ্ধ; ড্রামা সার্কেলের দান্তের মৃত্যু; কালান্তরের কবর, তিন রুস্তমের গল্প; পদাতিক নাট্য সংসদের সোজন বাদিয়ার ঘাট; সময় নাট্যগোষ্ঠীর ডেটলাইন ঢাকা; সুবচনের নিচুতলার মানুষ; প্রতিদ্বন্দ্বীর সাজানো বাগান; রঙ্গনার পাগলা কুকুর, আদম ব্যাপারী; সংলাপ থিয়েটারের নীলদর্পণ, শেষ আবিষ্কার; নান্দনিক নাট্যসম্প্রদায়ের বিনে পয়সার ভোজ, রক্তকরবী, শাস্তি; নাট্যফৌজের বাঘ ও পদাতিক, বিন্দু থেকে চেতনাসহ অনেক নাটক নির্মিত হয়। সে সময় মিনার্ভা থিয়েটার বাণিজ্যিক নাট্য মঞ্চায়নে সচেষ্ট ছিল। অনেক নাট্যদল ও নাটকের নাম উল্লেখ করা সম্ভব হচ্ছে না স্থান সংকুলান হবে না বিধায়। তাই সবার কাছে আন্তরিকভাবে ক্ষমা চেয়ে নিচ্ছি।
এরপর গত শতকের আশির দশকে নাটকে এল নতুন জোয়ার, যা পরবর্তী দুই দশক ধরে অব্যাহত রয়েছে। এই দীর্ঘ সময়ে অনেক নতুন দলের জন্ম হলো। অনেক দলে ভাঙন দেখা দিল। কিন্তু মঞ্চ ভরে উঠল নতুন নতুন ফসলে।
এ ছাড়া সময় নাট্যগোষ্ঠীর ভাগের মানুষ, একাত্তরের ক্ষুদিরাম; সুবচনের রাষ্ট্র বনাম, ক্ষুধিত পাষাণ, রূপবতী; লোকনাট্য দলের সোনাইমাধব, কঞ্জুস, পদ্মা নদীর মাঝি; ঢাকা পদাতিকের ইন্সপেক্টর জেনারেল, আমিনা সুন্দরী, তালপাতার সেপাই, ইংগিত, বিষাদসিন্ধু; থিয়েটার আর্ট ইউনিটের গোলাপজান, সময়ের প্রয়োজনে; দেশ নাটকের বিরসাকাব্য, দর্পণে শরৎশশী, নিত্যপুরাণ; প্রাচ্যনাটের সার্কাস সার্কাস, এ ম্যান ফর অল সিজন; নাট্যকেন্দ্রের বিচ্ছু, ক্রুসিবল, আরজচরিতামৃত; মহাকাল নাট্যসম্প্রদায়ের এ লাশ রাখবো কোথায়, জাহেন আলীরে ধর, বুদ্ধুরাম, ঘুম নেই; ঢাকা ড্রামার আমি গাধা বলছি; বাংলাদেশ থিয়েটারের সী মোরগ; নাট্যচক্রের জনক, ভদ্দরনোক; থিয়েটারের (আরামবাগ) রাক্ষুসী, সাত ঘাটের কানাকড়ি; থিয়েটারের (বেইলি রোড) এখনো ক্রীতদাস, দুই বোন, ঘরে বাইরে, কোকিলারা; নাগরিক নাট্যসম্প্রদায়ের কোপেনিকের ক্যাপ্টেন, অচলায়তন, গডোর প্রতীক্ষা, ঈর্ষা, রক্তকরবী; আরণ্যকের ওরা আছে বলেই, কোরিওলেনাস, ময়ূর সিংহাসন, জয়জয়ন্তী, নানকার পালা, রাঢ়াঙ; ঢাকা থিয়েটারের কীত্তনখোলা, কেরামতমঙ্গল, হাতহদাই, চাকা, যৈবতীকন্যার মন, বনপাংশুল, প্রাচ্য ও বিনোদিনী উল্লেখযোগ্য।
উল্লিখিত নাটকের বিষয় ও আঙ্গিক বিবেচনায় আমরা দেখতে পাই, বাংলাদেশের নবনাট্য আন্দোলন মূলত তিনটি ধারায় প্রবাহিত হয়েছে। একটি ঔপনিবেশিক থিয়েটারের আদলে মৌলিক নাটক, দ্বিতীয়টি বিদেশি বা অনূদিত নাটক এবং তৃতীয়টি হচ্ছে ঐতিহ্যবাহী ও দেশজ নাট্যাঙ্গিকের আলোকে রচিত মৌলিক নাটক। এই তিনটি ধারাই আমাদের নবনাট্য আন্দোলন বেগবান করেছে।
আর ওই তিনটি ধারা যে কয়েকজন নাট্যকারের রচনায় বিকশিত হয়েছে তাঁরা হলেন: প্রয়াত নাট্যাচার্য সেলিম আল দীন, আবদুল্লাহ আল-মামুন, এস এম সোলায়মান, সৈয়দ শামসুল হক, মামুনুর রশীদ ও মমতাজউদদীন আহমদ। বিদেশি নাট্যকারদের মধ্যে শেক্সপিয়ার, মলিয়ের, ইবসেন, ব্রেখট, আন্তন চেখভসহ উল্লেখযোগ্য প্রায় সব বিদেশি নাট্যকারের নাটক মহিলা সমিতি মঞ্চে প্রদর্শিত হয়েছে। অনেক নাট্যনির্দেশক, অভিনয়শিল্পী, নেপথ্য কর্মী ও নাট্যদল—যাঁদের প্রাণান্তকর প্রচেষ্টা বাংলাদেশের নবনাট্য আন্দোলনের উদ্ভব ও বিকাশে ভূমিকা রেখেছে, তাঁদের নাম বক্ষ্যমাণ লেখায় স্থানাভাবে দেওয়া সম্ভব হলো না।
নাটক মঞ্চায়নের পাশাপাশি মহিলা সমিতি নাটক ও সংস্কৃতিকর্মীদের বিভিন্ন জাতীয় আন্দোলনে সবিশেষ ভূমিকা পালন করেছে। অভিনয় নিয়ন্ত্রণ আইন বাতিলের দাবিতে আন্দোলন, স্বৈরাচার ও মৌলবাদবিরোধী আন্দোলন এই মহিলা সমিতিকে কেন্দ্র করেই গড়ে উঠেছিল।
গত শতকের আশি ও নব্বইয়ের দশকে বাংলাদেশ গ্রুপ থিয়েটার ফেডারেশন, সম্মিলিত সাংস্কৃতিক জোট, বাংলাদেশ গ্রাম থিয়েটারের প্রথম জাতীয় সম্মেলনগুলো এই মহিলা সমিতিতেই হয়েছিল। তাই মহিলা সমিতি শুধু নাটক মঞ্চায়নের জন্যই নয়, সামাজিক-সাংস্কৃতিক আন্দোলনেও একটি গুরুত্বপূর্ণ ভূমিকা পালন করেছে। দেশ, জনগণ ও সাংস্কৃতিক কর্মীদের প্রতি মহিলা সমিতির সদস্যদের অবিচল আস্থাই ছিল এই সংহতির নেপথ্যে। বিশেষ করে তিন সদস্যের নাম না বললেই নয়। তাঁরা হলেন: প্রয়াত অধ্যাপক ড. নীলিমা ইব্রাহিম, প্রয়াত নারীনেত্রী আইভি রহমান ও বর্তমান স্বরাষ্ট্রমন্ত্রী সাহারা খাতুন।
১২ সেপ্টেম্বর বাংলাদেশ গ্রুপ থিয়েটার ফেডারেশন আয়োজিত ভাঙাগড়ার নাট্যোৎসব ও প্রদর্শনী শেষে আমরা যখন মহিলা সমিতির আলো-আঁধারির অলিন্দ থেকে ফিরে আসছিলাম, তখন শ্রমিকের হাতুড়ি-শাবলের আঘাতে ওই মঞ্চের একটি একটি ইট খসে পড়ছিল আর আমাদের মনের কোটরে স্মৃতিকাতর আনন্দাশ্রু জমা হচ্ছিল। আশায় বুক বাঁধি, এই ভাঙনের শেষেই নতুন গড়ার আভাস। মাতৃস্বরূপা মহিলা সমিতিকে সেই পুরোনো অবয়বে আমরা আর পাব না। কিন্তু নতুন মহিলা সমিতি মঞ্চ আবারও নির্মিত হবে, আবারও এই প্রাঙ্গণ নাট্যকর্মী-দর্শকের যুগল পদচারণায় মুখরিত হবে—সেই প্রত্যাশায় চেয়ে আছি।
মীর জাহিদ হাসান। মহাকাল নাট্যসম্প্রদায়ের সভাপতি। অভিনেতা, একজন সংগঠক। সম্প্রতি দল থেকে মঞ্চে এসেছে রবীন্দ্রনাথ ঠাকুরের নাটক অবলম্বনে নিশিমন বিসর্জন নাটকটি। এখানে মীর জাহিদ হাসান রঘুপতি চরিত্রে অভিনয় করেছেন। আজকের পাঁচটি প্রশ্নের উত্তর দিয়েছেন তিনি। সাক্ষাৎকার নিয়েছেন শফিক আল মামুন।



রবীন্দ্রনাথ ঠাকুরের নাটকে কি প্রথম অভিনয় আপনার?
বলা যায় প্রথম। খুব ছোটবেলায় ১৯৭৩ সালে মুন্সিগঞ্জে প্রাথমিক বিদ্যালয়ে পড়ার সময় রবীন্দ্রনাথের ডাকঘর নাটকে অভিনয় করেছিলাম। তবে নিয়মিত থিয়েটার করতে এসে রবীন্দ্রনাথের নাটকে প্রথম অভিনয় করলাম। মহাকাল নাট্যসম্প্রদায় এ পর্যন্ত বিভিন্ন বিষয় নিয়ে নাটক করে আসছে। এর বাইরে গিয়ে দল এবারই প্রথম রবীন্দ্রনাথের নাটক মঞ্চে আনল।
প্রথম হিসেবে অনুভূতি জানতে চাই।
সব অভিনেতা-অভিনেত্রীরই রবীন্দ্রনাথের নাটকে অভিনয় করার স্বপ্ন থাকে। আমি যখন থেকে নিয়মিত থিয়েটার চর্চা করে আসছি, তখন থেকেই এ ধরনের সুযোগ খুঁজছিলাম। এবার সেই সুযোগ পেলাম। নিজের কাছে খুবই ভালো লাগা কাজ করছে। তবে রবীন্দ্রনাথের নাটকে অভিনয় করতে পেরে বেশি গুরুত্বপূর্ণ মনে হচ্ছে এ কারণে যে রবীন্দ্রনাথের সার্ধশততম জন্মবার্ষিকী উপলক্ষে নাটকটি; এবং এটি সরকারি অনুদানের নাটক।
রঘুপতি চরিত্রটি নিয়ে কী ভাবেন?
এটি একটি জটিল চরিত্র। চরিত্রটি বিসর্জন নাটকের অন্যতম প্রধান। নাটকটির পরিণতিই নিয়ে যায় এ চরিত্র। তবে সময় বেশি পেলে হয়তো আরেকটু ভালোভাবে চরিত্রটি ফোটানো যেত। সময় কম ছিল। অনুদানের নাটক হিসেবে অনুদানের টাকা দেওয়ার সময় ফেডারেশন থেকে বলা হয়েছিল, দেড় মাসের মধ্যে নাটকটি মঞ্চে আনতে হবে। রবীন্দ্রনাথের নাটক করতে হলে প্রস্তুতি নিতেই দেড় মাস লাগে। নাটকটির মহড়া থেকে শুরু করে মঞ্চে আনা পর্যন্ত সময়টাই ছিল দেড় মাস। সেই হিসেবে সময় কম পাওয়া গেছে। আমরা এ পর্যন্ত চারটি প্রদর্শনী করেছি। আস্তে আস্তে নাটকটির ভিত্তি শক্ত হচ্ছে। আশা করছি, ভবিষ্যতে আরও ভালো অবস্থায় গিয়ে দাঁড়াবে এটি।
শুনলাম, নাটকটি নিয়ে ত্রিপুরায় যাচ্ছেন?
হ্যাঁ। নাটকটি নিয়ে আগামী অক্টোবরে আমরা ত্রিপুরা সফর করব। ত্রিপুরার পাঁচটি জেলায় ১৪ থেকে ২০ অক্টোবর নাটকটির পাঁচটি প্রদর্শনী হবে। এ জন্য আমরা এখন থেকেই নাটকটির শক্ত মহড়া করছি।
দীর্ঘ সময় ধরে দলের সঙ্গে কাজ করছেন, নির্দেশনায় আসছেন না কেন?
১৯৮৮ ও ১৯৮৯ সালে দল থেকে দূর্জন দূর হ ও শাসনগ্রাসী বান নামের দুটি নাটকের নির্দেশনা দিয়েছি। প্রথম নাটকটির ১৫টি আর দ্বিতীয় নাটকটির প্রায় ২৫টি প্রদর্শনী হয়েছিল সে সময়। এরপর আর নির্দেশনা দেওয়া হয়নি। দলের দায়িত্ব নেওয়ার পর সাংগঠনিক কাজ বেশি করতে হয়। নির্দেশনা দেওয়ার জন্য যে সময় দরকার, তা বের করাও কঠিন। আর আমি মঞ্চে অভিনয় করতেই বেশি পছন্দ করি। বর্তমান দলের চারটি প্রযোজনা ঘুম নেই, শিখণ্ডী কথা, অহম তমসায়, নিশিমন বিসর্জন—সব নাটকেই অভিনয় করছি।
থিয়েটারওয়ালা রিপার্টরির নাটক শাইলক অ্যান্ড স্যাকোফ্যান্ট

বাংলা থিয়েটারের জয়জয়কার যেই পশ্চিমবঙ্গে এখনো সেখানে রিপার্টরি থিয়েটারের সে ধরনের প্রভাব পড়েনি। ১০ বছর আগে নান্দিকারের রুদ্র প্রসাদ সেনগুপ্ত পেশাদার থিয়েটার নিয়ে নাড়াচাড়া শুরু করেন। তবে ওখানে গ্রুপ থিয়েটার চর্চার আধিপত্য এখনো বজায় রয়েছে। বাংলাদেশের রিপার্টরি থিয়েটারের কথা নব্বইয়ের দশকের শুরুতে চলে আসে। স্বাধীনতার পরপর থিয়েটারের নিয়মিত যাত্রা শুরু হলেও দীর্ঘ সময় পর কিছু নাট্যকর্মী রিপার্টরি থিয়েটারের প্রয়োজনীয়তা অনুভব করেন। নব্বই দশকের শুরুতেই বাঙলা থিয়েটার নামে রিপার্টরির যাত্রা শুরু হয়। ১৯৯৫ সালের দিকে এসে আরেকটি দল ‘নন্দন’ গঠিত হয়। তবে প্রথম দিকে বাঙলা থিয়েটারের রিপার্টরি চর্চা ঢাকার মঞ্চে আলোচনায় আসে। মানুষ, আদিম, লেবেদেফ প্রভৃতি নাটক দর্শককে আগ্রহী করে এ নাট্যচর্চায়। একটা সময় দলটি অনিয়মিত হয়ে পড়ে। একই সঙ্গে নন্দনও থেমে যায়। তবে ২০০০ সালের পর এসে বাঙলা থিয়েটার চে’র সাইকেল নাটকটি নিয়ে আবার মঞ্চে রিপার্টরি থিয়েটারকে জাগ্রত করে। এখনো ঢাকার মঞ্চে নাটকটি সমান জনপ্রিয়তা নিয়ে এগিয়ে আছে। সম্প্রতি দলটি দ্য ডিসট্যান্ট নিয়ার নামে আরেকটি নাটক মঞ্চে এনেছে। অন্যদিকে সেন্টার ফর এশিয়ান থিয়েটারকে এনজিওভিত্তিক থিয়েটার চর্চার কথা বলা হলেও তারা রিপার্টরি থিয়েটারের আদলেই কাজ চালিয়ে নিচ্ছে। পেশাদার থিয়েটারের মতোই অন্যান্য দল থেকেও এ দলে কাজ করতে আসছেন অনেকেই। অভিনেতা-অভিনেত্রীদের পারিশ্রমিকও দিচ্ছে। ভালো ভালো অনেক নাটকও তারা মঞ্চে এনেছে। কয়েক বছর ধরে বাঙলা থিয়েটার সেন্টার ফর এশিয়ান থিয়েটারের পথ ধরে আগ্রহী হয়ে বেশ কয়েকজন তরুণ মিলে অনেক পেশাদার দল গঠন করতে পেরেছেন। বিষয়টি কীভাবে দেখছেন? বিশিষ্ট নাট্যজন আতাউর রহমানকে এ বিষয়ে জিজ্ঞাসা করা হলে তিনি বললেন, ‘নিয়মিতভাবে নাটক না করতে পারলে পেশাদার থিয়েটার করা কঠিন। পেশাদার থিয়েটারের অর্থ হলো, বিভিন্ন দল থেকে ছেলেমেয়ে মিলে একটা নাটক তৈরি হবে। টিকিট বিক্রি থেকে প্রাপ্ত অর্থ দ্বারা তাঁরা পারিশ্রমিক পাবেন। কিন্তু আমাদের এখানে যে কাজ হচ্ছে, তাকে কি পেশাদার চর্চা বলা যায়? পেশাদার দল থেকে নাটক মঞ্চে আসার পর সপ্তাহে পাঁচ দিন ওই নাটকের প্রদর্শনী থাকতে হবে। মিলনায়তনও দর্শকে পূর্ণ থাকতে হবে। আদৌ কি ঢাকার নব্য রিপার্টরি দলগুলোর অবস্থা এ পর্যায়ে দাঁড়িয়েছে? আর এমন অবস্থা না হলে অভিনেতা-অভিনেত্রীদের পারিশ্রমিক আসবে না। দল চালানোও কঠিন হবে। এ জন্য পেশাদার দলকে টিকে থাকতে হলে ভর্তুকি থাকতে হবে। বর্তমানে আমাদের মঞ্চে রিপার্টরির কাজ ক্ষীণধারা। হয়তো একসময় আরও কাজ হবে। দাঁড়িয়ে যাবে রিপার্টরি। আমি কাউকে নিরুৎসাহিত করতে চাই না। আমাদের মঞ্চে গ্রুপ থিয়েটারের নাট্যচর্চার পাশাপাশি রিপার্টরি চর্চা তৈরির চেষ্টা করা খারাপ বলা যাবে না।’
এদিকে থিয়েটারওয়ালা রিপার্টরি, দশরূপক, জন্মসূত্র, শূন্যন, নাট্যম রিপার্টরি প্রভৃতি দল পেশাদার নাট্যচর্চা শুরু করেছে। ইতিমধ্যে পেশাদার এসব দলের নাটক মঞ্চে নিয়মিতই মঞ্চায়িত হচ্ছে। এ বিষয়ে রিপার্টরি দলের প্রধান হাসান শাহরিয়ার বলেন, ‘পেশাদার থিয়েটারের মূল উদ্দেশ্য বিভিন্ন দল থেকে এসে এক জায়গায় কাজ করা। তাঁরা বিভিন্ন দলের নিয়মিত কর্মী। তাঁরা বিভিন্ন দল থেকে এসে কাজ করছেন। অভিজ্ঞতা হচ্ছে। ছোট টিম করে ভালো নাটকও করা যাচ্ছে। গ্রুপ থিয়েটার চর্চা করে যা হচ্ছে, তা হলো নিজের পকেটের পয়সা খরচ হচ্ছে। এক দিনের রিকশাভাড়াটাও আসছে না। রিপার্টরি থেকে অন্তত হাতখরচটা তো আসে। একই সঙ্গে ভালো নাটক করার তাগিদও থাকে। তবে আমি বলতে চাই, গ্রুপ থিয়েটার চর্চার পাশাপাশি রিপার্টরি আমাদের থিয়েটারকে আরও এগিয়ে নিতে ভূমিকা রাখবে।’ তিনি আরও বলেন, এখন ভালো কাজ করতে চাইলে পেশাদার থিয়েটারের সঙ্গে থাকতে হবে। বিভিন্ন দলের কর্মীরা এখন রিপার্টরিতে আগ্রহ দেখাচ্ছেন। গ্রুপ থিয়েটারের অন্তর্ভুক্ত দলে থেকে বাইরে এসে রিপার্টরির সঙ্গে কাজও করছেন অনেক নাট্যকর্মী।
রিপার্টরি দল দশরূপকের বিসর্জন নাটকে অভিনয় করছেন বটতলা নাটকের কর্মী তাহমিদা সুলতানা মৌ। রিপার্টরি থিয়েটারে কাজের ব্যাপারে স্বাচ্ছন্দ্যবোধের কথা জানালেন তিনি। বলেন, ‘একটা সময় পর্যন্ত গ্রুপ থিয়েটার চর্চার সঙ্গে থাকা সম্ভব হয়। যখন জীবন-জীবিকার তাগিদ চলে আসে, তখন আর সম্ভব হয় না। হলেও ভালো কাজ করা যায় না। মাথায় তখন অন্য চিন্তা থাকে। এখন আমার পেশা অভিনয়। টেলিভিশনে কাজ করছি। পাশাপাশি রিপার্টরিতেও কাজ করছি। কেননা রিপার্টরিতে বছরের একটা নিদিষ্ট সময় পর্যন্ত কাজে চুক্তি থাকে। ফলে টেলিভিশনের কাজে সমস্যা হয় না। একদিকে আমি মঞ্চের দায়িত্ববোধও রক্ষা করতে পারছি, আবার সেখান থেকে জীবন-জীবিকার জন্য অর্থও আসছে।’
নাট্যজন রামেন্দু মজুমদারও বিষয়টিকে ইতিবাচক হিসেবে উল্লেখ করলেন। তিনি বলেন, ‘বিষয়টি আমি খুবই ইতিবাচক হিসেবে দেখছি। ছেলেমেয়েরা বিভিন্ন দল থেকে এসে এক জায়গায় কাজ করছে, নতুন অভিজ্ঞতাও হচ্ছে। একটা দলে সীমাবদ্ধ থেকে বেশি কাজের সুযোগও এখন কমে গেছে। আমি বলতে চাই, নিজ দলের কাজ ঠিক রেখেই পেশাদার থিয়েটার চর্চা করা গেলে ভালো। ভবিষ্যতে রিপার্টরি আরও প্রসারিত হবে। নতুন নতুন ভালো মানের নাটকও তৈরি হবে। থিয়েটার চর্চাও বাড়বে।’
একই কথা বললেন নাট্যম রিপার্টরি দলের অন্যতম প্রধান আইরিন পারভিন লোপা। ‘অনেক ছেলেমেয়েই থিয়েটারের প্রতি ভালোবাসা নিয়ে দল করতে আসে। কিন্তু একটা সময় তারা হতাশ হয়ে যায়। অনেকেরই থিয়েটারের স্বপ্ন ভেঙে যায়। আমি দীর্ঘদিন থিয়েটার করে দেখে আসছি। থিয়েটার থেকে রিকশাভাড়াটাও কর্মীরা পায় না। যদি থিয়েটার থেকে যৎসামান্য অর্থও আসত, তাহলে কর্মীদের মধ্যে তাগিদটা আরেকটু বেশি থাকত। এখন কিছু রিপার্টরি দল হয়েছে। নাটকও হচ্ছে। কিছু ছেলেমেয়ে সামান্য অর্থ পাচ্ছে। আশা করি, ভবিষ্যতে আরও প্রসারিত হবে এ চর্চা। তখন অর্থের জায়গাটাও বড় হবে। নাট্যকর্মীরা থিয়েটার নিয়ে ভাবনার সময়ও বেশি দিতে পারবে।’ বললেন লোপা।
পাশের ছবিটি নাগরিক নাট্যসম্প্রদায়ের কোপেনিকের ক্যাপ্টেন নাটকের। নাটকটি প্রথম মঞ্চে আসে আশির দশকে। সে সময় এটির ৫০টির বেশি প্রদর্শনী হয়। দীর্ঘদিন বন্ধ থাকার পর ২০০৩ সালে এসে নাটকটি আবার নতুন করে মঞ্চে আনা হয়। কার্ল স্যুখমায়ারের এ নাটকের রূপান্তর ও নির্দেশনা দিয়েছেন আলী যাকের। নাটকটির ছবিতে দেখা যাচ্ছে পান্থ শাহরিয়ার, রওনক হাসান ও রানাকে। এখানে কোপেনিকের ক্যাপ্টেন হলো পান্থ শাহরিয়ার। চরিত্রের নাম ভয়েকট। রওনক পারমিট অফিসার। ছবিটির স্মরণীয় মুহূর্তের কথা বলতে গিয়ে পান্থ শাহরিয়ার বলেন, ভয়েকট দীর্ঘদিন জেল খাটার পর বের হয়ে আসে, কিন্তু ওই দেশে থাকতে হলে পারমিট লাগবে। তাই সে পারমিট অফিসারের কাছে যায়। কিন্তু পারমিট অফিসার বলেন, পাসপোর্ট না থাকলে পারমিট দেওয়া হবে না। অন্যদিকে পাসপোর্ট অফিস থেকে জানানো হয়, পাসপোর্ট পেতে হলে পারমিট লাগবে। বিষয়টি নিয়ে ভয়েকট পারমিট অফিসারকে বোঝানোর চেষ্টা করছে। নাটকটি মঞ্চে আসার আগের অভিজ্ঞতার কথা বলতে গিয়ে তিনি বলেন, ‘সে সময় আমাদের রিহার্সেল রুমের সমস্যা ছিল। বেইলি রোডের এশিয়াটিক অফিসের ছাদে আমরা তাঁবু ফেলে মহড়া করতাম। নাটকটির কারিগরি মঞ্চায়নের আগেই আমরা একটা রিহার্সেল প্রদর্শনী করেছিলাম। ওই প্রদর্শনীতে শুধু ঢাকার নাট্যজন যেমন—সৈয়দ শামসুল হক, আতাউর রহমান, মামুনুর রশীদ, রামেন্দু মজুমদারসহ অনেককেই আমন্ত্রণ জানানো হয়েছিল।’
পান্থ শাহরিয়ার বলেন, ‘এটি নাগরিক নাট্যসম্প্রদায়ের কর্মীদের কাছে এক অন্য অভিজ্ঞতার নাটক। নাটকটিতে আশির দশকে আসাদুজ্জামান নূররা অভিনয় করতেন। কিন্তু পরবর্তী সময়ে আমরা যখন করি, তখন দলের একেবারেই তরুণদের নিয়ে বড় ক্যানভাসে নাটকটি করা হয়। আলী যাকের প্রথম তরুণদের নিয়ে এটি করেন, যার মধ্যে অনেকেই নতুন ছিলেন। আমি, রওনকসহ অনেকেরই নাটকটি মঞ্চে টার্নিং পয়েন্ট; এবং এ নাটক দিয়েই নাগরিক নাট্যসম্প্রদায় তরুণদের নিয়ে যাত্রা শুরু করে।’
নতুনভাবে মঞ্চে আসার পর এ পর্যন্ত নাটকের প্রায় ২৫টির মতো প্রদর্শনী হয়েছে। ২০০৮ সালের পর নাটকটির আর নিয়মিত মঞ্চায়ন হয়নি।




ঈদুল ফিতর উপলক্ষে চ্যানেলে চ্যানেলে এক সপ্তাহ ধরে অসংখ্য নাটক দেখানো হয়েছে।এসবের মধ্যে আলোচিত কিছু নাটক নিয়ে আনন্দ পাতার এই আয়োজন। নাটকগুলো নিয়েলিখেছেন—আখতার হুসেন, মশিউলআলম, জাহীদ রেজা নূর, পল্লব মোহাইমেন, মেহেদী মাসুদ, তানজিনা হোসেন, ফিরোজ জামান চৌধুরী, ইশরাত জাহান, আলতাফ শাহনেওয়াজ তৈমুর রেজা ও সাইফুল সামিন

একজন ছায়াবতী
চিত্রনাট্য ও পরিচালনা: মাহফুজ আহমেদ। বিটিভি।
অভিনেতা মাহফুজ আহমেদের চিত্রনাট্য ও পরিচালনায় প্রচারিত নাটক একজন ছায়াবতীর গল্পটি দারুণ। নোয়াখালীর এক গাঁয়ের মেয়ে পারু (সুমাইয়া শিমু) সপ্তমবারের মতো স্বামীর লাথি-গুঁতো খেয়ে চিরতরে শ্বশুরবাড়ি থেকে বের হয়ে বাপের বাড়ি চলে আসার মধ্য দিয়ে কাহিনির শুরু। গোটা নাটকে মেয়ে স্বামীকে ছেড়ে চলে আসায় মায়ের প্রতিক্রিয়া, স্কুলশিক্ষক বাবার নিশ্চুপ হয়ে যাওয়া, স্ত্রীকে ফিরিয়ে নিতে আসা স্বামীর (মাহফুজ আহমেদ) টানাপোড়েন, বুড়ো হাশিম চাচাকে জড়িয়ে স্বামী পরিত্যক্তা শিমুকে নিয়ে কেচ্ছাকাহিনি রটা আর সবকিছুর সামনে শিমুর পাহাড়ের মতো অটল জেদ ও ঘৃণা—অভিনয়ের বাইরে মাহফুজের ক্ষমতাকে আবারও প্রমাণ করে দেয়। শুরুর কথাটা আবার স্মরণ করা যাক, তথাকথিত হাসির নাটক বা সিরিয়াস বক্তব্যধর্মী নাটক না হয়েও কেবল চারপাশের ছোট-বড়, সুখী-দুঃখী সাধারণ মানুষের জীবনে লুকিয়ে থাকা অসামান্য সব গল্প ক্যামেরায় আন্তরিকতার সঙ্গে তুলে আনার কুশলীপনাই দর্শক টানতে পারে, এর জন্য বড় ধরনের নিরীক্ষার প্রয়োজন নেই। চমৎ কার ও সংযত অভিনয় করেছেন শিমু, কোথাও কোনো বাড়তি অভিনয় বা অতিরঞ্জন নেই। শিমুর মায়ের চরিত্রটিও অসাধারণ সাবলীল। আর হাশিম চাচার চরিত্রে আমিরুল ইসলাম বরাবরের মতোই লা-জওয়াব অভিনেতা। নাট্য পরিচালনার জগতে মাহফুজকে স্বাগতম।

অল অ্যাবাউট হিজ মাদার
গল্প: মোস্তফা সরয়ার ফারুকী।চিত্রনাট্য ও পরিচালনা: গোলাম কিবরিয়া ফারুকী। চ্যানেল আই।
সমাজজীবনে চলচ্চিত্রের নেতিবাচক প্রভাবের প্রতিচ্ছবি অল অ্যাবাউট হিজ মাদার। মূল চরিত্রে অভিনয় করেছেন কল্প, মারজুক রাসেল, জুঁই করিম, সুলতানা রেবু, রিফাত চৌধুরী ও রিয়াজ মোবারক।
ব্যাচেলর চলচ্চিত্রের মারজুক রাসেল ও জেরিনের অসম প্রেমের গল্প নিশ্চয় মনে আছে অনেকের। চলচ্চিত্রের সেই কল্পিত গল্পের কারণে একটি পরিবার ভেঙে যাওয়া এবং এর ফলে ওই পরিবারের স্কুলপড়ুয়া একমাত্র ছেলে যেসব সমাজ-মনস্তাত্ত্বিক সমস্যার মুখোমুখি হয়, তা নিয়েই এই নাটক।
নাটকে কিশোর অনিকের মা জেরিন। অনিকের বাবা ব্যাচেলর ছবি থেকে জানতে পারে, মারজুক রাসেলের সঙ্গে জেরিন নামের একটি মেয়ের সম্পর্ক আছে। সে ভাবে, তার স্ত্রী জেরিনই মারজুকের প্রেমিকা! সন্দেহ থেকে ঝগড়া, তারপর ছাড়াছাড়ি। মা-বাবার বিচ্ছেদের বলি হয় অনিক।
সামাজিক হয়রানি থেকে বাঁচতে কয়েক দিনের জন্য অনিককে দাদির বাসায় থাকার পরামর্শ দেয় তার বাবা। দাদির বাসায় গিয়ে মারজুক রাসেলের সন্ধানে আজিজ সুপার মার্কেটে যায় অনিক। অনিক দেখা করে মারজুকের সঙ্গে। মারজুক রাসেলের কাছ থেকে কৌশলে অনিক জানতে পারে, কথিত জেরিনের সঙ্গে তার একতরফা প্রেম ছিল। জেরিন তাকে কোনো দিন ভালোবাসেনি!
সবকিছু জানার পরও অনিকের মনে দানা বাঁধে ক্ষোভ। অভিমানে সে ছুটে যায় মায়ের কাছে। মাকে প্রশ্ন করে, কেন মারজুক তাকে নিয়ে কবিতা লেখে, কেন তাকে পছন্দ করে, কেন সে চলে এল?
অভিমানী অনিক মাকে অপমান করে চলে আসে। কিন্তু মায়ের জন্য অন্তর তার ঠিকই কাঁদে। মাকে সে সত্যিই অনেক ভালোবাসে, অনেক। তাই সেদিন রাতেই মাকে ভয়েস এসএমএস দিয়ে ক্ষমা চায় অনিক, কান্নাজড়িত কণ্ঠে মায়ের প্রতি তার অসীম ভালোবাসার কথাও জানিয়ে দেয় সে। কান্নার জল নামে জেরিনেরও চোখে।
সুনিপুণ চিত্রনাট্য, ঘটনার পরম্পরা, ক্যামেরার কারুকাজ এবং কুশীলবদের অভিনয়শৈলীতে নাটকটি জীবন্ত হয়ে ওঠে। গণমাধ্যমের নেতিবাচক প্রভাব এবং বিচ্ছিন্ন পরিবারের সন্তানদের সমাজ-মনস্তাত্ত্বিক যন্ত্রণার দিকটি দর্শককে ভাবিয়ে তোলে।

নেকলেস
পরিচালনা: লুৎ ফুন নাহার মৌসুমী।মাছরাঙা।
মোপাসাঁর গল্প দিয়ে বানানো টেলিফিল্ম—নাম নেকলেস। টানটান একটা গল্প তো আছেই, কিন্তু সেটা গৌণ দিক। গল্পের শক্তির দিকটা এর ছায়ার মতো বুকে হেঁটে চলা জীবন। এক্সপেরিমেন্টাল কাজ। কাহিনির মাঝে মাঝে থিয়েটারি কৌশল প্রযুক্ত হয়েছে। তিনজন কো-অ্যাক্টর ধবধবে সাদা সেটে কোরাস গাইতে আসেন। শুরুতে একটু নাটুকে লাগলেও, পরে বেশ মানিয়ে যায়।
গল্পটা মোটামুটি এ রকম: অনিন্দিতা ভারি সুন্দর, কথাবার্তায় স্মার্ট। মেয়েটার কপাল মন্দ, বিয়ে হয়েছে রজত নামে এক কেরানির সঙ্গে। চা খাওয়ার চিনি, সাজগোজ করে ফিটফাট হওয়ার মতো শাড়ি-গয়না নেই। এই ‘নেই’টুকুই অনিন্দিতার জীবন। সে পদ্মভূকের মতো বেহুঁশ হয়ে থাকে কল্পনার মধ্যে। কল্পনায় সে শুধু আফসোস করে, কেন অমন কেরানির সঙ্গে তার বিয়ে হবে? স্বামীর সঙ্গে অহোরাত্র খিটিমিটি।
একদিন ওর বান্ধবী হিমিকা এসে হাজির। দুজনে শপিংয়ে যায়। অমনি ‘নেই নেই’ দুঃখটা চাগাড় দিল। উনিশ হাজার টাকা দামের একটা শাড়ি যে কেনা হলো না! থিয়েটারি সেটে পদ্মভূক মেয়েটার বিচার হচ্ছে, এমন একটা অবাস্তব দৃশ্যে তার মনস্তত্ত্ব ভারি ফুটল। মেয়েটার ব্যক্তিত্ব ফেটে বেরুনো দুঃখ একটা বেড়ালের মতো দর্শকের মনে আঁচড় কাটছে।
এক পার্টির নিমন্ত্রণ উপলক্ষে গল্পে মোচড়। অনির শাড়ি চাই। জমানো টাকা দিয়ে কেনা হলো। এবার চাই নেকলেস। হিমিকার কাছ থেকে ধার করে আনা হলো একটা হীরার নেকলেস। পার্টিতে সবাই অনিতে মশগুল। নেশার ঘোরে বাড়ি ফিরতে ফিরতে হারিয়ে গেল নেকলেস। নেকলেস ফেরত দিতে হবে। ভিটেমাটি বেচে, ধারদেনা করে ১৩ লাখ টাকা দিয়ে ওই নেকলেস ওরা গড়াল। অনিন্দিতা টাকা জোগাড় করতে গিয়ে এক শেঠের ভজনা করল।
গল্পের শেষটায় গিয়ে আমরা জানতে পারি, অনির কামনা-বাসনা মরে গেছে। পুরুষের রক্তাক্ত হূদয়ের ওপরে সে আর হাঁটতে চায় না। ১০ বছরে সেই ঋণ শোধ হলো। এরপর একদিন হিমিকার সঙ্গে দেখা। সেদিন জানা গেল, যে নেকলেস ওরা জীবন ক্ষয় করে ফেরত দিয়েছে, সেটা আসলে ছিল নকল।
মূল চরিত্রে প্রায় সবার অভিনয় দুর্দান্ত। ডায়ালগ পরিণত। চরিত্রগুলো জ্বলজ্বল করছে। আর টানটান গল্পের মধ্যে জীবনের গভীর একটা অনুভূতি উঁকিঝুঁকি দিয়েছে। সব মিলিয়ে পরিশীলিত আর্ট। টেলিফিল্মের পরিচালক লুৎ ফুন নাহার মৌসুমী ধন্যবাদ পাবেন।

প্রুফ রিডার
রচনা: চঞ্চলকুমার ঘোষ।পরিচালনা: রেদওয়ান রনি। আরটিভি।
‘টেলিভিশন নাটকের সুবর্ণ যুগ লুপ্ত। ভালো পাণ্ডুলিপির অভাব, তেমন নির্মাতাও নেই’—যাঁদের কণ্ঠে এ রকম খেদ ঝরে পড়ে, প্রুফ রিডার টেলিছবিটি দেখার পর খানিক আশার আলো তাঁদের জুটেও যেতে পারে। নড়েচড়ে বসে তাঁরা ভাবতে পারেন, স্মৃতির তারে ঝলসে ওঠা সোনালি দিনের সেই সব নাটকের ধারাবাহিকতা এখনো জিয়ন্ত তাহলে? রেদওয়ান রনির পরিচালনায় প্রুফ রিডার এমনই একটি টেলিছবি।
এটি একজন প্রুফ রিডারের জীবন-আখ্যান। তবে সেই জীবনের পৃষ্ঠা বড়ই সাদাসিধে। বয়োবৃদ্ধ আফসার মিয়ার দিন শেষ। জোরসে আর প্রুফ দেখতে পারে না। চোখের আলো ক্ষীণ হয়ে এসেছে। ডাক্তারের কাছে গিয়ে নতুন চশমা লাগানোর খরচাপাতিও তার কাছে বড় বেশি। এমন সময় অসুস্থ অবস্থায় স্মৃতিভ্রষ্ট হয়ে মৃত মেয়েকে জীবন্ত দেখতে পায় সে। মেয়েটি তার কাছে আসে, অভিমান-আবদারে মত্ত হয়। অবশেষে একসময় আফসার মিয়ার জীবনও ফুরিয়ে আসে। কাহিনি মোটামুটি এ রকম। কিন্তু টেলিছবিটির আসল গোমর হলো, এটি চঞ্চলকুমার ঘোষের ছোটগল্পের চিত্রায়ণ।
ছোটগল্প ও নাটকের ফারাক অনেক। অধিকাংশ ছোটগল্পে উত্তমপুরুষরূপী একজন বর্ণনাকারী থাকে। গল্পকে ক্যামেরার ফ্রেমে আটকাতে গিয়ে এই টেলিছবিতেও সেই বর্ণনাকারীর খোঁজ মিলল। তবে মজা হলো, এই বর্ণনাকারীকে আমরা কেউ চর্মচক্ষে দেখতে পারি না। টিভির পর্দায় চলমান দৃশ্যের ভেতর থেকে ভয়েসওভারে কেবল তার কণ্ঠস্বর শুনি; বুঝতে পারি, সে আছে। প্রুফ রিডার-এর বর্ণনাকারী চরিত্রটি একজন লেখক। মূলত তার মাধ্যমেই আমরা আফসার মিয়ার জীবনবৃত্তান্ত জানতে পারি। টেলিছবিতে প্রকাশক অথবা আফসার মিয়ার সঙ্গে লেখকরূপী বর্ণনাকারীর যখন কথোপকথন চলে, ক্যামেরা তখন ওই সব চরিত্রের ওপর নিবদ্ধ। কিন্তু যে মুহূর্তে বর্ণনাকারীর কণ্ঠস্বর শোনা গেল, তৎ ক্ষণাৎ দ্রুতগতিতে মুভ করতে শুরু করেছে ক্যামেরা। এই মুভিং পদ্ধতিতে সরাসরি না দেখিয়েও স্ক্রিনে অদৃশ্য লেখকের অস্তিত্ব বোঝাতে সক্ষম হয়েছেন রনি। পুরো বিষয়টির মধ্যে অভিনবত্ব আছে। আর এর ফলে ভিজ্যুয়াল মাধ্যমে ছোটগল্পের শিল্পপ্রকরণও তিনি আরোপ করতে পেরেছেন অসাধারণ নৈপুণ্যে।
আবুল হায়াত সু-অভিনেতা। প্রুফ রিডার টেলিছবির আফসার মিয়ার চরিত্রে যেন আরেকবার নিজেকে ছাড়িয়ে গেলেন তিনি। তাঁর মেয়ে হিসেবে মিথিলার অভিনয়ও মন্দ নয়। তবে এখানে জোর গলায় বলার মতো ব্যাপার হলো, তরুণ নির্মাতা রেদওয়ান রনি এই নির্মাণের মধ্য দিয়ে নতুন এক নাট্যভাষা যেন হাজির করলেন আমাদের টেলিমিডিয়ায়।

দুলছে পেন্ডুলাম
কাহিনি, চিত্রনাট্য ও পরিচালনা: মাসুদ হাসান উজ্জ্বল। দেশ টিভি।
রূপায়ণ ঠাকুর। বয়স ৫৫। বিয়ে করেননি। বিখ্যাত চিত্রশিল্পী। শিক্ষকতা করতেন। ১৭-১৮ বছর আগে তাও ছেড়েছেন। বাসার বাইরে খুব একটা যাওয়া হয় না। ছবি আঁকার বাইরে ফেসবুক নিয়ে সময় কাটান।
আলমিত্রা। টিনএজার। ফেসবুকের মাধ্যমেই রূপায়ণ ঠাকুরের সঙ্গে পরিচয়। রূপায়ণ ঠাকুরের ব্যক্তিত্ব, তাঁর গল্প বলার ঢং মুগ্ধ করে আলমিত্রাকে। ধীরে ধীরে তাঁদের মধ্যে বন্ধুত্ব তৈরি হয়। কিন্তু আলমিত্রার চাওয়া আরও কিছু। রূপাই। নিজের রুমের জানালা থেকে আলমিত্রাকে অনুসরণ করছে। চলার পথে দুয়েকবার তাঁদের দেখা হয়েছে, কথাও হয়েছে। কালো চশমা ব্যবহার করে সে। এই কালো চশমার ভেতর থেকেই সে জগৎ টাকে দেখতে পছন্দ করে।
শুরুতে এই টেলিছবির গল্পটা সাধারণ বলেই মনে হবে। কিন্তু কিছুক্ষণ পরই এর মধ্যে অন্য এক ভাবনার আভাস পাওয়া গেল। একই মানুষের দুটি সত্তা। একটি পরিণত বয়স, অন্যটি তাঁর ২০-২২ বছর বয়সের। আর এ দুটি সত্তা, দুই বয়স একই সঙ্গে পাশাপাশি চলছে। এ দুটি চরিত্রকেই নাট্যকার আলাদাভাবে দেখিয়েছেন। আর তা দেখিয়েছেন বিমূর্ত রূপে। তাকে পরাবাস্তব বললেও ভুল হবে না। দুটি চরিত্র একসময় মুখোমুখি হয়। নিজেদের দ্বন্দ্ব তখন সামনে চলে আসে। চরিত্র দুটির পরিণতিটা কিন্তু আলাদাভাবেই হয়েছিল।
এমনটা সাধারণত সাহিত্যে দেখা যায়। টিভি নাটকে খুব একটা না। এখানে মনস্তাত্ত্বিক অনেক ব্যাপার থাকে, যা যথাযথভাবে তুলে ধরা একটু কঠিন হয়ে দাঁড়ায়। সেদিক থেকে এই টেলিছবির নাট্যকার ও পরিচালক মাসুদ হাসান উজ্জ্বল সফল হয়েছেন। তবে ঈদের সময় বিজ্ঞাপনের ভিড়ে জটিল মনস্তাত্ত্বিক গল্প দর্শকের মনোযোগ আকর্ষণে কতটা সফল হয়েছে, সেই প্রশ্নটা অবশ্য থেকেই যায়।
রূপায়ণ ঠাকুরের চরিত্রটি করেছেন আজাদ আবুল কালাম। তিনি অবশ্যই বড় মাপের একজন অভিনেতা। কেন যেন বারবার মনে হয়েছে, এই চরিত্রটিতে তাঁর হয়তো আরও ভালো কিছু দেওয়ার সুযোগ ছিল। দেখে তৃপ্তি পাওয়ার যে ব্যাপার, সেখানে একটু অতৃপ্তির ছোঁয়া রয়ে গেল। তবে রূপাই চরিত্রে নিশো আর আলমিত্রার চরিত্রে আনুষার কাজ মন্দ হয়নি। আবহসংগীত হিসেবে যা ব্যবহার করা হয়েছে, দৃশ্যের সঙ্গে সেগুলো চমৎ কার মানিয়ে গেছে।

‘দালিয়া’
চিত্রনাট্য ও পরিচালনা: নুরুল আলম আতিক। এনটিভি।
ঈদে প্রচারিত নূরুল আলম আতিকের নাটক দালিয়া। এর ব্যাপ্তিকাল ছিল ৪০ মিনিট ১৯ সেকেন্ড। রবীন্দ্রনাথ ঠাকুরের মূল গল্প অবলম্বনে তৈরি করা হয়েছে চিত্রনাট্য। মূল চরিত্রগুলোতে অভিনয় করেছেন জয়া আহসান, স্বাগতা, শাহরিয়ার সজীব, অশোক বেপারী, পূলক। নাটকের টেলোপে দেখানো হয়, বাংলায় তখন মুঘল শাসনামল। আরঙ্গজেবের ভয়ে পরাজিত রাজা শাহ সুজা আরাকান অঞ্চলে পালিয়ে আসেন। আরাকান রাজার ইচ্ছা ছিল তাঁর ছেলেদের সঙ্গে সুজার মেয়েদের বিয়ে দেবেন। কিন্তু সুজা সম্মত না হওয়ায় আরাকান রাজা মনঃক্ষুণ্ন হন। নৌবিহারের নাম করে হত্যা করেন সুজাকে। তাঁর তিন মেয়ের মধ্যে বড় মেয়ে আত্মহত্যা করে। মেজ মেয়ে জুলেখা নদীতে ঝাঁপিয়ে পরে রক্ষা পায়। ছোট মেয়ে আমেনাকে সুজা নিজেই নদীতে ছুড়ে ফেলেন। নাটকের শুরু এখান থেকেই।
দেখা যায়, কয়েকজন বিশ্বস্ত অনুগতের সাহায্যে বনজঙ্গল কেটে এগিয়ে আসছে জয়া আহসান। তার কথাবার্তায় ও চাহনিতে ফুটে ওঠে তীব্র অহংকার। কিছুক্ষণের মধ্যেই পরিষ্কার হয়ে যায়, সে-ই রাজা সুজার মেজ মেয়ে জুলেখা। ছোট বোন আমেনার খোঁজ সম্পর্কে নিশ্চিত হয়েই পাহাড়ি এলাকায় এসেছে সে। কিন্তু সে দেখতে পায় জেলে পরিবারে বেড়ে ওঠা তার বোনটি নিজের জন্মপরিচয় ভুলে প্রেমে মেতে আছে দালিয়া নামের এক স্থানীয় যুবকের সঙ্গে। ক্ষুব্ধ জুলেখা দালিয়াকে আমেনার জীবন থেকে সরে যেতে বলে। বোনকে তাতিয়ে তোলার চেষ্টা করে পিতৃহত্যার প্রতিশোধ নিতে। একপর্যায়ে দালিয়াকে কাজে লাগিয়ে রাজাকে চেনার চেষ্টা করে। এর মধ্যেই আমেনার জন্য রাজা বিয়ের প্রস্তাব পাঠালে প্রতিশোধের সুযোগ হাতে এসে যায় জুলেখার। বোনকে প্রস্তুত করে বিয়ের রাতে রাজাকে হত্যা করতে। বিয়ের লগ্নে রাজার বজরায় আমেনাকে তুলে দেওয়ার আগে তার হাতে ছুরি গুজে দেয় জুলেখা। কিন্তু রাজার বুকে ছুরি চালাতে গিয়ে রাজারূপী দালিয়াকে আবিষ্কার করে আমেনা।
পাত্র-পাত্রীদের দক্ষ অভনয়ের গুণে নাটকটি উৎ রে গেলেও ঐতিহাসিক একটি ঘটনাকে দৃঢ় যৌক্তিক রূপ দিতে নাট্যকার নূরুল আলম আতিক সেভাবে সমর্থ হননি বলেই মনে হয়েছে। পিতৃহত্যার প্রতিশোধ নিতে যে রাজাকে হত্যার পরিকল্পনা করে জুলেখা, তিনি কোন রাজা, নাটকে তা স্পষ্ট নয়।শেষ দৃশ্যে রাজারূপী দালিয়া আসলে শাহ সুজার হত্যাকারী রাজা, নাকি তার কোনো ছেলে, তা বোঝা যায়নি। তা ছাড়া ঐতিহাসিক একটি প্রেক্ষাপট সাজাতেও ব্যর্থ হয়েছেন আতিক। তবে ইতিহাসের একটি ঘটনা বিনোদনমূলক নাটকে রূপায়িত করতে আতিকের চেষ্টা অবশ্যই প্রশংসার দাবিদার।

ভালোবাসি তাই, ভালোবেসে যাই
রচনা ও পরিচালনা: শিহাব শাহীন। এনটিভি।
তিনটি আলাদা ভালোবাসার গল্প নিয়েই নির্মিত হয়েছে ভালোবাসি তাই, ভালোবেসে যাই নাটকটি। তিনটি গল্পই চলেছে সমান্তরালে। ইরেশ যাকের আর তিশার ফেসবুকনির্ভর ভালোবাসা। সানজিদা প্রীতি আর আরেফিন শুভর প্রথম দেখায় প্রেম। আর সাড়ে চার বছর বয়সে বিচ্ছিন্ন হওয়া ‘কন্যা’ জয়া আহসান এবং জাপানি ‘বাবা’ কেনিচ উৎ সুনোমিয়ার পরস্পরকে খুঁজে ফেরার গল্প।
পরিচালক অসাধারণ সব দৃশ্যকল্প তৈরি করেছেন, যা দর্শককে টেনে নিয়ে গেছে শুরু থেকে শেষ পর্যন্ত। ফটোগ্রাফার আরেফিন শুভর ক্যামেরায় হঠাৎ ই ‘এনজি শট’ হিসেবে ধরা পড়েন সানজিদা প্রীতি। হঠাৎ দেখা। প্রথম দেখাতেই ভালোলাগা—বন্ধুত্ব এবং প্রেম। অবশেষে মোটরসাইকেল দুর্ঘটনায় শুভর মৃত্যু। ট্র্যাজেডি। এই অবাস্তব ট্রাজেডি নিয়ে কথা থেকেই যায়। বান্ধবীর কাছ থেকে প্রীতি জানতে পারে, ‘ফরেনসিক রিপোর্টে এসেছে, মোটরসাইকেলের ব্রেকটা আগেই ফেল করেছিল। ও তোকে বাঁচাতে চেয়েছিল বলে হেলমেটটা তোকে পরতে দিয়েছিল।’ গাড়ির ব্রেক ফেলের কথা যে ফরেনসিক রিপোর্টে উল্লেখ থাকে না, এটা জানতে বিশেষজ্ঞ হতে হয় না। নাট্যকার ও পরিচালক শিহাব শাহীন এই অবাস্তব তথ্য কোথায় পেলেন? এই অংশটা ‘জোর করে জোড়াতালি’ ছাড়া আর কিছু নয়। টিভির ভিডিও চ্যানেলে যেভাবে প্রীতির কাছে শুভর ক্ষমা প্রার্থনার ‘নাটক’ দেখানো হয়েছে, যা মোটেও বাস্তবসম্মত নয়। শুভ-প্রীতির চমৎ কার কিছু দৃশ্যকল্প থাকা সত্ত্বেও ছোট্ট এ রকম কিছু ত্রুটির কারণে তাদের ভালোবাসার কাহিনিটা ‘ঢাকাইয়া ছবি’ থেকে আলাদা কিছু মনে হয় না।
চমৎ কার অভিনয় করেছেন সানজিদা প্রীতি ও আরেফিন শুভ। জয়া আহসান ও তিশার অভিনয় বরাবরের মতো ভালো।

চিঠি
নাট্যরূপ ও পরিচালনা: আবুল হায়াত।এটিএন বাংলা।
প্রিয়নাথ মুখোপাধ্যায়ের গল্প অবলম্বনে আবুল হায়াত নির্মাণ করেছেন চিঠি। দেখা শেষে মনে হলো, নাটকটি তিনি করেছেন ঈদের খুশিতে মানুষকে কাঁদানোর জন্য। বাবা ও মেয়ের বিচ্ছেদের অনিবার্যতাকে ঠেকিয়ে রাখার জন্য বাবা কত কৌশলের আশ্রয় নেন, মেয়ে কতভাবে সেই সব কৌশল পণ্ড করে স্বামীকে ‘মেরুদণ্ডহীন ঘরজামাই’ থেকে মেরুদণ্ডমান জামাইয়ে উত্তীর্ণ করে বাবার বাড়ি ছেড়ে চলে যেতে চায়, গড়ে তুলতে চায় নিজের ঘরসংসার—গল্পটা এই নিয়ে। লঘু চালে, অনেকটাই হাস্যরসের মধ্য দিয়ে গল্প এগোয়; কিন্তু গল্পের গভীরে যে স্রোত বয়ে চলে, তা বড্ড করুণ। বাবা ও মেয়ে একসঙ্গে বসে এই নাটক দেখলে দুজনই কাঁদবেন।
সংলাপগুলো কিছুটা কেতাবি মনে হলেও তা কেবল শব্দচয়নের কারণে মনে হতে পারে। প্রত্যেক চরিত্রের বক্তব্যে পরিমিতি আছে। পরিচালক নাটুকে নাটকীয়তা সৃষ্টির চেষ্টা করেননি। সব চরিত্রই বিশ্বাসযোগ্যভাবে ফুটেছে; আবুল হায়াত ও সুমাইয়া শিমুর অভিনয় চমৎ কার সাবলীল। অন্যদের অভিনয়ও বেশ ভালো হয়েছে, শুধু শাহেদকে কখনো কখনো আড়ষ্ট মনে হয়েছে। অবশ্য তাঁর চরিত্রটিও আড়ষ্ট প্রকৃতির। ডিটেকটিভ বই পড়তে পড়তে ক্ষিপ্রবুদ্ধির মানুষের বুদ্ধি ভোঁতা হয়ে যায় না, তার উল্টোটা ঘটার কথা। কিন্তু শাহেদ শেষ পর্যন্ত বেশ বুদ্ধির পরিচয় দিলেও মনে হয়, চরিত্রটি হওয়া উচিত ছিল চটপটে, অমন ঢিলেঢালা নয়। কিন্তু সব মিলিয়ে চমৎ কার একটি নাটক এই চিঠি দেখা শেষ হওয়ার সঙ্গে সঙ্গে ভুলে যাওয়ার উপায় নেই; মনের মধ্যে রেশ থেকে যায়।

ঘাসফুলের কবি
মূল গল্প: জয় গোস্বামী। চিত্রনাট্য ও পরিচালনা: হাবিব। এনটিভি।
কয়েকটি টুকরো কোলাজ—বর্ণ, গন্ধ, রঙে প্রত্যেকেই আলাদা; কিন্তু এই কোলাজ মিলিয়ে তৈরি হলো গোটা একটি চিত্রকল্প—একজন কবির জীবন চলার কিছু মুহূর্ত, যা কেবল দেখার মধ্যেই সীমাবদ্ধ নয়, অনুভবের তলানিতেও দর্শককে ডুবিয়ে দেয়। কবি জয় গোস্বামীর গল্প অবলম্বনে নির্মিত ঘাসফুলের কবি টেলিভিশন বাক্সে অনেকটাই কবিতা দেখে যাওয়ার মতো ব্যাপার ছিল আমাদের জন্য।
ওমর শরীফ প্রতিষ্ঠিত কবি। ঘাসফুল চৌধুরী নামের এক তরুণী কবির কাছে আসে। একদিন কবিকে নিজের বাড়িতে নিয়ে আসে ঘাসফুল। সারা দিন গল্পগুজব শেষে কবিকে সে বলে, ‘আপনি আর লিখবেন না। কারণ আপনি ফুরিয়ে গেছেন। আপনি এখন যত বড় কবি, তার চেয়ে অনেক বেশি ব্যস্ত বিভিন্ন অনুষ্ঠানের সভাপতিত্ব নিয়ে। আমার বাবার মতো তাই আপনিও একজন ব্যর্থ কবি।’
কবির লেখা গল্প বলে, গড়নের দিক দিয়ে কাহিনিটি প্রচণ্ড কাব্যময়তায় আচ্ছন্ন। ক্যামেরার ফ্রেম-টু-ফ্রেমে, কাট কাট শটে পরিচালক হাবিব সেই কাব্যগন্ধি আবহকে অটুট রাখতে পেরেছেন পুরো মাত্রায়। কবিতায় বাস্তবতা ও পরাবাস্তবতা যেমন হাত ধরাধরি করে আসে, তেমনি ঘাসফুলের কবির দৃশ্য নির্মাণেও বাস্তবতার সঙ্গে পরাবাস্তবতার রাখিবন্ধন ঘটেছে। ওমর শরীফ চরিত্রে আজাদ আবুল কালামের সংলাপ এবং সংলাপবিহীন অভিব্যক্তিগুলো মনে দাগ কেটে থাকার মতো। ঘাসফুলের চরিত্রে কান্তা মাসউদ যদিও একটু বেশি পরিপাটি, তার পরও টেলিছবিটি একই সঙ্গে দেখার এবং অনুভব করার আনন্দকে জাগিয়ে তুলেছে।

মরা জোছনায়
রচনা: বিপাশা হায়াত। পরিচালনা: তৌকির আহমেদ। বৈশাখী টিভি।
বিপাশা হায়াতের লেখা, তৌকীর আহমেদের পরিচালনায় করা মরা জোছনায় বেশ নাটকীয়তা আছে। দুঃখময় নাটকীয়তা। বাঙালি বোধ হয় দুঃখপ্রিয় জাতি। না হলে কেন ঈদের খুশিতে উপভোগ করবে দুঃখভরা নাটক! তুমুল বৃষ্টি, ভীষণ মেঘগর্জনময় এক রাতের গভীর প্রহরে একটি বাড়ির দরজায় ঘন ঘন ধাক্কা পড়ে। গৃহকর্তা ভোলাভালা ভালো মানুষ, স্ত্রীর নিষেধ অগ্রাহ্য করে দরজা খুলে দেয়।ঢোকে এক যুবক, বৃষ্টিতে কাকভেজা, কিন্তু আচরণ তার অদ্ভুত। সন্দেহ জাগে—হয় পাগল, নয় ক্রিমিন্যাল। কিন্তু ভালো মানুষ গৃহকর্তা ভালো মনেই তাকে ওই রাতের জন্য বসার ঘরের সোফায় ঘুমাতে দেয়। সকালে স্ত্রী চেঁচামেচি শুরু করলে গৃহকর্তা লোকটিকে চলে যেতে বলে। লোকটি প্রথমে যেতে চায় না, পরে বেরিয়ে যায়। কিন্তু ভদ্রলোক গৃহকর্তা কাজে চলে গেলে সেই যুবক আবার এসে বাড়িতে ঢোকে। এবার আমরা জানতে পারি, সে এক ডাকাতসর্দার এবং ওই ভদ্রলোকের স্ত্রীর সাবেক প্রেমিক। ডাকাত প্রেমিক সাবেক প্রেমিকার কাছে খাবার চায়। মেয়েটি তাকে খেতে দেয়, হাতের পিস্তলটি সরিয়ে রাখতে বলে এবং একপর্যায়ে সেই পিস্তল নিজের হাতে তুলে নিয়ে গুলি করে ডাকাতের পায়ে। মুমূর্ষু ডাকাতটি পড়ে পড়ে যখন সাহায্যের জন্য কাতরায়, তখন মেয়েটি তাকে অনেক শিক্ষণীয় বাণী শুনিয়ে দেয়, সাহায্য করে না। পুলিশ খবর পেয়ে গুলিবিদ্ধ ডাকাতকে ধরে নিয়ে যায়। প্রেমিকা প্রেমিককে গুলি করে এমন নয়; এক সৎ নাগরিক শাস্তি দেয় একজন নিষ্ঠুর অপরাধীকে। শিক্ষণীয় এই নাটক সত্যিই এমন নাটকীয়তায় ভরপুর যে, একে শুধুই নাটক বলে মনে হয়, বাস্তবের বিশ্বাস জাগে না।

দেনমোহর
গল্প ভাবনা: মোশাররফ করিম। চিত্রনাট্য ও পরিচালনা: মুহাম্মদ মোস্তফা কামাল রাজ। এনটিভি
দেনমোহর আসলে শঠতা আর প্রতারণার গল্প—তিন পর্বের এই ধারাবাহিক নাটকের প্রথম দুই পর্ব দেখে এ রকম ধারণা হওয়াই স্বাভাবিক। কিন্তু তৃতীয় পর্বে এসে সব রহস্যের জট খোলে।
শুরুটা এ রকম—মিথিলা ‘অভিনয়’ করে প্রেমের সম্পর্ক গড়ে আর তালাক দিয়ে দেনমোহর আদায় করে। দেনমোহরের পরিমাণও কম নয়, ২০ লাখ! প্রথমবার সাজু মুন্তাসীরকে বিয়ে করে দ্রুতই তালাক দিয়ে দেনমোহর আদায় করতে সমর্থ হয়। গোল বাধে মোশাররফ করিমকে বিয়ের পর। মিথিলা ধনাঢ্য হাসানকে টার্গেট করে, কিন্তু হাসান বিদেশে থাকায় মোশাররফ করিমকে ‘হাসান’ ভেবে বিয়ে করে। পরে হাসান দেশে ফিরলে জানা যায়, করিম আসলে তার ড্রাইভার। করিমকে ডিভোর্স দিতে বললে সে বলে, তার তো কোনো টাকা নেই, তা ছাড়া সে মিথিলাকে ভালোবাসে। মিথিলা তখন উভয় সংকটে। সাজু ও মোশাররফ এই ইস্যুতে ঐক্যবদ্ধ হয়। তীব্র জেরার মুখে মিথিলা স্বীকার করে, এর জন্য সে দায়ী নয়, তার দুলাভাইয়ের হুমকি ও চাপে সে এই পথে নামতে বাধ্য হয়েছে। মিথিলা বলে, ‘আমার দুলাভাই আমার বোনকে মেরে ফেলবে। এটা ছাড়া আমার আর কোনো পথ ছিল না।’
তৃতীয় পর্বে নাটকটি জমজমাট হয়ে ওঠে। দুলাভাই এজাজুল সবার কাছে ক্ষমা চায়। ‘টাকার অভাব মানুষরে ঠিক থাকতে দেয় না’—এই বক্তব্যে সবাই এজাজুলকে ক্ষমা করে দেয়। অন্যদিকে জানা যায়, হাসান মাসুদ ও মোশাররফ করিমের দাদা ছিল আপন ভাই। হাসান ঘোষণা দেয়, উত্তরাধিকার সূত্রে পাওয়া তার বাড়িটা আসলে মোশাররফের দাদার। তাই সে এটি মোশাররফ করিমকে লিখে দেয়। একই দিনে দুই বিয়ের উৎ সবের প্রস্তুতি চলে।
দুলাভাই চরিত্রে এজাজুল ইসলাম দুর্দান্ত অভিনয় করেছেন। খল চরিত্রে তাঁর অভিনয় বাস্তবানুগ ও উপভোগ্য। মোশাররফ করিম ও মিথিলা নিজ নিজ চরিত্রে ছিলেন উজ্জ্বল। সাজু মুন্তাসীর ও শামীমা নাজনীনও ভালো অভিনয় করেছেন। চিত্রগ্রহণ ও সম্পাদনার ক্ষেত্রে পরিচালক খুব মনোযোগী ছিলেন—এমনটি বলা যাবে না। আদিত্য মনিরের চিত্রগ্রহণ ও ফরহাদ আহমেদের সম্পাদনা চলনসই। কখনো সিরিয়াস, কখনো বা বিনোদন নাটক—সব মিলিয়ে এটি অনেকটাই উপভোগ্য নাটক হয়ে উঠেছে।

বাহাত্তর ঘণ্টা
কাহিনি: রাজীব আশরাফ। পরিচালনা: মাকসুদ হোসেন। মাছরাঙা।
এক কথায় এটা গোয়েন্দাকাহিনি। তিশা খুন করে পালায় বিশিষ্ট এক ব্যবসায়ী আর তার পান্ডাকে। ভোরবেলায় খুব কাছেই গিয়ে ওঠে অচেনা যুবক সাঈদ বাবুর বাসায়। বাবু পেশায় স্থপতি। ব্যাচেলর।
খুনের ঘটনা তদন্তে দায়িত্বপ্রাপ্ত গোয়েন্দা কর্মকর্তা আজাদ আবুল কালাম ঘটনার ক্লু খুঁজতে থাকে। ৭২ ঘণ্টায় এই ঘটনার রহস্য উন্মোচনের ঘোষণা দেয়। আশ্চর্য! অত সময় প্রয়োজন হয় না, সন্ধ্যার আগেই ঘটনার রহস্য উদ্ধার করে ফেলে পুলিশ। কিন্তু হাতে পেয়েও আসামি ছেড়ে দেয়। কেন? তা নিয়েই এই নাটকের রহস্য।
জনপ্রতিনিধি পুলিশ কর্মকর্তাকে লোভ দেখিয়ে বলে, ‘এই খুনের মামলায় তাঁর প্রতিদ্বন্দ্বীর ক্যাডার মুরগি টিটো, ল্যাংড়া মিজান আর ফেন্সি জাবেদকে ঢুকিয়ে দিতে। তাহলেই তার প্রমোশন।’ আজাদ দমে না গিয়ে অপরাধীকে খুঁজতে থাকে। তিশার ফেলে আসা ব্যাগ উদ্ধার এবং স্থপতি বাবুর কাজের ছেলের কাছ থেকে পাওয়া দুটি ক্লু থেকেই ঠিক ঠিকই খুনি তিশাকে শনাক্ত করে আজাদ। তারপর? আবার চমক। হাতে পেয়েও অপরাধী তিশাকে ছেড়ে দেয় আজাদ। কিন্তু কেন? ওই যে প্রমোশনের লোভ! এখানেই নাটকের শেষ। দর্শক খুব সহজেই নাটকের মর্মার্থ বুঝতে পারে।
কখন যে নাটকের ৪৩ মিনিট শেষ হয়, তা টেরই পাওয়া যায় না। বাহাত্তর ঘণ্টা নাটকে তিশা, সাইদ বাবু ও আজাদ আবুল কালাম চরিত্রের সঙ্গে একাত্ম হয়ে মানসম্পন্ন অভিনয় করেছেন। নাটকের চিত্রগ্রহণ ও সম্পাদনা যথেষ্ট ভালো। পুরো নাটকে উঁচু মানের কাজের ছাপ স্পষ্ট। চমৎ কার এই নাটকের জন্য পরিচালককে অভিনন্দন।

চোরের বৌ
মূল গল্প: প্রচ্যেত গুপ্ত। নাট্যরূপ: হাবিব
পরিচালনা: শহীদুজ্জামান সেলিম।বৈশাখী টিভি।
নাটকটি দেখতে শুরু করলাম হাসির নাটক ভেবেই। কিন্তু একি! নাটক যে অন্য দিকে মোড় নিচ্ছে! গল্পটা এ রকম: ভোররাতে বাড়িতে চোর আসে। চারতলার রেলিংয়ে চোর। আন্দাজ করতে পেরে শহীদুজ্জামান সেলিম রড দিয়ে মাথায় আঘাত করেন। আহত চোরটি নিচে পড়ে যায়। আতঙ্কগ্রস্ত সেলিম ও তাঁর পড়শিরা চোরকে হাসপাতালে নিয়ে যান। শুরু হয় চোরের চিকিৎ সা। আচমকা দ্রুতই সেখানে হাজির বস্তিবাসী চোরের বউ। চোরটি মারা যাবে—এই আশঙ্কায় সেলিমের পড়শিরা চোরের বউকে বাড়ি নিয়ে বুঝিয়ে-সুজিয়ে টাকা দিয়ে বিষয়টা ফয়সালা করার পরামর্শ দেয়। সেলিমও তাতে সায় দেন।
বাড়িতে স্ত্রী রিচি সোলায়মানের কাছে চোরের বউকে হস্তান্তর করে সেলিম অফিসে যান। সেলিম অফিস থেকে রিচিকে অনুরোধ করেন লাখ খানেক টাকার মধ্যে একটা পথ বের করার। এদিকে বাড়িতে চোরের বউয়ের জন্য চলে রীতিমতো আপ্যায়ন। হাস্যরসাত্মক সেই সব দৃশ্য ছিল বেশ উপভোগ্য। চোরের বউ বলে, ‘বিল্টুর বাপ চুরি না করতে আইলে আপনি কি আর চা খাওয়াইতেন। আপনিও লাত্তি মারতেন। চোরের বউরে লাত্তি মারার মজাই আলাদা।’
শেষ পর্যন্ত জানা যায়, চোরটির তেমন কিছু হয়নি, মাথায় তিন-চারটি সেলাই লেগেছে মাত্র। হাঁফ ছেড়ে বাঁচেন সেলিম ও রিচি। খানিক আগেও যে সেলিম চোরের বউকে লাখ টাকা দেওয়ার জন্য প্রস্তুত ছিলেন, তিনি এখন উল্টো চোরের বউকে যাতায়াত খরচ ৫০ টাকা দিতেও সম্মত নন। বরং পুলিশে দেওয়ার হুমকি দেন তিনি।
মানুষের মনস্তাত্ত্বিক জটিলতা ও স্ববিরোধিতার জায়গাটি উঠে এসেছে এই নাটকে। চোরের বউ চরিত্রে রোজী সিদ্দিকী অনবদ্য অভিনয় করেছেন। রিচি সোলায়মানের অভিনয় আলাদা করে দৃষ্টি কেড়েছে। চিত্রগ্রহণ ও সম্পাদনা বেশ ভালো। অভিনয় ও পরিচালনা দুই ক্ষেত্রেই যে শহীদুজ্জামান সেলিম উত্তীর্ণ হয়েছেন, তা বলাই বাহুল্য। বলা দরকার, এই গল্পটি নিয়ে কলকাতায় একটি সিনেমাও তৈরি হয়েছে কিছুদিন আগে।

আরমান ভাই ভীষণ টেনশনে
রচনা ও পরিচালনা: সাগর জাহান।বাংলাভিশন।
এই নাটকের মূল পাত্রপাত্রী সরল-সোজা মাঝবয়সী আড়তদার আরমান ভাই এবং তার সুন্দরী সহধর্মিণী। দুজন দুজনকে ‘জান’ বলে সম্বোধন করে থাকে। নাটকের শুরু একটা কৌতুককর ঘটনার মধ্য দিয়ে। আরমান ভাই তার সহধর্মিণীকে এতটাই ভালোবাসে যে তেতো চিরতার পানি পর্যন্ত পান করে।কিন্তু দ্বিতীয়বার যাতে তাকে এমন কিছু খেতে না হয়, তার জন্য ফন্দিফিকির খুঁজতে থাকে। তাকে এ ব্যাপারে সাহায্য করতে এগিয়ে আসে তারই আড়তের কর্মচারী মোমিন তথা মোমিন ভাই। মোমিনের পরামর্শেই আরমান মেয়েলি ঢঙে কথা বলতে থাকে এবং সহধর্মিণীকে বলে, এর মূলে দায়ী তার দেওয়া চিরতার পানি গলাধঃকরণের ঘটনা। কিন্তু ধরা পড়ে যায় আরমান। আবার তাকে চিরতার পানি পান করতে বাধ্য করে তার সহধর্মিণী। বলে, তাকে গায়ক হতে হবে, টেলিভিশন চ্যানেল আয়োজিত সংগীত প্রতিযোগিতায় অংশ নিয়ে তাকে বিজয়ী হতে হবে। ঝামেলার পর ঝামেলা। এ পর্যন্ত নাটকটি অগ্রসর হওয়ার পর এমন একটি অন্তরঙ্গ মুহূর্ত আসে, যখন আমরা জানতে পারি, আরমান ভাইয়ের সহধর্মিণী কিশোরী বয়সে গায়িকা হতে চেয়েছিল, কিন্তু বাবার দারিদ্র্যের কারণে তার সেই স্বপ্ন পূরণ হতে পারেনি। সেই স্বপ্ন পূরণ করতে চায় প্রিয়তম স্বামীকে গায়ক করে তুলে। নাটকটি এতক্ষণ হাস্যরসের ভেতর দিয়ে এগোলেও এই জায়গাটায় এসে দুচোখ আপনাআপনি সিক্ত হয়ে ওঠে।
সাগর জাহানের এই নাটকের কাহিনি যেমন মিষ্টি, তেমনি তার পরিচালনাগুণে নাটকটি হয়ে উঠেছে দারুণ উপভোগ্য। আসলাম হোসেনের ক্যামেরার কাজ খুবই ভালো। অভিনয়ে জাহিদ হাসান ও তিশা যেমন সাবলীল, তেমনি আরফান আহমেদও। এই তিন শক্তিশালী অভিনেতা যে একটি স্বল্পদৈর্ঘ্য নাটককে কোথায় কোন মাত্রায় নিয়ে যেতে পারেন, আরমান ভাই ভীষণ টেনশনে তার উজ্জ্বলতম উদাহরণ।

গণনা নির্ভুল
রচনা: আহসান হাবীব। পরিচালনা: এস এ হক অলীক। এটিএন বাংলা।
গণনা নির্ভুল নাটকে দেখা যায়, আনিসুর রহমান মিলনের বন্ধু হস্তরেখাবিদ হুমায়ুন ফরীদি। একটি মেয়ের প্রেমে পড়ে বন্ধুর কাছে ছুটে আসেন মিলন। ফরীদিকে অনুরোধ করেন তাঁর হাত দেখে প্রেমের ভবিষ্যৎ জানাতে। ফরীদি তাঁর হাত দেখে জানান, প্রেম নেই মিলনের কপালে। কিন্তু মিলন নাছোড়বান্দা। কারণ তিনি এক মেয়ের প্রেমে পড়েছেন। ওই মেয়েকে পেতে ব্যাকুল তিনি। তাই গণকের কথায় আস্থা না রেখে বাস্তবে নানা উদ্যোগ নেন। প্রেমাস্পদকে পেতে মিলন ফরীদির সহযোগিতায় নানা হাস্যকর কাণ্ডকারখানা করতে থাকেন। কিন্তু প্রেম আর মেলে না। শেষ পর্যন্ত মেয়ের বাড়ি গিয়ে সরাসরি বিয়ের প্রস্তাব দেওয়ার উদ্যোগ নেন মিলন। তবে দেখা যায়, অন্য একটি মেয়েকে বিয়ে করেন মিলন।বিয়ের পর দেখতে পান, যে মেয়েকে তিনি ভালোবাসেন, এ তো সেই মেয়ে না। এ সময় ঘরে ঢোকে নায়িকা। সে জানায়, কনের বান্ধবী সে। নামেও তাদের মিল রয়েছে। দুজনের নামই রুমা। মিলন তখন ভুল বুঝতে পারেন। নাটকে খ্যাতিমান সব অভিনেতার সমাবেশ ঘটলেও অভিনয়ে অতিরঞ্জন বিরক্তির উদ্রেক করে। তার পরও নাট্যকারের মুনশিয়ানায় হাসির নাটক হিসেবে মোটের ওপর উৎ রে যায় গণনা নির্ভুল।

মেঘ রোদ্দুর ও রমলা
রচনা: মুরাদ পারভেজ। পরিচালনা: সোহানা সাবা।দেশটিভি।
সোহানা সাবার প্রথম পরিচালিত নাটক ঈদে প্রচারিত মেঘ রোদ্দুর ও রমলা। সাবাকে আমরা অভিনেত্রী বা নৃত্যশিল্পী হিসেবে চিনি। কিন্তু পরিচালক হিসেবে প্রথম নাটকেই তিনি যে দক্ষতা দেখিয়েছেন, তাতে এটা নিশ্চিত, শিগগিরই তিনি পরিচালক হিসেবেও খ্যাতিমান হয়ে উঠবেন। নাটকটিতে অভিনয় করেছেন আজিজুল হাকিম, ইন্তেখাব দিনার, দীপান্বিতা, মীরানা জামান, বৈদ্যনাথ মুস্তাফি, ইকবাল আহমেদ প্রমুখ।
নাটকের শুরুতে দেখা যায়, ইরাক-কুয়েত যুদ্ধে ছেলে হারানো এক মা মীরানা জামান ছেলের চিঠির জন্য পোস্টঅফিসে অপেক্ষা করছেন। পোস্টমাস্টার ছেলের চিঠি আসেনি জানালে অন্ধকার নেমে আসে বৃদ্ধার চেহারায়। ছেলেকে হত্যার দায়ে বুশকে দায়ী করে বিলাপ করে ফেরেন বৃদ্ধা। নাটকে দেখা যায়, এক সুখী দম্পতির সংসার-খুনসুটি। এরই ফাঁকে ওই গৃহকর্তা আজিজুল হাকিম মুখোমুখি হন বৃদ্ধার। আজিজুল হাকিমের চেহারায় খেলে যায় রহস্যময় আলোছায়া। ফ্লাশব্যাকে ঘুরেফিরে আসে দুজন পুরুষের একটি রেলস্টেশনে নামা, রেললাইন ধরে এগিয়ে যাওয়া। ফ্লাশব্যাকেই একসময় জানা যায় কুয়েত-ফেরত দুই বন্ধু আজিজুল হাকিম, ইন্তেখাব দিনারের স্বপ্ন-বাস্তবতার কথা। টাকার জন্য বাড়ি ফেরার পথেই আজিজুল হাকিমের হাতে খুন হন বন্ধু ইন্তেখাব দিনার। স্ত্রীর কাছে আজিজুলের এই স্বীকারোক্তি নাটকে নিয়ে আসে চূড়ান্ত পরিণতি। পুলিশ খুনের দায়ে গ্রেপ্তার করে আজিজুল হাকিমকে। বুশ আর আজিজুল হাকিম হয়ে ওঠেন যেন একে অপরের পরিপূরক।

খাতার ভিতর চ্যাপ্টা গোলাপ ফুল
রচনা ও পরিচালনা: সুমন আনোয়ার। এনটিভি।
কেন জানি না, খাতার ভিতর চ্যাপ্টা গোলাপ ফুল, সুমন আনোয়ারের এই নাটকটি দেখতে দেখতে মাথার মধ্যে প্রশ্ন খাড়া হয়ে গেল—নাটকের গল্পটি কি গোয়েন্দা গল্প, নাকি প্রেমের? নাট্যকাহিনিতে প্রেমের আভাস আছে, আছে যৎ কিঞ্চিৎ রহস্যের আভা। তার পরও এখানে দুইয়ে দুইয়ে চার মেলানোর মধ্যে একটা ঘোরপ্যাঁচ আছে। অবশ্য এই ‘প্যাঁচ’ই নাটকটিকে টানটান রেখেছে শেষ দৃশ্য পর্যন্ত। বর্তমান থেকে অতীতে যাওয়ার ক্ষেত্রে গোটা নাটকে অসংখ্যবার ডেটলাইন ব্যবহূত হয়েছে। যেমন ছনকাগ্রাম ১৯৯৩, সিআইডি অফিস ২০১১। নাটকটি যখন শুরু হয়, আমরা দেখি, একটি পরিত্যক্ত ঘর। মোস্ট ওয়ান্টেড এক আসামিকে পাকড়াও করতে অভিযানে এসেছে সিআইডি কর্মকর্তা লিটা, তমালসহ অন্যরা। কিন্তু আসামি নিলয় ওরফে সজল লাপাত্তা। তার বদলে ক্যামেরায় এখানে ধরা পড়ে সঞ্চয়িতা, শওকত ওসমান রচনাবলি এবং বহু পুরোনো একটি ডায়েরি। আর ডায়েরির ভেতর চিড়ে-চ্যাপ্টা হওয়া একটি শুকনো গোলাপফুল। গোয়েন্দা কর্মকর্তা লিটা যে মুহূর্তে ডায়রির ভেতর শুকনো গোলাপ ও তার কলেজজীবনের একটি পাসপোর্ট আকারের ছবি আবিষ্কার করে, তখনই ক্যামেরা চলে যায় ১০ বছর পেছনে, ফ্ল্যাশব্যাকে। দেখা যায়, ছনকাগ্রাম। সেই সময়ের কলেজপড়ুয়া লিটার সঙ্গে আজকের আসামি সজলের অস্ফুট প্রেম। এরপর আস্তে-ধীরে খুলতে থাকে গল্পের জট। একসময় ফেসবুকের মাধ্যমে খোঁজ পেয়ে গোপন রাজনৈতিক দলের কর্মী নিলয়ের সঙ্গে লিটার সাক্ষাৎ । আর তখনই যে নিলয় নামের মোস্ট ওয়ান্টেড আসামি সজলকে ধরে ফেলবে সিআইডি—এ তো সরল পাটিগণিতের বিষয়। এখানে গল্পের চেয়ে একখণ্ড বর্তমানের পাশে খণ্ড খণ্ড অতীতকে জুড়ে দিয়ে নাটকটির নির্মাণে মুনশিয়ানা দেখিয়েছেন পরিচালক। মৌ, রওনক হাসান এবং ইরেশ যাকের মানানসই।

ঈদ সংখ্যা
রচনা ও পরিচালনা: মামুনুর রশীদ।এটিএন বাংলা।
মামুনুর রশীদ রচিত ও পরিচালিকঈদ সংখ্যা শুরু হয় যথাযথই ঈদের পরিপূর্ণ আনন্দের প্রতিশ্রুতি নিয়ে। একটি পত্রিকার ঈদ সংখ্যা প্রকাশের প্রস্তুতি শেষ পর্যায়ে, কিন্তু দেশের সবচেয়ে জনপ্রিয় ঔপনাসিকের উপন্যাসটি এখনো পাওয়া যায়নি। এই নিয়ে ঈদ সংখ্যার সম্পাদকের ঘুম হারাম, দুশ্চিন্তায় হার্ট অ্যাটাক হওয়ার উপক্রম। এর মধ্যে বাড়তি উপদ্রব হিসেবে হাজির এক যশোপ্রার্থী নবীন কবি, যে জীবনানন্দ দাশকে নকল করে কবিতা লেখার চেষ্টা করে, এমন সেরকম এক গুচ্ছ কবিতা ঈদ সংখ্যায় প্রকাশ করার স্বপ্ন দেখে। কিন্তু সম্পাদক কোনোভাবেই তার জীবনবাবুর প্যারোডিমার্কা কবিতা ছাপবেন না। নাছোড়বান্দা নবীন কবিও ছাড়বেন না। এরকম অবস্থায় সম্পাদক তাকে বলেন একটা ‘সুখের উপন্যাস লিখে নিয়ে আসো।’ নবীন কবি মহা উৎ সাহে সুখের উপন্যাস লেখার উপাদান সংগ্রহে বের হয়। কিন্তু কোথাও সুখের দেখা পায় না, সবখানে কেবলই দুঃখ। উপরে সুখের প্রলেপ থাকলেও ভেতরে গভীর দুঃখ।
এই হচ্ছে ঈদ সংখ্যার ভাবনা। তবে ভাবনার বাস্তবায়ন এমন পরিপূর্ণতা পায় না, যা শুরুর দিকের প্রত্যাশা পূরণ করে। হাস্যরসের সঙ্গে শুরু হয়ে শেষে গিয়ে হয়ে পড়ে সিরিয়াস: হয়ে ওঠে বক্তব্যপ্রধান। ঈদের আনন্দ মাটি হয়; ঈদ সংখ্যার সম্পাদকের চোখে দেখা যায় অশ্রু। কিন্তু মনে হয়, অমন সিরিয়াস না হলেই ভালো হতো। কিছু বলতে না চাইলেও দর্শক বুঝে নিতে পারত।

আড়াল
রচনা: অনিমেষ আইচ। পরিচালনা: অঞ্জন আইচ। এনটিভি।
আড়াল নাটকটি দেখতে বসা অনিমেষ আইচ নামটির কারণে। পরিচালনা অন্যের, কিন্তু লেখা অনিমেষের। অনিমেষ মানেই নতুন ভাবনার খোরাক-জাগানিয়া নতুন কোনো গল্প। নাটক শেষ হলেও মনে থেকে যাবে ভাবনার রেশটি—এ রকম একটা আবেশ নিয়েই নাটকটির সামনাসামনি হওয়া।
কিন্তু সামনাসামনি হতেই বোঝা গেছে, পরিচালনায় অনিমেষের হাত ছিল না। গল্পটিতে এই সময়ের তারুণ্য ছিল, বন্ধুত্ব ছিল, নৈতিকতার প্রশ্ন ছিল, সম্পাদক-কবির দ্বন্দ্ব ছিল, ক্রমেই বইয়ের জগৎ থেকে কাপড়ের জগৎ হয়ে ওঠা আজিজ সুপার মার্কেট ছিল, কিন্তু সবকিছু মিলেমিশে সম্ভাবনাময় যে একটি গল্প হয়ে উঠতে পারত, সেটা হয়ে ওঠেনি। গল্পের মূল চরিত্র কবি ছেলেটিকে দেখে লম্পট মনে হয়নি (যেটা বোঝানোর চেষ্টা করা হয়েছে নাটকে), কোনো মেয়েকে দেখে লেখার অনুপ্রেরণা পাওয়া খারাপ কিছু নয়। গ্রামের একটি মেয়েকে বিয়ে করে আজিজ সুপার মার্কেটে কাপড়ের দোকান দেওয়া এই কবিকে নিয়ে বন্ধুদের হাসিঠাট্টা, আবার গ্রামের মেয়েটির অসাধারণ লেখনীর দেখা পেয়ে লেখকজগতে বিপুল সাড়া পড়ে যাওয়া ইত্যাদি দেখে কোথায়, কোন কালে, কোন সামাজিক অবস্থায় ঘটনাটি ঘটছে, সেটা জানতে মন চায়। যে তারুণ্যের দেখা পাওয়া গেল, সেটা ঠিক এই সময়ের তারুণ্য, কিন্তু গ্রাম, গ্রামের মানুষ, যৌতুকের পরিমাণ ইত্যাদির সঙ্গে সময়টি কোথায় যেন সবকিছু গুলিয়ে ফেলেছে।
নাটকের গল্পটিতে নতুনত্ব খুঁজছিলাম আমরা অনিমেষের কারণেই। কিন্তু গল্পটি অজস্র সাধারণ গল্পেরই একটি। অনিমেষের কথা মাথা থেকে ঝেড়ে ফেললেই কেবল নাটকটি দেখে আনন্দ পাওয়া যাবে। কারণ, আল মাহমুদ যে মেয়ের প্রিয় কবি, যে মেয়ে কবিতা লিখতে লিখতে ঘুমিয়ে পড়ে, সে মেয়েটি পত্রিকা অফিসে লেখা পাঠানোর পর নাটকের কাহিনি কোন দিকে যাবে, তার পুরোটাই আগেভাগে ধারণা করে নেওয়া গেলেও যেহেতু ‘মূল্যবোধে’র জয় হবে শেষমেশ—এই কথা মনে রেখেই নাটকের সঙ্গে শেষ পর্যন্ত যেতে পারে আম-দর্শক। মেয়েটির প্রতি কবি-স্বামীর তাচ্ছিল্য ক্রমে দর্শককেও প্রতিশোধস্পৃহার দিকে নিয়ে যায়। তারপর বউকে অবজ্ঞা করা ছেলেটি যখন ফুল হাতে মরিয়মের জন্য অপেক্ষা করতে করতে নিজের বউকেই দেখে, মরিয়ম যখন কিছু কঠিন কথা বলে স্বামীর কাছ থেকে দূরে সরে যায়, তখন দর্শকও এক ধরনের ‘হেব্বি জোশ’ পেয়ে যায় হয়তো বা। তারপর তো ক্ষমা চাওয়া ও প্রাপ্তির মাধ্যমে সমাপ্তি—সেটা কে না জানে!
নাটকটিতে অনিমেষকে পাওয়া যায়নি, একটি সাধারণ গল্পের অসাধারণ হয়ে ওঠারও লক্ষণ ছিল না তাতে, কিন্তু যদি সাধারণ গল্পের সাধারণ রূপায়ণ নিয়ে কথা বলি আমরা, তাহলে একটি ভালো নাটকই তো দেখলাম! তিশার অভিনয় ছিল দেখার মতো। বাকিদের বেশির ভাগই (সম্পাদক সাহেব ছাড়া) অভিনয় করেছেন, চরিত্রের সঙ্গে মিশে যাওয়ার তাগিদ তাঁদের ছিল বলে মনে হয়নি। এমনকি মুরাদও প্রত্যাশামাফিক অভিনয় করেননি।

সুদূরতমা
রচনা: আনিসুল হক। পরিচালনা তাহের শিপন। চ্যানেল আই।
এককথায় বলা যায় মিষ্টি প্রেমের সহজ-সরল গল্প সুদূরতমা নাটকটির। সততা (তিশা) বুয়েটের স্থাপত্য বিভাগে ভর্তির জন্য প্রস্তুতি নিচ্ছে। তার গৃহশিক্ষক মামুন (শাহেদ)। আপাত সিরিয়াস। পড়াশোনা ছাড়া কিছু বোঝে না। ‘প্রথমত আমি তোমাকে চাই...’ গানেও শাহেদ খুঁজে পায় গণিতের সমান্তরাল সিরিজ। তিশা শাহেদকে বলে, যদি সে ভর্তি পরীক্ষা দিয়ে টিকে যায়, তবে যা চাইবে তা-ই দিতে হবে। তিশা ভর্তি পরীক্ষায় প্রথম হয়। শাহেদকে প্রতিশ্রুতির কথা মনে করিয়ে দেয় তিশা। শাহেদ জানতে চায় তিশার চাওয়াটা। তিশা বলে, রিকশায় করে শাহেদের সঙ্গে ঘুরবে। দুজনের ভালোবাসা প্রকাশ্যে আসে এভাবেই। একদিন শাহেদের ডায়েরি থেকে তিশা জানতে পারে, পড়ানোর প্রথম দিন থেকেই তার প্রতি ছিল শাহেদের মুগ্ধতা। কিন্তু কোনো সম্পর্কে জড়াতে চাচ্ছিল না। দুজনের অম্ল-মধুর সম্পর্ক ধরে নাটক এগোতে থাকে। তিশা একদিন শাহেদকে বলে, তারা সপরিবারে আমেরিকা পাড়ি দিচ্ছে। ঠিক এক বছর পর শাহেদ নিজেকে দেশের সম্ভাবনাময় একজন স্থপতি হিসেবে গড়ে তুলে যেন তিশার মা-বাবার সামনে দাঁড়ায়। তখন তিশার ঠিকানা পাওয়া যাবে। এই এক বছর কোনো ফোন, ই-মেইল, এসএমএস নয়। এক বছরে শাহেদ নিজের পায়ে দাঁড়ায় বেশ ভালোভাবেই। তিশাদের বাসায় গিয়ে তার মায়ের (লায়লা হাসান) মুখোমুখি হয়। লায়লা হাসান অশ্রুভেজা কণ্ঠে জানান, তিশা ছিল ক্যানসারে আক্রান্ত। কোনো চিকিৎ সাতেই তাকে বাঁচানো যায়নি। কান্নায় ভেঙে পড়ে শাহেদ। তিশা তার জন্য সুদূরেই থেকে যায়।
সহজ কাহিনির এই নাটকটিতে তিশার সাবলীল অভিনয় দর্শককে আটকে রাখে। আগাগোড়াই তিনি সাবলীল, কোনো নাটুকেপনা নেই। শাহেদও তাঁর চরিত্রকে বেশ ভালোই ফুটিয়ে তুলেছেন। তবে কান্নার দৃশ্যে তাঁর অভিনয়টা অভিনয়ই মনে হয়েছে। পরিচালক বেশ কিছু জনপ্রিয় গান ব্যবহার করেছেন নাটকটিতে। কাহিনির গতি-প্রকৃতির কারণেই সেসব মাত্রাতিরিক্ত মনে হয়নি। পুরো নাটকে একটা রোমান্টিক আবহ তৈরি করতে পেরেছেন তাহের শিপন।

লেখক: শ্রী নারায়ণ চন্দ্র দাস
রচনা: বৃন্দাবন দাস।পরিচালনা: সালাহউদ্দিন লাভলু। এনটিভি।
গ্রামীণ কাহিনি হলেই একটা গৎ বাঁধা অভিনয়ের ধরন আমরা পেয়ে গেছি। সেই জায়গাটা থেকে সরে আসতে পারছি না কিছুতেই। বৃন্দাবন দাস আর সালাহউদ্দিন লাভলু মিলে লেখক শ্রী নারায়ণ চন্দ্র দাস নামের যে নাটকটি উপহার দিলেন, তাতেও সেই একই গ্রাম, একই ধরনের মুখস্থ মানুষের দেখা পেলাম আমরা। ব্যতিক্রম শুধু একজনই—লেখক শ্রী নারায়ণ চন্দ্র দাস। সারা দিন দর্জির দোকানে হাড়ভাঙা পরিশ্রম করা ছেলেটি সন্ধে হলেই হারিকেনের আলো জ্বালিয়ে প্রেমের চিঠি লেখে। হূদয়ের সব আবেগ জড়ো করে অজানা প্রেমিকার প্রতি হতে থাকে তার বাক্যবর্ষণ। গ্রামের ছেলেরা সেই চিঠি দিয়ে জিতে নেয় মেয়েদের মন। তবে চিঠির শেষে অবধারিতভাবেই লেখা থাকে চিঠির মূল রচয়িতার নাম। বিষয়টি জানে গ্রামের তরুণেরা, জানে না মুরব্বিস্থানীয় কেউ। একদিন এক প্রেমিকপ্রবরকে চিঠি লিখে দেওয়া হয়। চিঠিটির গন্তব্য নারায়ণের মালিকের মেয়ে। তারপরই প্রতিবাদ, উসকানি, নারায়ণকে ধরে আনা, জুতাপেটা করা, বিশ্বাসের আকাল দেখে নারায়ণের আত্মহত্যা।
সবার সামনে ৫০ বার জুতাপেটা করা হয়েছে বলে নারায়ণ আত্মহত্যা করেনি, করেছে মানুষকে বিশ্বাস করা গেল না বলে। যে মানুষ নারায়ণের লেখা চিঠি নিয়ে প্রেমিকার হূদয় জয় করেছে, তারা সবাই বেমালুম চেপে গেল সে কথা। সবাই অপরাধী হিসেবে বলির পাঁঠা বানাল নারায়ণকে। এটাই সহ্য করতে পারেনি নারায়ণ। আত্মহত্যার পর ঝুলে থাকা লাশের নিচে জড়ো হওয়া মানুষের মধ্যে ওকে যারা ভালোবাসত তারা ছিল, ছিল সেই অপরাধীরাও, যারা চাইলেই নারায়ণকে বাঁচাতে পারত এই লজ্জা থেকে। সাদাসিধে মানুষের অসাধারণ স্বপ্ন আর জটিল মানুষদের গড়ে তোলা নির্মম সমাজটা দেখে নেওয়া গেল নাটকটির মাধ্যমে। তবে শুরুর কথা আরেকবার বলা জরুরি। নাটকে কিছু মুখস্থ মানুষ থাকবে কেন? প্রতিটি নাটকে কেন ঘুরেফিরে একই ধরনের চরিত্র দেখি আমরা? এমনকি সালিসের সময় গ্রামবাসী নামের জড়ো হওয়া মানুষের দেহভাষা (বডি ল্যাঙ্গুয়েজ) এতটাই পীড়াদায়ক, যেন মনে হয় ওরাও দাঁড়িয়ে শুটিং দেখছে। নাটকে সংলাপ থাকুক আর না-ই থাকুক, যেকোনো চরিত্রই যে গুরুত্বপূর্ণ, সে কথা জেনেও কেন আমরা এখনো সেদিকটায় নজর দিই না, সেটা ভেবে খারাপ লাগে।
চঞ্চল চৌধুরী তো বরাবরই এ ধরনের চরিত্রে অভিনয় করে থাকেন। এখানেও তাঁকে খুব একটা অন্য মানুষ বলে মনে হয়নি। তবে রেখা চরিত্রে অভিনয় করা মেয়েটি ছিল সত্যিই অন্য রকম। নারায়ণের শুভবোধটায় নিজেকে জড়িয়ে নিয়েছিল ও। তাই ওর হাসিকান্নায় ও নিজেকে ছাপিয়ে ‘রেখা’ই হয়ে উঠতে পেরেছিল।

মাঝে মাঝে তব দেখা পাই
রচনা: হুমায়ূন আহমেদ। পরিচালনা: শাওন। চ্যানেল আই।
হুমায়ূন আহমেদের উপন্যাস, তা যত বড় হোক—এক বসায় শেষ করা অনেক পাঠকের কাছেই সাধারণ ব্যাপার। তাঁর গল্পের ভেতরই লুকিয়ে থাকে একটা আকর্ষণ। আর গল্প বলার ধরনটাও আর দশজনের মতো নয়—অনেক জটিল বিষয়, খুব সহজ করে, ঝরঝরে ভাষায় বলে যাচ্ছেন পৃষ্ঠার পর পৃষ্ঠায়। তাঁর নাটকেও তেমনি একটা ব্যাপার থাকে। তাই তো বইমেলার বইয়ের মতো ঈদে টিভিতে হুমায়ূন আহমেদের নাটকের একটা চাহিদা থাকে।
মাঝে মাঝে তব দেখা পাই এক হামা-রাজপুত্র আর পলাতকার গল্প। হামা-রাজপুত্র শুভ্র। দেশের বাইরে পিএইচডি করছেন। চোখে মোটা লেন্সের চশমা। ছুটিতে দেশে এসেছেন। পার্কে এসেছেন পাখি দেখতে। কিন্তু পাখি কোথায়! হঠাৎ তাঁর চশমাটা ঘাসের ওপর পড়ে যায়। চশমা ছাড়া আবার তিনি কিছুই স্পষ্ট দেখতে পান না। তাঁর সামনে এসে দাঁড়ান একটি মেয়ে। মেয়েটি তাঁকে চশমা তুলে দেন। কিন্তু চশমা দিয়ে শুভ্র মেয়েটিকে দেখতে চাননি। পরে অবশ্য মেয়েটিকে দেখার জন্য তাঁর মধ্যে একটা আকুলতা দেখা যায়। আবার মেয়েটিও সেই ছেলেটিকে দেখার জন্য ব্যাকুল হয়ে ওঠেন। মেয়েটির নাম মৃণ্ময়ী। তাঁর কাছ থেকে গল্প শুনে বাবা ছেলেটির নাম দেন হামা-রাজপুত্র। আর মেয়েটি শুভ্রের কাছে পলাতকা। তাঁরা দুজনই আলাদাভাবে পার্কের ওই জায়গাটিতে আরও যান—যদি তাঁর দেখা পাওয়া যায়...। কিন্তু এবার তাঁদের বিব্রতকর পরিস্থিতির মুখোমুখি হতে হয়, যা ঢাকার পার্কগুলোর খুব চেনা দৃশ্য।
শেষে শুভ্র মেয়েটিকে খুঁজে পাওয়ার জন্য একটি টিভি-বিজ্ঞাপন তৈরি করেন। তাঁর ডাকে নির্ধারিত দিনে মেয়েটি এসে দাঁড়ায় পার্কের ওই জায়গাটিতে, যেখানে প্রথম দেখা হয়েছিল তাঁদের।
হুমায়ূন আহমেদের নাটকের বেশির ভাগ চরিত্রই সহজ-সরল, তাঁদের দেখলে মনেই হবে না, ‘জটিলতা’ বলে কোনো শব্দ আছে। কিন্তু তাদের মাঝ দিয়েই হুমায়ূন আহমেদ যে কথাটি বলতে চেয়েছেন, তা হলো ঢাকা শহর থেকে পাখি হারিয়ে যাচ্ছে। শিশুরা এখন আর পাখি দেখে না। কোনো পাখির নামও জানে না। ইট-কাঠ-পাথরের এই শহরে এখন গাছ কাটা হচ্ছে। পাখির কিচিরমিচির শব্দে সকালে একদিন সবার ঘুম ভাঙত, আজ তা রূপকথার গল্প হয়ে যাচ্ছে। হয়তো এখনো সময় আছে, গাছগাছালির প্রয়োজনীয়তা আর পাখিদের কথা সবাইকে ভাবতে হবে। তাহলেই হুমায়ূন আহমেদের নাটক লেখা সার্থক হবে।

পুতুলের ঘর, ঘরপুতুল
রচনা ও পরিচালনা: তুহিন অবন্ত। এনটিভি।
পণ্যসংস্কৃতির খোলা ময়দানে বোধ করি কোনো কিছুই আর পণ্য হতে বাকি নেই। এই দাপুটে পুঁজিবাজারে সামন্ততন্ত্র ফিরে এসেছে অন্য আদলে—নাটক কিংবা টেলিছবির ক্যানভাসে এমন একটি বক্তব্য যদি শৈল্পিকভাবে ব্যক্ত হয়, প্রচলিত প্রেমের ঘ্যাঙরঘ্যাঙ মার্কা নাটকের চেয়ে সে তো শতগুণ উত্তম; সুখবর! তুহিন অবন্তর রচনা ও পরিচালনায় পুতুলের ঘর, ঘরপুতুল টেলিছবির মধ্যে এ রকম শুভবার্তার তালাশ মিলেছে বেশ জোরেশোরেই। বিদেশি গল্পের ছায়া অবলম্বনে শহীদুজ্জামান সেলিম, পীযূষ বন্দ্যোপাধ্যায় ও তারিন অভিনীত টেলিছবিতে শহীদুজ্জামান সেলিমের স্ত্রী তারিনের নাম পুতুলি। গ্রামের সহজ-সরল পুতুলিকে বিয়ের পর আধুনিক শিক্ষা ও কলাবিদ্যায় পারদর্শী করে তোলেন সেলিম। ব্যবহার করেন নিজের ওপরে ওঠার সিঁড়ি হিসেবে। সরলরৈখিক এই কাহিনিতে মোচড় আছে এরপর থেকে। গ্রামের সাধারণ পুতুলি শহরে পৌঁছে যখন হয়ে উঠেছে ঘরের পুতুল, পণ্যরূপী শোভা, তখন গ্রামের সহজাত পরিবেশে ফিরে যাওয়ার আকুতিও তার মধ্যে গুমরে কেঁদেছে। নির্মাণে খুব বেশি বৈচিত্র্য না থাকলেও কাহিনি ও কাহিনির ভেতরকার বক্তব্য পুতুলের ঘর, ঘরপুতুল-কে এগিয়ে নিয়েছে তরতর করে। বড় বড় দৃশ্যের এই টেলিছবির প্রধান ঝোঁকই বক্তব্য প্রকাশের দিকে। আবার এর সংলাপ প্রচল সমাজকাঠামোকে প্রশ্নবিদ্ধ করেই শুধু ক্ষান্ত নয়, নতুন আঙ্গিকে সামন্তবাদ ও পুঁজিতান্ত্রিক আবহের ফোকরগুলোকেও খোলাসা করেছে সমান তালে।
এখানে পুতুল চরিত্রে তারিন শেষমেশ গণ্ডগাঁয়ের পুতুলি হয়ে উঠতে পারেন। তাঁর স্বামী সাদ চরিত্রের শহিদুজ্জামান সেলিমও বুঝতে পারেন নিজের ভুল। সব মিলিয়ে টেলিছবির সমাপ্তিপর্বটি মিলনাত্মক। তবে সামাজিক বাস্তবতা নিশ্চয়ই এতটা সহজ ও সরলতায় পরিপূর্ণ নয়। জীবন যেমন হওয়া উচিত, নাটক সেটিই প্রকাশ করবে—এই সত্য যদি মানি, তাহলে অবশ্যই বলতে হয়, পুতুলের ঘর, ঘরপুতুল টেলিছবি এবং এর নির্মাতা তুহিন অবন্তর উদ্দেশ্য সফল। কেননা, সমাজের অনালোকিত একটি বিষয়কে টেলিভিশনের পর্দায় বেশ কুশলতার সঙ্গেই তিনি তুলে ধরতে পেরেছেন। চরিত্রের সঙ্গে শহিদুজ্জামান সেলিম, তারিন, পীযূষ বন্দ্যোপাধ্যায়সহ অন্য সবাই বেশ সাবলীলভাবেই মানিয়ে গেছেন। ঘাটতির জায়গা তেমন নেই। কিন্তু আবহসংগীত নিয়ে কি আরেকটু ভাবা যেত না?

রিল্যাক্স বস
রচনা: গাউসুল আলম শাওন। পরিচালনা: ইফতেখার আহমেদ ফাহমি। মাছরাঙা টিভি।
শাওন-ফাহমি বেশ আনন্দে রাখলেন দর্শকদের। অফিসের বস শহীদুজ্জামান সেলিম টয়লেটের দরজা খোলা রেখে মূত্রত্যাগ করতে গিয়ে যে মানসিক যন্ত্রণায় পড়লেন, তা নিয়েই পুরো নাটক। ডিজিটাল যুগের মোবাইল ফোন, এসএমএস যে কী যন্ত্রণা দিতে পারে একজন মানুষকে, তার একটা সহজ অথচ উপভোগ্য রূপ নিয়ে হাজির হয়েছিল রিল্যাক্স বস নাটকটি। সেই সঙ্গে করপোরেট যুগের সংস্কৃতির কিছু উপাদান যোগ হওয়ায় (এখনো স্থায়ীভাবে যোগ না দেওয়া মেয়েটিকে নিয়ে এক এক ছোট বসের এক এক রকম ভাবনা, মোবাইল খুনসুঁটি ইত্যাদি) নাটক দেখার আমোদটা পাওয়া গেছে। খুব সহজে হালের একটি প্রতিষ্ঠানের কাজকারবারের সঙ্গে পরিচিত হওয়া গেল। অফিস সময়ের চেয়ে ঘণ্টা দুই আগে এসেই যত ফেঁকড়া লাগালেন বস। কেন যে দরজা না আটকে টয়লেটে গেলেন ছোট কাজ করতে, তা নিয়েই আক্ষেপে কাটল পুরোটা দিন। এরপর অফিসের পুরুষ ও নারী সহকর্মীরা যে বিষয়েই কথা বলতে আসছে, তাতে তাঁকে টয়লেটে দেখে ফেলার বিষয়টি প্রচ্ছন্ন থাকছে বলে মনে হচ্ছে সেলিমের। সেই মানসিক যন্ত্রণা শেষ পর্যন্ত নিয়ে গেল হাসপাতালের বিছানায়।
হাসির নাটকের মধ্যেও সিরিয়াসনেসটা বেশ ধরে রাখা গেছে নাটকটিতে। ভাঁড়ামো দিয়ে হাসাতে হয়নি। লক্ষণীয়, ভালো অভিনয়শিল্পী একটি নাটককে পৌঁছে দিতে পারেন একটি ভিন্নমাত্রায়। সেলিমের অভিনয় সেটাই জানিয়ে দিচ্ছে আমাদের। আলাদা করে সেলিমকে দেখলে বোঝা যাবে, কতটা মানসিক চাপ নিয়ে অফিসে বসে আছেন তিনি। তাতে হাসির খোরাক নেই একেবারেই, কিন্তু তাঁর প্রতিটি আচরণই দিচ্ছে নির্মল আনন্দ। এ ধরনের নাটক দেখলে ‘বাহ!’ শব্দটি এমনিতেই বেরিয়ে আসে মুখ থেকে।
ভালো লাগার পুরো কৃতিত্ব পরিচালক-লেখককে দিয়ে শুধু একটা কথাই বলতে হয়, এত বড় অফিসে বসের জন্য কি আলাদা একটা টয়লেটের ব্যবস্থা থাকা সংগত ছিল না? বস কেন যাবেন বারোয়ারি টয়লেটে? অবশ্য তা নিয়ে বড় ধরনের খেদ নেই। ওই অফিসটায় বসের আলাদা টয়লেট থাকলে আমরা ভালো একটি নাটক দেখা থেকে বঞ্চিত হতে পারতাম। সেটা যে ঘটেনি, তাতেই আনন্দ।

ত্রিনেত্র
রচনা ও পরিচালনা: সাইদুল আনাম টুটুল।
এক গ্রামে চুরির উপদ্রব খুব বেশি বেড়ে যাওয়ায় মাতব্বর সাহেবের ছেলের শ্যালক ঢাকা থেকে ধরে নিয়ে এল বিখ্যাত গোয়েন্দা ত্রিনেত্রকে (আনিসুর রহমান মিলন)। গোয়েন্দা ত্রিনেত্রর কাজের চেয়ে কথার ফুলঝুরি বেশি। কিন্তু ওদিকে চুরি একের পর এক হয়েই চলেছে। আবার মাতব্বর সাহেবের সুন্দরী মেয়েটি গোয়েন্দার আগমনে মুগ্ধ ও উত্তেজিত। ফলে যা হওয়ার তা-ই হলো। চোর ধরা মাথায় উঠল। শেষমেশ গোয়েন্দা আর শ্যালক পিঠ বাঁচানোর জন্য গভীর রাতে পালিয়ে যাওয়ার সময় পড়বি পড় চোরেরই ঘাড়ে। সাইদুল আনাম টুটুলের ত্রিনেত্র নাটকটির কাহিনী এমনই।আনন্দ দেওয়ার জন্য কাহিনি মন্দ নয় কিন্তু কুশীলবদের অতি অভিনয়, দুর্বল সংলাপ, গ্রাম্য তরুণীর সারাক্ষণ পরিপূর্ণ প্রসাধন চর্চিত উপস্থিতি আর ভাইবোনের একই বৃত্তে ঘুরেফিরে একই কথাবার্তা পুরো কাহিনিকে ঝুলিয়ে দেওয়ার জন্য যথেষ্ট।

ভালোবাসার রেসিপি
রচনা: মাসুম রেজা।পরিচালনা: সৈয়দ আওলাদ।এটিএন বাংলা।
চির পুরোনো পৌনঃপুনিক কাহিনির নাটক ভালোবাসার রেসিপি স্রেফ উতরে গেছে তৌকীর আহমেদ ও তারিনের সহজাত স্বতঃস্ফূর্ত অভিনয় গুণে। নাট্যকার ফারুক (তৌকীর) ও তাঁর নাট্যাভিনেত্রী স্ত্রী শায়লার (তারিন) দাম্পত্য জীবন পানসে হয়ে এলে একসময় স্বামীর মনে হয় যে সব প্রেমই হালকা হতে হতে ধীরে ধীরে উবে যায়, তাদের প্রেমও তাই আজ মৃত ও সমাধিস্থ—ডেড অ্যান্ড বারিড। তাই প্রেমের ক্ষণস্থায়িত্ব নিয়ে পরবর্তী নাটক লিখতে বসে ফারুক। যদিও তাঁর নির্মাতা আবুল হায়াতের সহকারী সোহিনী (মৌসুমী) বিশ্বাস করেন যে প্রেম কখনো মরে যায় না। এরই মধ্যে তাঁদের জীবনে বিদেশ থেকে আগমন ঘটে শায়লার খালাতো ভাই ও সাবেক প্রেমিক বাবুলদার (সাব্বির)। তারপর সেই একই গল্প। সন্দেহ, অবিশ্বাস, পিছু নেওয়া, নানা ঘটনা ও কথায় প্রমাণিত হওয়া যে স্ত্রী শায়লা এখনো বাবুলদার প্রেমে নিমজ্জিত এবং তার জ্বলুনিতে শেষমেশ টিকতে না পেরে ভদ্রতার মুখোশ খুলে স্বামীর বেরিয়ে আসা। আর ঠিক সেই মুহূর্তে ফারুক ও শায়লা দুজনেই বুঝতে পারে যে প্রেম অবশিষ্ট না থাকলে এই ঈর্ষা বা জ্বালার কোনো অস্তিত্বই থাকত না এবং আসলেই প্রেম ধিকিধিকি করে জ্বলছে, নিভে যায়নি। খুবই প্রাণবন্ত অভিনয় তৌকীর, তারিন ও মীর সাব্বিরের। আর নির্মাতার স্ক্রিপ্ট না পাওয়ার টেনশন ফুটিয়ে তুলতে অসাধারণ আবুল হায়াতের।
ঈদে প্রকাশিত হয়েছে বেশ কিছু গানের অ্যালবাম।এরই কয়েকটি নিয়ে আলোচনা করেছেন সংগীতশিল্পী বাপ্পা মজুমদার

সত্যি কথা বলতে, নিজের কাজের পোস্টমর্টেম করতে করতেই আমার দিন কাটে। কোনো দিন কল্পনাও করিনি, অন্যদের কাজ নিয়ে আলোচনার দায়িত্ব আমার ওপর চেপে বসবে। কিন্তু দায়িত্ব যখন নিয়েছি, সেটা সৎ ভাবেই করতে চাই। যা লিখছি বা লিখব, তা নিতান্তই আমার ব্যক্তিগত অভিমত, কাউকে আহত করার জন্য নয়।

নির্বাচিতা—প্রিন্স মাহমুদ
দুই বছর বিরতির পর প্রিন্স মাহমুদের আবার ফিরে আসাকে স্বাগত জানাচ্ছি। তিনি বরাবরই কথায়-সুরে ভিন্ন ভিন্ন স্বাদ দিয়ে এসেছেন। অ্যালবামের প্রচ্ছদটি অত্যন্ত সাদামাটা মনে হয়েছে। আরও ভিন্ন কিছু করা যেত। প্রচ্ছদে ফাহমিদা নবীকে প্রথম সারিতে রাখা উচিত ছিল।
গানের কথা এককথায় অসাধারণ। অ্যালবামের গানে ভিন্ন মাত্রার সুর এবং সব গানই ভিন্ন ভিন্ন আঙ্গিকের। এককথায় বৈচিত্র্যময়। ভালো লেগেছে।
সংগীতায়োজন সম্পর্কে খুব ছোট করে বলতে গেলে এককথায় অত্যন্ত পরিমিত কিন্তু পরিপূর্ণ মনে হয়েছে।
গায়কীর ক্ষেত্রে নতুন করে বলার কিছু নেই। প্রত্যেকেই ভালো গেয়েছেন। তবে একেবারেই ব্যক্তিগত অভিমত থেকে জানতে চাইলে আমি বলব, আমার ভালো লেগেছে ফাহমিদা নবী ও এলিটার গাওয়া। ধন্যবাদ জানাই প্রিয়াংকা গোপকে তাঁর চমৎ কার গায়কীর জন্য। প্রিয়াংকা অত্যন্ত উঁচুমানের একজন উচ্চাঙ্গসংগীতশিল্পী। তাঁর গানটি সে ধরনের আশপাশের কিছু হলে হয়তো আরও ভালো হতো।
সাউন্ড বিষয়ে গেলে দুটি দিক উল্লেখ করতে চাই। একটি হলো, অতিমাত্রায় পিচ কারেক্টরের ব্যবহার। এই অ্যালবামে যাঁরা গেয়েছেন, তাঁদের প্রায় প্রত্যেকেই ভালো গাইয়ে। পিচ কারেকশনের রেশিও একটু কম হলে ভালো হতো। দ্বিতীয়ত, খুব তাড়াহুড়া করে মিক্স মাস্টার করা হয়েছে বলে মনে হয়েছে। সবশেষে একই গানের এতগুলো ভার্সন দেওয়াটা আমার কাছে একটু বেশিই লেগেছে। প্রয়োজন ছিল না।

আড়ি—মিনার
অত্যন্ত নবীন ছটফটে এক তরুণ। মেধায় সত্যিই ও বিস্ময়কর। মিনারের লেখা গানগুলোর মধ্যে এক অদ্ভুত পরিপক্বতা আছে, যা সত্যিই ওর বয়সকে ছাপিয়ে যায়। অনেক উঁচুমানের লিরিক! প্রচ্ছদটা ভালো লেগেছে। নতুন কনসেপ্ট। হাতটা ফোকাসে কিন্তু মিনার আউট অব ফোকাস।ব্যাপারটা অন্যরকম। ভালো লেগেছে।
সুর ভালো করেছে। ভিন্ন স্বাদ। ভিন্ন অ্যাপ্রোচ। তাহসানকে ধন্যবাদ দিতেই হয় ওর পরিমিত সংগীতায়োজনের জন্য। অত্যধিক ইনস্ট্রুমেন্টের ব্যবহার নেই; কিন্তু অসম্পূর্ণ মনে হয় না। দারুণ তাহসান। সাউন্ড এককথায় দারুণ। অত্যন্ত পরিষ্কার-পরিচ্ছন্ন সাউন্ড। তাহসানের কাছ থেকে কিছু টিপস নিতে হবে। কী বলো তাহসান?
‘আখের গোছার’ গানটা ভালো লেগেছে বেশি। ফোক আর ব্লুজের সংমিশ্রণ। মিনারের সর্বাঙ্গীণ সাফল্য কামনা করি।

স্বপ্নডানা—মিলন মাহমুদ
বর্তমানে বাংলাদেশের সংগীতাঙ্গনে যে কজন ভালো শিল্পী আছেন, মিলন মাহমুদ তাঁদের একজন, সেটা বলাই বাহুল্য। একাধারে ভালো কণ্ঠশিল্পী, সফল গীতিকবি এবং একজন সুরকার।
গানের কথা যথারীতি কাব্যিক ভঙ্গিতে উপস্থাপিত। সুচিন্তিত লেখা, বেশ উঁচুমানের কথা। সুর ও গায়কীতে মিলন মাহমুদ সত্যিই অত্যন্ত উঁচুমানের, সেটা বারবারই আমার লেখায় ফিরে আসছে। এর কারণ তাঁর সুর ও গায়কীতে এর যথার্থ প্রয়োগ।
সংগীতায়োজন যিনি করেছেন, তিনি অত্যন্ত নবীন একজন কম্পোজার আমাদের এই ইন্ডাস্ট্রিতে। বনি অত্যন্ত মেধাবী একজন মিউজিশিয়ান। আমার কিছু পর্যবেক্ষণ আছে, সেটা খোলাখুলি বলতে চাই। যেমন: প্রথম গানটা একটি ‘ইমন’ রাগের ছায়ায় সুর করা, কিন্তু কিছু অপ্রয়োজনীয় কর্ডের ব্যবহার গানটির মূল ধুন থেকে শ্রোতাকে সরিয়ে নিয়ে যায়। বনিকে এটা লক্ষ রাখতে হবে। মিক্স/মাস্টারিংয়ে জুয়েল মোরশেদ খুবই ভালো করেছেন। অত্যন্ত ভালো মানের সাউন্ড করেছেন জু, মাস্টারিংও বেশ ভালো। জু এমনিতেই অত্যন্ত ভালো একজন শব্দ প্রকৌশলী। গ্রেট জব জু। প্রচ্ছদ নিয়ে আমার মনে হয়েছে, রঙের ব্যাপারটা উল্টো হলে ভালো হতো আরও বেশি। শিল্পীকে কালোতে সাদা পটভূমিতে হয়তো আরও ভালো লাগত। মুন ও কর্নিয়া দুজন সহশিল্পী নিয়ে আরও ভাবা উচিত ছিল।

গড়ব বাংলাদেশ—শূন্য
‘শূন্য’ বর্তমানে বাংলাদেশের ব্যান্ড সংগীতের জগতে এক নতুন মাত্রা বলে আমি মনে করি এবং অত্যন্ত মেধাবী কিছু মিউজিশিয়ান রয়েছে এখানে; যা নিঃসন্দেহে আমাদের ব্যান্ড মিউজিকের জন্য সত্যিই আনন্দের। গানের কথা বেশ ভালো। অযথা কঠিন কঠিন শব্দ ব্যবহার করে দুর্বোধ্য করা নয়, বরং বেশ সহজ কথা যা বেশ ইতিবাচক মনে হয়। সুরও সহজভাবে সহজ ভঙ্গিতে করা। সহজে মনে রাখা যায়, গাওয়া যায়—এ রকমই সুরগুলো—যা সত্যিকার অর্থে বেশ কঠিন কাজ। শূন্য তা বেশ ভালোভাবেই করেছে। গাওয়াও আমার কাছে বেশ ভালো লেগেছে। বেশ মেলোডি আছে গায়কের গলায় বলতেই হবে। ভোকাল টোনটা বেশ মনে লাগার মতো। সুন্দর গায়কী। সাউন্ড এককথায় দারুণ। সংগীতায়োজন অত্যন্ত পরিমিত কিন্তু একটি ব্যান্ডের সাউন্ড যেমন হওয়া উচিত, তেমনটাই। সেটা সত্যিই প্রশংসনীয়। বিশেষ করে এনিটার ওয়ার্কগুলো বেশ ভালো লাগার মতো। ফুয়াদ ফিট শূন্য হাতে গানটা বেশ ভালো লেগেছে। লালন সাঁইয়ের গানটার অ্যারেঞ্জমেন্ট ভালো লেগেছে। তবে আরেকটু মাইল্ড হলে হয়তো ভালো হতো আরও বেশি। গিটার সলোটা wah-তে না বাজিয়ে প্লেইন গিটারে বাজলে হয়তো আরও মেলোডিয়াস লাগবে। শূন্যর সাফল্য কামনায়।

ভালোবাসি তোমায়—আরফিন রুমী
অ্যারেঞ্জমেন্ট ভালো। সুরে গায়। সর্বোপরি শুনতে শ্রুতিমধুর মনে হয়। ব্যক্তিগত অ্যালবামের প্রচ্ছদে সহশিল্পীদের উপস্থাপনা ভালো লাগেনি। শুভমিতা অত্যন্ত উঁচুমানের শিল্পী, তাঁকে বিশেষভাবে গুরুত্ব দেওয়া উচিত ছিল। আরফিন রুমির পুরো অ্যালবামটি শুনলে মনে হয়, হাবিব ওয়াহিদের মিউজিক সে অনেক ভালোবাসে।

সিম্পলি কণা—কণা
যেহেতু অ্যালবামের বেশির ভাগ গানই আমার করা, তাই এর মূল্যায়নটা শ্রোতাদের হাতেই ছেড়ে দিলাম। যথারীতি ফুয়াদ আল মুক্তাদির অনেক ভালো করেছে। তবে বিয়েবাড়ি শিরোনামের গানটি নিয়ে আরেকটু ভাবতে পারত। শ্রীলঙ্কান কম্পোজারের কাজও অনেক সুন্দর হয়েছে। তিনি অনেক ভালো কাজ করেন। বাংলাদেশে তাঁকে স্বাগতম। ইরাজের কম্পোজিশনে কণ্ঠশিল্পী কণার গায়কীর ভূমিকা খুব একটা আছে বলে মনে হয় না। সর্বোপরি অ্যালবামে সে অনেক ভালো করেছে। প্রচেষ্টা চমৎ কার। সাউন্ড পরিচ্ছন্ন।

অনিদ্রা—তৌসিফ
অনিদ্রা অ্যালবামটিতে তৌসিফের গায়কী ভালো। প্রথম গানের বাঁশির সুরটা বেসুরো মনে হলো। অ্যারেঞ্জমেন্ট এবং সাউন্ড মিক্সিং ভালো।

এফএনএফ—প্রত্যয় খান
প্রত্যয় খান একেবারে খুদে একজন সংগীত পরিচালক। এই খুদে সংগীত পরিচালকের প্রতি আমাদের সবারই রইল শুভেচ্ছা ও আশাবাদ। এই বয়সে সে যা করেছে, তার এই সাহসকে সাধুবাদ জানাই। অ্যালবামের দ্বিতীয় গান ‘সেই বিকেল’-এ ইমরান ও প্রমা বেশ ভালো গেয়েছে। তৃতীয় গান ‘প্রিয়তমা’ শুনলে মনে প্রত্যয়ের গায়কীর সঙ্গে ওর বড় ভাই হূদয়ের বেশ সাদৃশ্য পাওয়া যায়। প্রমিতির গাওয়া ‘রঙিন হাতে’ গানটিতে উচ্চারণের দিকে খেয়াল রাখা উচিত বলে মনে করছি। ‘শীতল মায়া’ গানটি অমিদ ও নওমী বেশ ভালো গেয়েছে। সবশেষে বয়স অনুযায়ী প্রত্যয় ভালো করার চেষ্টা করেছে।

ব্ল্যাক—ব্ল্যাক
অন্যান্য অ্যালবামের সঙ্গে ব্ল্যাকের অ্যালবামের সাউন্ডের একটা বিশেষ পার্থক্য রয়েছে। প্রথমে শুনে মনে হয়েছে মিক্স-মাস্টারিংয়ে আরেকটু যত্ন করা যেতে পারত। সর্বোপরি অ্যালবামটিতে টনির বাজানোটা অনেক চমৎ কার। আত্মকেন্দ্রিক গানটা ব্যক্তিগতভাবে আমার ভালো লেগেছে। নীলগিরি গানটি শুনলে ব্ল্যাকের নিয়মিত ধারা থেকে বের হওয়ার একটা প্রয়াস মনে হয়েছে। আমার কাছে কিন্তু বেশ ভালো লেগেছে।

সমর্পণ—ওয়ারফেইজ, হাবিব ও অর্থহীন




‘খাঁচার ভিতর অচিন পাখি’ গানটি ভিন্ন আঙ্গিকে করা হয়েছে। ওয়ারফেইজের এই প্রচেষ্টা ভালো লাগার মতো। মিজানকে সবাই এত দিন হার্ড রক গানের শিল্পী হিসেবেই চিনত। খাঁচার ভিতর অচিন পাখি গানটির মাধ্যমে এবার নতুন এক মিজানকে সবাই চিনতে পেরেছে। ইস্টার্ন মেলোডি গানও যে মিজান ভালো গায়, সেটার স্বাক্ষর সমর্পণ অ্যালবামে পাওয়া গেছে। হাবিবের কণ্ঠে ‘কেন পিরিতি বাড়াইলিরে বন্ধ’ু চমৎ কার কিন্তু পরিমিত সংগীতায়োজনের জন্য খুব ভালো লেগেছে। অর্থহীনের গাওয়া ‘মাটিরও পিঞ্জিরা’ গানটি ভিন্ন সংগীতায়োজনের জন্য একটু অন্য রকম লেগেছে।
জুহি চাওলা পারেননি কখনো সালমান খানের বিপরীতে অভিনয় করতে। ’৯৭-এ ইশক ছবিতে কাজ করতে গিয়ে আমির খানের সঙ্গে বাগিবতণ্ডায় জড়িয়ে পড়েন জুহি। ঐশ্বরিয়া রাই বচ্চনও শাহরুখ-সালমান-আমির—তিন খানের সঙ্গে বিভিন্ন সময়ে জড়িয়েছেন দ্বন্দ্বে। ক্যাটরিনা কাইফ, প্রিয়াঙ্কা চোপড়া, বিদ্যা বালান, দীপিকা পাড়ুকোন, সোনম কাপুর, কঙ্গনা রনৌত, অসিন, আনুশকা শর্মা—এ সময়ের কোনো নায়িকার ফিল্মোগ্রাফিতে একই সঙ্গে তিন খানের বিপরীতে কাজ করার সৌভাগ্য জোটেনি। অথচ কারিনা কাপুর? শুধু তিন খানই নয়, তাঁর ঝুলিতে আছে পাঁচ খানের বিপরীতে পাঁচটি ছবি। পাঁচ খানের সঙ্গে অভিনয় চালিয়ে যাওয়া চাট্টিখানি কথা নয়। কারিনা কাপুর বলেই পেরেছেন। এত দিন অবশ্য সালমান, সাইফ, শাহরুখ—কোনো খানের সঙ্গেই তাঁর ছবি বক্স অফিস আমলে নেয়নি। ফ্লপ হয়েছিল তাঁর কিউ কি, ম্যায় ঔর মিসেস খান্না, এলওসি কারগিল, তাশান, কুরবান, অশোকা ছবিগুলো। তবে সম্প্রতি কারিনার সৌভাগ্যের চাকা ঘুরে দাঁড়িয়েছে। সালমানের বিপরীতে কারিনার ছবি বডিগার্ড মাত্র ১৩ দিনে ১২৯ কোটি তিন লাখ রুপি আয় করে রেকর্ডের খাতায় নাম লিখিয়েছে। সফল হয়েছে সালমান-কারিনা জুটি। তবে কারিনার তুরুপের তাস বডিগার্ড নয়, আসছে দিওয়ালিতে মুক্তি পাচ্ছে শাহরুখ খানের বিপরীতে রা ডট ওয়ান। হিন্দি ছবির এখন পর্যন্ত সবচেয়ে ব্যয়বহুল ছবি থ্রি ইডিয়টস, দাবাং, বডিগার্ড-এর রেকর্ড চুরমার করে দেবে—এমন আশাবাদ শাহরুখ-ভক্তদের। কোনো কারণে এ ছবিটি ব্যর্থ হলেও চিন্তা নেই। জানুয়ারিতে আমির খানের সঙ্গে আবারও পর্দায় হাজির হচ্ছেন কারিনা; রীমা কাগতির ছবি ধোঁয়া নিয়ে। সাইফ আলী খান প্রোডাকশনের সবচেয়ে ব্যয়বহুল অ্যাকশন-থ্রিলার ছবি এজেন্ট বিনোদ এবং করন জোহর প্রোডাকশনের এক ম্যায় ঔর এক তু (ইমরান খান) তো আছেই। ১১ বছরের অভিনয় ক্যারিয়ারে এতটা সুসময়ের দেখা কারিনা পাননি কখনো। তবে সুখের পেছনে যেমন দুঃখ থাকে, কারিনার সাফল্য নিয়েও প্রশ্ন তুলেছেন অনেকে। থ্রি ইডিয়টস, গোলমাল-৩, বডিগার্ড—কারিনা এই তিন ছবির কল্যাণে শত কোটি রুপি ব্যবসা করা ছবির নায়িকা হিসেবে ইতিহাস গড়েছেন ঠিক, তবে প্রশ্ন উঠেছে এই তিন ছবির একটিও কি কারিনাকে ঘিরে কাহিনি আবর্তিত হয়েছে? থ্রি ইডিয়টস-এ আমির-রাজকুমার হিরানি জুটি, গোলমাল ছবিতে গোলমাল ব্র্যান্ড, সঙ্গে অজয়-তুষার, সর্বশেষ বডিগার্ড-এ সালমান খান ছবির সাফল্যের মূল হর্তাকর্তা। নিন্দুকদের দাবি, কারিনার চরিত্রে যেকোনো নায়িকা অভিনয় করলেই সফল হতেন। এ কথা শুনলে সদা অস্থির নায়িকা বরাবরের মতো তেলে-বেগুনে জ্বলবেন, এটাই তো স্বাভাবিক। কারিনার যুক্তি, ‘অন্য নায়িকারা যেখানে পাঁচ মিনিট ছবিতে অভিনয় করেই ব্লকবাস্টার ছবির নায়িকার কৃতিত্ব পান, আমি সেখানে ছবির একমাত্র নায়িকা হয়েও কেন পাব না? যত্তোসব ভণ্ডর দল।’ ‘ভণ্ডামি’ শব্দটা কারিনা ইদানীং প্রায়ই ব্যবহার করছেন। যেমন: সাইফ আলী খান তাঁর প্রযোজিত পরবর্তী ছবি ককটেল-এ আবারও দীপিকা পাড়ুকোনকে নায়িকা করেছেন। লাভ আজকাল, আরাকষাণ, ককটেল-এর পর রেস টু ছবিতেও কারিনাকে বাদ দিয়ে সাইফের বিপরীতে নেওয়া হয়েছে দীপিকাকে। ঘটনা কী? জানতে চাইলে পুনরায় তেল ও বেগুনে জ্বলে উঠে বলেন, ‘আমি যখন অক্ষয় কুমারের বিপরীতে আটটি ছবি করি, তখন তো কথা হয় না। সাইফ দীপিকার সঙ্গে কাজ করলে সবাই এমন হট্টগোল শুরু করে দেয় কেন! যত্তোসব ভণ্ডের দল!’ অক্ষয়ের বিপরীতে মিলন লুথারিয়ার ওয়ান্স আপন এ টাইম ইন মুম্বাই-২ এবং অর্জুন রামপালের বিপরীতে মধুর ভান্ডারকরের হিরোইন ছবিতেও কাজ করবেন কারিনা। যদিও কারিনা এখন পর্যন্ত হিরোইন সই করেননি। তবে প্রচারমাধ্যমের হিরোইন নিয়ে মাত্রাতিরিক্ত বাড়াবাড়ি দেখে ত্যক্তবিরক্ত তিনি। কারিনার দাবি, ‘ছবির লভ্যাংশ চাই, আট কোটি রুপি দাবি করেছি ইত্যাদি ভিত্তিহীন গুজব ছড়িয়ে ছবির বিক্রিবাট্টাই বাড়ছে। তবে এসব খবরের কোনোটিই সত্য নয়।’ ফেব্রুয়ারিতে বিয়ে করছেন—খবরটিও ‘ভুয়া’ বলে উড়িয়ে দিয়ে কারিনা বলেন, ২০১৩ সালের আগে বিয়ের কথা চিন্তা করারও সময় নেই।
পাঁচ খানের মধ্যে কার বিপরীতে কাজ করে সবচেয়ে ভালো লেগেছে? এ প্রশ্নের উত্তর দেওয়া কঠিন। তা-ও কারিনা তাঁর স্টাইলে উত্তর দিলেন, ‘এ কথা সবাই জানেন, শাহরুখ বরাবরই আমার হিরো। তবে আমির খানের সঙ্গে কাজ না করলে জীবনে আফসোস থেকে যেত। সাইফ এঁদের মধ্যে সবচেয়ে সুদর্শন, আমার জীবনের হিরো। সালমানকে বলিউডের “গড” মানতেও দ্বিধা করি না। তাঁর জনপ্রিয়তার সিকিভাগও আমার নেই—স্বীকার করতেও সংকোচ করি না। আর এ সময়ের নায়কদের মধ্যে ইমরান আমার বিপরীতে সবচেয়ে বেশি মানিয়ে গেছে। রণবীরের বিপরীতে তো কখনো কাজ করতে পারব না, তবে ইমরান সেই আফসোস মিটিয়ে দিয়েছে।’
রুম্মান রশীদ খান
[বলিউড হাঙ্গামা, আইএমডিবি, ফিল্মফেয়ার, সিনেব্লিৎ স, স্ক্রিন, টাইমস অব ইন্ডিয়া ডট কম, গ্ল্যামশ্যাম, রেডিফ অবলম্বনে]



‘দীর্ঘ কয়েক মাস নাপিতের কাছ যাইনি। স্বেচ্ছানির্বাসনে ছিলাম। ধ্যানে থাকতে হয়েছে। কাজটা ছিল সাধনা। আর এমন একটি ছবি যখন জাতীয় চলচ্চিত্র পুরস্কারে সেরা ছবি হিসেবে পুরস্কার পায়, তখন আমি কেন, এ ছবির সব শিল্পী-কুশলীই ভীষণ খুশি।’
বলছিলেন মনের মানুষ ছবির লালন চরিত্রের অভিনেতা প্রসেনজিৎ । নিজে পুরস্কারের আশা করেছিলেন কি না?
মুঠোফোনের অপর প্রান্ত থেকে হাসির শব্দ শোনা যায়। প্রসেনজিৎ এখন আছেন ওপার বাংলায়। গত সপ্তাহেই মনের মানুষকে সেরা ছবির পুরস্কার হিসেবে ভারতের রাষ্ট্রপতি প্রতিভা পাতিল পুরস্কার তুলে দেন। এর পরই গত রোববার মুঠোফোনে যোগাযোগ করা হয় মনের মানুষ ছবির অভিনেতা প্রসেনজিতের সঙ্গে।
‘গৌতম ঘোষ খুবই মজার মানুষ। তার ওপর দুই বাংলার শিল্পী ও কলাকুশলী মিলে যে টিম গড়ে তুলেছিলেন গৌতম, তাতে আমার কাছে মনে হয়েছিল, আমি একটা পরিবারের সঙ্গে আছি, যে পরিবারের মানুষগুলো একটি ভালো কাজের জন্য দিন-রাত পরিশ্রম করেছে। তারই ফল হিসেবে মিলেছে এমন একটা সম্মান।’
প্রসেনজিৎ নিজের পুরস্কারের আশা করেছিলেন কি না—এমন প্রশ্নটি দ্বিতীয়বার করলাম বলে আর হাসলেন না। ‘প্রত্যেক মানুষই তার কাজের একটা মূল্যায়ন চায়। আমি হয়তো সে রকম কিছু একটা প্রত্যাশা করেছিলাম। ছবিটি মুক্তির পর আমি তা পেয়েছিও। যেমন: অনেকেই আমাকে দেখে নমস্কার জানিয়ে বলেছে, “বাবা, লালনের দর্শন পাইনি, তবে তোমার মাধ্যমে সেই আশাটুকু পূরণ হয়েছে।” এই যে সাধারণ মানুষের এমন ভালোবাসা, এই মূল্যায়নও কিন্তু অনেক বড়। আর পুরস্কার তো অনেক সময় মেলে, আবার মেলে না। সেটা নিয়ে আসলে আগেভাগে বলা যায় না যে এই কাজটার জন্য পুরস্কার পাব বা পাব না।’
মনের মানুষ ছবিতে কাজ করার জন্য প্রসেনজিৎ অনেক দিনই বাণিজ্যিক ছবিতে কাজ করতে পারেননি। অনেকেই মনে করেছিলেন, বিরতির কারণে প্রসেনজিৎ তাঁর অনেক কাজই হারাবেন। কিন্তু জনপ্রিয়তা যাঁর হিমালয়ের মতো, তাঁকে কি আর দূরে সরিয়ে রাখা যায়।
প্রসেনজিৎ আবারও ব্যস্ত সময় কাটাচ্ছেন বাণিজ্যিক ছবি নিয়ে। একেকটি ছবির বাজেট কয়েক কোটি টাকা।
মনের মানুষ-এর মতো একটি নান্দনিক ছবিতে কাজ করার পর বাণিজ্যিক ছবিতে ফিরে আসতে কোনো সমস্যা মনে হয়নি?
প্রসেনজিৎ বললেন, ‘ছবি তো ছবিই। আমি অভিনয়শিল্পী। সেটা বাণিজ্যিক হোক আর নান্দনিক ছবি হোক। পরিচালক বলেন, চরিত্র বলেন—পছন্দ করে কাজ করি। কোনো জাত নেই, পাত নেই।’
কলকাতা চলচ্চিত্রে প্রায় তিন দশক থেকেই প্রসেনজিৎ অভিনয় করছেন। অনেক নতুন শিল্পী আসছেন, আবার হারিয়ে যাচ্ছেন। এ ছাড়া কেউ কেউ কাজ করছেন এখনো। প্রসেনজিৎ দীর্ঘ সময় নিজেকে কীভাবে ধরে রাখলেন?
‘সবই মানুষের ভালোবাসা। আমাকে যাঁরা ভালোবাসেন, তাঁরাই আমাকে অভিনয়ে ধরে রেখেছেন। এই ভালোবাসাটা পাওয়া খুবই কঠিন। তবে আমাদের এখানে এখন অনেক নতুন শিল্পী আসছে। ওরা ভালো করছে। ওদের মেধা আছে। ওদেরও এখন অনেক ভক্ত হয়েছে। আমাদের চলচ্চিত্রশিল্পটাও জমজমাট হয়ে উঠেছে। বড় ছবি হচ্ছে অনেক। ভালো লাগে, আমাদের বদলে যাওয়া শিল্পটার দিকে তাকালে।’
প্রসেনজিতের ভালো লাগারই কথা। ১২ বছর আগে প্রসেনজিৎ যখন ঢাকার ছবিতে অভিনয় করতে এসেছিলেন, তখন কলকাতায় এক লাখ রুপি নিতেন। ঢাকায় এসে নিয়েছেন দুই থেকে তিন লাখ রুপি। আজ কলকাতায় তিনি পারিশ্রমিক নেন ৩০ লাখ রুপি। ঢাকায় এখন আর কাজ করেন না। তবে ঢাকার শিল্পীদের প্রশংসা করতে ভোলেননি। রাইসুল ইসলাম আসাদ, চম্পা, রোকেয়া প্রাচী, চঞ্চল চৌধুরী—সবারই ঢের প্রশংসা করলেন। প্রশংসা করতে ভোলেননি দিতির। বাংলাদেশে প্রিয় শত্রু নামের একটি ছবিতে তিনি দিতির সঙ্গে কাজ করেছিলেন। বলেছেন, সময়-সুযোগ মিললে আবার ঢাকার ছবিতে কাজ করবেন।
 সাগর মৈত্রী (সাক্ষাৎ কারটি টেলিফোনে নেওয়া)




১১ সেপ্টেম্বর ২০০১। এই তারিখ কেবল যুক্তরাষ্ট্রের কাছেই অপয়া নয়, ম্যারিয়ন কোটিলার্ডের কাছেও তা আতঙ্কমিশ্রিত একটি ক্যালেন্ডারের পাতা! না, বিধ্বস্ত টুইন টাওয়ারের ক্ষতিগ্রস্ত কিংবা স্বজন-হারানোদের দলে নাম ছিল না এই ফরাসি অভিনয়শিল্পীর। তবে? কারণ জানার আগে জেনে নিন সেই সময়, অর্থাৎ ২০০১ সালে ম্যারিয়ন হলিউডের মাটিতে পা রাখেননি। তবে ফরাসি ছবির দুনিয়ায় তত দিনে বেশ ভালো নামডাক ছড়িয়েছে তাঁর। ট্যাক্সি ছবির দ্বিতীয় কিস্তিতেও কাজ করেছেন, জুটেছে সেরা প্রতিশ্রুতিশীল অভিনয়শিল্পী হিসেবে সিজার অ্যাওয়ার্ড মনোনয়ন। জেনে রাখা ভালো, এই অ্যাওয়ার্ডকে ফ্রান্সের অস্কারও বলা হয়ে থাকে।
তো, তাঁর ক্যারিয়ারের ওই উঠতি সময়ে ধসে পড়ল যুক্তরাষ্ট্রের যমজ দুটি দালান। আর তা নিয়েই বেফাঁস মন্তব্য করে বসলেন ম্যারিয়ন। মন্তব্য করেই টের পেলেন, সাক্ষাৎ বোলতার চাকে ঢিল ছুড়েছেন তিনি! চটে গেল যুক্তরাষ্ট্রবাসী। বলল, ফ্রান্স একটা আনাড়ি মেয়েকে নিয়ে এসেছে তাদের ছবির দুনিয়ায়। নিপাত যাক ম্যারিয়ন কোটিলার্ড!
তবে এবারের ১১ সেপ্টেম্বর হয়তো ম্যারিয়নের কাছে পুরোনো তিক্ত অভিজ্ঞতার ওপরে ভালো প্রলেপ হয়ে এসেছে। কারণ, ওই দিনই মুক্তি পেয়েছে তাঁর সাম্প্রতিক ছবি কনটেইজান এবং পয়লা সপ্তাহেই বাজারমাত করেছে ছবিটি। উঠে গেছে হলিউডের টপচার্টের শীর্ষে। এতে ড. লিওনোরা ওরানটেস নামের এক বিশেষজ্ঞ চিকিৎ সক হিসেবে আবির্ভূত হয়েছেন ম্যারিয়ন। ছবিতে তাঁর সঙ্গে অভিনয় করেছেন ম্যাট ডেমন, কেট উইন্সলেট ও জুড ল-এর মতো তারকারা। ম্যারিয়নের জন্য এই ৯/১১ একটু অন্য রকম হয়ে আসার পেছনে আরও বড় একটি কারণ আছে। আর তা হলো, এত তারকার ভিড়েও সমালোচকদের তারিফ ম্যারিয়নের পাতেই বেশি পড়ছে।
৩০ সেপ্টেম্বর ম্যারিয়নের জন্মদিন। জন্মেছিলেন ১৯৭৫ সালে, আপাদমস্তক এক শিল্পী পরিবারে। বাবার লেখা নাটক দিয়েই মঞ্চে পদচারণ শুরু। এরপর ১৬ বছর বয়সে জন্মস্থান ফ্রান্সের প্যারিসে গিয়ে শুরু নিজেকে তৈরি করার পালা। আর ১৯৯৮ সালে লুক বেসনের অ্যাকশন-কমেডি ট্যাক্সি দিয়ে সবার নজরবন্দী। ২০০১ সালে বেফাঁস মন্তব্য করে যাদের চোখে আনাড়ি হিসেবে চিহ্নিত হয়েছিলেন, সেই যুক্তরাষ্ট্রবাসীর কাছেই ম্যারিয়ন আবির্ভূত হলেন অন্যরূপে, ২০০৩ সালে। টিম বার্টনের বিগ বাজেটের ছবি বিগ ফিশ-এর মধ্য দিয়ে। পরের বছর আ ভেরি লং এনগেজমেন্ট ছবিতে অভিনয় করে দ্রুতই হলিউডে নিজের শিকড় মেলে দিতে শুরু করলেন ম্যারিয়ন। দেশের সর্বোচ্চ সম্মাননা সিজার অ্যাওয়ার্ডটিও বগলদাবা করলেন সঙ্গে সঙ্গে। এর পরের গল্প এগিয়ে চলল বেশ মসৃণভাবেই। ২০০৬ সালে মুক্তি পেল তাঁর আ গুড ইয়ার। তবে পরের বছর, অর্থাৎ ২০০৭ সালটা ছিল আক্ষরিক অর্থে ‘আ গুড ইয়ার’। ওই বছরই লা ভিয়ে এন রোজ ছবিতে দুর্দান্ত অভিনয় করে ম্যারিয়ন জিতে নিলেন একাডেমি অ্যাওয়ার্ড।
২০০৯ সালে পাবলিক এনিমিস থেকে শুরু করে নাইন কিংবা ইনসেপশন-এর মতো ছবিতে অভিনয় করেছেন ম্যারিয়ন। এরই ধারাবাহিকতায় কনটেইজান। অ্যাকশন বা অ্যাডভেঞ্চার এবং থ্রিলার-ঘরানার এই ছবির গল্পে দেখা যাবে, বিমানবাহিত প্রাণঘাতী এক ভাইরাস ছড়িয়ে পড়েছে। যার কবলে পড়ে মুহূর্তেই মৃত্যুর মুখোমুখি হচ্ছে অসংখ্য মানুষ। দুনিয়ার সব চিকিৎ সক তাই একসঙ্গে কাজ করছেন, ভাবছেন কী করা যায়। কীই-বা হতে পারে এর প্রতিকার। এর মাঝে সাধারণ মানুষও নেমে পড়ে জীবন রক্ষার লড়াইয়ে। নতুন ছবির ব্যাপারে ম্যারিয়ন বললেন, ‘এত বড় তারকাদের সঙ্গে কাজ করার অভিজ্ঞতা, বিশেষ করে স্টিভেন সোডেরবার্গের মতো পরিচালকের সঙ্গে কাজ করতে পারা বড় সৌভাগ্যের ব্যাপার।’
 মাহফুজ রহমান
সূত্র: ইয়াহু মুভিজ

তাঁর নামটা কে রেখেছিলেন? ওই মানুষটাকে একটা স্যালুট দিতেই হচ্ছে। গীত সাগর—নামের মধ্যেই আছে যাঁর সুর আর সংগীতের প্রতি সাগরের মতো গভীর ভালোবাসার টান। সেই গীত সাগরই শেষ পর্যন্ত জিতে নিলেন এক্স ফ্যাক্টর ইন্ডিয়ার প্রথম মৌসুম। জাজ গুরু শ্রেয়া ঘোষালের গ্রুপের গীত সাগর ফাইনালে হারিয়ে দিয়েছেন সনু নিগমের গ্রুপের সীমা ঝা আর সঞ্জয় লীলা বানশালী গ্রুপের সাজদা সিস্টার্সদের। ২৭ বছর বয়সী গীত একসময় রেডিও জকি জিতেছেন আসলে জনতার ভোটে। সবচেয়ে বেশি খুদেবার্তা দিয়ে তাঁকে এগিয়ে দিয়েছে ভারতের জনগণই।
এই জয়ের ফলে গীত সাগরের প্রাপ্তির ঝুলিটাও অনেক ভারী হয়ে গেছে। ৫০ লাখ রুপি পেয়েছেন তিনি; পেয়েছেন টাটা মানজা কার, সনির সঙ্গে লোভনীয় একটা চুক্তি এবং ভারতের জনপ্রিয় নির্মাতা করন জোহরের পরবর্তী সিনেমায় প্লেব্যাক করার সুযোগ। সবচেয়ে বড় প্রাপ্তি শেষটাই। কারণ, বলিউডের বিশাল পৃথিবীতে জায়গা করে নিতে চলেছেন গোয়ালিয়রের এই তরুণ।
মজার ব্যাপার হলো, গীত সাগরের কিন্তু সংগীতশিল্পী হিসেবে ক্যারিয়ার শুরুর কোনো পরিকল্পনা ছিল না। আরও মজার ব্যাপার, গানের ওপর প্রাতিষ্ঠানিক কোনো শিক্ষাই নেই তাঁর। ছিল না সংগীতের মৌলিক বিষয়গুলো সম্পর্কে ধারণাও। সেই তিনিই লাখো প্রতিযোগীকে পেছনে ফেলে জিতে নিলেন বিশ্বের অন্যতম বড় আর জনপ্রিয় সংগীতবিষয়ক রিয়েলিটি শো।
ভারতের একটি পত্রিকায় দেওয়া সাক্ষাৎ কারে গীত সাগর বলছিলেন সেই অভিজ্ঞতার কথা, ‘গানের ওপর আমার কোনো প্রাতিষ্ঠানিক শিক্ষা নেই। আমি আড়াই বছর আরজে হিসেবে কাজ করে পরে সেটি ছেড়ে দিয়েছি গানে ক্যারিয়ার গড়ব বলে। আমার পড়াশোনার বিষয় ছিল গান; কিন্তু গলার সমস্যার কারণে গানের ওপর কোনো প্রশিক্ষণ নেওয়া হয়নি। অবশ্য এ অনুষ্ঠানে আসার পর আমি আমার গানের গলা নিয়ে প্রচুর খেটেছি। এক্স ফ্যাক্টরে নির্বাচিত হওয়ার মাত্র কয়েক মাস আগে গানের বেসিকগুলো আমি শিখেছি। এখন আমি গানের ওপর প্রশিক্ষণ নিতে চাই। আমার খুব ইচ্ছা সনু নিগমের কাছ থেকে গান শিখব। কিন্তু তিনি যে ব্যস্ত, তাতে মনে হয় না তা সম্ভব হবে।’
এর আগে ইন্ডিয়ান আইডলেও অংশ নিয়েছিলেন তিনি। সেরা ১৩০-এ জায়গাও করে নিয়েছিলেন। কিন্তু সেবার শিকে ছিঁড়েনি। এবার কিন্তু বিজয়ী হিসেবেই ঘোষিত হলো তাঁর নাম। দুরু দুরু বুকে ফল ঘোষণার সেই মুহূর্তের জন্য অপেক্ষা করার অনুভূতি সম্পর্কে গীত বলছিলেন, ‘আমার কল্পনাও যেন সীমা ছাড়িয়ে গিয়েছিল। আমি কোনো ভাষাই খুঁজে পাচ্ছিলাম না যখন আমার নাম ঘোষণা করা হলো। পুরো ব্যাপারটা ধাতস্থ হতে কিছুটা সময় লেগেছে। এখানে অনেক শিল্পীই আছেন, যাঁরা আমার চেয়ে ভালো। গানের ওপর তাঁদের বেশ ভালো প্রশিক্ষণও আছে। অবশ্য আমি সব সময় ভেবে এসেছি, এ অনুষ্ঠানে এমন একজনকে খোঁজা হচ্ছে, যাঁর মধ্যে সেই “এক্স ফ্যাক্টর”টা আছে। ভাগ্যও আমার পক্ষে গেছে।’
পাল্টে গেছে তাঁর জীবনও। সাধারণ মানুষ থেকে কয়েক মাসের মধ্যেই তিনি এখন ভারতের জনপ্রিয় তারকাদের একজন। সামনে যাঁর উজ্জ্বল ভবিষ্যৎ । অবশ্য গীত জানালেন, ভবিষ্যৎ নিয়ে এখনো সেভাবে বিস্তারিত কোনো পরিকল্পনা তিনি করেননি। এখনো ভেবে উঠতে পারেননি ৫০ লাখ রুপি দিয়েই বা করবেন কী! ‘টাকা দিয়ে কী করব, এখনো ঠিক করিনি। আমার বাবা-মাকেই দিয়ে দেব। আর ভবিষ্যৎ পরিকল্পনাও সেভাবে করা হয়নি। তবে আমি গান গেয়ে যেতে চাই। প্লেব্যাক অবশ্য আমার খুব বেশি পছন্দ নয়। তবে যদি সবকিছু মিলে যায়, আমি চেষ্টা করে দেখব অবশ্যই। আমি আসলে ভালো গায়ক হয়ে উঠতে চাই। পুরো বিশ্বময় ঘুরে শো করতে চাই। দর্শকের সঙ্গে মুখোমুখি হয়ে গান করাই আমার কাছে বেশি ভালো লাগে।’ বলছিলেন গীত।
তাঁর এই ইচ্ছা পূরণ হতে বেশি দিন লাগবে না। শিগগির বিশ্ব সফরে বেরিয়ে পড়বেন গীত। ভারত তো জয় করা হলোই, এখন হয়তো জয় করতে চান পুরো বিশ্বকেই!
 রাজীব হাসান
টাইমস অব ইন্ডিয়া অবলম্বনে



১. কনটেইজান ২. দ্য হেল্প ৩. ওয়ারিয়র ৪. দ্য ডেট ৫. কলম্বিয়ানা ৬. রাইজ অব দ্য প্ল্যানেট অব দ্য এপস ৭. শার্ক নাইট থ্রিডি ৮. অ্যাপোলো ১৮ ৯. আওয়ার ইডিয়ট ব্রাদার ১০. স্পাই কিডস: অল দ্য টাইম ইন দ্য ওয়ার্ল্ড ১১. ক্রেজি, স্টুপিড, লাভ

বলিউড টপচার্ট

১. বডিগার্ড: সালমান খান, কারিনা কাপুর। ২. দ্যাট গার্ল ইন ইয়েলো বুটস: নাসিরুদ্দিন শাহ। ৩. বোল: আতিফ আসলাম, ইমান আলী। ৪. আরাকষাণ: অমিতাভ বচ্চন, সাইফ আলী খান, মনোজ বাজপেয়ী। ৫. নট এ লাভ স্টোরি: মাহিগিল সূত্র: ইয়াহু মুভিজ ও টপ টেন বলিউড মুভিজ 
পরপর তিনবার জাতীয় চলচ্চিত্র পুরস্কার পেলেন পপি। যে তিনটি ছবিতে অভিনয় করে শ্রেষ্ঠ অভিনেত্রীর পুরস্কার পেলেন, সে ছবিগুলোর তিনটি চরিত্র নিয়ে তিনি কথা বললেন ‘আনন্দ’র সঙ্গে



পপি কি ভাবতে পেরেছিলেন পরপর তিনবার শ্রেষ্ঠ অভিনেত্রী হিসেবে জাতীয় চলচ্চিত্র পুরস্কার পাবেন? যে তিনটি চরিত্রে অভিনয় করেছেন, তার প্রতিটিই বৈচিত্র্যময় এবং একটির চেয়ে অন্যটি আলাদা। সে চরিত্রগুলো সম্পর্কেই জানতে চাইলাম তাঁর কাছে।
টোকাই
কালাম কায়সার নির্মাণ করলেন কারাগার ছবিটি। শিল্পী পপি ও ফেরদৌস। পপি এখানে টোকাই হয়ে কাজ করলেন। ‘বলতে পারেন, আমি এই ছবিতে টোকাইদের প্রতিনিধিত্ব করেছি। এখন শুধু ঢাকা নয়, দেশের বিভাগীয় শহরগুলোতে এই টোকাইদের দেখা যায়। তাদের জীবন যে কী কষ্টের, তা আমি এই ছবিতে অভিনয়ের মধ্য দিয়ে ফুটিয়ে তোলার চেষ্টা করেছি।’ বলছিলেন পপি।
টোকাইদের সম্পর্কে পপির কোনো ধারণা ছিল না। পরিচালক যখন তাঁকে গল্পটির কথা শোনালেন, তখন তিনি শুটিং শেষ করে ঢাকার সোনারগাঁও মোড় হয়ে ফার্মগেট পর্যন্ত গাড়ি চালিয়ে যেতেন। রাস্তার ধারে গাড়ি থামিয়ে দেখেছেন টোকাইদের জীবনযাত্রা। মশার কামড় খেয়ে তারা ঘুমায়। ঝড়-বৃষ্টি গলে টোকাইরা কাকভেজা হয়ে নিরাপদ আশ্রয়ের জন্য ছোটাছুটি করে।
‘ছবিতে অভিনয় করতে গিয়ে আমার এই দেখার অভিজ্ঞতা বেশ কাজে লাগে। অভিনয় করলাম। ছবিটি মুক্তি পেল। অনেকেই বলল ছবিটিতে আমি অসাধারণ অভিনয় করেছি। শুনে ভালো লাগল। এই ছবি যে আমাকে জাতীয় চলচ্চিত্র পুরস্কার এনে দেবে, সেটি কোনো দিনই ভাবিনি।’ বললেন পপি।
কারাগার ছবিটি ব্যবসায়িকভাবে সাফল্য পায়নি। ছবিতে পপির টোকাই চরিত্রে অভিনয়ের ব্যাপারটি পপির অন্য নির্মাতারা ভালোভাবে মেনে নিতে পারেননি। কিন্তু একটা সময় এই চরিত্রটিই পপিকে জাতীয় চলচ্চিত্র পুরস্কারের সম্মান এনে দেয়। মুক্তির প্রায় তিন বছর পর পুরস্কার ঘোষিত হলে পপি এই আনন্দের সংবাদটি জানতে পারেন।

রোদেলার অভিশপ্ত জীবন
মেঘের কোলে রোদ ছবিটি নির্মাণ করেন নার্গিস আক্তার। এ ছবিতে ‘রোদেলা’ চরিত্রে অভিনয় করেন পপি। ছবির গল্প শুনেই তিনি ছবিটি করার ব্যাপারে আগ্রহ দেখান। পারিশ্রমিকও অনেক কম নেন পরিচালকের কাছ থেকে।
রোদেলার বাবা ও মা এইচআইভি পজিটিভ। রোদেলার বিয়ে হয়। বিয়ের পরে যখন রোদেলার স্বামী, শ্বশুর ও শাশুড়ি জানতে পারেন বিষয়টি, তখনই রোদেলার জীবন হয়ে ওঠে দুর্বিষহ। রোদেলাকে যেতে হয় আদালতের কাঠগড়ায়। সমাজ তাকে ভালোভাবে মেনে নিতে পারে না। রোদেলা কোথায় যাবে, সে তা জানে না।
‘এইচআইভি পজিটিভ কোনো রোগীকে আগে দেখিনি। ফলে তাদের সন্তানদের কী অবস্থা হতে পারে, সেই ধারণাও আমার ছিল না। পরিচালক নার্গিস আক্তার আমাকে গল্পের মতো করে কিছু ঘটনা বললেন। আমাকে বললেন, “তুমি এই মুহূর্তে নিজেকে মনে করবে যে তোমার মা-বাবা এইডসে আক্রান্ত। তোমার বিয়ে হয়েছে। সেই পরিবার বিষয়টি জেনে তোমাকে বাড়ি থেকে বের করে দিচ্ছে। তুমি অসহায় একটি মেয়ে।” পরিচালকের কথা শুনে কাজটা শুরু করলাম। ছবির শুটিং করছি আর এ সম্পর্কে ধারণা আরও বেশি করে পেতে লাগলাম। ছবির শুটিং করতে মালয়েশিয়ায় গেলাম রিয়াজ, টনি ডায়েস ও আমি। সে এক ভীষণ মজার স্মৃতি। পেট্রোনাস টুইন টাওয়ারের সামনে শুটিং হবে, কিন্তু প্রথমে বলা হলো অনুমতি নেই। পরিচালক নাছোড়বান্দা। সকাল থেকে বসে আছি। বিকেলে ঠিকই অনুমতি নিয়ে এলেন পরিচালক। প্রায় সাত দিন সেখানে ছিলাম। ছবিটির কাজ শেষ করে দেখার পর আমার নিজের চোখেই পানি চলে এল। একজন রোদেলার জীবন যে কতটা অভিশপ্ত হতে পারে, সেটা মনে হতেই এখনো আমার গা শিউরে ওঠে।’ বললেন পপি।
আর এই রোদেলাদের একজন প্রতিনিধি হওয়ার সুবাদেই পপি অর্জন করলেন দ্বিতীয়-বারের মতো জাতীয় চলচ্চিত্র পুরস্কারের সম্মান।

একজন ধাঙড়
‘ধাঙড়দের (সুইপার) সঙ্গে আমার আসলে কখনো দেখা হয়েছিল বলে মনে পড়ে না। একদিন হঠাৎ করেই পরিচালক ওহিদুজ্জামান ডায়মন্ড এলেন একটি ছবির গল্প শোনাতে। ছবির নাম গঙ্গাযাত্রা। খুব সুন্দর গল্প। কিন্তু যখনই শুনলাম শূকরের পাল নিয়ে একাধিক দিন শুটিং করতে হবে, তখন মনে হলো অসম্ভব।’ বলছিলেন পপি।
এই অসম্ভবকেই সম্ভব করেছেন পপি। বোরকা পরে চলে গেলেন পুরান ঢাকার ধাঙড়পট্টিতে। সকালে গিয়ে বিকেল পর্যন্ত তাদের জীবনযাপন দেখলেন। তারপর বাসায় এসে আয়নার সামনে দাঁড়িয়ে ধাঙড়দের মতো করে সংলাপ বলার চেষ্টা করলেন। যেখানে পারতেন না, সেখানেই আবার পরিচালককে ফোন করে সহযোগিতা নিতেন। এমনি করে প্রস্তুতি নিয়ে শুটিং করতে গেলেন তিনি। প্রচণ্ড গরম তখন। সকাল থেকে শূকরের পাল নিয়ে সন্ধ্যা পর্যন্ত শুটিং করেন। শুটিং শেষ হলে কান্না আসত। তাঁর নিজের কাছ থেকেই যে দুর্গন্ধ পেতেন, তা ছিল তাঁর কাছে অসহনীয়। কখনো কখনো এমন মনে করেছেন, শুটিং স্পট থেকে ঢাকায় চলে আসবেন।
‘সারা দিন শুটিং শেষ করে বাথরুমে ঢুকে থাকতাম দুই ঘণ্টা। সাবান-শ্যাম্পু মাখতাম আর পানি ঢালতাম শরীরে। ছবিতে আমার চরিত্রের নাম সুধামণি। সুধামণি সম্পর্কে ধারণা দেওয়া হয়েছিল আগে থেকেই। তো এই মেকআপ একবার নিয়ে আবার তোলা এবং পরদিন আবার নেওয়া, উফ্, কী যে যন্ত্রণার ছিল, তা বলে শেষ করা যাবে না। ছবিতে ফেরদৌস আর আমি দুজন কাজ করছি। আমাদের সঙ্গী ছিল শূকরছানা। পরিচালক ক্যামেরা যখন চালাতে বলতেন, তখন দেখা যেত ফেরদৌস আর আমি সংলাপ বলছি, কিন্তু শূকরের পাল তখন সরে গেল ক্যামেরার সামনে থেকে। ক্যামেরাম্যান বললেন, সবই ঠিক ছিল, শূকরগুলো নেই। মানুষ তো কথা শোনে, কিন্তু শূকরকে কীভাবে বোঝাই। তখন দুটি শূকরছানাকে কাছে টেনে নিতে হলো। দেখা গেল অন্য শূকরগুলোও কাছাকাছি থাকছে।’ বললেন তিনি।
কষ্টে কেষ্ট মেলে। পপি একটি রেকর্ড তৈরি করলেন। এই ছবির মাধ্যমেই পেলেন তৃতীয়বারের মতো জাতীয় চলচ্চিত্র পুরস্কার।
পপির অভিনয়জীবনের ১৪ বছর পূর্ণ হতে চলেছে। বললেন, ‘অভিনয়জীবনের সবচেয়ে বড় প্রাপ্তি তিনবার সেরা অভিনেত্রীর পুরস্কার লাভ করা। তবে কিছুটা কষ্টবোধও আছে। আমি আরও ভালো কাজ করতে চাই। এখানে মেধার সংকট যেমন আছে, তেমনি নেই কারিগরি সুবিধাও। আমরা আমাদের শিল্পের উন্নয়ন চাই। এ জন্য সরকারের পৃষ্ঠপোষকতা খুবই জরুরি।’ বললেন পপি।
রাষ্ট্র যাঁকে তিনবার সম্মানিত করেছে, সেই রাষ্ট্রের কাছে পপি এতটুকু চাইতেই পারেন।
টিভি চ্যানেলগুলোর ঈদের অনুষ্ঠানমালায় এখন বেশ জনপ্রিয় স্টুডিও থেকে সরাসরি প্রচার করা গানের অনুষ্ঠানগুলো। অনেক টিভি চ্যানেলেই এ ধরনের গানের অনুষ্ঠান প্রচারিত হয়েছে। সেসব থেকে আমরা বেছে নিয়েছি ছয়টি চ্যানেল—একুশে টিভি, দেশ টিভি, আরটিভি, বাংলাভিশন, বৈশাখী ও মাছরাঙা। ঈদের অনুষ্ঠান পাঁচ থেকে সাত দিন। স্টুডিও থেকে সব মিলিয়ে সরাসরি গান প্রচার করা হয়েছে প্রায় ১১০ ঘণ্টা। গান গেয়েছেন ৪১ জন শিল্পী। শিল্পীদের নামেই অনুষ্ঠানের শিরোনাম করেছে দেশ টিভি। যেমন— সামিনা চৌধুরীর গান, জেমসের গান...। একুশে টিভির অনুষ্ঠান ঈদ স্পেশাল ফোনোলাইভ স্টুডিও কনসার্ট, আরটিভির রানী লাইভ স্টুডিও কনসার্ট, বাংলাভিশনের নূরজাহান মিউজিক নাইট, বৈশাখীর সময় কাটুক গানে গানে এবং মাছরাঙার রাঙা রাত।
অনুষ্ঠান শুরু হয়েছে বাংলাভিশনে রাত ১১টা ২৫ মিনিটে, পৌনে ১২টায় দেশ টিভি ও বৈশাখী টিভি, ১২টায় আরটিভি ও মাছরাঙা এবং ১২টা ৪০ মিনিটে একুশে টিভিতে।
একসঙ্গে একই সময়ে এতগুলো চ্যানেলে একই ধরনের অনুষ্ঠান কারও পক্ষে দেখা সম্ভব? আর যে শিল্পীরা গান করছেন, তাঁরা তো সবাই পছন্দের। কোনটা বাদ দেব! তাই বাধ্য হয়েই রিমোট হাতে ছুটতে হয়েছে এক চ্যানেল থেকে অন্য চ্যানেলে।
সব কটি টিভি চ্যানেলেই ঈদের প্রথম দুদিন ছিল শুধু জ্যেষ্ঠ শিল্পীদের গান। এফএম প্রজন্মের কোনো শিল্পীকেই দেখা যায়নি। কারণটা কী? একটু খোঁজ নিয়ে জানা গেল, কয়েকজন শিল্পী ওই কয়টা দিন ঈদ উপলক্ষে দেশের বাইরে কনসার্ট করেছেন। চিত্রটা পাল্টে গেল ঈদের তৃতীয় দিন থেকে। শুরু হলো নতুন আর পুরোনোর একসঙ্গে পথচলা।
স্টুডিও থেকে সরাসরি গানের অনুষ্ঠানের প্রচার শুরু হয়েছে চাঁদ রাত থেকেই। বৈশাখী টিভির ওই অনুষ্ঠানটি ছিল কাওয়ালি গানের। শিল্পী শাহ মো. সমীর কাওয়াল ও তাঁর দল। অনুষ্ঠানটি উপস্থাপনা করেছিলেন ফাতেমা-তুজ-জোহরা। উপস্থাপনার পাশাপাশি সমীর কাওয়ালের সঙ্গে মাঝেমধ্যেই কণ্ঠ মিলিয়েছিলেন তিনি।
ঈদের দিনের প্রথম অনুষ্ঠানটি ছিল বাংলাভিশনে—নূরজাহান মিউজিক নাইট। শিল্পী জেমস। প্রায় প্রতিটি গানের আগে তাঁর জ্যামিং ছিল উপভোগ করার মতো। এই চ্যানেলে ঈদের পরদিন গান করেন সুবীর নন্দী ও নাশিদ কামাল, তৃতীয় দিন সামিনা চৌধুরী, চতুর্থ দিন মমতাজ এবং পঞ্চম দিনে সোলস। ১৮টি গান করেছে সোলস। সোলস অনুষ্ঠানে ড্রামস ব্যবহার করেনি। এ ক্ষেত্রে ডিজাম্বের ব্যবহার ভালো লেগেছে। প্রায় পুরো অনুষ্ঠানেই ছিল অ্যাকুস্টিক বাদ্যযন্ত্রের ব্যবহার। শেষ চারটি গানে ইলেকট্রিক গিটার ব্যবহার করতে দেখেছি। ওই চারটি গান ছিল সোলসের নতুন অ্যালবাম জ্যাম থেকে—‘নির্মলেন্দু গুণ’, ‘জ্যাম’, ‘মন খারাপ’ ও ‘ছায়া’। দর্শকদের নিজেদের চ্যানেলে ধরে রাখার জন্য এখানে আয়োজন করা হয় কুইজ প্রতিযোগিতা। ঘোষণা দেওয়া হয় আকর্ষণীয় পুরস্কারের। প্রতিদিন হীরার লকেট আর আংটি দিয়ে কি খুব বেশি দর্শক পাওয়া গেছে? দেখাদেখি আরও দুয়েকটি চ্যানেলও একই প্রক্রিয়ায় দর্শক টানার চেষ্টা করেছে।
এবার ঈদের অনুষ্ঠানমালায় অনেক শিল্পীই একাধিক অনুষ্ঠানে গান করেছেন। ঈদের পরদিন বৈশাখী টিভিতে মমতাজের একেবারে অন্য রকম পরিবেশনায় মুগ্ধ না হয়ে উপায় ছিল না। মমতাজের সঙ্গে ছিলেন শাহ আলম সরকার। তাঁদের পরিবেশনার বিষয় ছিল ‘জীবপরম বিষয় নির্ভর পালাগান’। অনেক বছর পর গ্রামের সেই ঈদের ছুটিতে পালাগান শোনার কথা মনে হলো। এর পর মমতাজ আরও কয়েকটি অনুষ্ঠান করেছেন। সেসবে মমতাজ তাঁর কণ্ঠে জনপ্রিয় হওয়া গানগুলোই করেছেন। আরটিভিতে রানী লাইভ স্টুডিও কনসার্ট-এ মমতাজের অনুষ্ঠানটি উপস্থাপনা করেছেন শমী কায়সার। ঈদের দিন বৈশাখী টিভিতে গান করেছেন সুবীর নন্দী। এরপর অন্য দুটি চ্যানেলে আরও দুটি অনুষ্ঠান করেছেন তিনি। একটিতে তাঁর সঙ্গে ছিলেন নাশিদ কামাল, অন্যটিতে কনকচাঁপা। একটা ক্ষোভ লক্ষ করা গেছে সুবীর নন্দীর মধ্যে। সব অনুষ্ঠানে নিজের খুব জনপ্রিয় গানগুলোই তাঁকে বেশি গাইতে হয়েছে। কারণ কেউ নাকি নতুন গান শুনতে চায় না। আর নিজের পুরোনো কম জনপ্রিয়, কিন্তু খুব ভালো অনেক গান আছে। এবার তিনি সেখান থেকেও কিছু গান শুনিয়েছেন।
আরটিভির কয়েকটি অনুষ্ঠানে নির্দিষ্ট শিল্পীর সঙ্গে ছিলেন আমন্ত্রিত অতিথিও। যেমন—ঈদের দিন হায়দার হোসেন ও আগুনের সঙ্গে অতিথি ছিলেন ফজলুর রহমান বাবু, চতুর্থ দিন তপু ও ন্যান্সির সঙ্গে রোমানা এবং পঞ্চম দিন আসিফ ও মিমির সঙ্গে ক্রিকেট তারকা মোহাম্মদ আশরাফুল ও জাভেদ ওমর বেলিম।
আরফিন রুমি প্রথম গান করেন একুশে টিভিতে, ঈদের তৃতীয় দিন। বৈশাখী টিভিতে গান করেছেন পঞ্চম দিনে।
দেশ টিভিতে ছিলেন সামিনা চৌধুরী, এলআরবি, জেমস ও মিলা এবং কলকাতার শিল্পী হৈমন্তী শুক্লা, মিতালী মুখার্জি ও ফসিলস। এই চ্যানেলে এলআরবির পরিবেশনার অন্যতম আকর্ষণ ছিল আইয়ুব বাচ্চুর গান আর গিটার বাদন। সামিনা চৌধুরীর কাছ থেকে তাঁর পুরোনো জনপ্রিয় গানগুলোই বেশি শুনতে চেয়েছেন দর্শকেরা।
মাছরাঙা টিভিতে ঈদের দিন গান গাইলেন শাকিলা জাফর ও তপন চৌধুরী।শুরুতেই শাকিলা জাফর বললেন, ‘এই অনুষ্ঠানে গান গাওয়ার জন্যই কানাডা থেকে এসেছেন তপন চৌধুরী।’ অনেক রাত পর্যন্ত তাঁরা শোনালেন নিজেদের পছন্দের গানগুলো। ঈদের পরদিন ছিল মাইলসের পরিবেশনা। পুরোনো জনপ্রিয় গানের পাশাপাশি তাঁরা শোনান নতুন গানও।
একুশে টিভিতে ঈদের দিন সুফি ঘরানার গান শোনালেন পারভেজ। নুসরাত ফতেহ আলী খান ও কৈলাশ খেরের গানও করলেন তিনি। বাংলায় বলিউডি সুফি ঘরানার গানের সংখ্যা কম বলেই হয়তো তাঁকে ওই দুই শিল্পীর গানের ওপর নির্ভর করতে হয়েছে। বিশেষভাবে উল্লেখ করা যায় চতুর্থ দিনে নতুন প্রজন্মের শিল্পীদের কণ্ঠে সত্য সাহার সুর করা গানগুলোর কথা। সত্য সাহার ছেলে ইমন সাহার তত্ত্বাবধানে এখানে গান করেছেন দিঠি, কিশোর, সাব্বির, রন্টি দাস ও আলিফ লায়লা। পঞ্চম দিন ছিল কনকচাঁপার গান। ষষ্ঠ দিনে অর্ণব আর তাঁর বন্ধুদের গান। একেবারে নতুন গেটআপে অর্ণব গেয়ে শুনিয়েছেন তাঁর কণ্ঠে জনপ্রিয় হওয়া গানগুলো।
প্রতিটি অনুষ্ঠানেই ছিল দর্শকদের অংশগ্রহণের সুযোগ। কিন্তু দর্শকদের মুখে ‘আপনার শাড়িটা খুব সুন্দর’, ‘আপনাকে খুব সুন্দর দেখাচ্ছে’, ‘ফাটাফাটি একটা পাঞ্জাবি লাগাইছেন’, ‘আপনার নিজের পছন্দের একটা গান শোনান’, ‘আপনার পেছনে যিনি ড্রাম বাজাচ্ছেন, ওনার গেঞ্জিটা তো হেভিভ’—এমনি নানা মন্তব্য শোনার পর না হেসে উপায় থাকে না। শিল্পীর গান কিংবা শিল্পীর ইতিবাচক কোনো দিক নিয়ে কি কোনো প্রশ্ন কারও মনে আসে না?
আরেকটি দিকে শিল্পীদের দৃষ্টি আকর্ষণ করতে চাই। গায়কি আর সুর বিকৃতি কিন্তু এক নয়। গায়কির নাম করে কেউ যদি রবীন্দ্রসংগীত, নজরুলসংগীত, হাসন রাজা, ফকির লালন, শাহ আবদুল করিমের গানের সুরের বিকৃতি করেন, সেটা কি মেনে নেওয়া যায়? এখন কিন্তু তা হরহামেশাই হচ্ছে। এসব গানের ফিউশন করা কি খুব জরুরি? আরটিভিতে ষষ্ঠ দিনে পড়শির গাওয়া রবীন্দ্রসংগীত ‘আমার পরান যাহা চায়’-এর সুর বিকৃতি খুব কানে লেগেছে। আরও অনেক চর্চা করতে হবে। এই গানগুলো এত পরিচিত যে সুর একটু ব্যতিক্রম হলেই ধরা পড়ে যাবে। তবে নিজের গান কিন্তু পড়শি ভালো গেয়েছেন। একুশে টিভিতে অর্ণব যে কয়টি রবীন্দ্রসংগীত গেয়েছেন, সেগুলো চমৎকার লেগেছে।
দেশ টিভিতে ঈদের ষষ্ঠ দিন সুবর্ণা মুস্তাফা ফোন করে মিলাকে একটি রবীন্দ্রসংগীত গাওয়ার জন্য অনুরোধ করেছিলেন। শেষ পর্যন্ত মিলা তা আর শোনাতে পারেননি। মিলার গান অনুষ্ঠানের শেষ দিকে ‘ডিসকো বান্দর’ গানের কয়েকটি শব্দ নিয়ে একজন দর্শকের আপত্তিতে শিল্পীর উত্তেজিত হওয়ার কোনো কারণ ছিল কি? দর্শক-শ্রোতারাই তো গান শুনবেন, তাঁদের অনুভূতির কথা শোনা শিল্পীর দায়িত্ব। তা ইতিবাচক কিংবা নেতিবাচক—যা-ই হোক না কেন।
তার পরও ঈদের ওই কয়টা দিন অনেক রাত পর্যন্ত জেগে জেগে পছন্দের শিল্পীদের গান শোনার মধ্যে ছিল অন্য রকম আনন্দ।



তাঁকে বলা হচ্ছে বলিউডের ‘রজনীকান্ত’। তাঁর সামান্য অসুস্থতাও ভক্তদের মন্দিরমুখী করতে বাধ্য করে। তাঁর নাম সালমান খান। আহ্লাদিত হয়ে অনেকে তাঁকে ‘রেকর্ড বই’ নাম দিতেও কার্পণ্য করছেন না। অবশ্য এসব উপমা উড়িয়ে দেওয়ারও উপায় নেই। সালমানের সাম্প্রতিক ঈদ স্পেশাল বডিগার্ড সব রেকর্ড চুরমার করে দিয়েছে। ২০০৯-এ ওয়ান্টেড, ২০১০-এ দাবাং এবং এ বছর বডিগার্ড—তিন ঈদেই সালমান যেন নিজেই নিজের সঙ্গে প্রতিদ্বন্দ্বিতা করছেন। কিছুদিন আগ পর্যন্তও দাবাং ছিল সর্বকালের সব বলিউডি ছবির মধ্যে প্রথম দিনে সবচেয়ে বেশিআয় করা ছবি (১৪ কোটি রুপি)। বডিগার্ড ২১ কোটি ছয় লাখ রুপি আয় করে সেই রেকর্ড সহজেই ভেঙে দিয়েছে। প্রথম সপ্তাহের ছুটির দিনে এর আগে সবচেয়ে বেশি আয় করা ছবি ছিল দাবাং (৮১ কোটি), এরপর থ্রি ইডিয়টস (৮০ কোটি)। বডিগার্ড এই রেকর্ডও ভেঙেছে (৮৮ কোটি ৭৫ লাখ)। চোখ বন্ধ করেই বলে দেওয়া যাচ্ছে, বডিগার্ড হতে যাচ্ছে ভারতের সর্বকালের সবচেয়ে দ্রুত ১০০ কোটি রুপি আয় করা ছবি। এখন পর্যন্ত ১০০ কোটির তালিকায় ব্যবসার দিক দিয়ে এগিয়ে আছে যথাক্রমে থ্রি ইডিয়টস, দাবাং, রেডি, গজনী এবং গোলমাল ৩। এই হিসাবের সূত্র ধরে বলা যায়, কারিনা কাপুর হতে যাচ্ছেন বলিউডের একমাত্র নায়িকা, যাঁর ঝুলিতে থাকছে ১০০ কোটি রুপির তিনটি ছবি। বডিগার্ড-এর সাফল্য এখানেই শেষ নয়। ভারতের সীমানা পার করে বহির্বিশ্বও মাতিয়ে দিয়েছে খান সাহেবের দল। এর আগে ইউকে বক্স অফিসে প্রথম দিন সবচেয়ে বেশি আয় করা ছবি ছিল শাহরুখের মাই নেম ইজ খান (১,৯১,০০০ পাউন্ড)। বডিগার্ড-এর আয় ১,৯৪,০০০ পাউন্ড। সালমান খানের ভক্তরা এই হিসাব-নিকাশ নিয়ে বেজায় খুশি। কারণ, শাহরুখ খানের রা ওয়ান, ডন টু দিয়ে এই অঙ্ক ছোঁয়া বেশ কঠিনই হবে। তবে সালমান বললেন ভিন্ন কথা, ‘আমি চাই রা ওয়ান আমার ছবিগুলোর চেয়েও বেশি ব্যবসা করুক।’ লন্ডনে এই প্রথম পরিবার ছাড়া ঈদ করেছেন সালমান। চিকিৎসার কাজে ঈদের আগেই সেখানে ভাইবোনকে নিয়ে পাড়ি জমিয়েছিলেন। তাঁর দেহে অস্ত্রোপচারের পর সম্পূর্ণ সুস্থ আছেন তিনি। তবে সালমানের মতে, ‘সফল অস্ত্রোপচার মানে তো এই নয় যে পুরোপুরি সুস্থ হয়ে উঠেছি। এখন থেকে আমার নিজেকে একটু বেশিই আদর-আপ্যায়ন করতে হবে।’
সালমানকে হিন্দি ছবির ‘গড’ মানেন তাঁর নায়িকা কারিনা কাপুর। সালমান-কারিনা জুটির আগের দুই ছবি বক্স অফিসে আমল না পেলেও বডিগার্ড-এর সাফল্য নিয়ে কারিনা নিশ্চিত ছিলেন। তাঁর মতে, অভিনয়শিল্পীরা কখনো ছবির ভাগ্য নির্ধারণ করতে পারেন না। একটা ছবির স্ক্রিপ্টই ছবির মূল নায়ক। কারিনা মনে করেন, জাব উই মেট-এর পর বডিগার্ড-এ মনের মতো চরিত্র পেয়েছেন। অনেক জল ঘোলা হয়েছে, কারিনা নাকি ছবির আইটেম গার্ল ক্যাটরিনা কাইফকে একহাত দেখে নেওয়ার জন্য শেষ মুহূর্তে তেরি মেরি গানে নিজেই পোশাক পরিকল্পনা, নৃত্য পরিচালনা—সব করেছেন। গুজব-গুঞ্জন উড়িয়ে দিয়ে কারিনা বলেন, ‘আমি এমন এক নায়িকা যার অন্য কোনো নায়িকাকে নিয়ে সময় নষ্ট করার মতো সময় নেই। বরং আমি প্রায়ই শুনি অন্য নায়িকারা আমাকে নকল করেন। ভুলে যাবেন না, আমার ঝুলিতেই আছে তিনটি ১০০ কোটির ছবি। আমিই ভারতের সবচেয়ে ব্যবসাসফল ছবি থ্রি ইডিয়টস, সবচেয়ে ব্যয়বহুল রা ওয়ান-এর নায়িকা। আমি আমার সঙ্গে প্রতিযোগিতা করছি, অন্য কোনো নায়িকার সঙ্গে নয়।’
কারিনার হাতে এ মুহূর্তে প্রায় সব খানের বিপরীতেই ছবি আছে। তবে সালমান খান আরও বেছে কাজ করার সিদ্ধান্ত নিয়েছেন। এ বছরের মতো আগামী বছরও তাঁর দুটি ছবি মুক্তি পাবে, ক্যাটরিনার বিপরীতে যশরাজ ফিল্মসের এক থা টাইগার জুনে এবং সোহেল খান পরিচালিত শের খান ঈদে মুক্তি পাবে। হাতে আছে কিক, দাবাং ২-সহ বেশকটি ছবি, যা মুক্তি পেতে পেতে ২০১৩ হয়ে যাবে। সব মিলিয়ে সালমান খানের শিডিউল পাওয়া এখন সোনার হরিণ হয়ে দাঁড়িয়েছে।
 রুম্মান রশীদ খান
[বলিউড হাঙ্গামা, ট্রুথ ড্রাইভ, জি নিউজ, মিড ডে, টাইমস অব ইন্ডিয়া ডট কম অবলম্বনে]



‘আমি হায়দরাবাদের পথে আছি, দাদা। যাচ্ছি শুটিংয়ে। ৭ সেপ্টেম্বর পর্যন্ত সেখানে কাজ করব। ৮ সেপ্টেম্বর থেকে আবার কলকাতায় কাজ। সামনে পুজো তো, তাই ঝটপট কাজগুলো শেষ করে নিতে হচ্ছে।’
কথাগুলো বলছিলেন কোয়েল মল্লিক। ঢাকা থেকে মুঠোফোনে কোয়েলের সঙ্গে যোগাযোগ করা হলে কোয়েল জানাচ্ছিলেন তাঁর অবস্থানের কথা। যাত্রাপথেই ২৯ বছর বয়সী টালিগঞ্জের এ সময়ের সবচেয়ে জনপ্রিয় এ নায়িকা বলছিলেন তাঁর অভিনয় আর ব্যক্তিজীবনের কথা।
স্কুলে পড়ার সময়ই চলচ্চিত্রে অভিনয়ের প্রস্তাবটা পেয়েছিলেন কোয়েল। কিন্তু বাবা রঞ্জিত মল্লিক ও মা দীপার কথা ছিল, পড়াশানা শেষ না করে অভিনয় নয়।
কোয়েলের অবশ্য এ নিয়ে আক্ষেপ ছিল না কখনোই। কোয়েল যখন স্নাতক শ্রেণীতে পড়েন, সে সময় হরানাথ চক্রবর্তী কোয়েলের কাছে গেলেন সমরেশ বসুর উপন্যাস নিয়ে। বললেন, ‘ছবিটি করবে নাকি?’ কোয়েল এবারও ছবি করার আগ্রহ প্রকাশ করলেন।
রঞ্জিত মল্লিক মেয়েকে ডেকে বললেন, ‘সিনেমায় অভিনয় শুধু অভিনয় করা নয়, অনেক দায়িত্ব নিয়ে কাজ করা, অনেক কিছুই নিজের আয়ত্তে নিয়ে নেওয়া। তুমি যদি এসব করতে প্রস্তুত থাকো, তবে করতে পারো।’
কোয়েল নাটের গুরু ছবি দিয়ে কাজ শুরু করলেন। রঞ্জিত মল্লিক নিজেও অভিনয় করলেন। কোয়েলের নাম ছড়িয়ে পড়ল পুরো বাংলায়।
এরপর শুধু তুমি, দেবীপক্ষ, বন্ধন, বাদশা যুদ্ধ, শুভ দৃষ্টি, মানিক, চোরে চোরে মাসতুতো ভাই, হিরো, ঘাতক, এরই নাম প্রেম, শিকার, নবাব নন্দিনী, চাঁদের বাড়ি, প্রেমের কাহিনি, লাভ, বর আসবে এখুনি, মন মানে না, চিরসাথি, জ্যাকপট, প্রেমী নাম্বার ওয়ান, সাথ পাকে বাঁধা, নীল আকাশের চাঁদনী, হিটলিস্ট, বলো না তুমি আমার, প্রেম বাই চান্স, দুই পৃথিবী, মন যে করে উরু উরু, পাগলু—এসব ছবি কোয়েলকে পৌঁছে দিয়েছে ক্যারিয়ারের স্বর্ণচূড়ায়।
কার সঙ্গে অভিনয় করেননি তিনি! দেব, জিৎ, প্রসেনজিৎ. মিঠুন চক্রবর্তী—প্রত্যেকের সঙ্গে কোয়েলের ব্যবসাসফল ছবি রয়েছে।
তবে এত সব সাফল্য তাঁকে অহংকারী করেনি। ‘আমি জানি না, অভিনয়টাই আমার পেশা কি না। এখনো তো কাজ শেখা আর আর জানার চেষ্টা করছি। হয়তো একেই আমি পেশা হিসেবে নেব। প্রথম কাজটা যখন শেষ করলাম, তখন অনেকেই বলল, “মন দিয়ে অভিনয় করো”। আমি কিন্তু আগে আমার পড়াশোনাটা শেষ করেছি। তারপর অনেকগুলো ছবি নিয়েছি। এখন অভিনয় নিয়েই ব্যস্ত। আর যে পড়াশোনাটা করলাম, সেটা কাজে লাগাব ভবিষ্যতে।’ বলছিলেন বিনয়ী কোয়েল।
কোয়েলের এই উত্থানের পেছনে কি বাবা রঞ্জিত মল্লিকের প্রভাব রয়েছে?
প্রশ্ন শুনে কোয়েল বললেন, ‘দেখুন, প্রথমত, আমি যখন অভিনয়ে আসিনি, তখনো কিন্তু গ্ল্যামার ওয়ার্ল্ড আমাকে সব সময় আকর্ষণ করেনি। বাবার অভিনয় ভালো লাগত বটে, কিন্তু তাঁর সুনাম পুঁজি করে গ্ল্যামার ওয়ার্ল্ডে প্রবেশ করব এমন মানসিকতা কখনোই কাজ করেনি। কেউ যদি বলত “তোমার বাবা তো একজন অভিনেতা, তাই কি তুমি অভিনয় করতে চাও?” আমি জোরালোভাবে বলতাম, না। অভিনয় করতে রাজি হয়েছি নাটের গুরু ছবির গল্পটা ভালো বলে। তারপর আস্তে আস্তে এ কাজটার মধ্যে আনন্দ পেয়েছি। তাই করছি। বাবা আমাকে পরামর্শ দিয়েছেন। সেগুলো আমি মেনে চলেছি। আমাকে ছায়া দিয়েছেন। কিন্তু বাবার প্রভাব কখনো কাজে লাগিয়ে আজকের অবস্থানে আসিনি।’
কিন্তু বাবা তো অভিনয় করার ক্ষেত্রে আপনাকে সহযোগিতা করেছেন?
কোয়েল কিছুটা সময় যেন ভাবলেন। ‘দেখুন, আমার বাবা ও আমি—দুজনই একটা কথা বিশ্বাস করি, অভিনয়টা আসলে শেখানোর কিছু নেই। বলেকয়ে এখানে কিছু হয় না। অভিনয়টা আসতে হবে স্বাভাবিকভাবেই। যখন কাজটা করতে যাব, তখন কাজের মধ্যে থেকেই এটা বের করে নিয়ে আসতে হবে। আমি কখনো অভিনয় করার সময় বাবার কাছে বলি না, “বাবা, কীভাবে কাজটা করব?” বাবাও এটা বলেন না। তবে কোনো ছবি হাতে নেওয়ার আগে ছবির গল্পটা দেখে নেওয়া জরুরি। এ ব্যাপারে বাবা আমাকে সহযোগিতা করেন। বাবা যদি বলেন “এই ছবিটা করতে পারো”, তখনো আমি তাকে অনেকগুলো প্রশ্ন করি। বাবা সেসব প্রশ্নের উত্তর আমাকে দেন এবং ওই চরিত্রে কীভাবে কাজ করা উচিত, তা বলে দেন। বাবার কাছ থেকে আমি এভাবে সহযোগিতা আগেও নিয়েছি, এখনো নিচ্ছি। আমি যখন ছবিতে প্রথম অভিনয় শুরু করলাম, তখন কিন্তু প্রথম দিন থেকেই পরিচালকের সহযোগিতা নিয়েছি। ওই ছবিতে বাবাও ছিলেন। কিন্তু বাবা কোনো কথাই বলতেন না। রাতের বেলা আমরা অনেক বিষয় নিয়ে কথা বলেছি, কিন্তু সিনেমা নিয়ে কথা হতো না। ছবির কাজ শেষে বাবা বলতেন, “পরিচালক তোমাকে দিয়ে ভালোভাবেই কাজ করিয়ে নিয়েছে।”
কোয়েল যেমন বাণিজ্যিক ছবিতে সফল হয়েছেন, তেমনি আবার শৈল্পিক ছবিতেও প্রশংসা কুড়িয়েছেন। জানতে চাইলাম, কোন ধরনের চলচ্চিত্রে কাজ করে বেশি আনন্দ পান তিনি।
কোয়েল বললেন, ‘আমি গাছের নিচে, নদীর ধারে নাচতে যেমন পছন্দ করি, তেমনি আবার বাস্তবমুখী চরিত্রে কাজ করতে পছন্দ করি। প্যারালাল ছবিগুলোতে যখন কাজ করি, তখন মনে হয় এটা তো আমার জীবনেরই একটা অংশ। আমি অভিনয় করছি, সেটাই যেন ভুলে যাই। আর বিনোদনমূলক ছবিতে কাজ করতে গিয়ে মনে হয় জীবনের যে তিক্ততা আছে, গ্লানি আছ—সবই যেন ভুলে যেতে বসেছি। মনে হয়, সুন্দর একটা জায়গায় বসবাস করছি, যেখানে নিজের মতো করেই সবকিছু পরিচালিত হয়। যখন ক্যামেরা থেমে যায়, তখন আবার বাস্তবে ফিরে আসি।’
কোয়েল শুটিং শেষ করে যখন বাস্তবে ফিরে আসেন, তখন পছন্দ করেন ছবি আঁকতে আর গান শুনতে। বই পড়ার অভ্যাসটা আছে অবশ্য, তবে সময় পেলে ছবি আঁকাআঁকির শখটাই তাঁকে পেয়ে বসে।
 সাগর মৈত্রী
টেলিফোন ও ওয়েবসাইট অবলম্বনে



ত্রিশ না পেরোতেই অভিনয় করতে হচ্ছে নানি-দাদির ভূমিকায়। কলেজপড়ুয়া নাতনির সঙ্গে তাঁর অনস্ক্রিন দাদির বয়সের পার্থক্যটা বড়জোর ১০ বছর। তবে সোপ অপেরার এই যুগেও ৩৮ বছরের সাক্ষী তানওয়ার অভিনয় করে চলেছেন নায়িকার ভূমিকায়। রং মেখে স্কার্ট পরে কলেজছাত্রী হয়ে নয়, বরং বয়সের সঙ্গে মানানসই ৩০ পেরোনো এক কর্মজীবী, মধ্যবিত্ত পরিবারের মেয়ের ভূমিকায়। তিনি এবং রাম কাপুর অভিনীত বড়ে আচ্ছে লাগতে হ্যায় সিরিয়ালটি তিন মাসেই হয়ে উঠেছে দারুণ জনপ্রিয়।
কাহানি ঘর ঘর কি সিরিয়ালের দায়িত্বশীল গৃহবধূ পার্বতী থেকে বড়ে আচ্ছে লাগতে হ্যায়-এর প্রিয়া। দুটি চরিত্রে যোজন ব্যবধান থাকলেও সাক্ষী দুটিতেই দারুণ স্বচ্ছন্দ, সাবলীল। পার্বতীর চড়া মেকআপ, ঝলমলে শাড়ি, ভারী গয়নার বাহুল্য প্রিয়ার নেই। সে জিন্স-কুর্তি বা সালোয়ার-কামিজ পরা সাদামাটা মেয়ে। ৩০ পেরোনো অবিবাহিত মেয়েটি স্বপ্ন দেখে মনের মতো একজন সঙ্গী পাওয়ার। কিন্তু পাকেচক্রে বিয়ে ঠিক হয় সম্পূর্ণ বিপরীত মেরুর মানুষ রাম কাপুরের সঙ্গে। চল্লিশোর্ধ্ব ব্যবসায়ী রামের সঙ্গে মানসিকতা, অর্থনৈতিক অবস্থান—সবকিছুতেই প্রিয়ার বড় দূরত্ব। কিন্তু তাতে কি ভালোবাসার পথ বাধা পায়?
রাজস্থানে জন্ম, দিল্লিতে পড়াশোনা, তারপর মুম্বাইয়ে থিতু হওয়া। কম্পিউটার সফটওয়্যার পরামর্শক হিসেবে পেশাজীবন শুরুর প্রস্তুতি নিচ্ছেন, এমন সময় এক বন্ধুর অনুরোধে অডিশন দিতে যান দূরদর্শনে। ১৯৯৬ সালে ডিডি ইন্টারন্যাশনালেদস্তুর সিরিয়ালটি দিয়ে অভিনয়জীবনের সূচনা সাক্ষীর। ২০০০ সালে শুরু হয় কাহানি ঘর ঘর কি। টানা আট বছর ধরে আগরওয়াল পরিবারের বড় বউ পার্বতী চরিত্রে অভিনয় করে গেছেন। প্রযোজক একতা কাপুর সে সময়ই কথা দিয়েছিলেন, তাঁকে নিয়ে ভিন্ন ধারার একটি সিরিয়াল নির্মাণ করবেন। সেই সিরিয়ালই হলো বড়ে আচ্ছে লাগতে হ্যায়। এর মধ্যেই সি কোম্পানি সিনেমাটিতেও অভিনয় করা হয়েছে তাঁর। সামনে সানি দেওলের সঙ্গে মহল্লা আসিস নামের একটি ছবিতে অভিনয় করার কথা।
ব্যক্তিগত জীবনে বিবাহিত না হয়েও দিব্যি মানিয়ে গেছেন পার্বতী চরিত্রে। তবে সাক্ষীর সঙ্গে নাকি প্রিয়ারই বেশি মিল বলে মনে করেন তিনি। অপেক্ষায় আছেন মনের মতো জীবনসঙ্গী খুঁজে পাওয়ার।
 রুহিনা তাসকিন
সূত্র: ওয়েবসাইট



জো সালডানা? কে এই জো সালডানা! ২০০৯ সালে অ্যাভাটার ছবিটি বেরোনোর আগে অধিকাংশ মানুষের মুখেই ঘুরে ফিরছিল এ প্রশ্ন। কয় দিন আগে সালডানাও স্মৃতিচারণা করলেন সেই অভিজ্ঞতার কথা, ‘অ্যাভাটার ছবির আগে আমাকে তেমন কেউ চিনত বলে মনে হয় না! আসলে স্টিভেন স্পিলবার্গের এই ছবিটিই আমাকে পাদপ্রদীপের আলোয় নিয়ে এসেছে।’ অকপটে এমন স্বীকারোক্তি উচ্চারণ করলেও সালডানা যে তার আগে উল্লেখযোগ্য কোনো ছবিতে অভিনয় করেননি, তা কিন্তু নয়। ২০০৩ সালে এই অভিনয়শিল্পী কাজ করেছিলেন পাইরেটস অব দ্য ক্যারিবিয়ান: দ্য কার্স অব দ্য ব্ল্যাক পার্লে ছবিতে। তার পরের বছর অভিনয় করেছিলেন স্পিলবার্গের ছবি দ্য টার্মিনাল ও ২০০৯ সালে স্টার ট্রেক-এর মতো ছবিতেও। কিন্তু সত্যিকারের বাজিমাত হয়েছিল ওই অ্যাভাটার ছবিতেই।
তারপর আর পিছু ফিরে তাকানোর মতো ফুরসত পেলেন না ৩৩ বছর বয়সী সালডানা। কয় দিন আগে মুক্তি পেয়েছে তাঁরকলম্বিয়ানা ছবিটি। হলিউডের হালনাগাদ টপচার্টে এ ছবিটির অবস্থান ৬ নম্বরে। অ্যাকশন-অ্যাডভেঞ্চার ঘরানার এ ছবিতে নাম লেখানোর ব্যাপারেও সলতে হিসেবে কাজ করেছে অ্যাভাটারই। কলম্বিয়ানার পরিচালক লুক বেসন। নামটা নিশ্চয়ই অচেনা নয় আপনার কাছে? হ্যাঁ, ফরাসি এ পরিচালক তৈরি করেছিলেন লা ফেমে নিকিতা (১৯৯০), লিওন: দ্য প্রফেশনাল (১৯৯৪) এবং দ্য ট্রান্সপোর্টার-এর (২০০২) মতো উল্লেখযোগ্য কিছু ছবি। তো এ পরিচালকওঅ্যাভাটার ছবির সালডানার দুর্দান্ত অভিনয়ের প্রেমে পড়ে গিয়েছিলেন। ফলাফলকলম্বিয়ানা ছবির মূল চরিত্র কাতালিয়া হিসেবে সালডানাকে বেছে নেওয়া।
নতুন এ ছবিতে কাজ করার অভিজ্ঞতার কথা বলতে গিয়ে সালডানা বললেন, ‘একদম অন্য রকম এক চরিত্রে কাজ করার সুযোগ পেয়েছি এ ছবিতে। ধুন্ধুমার মারধর থেকে শুরু করে কিছুটা রহস্য, কিছুটা লাস্যময় নারীর ভূমিকায় অবতীর্ণ হতে হয়েছিল আমাকে।’ এ ফাঁকেকলম্বিয়ানার কাহিনি সংক্ষেপ বলে নেওয়া ভালো। এ ছবিতে দেখা যাবে, কাতালিয়া একজন আততায়ী। চোখের সামনে মা-বাবাকে খুন হতে দেখেই তার এমন বেপথে চলার শুরু। তবে কাতালিয়া এটাকে বেপথ জ্ঞান করে না। তার মতে, এটাই হলো মা-বাবার খুনিদের শায়েস্তা করার মোক্ষম পথ।
মোটকথা এ ছবিতে অভিনয়ের মধ্য দিয়ে পুরোদস্তুর অ্যাকশন গার্ল হিসেবেও আত্মপ্রকাশ করলেন সালডানা। অ্যাকশন ঘরানার ছবিতে নারী চরিত্রগুলো বরাবরই কোনো পুরুষ চরিত্রের সঙ্গী হিসেবে থাকেন। তাই পুরোপুরি অ্যাকশন গার্ল বলতে যা বোঝায়, তা হয়ে ওঠে না শেষমেশ। তবে এ ক্ষেত্রে নিজেদের এ রাস্তায় প্রতিষ্ঠিত করেছেন লিন্ডা হ্যামিলটন, অ্যাঞ্জেলিনা জোলি, মিলা জোভোভিচ ও সিগুয়েরনে ওয়েভারের মতো তারকারা। কলম্বিয়ানা দেখার পর সমালোচকেরা বলছেন, সালডানাও উতরে গেছেন বেশ।
সমালোচকদের এমন প্রশংসাবাক্য আদায় করার পেছনে সালাডানার পরিশ্রমই সবচেয়ে বড় টোটকা হিসেবে কাজ করেছে। ছবির প্রস্তুতিপর্বে নৌবাহিনী থেকে শুরু করে পুলিশ কর্মকর্তাদের কাছ থেকে হাতে-কলমে তালিম নিয়েছিলেন সালডানা। আর কোরিওগ্রাফার ও স্টান্ট সমন্বয়কের কাছ থেকে তো নিয়েছেনই। ‘সবচেয়ে মজার ব্যাপার হলো, ক্রেভ মাগা নামের এক ধরনের আত্মরক্ষার কৌশলও আয়ত্ত করতে হয়েছে আমাকে! এর উদ্ভাবক ইসরায়েলি সেনাবাহিনী। এর মাঝে মার্শাল আর্টও যুক্ত ছিল। আমি সব সময় চাই এমন কিছু করতে, যা আমাকে আনন্দ দেবে। অভিনয় আসলে আমার জীবনের সবকিছু।’ বলছিলেন সালডানা।
 মাহফুজ রহমান



নিউইয়র্ক টাইমস সিন্ডিকেট অবলম্বনে
হলিউড টপচার্ট

১. দ্য হেল্প ২. দ্য ডেট ৩. অ্যাপোলো ১৮ ৪. শার্ক নাইট থ্রিডি ৫. রাইজ অব দ্য প্ল্যানেট অব দ্য এপস ৬. কলম্বিয়ানা ৭. আওয়ার ইডিয়ট ব্রাদার ৮. ডোন্ট বি অ্যাফ্রেইড অব দ্য ডার্ক ৯. স্পাই কিডস: অল দ্য টাইম ইন দ্য ওয়ার্ল্ড ১০. দ্য স্মার্ফস

বলিউড টপচার্ট

১. আরাকষাণ: অমিতাভ বচ্চন, সাইফ আলী খান। ২. নট আ লাভ স্টোরি: মাহি গিল, দীপাক দোব্রিয়াল ও অজয় গেহি। ৩. সিংঘাম: অজয় দেবগন, কাজল আগারওয়াল ও প্রকাশ রাজ। ৪. জিন্দেগি না মিলেগি দোবারা: হূতিক রোশন, ক্যাটরিনা কাইফ ও ফারহান। ৫. চাতুর সিং টু স্টার: সঞ্জয় দত্ত, আমিশা প্যাটেল ও সুরেশ মেনন। সূত্র: ইয়াহু মুভিজ ও টপ টেন বলিউড মুভিজ 



চলে গেলেন অজিত রায়। গত রোববার দুপুরে সবাইকে কাঁদিয়ে শেষ নিশ্বাস ত্যাগ করেন তিনি। অজিত রায়কে স্মরণ করে ‘আনন্দ’র পাঠকদের জন্য লিখেছেন রবীন্দ্রসংগীতশিল্পী তপন মাহমুদ

মরণের সাগরপারে ভুবনমোহন স্বপনবেশে যে চির আরাধ্য আমাদের সবার জন্য অপেক্ষমাণ, সেই মহাপ্রাণে বিলীন হলেন শিল্পীগুরু অজিত রায়।
১৯৩৮ সালের ২৯ জুন বৃহত্তর রংপুরের কুড়িগ্রামে যে শিশুটির জন্ম হয়েছিল এক মধ্যবিত্ত সাংস্কৃতিক পরিবারে, সে শিশুটি কৈশোরে হতে চেয়েছিলেন ফুটবলার। কিন্তু ফুটবল খেলতে গিয়ে পা ভেঙে দীর্ঘদিন ঘরে থাকায় হয়ে উঠলেন তবলিয়া। মায়ের অনুপ্রেরণায় শিল্পী অজিত রায়ের পূর্ণাঙ্গ সংগীতশিল্পী হয়ে ওঠা।
সেই যুবা অবস্থায় তিনি চারদিকের বঞ্চনা, অত্যাচার, প্রতিহিংসার যে রূপ দেখেছিলেন, তাতে হয়ে উঠেছিলেন প্রতিবাদী গণমানুষের শিল্পী। পরাধীনতা, ধর্মান্ধতা, শোষণ, জুলুমের বিরুদ্ধে তাঁর সংগ্রাম ছিল গানের মধ্য দিয়ে। ষাটের দশকের শেষভাগে তিনি রংপুর তথা উত্তরবঙ্গ ছেড়ে ঢাকায় আসেন। দেশ তখন পাকিস্তানি শোষণ-বঞ্চনার প্রতিবাদে অশান্ত। অজিত রায়ের সে আন্দোলনে যোগ দিতে মুহূর্তমাত্র দেরি হয়নি। আজ বাংলাদেশের জাতীয় সংগীত ‘আমার সোনার বাংলা, আমি তোমায় ভালোবাসি’ গানটি স্বাধীনতাপূর্বকালীন জনপ্রিয় করেছিলেন মূলত দুজন শিল্পী। তাঁরা হলেন অকালপ্রয়াত জাহিদুর রহিম ও অজিত রায়। প্রয়াত জহির রায়হানের জীবন থেকে নেয়া ছবিতে অজিত রায়, সাবিনা ইয়াসমীন ও অন্যান্য শিল্পীর সমবেত পরিবেশনায় এ গানটি আমাদের স্বাধীনতার প্রতীক হিসেবে সে সময় গাওয়া হতো।
এরপর মুক্তিযুদ্ধকালে ১৯৭১ সালের মাঝামাঝি সময় থেকে তিনি যুক্ত হলেন স্বাধীন বাংলা বেতার কেন্দ্রে। তাঁর সে সময় অনবদ্য সুরে সৃষ্ট বিভিন্ন সংগীত আমাদের গণসংগীতে মাইলফলক হয়ে থাকবে যুগের পর যুগ। সারা জীবন তিনি কোনো কিছু পাওয়ার আশা না করে আমাদের সংগীত- সংস্কৃতিকে কেবলই দিয়ে গেছেন। তিনি ছিলেন রবীন্দ্রসংগীতে নিবেদিত। স্বাধীনতা-পরবর্তী সময়ে তিনি বাংলাদেশ বেতারে সংগীত পরিচালক হিসেবে যোগ দেন এবং এ দেশের নামীদামি প্রায় সব শিল্পী তাঁর সুরে গান গেয়ে নিজেদের ধন্য করেছেন; সমৃদ্ধ হয়েছে আমাদের সংস্কৃতি। কিন্তু বাস্তব বড় নির্মম, বড়ই কঠিন। বেতারে তখন সরাসরি নিয়োগপ্রাপ্ত সরকারি কর্মকর্তা-কর্মচারী ছাড়া, ঝাড়ুদার, মালী থেকে শুরু করে যন্ত্রসংগীতশিল্পীদের ‘ক্যাজুয়াল আর্টিস্ট’ হিসেবে বেতন দেওয়া হতো। অজিতদাসহ অন্য সব সংগীতপরিচালককেও ক্যাজুয়াল আর্টিস্ট হিসেবে বেতন দেওয়া হতো। চাকরি-পরবর্তী কোনো সরকারি সুযোগ-সুবিধা তাঁরা পেতেন না (এখন তাঁদের কী অবস্থা, তা ঠিক আমার জানা নেই)। বয়স ৫৭ হলে যখন তাঁর বেতারের চাকরি থেকে বিদায় নেওয়ার পালা, তখন চাকরি নবায়নের জন্য তিনি নিজে বেতার কর্তৃপক্ষ বা সরকারের কাছে কোনো আবেদন করেননি, কেবল আত্মসম্মানের দিক বিবেচনা করে। বাংলাদেশ রবীন্দ্রসংগীত শিল্পী সংস্থা থেকে তৎকালীন তত্ত্বাবধায়ক সরকারের কাছে আমরা আবেদন করেছিলাম তাঁর চাকরির মেয়াদ বাড়ানোর জন্য, কিন্তু তা করা হয়নি; যদিও সংগীতই ছিল এ মানুষটির একমাত্র ধ্যান-জ্ঞান। নিজের আর্থিক স্বাচ্ছন্দ্য বা পরিবারের ভরণপোষণের কোনো চিন্তাই তাঁর মধ্যে কাজ করেনি। এরপর বেতারের কয়েকজন সহূদয় ঊর্ধ্বতন কর্মকর্তার সহায়তায় তাঁকে মাঝেমধ্যে চুক্তিভিত্তিক সংগীত পরিচালক হিসেবে বিভিন্ন অনুষ্ঠানে অংশগ্রহণের সুযোগ করে দেওয়া হতো, যা প্রয়োজনের তুলনায় কিছুই নয়।
ক্রমাগত দুশ্চিন্তা, অভাব ও প্রচণ্ড আত্মাভিমান শিল্পীকে নিঃশেষ করে ফেললেও কারও কোনো ব্যক্তিগত দয়া-দাক্ষিণ্য তিনি গ্রহণ করেননি। যখন ২০০২ সালে তাঁর মরণব্যাধি ক্যানসার ধরা পড়ে এবং চিকিৎসার জন্য বিপুল অর্থের প্রয়োজন হয়, তখনো তাঁর সাহায্যার্থে কোনো সংগীতানুষ্ঠান আয়োজনে তাঁকে রাজি করানো যায়নি। এ সময় একান্ত গুণগ্রাহী তাঁর কিছু ছাত্রছাত্রী ও শিল্পীরা ব্যক্তিগত অনুদান নিয়ে গোপনে বৌদিকে দিয়ে এসেছেন তাঁর চিকিৎসা খরচ জোগাতে।
শিল্পী অজিত রায়কে ২০০০ সালে রাষ্ট্র ‘স্বাধীনতা পদক’ প্রদান করে। একজন স্বাধীনতা পদকপ্রাপ্ত শিল্পীর কিছুটা খোঁজখবর রাখার দায়িত্ব কি সরকারের ছিল না? এ প্রশ্নের উত্তর আমার জানা নেই। তা না হলে কেন কেবল আর্থিক সংকটের কারণে মরণব্যাধি ক্যানসারের যথাযথ চিকিৎসা পেলেন না অজিত রায়। দীর্ঘ নয় বছর প্রায় একাই প্রচণ্ড অভাব-অনটনের মধ্যে তাঁকে এ রোগ বয়ে বেড়াতে হলো!
অবশ্য এ প্রশ্ন করে কোনো লাভ নেই জানি। আমাদের দেশে যেখানে সবকিছু নির্ভর করে কেবল দলীয়, ব্যক্তিগত সম্পর্কের ভিত্তিতে, সেখানে মানবতাবোধ, সামাজিকতাবোধ অথবা আর্তমানবতার সেবায় কে নিঃস্বার্থভাবে এগিয়ে আসবেন? আর এ কাজ কি কেবল সব সময় সরকারের শীর্ষ পর্যায় থেকে করতে হবে? তাহলে রাষ্ট্রযন্ত্রের অন্যান্য পদে যাঁরা রয়েছেন, তাঁদের কী কাজ? স্বাধীনতা লাভের প্রায় ৬৫ বছর পরও প্রতিবেশী ভারতে স্বাধীনতাসংগ্রামীদের আজও সরকারের তরফ থেকে ভরণপোষণ এবং যথাযথ মর্যাদা দেওয়া হয় বলে জানা যায়। সেখানে মাত্র ৪০ বছরের মাথায় আমাদের স্বাধীনতাসংগ্রামীরা কী পাচ্ছেন?
বর্তমানে বাংলাদেশে যেখানে ভিনদেশি সংস্কৃতির আগ্রাসনের পৃষ্ঠপোষকতা করার জন্য আমাদের করপোরেট বা বহুজাতিক পুঁজির কোনো অভাব হয় না, সেখানে পুরোনো ধ্যানধারণার অজিত রায়দের এ সমাজে কি কোনো প্রয়োজন আছে? কালেভদ্রে স্বাধীনতা দিবস, বিজয় দিবস ইত্যাদি জাতীয় দিবসে কিছু প্রতিষ্ঠান নিজেদের ব্যবসায়িক স্বার্থে এসব পুরোনো মানুষকে কয়েক ঘণ্টার জন্য সম্মান দেখানোর প্রয়াস চালায়। অনেকে গালভরা কথায় আজীবন বিনা মূল্যে চিকিৎসাসেবা দেওয়ার ঘোষণা দেন, যা নিতান্তই একটি প্রহসন; বাস্তবের সঙ্গে তার কোনো মিল নেই।
অজিতদা, আপনি এখন অনন্তলোকে। যেখান থেকে এর কোনো কিছুই এখন আর আপনাকে স্পর্শ করবে না। কিন্তু আমরা যারা এখনো বেঁচে আছি, তাদের পক্ষ থেকে আমি আপনার কাছে নিবেদন করছি, আমাদের এই ইচ্ছাকৃত-অনিচ্ছাকৃত অপরাধগুলো আপনি ক্ষমা করবেন। আপনি প্রায় সময় বলতেন, ‘একটা কথা মনে রাখবে, “নিজেরে না যেন করি প্রকাশ, আমার সকল কাজে” অথবা “নিজেরে করিতে গৌরব দান, নিজেরে কেবলই করি অপমান”।’ কিন্তু আমরা সেই কাজটিই যেন আজ বেশি বেশি করে করছি। এমনকি আপনাদের মতো গুণীজনের মৃতদেহের সঙ্গে কে কত বেশি ছবি তুলে নিজেকে গৌরবান্বিত করব, সে প্রতিযোগিতায় আমরা কিন্তু দারুণভাবে সক্ষম। তবে কিছুটা সান্ত্বনা আমরা পাই, যখন দেখি আপনাদের মতো গুণীজনদের শেষ সম্মান দেখানোর জন্য সাংস্কৃতিক অঙ্গনের নেতারা যথাযথ ব্যবস্থা গ্রহণ এবং জাতীয় শহীদ মিনারে সব ভেদাভেদ ভুলে এক কাতারে শামিল হন।
আপনি দুঃখ করবেন না এটা জেনে যে শিল্পী কলিম শরাফীকে অনন্তযাত্রায় রাষ্ট্রীয় সম্মান দেখানো হলেও তাঁর কবর হয়েছে মিরপুরের বুদ্ধিজীবী কবরস্থানের একটি অসংরক্ষিত কবরে সাধারণ মানুষের সঙ্গে। যেখানে হয়তো কয়েক মাসের মধ্যেই অন্য কাউকে কবর দেওয়া হবে। কোনো স্মৃতিচিহ্ন আর থাকবে না। তাঁর মৃত্যুর এক বছর হয়ে এলেও দেড় লাখ টাকা না দিতে পারায় ঢাকা সিটি করপোরেশনকে দিয়ে কবরটি সংরক্ষণ করানো আজও সম্ভব হয়নি। আপনি দুঃখ করবেন না—এ রকম ঘটনা আরও ঘটতেই থাকবে।
আপনারা ছিলেন জাতির বিবেক, জাতীয় সংকটকালে আমাদের আলোকবর্তিকা। যেহেতু জীবিতকালে আপনারা কিছুই চাননি, কাজেই সেই অপরাধে মরণের পরও আপনাদের কিছু পাওয়ার কথা নয়। এটুকু সান্ত্বনাই যেন আপনাদের অনন্ত পথের সাথি হয়ে থাকে। আপনারা আমাদের মতো অযোগ্য উত্তরসূরিদের মার্জনা করবেন।
গত ৬ সেপ্টেম্বর ছিল সালমান শাহর ১৫তম মৃত্যুবার্ষিকী। সালমানের প্রথম ছবি ‘কেয়ামত থেকে কেয়ামত’-এর নায়িকা মৌসুমী। সালমানের মৃত্যুবার্ষিকীতে তিনি স্মরণ করেছেন সবার প্রিয় নায়ককে।



মৌসুমী
৬ সেপ্টেম্বর। গত ১৫টি বছরে যতবারই এই তারিখটি এসেছে, ততবারই থমকে দাঁড়াতে হয়েছে। এই একটি দিন আমাদের সবার কাছেই অভিশপ্ত দিন। চলে গেল সালমান শাহ। আমার নায়ক ছিল সে। আমার বন্ধু ছিল। সবই আজ স্মৃতি। অথচ এমনটি হওয়ার কথা ছিল না।
৬ সেপ্টেম্বর দিনটি এলেই সকাল থেকে একধরনের শূন্যতা যেন আমাকে পেয়ে বসে। ইমনের (সালমানের ডাকনাম) অদৃশ্য পদধ্বনি যেন আমাকে সারাক্ষণ তাড়িয়ে বেড়ায়। ওর দুষ্টুমিতে ভরা মুখটা যেন চোখের সামনে ভেসে ওঠে। যখন বাস্তবতায় ফিরে আসি, তখন বড় বড় দীর্ঘশ্বাস ফেলতে হয়। বসা থেকে উঠতে গেলে নিজের মাথাটা মনে হয় যে চক্কর দিচ্ছে। কান দুটো গরম হয়ে ওঠে। জোরে জোরে কাঁদতে ইচ্ছে করে, কিন্তু পারি না।
ঈদের পরদিনই মনে হয় সেপ্টেম্বর মাস। বুকটা কেঁপে ওঠে। ইমনের মৃত্যুবার্ষিকী। মনে পড়ে গেল কেয়ামত থেকে কেয়ামত ছবির কথা। প্রথম দেখা হলো। আমাদের ওস্তাদ সোহানুর রহমান সোহান পরিচয় করিয়েছিলেন। পরিচয়ের পর থেকেই বন্ধু আমরা। কাজ করলাম। কতবার যে ঝগড়া লাগল আর আড়ি নিলাম! দুই ঘণ্টাও যায়নি—আড়ি কাটাকাটি করেছি।
ছবি মুক্তি পাবে ঈদে। কী যে টেনশন আমাদের দুজনের! ঢাকার বাইরে ছবি মুক্তি পাবে। ঈদের পর আমরা বরিশাল যাব। আমাদের সঙ্গে অনেকেই যাচ্ছেন। বরিশালে মানুষের ভিড়। সারা দিনের ক্লান্তি ঠেলে হোটেলে উঠতে গেলাম—সামান্য বিষয় নিয়ে ঝগড়া। কী জেদ ওর! ঢাকায় এসে পর্যন্ত অভিমান যেন কাটে না।
দেখা গেল, এফডিসিতে শুটিং করছি। খবর পেল, আমি অন্য একটি ছবির সেটে আছি। ইমন একবার হলেও আসবে। হয়তো আমি জানিই না। পরে শুনলাম ও এসেছিল। তারপর ফোন করতাম, ‘এই, তুই আসলি, কিন্তু দেখা করলি না কেন?’ ইমন হাসে। ওর সেই হাসি এখনো কানে বাজে। ইমন বেঁচে থাকলে এখনো নিশ্চয়ই সেই হাসি হাসত।
সালমানের সঙ্গে কেয়ামত থেকে কেয়ামত-এর পর আরও কিছু ছবিতে কাজ করলাম। মুক্তি পেল সেসব ছবি। প্রতিটি ছবিতে দর্শকের ঢল নামছে। গাজী মাজহারুল আনোয়ারের একটি ছবি ছিল স্নেহ। এখানে ওর ঠোঁটে একটা গান ছিল, ‘চিঠি লিখলাম, ও চিঠি লিখলাম তোমাকে। পড়ে জবাব দিয়ো আমাকে।’
ইমনের চিঠি পেয়েছি এমন একটা সময়, যখন ইমন আর চিঠির জবাব দেওয়ারও সুযোগ দিল না আমাদের কাউকে।
এই নিষ্ঠুরতা কার, ইমনের নাকি প্রকৃতির?
টিভি চ্যানেলগুলো এখনো বিশেষ বিশেষ দিনে সালমানের সঙ্গে আমার পুরোনো ছবিগুলো প্রদর্শন করে। ছবিগুলো অনেকবারই দেখানো হয়েছে। তার পরও দেখানো হয়, নতুন প্রজন্ম দেখছে এবং জানছে সালমান সম্পর্কে। আমি টিভি-পর্দার দিকে তাকাতে পারি না। খুবই কষ্ট হয়। একটা কথাই মনে হয়, এভাবে কি কেউ চলে যায়?
এবারের ঈদে মুক্তি পেয়েছে মোট পাঁচটি চলচ্চিত্র। চলচ্চিত্রকার শহিদুল ইসলাম খোকন প্রেক্ষাগৃহে গিয়ে এর তিনটি দেখেছেন এবং সমালোচনা লিখেছেন

আশির দশকে সাপ্তাহিক বিচিত্রায় চলচ্চিত্র সমালোচনা লিখতেন মাহমুদা চৌধুরী। তখন আমরা কেউ সহকারী পরিচালক, কেউ কেউ পরিচালক হব হব করছি। আমরা প্রতি সংখ্যা বিচিত্রায় চলচ্চিত্র সমালোচনা বিভাগ মনোযোগ-সহকারে পড়তাম এবং মাহমুদা চৌধুরীর মুন্ডুপাত করতাম। শুধু সহকারী পরিচালকেরা নন; পরিচালক, শিল্পী, অন্য কুশলীরাও এ দলে ছিলেন। কারণ, ওনার লেখায় কোনো ছবির ভালো দিক লেখেননি, শুধু একতরফা খারাপ লিখে যেতেন; তাই তখনকার নামীদামি পরিচালকেরা গম্ভীর মুখে বলতেন, উনি তো সমালোচনা (সম-আলোচনা) করেন না, করেন মন্দালোচনা। ওনার লেখা যাঁরা পড়েন, তাঁরা সিনেমা হলে গিয়ে ছবি দেখেন না। কাজেই ওটার এত গুরুত্ব দেওয়ার দরকার নেই। অনেক পরে পরিচালক হয়েছি, তারও অনেক পরে বুঝতে পেরেছি, উনি তো ভুলগুলো ধরিয়ে দিচ্ছেন, এতে তো আমারই উপকার হচ্ছে। আজকের ভুল থেকেই আগামীকালের শিক্ষা। আসলে নিজের ভুল স্বীকার করা বা সমালোচনা সহ্য করার মানসিকতা আমাদের সমাজের বেশির ভাগ মানুষেরই নেই। রাজনীতিবিদ, সমাজসেবক, লেখক, শিল্পী, বুদ্ধিজীবী, চলচ্চিত্রনির্মাতা—কারও মধ্যেই নেই। একবার যদি আমরা ভিন্নভাবে ব্যাপারটাকে দেখি যে সব মানুষ বা সবার সৃষ্টিকর্ম সমালোচনার যোগ্য হয় না, তাহলেই কিন্তু নিজেকে বা নিজের কর্মকে আরও নির্ভুল করার চেষ্টা করব।
আমি নিজে একজন চলচ্চিত্র পরিচালক। প্রথম আলোর অনুরোধে কয়েক বছর ধরে বাংলাদেশে ঈদে মুক্তিপ্রাপ্ত চলচ্চিত্রের সমালোচনা লিখছি। এতে লাভ হচ্ছে, নিজের আগামী ছবিগুলো নির্মাণে আরও সতর্ক থাকা এবং সহযোদ্ধা পরিচালক-শিল্পী-কুশলীদের কর্মের ভালো দিক ও খারাপ দিক লিখে নিজের স্বল্প বুদ্ধির পাণ্ডিত্য জাহির করা। এই ‘পণ্ডিত’ হতে প্রচুর ছবি দেখতে হচ্ছে আর এখানেই নিজের সর্বনাশ করে ফেলছি। ছবি দেখে নিজের সর্বনাশ কী করে? ছোট একটি উদাহরণ—
চিলির দামাল চিত্রপরিচালক মিগেল লিতিনকে হাঙ্গেরির বিখ্যাত প্রবীণ চিত্রপরিচালক ইয়াঞ্চো বলেছিলেন, ‘দেখো হে বাপু, একটা ছোট্ট উপদেশ দিচ্ছি, মনে রাখার চেষ্টা কোরো, চোখ দুটিকে ভারজিন রেখো (অর্থাৎ চোখের সতীত্ব খোয়াতে দিয়ো না)। বেশি ছবি দেখো না (অর্থাৎ বেশি পণ্ডিত হোয়ো না)। তাই বেশি নয়, মাত্র দু-তিনটা ছবি দেখেছি এবং তা-ই নিয়ে এ লেখা। সারা পৃথিবীতে বাণিজ্যসফল ছবির কায়দা-কানুন বা গুণাবলি প্রায় এক। একটি সুন্দর গল্পের অত্যন্ত প্রয়োজন। সেই গল্পের ধরন, মূল চরিত্রের বিকাশ, চিত্রনাট্য সাজানোর কায়দা এবং সর্বোপরি স্টার সিস্টেম—সবই প্রায় একটিই ছকে বাঁধা।

একবার বলো ভালবাসি
এবারের ঈদে মুক্তিপ্রাপ্ত ছবির ভিড়ে বদিউল আলম খোকন পরিচালিত একবার বলো ভালবাসি অন্যতম। ঈদের পরের শুক্রবার আনন্দ সিনেমা হলের রিয়ার স্টলে বসে দেখলাম। এ সময়ের বাণিজ্যসফল ছবির একজন অন্যতম সেরা পরিচালক বদিউল আলম খোকন সুন্দর একটি গল্প সাজিয়েছেন। চিত্রনাট্যের গুণে এর গতি খুব একটা থামেনি, যদিও মাঝেমধ্যেই শুধু বিনোদনের চিন্তায় লম্বা লম্বা গানগুলো ব্যবহার করে চিত্রনাট্য থমকেছে মাত্র। শাকিব খানের এই ছবির চরিত্রটি একটু ভিন্ন বিধায় তার অভিনয়েও নতুনত্ব ছিল এবং বিশ্বাসযোগ্যতা পেয়েছে। অপু বিশ্বাসকে বেশ ভালো লেগেছে। নতুন নায়িকা তমা মির্জা যতটুকু সময় পর্দায় ছিল, বেশ প্রাণবন্তই ছিল। সবচেয়ে ভালো করেছে মিশা সওদাগর। অনেক দিন পর তাকে মনে হয়েছে, এ তো দুর্দান্ত শিল্পী; তাহলে এত দিন এত এত ছবিতে চিৎকার-চেঁচামেচি, লম্ফঝম্ফ করত কেন এই শিল্পী? আমার মনে হয়, এই ছবিটি মিশা সওদাগরের উচিত সিনেমা হলে গিয়ে দেখা। তাহলে ভবিষ্যতে সে চরিত্র পছন্দে এবং অভিনয়ে গুণগত পরিবর্তন এনে নিজের ও দেশের চলচ্চিত্রের অনেক অভাবই পূরণ করতে পারবে। গানগুলো ভালো, ফটোগ্রাফি মোটামুটি, সম্পাদনা অনেক ভালো, তবে দু-একটি মারপিটের দৃশ্যে ইলিয়াস কোবরা শাকিব খানের ফ্লাইং কিক খাওয়ার জন্য ফিক্সড হয়ে দাঁড়িয়ে আছে দেখে অবাক হতে হয় যে দেশের সেরা চিত্র সম্পাদক জিন্নাত হোসেনের চোখ এড়াল কী করে? বদিউল আলম খোকন ও জিন্নাত হোসেনকে বলছি, ফাইটের ইফেক্ট সাউন্ডগুলো এবার বোধ হয় পরিবর্তন করার সময় হয়েছে। কাহিনিকার ও সংলাপ রচয়িতা কাশেম আলী দুলাল দক্ষিণ ভারতীয় ছবির কাহিনি ভেঙে একবার বলো ভালবাসি ছবির কাহিনি লিখলেও এই ছবির সংলাপ শুনে মনে হয়েছে, উনি ওনার কর্মে বেশ এগিয়েছেন। ছোটখাটো ভুলগুলো বাদ দিলে একবার বলো ভালবাসি একটি পরিপূর্ণ বিনোদন ছবি। আমার মনে একটাই প্রশ্ন, এই বিনোদন দেখছে কে? দর্শক কোথায়? সবাই কি ঘরে বসে টিভি দেখছেন? এই ছবিটি তো দর্শকে টইটম্বুর হওয়ার কথা। জানি না এই দর্শকে নির্মাতা, নির্দেশক খুশি কি না। আমি একজন চলচ্চিত্রের কর্মী হিসেবে খুশি হতে পারলাম না। আশায় থাকি, হয়তো দর্শক বাড়বে এবং বাড়াই উচিত।

জান কোরবান
জান কোরবান একটি ছবির নাম। ঈদের ঠিক পরের দিন মর্নিং শোতে জোনাকী সিনেমা হলে দেখলাম। এবারও দক্ষিণ ভারতীয় ছবির কাহিনির আদলে কিংবা ছায়া অবলম্বনে কাহিনিকার কাশেম আলী দুলালের কাহিনি নিয়ে এম বি মানিক পরিচালনা করেছেন জান কোরবান। এ ছবিতেও সেই শাকিব খান, অপু বিশ্বাস, মিশা সওদাগর এবং অন্যরা। কাহিনি, সংলাপ, গান, ফাইট, অভিনয়—সবই তো ভালো। শেষ ফাইটের দৃশ্যে শাকিব খানকে দড়ি দিয়ে শূন্যে তুলে তিন-চারজনকে কিক করার দৃশ্যে দড়িটা মাইনাস করা এই প্রযুক্তির যুগেও বেশি কষ্টকর? প্রশ্নটা সম্পাদক জিন্নাত হোসেন ও পরিচালক এম বি মানিকের কাছে। শেষ দৃশ্যে শাকিবের বড় ভাই আলীরাজ খুন হয়েছে শোনার পরও নায়কের হাতে ভিলেন পরাস্ত হওয়ায় আলীরাজের মায়ের মুখে হাসি আসাটা কি স্বাভাবিক? আপন ভাই খুন হওয়ার পর শাকিবের শেষ ফাইট আরও অনেক ভয়ংকর হওয়া উচিত ছিল। আবারও বলছি, ফাইটের ইফেক্ট সাউন্ড একঘেয়ে।
একজন অভিনয়শিল্পীর পারফেকশন সেখানে, যেখানে অভিনীত চরিত্রটির শুরু থেকে শেষ পর্যন্ত ব্যালান্স থাকে। এই ছবিতে নিজের জন্য, বিশেষ করে অপু বিশ্বাসের উচিত ছবিটি হলে গিয়ে দেখা। তাতে নিজেরই উপকার হবে। এই তো জান কোরবান ফর্মুলা বাণিজ্যিক ছবি।
আসলে সিনেমা নিয়ে যাঁরা লেখেন, ইদানীং যাঁরা একটু বেশি ভাবেন, তাঁরা তাঁদের বুদ্ধির এক ফুঁয়ে বাণিজ্যিক সিনেমাকে উড়িয়ে দেন। কিন্তু এ দেশের আমজনতা সেই ছবির কোনো গুণের সুবাদে সেটিকে সুপারহিট করিয়ে দেন, সেদিকে তাঁরা খেয়ালই করেন না। এই লেখক ও ভাবুকেরা হলেন সিনেমা-তাত্ত্বিক। তত্ত্ব নিয়ে যাঁরা কারবার করেন, তাঁদের কাছে সিনেমার বাণিজ্যের দিকটা ততটা জরুরি নয়। কিন্তু সিনেমা নামক ব্যয়বহুল একটি পণ্যকে গরম কেকের মতো বিক্রি করতে হলে নানা গুণের সমাহার প্রয়োজন। এর প্রধান গুণই হচ্ছে গল্প। ক্যারিয়ারের প্রথম দিকে শ্যাম্পেন নামের একটি ছবি বানিয়েছিলেন হিচকক। হিচককের কোনো ছবিই এর চেয়ে নাকি খারাপ হয়নি। তাঁর ভাষায় দ্যাট ওয়াজ প্রোবাবলি দ্য লোয়েস্ট অব ইন মাই আউটপুট। এই ব্যর্থতার কারণ কী? ক্রফোকে সাফ সাফ জবাব দিয়েছিলেন তিনি দেয়ার ইজ নো স্টোরি। এখন প্রশ্ন, সিনেমার গল্প বাণিজ্যিকভাবে জুতসই কীভাবে হয়? এর একটা ভালো ফর্মুলা আছে, যাকে ইংরেজিতে বলে থাম্বস রুল। উদাহরণ দিলেই বোঝা যাবে, এই ফর্মুলা বা নিয়মটি কী? উদাহরণ হিসেবে পৃথিবীব্যাপী মেগাহিট তিনটি ছবির কথা বলি ই.টি, রকি ও জুরাসিক পার্ক। এর প্রতিটি ছবির গল্পই শুরু হচ্ছে একটি প্রশ্ন দিয়ে; সেই প্রশ্নটি হলো, কী হবে যদি এমন হয়?
ই.টি: কী হবে, যদি ভিনগ্রহের কোনো প্রাণীর সঙ্গে বন্ধুত্ব হয় পৃথিবীর কোনো কিশোরের?
রকি: কী হবে, যদি তৃতীয় শ্রেণীর কোনো বক্সারের সঙ্গে লড়াই হয় হেভিওয়েট বিশ্ব-চ্যাম্পিয়নের?
জুরাসিক পার্ক: কী হবে, যদি কোনো উচ্চাভিলাষী জীববিজ্ঞানী আজকের পৃথিবীতে হঠাৎ তৈরি করে ফেলেন ডাইনোসরের মতো প্রাগৈতিহাসিক প্রাণী?
জান কোরবান-এও এই প্রশ্নটি আছে। কী হবে, অপু বিশ্বাসের সঙ্গে মিশা সওদাগরের ছোট ভাই শানু শিবার বিয়ে হলে? কারণ, সে তো শাকিবকে সরাসরি ‘না’ বলে দিয়েছে। সবাই আছে। দর্শক কম। আরও দর্শক চাই। এটি একটি জমকালো অ্যাকশন বাণিজ্যিক ছবি। লাগাতার হাউসফুল হওয়ার মতো ছবি। বেশি বেশি ছবি নির্মাণের আগে আসুন সবাই মিলে ভাবি, কী করে সিনেমা হলে লাগাতার হাউসফুল বোর্ড লাগানো যায়।

টাইগার নাম্বার ওয়ান
একজন শিল্পীর শৈলীর সার্থকতা তখনই, যখন তাঁর তৈরি করা শিল্পটির সব কারুকার্যতা সঠিকভাবে থাকে। কথাটি লেখার কারণ বাংলাদেশের বাংলা চলচ্চিত্র। এবারের ঈদে বেশ কয়েকটি ছবির ভিড়ে মুক্তি পেয়েছে শাহীন সুমন পরিচালিত টাইগার নাম্বার ওয়ান। যথারীতি এই ছবির টাইগার মানে ছবিটির নায়কের ভূমিকায় রয়েছেন শাকিব খান। এ ছাড়া ছবিটিতে অভিনয় করেছেন অমিত হাসান, সাহারা, নিপুণ, মিশা সওদাগর, ডলি জহুর, আবুল হায়াত, কাজী হায়াৎ, রেহানা জলি, সুব্রত, কাবিলা, শিবা শানু, ডনসহ আরও অনেকে। ছবিটির সংগীত পরিচালনা করেছেন ইমন সাহা ও আহমেদ হুমায়ূন, ক্যামেরায় ছিলেন আজহার ও পনির, সম্পাদনায় তৌহিদ হোসেন চৌধুরী, নৃত্যে ছিলেন মাসুম বাবুল, সাইফ খান কালু ও জাকির, অ্যাকশন দৃশ্য পরিচালন করেছেন ডি এইচ চুন্নু। ছবির গল্পটি বেশ ভালো, তবে কেন জানি বারবার মনে হচ্ছিল, আমি হিন্দি ছবি খলনায়ক-এর বাংলা চিত্রায়ণ দেখছি। ছবিটি নির্মাণের ক্ষেত্রে পরিচালকেরা বেশ তাড়াহুড়োই করছিলেন। এ ছাড়া ছবিটিতে দুজন সুন্দরী নায়িকা নেওয়ার পরও পরিচালকেরা তাদের সংলাপের উচ্চারণের দিকে বিশেষ নজর দেননি। দর্শকেরা ছবির গানগুলো খুব একটা শ্রুতিমধুর বলে মনে করছে না। কেননা, অনেক সময় গানের কথাগুলোই ঠিকমতো বোঝা যাচছিল না। অ্যাকশন দৃশ্যগুলো আরও অভিনব কিংবা আরও আধুনিক হতে পারত। শাকিব খান ও মিশা দুজনেই বরাবরের মতো বেশ ভালো অভিনয় করেছে। গল্পের ধারাবাহিকতা বিবেচনা করে সম্পাদনার সময় আরও বিশেষ দৃষ্টির প্রয়োজন ছিল বলে আমি মনে করি। যে বিষয়টি বিশেষভাবে দৃষ্টিকটু মনে হয়েছে, তা হলো নায়ক ও নায়িকার বেশ কয়েকটি দৃশ্যের স্থান, দৃশ্য বিবেচনা না করেই বারবার কন্টিনিউটি ব্রেক করে পোশাক পরিবর্তন করার বিষয়টি দর্শক ঠিক যেন মেনে নিতে পারছিল না। শেষ করার আগে শুধু এ কথাটিই বলতে চাইব, চলচ্চিত্র হলো এ দেশের বিনোদনের প্রধান মাধ্যম এবং চলচ্চিত্র হলো একটি বিশাল শিল্প। এই মাধ্যমটিকে বিশেষ গুরুত্বের সঙ্গে নিতে হবে। মেধাবী পরিচালক শাহীন সুমনের মেধার পরিচয় আমরা এর আগেও পেয়েছি। সেই ক্ষেত্রটি বিবেচনা করে বলতে চাই, দর্শকেরা তাঁদের কাছ থেকে আরও সৃজনশীল ও শৈল্পিক নির্মাণ আশা করে।
সুজা আহমেদ, হুমায়ুন ফরীদি; এরপর ঢাকা থিয়েটারের তুমুল জনপ্রিয় মুনতাসির নাটকের মুনতাসির চরিত্রে অভিনয় করেছেন কামাল বায়েজীদ। মহিলা সমিতি ভাঙা উপলক্ষে ৮ থেকে ১২ সেপ্টেম্বর ফেডারেশনের উদ্যোগে পাঁচ দিনের নাট্যোৎসব হবে। ১২ সেপ্টেম্বর মুনতাসির চরিত্র নিয়ে মঞ্চে উঠবেন কামাল বায়েজীদ। আজকের পাঁচ প্রশ্নের উত্তর দিয়েছেন তিনি। সাক্ষাৎকার নিয়েছেন শফিক আল মামুন।

কীভাবে মুনতাসির চরিত্রে অভিনয়ের সুযোগ হলো?
আমি নাটকটির সঙ্গে প্রথম থেকেই জড়িত। ১৯৭৮ সালে যখন নাটকটি প্রথম মঞ্চে আসে, তখন মুনতাসির চরিত্রটি করতেন সুজা আহমেদ। এখন তিনি আমেরিকা-প্রবাসী। তখন আমি দুটি চরিত্র করতাম—খানসামা ও একজন ছাত্র। ১৯৮৪ সালে এসে নাটকটি নতুনভাবে আবার মঞ্চে আসে। তখন আমি নাটকটির প্রযোজনা ব্যবস্থাপক ছিলাম আর হুমায়ুন ফরীদি মুনতাসির চরিত্রটি করতেন। মাঝখানে নাটকটির প্রদর্শনী বন্ধ ছিল। ২০০৪ সালে যখন নাটকটি আবার মঞ্চে আনার জন্য রিহার্সেল শুরু হয়, তখন হুমায়ুন ফরীদিও একদিন রিহার্সেল করেন। কিন্তু পরে অসুস্থতার জন্য আর করতে পারেননি। ওই সময় হুমায়ুন ফরীদি নিজেই নির্দেশক নাসির উদ্দীন ইউসুফকে অন্য কাউকে দিয়ে চরিত্রটি করার জন্য অনুরোধ করেন। এরপর দলের কর্মীদের নিয়ে নানা রকম চিন্তাভাবনা শেষে আমাকে চরিত্রটি করতে বলা হয়। এভাবে চরিত্রটিতে কাজ করার সুযোগ পেলাম।
নাটকটিতে অভিনয়ের আগের অনুভূতি কেমন ছিল?
যখন সিদ্ধান্ত হলো, আমি চরিত্রটি করছি তখন নিজের কাছে বিস্ময় মনে হয়েছে। আমি প্রথম থেকেই নাটকটির সঙ্গে ছিলাম। সুজা আহমেদ, হুমায়ুন ফরীদি দুজনেরই মুনতাসির চরিত্রটি করা দেখেছি। এমন একটা বিখ্যাত চরিত্র আমি করব, প্রথমে স্বপ্নই মনে হয়েছে।
চরিত্রটি ওঠানোর ক্ষেত্রে নিজেকে কীভাবে প্রস্তুত করেছিলেন?
যেহেতু আমি আগে থেকেই নাটকটির সঙ্গে ছিলাম, তাই চরিত্রটির সংলাপ প্রায় সবই আমার আগে থেকেই মুখস্থ ছিল। মাথায় একটা জিনিস সব সময় কাজ করেছে, যেহেতু এর আগে দর্শকেরা মুনতাসির চরিত্রে দুজনকে দেখেছেন, তাই আমাকে একটু ভিন্নভাবে চরিত্রটি নিয়ে আসতে হবে। এ জন্য নির্দেশক নাসির উদ্দীনের সঙ্গে বিষয়টি নিয়ে দীর্ঘ পরিকল্পনা করে সিদ্ধান্ত নেওয়া হলো, আমার কোমর করা হবে ৮৪ ইঞ্চি, পেট হবে মোটা। এভাবে কাজ শুরু হলো। প্রদর্শনীর এক ঘণ্টা আগেই মেকআপ নেওয়ার জন্য পোশাক পরা হতো। পোশাক পরার পর আর ওই পোশাক পরে বসতে পারতাম না। আবার নাটকের স্থায়িত্ব ছিল দুই ঘণ্টা। মোট তিন ঘণ্টা আমাকে এভাবে থাকতে হতো। খুবই কষ্ট হতো। নাটকটি মঞ্চে ওঠার আগে দেড় মাস রিহার্সেল করা হয়েছে।
সুজা আহমেদ, এরপর হুমায়ুন ফরীদি, তারপর মুনতাসির চরিত্রে আপনি—দর্শকের কাছ থেকে কী প্রতিক্রিয়া পেয়েছেন?
যেসব দর্শক সুজা আহমেদ, হুমায়ুন ফরীদিকে মুনতাসির চরিত্রে দেখেছেন, তাঁদের কেউ কেউ আমার প্রদর্শনীটিও দেখেছেন। দু-একজনের সঙ্গে কথা হয়েছে। তাঁরা খারাপ বলেননি। তবে নব্বইয়ের দশকের পর যেসব নতুন নাট্যকর্মী থিয়েটার করতে এসেছেন, তাঁদের কাছে মুনতাসির একেবারেই নতুন ছিল। তাঁরা খুবই প্রশংসা করেছেন।
১৯৭৭ থেকে ২০১১—দীর্ঘ প্রায় ৩৪ বছর ঢাকা থিয়েটারে কাজ করছেন। নির্দেশনা দেওয়ার ইচ্ছা হয় না?
ইচ্ছা করে, তবে সাহস হয় না। কেননা আমি আমার যোগ্যতা সম্পর্কে সচেতন। ঢাকা থিয়েটারের মতো দলে নির্দেশনা দেওয়ার যোগ্যতা আমার নেই। নির্দেশনা অনেক কঠিন কাজ। এ কাজ করতে গেলে মেধাবী হতে হয়। আর সবার দ্বারা সবকিছু হয়ও না। আমি অভিনয় করতেই বেশি স্বাচ্ছন্দ্য বোধ করি। তবে ঢাকা থিয়েটারের বাইরে কোনো দল আমন্ত্রণ জানালে নির্দেশনার কাজ করব।
আগের সংবাদ পরের সংবাদ»



বাংলাদেশের মঞ্চনাটকের সূতিকাগার হিসেবে পরিচিত মহিলা সমিতি মঞ্চ। এই মিলনায়তন ঘিরেই বাংলা নাটক এগিয়েছে। ১৯৭৩ সালে এখানেই দর্শনীর বিনিময়ে প্রথম নাটক মঞ্চস্থ হয়। নাটকটি ছিল নাগরিক নাট্যসম্প্রদায়ের বাকি ইতিহাস। সময়ের পরিবর্তনে মিলনায়তনটি পুরোনো হয়েছে। জাতীয় নাট্যশালার আধুনিক মিলনায়তন হওয়ার কারণে মহিলা সমিতি মঞ্চে নাটক মঞ্চায়নে ভাটা পড়েছে। বাংলা নাটকের ইতিহাসের সাক্ষী মহিলা সমিতির পুরোনো ভবন ভেঙে এখানে আধুনিক একটা ভবন নির্মাণের উদ্যোগ নিয়েছে মহিলা সমিতি পরিষদ। এদিকে ভেঙে ফেলার আগেই বাংলার নাট্যভূমি খ্যাত মিলনায়তনটিকে স্মৃতিতে ধরে রাখার জন্য বাংলাদেশ গ্রুপ থিয়েটার ফেডারেশন এই মিলনায়তনে ‘ভাঙ্গা-গড়া নাট্যোৎসব’ শিরোনামে পাঁচ দিনের নাট্যোৎসব হাতে নিয়েছে। আজ বৃহস্পতিবার থেকে এই উৎসব শুরু হবে, চলবে ১২ সেপ্টেম্বর পর্যন্ত। উৎসবে বাংলাদেশের প্রথম সারির ৫০টি নাটকের দল অংশ নিচ্ছে। ফেডারেশনের অনুষ্ঠান সম্পাদক চন্দন রেজা জানান, ১৯৭৩ থেকে ২০০০ সাল পর্যন্ত যেসব নাটক মহিলা সমিতিতে মঞ্চায়ন হয়েছে, সেসব পুরোনো নাটক থেকে উৎসবে নাটক মঞ্চায়ন হবে। প্রতিদিন এখানে ১০টি করে নাটকের দল নাটক পরিবেশন করবে। নাটকগুলোর স্থায়িত্বকাল হবে ২০ মিনিটের। তিনি বলেন, বাংলা নাটকের ইতিহাসের সাক্ষী মহিলা সমিতি ভাঙার আগে মিলনায়তনটিতে উৎসবের মধ্য দিয়ে একটা ভিডিও তথ্যচিত্র তৈরি করা হবে।
উৎসবের উদ্বোধনীতে নাগরিক নাট্যসম্প্রদায় নূরলদীনের সারা জীবন নাটকটি মঞ্চায়ন হবে।
বাংলাদেশ গ্রুপ থিয়েটার ফেডারেশনের সহকারী মহাসচিব আকতারুজ্জামান বলেন, ‘ইতিমধ্যে মহিলা সমিতির পেছনের অংশ ভাঙা শুরু হয়ে গেছে। মূল মিলনায়তনটি ভাঙার আগেই এই উৎসব হবে। বাংলার নাট্যভূমি হিসেবে পরিচিত মহিলা সমিতি ভেঙে ফেলা উপলক্ষে ফেডারেশন পাঁচ দিনের উৎসব উদ্যাপন করতে যাচ্ছে। এই উৎসবের নাটকগুলো নিয়ে মহিলা সমিতি মঞ্চের স্মৃতি হিসেবে একটা তথ্যচিত্র তৈরি করা হবে। উৎসবটি আরও ভালো করে উদ্যাপন করার ইচ্ছা ছিল। কিন্তু রোজা এবং কম সময় পাওয়ার কারণে উদ্যাপনটি ছোট আকারে হচ্ছে।’
মহিলা সমিতির ভবনটি ভেঙে অষ্টম তলাবিশিষ্ট একটি ভবন হবে। সেখানে নাটকের দুটি মিলনায়তনও থাকবে। একটি ৩০০ আসনবিশিষ্ট, অন্যটি ২০০ আসনের।
পাশের সাদাকালো ছবিটি নাগরিক নাট্যাঙ্গনের গোলমাথা চোখামাথা নাটকের। ব্রেটল ব্রেশটের এ নাটকের নির্দেশনা দিয়েছেন ইসরাফিল শাহিন। ছবিতে নাটকটির একটি দৃশ্যে হূদি হকের সঙ্গে দেখা যাচ্ছে ইমরান হুমায়ুন খান ও সাজ্জাদ রেজাকে। হূদি হক জানান, নাটকটি মূলত পৃথিবীজুড়ে নিম্নবিত্ত, মধ্যবিত্ত, উচ্চবিত্ত—সব শ্রেণীর নির্যাতিত মানুষের গল্প। একই সঙ্গে নির্যাতককেও দেখানো হয়েছে। নাটকটিতে হূদি হকের চরিত্রের নাম নান্না। একজন প্রতিবাদী মেয়ে, ইমরান হুমায়ুন খান প্রতীকীভাবে জার্মানের স্বৈরশাসক হিটলার আর সাজ্জাদ রেজা একজন সুবিধাভোগী চরিত্রে অভিনয় করেছেন। পৃথিবীর খুব কম মঞ্চে নাটকটির প্রদর্শনী হয়েছে। ছবিটির মুহূর্তের কথা বলতে গিয়ে হূদি হক বলেন, ‘এটি একটা অসাধারণ নাটক। এখানে আমি গ্রাম থেকে শহরে এসেছি। সুবিধাবাদীদের সঙ্গে জীবিকার কারণে মিশেছি। তবে আমার চারপাশে যেসব সুবিধাভোগী নেতৃত্ব দিচ্ছে, তাদের বিরুদ্ধেই একটা সময় আমি প্রতিবাদী হয়ে উঠি। নাটকটির ছবিতে তেমনি একটা মুহূর্ত দেখা যাচ্ছে। ’
নাটকটি প্রথম মঞ্চে আসার সময়ের কথা বলতে গিয়ে তিনি বলেন, ‘আমরা নাটকটি নিয়ে প্রায় ছয় মাস মহড়া করেছি। সেগুনবাগিচায় মহিলা পরিষদের বেগম সুফিয়া কামাল ভবনের নিচতলায় আমরা মহড়া করতাম।’ তখনকার সময়ের অভিজ্ঞতার কথা বলতে গিয়ে তিনি বলেন, ‘সেই সময় আমাদের মহড়াকক্ষের অভাব ছিল। মহিলা পরিষদের ভবনটির নিচতলা খালি পড়ে ছিল। আমরা কিছু ভাড়ার বিনিময়ে নিচতলায় মহড়া করার জন্য মহিলা পরিষদের আপাদের সঙ্গে আলোচনা করি। তাঁরা রাজি হন। এভাবেই তখনকার সময়ে নাটকটির কাজ শেষ করি। সেই সময় মহিলা পরিষদের সাংস্কৃতিক সম্পাদক ছিলেন লাকী ইনাম।’ তবে সেই সময় ওখানে নাটকটির মহড়া করতে গিয়ে বাজে অভিজ্ঞতাও হয়েছে। হূদি বলেন, ‘আমাদের ভবনটির পাশে ছিল আবাসিক অনেকগুলো ভবন। একদিন একটা ভবনের ফ্লোর থেকে মহিলা পরিষদের আপাদের কাছে মহড়া না করার জন্য একজন মহিলা অভিযোগ করেন। মহড়ার চেঁচামেচি, ঢোলের বাজনায় নাকি তাঁর সন্তানের পড়ালেখার সমস্যা হয়। আপারা আমাদের বিষয়টি জানালে আমরা কয়েকটি দিন সময় নিয়ে ওখান থেকে চলে আসি। পরে জানতে পেরেছিলাম, ওই মহিলা ছিলেন একজন সাংবাদিকের স্ত্রী।’
হূদি বলেন, ‘প্রথমে দলের বাইরের একজন অতিথি নির্দেশক দিয়ে নাটকটি আমরা মঞ্চে এনেছিলাম। এবং আমাদের উদ্দেশ্য ছিল নতুন অভিজ্ঞতা আর দলের নাটকে ভিন্নমাত্রা যোগ করা। ইসরাফিল শাহিনের এই কাজটি খুবই ভালো হয়েছিল।’
নাটকটি প্রথম মঞ্চে আসে ২০০২ সালের ৬ সেপ্টেম্বর। উদ্বোধন হয় মহিলা সমিতি মঞ্চে। এ পর্যন্ত নাটকটির ২৫টির বেশি প্রদর্শনী হয়েছে। ২০০৭ সালের পর থেকে নাটকটির আর নিয়মিত মঞ্চায়ন হয়নি। ঢাকার বাইরেসহ ভারতের কলকাতা ও ত্রিপুরাতে নাটকটির প্রদর্শনী হয়েছে।
মঞ্চে যাঁরা নিয়মিত অভিনয় করেন, তাঁদের কাছে একটা ভালো নাটক কিংবা একটা ভালো চরিত্রে অভিনয়ের ব্যাপারে নিজের মধ্যে সব সময়ই একটা আগ্রহ কাজ করে আলাদাভাবেই। দীর্ঘদিন ধরে মঞ্চে কাজের মধ্যে স্বপ্ন দেখেন, স্বপ্নের নাট্যকারের নাটক বা স্বপ্নের চরিত্রে কাজের জন্য। আর তা যদি রবীন্দ্রনাথের নাটক হয়, তাহলে তো কোনো কথাই নেই। মঞ্চে অভিনয় করবেন আর রবীন্দ্রনাথের নাটকে অভিনয় করা হবে না, তা কি হয়! আর এ ধরনের সুযোগ এলে তা কোনো অভিনেতা-অভিনেত্রী হাতছাড়া করতে চান না। এবার মঞ্চের গুণী অভিনেত্রী ত্রপা মজুমদারের বেলাতে তাই-ই হলো। রবীন্দ্রনাথ ঠাকুরের নাটকে প্রথম অভিনয়ের সুযোগ হয়েই গেল তাঁর। অভিনয় করলেন মুক্তধারা নাটকে। থিয়েটারের এ নাটকটির নির্দেশনা দিয়েছেন নায়লা আজাদ নূপুর। নাটকটিতে অভিনয় করে ত্রপার কী অনুভূতি? ‘এর আগে মঞ্চে একাধিক নাটকে অভিনয় করেছি, কিন্তু কখনো রবীন্দ্রনাথের নাটকে অভিনয় করা হয়নি। আমি মনে করি, মঞ্চে যাঁরা কাজ করেন, তাঁদের আলাদা একটা স্বপ্নই থেকে যায় রবীন্দ্রনাথের নাটকে অভিনয় করার। এবার সুযোগটা হয়ে গেল। ভালো লাগছে।’ বলছিলেন ত্রপা মজুমদার।
নাটকটির অম্বা চরিত্রে অভিনয় করছেন তিনি। চরিত্রটি প্রসঙ্গে তিনি বলেন, নাটকটিতে চরিত্রের উপস্থিতি, সংলাপ দুটোই কম। তবে চরিত্রটির প্রভাব পুরো নাটকেই। নাটকটির গল্পে পুরো পৃথিবীর প্রকৃতিমাতাকে উপস্থাপন করা হয়, যা অম্বা চরিত্রের আহ্বানের মধ্য দিয়েই বিষয়টি নাটকে উঠে আসে।’
ইতিমধ্যে মুক্তধারা নাটকটির দুটো প্রদর্শনী হয়েছে।
ফরিদ রশীদ, কামাল মইনুদ্দিন, ইশতিয়াক, ল্যারি, মুসা, রবিন আর হ্যাপি আখন্দ। মাইলসের প্রতিষ্ঠাতা সদস্য ছিলেন তাঁরা। সময়টা ১৯৭৯ সাল। তিন মাস পর এই ব্যান্ডে যোগ দেন শাফিন আহমেদ ও হামিন আহমেদ। ছয় মাস পর মানাম আহমেদ। মাইলসের শুরুটা হয়েছিল ইন্টারকন্টিনেন্টাল হোটেলে (রূপসী বাংলা)। তখন এই হোটেলে সপ্তাহে অন্তত ছয় দিন নিয়মিত গান করত মাইলস। ওই সময় মাইলসের কণ্ঠে ছিল যুক্তরাষ্ট্র ও ইউরোপের বিভিন্ন জনপ্রিয় শিল্পীদের গান। ১৯৯৯ সালে এসে আবার কিছু পরিবর্তন। শাফিন আহমেদ, হামিন আহমেদ আর মানাম আহমেদের সঙ্গে মাইলসে যোগ দেন সৈয়দ মুস্তফা ইকবাল (আসিফ) ও জিয়াউর রহমান (তূর্য)। এখন পর্যন্ত তাঁদের নিয়েই এগিয়ে যাচ্ছে ব্যান্ডটি।
হামিন আহমেদের মতে, ‘এরই মধ্যে ব্যান্ডটি প্রতিষ্ঠার ৩২ বছর পূর্ণ করেছে।’ কিন্তু শাফিন আহমেদের মতে, ‘হিসাবটা একটু অন্য রকম। মাইলস প্রথম একক কনসার্ট করে ১৯৮২ সালে, বাংলাদেশ শিল্পকলা একাডেমীতে। হোটেলের বাইরে এটাই ছিল দর্শকদের সামনে আমাদের প্রথম কনসার্ট। ওই হিসাবে এবার আমরা তিন দশক পূর্তি উদ্যাপন করছি।’
১০ ফেব্রুয়ারি রূপসী বাংলা হোটেলে তিন দশক পূর্তি উপলক্ষে কনসার্টের আয়োজন করেছে মাইলস। ‘থার্টি ইয়ারস অব মাইলস কনসার্ট’ শুরু হবে ওই দিন সন্ধ্যা ছয়টায়। শাফিন বললেন, ‘মাইলসের শুরুটা হয়েছিল এই ভবনে। তাই তিন দশক পূর্তির অনুষ্ঠানটি এখানেই আয়োজন করছি।’
‘থার্টি ইয়ারস অব মাইলস কনসার্ট’-এর প্রস্তুতি দেখার জন্য রোববার সন্ধ্যায় গিয়েছিলাম বাংলামোটরে, মাইলসের প্র্যাকটিস প্যাডে। রাত সাড়ে আটটার মধ্যেই সেখানে পৌঁছে গেছেন হামিন, মানাম, জুয়েল। কিছুক্ষণ পর এলেন শাফিন। জানা গেল, তূর্য থাকেন নারায়ণগঞ্জে। ব্যস্ততার কারণে তিনি সেদিন আসতে পারছেন না।
এসেই শাফিন, হামিন আর মানাম ব্যস্ত হয়ে পড়েন পরদিন চ্যানেল নাইনের উদ্বোধনী অনুষ্ঠানের জন্য নিজেদের গান নির্বাচন নিয়ে। ঘণ্টা দেড়েক পর শুরু হলো আড্ডা।
শুরুতেই এল ব্যান্ডের নামের প্রসঙ্গটি। মাইলস কেন? শাফিন বললেন, এই ব্যান্ডটির মূল উদ্যোক্তা ছিলেন ফরিদ রশীদ। মাইলস নিয়ে তাঁর অনেক ভাবনা এবং স্বপ্ন ছিল। মাইলস শব্দটির সঙ্গে সংগীতের চমৎকার একটা মিল রয়েছে। সংগীতের কোনো শেষ নেই। আসলে অসীম এই পথচলার ভাবনা থেকেই নামটি নেওয়া হয়েছিল।
আজ অনেকগুলো জনপ্রিয় বাংলা গান রয়েছে মাইলসের। কিন্তু শুরু থেকে প্রায় ১১ বছর তাদের চর্চাটা ছিল ইংরেজি গান নিয়ে। ইউরোপ আর যুক্তরাষ্ট্রের বিভিন্ন জনপ্রিয় গান করত তারা। তারই ফাঁকে নিজেদের কিছু ইংরেজি গানও তৈরি করে।
মাইলস বাংলা গান গাওয়ার সিদ্ধান্ত নেয় ১৯৯০ সালে। কিন্তু তার আগেই বেরিয়ে গেছে তাদের দুটো অডিও অ্যালবাম: মাইলস (১৯৮২) ও এ স্টেপ ফারদার (১৯৮৬)।
হামিন বললেন, ‘যখন বুঝতে পারলাম, এখন আমাদের বাংলা গান করার সময় এসেছে, তখনই বাংলা গানের চর্চা শুরু করি। আরও একটা ব্যাপার ছিল, ইংরেজি গান দিয়ে আমরা একধরনের শ্রোতার কাছে পৌঁছে গিয়েছিলাম। এবার আমরা বাংলা গান দিয়ে বড় অংশের শ্রোতার কাছে যাওয়ার পরিকল্পনা করি। বাংলা গান নিয়ে আমাদের প্রথম অ্যালবামটি ছিল প্রতিশ্রুতি (১৯৯১)।’
এরপর বেরিয়েছে প্রত্যাশা (১৯৯৩), প্রত্যয় (১৯৯৬), প্রয়াস (১৯৯৭), প্রবাহ (২০০০) ও প্রতিধ্বনি (২০০৬)। এ বছরই বের হবে প্রতিচ্ছবি। এ ছাড়া ভারত ও যুক্তরাষ্ট্র থেকে বেস্ট অব মাইলস নামে বেরিয়েছে ডাবল সিডির দুটি অ্যালবাম।
প্রথম সেই কনসার্টের প্রসঙ্গ উঠতেই সবার মুখে হাসির রেখা। হামিন গিটারে কিছু একটা বাজাচ্ছিলেন। তা থেকে হাসিমাখা মুখটি তুললেন। শাফিন বললেন, ‘বাংলাদেশ শিল্পকলা একাডেমীর মিলনায়তনে আমরা সাউন্ড চেক করে বাইরে এসে দেখি লম্বা লাইন। টিকিট কেটে অসংখ্য মানুষ দাঁড়িয়ে আছে ভেতরে ঢোকার জন্য। আমরা নিজেরাই অবাক হলাম, আমাদের কখন কীভাবে চিনল! টাকা খরচ করে আমাদের দেখার আগ্রহটা তাদের কবে তৈরি হলো!’
হামিন বললেন, ‘সেদিন আমরা দুই ঘণ্টা গান করেছিলাম।’ আর মানাম বললেন, ‘তখন পর্যটনে ভালো কিছু স্পিকার ছিল। কনসার্টের আগে রাস্তার উল্টো দিক থেকে সেগুলো ঠেলে ঠেলে নিয়ে আসি। অনুষ্ঠান শেষে আবার সেগুলো ফেরত দিয়ে আসি।’
এরপর বিটিভিতে বিভিন্ন অনুষ্ঠানে গান করে মাইলস। বিটিভির মাধ্যমে ‘প্রথম প্রেমের মতো’ আর ‘চাঁদ তারা’ গান দুটি তখন মাইলসের আলাদা জনপ্রিয়তা এনে দেয়।
শাফিন জানালেন, বিটিভির জন্য মাইলস তখন ছয়টা ইনস্ট্রুমেন্টাল পিস তৈরি করেছিল। এগুলো বিটিভি নিজেদের সিগনেচার টিউন হিসেবে টানা দুই বছর প্রতিদিন কয়েকবার প্রচার করেছে।
মাইলস এ পর্যন্ত দেশে ও দেশের বাইরে প্রায় দেড় হাজার কনসার্টে গান করেছে। দেশের বাইরে প্রথম গান করে ভারতের বেঙ্গালুরুতে (১৯৯৪)। দুই বছর পর যুক্তরাষ্ট্রে টানা তিন মাসের সফরে ১০টি কনসার্টে গান করেছে মাইলস।
১০ ফেব্রুয়ারির অনুষ্ঠান পরিকল্পনা প্রসঙ্গে শাফিন বললেন, ‘আমাদের প্রথম অ্যালবামের নাম ছিল মাইলস। সেই থেকে শুরু করে এ পর্যন্ত প্রকাশিত সব কটি অ্যালবাম থেকে উল্লেখযোগ্য গানগুলো করব ধারাবাহিকভাবে। আমাদের সঙ্গে মঞ্চে থাকবেন আমন্ত্রিত কয়েকজন বাদ্যযন্ত্রশিল্পী। এ ছাড়া দেশের বাইরে আমাদের অনেক সংগীতশিল্পী বন্ধু রয়েছেন। এই যেমন জুনুনের আলী আজমত, ফুজনের শাফকাত, পাকিস্তানের শিল্পী মিকাল হাসান। তাঁদেরও আমন্ত্রণ জানিয়েছি। আরও আমন্ত্রণ জানিয়েছি আমাদের এ দেশের সংগীতশিল্পী বন্ধুদেরও। তাঁরাও সেদিন গান করবেন।’
জানালেন, সেদিন মাইলসের সঙ্গে মঞ্চে আরও গান করবে ফিডব্যাক, ওয়ারফেজ, ফুয়াদ অ্যান্ড ফ্রেন্ডস ও ক্রাল। মাইলসের এই আয়োজনের সঙ্গে আছে গ্রামীণফোন।
এখন প্রতিদিনই সন্ধ্যার পর নিয়মিত প্র্যাকটিস প্যাডে বসছেন মাইলসের সদস্যরা। ‘থার্টি ইয়ারস অব মাইলস কনসার্ট’-এর পরিকল্পনাগুলো চূড়ান্ত করছেন। নিজেদের গানগুলো চর্চা করছেন।

মাইলসের জনপ্রিয় গান
 চাঁদ তারা
 প্রথম প্রেমের মতো
 দরদিয়া
 ফিরিয়ে দাও
 ধিকি ধিকি
 নীলা
 পাহাড়ি মেয়ে
 জাদু
 জ্বালা জ্বালা
 পিয়াসী মন
 জাতীয় সংগীতের
দ্বিতীয় লাইন
