
২০১১ হতে পারত আমাদের সবচেয়ে ভালো বছর। এই সরকার ক্ষমতায় আসার পরই বিডিআর বিপর্যয়, সেটা সামলাতেই প্রথম বছর কেটে গেছে, দ্বিতীয় বছরটায় প্রয়োজনীয় প্রস্তুতি নিয়ে তৃতীয় বছরটায় আমরা উন্নয়নের পথে উড়াল দিতে পারব—এক বছর আগে এই ছিল আশা। বছর শেষে হিসাবের খেরোখাতায় দেখা যাচ্ছে, যোগের চেয়ে বিয়োগ হয়েছে বেশি, জমার চেয়ে খরচের খাতটা বড়। গ্রামীণ ব্যাংক থেকে এর প্রতিষ্ঠাতা নোবেল পুরস্কার বিজয়ী ড. মুহাম্মদ ইউনূসকে সরিয়ে দেওয়া হয়েছে, আদালত সেই সিদ্ধান্ত বহাল রেখেছেন, কিন্তু দেশে-বিদেশে এই পদক্ষেপ সাধুবাদ পায়নি। শেয়ারবাজারে দরপতন অব্যাহত ছিল, এবং খোন্দকার ইব্রাহিম খালেদ তদন্ত কমিটির সুপারিশকে খুব একটা আমলে নেওয়া হয়নি। মানুষ রাস্তায় বিক্ষোভ করেছে, অনশন করেছে, কিন্তু তাতে তাদের দুঃখকষ্ট ক্ষতি কমেনি। বিনা বিচারে হত্যাকাণ্ড ঘটেই চলেছে, র‌্যাব কর্তৃক লিমনের পায়ে গুলি করার খবরে হইচই পড়ে গেছে, কিন্তু তা বিচারের বাণীকে নীরবে নিভৃতে কাঁদতে দেখা ছাড়া আর কিছু করতে পেরেছে বলে মনে হয় না।
তত্ত্বাবধায়ক সরকারব্যবস্থা বাতিল হয়ে গেছে, আদালতের পূর্ণাঙ্গ রায় প্রকাশের আগেই তড়িঘড়ি এই বিল পাসের উদ্দেশ্য অনেকের কাছেই সাধু বলে মনে হয়নি। বিরোধী দল রাস্তায় নেমে পড়েছে। জ্বালাও-পোড়াও শুরু হয়ে গেছে।
মিরসরাইয়ে সড়ক দুর্ঘটনায় ৪৪ জন স্কুলছাত্র মৃত্যুবরণ করেছে, সেই শোকের অশ্রু শুকানোর আগেই এসেছে আরেক আঘাত, সড়ক দুর্ঘটনায় মারা গেছেন চলচ্চিত্রকার তারেক মাসুদ আর সাংবাদিক মিশুক মুনীর।
ঢাকা সিটি করপোরেশন বিভক্তির বিল পাস হয়ে গেছে কোনো রকম আলোচনা ছাড়াই। এত সব নেতিবাচক খবরের মধ্যে ইতিবাচক খবর খুঁজে পাওয়া মুশকিল। সংবিধানের ত্রয়োদশ সংশোধনী বিল বাতিল করা হয়েছে আদালতের রায়ে, এরশাদের সামরিক শাসন ঘোষিত হয়েছে অবৈধ বলে। আর নারায়ণগঞ্জ সিটি করপোরেশন নির্বাচনে মানুষ দাঁড়িয়েছে সন্ত্রাস-চাঁদাবাজির বিরুদ্ধে, দলীয় সমর্থন না পাওয়া সত্ত্বেও জনতা জয়ের মালা পরিয়েছেন সেলিনা হায়াৎ আইভীর গলায়।
বাংলাদেশে বিশ্বকাপ ক্রিকেট আয়োজন করা গেছে সুন্দরভাবে এবং মেসির আর্জেন্টিনার আগমন ঘটেছে বাংলাদেশে।



ভালোর চেয়ে কালো বেশি, আর আশ্চর্য যে, এগুলোর একটাও প্রাকৃতিক নয়, সবই মনুষ্যসৃষ্ট। অর্থাৎ আমাদের নেতৃত্ব যদি চাইতেন, এগুলো পরিহার করা অনেক ক্ষেত্রে সম্ভব হতো। রাজনীতিতে বিরোধীপক্ষকে এক হাত দেখিয়ে নেওয়ার বা দলীয়করণের মোহ যদি ত্যাগ করা যায়, বাংলাদেশকে সামনের দিকে এগিয়ে নেওয়া খুবই সম্ভব।
পৃথিবীজুড়ে ২০১১ ছিল ঘটনাবহুল। প্রধান ঘটনা নিশ্চয়ই আরব বসন্তের হাওয়া। তার কতটা দক্ষিণা, আর কতটা পশ্চিমা—এই প্রশ্ন নিশ্চয়ই তোলা যাবে। জাপানে ভূমিকম্প ও সুনামির ব্যাপকতা বলছে, আমরা এখনো কতটাই অসহায়। লাদেনের মৃত্যু, গাদ্দাফি হত্যাকাণ্ডে পশ্চিমারা প্রকাশ্যে স্বস্তি প্রকাশ করেছে, কিন্তু বিনা বিচারে হত্যাকাণ্ড নিয়ে খুব উচ্ছ্বসিত হতে প্রাচ্যের মন সায় দেয় কি? উইলিয়াম ও কেটের বিয়ে নিয়ে পৃথিবীব্যাপী আগ্রহ দেখা দিয়েছিল, মনে পড়ে পুরোনো কৌতুক, বাঘের বিয়েতে বিড়াল লাফাচ্ছে—‘আরে বিড়াল, তুই লাফাস কেন’, বিড়াল বলে, ‘ও তো আমারই ভাই, বিয়ের আগে তো আমিও বাঘই ছিলাম, বিয়ের পরেই না বিড়াল হয়ে গেলাম।’
জাতিসংঘে স্বাধীন ফিলিস্তিনের দাবি উঠেছে, আমেরিকা যথারীতি বিরোধিতা করেছে, ইউনেসকোয় ফিলিস্তিনি পতাকা উড্ডয়নের প্রতিবাদে যুক্তরাষ্ট্র তার চাঁদা দেওয়া বন্ধ করে দিয়েছে। স্টিভ জবসের মৃত্যু নিয়ে ব্যাপক লেখালেখি হয়েছে দেশে দেশে। পশ্চিমবঙ্গে পতন ঘটেছে লাল দুর্গের, মিয়ানমারে পরিবর্তনের হাওয়া বইছে, অং সান সু চি মুক্ত আকাশের নিচে সক্রিয়তা দেখাচ্ছেন, আমেরিকার সঙ্গে কূটনৈতিক লেনদেন শুরু হয়েছে মিয়ানমারের।
সবচেয়ে বেশি আশাবাদ তৈরি করেছে হয়তো ‘ওয়াল স্ট্রিট দখল করো’ আন্দোলন। পৃথিবীব্যাপী বৈষম্যের বিরুদ্ধে মানুষ সজাগ ও সোচ্চার হতে শুরু করেছে, ওতেই ঊষার আগমনবার্তা দেখছেন কেউ কেউ।
অতীতের চেয়ে নিশ্চয়ই ভালো হবে রে ভবিষ্যৎ। এটা ধর্মের বাণী। আমরা এই আশাতেই আছি। ২০১১ ভালো যায়নি, নিশ্চয়ই ২০১২ ভালো যাবে। সুখে-দুঃখেই আমাদের জীবন। তবু শেষতক দুঃখের চেয়ে বেঁচে থাকার মধ্যে আনন্দের ভাগ নিশ্চয়ই বেশি। কবি টি এস এলিয়ট বলেছিলেন, ‘অতীত এবং বর্তমান দুই-ই নিহিত আছে ভবিষ্যতের মধ্যে, আর ভবিষ্যৎ রয়ে গেছে অতীতের মধ্যে।’ তবু আমরা আশা করি, আমাদের ভবিষ্যৎ ভালো হোক। ২০১২ আমাদের জীবনে বয়ে আনুক হাসি-আনন্দ-সাফল্য—ব্যক্তিগত সাফল্য, জাতীয় সাফল্য, মানবতার সাফল্য। ‘দুঃসময় থেকে সুসময়ে মানুষকে নিয়ে যাবে মানুষ’—নাজিম হিকমতের এ আশাবাদ সফল হোক। সবাইকে শুভ নববর্ষ।
২০১১ সালে বাংলাদেশের অর্থনীতির অন্যতম আলোচিত বিষয় ছিল পুঁজিবাজার। বলা যায়, বিক্ষত-বিকৃত পুঁজিবাজার। দুই বছরের কম সময়ের ব্যবধানে কৃত্রিমভাবে ফুলে-ফেঁপে ওঠা শেয়ারবাজারে বিরাট ধস নামে ২০১১ সালের একদম প্রথম দিকেই। বড় ধরনের মূল্য সংশোধন আরও আগে অনিবার্য হয়ে উঠলেও সুবিধাভোগী বিভিন্ন মহলের তৎপরতায় বাজারকে জোর করে উঁচুতে ধরে রাখার প্রয়াস টেকেনি বেশি দিন। বাজারের বড় ধরনের পতন হাজার হাজার বিনিয়োগকারীকে পুঁজিহারা করে। দেশের আর্থসামাজিক ক্ষেত্রে অস্থিরতা তৈরি করে।
সরকার পুঁজিবাজারের বিপর্যয় অনুসন্ধানে বাংলাদেশ ব্যাংকের সাবেক ডেপুটি গভর্নর খোন্দকার ইব্রাহিম খালেদের নেতৃত্বে একটি তদন্ত কমিটি গঠন করে। নানা প্রতিবন্ধকতা পেরিয়ে কমিটি প্রতিবেদন দাখিল করে। কিছু সীমাবদ্ধতা সত্ত্বেও এতে বাজারের অস্বাভাবিক স্ফীতি ও ধসের বিভিন্ন কারণ চিহ্নিত করা হয়, বিভিন্ন ব্যক্তি ও প্রতিষ্ঠানের যোগসাজশ নির্ণয়ের চেষ্টা করা হয় এবং পুঁজিবাজারের দীর্ঘমেয়াদি উন্নয়নে বিভিন্ন সুপারিশ করা হয়। কিন্তু বিভিন্ন মহল থেকে তদন্ত প্রতিবেদনকে অসার প্রমাণের জোর তৎপরতা শুরু হয়। অভিযোগের আঙুল যাঁদের দিকে উঠেছিল, তাঁরাই নেপথ্যে সক্রিয় হয়ে ওঠেন। সিকিউরিটিজ অ্যান্ড এক্সচেঞ্জ কমিশনের (এসইসি) চেয়ারম্যানকে অপসারণ না করে শুধু দায়িত্ব থেকে অব্যাহতি দিয়ে ওএসডি করে রাখা, অভিযুক্ত না হয়েও এসইসির দুই সদস্যকে অনেকটা জোর করে পদত্যাগে বাধ্য করা এবং এসইসির অভিযুক্ত একজন নির্বাহী পরিচালককে এখনো চাকরিতে বহাল রাখার মধ্য দিয়ে সরকার, বিশেষত অর্থ মন্ত্রণালয়ের ভূমিকা প্রশ্নবিদ্ধ হয়। এসইসিতে নতুন চেয়ারম্যান ও সদস্য নিয়োগ দেওয়া হলেও রাজনৈতিক বিবেচনা প্রাধান্য পায়।
বাজারের কারসাজিতে সবচেয়ে বেশি সম্পৃক্ততার অভিযোগের পরও সালমান এফ রহমান ও রকিবুর রহমানকে বছরের বিভিন্ন সময়ে বিভিন্নভাবে তৎপর হতে দেখা গেছে। আরও অনুসন্ধানের দিকে সরকার অগ্রসর হয়নি। হয়নি কোনো মামলা। পুঁজিবাজারের মূলধনি মুনাফা করের আওতায় আসেনি, বিনিয়োগকারীর বিও হিসাব খোলার জন্য টিআইএন বাধ্যতামূলক হয়নি; বরং বছরের শেষভাগে এসে আরেক দফা ধসের কবলে পড়ার পর খোদ প্রধানমন্ত্রী বাজার পুনরুদ্ধারের জন্য সরাসরি হস্তক্ষেপ করেন। বাজারের জন্য নানা ধরনের ছাড় ও প্রণোদনা দেওয়া হয়। আর বছরের বিভিন্ন সময়ে একশ্রেণীর বিনিয়োগকারী ও কারবারির রাস্তায় নেমে বিক্ষোভ-মিছিল এমনকি ভাঙচুর করার ঘটনা ছিল নিয়মিত বিষয়। এমনকি অভিযুক্ত কারও নামে মামলা করা যাবে না, এমন দাবিতেও রাস্তায় নামার ঘটনা ঘটেছে।
গ্রামীণ ব্যাংক থেকে ড. মুহাম্মদ ইউনূসকে সরিয়ে দিতে যেন পণ করেছিল আওয়ামী লীগ নেতৃত্বাধীন মহাজোট সরকার। এ বছরের প্রথমার্ধে এসেই সরকার তার উদ্দেশ্যটি পুরোপুরি চরিতার্থ করে। যে প্রক্রিয়ায় নোবেল বিজয়ী অর্থনীতিবিদকে তাঁরই হাতে গড়া প্রতিষ্ঠান থেকে সরিয়ে দেওয়া হয়েছে, তা নিয়ে অনেক প্রশ্ন উঠলেও সরকারের দাবি, কাজটি হয়েছে আইন মেনেই।



‘দারিদ্র্য বিমোচনের নামে ড. ইউনূস গরিবের রক্ত শুষে নিচ্ছেন’—এ ধরনের প্রচারণার পাশাপাশি সরকারের সর্বোচ্চ পর্যায় থেকে শুরু করে দায়িত্বশীল বিভিন্ন মন্ত্রী, উপদেষ্টা ও আওয়ামী লীগের জ্যেষ্ঠ নেতারা গ্রামীণ ব্যাংকের প্রতিষ্ঠাতার বিরুদ্ধে উচ্চকণ্ঠ থাকেন। সরকারের পক্ষ থেকে অর্থমন্ত্রী আবুল মাল আবদুল মুহিত তো বলেই বসেন, ৭০ বছর বয়সী ড. ইউনূস গ্রামীণ ব্যাংকের ব্যবস্থাপনা পরিচালকের পদে উপযুক্ত নন। তাই নোবেল বিজয়ী অর্থনীতিবিদকে গ্রামীণ ব্যাংকের ব্যবস্থাপনা পরিচালকের পদ থেকে সরে যেতে অব্যাহতভাবে আহ্বান জানান অর্থমন্ত্রী। কিন্তু ড. ইউনূস খুব স্পষ্ট করেই গ্রামীণ ব্যাংক অধ্যাদেশ, ৮৩-এর উল্লেখ করে বলেন, ১৩ সদস্যবিশিষ্ট গ্রামীণ ব্যাংকের পরিচালনা পর্ষদই কাউকে ব্যবস্থাপনা পরিচালকের পদে নিয়োগ ও বরখাস্তের ক্ষমতা রাখে।
ড. ইউনূসের ওপর চাপ বাড়ানোর অংশ হিসেবে এ বছরের জানুয়ারিতে গ্রামীণ ব্যাংকের চেয়ারম্যান পদে নিয়োগ দেওয়া হয় মোজাম্মেল হককে। ড. ইউনূসের ঘোরতর সমালোচক হিসেবে চিহ্নিত মোজাম্মেল হক অতীতে গ্রামীণ ব্যাংকে কর্মরত ছিলেন। দুই মাস পর অর্থাৎ মার্চে বাংলাদেশ ব্যাংক এক চিঠিতে জানায়, কেন্দ্রীয় ব্যাংকের অনুমতি ছাড়াই গ্রামীণ ব্যাংকের ব্যবস্থাপনা পরিচালক পদে দায়িত্ব পালন করছেন ড. ইউনূস, যা গ্রামীণ ব্যাংক অধ্যাদেশ, ৮৩-এর পুরোপুরি লঙ্ঘন। এ বিষয়ে চিঠিতে বেশি বয়সের প্রসঙ্গটি তোলা হয়। বাংলাদেশ ব্যাংকের চিঠির বৈধতা চ্যালেঞ্জ করে আইনি লড়াই শুরু করেন ড. ইউনূস। সঙ্গে ছিলেন গ্রামীণ ব্যাংকের নয়জন পরিচালক। কিন্তু আদালত শেষ পর্যন্ত কেন্দ্রীয় ব্যাংকের পক্ষে রায় দেন। ২০১১ সালের ১২ মে গ্রামীণ ব্যাংকের ব্যবস্থাপনা পরিচালকের পদ থেকে সরে দাঁড়ান এর প্রতিষ্ঠাতা ড. ইউনূস।
গ্রামীণ ব্যাংক থেকে ড. ইউনূসকে সরিয়ে দেওয়ার বিষয়টি দেশ-বিদেশে নানা প্রশ্নের জন্ম দিয়েছে। সরকারের মনোভাব থেকে এটা মনে হওয়া স্বাভাবিক যে জাতীয় জনগুরুত্বপূর্ণ অনেক সমস্যার চেয়ে জরুরি তাঁকে প্রতিষ্ঠানটি থেকে সরিয়ে দেওয়া। অথচ যুক্তরাষ্ট্রসহ ইউরোপীয় ইউনিয়ন সব সময় বিষয়টির একটি সম্মানজনক সমাধানের জন্য সরকারকে অনুরোধ জানিয়েছিল। এমনকি মার্কিন পররাষ্ট্রমন্ত্রী হিলারি ক্লিনটনও প্রধানমন্ত্রী শেখ হাসিনাকে ফোন করে একই অনুরোধ জানিয়েছিলেন। কিন্তু সব অনুরোধই সরকার অগ্রাহ্য করেছে। বিশ্বজুড়ে বাংলাদেশের নোবেল বিজয়ী অর্থনীতিবিদের ভাবমূর্তি, তাঁকে ঘিরে নতুনভাবে গড়ে ওঠা বাংলাদেশের পরিচিতি, কিংবা বহির্বিশ্বে তাঁর প্রভাব—সবকিছুকেই সরকার পাশ কাটিয়ে গেছে। ‘ড. ইউনূসকে সরাতেই হবে’ এই মন্ত্রে অটল থেকেছে সরকার। সম্প্রতি প্রধানমন্ত্রীকে লেখা এক চিঠিতেও হিলারি বলেছেন, ড. ইউনূসের বিষয়টি তাদের (যুক্তরাষ্ট্রের) জন্য উদ্বেগের। ঢাকা সফরে এসে ড. ইউনূসের ব্যাপারে একই ধরনের উদ্বেগ প্রকাশ করেছেন জার্মান প্রেসিডেন্ট ক্রিশ্চিয়ান ভুল্ফও। অথচ আন্তর্জাতিক সম্প্রদায়ের উদ্বেগের বিষয়টি সরকার অগ্রাহ্য করেই চলেছে
দেশদ্রোহীর স্ত্রী হিসেবে আখ্যা পেয়েছিলেন লুৎফা তাহের। ১৯৭৬ সাল থেকে এটাই ছিল তাঁর ললাটলিখন। সামরিক ট্রাইব্যুনালে তাঁর স্বামী লে. কর্নেল এম এ তাহেরের গোপন বিচার হয়েছিল। ২০১১ সালের ২২ মার্চ, স্বাধীনতা দিবসের চার দিন আগে হাইকোর্ট সেই বিচারকে অবৈধ ও বেআইনি বলে ঘোষণা করলেন। কর্নেল তাহেরকে ঠান্ডা মাথায় হত্যা করা হয়েছে, আদালতের রায়ে সে কথাও বলা হয়েছে। লুৎফা তাহের এত দিন এই রায়ের প্রত্যাশাই করছিলেন। এই দিন থেকে দেশদ্রোহের কলঙ্কমুক্ত হলেন কর্নেল তাহের। লুৎফা তাহেরও এত দিনের লজ্জা-অপমান-অপবাদের হাত থেকে রেহাই পেলেন।
কর্নেল তাহেরকে ১৯৭৫ সালের ২৪ নভেম্বর গ্রেপ্তার করা হয়েছিল। ১৯৭৬ সালের ২১ জুলাই ঢাকা কেন্দ্রীয় কারাগারে তাঁর ফাঁসি হয়। আদালত তাহেরের বিচার ও হত্যাকাণ্ডের পরিকল্পনাকারী হিসেবে জিয়াউর রহমানের নাম উল্লেখ করেন। কর্নেল তাহেরকে শহীদের মর্যাদা দেওয়ার পাশাপাশি ওই সামরিক আদালতের বিচারকের বিরুদ্ধে খুনের মামলা করারও নির্দেশ দেন আদালত।
১৯৭৬ সালে যেভাবে কর্নেল তাহেরের বিচার ও বিচারের রায় কার্যকর করা হয়, তা ছিল স্বেচ্ছাচারিতার চূড়ান্ত। তাহেরসহ এই ট্রাইব্যুনালে সাজা পাওয়া অন্যরা ছিলেন জিয়াউর রহমানের ক্ষোভের শিকার। কর্নেল তাহেরকে যে আইনে বিচার করে মৃত্যুদণ্ড দেওয়া হয়, সে আইনে তখন পর্যন্ত মৃত্যুদণ্ডের কোনো বিধানই ছিল না। ১৯৭৬ সালের ২১ জুলাই কার্যকর হয় ফাঁসির আদেশ, আর ৩১ জুলাই ওই আইনে ফাঁসির বিধান যুক্ত করা হয়। বিচারের সময় আদালতের সামনে কোনো নথিপত্র ছিল না। আসামিরা জানতেন না, তাঁদের বিরুদ্ধে কী অভিযোগ আনা হয়েছে। আসামিরা আত্মপক্ষ সমর্থনের যথাযথ সুযোগ পাননি। তাই এটাকে বিচার না বলে ঠান্ডা মাথায় হত্যাকাণ্ড বলাই সংগত।
রায় ঘোষণার পর লুৎফা তাহের প্রথম অনুভূতি প্রকাশ করেন এভাবে: ‘৩৫ বছর ধরে তাহেরকে দেশদ্রোহী কলঙ্কে কলঙ্কিত করা হতো। তাঁর স্ত্রী হিসেবে আমিও সেই কলঙ্ক বয়ে বেড়িয়েছি। আজ আদালতের রায়ের মাধ্যমে প্রমাণিত হয়েছে, তিনি একজন মহান দেশপ্রেমিক ও সম্মানিত মানুষ ছিলেন।’
মুক্তিযুদ্ধে ১১ নম্বর সেক্টরের সেক্টর কমান্ডার ছিলেন কর্নেল তাহের। ১৯৭২ সালে সেনাবাহিনী থেকে পদত্যাগ করে সক্রিয় রাজনীতিতে অংশ নেন তিনি। ১৯৭৫ সালের ৭ নভেম্বর তিনি সিপাহি-জনতার গণ-অভ্যুত্থানে নেতৃত্ব দেন। সে বছরের ২৪ নভেম্বর তাঁকে গ্রেপ্তার করা হয়।
দীর্ঘ ৩৪ বছর পর ২০১০ সালের আগস্টে গোপন বিচারের বৈধতা চ্যালেঞ্জ করে কর্নেল তাহেরের ভাই ঢাকা বিশ্ববিদ্যালয়ের শিক্ষক আনোয়ার হোসেন, তাহেরের স্ত্রী লুৎফা তাহের এবং সামরিক আদালতের বিচারে যাবজ্জীবন সাজাপ্রাপ্ত ফ্লাইট সার্জেন্ট আবু ইউসুফ খানের স্ত্রী ফাতেমা ইউসুফ হাইকোর্টে রিট আবেদন করেন। ২৩ আগস্ট আদালত তাহেরের বিচারের জন্য সামরিক আইনের মাধ্যমে জারি করা আদেশ এবং এর আওতায় গোপন বিচার ও ফাঁসি কার্যকর করাকে কেন অসাংবিধানিক ঘোষণা করা হবে না, তা জানতে চেয়ে রুল জারি করেন। এ ছাড়া সে বছরই গোপন বিচারের মুখোমুখি হওয়া আরও ছয়জন ব্যক্তি হাইকোর্টে পৃথক তিনটি রিট করেন।
উল্লেখ্য, কর্নেল তাহেরের বিতর্কিত বিচার নিয়ে মার্কিন সাংবাদিক লরেন্স লিফশুল্জ অনেকগুলো অনুসন্ধানী প্রতিবেদন লেখেন। আদালত তাঁরও সাক্ষ্য গ্রহণ করেন।
1 2



‘আমার একটাই দুঃখ। যারা আমাকে গুলি করে পঙ্গু করে দিল, আজ পর্যন্ত ওই সব র‌্যাব সদস্যের কাউকে সাসপেন্ড পর্যন্ত করা হয়নি। উল্টো একটা পা হারিয়ে র‌্যাবের কাছ থেকে দুটি মামলা পেলাম।’
পঙ্গু হওয়ার নয় মাস পর এভাবে আক্ষেপ জানাল র‌্যাবের গুলিতে পঙ্গু হওয়া কলেজছাত্র লিমন হোসেন (১৭)।
আইনশৃঙ্খলা রক্ষাকারী বাহিনীর হাতে মানবাধিকার লঙ্ঘনের একটা বড় উদাহরণ হিসেবে ২০১১ সালে দেশব্যাপী আলোচিত ছিল ঝালকাঠির রাজাপুর উপজেলার সাতুরিয়া গ্রামের লিমন। তবে পঙ্গুত্ববরণের পরও দমে থাকেনি এই কিশোর। সে এখন প্রস্তুতি নিচ্ছে এইচএসসি পরীক্ষা দেওয়ার। তার ইচ্ছা, নামকরা কোনো বিশ্ববিদ্যালয় থেকে উচ্চশিক্ষা লাভ করা।
এইচএসসি পরীক্ষা দেওয়ার কথা ছিল লিমনের। ছুটির দিনে ইটখোলায় কাজ করে, গ্রামে টিউশনি করে নিজের লেখাপড়ার খরচ চালাত সে। পরীক্ষার অল্প কদিন আগে র‌্যাবের নিষ্ঠুরতার শিকার হওয়ায় সে আর পরীক্ষা দিতে পারেনি। গত ২৩ মার্চ বাড়ির পাশে র‌্যাবের গুলিতে আহত হয় লিমন। তার অভিযোগ, মাঠ থেকে গরু আনতে গেলে র‌্যাবের সদস্যরা তাকে ধরে পায়ে অস্ত্র ঠেকিয়ে গুলি করে। র‌্যাবের দাবি খুব স্বাভাবিকভাবেই ভিন্ন। তারা বলেছে, সন্ত্রাসীদের গ্রেপ্তার অভিযানে বন্দুকযুদ্ধ চলাকালে লিমন গুলিবিদ্ধ হয়েছে। এরপর তার বিরুদ্ধে অস্ত্র ও সরকারি কাজে বাধা দেওয়ার অভিযোগে দুটি মামলাও করে র‌্যাব। এ অবস্থায় এগিয়ে এসেছিল লিমনের গ্রামের লোকজন। তারাই চাঁদা তুলে লিমনের চিকিৎসার উদ্যোগ নেয়। বরিশালের শেরেবাংলা মেডিকেল কলেজ হাসপাতাল হয়ে লিমন ভর্তি হয় ঢাকার পঙ্গু হাসপাতালে। লিমনের জীবন বাঁচাতে শেষ পর্যন্ত তার বাঁ পা ঊরুর নিচ থেকে কেটে ফেলতে হয়।
র‌্যাবের গুলিবর্ষণের এই ঘটনার ১২ দিন পর ৬ এপ্রিল প্রথম আলোতে ‘চরম নিষ্ঠুরতা’ শিরোনামে প্রথম লিমনের খবরটি ছাপা হয়। এ ঘটনা দেশের মানবিক বোধসম্পন্ন মানুষের মনে ব্যাপক প্রতিক্রিয়া সৃষ্টি করে। লিমনের চিকিৎসায় ও আইনগত সহায়তা দিতে অনেক ব্যক্তি, প্রতিষ্ঠান তার পাশে দাঁড়ায়।
সবাই যখন এমন নিষ্ঠুরতায় ক্ষুব্ধ ও বিচলিত, তখন লিমনকে সন্ত্রাসী প্রমাণের চেষ্টায় একের পর এক নানা কাহিনি সাজানোর চেষ্টায় মেতে ওঠে আইনশৃঙ্খলা রক্ষাকারী বাহিনী। এমনকি লিমনকে সন্ত্রাসী প্রমাণের চেষ্টায় তৎপর হন প্রধানমন্ত্রীর প্রতিরক্ষাবিষয়ক উপদেষ্টা মেজর জেনারেল (অব.) তারিক আহমেদ সিদ্দিকও। গত ১৯ মে প্রধানমন্ত্রীর কার্যালয়ে এক সংবাদ সম্মেলন করে লিমন ও তার বাবাকে সন্ত্রাসী বলে আখ্যায়িত করেন তিনি। প্রধানমন্ত্রীর জনপ্রশাসনবিষয়ক উপদেষ্টা এইচ টি ইমাম ও স্বরাষ্ট্রমন্ত্রী সাহারা খাতুন প্রতিরক্ষাবিষয়ক উপদেষ্টার বক্তব্যকে সরকারের বক্তব্য হিসেবেও স্বীকৃতি দেন। সংবাদ সম্মেলন করে র‌্যাবের কর্মকর্তারাও আনুষ্ঠানিকভাবে লিমন, তার মা-বাবা ও কলেজপড়ুয়া বোন—সবাইকে সন্ত্রাসী বলে দাবি করেন।
লিমনের বিরুদ্ধে র‌্যাবের করা অস্ত্র মামলায় পুলিশ রাতারাতি অভিযোগপত্র দিলেও গুলিবর্ষণকারী র‌্যাব সদস্যদের বিরুদ্ধে লিমনের মা হেনোয়ারা বেগমের করা মামলা নিয়ে গড়িমসি করে পুলিশ। পরে আদালতের নির্দেশে পুলিশ মামলা নিলেও তদন্তে অগ্রগতি নেই বলে অভিযোগ করেছেন হেনোয়ারা বেগম। পা হারানো লিমন দুটি মামলার বোঝা কাঁধে নিয়ে এখন পরীক্ষার প্রস্তুতিতে ব্যস্ত।
বছরের একটি আলোচিত ঘটনা ছিল তত্ত্বাবধায়ক সরকারব্যবস্থা বাতিল। সুপ্রিম কোর্টের রায়ে সংবিধানের ত্রয়োদশ সংশোধনী, অর্থাৎ তত্ত্বাবধায়ক সরকারব্যবস্থার বিধান বাতিল করে বলা হয়েছিল, বাস্তবতা বিবেচনায় সংসদ আগামী দুই মেয়াদে তত্ত্বাবধায়ক সরকারের অধীনে নির্বাচনের ব্যবস্থা করতে পারে। এ অবস্থায় সংবিধান সংশোধনে গঠিত বিশেষ কমিটি কয়েকবার বৈঠক করে। বিভিন্ন রাজনৈতিক দল ও নাগরিক সমাজের প্রতিনিধিদের মতামতও আসতে থাকে। বেশির ভাগ মত ছিল কিছু সংস্কার করে তত্ত্বাবধায়ক সরকারব্যবস্থা বহাল রাখার পক্ষে। কিন্তু শেষ পর্যন্ত গত ৩০ জুন সংবিধানের পঞ্চদশ সংশোধনীর মাধ্যমে ব্যবস্থাটা বাতিল করা হয়।
নতুন বিধান অনুযায়ী সরকারের মেয়াদ শেষ হওয়ার পূর্ববর্তী তিন মাস নির্বাচনের সময় দেশে থাকবে একটি অন্তর্বর্তীকালীন সরকার। ক্ষমতাসীন সরকারের মন্ত্রিসভা বহাল থাকবে, তবে তারা মূলত দৈনন্দিন কাজ পরিচালনা করবে। সংসদ থাকলেও অধিবেশন হবে না। নির্বাচনের মূল দায়িত্ব পালন করবে নির্বাচন কমিশন, তবে তা রাষ্ট্রপতির পরামর্শে। নির্বাচনের সময় প্রশাসন ও আইনশৃঙ্খলা রক্ষাকারী বাহিনীসহ সরকারের সব বিভাগ কমিশনের অধীনে চলবে। অর্থাৎ সরকারের মেয়াদ শেষের তিন মাস নির্বাচন কমিশনের স্বাধীনভাবে কাজ করার পর্যাপ্ত ক্ষমতা থাকবে।
যদিও আদালতের রায়কে সামনে রাখা হয়েছে, কিন্তু বাস্তবতা হলো, প্রধানমন্ত্রী শেখ হাসিনা কোনোভাবেই তত্ত্বাবধায়ক সরকারব্যবস্থা চাচ্ছেন না বলেই তা বাতিল করতে হয়েছে। তিনি মুখে যুক্তি দেন যে অনির্বাচিত তত্ত্বাবধায়ক সরকারব্যবস্থা থাকলে বারবার এক-এগারোর মতো অবস্থা হবে, সংবিধানবহির্ভূত শক্তি সহজে ক্ষমতা নিয়ে নেবে। তাই নির্বাচিত সরকারের ধারাবাহিকতা রাখতে হবে। এখন তিনি এটা বলছেন, কিন্তু ১৯৯৬ সালে মূলত তাঁর নেতৃত্বেই গড়ে উঠেছিল তত্ত্বাবধায়ক সরকারের জন্য দেশব্যাপী গণ-আন্দোলন। সেদিন আওয়ামী লীগ-জামায়াতের যুগপৎ আন্দোলনের ফলে ১২ ফেব্রুয়ারির একতরফা নির্বাচনের পর দেড় মাস না যেতেই বিএনপি সরকারকে ক্ষমতা ছাড়তে হয়েছিল। শেখ হাসিনা বিগত প্রায় দেড় দশক ধরে তত্ত্বাবধায়ক সরকারব্যবস্থা প্রবর্তনের পুরো কৃতিত্ব দাবি করে আসছিলেন। কিন্তু এখন ঠিক বিপরীত অবস্থানে চলে গেছেন।
বিএনপির নেতৃত্বাধীন চারদলীয় জোট ও সাধারণভাবে মানুষ মনে করে, অন্তর্বর্তীকালীন সরকারের অধীনে নির্বাচন সুষ্ঠু হবে না এবং দলীয় রাজনৈতিক হস্তক্ষেপ ঘটবে। ফলে নির্বাচনের ফল বিশ্বাসযোগ্য হবে না, গ্রহণযোগ্যতা পাবে না। এটা আওয়ামী লীগের ক্ষমতা ধরে রাখার একটি অপকৌশল বলে সবাই মনে করে।
এ অবস্থায় তত্ত্বাবধায়ক সরকারের ইস্যুটি দেশের রাজনীতিতে একটি মেয়াদি বোমা হয়ে উঠেছে। ২০১৩ সালের শেষ দিকে জাতীয় নির্বাচন যত কাছে আসবে, এই ইস্যুতে দেশের রাজনীতি তত বেশি সংঘাতময় হয়ে উঠবে। বিএনপি ও চারদলীয় জোট তত্ত্বাবধায়ক সরকারব্যবস্থা ছাড়া নির্বাচনে না যাওয়ার কথা বলে দিয়েছে। তাদের বাদ দিয়ে একতরফা নির্বাচন রাজনীতিতে স্থায়ী অস্থিতিশীলতার জন্ম দিতে পারে।
পতিত ফৌজি শাসক জেনারেল হুসেইন মুহম্মদ এরশাদ যেন বর্তমান আওয়ামী লীগ সরকারের নেতৃত্বাধীন মহাজোট সরকারের সেফটি বাল্ব বা নিরাপত্তা-কপাটিকা। তাঁকে ঘিরে ২০১১ সালে অন্তত দুটো মজার ঘটনা ঘটেছে। দেশের সর্বোচ্চ আদালত বললেন তাঁর বিচার করতে। কিন্তু ক্ষমতাসীন সরকারের সায় যেন বিচারের পক্ষে নেই। তবে সেনাশাসনবিরোধী রাজনৈতিক শক্তি হিসেবে প্রশংসিত হওয়ার আকাঙ্ক্ষা তাদের ঠিকই রয়েছে। জনগণের কাছ থেকে গণতান্ত্রিক শক্তি হিসেবে বাহবা নেওয়ার সুযোগ তারা হারাতে চায় না। আবার পতিত স্বৈরশাসকের প্রতি তাদের টান না কমিয়ে বরং তা বাড়াতেই তারা যেন আগ্রহী ছিল। আমরা দেখছি, তত্ত্বাবধায়ক সরকারব্যবস্থা বাতিলের পর এরশাদ এখন আওয়ামী লীগের আরও ওজনদার মিত্রে পরিণত হয়েছেন। কারণ, দরকার পড়লে বিএনপিবিহীন কোনো সাধারণ নির্বাচনে তাঁকে সহজেই কাজে লাগানো যেতে পারে।
গত বছরের আগস্টে সপ্তম সংশোধনী হাইকোর্টে প্রথমবারের মতো অবৈধ ঘোষিত হয়। এই সংশোধনী পাস হয়েছিল ১৯৮৬ সালে। সে সময়ের ঘটনাপ্রবাহ নতুন করে আমাদের স্মরণ করা দরকার। ১৯৮২ সালের ২৪ মার্চ বন্দুকের নল ঠেকিয়ে নির্বাচিত সরকারকে উৎখাত করেন এরশাদ। এরপর ১৯৮৬ সালে এরশাদের সেনাশাসনের রাজনৈতিক ও সাংবিধানিক বৈধতার প্রয়োজন দেখা দেয়। তথাকথিত গণতান্ত্রিক উত্তরণের দোহাই দিয়ে নির্বাচনের উদ্যোগ নিয়েছিলেন এরশাদ। এরশাদের অধীনে যে নির্বাচনে যাবে সে হবে জাতীয় বেইমান—এমনটিই ছিল তখন আওয়ামী লীগের অবস্থান। পরে অবশ্য হঠাৎ নাটকীয়ভাবে নির্বাচনে অংশ নেয় আওয়ামী লীগ। বিতর্কিত সেই নির্বাচনের মধ্য দিয়ে সৃষ্ট জাতীয় সংসদে পাস হয়েছিল সপ্তম সংশোধনী।
১৯৮৬ থেকে ২০১১ সালের মাঝখানে কেটে গেছে সিকি শতাব্দী। নব্বইয়ে জেনারেল এরশাদ ক্ষমতাচ্যুত হয়েছেন ঠিকই, কিন্তু ক্ষমতার বলয় থেকে একেবারেই কক্ষচ্যুত হননি; বরং তিনি হয়ে উঠেছেন এক কিং মেকার। সে কারণে আওয়ামী লীগ ও বিএনপি উভয়ের কাছে তিনি গ্রহণযোগ্য ও আকর্ষণীয়।
গত মে মাসে আপিল বিভাগ সপ্তম সংশোধনীকে অবৈধ ঘোষণা করে রায় দেন। তখন আওয়ামী লীগের প্রেসিডিয়াম সদস্য বর্তমানে যোগাযোগমন্ত্রী ওবায়দুল কাদের বলেছিলেন, আপিল বিভাগের রায়ের আলোকে সংসদ জেনারেল এরশাদের শাস্তির বিষয়ে সিদ্ধান্ত নেবে। আওয়ামী লীগ সে কাজ করতে পারে না, তা জানাই ছিল। সেনাছাউনিতে জন্ম নেওয়া বিএনপিরও এ নিয়ে কোনো মাথাব্যথা নেই। এরপর গত জুনে আমরা পেলাম পঞ্চদশ সংশোধনী। সেখানে ভবিষ্যতের এরশাদ ধরনের ব্যক্তিদের অ্যাডভেঞ্চার ঠেকাতে মৃত্যুদণ্ডের বিধান করা হলো। এই শাস্তির বিধান যে অস্পষ্ট ও দ্ব্যর্থবোধক, তা ধারণা করা কঠিন নয়। কোন আদালতে কীভাবে কী শাস্তি হবে, তা পরিষ্কার নয়।
তবে সার্বিকভাবে বলা যায়, অনাগত দিনে কোনো সংবিধানবহির্ভূত শক্তির কোনো ছলছুতায় ক্ষমতা জবরদখল নিরুৎসাহিত হবে। কারণ, একটা সাংবিধানিক বাধা সৃষ্টি করা হয়েছে। এরশাদের সামরিক শাসন অবৈধ ঘোষণা করে সপ্তম সংশোধনী বাতিল, আর পঞ্চদশ সংশোধনীর মাধ্যমে অবৈধ ক্ষমতা দখল নিরুৎসাহিত করার চেষ্টা ২০১১ সালের দুটি বড় অর্জন। তবে একই সঙ্গে পতিত স্বৈরাচারীর সঙ্গে সরকারি ও বিরোধী দলের সহাবস্থান আমাদের দেশের এক বড় রাজনৈতিক পরিহাস।
সে এক হূদয়বিদারক দৃশ্য। রাস্তার পাশের একটি ডোবা থেকে তুলে আনা হচ্ছে একের পর এক কিশোরের লাশ। মা-বাবা স্বজনদের গগনবিদারী আর্তনাদে ভারী হয়ে উঠছে সৈদালি গ্রামের আকাশ-বাতাস। গত ১১ জুলাই ঘটেছিল এই মর্মান্তিক দুর্ঘটনা। মিরসরাই স্টেডিয়ামে শিশুদের জাতীয় পর্যায়ে একটি ফুটবল টুর্নামেন্টে গিয়েছিল এই শিশু-কিশোরেরা। কেউ খেলোয়াড়, কেউ সমর্থক। খেলা শেষে ট্রাকে চেপে ফিরে আসছিল ৬০-৭০ জনের দলটি। কিন্তু বাড়ি ফেরার পথে একটি ছোট সেতু পেরোতে গিয়ে রাস্তার পাশের একটি ডোবায় ট্রাকটি পড়ে গেলে ঘটে দুর্ঘটনাটি। মুহূর্তেই থেমে যায় শিশুদের আনন্দ-কোলাহল। একই সঙ্গে একই বয়সী ৩৯টি উচ্ছল শিশু-কিশোরের নিস্পন্দ দেহের দিকে তাকিয়ে যে মাতম নেমে এসেছে মায়ানী, মগাদিয়া, সাহেরখালী ও কৈয়াছড়া গ্রামে, গণমাধ্যমে এ খবর প্রকাশের পর সারা দেশের মানুষকেই স্পর্শ করেছিল সেই বিষাদ।
গ্রামের একদিকে চলেছে কবর খোঁড়া, অন্যদিকে লাশ দাহ করার প্রস্তুতি। যাদের কলকাকলিতে মেতে উঠত খেলার মাঠ, পুকুরঘাট, নদীর পাড় আর স্কুলের ক্লাসরুম—সেই ছেলেদের হারিয়ে মিরসরাইয়ের গ্রামগুলো যেন হয়ে উঠেছিল প্রাণহীন লোকালয়।
এ ঘটনার সপ্তাহ খানেক পর স্কুল যখন খুলেছে, তখন যেন নতুন এক শোকদৃশ্যের পর্দা উঠল। রোলকল করার সময় শিক্ষক দেখেন, রোল নম্বর এক উপস্থিত আছে; দুই, তিন, চার নেই; পাঁচ আছে তো ছয় নেই। তিনি দীর্ঘশ্বাস ফেলেন, চোখ মোছেন। আর ছাত্রছাত্রীরা একে অন্যকে জড়িয়ে ধরে ভেঙে পড়ে কান্নায়। একই বেঞ্চে বসত যে সহপাঠী, তার বসার জায়গাটিতে হাত বোলায় গভীর বেদনায়।
সড়ক দুর্ঘটনার এই দুর্বিষহ স্মৃতি মিরসরাইয়ের গ্রামগুলোর মানুষ কোনো দিন ভুলতে পারবে কি না জানি না। কিন্তু শোক ছাপিয়ে উঠে এসেছে কিছু প্রশ্ন, যার দায় এড়াতে পারব না আমরা, যার উত্তর খুঁজতে হবে সবাইকে। গাড়ির মূল চালক নয়, তার সহকারী (হেলপার) চালাচ্ছিল গাড়িটি—এখানেই ছিল বিপদের ঝুঁকি। সেই ঝুঁকি আরও বাড়িয়ে দিয়ে চালক কথা বলছিল মুঠোফোনে। এই হঠকারিতায় যে ক্ষতি হয়ে গেল, তার কি সান্ত্বনা আছে?
এই দুর্ঘটনার পর প্রধানমন্ত্রী, বিরোধীদলীয় নেত্রী, যোগাযোগমন্ত্রী ও শিক্ষামন্ত্রীসহ অনেকেই ছুটে গিয়েছিলেন মিরসরাইতে। শোক ও সান্ত্বনার কথা শুনিয়েছেন তাঁরা। নিহত ও আহত পরিবারগুলোকে টাকার অঙ্কে ক্ষতিপূরণ দিয়েছেন। ভবিষ্যতে এ ধরনের ঘটনা প্রতিরোধে ব্যবস্থা নেওয়ার কথাও বলেছেন। কিন্তু আজ এত দিন পর এসে তার কোনো প্রতিফলন কি দেখেছি আমরা বাস্তবে? সড়কে সড়কে মৃত্যুর মিছিল কি থেমেছে? এতগুলো মৃত্যুর জন্য দায়ী সেই ট্রাকচালকের পাঁচ বছরের সাজা হয়েছে।
এই সাজা যথেষ্ট কি না, তা নিয়ে প্রশ্ন তুলে লাভ নেই; বরং প্রশ্ন ওঠে, যারা নকল ড্রাইভিং লাইসেন্স দেওয়ার দুর্নীতির সঙ্গে জড়িত, যারা ফিটনেসবিহীন গাড়ি সড়কে চলাচলের জন্য উপযুক্ত বলে সার্টিফিকেট দিচ্ছে, বৈধ কাগজপত্রবিহীন গাড়িকে উৎকোচ পেয়ে ছেড়ে দিচ্ছে যারা, সেই ব্যক্তি ও প্রতিষ্ঠানের তৎপরতা কি বন্ধ করা গেছে?
ঘূর্ণিঝড়, বন্যা, জলোচ্ছ্বাস প্রভৃতি প্রাকৃতিক দুর্যোগে মানুষের মৃত্যু আমাদের দেশে প্রায় নিয়তির মতো। মৃত্যুকে আমরা নানা সময় দেখেছি খুব কাছ থেকে। কিন্তু একটি দুর্ঘটনার পরিণতিতে ৪৪ জন প্রাণোচ্ছল শিশু-কিশোরের মৃত্যুকে কিছুতেই সেই দুর্যোগের সঙ্গে মেলানো যায় না। তাদের মৃত্যু অনেক বেদনার ইতিহাসের মধ্যেও তাই ব্যতিক্রমী ট্র্যাজেডি হয়ে থাকল আমাদের জীবনে। এই শিশুরা দায়ী করে গেল আমাদের।
খবরটা এল সকালের দিকেই। প্রথম আলোর অনলাইন সংস্করণে ভেসে উঠল একটা অপ্রত্যাশিত শিরোনাম: ‘তারেক মাসুদ আর মিশুক মুনীরসহ নিহত ৫’। শিরোনামের ওপরে কিকার দেওয়া ছিল, ‘সড়ক দুর্ঘটনা’। কিকার সাংবাদিকতার পরিভাষা; অর্থ যা ধাক্কা দেয়, যা পদাঘাতে সচকিত করে। প্রায় তরুণ এবং কীর্তিমান দুই পুরুষের এমন হঠাৎ প্রস্থান সত্যিই ধাক্কা দিয়েছিল অসংখ্য মানুষের মনে। নিয়তির এমন নির্মমতায় থমকে গিয়েছিল অনেকের মন। আর এভাবেই বছরের নাড়া-দেওয়া মৃত্যুর তালিকার শীর্ষে উঠে আসে চলচ্চিত্রকার তারেক মাসুদ এবং চিত্রগ্রাহক ও সাংবাদিক মিশুক মুনীরের নাম।
১৩ সংখ্যাটির সঙ্গে অশুভর যোগাযোগটা একটা কুসংস্কার। কিন্তু আগস্টের ১৩ তারিখেই ঘটল ঘটনাটি। তাঁদের সঙ্গী হলেন আরও তিনজন চলচ্চিত্রকর্মী। তারেক মাসুদের জীবনসঙ্গিনী চলচ্চিত্রকার ক্যাথরিন মাসুদ মৃত্যুযাত্রার সঙ্গী হলেও প্রাণে বাঁচলেন। গুরুতর আহত হলেন শিল্পী ঢালী আল মামুন। তাঁরা সবাই মানিকগঞ্জে গিয়েছিলেন তারেক মাসুদের পরের ছবি কাগজের ফুল-এর দৃশ্যপট নির্বাচনে। কিন্তু সেটাই হয়ে উঠল এক ট্র্যাজিক কাহিনির শেষ দৃশ্যপট। কাগজের ফুল আর ফুটল না, খবরের কাগজে পরদিন ফুটল কালো অক্ষরের শোক শিরোনাম: তারেক-মিশুকের বিদায়। সড়ক দুর্ঘটনা এবং এই যুগল মৃত্যু এভাবে চিরকালের জন্য একাকার হয়ে গেল। আর সংবাদমাধ্যম হয়ে রইল সেই দুঃসংবাদের ভগ্নদূত।
মুহূর্তের মধ্যেই অজস্রবার কপি হলো শিরোনামটি। কেউ ফোনে, কেউ ইন্টারনেটের ব্লগে ও ফেসবুকে—যে যেভাবে পারে, খবরটি ছড়িয়ে দিতে থাকল। অবিশ্বাস্যকেও অনিবার্য মনে হয় কখনো কখনো। মৃত্যুগুলো প্রথমে অবিশ্বাস্য লেগেছিল, কিন্তু বারবার শুনে-দেখে-জেনে নেওয়ার পর অনিবার্যতা পেয়ে গেল সংবাদটি। সবাই বুঝে গেল, যারা যাওয়ার ছিল না, তারা সত্যি সত্যিই চলে গেছে—আর ফেরানো যাবে না। ‘আর ফেরানো যাবে না’—এই অনুভূতির চাপ কমাতে নির্বাক শোক শব্দ পেল। শোকার্ত, ক্রুদ্ধ আর হতাশার সংলাপে-বিলাপের প্রতিধ্বনি উঠল মধ্যবিত্ত মহলে। ফেসবুক ও ব্লগে বইতে থাকল শোক আর ক্ষোভের ঢল। এভাবেই ঘটনাটি ২০১১ সালের অজস্র সড়ক দুর্ঘটনা ও জীবনের অনিশ্চয়তার প্রতীক হয়ে উঠল। শোকের ভাষার মধ্যে ফুটে উঠতে থাকল প্রতিবাদের স্বর। অনিরাপদ সড়ক ব্যবস্থাপনা, বেপরোয়া চালক আর দায়িত্বহীন যোগাযোগ মন্ত্রণালয়কে দাঁড়াতে হলো নাগরিক কাঠগড়ায়।
সব মৃত্যুই সমান মর্মান্তিক। সব শোকই অসহনীয়। যার জীবন যায়, তার তো সবই যায়। কিন্তু তারেক আর মিশুকদের সমাধিস্থ করার সঙ্গে সঙ্গে কিছুটা হলেও সমাধিস্থ হয়েছিল একটি উচ্চাশা। নিঃসন্দেহে তারেক মাসুদ জীবিত বাংলাদেশি চলচ্চিত্রকারদের প্রধানতম ছিলেন। তাঁর মাটির ময়না, মুক্তির গান, রানওয়েকে দেখা হচ্ছিল বাংলাদেশের চলচ্চিত্রশিল্পের মাইলফলক হিসেবে। মাটির ময়না বিশ্বচলচ্চিত্রের মানচিত্রে বাংলাদেশের নাম উজ্জ্বল করেছিল; পেয়েছিল বিশ্বখ্যাত কান চলচ্চিত্র উৎসবে বিশেষ সমালোচক পুরস্কার। মুক্তির গান চলচ্চিত্র তরুণদের মনে মুক্তিযুদ্ধকে পুনরুজ্জীবিত করতে পেরেছিল। তিনি হয়ে উঠেছিলেন আমাদের সময়কার তরুণদের মানসনায়ক। অন্যদিকে, মিশুক মুনীর শহীদ বুদ্ধিজীবী মুনীর চৌধুরীর ছেলে হিসেবে নন, নিজ গুণেই দৃষ্টান্ত হয়ে উঠেছিলেন। ঢাকা বিশ্ববিদ্যালয়ের সাংবাদিকতা বিভাগের শিক্ষকতা ছেড়ে সরাসরি সাংবাদিকতায় জড়িত হন। বাংলাদেশে বেসরকারি টেলিভিশন সাংবাদিকতার পথপ্রদর্শকদের মধ্যে আগুয়ানই ছিলেন বরাবর। কানাডার প্রবাসজীবনে বন্ধুদের সঙ্গে রিয়েল নিউজ নেটওয়ার্ক নামে বিকল্প মিডিয়া প্রতিষ্ঠা করে সবার দৃষ্টি কেড়েছিলেন।
এ রকম অসামান্য দুটি জীবনের অকালপ্রয়াণ জাতীয় ক্ষতি ছাড়া আর কিছু নয়।



সব কান্নাই নোনা ব্যথার। সব মৃত্যুই মানবতার। তারেক-মিশুকদের মৃত্যুর মধ্যে তাই সড়ক দুর্ঘটনায় নিহত আরও হাজার হাজার মানুষের বিপর্যয়ই দেখা যায়। মৃত্যু খ্যাত আর অখ্যাতদের এক করে দিয়ে বুঝিয়ে দেয়, কেউই আর নিরাপদ নয়। জানিয়ে দেয়, এ দেশে জীবন জিয়ে না।
জনশক্তির কাছে অস্ত্র, মাস্তানি, পেশিশক্তি ও কালোটাকা যে কিছুই নয়, তা আবারও প্রমাণিত হলো নারায়ণগঞ্জ সিটি করপোরেশন নির্বাচনে। ৩০ অক্টোবর অনুষ্ঠিত এ নির্বাচন নিয়ে দেশজুড়ে ছিল তোলপাড়, উদ্বেগ-উত্তেজনা। অনেকের কাছে এটি ছিল অসম লড়াই। একদিকে পেশিশক্তি ও কালোটাকা, অন্যদিকে সততা ও শুভবোধ।
নারায়ণগঞ্জ সিটি করপোরেশন নির্বাচনে মেয়র পদে তিন প্রধান প্রার্থী ছিলেন। কিন্তু শেষ মুহূর্তে দলের সিন্ধান্তে বিএনপি সমর্থিত প্রার্থী তৈমুর আলম খন্দকার প্রতিদ্বন্দ্বিতা থেকে সরে দাঁড়ালে ভোটের লড়াইটা হয় সেলিনা হায়াৎ আইভী ও শামীম ওসমানের মধ্যে। তাঁরা দুজন আওয়ামী লীগ করলেও দল সমর্থন দেয় শামীম ওসমানকে। নির্বাচনটি শেষ পর্যন্ত পরিণত হয় জনতার শক্তি ও কালোটাকা-মাস্তানির মধ্যে লড়াইয়ে।
সব দ্বিধাদ্বন্দ্ব কাটিয়ে এই নির্বাচনে জনগণ এমন একজন প্রার্থীকে বিজয়ী করেছেন, যিনি একটি দলের হয়েও দলকে ছাড়িয়ে যেতে পেরেছিলেন। যিনি জয়ের জন্য মাস্তানি বা কালোটাকার ওপর নির্ভর করেননি। নির্ভর করেছেন সাধারণ ভোটারদের ওপর।
সেলিনা হায়াৎ আইভী পেশায় চিকিৎসক, বাবার হাত ধরে রাজনীতিতে আসা এবং বিদেশের আরাম-আয়েশের জীবন ছেড়ে দেশে এসেছেন জনসেবার ব্রত নিয়ে। ২০০৩ সালে যখন সারা দেশে আওয়ামী লীগের দুঃসময়, তখন তিনি নারায়ণগঞ্জ পৌরসভার মেয়র নির্বাচিত হয়েছিলেন। তারপর প্রায় আট বছর সততা ও নিষ্ঠার সঙ্গে সেই দায়িত্ব পালন করেছেন, সীমিত সাধ্যের মধ্যে নারায়ণগঞ্জের উন্নয়নে সচেষ্ট থেকেছেন।
যখন দলীয় সমর্থনের প্রশ্ন এল, সেলিনা হায়াৎ আইভী বিমুখ হলেন, শীর্ষ রাজনৈতিক পর্যায় থেকে তাঁকে সংরক্ষিত আসনে সংসদ সদস্য পদের টোপ দেওয়া হয়েছিল, কিন্তু তিনি রাজি হননি। নারায়ণগঞ্জের মেয়ে আইভী নিজেকে নারায়ণগঞ্জবাসীর সেবায়ই নিয়োজিত রাখতে চাইলেন।
নারায়ণগঞ্জ আওয়ামী লীগের সাধারণ কর্মী-সমর্থক, বিশেষ করে যাঁরা সুযোগসন্ধানী নন, দলের সেই নেতারাও তাঁর পাশে এসে দাঁড়ালেন। তাঁর সমর্থনে সম্মিলিত নাগরিক পরিষদ গঠিত হলো। দলমত-নির্বিশেষে সবাই তাঁর সমর্থনে এগিয়ে এলেন।
সিটি করপোরেশন নির্বাচনকে কেন্দ্র করে একদা সন্ত্রাসের জনপদ নামে খ্যাত নারায়ণগঞ্জে গণবিপ্লব সংঘটিত হলো। শেষ মুহূর্ত পর্যন্ত নারায়ণগঞ্জবাসী সজাগ ও সতর্ক ছিলেন, যাতে ভোটকেন্দ্র দখল বা ভোটের ফল ছিনতাই হয়ে না যায়। প্রতিপক্ষ তাঁকে নানাভাবে হুমকি-ধমকি দিয়েছে, পোষ্টার ছিঁড়ে ফেলেছে। কিন্তু যাঁর পোস্টার ভোটারদের বুকের মাঝে, তাঁকে হারানো যায় না। এক লাখেরও বেশি ভোটে জয় ছিনিয়ে নিলেন সেলিনা হায়াৎ আইভী।
বাংলাদেশে যেখানে ভোটের রাজনীতি মানে অনেকটা পেশিশক্তি ও কালোটাকা প্রভাবিত, সেখানে নারায়ণগঞ্জ সিটি নির্বাচন উজ্জ্বল উদাহরণ হয়ে থাকবে। এমনকি নির্বাচিত হওয়ার পরও আইভী কারও মন জুগিয়ে কথা বলেননি। নির্বাচিত প্রতিনিধিকে প্রশাসনিক নির্দেশে সরিয়ে দেওয়ার মন্দ নজিরের তিনি প্রতিবাদ করেছেন। নিঃশঙ্কচিত্তে এগিয়ে চলেছেন ভয় হতে অভয় পথে।
এই নির্বাচনের মাধ্যমে বাংলাদেশ প্রথম নারী মেয়র পেল। আশা করা যায়, তাঁর পথ ধরে ভবিষ্যতে আরও বেশিসংখ্যক নারী রাজনীতিতে আসবেন, জনপ্রতিনিধি নির্বাচিত হবেন—উত্তরাধিকারসূত্রে নয়, নিজের মেধা ও যোগ্যতা দিয়েই।
আপনি কোন ঢাকায়? উত্তর না দক্ষিণ? যদি আপনি ঢাকাবাসী হন, গেল মাস দুয়েকে নিশ্চয়ই এমন প্রশ্নের মুখে পড়েছেন! কোন ঢাকার ভাগে গুরুত্বপূর্ণ কোন স্থাপনা পড়ল, এ নিয়েও বাহাস চলছে। মোটামুটি অলিখিত এক প্রতিযোগিতাও দাঁড়িয়ে গেছে।
বঙ্গভবন বা সংসদ ভবন দক্ষিণ ঢাকায় পড়েছে তো কী হয়েছে, বিমানবন্দরের মতো স্থাপনা বা গুলশান-বনানীর মতো অভিজাত এলাকা তো উত্তরেই! হাসিঠাট্টা, রসিকতা কম হচ্ছে না। তবে বাস্তবতা হচ্ছে, ৪০০ বছরের পুরোনো ঢাকা এখন দুই ভাগে বিভক্ত। সংসদে আইন পাস করে সরকার কাজটি করেছে, সময় নিয়েছে মাত্র পাঁচ মিনিট! বছরের শেষ দিকে বিতর্ক আর আলোচনায় সবার ওপরে ছিল ঢাকার বিভক্তি।
সরকার ঢাকা ভাগের কাজটি করেছে একক সিদ্ধান্তে। এ নিয়ে কারও সঙ্গে কোনো আলাপ-আলোচনা বা পরামর্শ করা জরুরি মনে করেনি। যে যুক্তি দিয়ে সরকার ঢাকাকে ভাগ করেছে, তার জোর বিরোধিতা করেছেন বিভিন্ন পর্যায়ের বিশেষজ্ঞরা। সরকার বলেছে, নাগরিক সেবার মান বাড়াতে ঢাকা সিটি করপোরেশনকে ভাগ করা জরুরি। একটি সিটি করপোরেশন দিয়ে ঢাকার মতো এত বড় শহরে নাগরিক সেবা নিশ্চিত করা সম্ভব নয়। বিশেষজ্ঞদের মত, এতে জটিলতা বাড়বে বৈ কমবে না। বিশ্বের কোথাও কোনো শহরের ক্ষেত্রে এমনটি হয়নি। ঢাকাবাসীর নাগরিক সুবিধা নিশ্চিত করার জন্য যেখানে বিভিন্ন সেবা সংস্থার কাজের সমন্বয় ও ঢাকা সিটি করপোরেশনকে (ডিসিসি) আরও শক্তিশালী ও এককেন্দ্রিক করার সুপারিশ বিভিন্ন বিশেষজ্ঞ মহল থেকে করা হয়েছে, সেখানে এই বিভক্তি তাই অনেকের কাছেই অগ্রহণযোগ্য। শেষ পর্যন্ত এসব বিরোধিতা অবশ্য সরকারের কাছে গুরুত্ব পায়নি। ২৯ নভেম্বর সংসদে ঢাকা সিটি করপোরেশন ভাগ করে বিল পাস হওয়ার পর দীর্ঘদিনের ঢাকার মেয়র সাদেক হোসেন খোকা বিদায় নিয়েছেন। এখন দুজন প্রশাসকের নেতৃত্বে চলছে ঢাকার দুটি সিটি করপোরেশন।
সরকার ঢাকাকে ভাগ করার পক্ষে যে যুক্তিই দিক না কেন, অনেকে এর পেছনে দেখছেন রাজনৈতিক উদ্দেশ্য। সরকারি দলের কোনো প্রার্থী এককভাবে ঢাকা সিটি করপোরেশনের নির্বাচনে জিততে পারবে না—এই ভয় থেকেই ঢাকা ভাগ করেছে সরকার। তাঁরা মনে করেন, রাজনৈতিকভাবে গুরুত্বপূর্ণ ঢাকা সিটি করপোরেশন সরকারি দলের হাতছাড়া হয়ে যাক, তা কোনোভাবেই চায়নি সরকার, তাই এই বিভক্তি। আবার অনেকের মতে, বিএনপির নেতা সাদেক হোসেন খোকাকে মেয়র পদ থেকে সরানোর কোনো পথ না পেয়ে ঢাকাকে ভাগ করার পথ বেছে নেয় সরকার। বিরোধী দল তাদের আন্দোলনে মেয়রকে কাজে লাগাচ্ছে—এসব কারণে তাঁকে সরানো জরুরি হয়ে পড়েছিল সরকারের কাছে। প্রধান বিরোধী দল বিএনপি ঢাকা ভাগের বিরোধিতা করেছে। ক্ষমতায় এলে ঢাকা আবার এক হবে—এমন প্রতিশ্রুতিও দিয়েছে দলটি।
ঢাকা সিটি করপোরেশন বিভক্তির বিষয়টি আদালত পর্যন্ত গড়িয়েছে। ঢাকা ভাগের বিরুদ্ধে ঢাকার সাবেক মেয়রের করা রুলের নিষ্পত্তি হয়নি এখনো। তবে সংসদে যে আইন পাস হয়েছে, সে অনুযায়ী ৯০ দিনের মধ্যে নির্বাচন হওয়ার কথা। কিন্তু সে রকম কিছু হচ্ছে না বলেই ধরে নিতে হচ্ছে। বর্তমান নির্বাচন কমিশনের মেয়াদ শেষ হওয়ার পথে, তাদের হাতে এই নির্বাচনের প্রক্রিয়া শুরু করে তা শেষ করার সময় নেই। তাই তারা নির্বাচন না করার কথা জানিয়ে দিয়েছে। পুরো পরিস্থিতি অনিশ্চিতই বলতে হবে। ঢাকা বিভক্তির কাজটি পাঁচ মিনিটে সারা হলেও ঢাকায় দুজন নির্বাচিত মেয়র পাওয়ার জন্য আরও বেশ কিছু সময় অপেক্ষা করতে হবে বলেই মনে হচ্ছে। আর বিভক্তির ‘সুফল’ মানে নাগরিক সেবার মান কতটুকু বাড়ে, সেটা দেখার জন্য কত দিন অপেক্ষা করতে হবে, কে জানে।
তিউনিসিয়ার আরব বসন্ত যে আগুন জ্বালিয়েছিল, তা ছড়িয়ে গেল সবখানে



২০১০ সালের ডিসেম্বরে ব্যাপারটির শুরু। গায়ে দাহ্য পদার্থ ঢেলে আত্মহত্যা করলেন তিউনিসিয়ার একজন সবজি বিক্রেতা। সেই আগুন ছড়িয়ে পড়ল চারদিকে। মোহাম্মদ বুয়াজিজি নামের সেই সবজি বিক্রেতা হয়ে উঠলেন সব অন্যায়, অবিচার আর রাষ্ট্রীয় কুশাসনের বিরুদ্ধে এক অনল প্রতিবাদের প্রতিরূপ। গণজাগরণ ছড়িয়ে পড়ল তিউনিসিয়ায়। বুয়াজিজির আত্মাহুতির ক্রোধে উন্মত্ত সাধারণ তিউনিসিয়ানদের প্রবল বিক্ষোভের মুখে এর ঠিক এক মাস পরেই ২৩ বছরের মসনদ ছেড়ে দিয়ে সৌদি আরবে পালিয়ে যেতে বাধ্য হলেন তিউনিসীয় লৌহমানব জয়নাল আবেদিন বেন আলী। সবজি বিক্রেতা এক তরুণ হয়ে উঠলেন বেন আলীর স্বৈরশাসন আর রাষ্ট্রীয় অসাম্যের বিরুদ্ধে এক মূর্ত প্রতিবাদ। সেই প্রতিবাদ গণজাগরণ এনে দিল গোটা আরব বিশ্বে। যে অঞ্চলের মানুষ রাজনৈতিকভাবে এত দিন জবরদস্তির শাসনব্যবস্থা মেনে নিয়েছিল, সেই অঞ্চলের মানুষের এই রাজনৈতিকভাবে জেগে ওঠার নামই ‘আরব বসন্ত’। যে বসন্ত ২০১১ সালজুড়েই প্রতিবাদ আর পরিবর্তনের ফুল ফুটিয়েছে তিউনিসিয়া থেকে মিসর, মিসর থেকে ইয়েমেন, বাহরাইন, সিরিয়া, জর্ডান, আলজেরিয়া আর লিবিয়ায়। যে গণজাগরণ পতন ঘটিয়েছে তিনটি দেশের স্বৈরাচারী সরকারের। যে জাগরণ বাকি অঞ্চলের স্বৈরাচারদের চোখে আঙুল দিয়ে জানিয়ে দিয়েছে, জবরদস্তির শাসনের দিন শেষ। তিউনিসিয়ার এই গণজাগরণের শুরু। বেন আলী পালিয়ে গেলেন জনতার তীব্র রোষানলে পড়ে। বুয়াজিজির মতোই আরেক চরিত্র খালেদ সাইদ মিসরে জ্বালিয়ে দিলেন বিক্ষোভ আর পরিবর্তনের আগুন। মধ্যবিত্ত ও শিক্ষিত যুবক খালেদ সাইদ এক দুর্নীতিবাজ পুলিশ কর্মকর্তার মুঠোফোন হ্যাক করে জেনে গেলেন তাঁর অপরাধের চিত্র। সেই পুলিশ কর্মকর্তা জড়িত ছিলেন অবৈধ মাদক ব্যবসায়। পুলিশ সেই কর্মকর্তার অপরাধ তদন্ত না করে সাইদকে গ্রেপ্তার করে নিজেদের হেফাজতে নিয়ে পিটিয়ে হত্যা করে। রাষ্ট্রের এই অনির্বচনীয় কাণ্ডে প্রতিবাদে ফুঁসে ওঠে মিসরের জনগণ। সাইদের মৃত্যুর ক্ষোভের সঙ্গে ছিল স্বৈরাচার হোসনি মোবারকের শাসনের বিরুদ্ধে দেশটির মানুষের দীর্ঘদিনের ক্ষোভ। সব ক্ষোভ একসঙ্গে মিলে বিক্ষোভের বারুদ হয়ে জ্বালিয়ে দেয় মোবারকের ক্ষমতার সিংহাসন। প্রায় ৪৫ লাখ মানুষ অভূতপূর্ব বিক্ষোভে মিলিত হয় কায়রোর তাহরির স্কয়ারে।
‘আরব বসন্ত’ তিউনিসিয়া ও মিসর ছাড়িয়ে ঝড় তুলেছে লিবিয়া, ইয়েমেনেও। আরব বসন্তের ঝড়ে ধসে পড়েছে লৌহমানব মুয়াম্মার গাদ্দাফির তখ্ত তাউস। শেষ অবধি এই স্বৈরশাসককে বরণ করে নিতে হয়েছে এক দুঃখজনক মৃত্যু। ইয়েমেনের নারী তাওয়াক্কুল কারমান ছড়িয়ে দিয়েছিলেন তাঁর দেশে বিক্ষোভের বাতাবরণ। সানার চেঞ্জ স্কয়ারে তাঁবু গেড়ে বসে তিনি দাবি জানিয়েছিলেন আবদুল্লাহ সালেহর ৩৩ বছরের দুঃশাসনের অবসানের। তাঁর সঙ্গে যোগ দিয়েছিল ইয়েমেনের লাখো সাধারণ মানুষ। জনতার তীব্র রোষে ভীত আবদুল্লাহ সালেহ শেষ পর্যন্ত নতিস্বীকার করে সরে দাঁড়িয়েছেন। কারমানের প্রতিবাদ তাঁকে এনে দিয়েছে ২০১১ সালের নোবেল শান্তি পুরস্কার।
আরব বসন্ত কেবল মধ্যপ্রাচ্য ও উত্তর আফ্রিকার কয়েকটি দেশেই পরিবর্তনের সূচনা করেনি, এর ঢেউ লেগেছে বিশ্বের অন্যত্রও। বিশ্বের বিভিন্ন প্রান্তের মানুষ, যারা অপশাসনে জর্জরিত, তারাও প্রতিবাদের অনুপ্রেরণা খুঁজে নিচ্ছে এই আরব জাগরণ থেকে। সিরিয়ায় এই আরব বসন্ত সূচনা করেছে প্রেসিডেন্ট বাশার আল-আসাদের বিরুদ্ধে দীর্ঘস্থায়ী প্রতিবাদ-বিক্ষোভের। আরব বসন্তে অনুপ্রাণিত মানুষ প্রতিবাদ শুরু করেছে পুঁজিবাদের বিরুদ্ধে। ২০১১ সালে আন্তর্জাতিক ক্ষেত্রে সবচেয়ে আলোচিত এই রাজনৈতিক ঘটনা হয়তো আগামী দিনগুলোতে বিশ্বের মানুষকে শেখাবে সব অন্যায়ের প্রতিবাদ।
২০১১ সালের ১১ মার্চ। জাপানের উত্তর-পূর্ব উপকূলে আঘাত হানে ৯ মাত্রার শক্তিশালী ভূমিকম্প। ভূমিকম্পের কারণে সৃষ্ট সুনামির আঘাতে ধ্বংসস্তূপে পরিণত হয় বিস্তীর্ণ এলাকা। নিহত অথবা নিখোঁজ হয় প্রায় ২০ হাজার মানুষ।
এই ভূমিকম্প ও সুনামির আঘাতে মারাত্মক ক্ষতিগ্রস্ত হয় টোকিওর ২২০ কিলোমিটার উত্তর-পূর্বের ফুকুশিমা দাইচি পারমাণবিক বিদ্যুৎকেন্দ্র। এতে ওই বিদ্যুৎকেন্দ্রটির বিদ্যুৎ সরবরাহ ও শীতলীকরণব্যবস্থা ভেঙে পড়ে। একপর্যায়ে বিদ্যুৎকেন্দ্রটি থেকে তেজস্ক্রিয়া ছড়াতে শুরু করে। ওই এলাকা থেকে সরিয়ে নিতে হয় প্রায় এক লাখ মানুষকে, যারা এখনো বাড়িঘরে ফিরতে পারেনি। সম্ভবত চেরনোবিলের পর এটাই বিশ্বের সবচেয়ে ভয়াবহ পরমাণু দুর্ঘটনা।
চুল্লির শীতলীকরণের ব্যবস্থা ভেঙে পড়ার কারণে বিদ্যুৎকেন্দ্রটিতে বেশ কয়েকটি বিস্ফোরণের ঘটনা ঘটে। কেন্দ্রের চারপাশের ৩০ কিলোমিটার এলাকাকে বিপজ্জনক হিসেবে ঘোষণা করা হয়।
দুর্ঘটনার পর একপর্যায়ে শুধু পারমাণবিক বিদ্যুৎকেন্দ্রের আশপাশের এলাকা নয়, টোকিওর বাতাসেও স্বাভাবিক মাত্রার চেয়ে বেশি তেজস্ক্রিয়া ধরা পড়ে।
ফুকুশিমা বিপর্যয়ের প্রভাব হয় সুদূরপ্রসারী। এই দুর্ঘটনার পর বিভিন্ন দেশ তাদের পরমাণু বিদ্যুৎ নিয়ে নতুন করে ভাবতে শুরু করে। অনেক দেশই নিজস্ব পরমাণুনীতি পর্যালোচনা করতে শুরু করেছে। এসব কারণে বিশ্বে পারমাণবিক বিদ্যুৎ উৎপাদন কমে যেতে পারে বলেও ধারণা করা হচ্ছে।
ফুকুশিমা বিপর্যয়ের পরিণতিতে ২০৩৫ সালের মধ্যে বিশ্বে পারমাণবিক বিদ্যুৎ উৎপাদন ১৫ শতাংশ কমে যেতে পারে বলে আভাস পাওয়া যাচ্ছে।
এদিকে ফুকুশিমা বিদ্যুৎকেন্দ্র পুরোপুরি বন্ধ করতে এবং আশপাশের এলাকায় স্বাভাবিক অবস্থা ফিরিয়ে আনতে ৪০ বছর সময় লেগে যেতে পারে। এর আগে ধারণা করা হয়েছিল, এ কাজে ৩০ বছর পর্যন্ত সময় লাগতে পারে।
পারমাণবিক বিদ্যুৎকেন্দ্রটি পুরোপুরি বন্ধ করার ক্ষেত্রে কারিগরি দিক থেকে সবচেয়ে চ্যালেঞ্জিং পর্যায় হলো জ্বালানি অপসারণ করা। সরকার বলছে, ২৫ বছর পর্যন্ত সময় লাগতে পারে। এ কাজে এমন রোবট ব্যবহার করতে হবে, যা এখনো তৈরিই হয়নি। এরপর চুল্লিগুলো পুরোপুরি বন্ধ করতে আরও ৫ থেকে ১০ বছর লেগে যেতে পারে।
২৯ এপ্রিল ২০১১। ব্রিটেনের ওয়েস্টমিনস্টার অ্যাবেতে সাজ সাজ রব। সকাল থেকে একে একে ওয়েস্টমিনস্টার অ্যাবেতে উপস্থিত হতে শুরু করেছেন বিশ্বের বিভিন্ন দেশের রাষ্ট্রপ্রধানেরা। তাঁদের মধ্যে আছেন ব্রিটিশ প্রধানমন্ত্রী ডেভিড ক্যামেরন, উপপ্রধানমন্ত্রী নিক ক্লেগ ও সুইজারল্যান্ডের রাজা। ৫০টি দেশের রাষ্ট্রপ্রধানেরা ছাড়াও তালিকায় আছেন আরও দুই হাজার অতিথি। এসেছেন চিত্রজগতের তারকারাও। সেলিব্রেটি যুগল হিসেবে ঐতিহাসিক এ বিয়ের অনুষ্ঠান দেখতে এসেছিলেন বিশ্ববিখ্যাত ফুটবল তারকা ডেভিড বেকহাম ও তাঁর স্ত্রী পপস্টার ভিক্টোরিয়া বেকহাম।
বর ও কনেকে একনজর দেখার জন্য হাজার হাজার মানুষ ওয়েস্টমিনস্টার অ্যাবের আশপাশের রাস্তায় নেমে এসেছে। আর টেলিভিশনে, ইন্টারনেটে চোখ রেখেছে সারা বিশ্বের অন্তত ২০০ কোটি মানুষ—সরাসরি রাজপরিবারের এ বিয়ের অনুষ্ঠান দেখতে। মানুষ এমন উৎসাহী হবেই না বা কেন, ১৯৮১ সালে প্রিন্সেস ডায়ানা ও প্রিন্স চার্লসের বিয়ের পর এটাই ব্রিটিশ রাজপরিবারের সবচেয়ে বড় এবং জাঁকজমকপূর্ণ অনুষ্ঠান।
লাল রঙের রাজকীয় আইরিশ পোশাক পরে প্রিন্স উইলিয়াম অনুষ্ঠানস্থলে হাজির হলেন, সঙ্গে তাঁর ছোট ভাই প্রিন্স হ্যারি। এরপর আসেন কেট মিডলটন। তাঁর পরনে ধবধবে সাদা ওড়না ও কারুকাজ করা ঐতিহ্যবাহী বিয়ের পোশাক। সবশেষে আসেন রানি দ্বিতীয় এলিজাবেথ ও ডিউক অব এডিনবরা।
শুরু হয় বিয়ের আচার অনুষ্ঠান। সমবেত অতিথিদের সামনে ক্যান্টারবেরির আর্চবিশপ বোয়ান উইলিয়াম বর ও কনেকে বিয়ের শপথবাক্য পাঠ করান। উইলিয়াম ও কেট হাসিমুখে ওই বাক্য উচ্চারণ করে হয়ে যান স্বামী-স্ত্রী। তাঁদের ১০ বছরের প্রেম পরিণতি লাভ করে পরিণয়ে।
নাতি উইলিয়ামকে বিয়ের পর রানি নিজে ডিউক অব কেমব্রিজ খেতাবে ভূষিত করেন। সে সূত্রে তাঁর স্ত্রী কেট হন হার রয়্যাল হাইনেস অব কেমব্রিজ।
এরপর রাজকীয় ঘোড়ার গাড়িতে চড়ে নবদম্পতি বাকিংহাম প্রাসাদের দিকে যাত্রা করেন। পথের দুই পাশে হাজারো মানুষ হাত নাড়িয়ে, পতাকা উড়িয়ে অভিবাদন জানান তাঁদের। হাত নেড়ে জবাব দেন কেট ও উইলিয়াম। প্রাসাদের সামনে তখন লাখো মানুষের প্রতীক্ষা। একপর্যায়ে প্রাসাদের ব্যালকনিতে দেখা গেল উইলিয়াম ও কেটকে। এরপর ওষ্ঠ চুম্বনের মাধ্যমে পরস্পরের প্রতি আজীবনের বন্ধনের প্রতিজ্ঞা ও ভালোবাসার প্রতিশ্রুতি ব্যক্ত করেন উইলিয়াম ও কেট। আর এ দৃশ্য দেখে সমবেত জনতা হর্ষধ্বনি তুলে, করতালি দিয়ে আশীর্বাদ করে নবদম্পতিকে।
এরপর আর কী, উইলিয়াম ও কেট প্রাসাদের ভেতরে চলে যান। তাঁদের নতুন জীবন শুরু হয়।
দিনটির বিশেষত্ব তুলে ধরে ব্রিটিশ প্রধানমন্ত্রী ডেভিড ক্যামেরন বলেন, এটি স্মরণকালের সুন্দরতম দিন। জনতার উৎসব উদ্যাপন দেখে অন্তত তা-ই প্রমাণিত হয়। এমন পরম আনন্দ উপভোগের উপলক্ষ ব্রিটিশদের জীবনে আসেনি বহুদিন।
বিশ্লেষকেরা বলছেন, রাজকীয় এই বিয়ের মধ্য দিয়ে ব্রিটেনের সমাজ পরিবর্তনের চিত্র ধরা পড়ে। উইলিয়াম ও কেটের প্রেমে পড়া আর তাঁদের এই বিবাহবন্ধনে আবদ্ধ হওয়া কেবল জাতীয় গৌরবের জন্ম দেয়নি, বরং একটি সাধারণ ঘরের মেয়ে হয়ে কেটের রাজপরিবারে প্রবেশ প্রমাণ করে, একসময়কার কঠোর শ্রেণীকাঠামো থেকে অনেক দূরে সরে এসেছে ব্রিটেন।
ক্যালেন্ডারের পাতায় দিনটি ছিল রোববার। ১ মে রাত। হোয়াইট হাউস থেকে টেলিভিশনে প্রচারিত হলো প্রেসিডেন্ট বারাক ওবামার এক নাটকীয় ঘোষণা: ‘অবশেষ ন্যায়বিচার হয়েছে। এই রাতে মার্কিন জনগণ ও বিশ্ববাসীকে আমি জানাচ্ছি যে যুক্তরাষ্ট্রের পরিচালিত এক অভিযানে মারা গেছেন ওসামা বিন লাদেন।’ মুহূর্তেই বিশ্বজুড়ে তোলপাড়।



লাদেন নিহত
স্থানীয় সময় দিবাগত রাত একটার পর কোনো এক সময়ে পাকিস্তানে মার্কিন সশস্ত্র বাহিনীর মাত্র ৪০ মিনিটের এক অভিযানে নিহত হন যুক্তরাষ্ট্রের ‘মোস্ট ওয়ানটেড’ ওসামা বিন লাদেন। লাদেনের মৃত্যুর বিষয়টি নিশ্চিত করতেই হোয়াইট হাউস থেকে আসে ওবামার ঘোষণা। মার্কিন সেনাবাহিনীর বিশেষ প্রশিক্ষণপ্রাপ্ত দল নেভি সিলের সদস্যরা এ অভিযানে অংশ নেন। অভিযানটির সাংকেতিক নাম ছিল ‘অপারেশন নেপচুন স্পেয়ার’। পাকিস্তানের অ্যাবোটাবাদ এলাকায় এর আগেই অত্যন্ত সংগোপনে মার্কিন গোয়েন্দারা শনাক্ত করেছিল লাদেনের অবস্থান। নিহত হওয়ার ২৪ ঘণ্টার মধ্যেই গোপনে আরব সাগরের অজ্ঞাত স্থানে সমাহিত করা হয় যুক্তরাষ্ট্রের ১০ বছরের ত্রাস ওসামা বিন লাদেনের দেহ।

উত্থান
ওসামা বিন লাদেনের জন্ম ১৯৫৭ সালে সৌদি আরবের রিয়াদে। তাঁর বাবা মুহাম্মদ বিন লাদেন ছিলেন একজন ধনবান ব্যবসায়ী। ১৯৬৯ সালে তিনি যখন মারা যান, তখন মাত্র ১১ বছরের লাদেন পৈতৃক সূত্রে আট কোটি ডলার মূল্যের সম্পত্তির মালিক হন। তারপর জেদ্দায় সিভিল ইঞ্জিনিয়ারিংয়ে পড়াশোনা করেন তিনি। মেধাবী ওসামার সমাজতন্ত্রবিরোধী মনোভাব কাজে লাগাতে যুক্তরাষ্ট্র তাঁকে সামরিক প্রশিক্ষণ দেয়। এরপর ১৯৮০ সালে যুক্তরাষ্ট্রের অর্থায়নে আফগানিস্তানে সোভিয়েতবিরোধী লড়াইয়ে প্রথম তিনি যোদ্ধা হিসেবে অংশ নেন। ওই সময়ই তিনি আল-কায়েদা গঠন করেন।
পরে অবশ্য যুক্তরাষ্ট্র সম্পর্কে মনোভাব বদলান ওসামা। তিনি বিশ্বাস করতে শুরু করেন, সারা বিশ্বে মুসলিমরা যুক্তরাষ্ট্রের নেতৃত্বে সন্ত্রাসবাদের শিকার হচ্ছে। এরপর অভিযোগ আছে, নব্বইয়ের দশক থেকে তিনি আফ্রিকা ও মধ্যপ্রাচ্যের বিভিন্ন মার্কিন স্থাপনায় হামলা চালাতে থাকেন। বিভিন্ন শিবিরে সারা বিশ্ব থেকে আসা জঙ্গিদের প্রশিক্ষণ দিতে থাকেন। মূলত ৯/১১ হামলার পরই তাঁকে ‘মোস্ট ওয়ানটেড’ ঘোষণা করে যুক্তরাষ্ট্র। ওই হামলায় যুক্তরাষ্ট্রে কমপক্ষে তিন হাজার মানুষ নিহত হয়। যুক্তরাষ্ট্র তাঁর মাথার দাম ঘোষণা করে আড়াই কোটি ডলার।
ভারতের পশ্চিমবঙ্গ রাজ্যের বিধানসভা নির্বাচনে মমতা বন্দ্যোপাধ্যায়ের তৃণমূল কংগ্রেসের স্লোগান ছিল ‘পরিবর্তন চাই’। ৩৪ বছর ধরে পশ্চিমবঙ্গের ক্ষমতায় ছিল বামফ্রন্ট। তাই জনগণও চাইছিল পরিবর্তন। আর সেই জোয়ারেই যেন বিশ্বের ইতিহাসে গণতান্ত্রিকভাবে নির্বাচিত দীর্ঘস্থায়ী কমিউনিস্ট সরকারের পতন ঘটে।
ভোট শুরুর আগেই মমতা ঘোষণা দিয়েছিলেন, ‘পশ্চিমবঙ্গে এবার ইতিহাস সৃষ্টি হবে।’ নির্বাচনের ফল প্রকাশের পর তাঁর কথাই সত্যি হলো। নির্বাচনের ঘোষিত ফলাফলে বিধানসভার ২৯৪টি আসনের মধ্যে তৃণমূল কংগ্রেসের নেতৃত্বাধীন জোট ২২৭টি আসনে জয়ী হয়। বামফ্রন্ট পায় মাত্র ৬২টি আসন। আর বাকি পাঁচটি আসনে অন্যরা জয়ী হন।
মমতা রাজনীতি শুরু করেন জাতীয় কংগ্রেসের মাধ্যমে। ১৯৮৪ সালে লোকসভা নির্বাচনে কংগ্রেসের প্রার্থী হিসেবে নির্বাচিত হন। হারিয়ে দেন বর্ষীয়ান কমিউনিস্ট নেতা সোমনাথ চ্যাটার্জিকে। ১৯৯১ সালে কংগ্রেস সরকার গঠন করলে মন্ত্রী হন মমতা। ১৯৯৬ সালে মমতা অভিযোগ করেন, কংগ্রেস দেশজুড়ে দুর্নীতি শুরু করেছে। পশ্চিমবঙ্গের বাম সরকারকে দুর্নীতিতে সহযোগিতা করছে।
একপর্যায়ে কংগ্রেস ছেড়ে দিয়ে ১৯৯৭ সালে অল ইন্ডিয়া তৃণমূল কংগ্রেস গঠন করেন। ১৯৯৯ সালে তিনি বিজেপির নেতৃত্বাধীন জোট ন্যাশনাল ডেমোক্রেটিক অ্যালায়েন্স (এনডিএ) গঠিত সরকারে যোগ দেন।
তাঁকে কেন্দ্রীয় রেল মন্ত্রণালয়ের দায়িত্ব দেওয়া হয়।




২০০১ সালের শুরুতে এনডিএ জোট থেকে বেরিয়ে আসেন মমতা। ২০০৪ সালের লোকসভা নির্বাচনে তৃণমূলের একমাত্র প্রার্থী হিসেবে জয়লাভ করেন। ২০০৫ সালে পশ্চিমবঙ্গ সরকারের শিল্প উন্নয়ন নীতির বিরুদ্ধে অবস্থান নিয়ে জনপ্রিয় হয়ে ওঠেন। বড় ধরনের বিদেশি বিনিয়োগের জন্য সরকার হাওড়ায় কৃষিজমি দিতে রাজি হয়। এর বিরুদ্ধে ফুঁসে ওঠে জনতা। মমতা সেই আন্দোলনে জনতার পক্ষে অবস্থান নিলে বুদ্ধদেব সরকার শিল্প উন্নয়নের নীতি থেকে সরে আসতে বাধ্য হয়। এরপর ২০০৬ সালে সিঙ্গুরে টাটার ন্যানো গাড়ি তৈরির প্রস্তাবিত প্রকল্পের বিরুদ্ধেও আন্দোলন করেন মমতা। এ ছাড়া নন্দীগ্রামে রাজ্য সরকারের বিশেষ অর্থনৈতিক অঞ্চল গড়ে তোলার পরিকল্পনার বিরুদ্ধে অবস্থান নিয়ে তা-ও বন্ধ করতে সক্ষম হন। এসব আন্দোলন ও সংগ্রামের মধ্য দিয়ে মমতা সাধারণ মানুষের হূদয়ে স্থান করে নেন।
২০০৯ সালের লোকসভা নির্বাচনে বর্তমান ক্ষমতাসীন জোট সংযুক্ত প্রগতিশীল মোর্চার (ইউপিএ) সঙ্গে জোট বেঁধে নির্বাচন করেন মমতা। নির্বাচনে তাঁর দল ১৯টি আসন লাভ করে। কেন্দ্রীয় রেলমন্ত্রী হন তিনি।
এখানেই থেমে থাকেনি মমতার অগ্রযাত্রা। ২০১০ সালে কলকাতা ও বিধান নগর মিউনিসিপ্যালে জয়লাভ করে তাঁর দল। আর বিধানসভা নির্বাচনে জয়লাভের মধ্য দিয়ে পশ্চিমবঙ্গে ৩৪ বছরের বাম দুর্গের পতন ঘটাল তাঁর দল।
স্টিভ জবস বিশ্বে এক নতুন যুগের সূচনা করেছিলেন। অসম্ভব মেধাবী এই প্রযুক্তিবিদের মৃত্যুতে গোটা তথ্যপ্রযুক্তির জগতে নেমে আসে শোকের ছায়া। তথ্যপ্রযুক্তির দিকপাল ও বিশ্বখ্যাত কম্পিউটার নির্মাতাপ্রতিষ্ঠান অ্যাপলের অন্যতম প্রতিষ্ঠাতা স্টিভ জবস গত ৫ অক্টোবর এ পৃথিবী থেকে চিরবিদায় নেন। ৫৬ বছর বয়সে।
১৯৫৫ সালের ২৪ ফেব্রুয়ারি সান ফ্রান্সিসকোতে জবসের জন্ম। বিচিত্র ও চ্যালেঞ্জিং জীবনের অধিকারী স্টিভ তাঁর সিরীয় মুসলমান বাবা ও আমেরিকান মায়ের দ্বারা পরিত্যক্ত হওয়ার পর আর্মেনীয় অভিবাসী পল ও ক্লারা জবসের পালকপুত্র হিসেবে বেড়ে ওঠেন।
তিনি দারিদ্র্যের জন্য কলেজজীবন সমাপ্ত করতে পারেননি। বৌদ্ধধর্মে দীক্ষিত স্টিভ জীবনের শেষ সময়ে দুনিয়ার ৪২তম ধনী মানুষ ছিলেন, যাঁর মোট সম্পদের পরিমাণ ছিল প্রায় সাড়ে ছয় হাজার কোটি টাকা।
অথচ এ মানুষটিই তাঁর শৈশবে ক্যালিফোর্নিয়ার হিন্দু রামমন্দিরে যেতেন বিনা মূল্যে খাবার খেতে।



অ্যাপলের এক বিবৃতিতে বলা হয়, ‘জবসের বুদ্ধিমত্তা, উৎসাহ ও কর্মোদ্যম অসংখ্য উদ্ভাবনের উৎস, যা আমাদের সমৃদ্ধ করেছে এবং সবার জীবনযাত্রার মানোন্নয়নে সহায়তা করেছে।’
মার্কিন প্রেসিডেন্ট বারাক ওবামা স্টিভ জবসের প্রতি শ্রদ্ধা জানাতে গিয়ে তাঁকে আমেরিকার ‘সবচেয়ে বড় উদ্ভাবক’ বলে অভিহিত করেছেন। রাশিয়ার প্রেসিডেন্ট দিমিত্রি মেদভেদেভ বলেছেন, ‘জবসের মতো মানুষ আমাদের পৃথিবীকে বদলে দিয়েছেন।’
বিল গেটস তাঁর প্রতিক্রিয়ায় বলেছেন, বিশ্ব তথ্যপ্রযুক্তির জগতে প্রভাব বিস্তারকারী এক বিরল ব্যক্তিত্বকে প্রত্যক্ষ করেছে, যার প্রভাব শুধু এই প্রজন্মই নয়, পরবর্তী কয়েক প্রজন্মও অনুভব করবে। ১৯৭৬ সালে বন্ধু স্টিভ ওজনিয়াককে সঙ্গে নিয়ে অ্যাপল প্রতিষ্ঠা করেন স্টিভ জবস। তখন তাঁর বয়স ছিল মাত্র ২১ বছর। দ্রুতই এটি বিশ্বের শীর্ষ কম্পিউটার নির্মাতাপ্রতিষ্ঠানে পরিণত হয়।
২০০৪ সালে স্টিভ জবস ঘোষণা দেন, তিনি অগ্ন্যাশয়ের ক্যানসারে আক্রান্ত। অসুস্থতার কারণে স্টিভ জবস ২০১০ সালের ১৭ জানুয়ারি থেকে অনির্দিষ্টকালের জন্য ছুটিতে ছিলেন। পরে অবশ্য স্বপ্নের প্রতিষ্ঠান অ্যাপলে আবারও যোগ দেন তিনি। শেষ পর্যন্ত গত আগস্টে প্রতিষ্ঠানটির প্রধান নির্বাহী কর্মকর্তার পদ থেকে সরে দাঁড়ান তিনি।
আরব জাতীয়তাবাদের আদর্শে উজ্জীবিত সেই গাদ্দাফি আজ নেই। তাঁর মৃত্যুর পর রাজপথে লিবীয়দের উল্লাস করতে দেখেছে বিশ্ববাসী । গাদ্দাফির মৃত্যুর খবর শুনে মার্কিন পররাষ্ট্রমন্ত্রী উল্লাস প্রকাশ করে বলেছেন, ‘ওয়াও’। মুক্ত লিবিয়ার পথ চলার ঘোষণা দেওয়া হয়েছে ঢাকঢোল পিটিয়ে। তবে নাটকের আসল দৃশ্যই দেখার বাকি রয়ে গেছে।
১৯১১ সালে ইতালির দখলাধীন হয় লিবিয়া। দ্বিতীয় বিশ্বযুদ্ধে মিত্রশক্তির কাছে ইতালিসহ অক্ষশক্তির শোচনীয় পরাজয়ের পর ১৯৫১ সালে লিগ অব নেশনসের ম্যান্ডেটের আওতায় দেশটির শাসনভার সাময়িকভাবে চলে যায় বিজয়ী মিত্রশক্তি ব্রিটেন ও ফ্রান্সের ওপর।
একই সালে বাদশাহ ইদ্রিসের নেতৃত্বে লিবিয়ার স্বাধীনতা ঘোষণায় জাতিসংঘের একটি পরিকল্পনা নিশ্চিত হয়ে যায়।



তার পরও সে সময় রহস্যজনকভাবে দেশের তেলসম্পদের ওপর ব্রিটেন ও ফ্রান্স, পরবর্তী সময়ে যুক্তরাষ্ট্রের আধিপত্য মেনে নিয়েছিলেন বাদশাহ ইদ্রিস। এ ছাড়া দেশে পশ্চিমাদের ঘাঁটি গেড়ে বসার সুযোগ করে দিয়েছিলেন তিনিই। ইতিহাস সাক্ষী—আরব বিশ্বের প্রায় বিকশিত জাতীয়তাবাদী আন্দোলন পথভ্রষ্ট করার নানা নীলনকশা বাস্তবায়নে গুরুত্বপূর্ণ ভূমিকা রেখে চলেছিল এই ঘাঁটিগুলো। তবে পশ্চিমাদের এই আধিপত্যে বাদ সাধলেন আরব জাতীয়তাবাদে উজ্জীবিত এক তরুণ সেনা কর্মকর্তা। তিনি মুয়াম্মার গাদ্দাফি। তিনি কর্নেল গাদ্দাফি নামেই বিশ্বব্যাপী পরিচিত।
১৯৬৯ সালে মাত্র ২৭ বছর বয়সী এই যুবক রক্তপাতহীন এক অভ্যুত্থানের মাধ্যমে ক্ষমতাচ্যুত করলেন পশ্চিমাদের তাঁবেদার বাদশাহ ইদ্রিসকে। চার দশকেরও বেশি সময় ধরে কঠোর নিয়ন্ত্রণের মধ্য দিয়ে লিবিয়াকে শাসন করে গেছেন তিনি। বিভিন্ন গোত্রে বিভক্ত লিবিয়াকে একটি রাষ্ট্র হিসেবে টিকিয়ে রাখতে এর বিকল্প হয়তো ছিল না গাদ্দাফির হাতে। কিন্তু এ ধরনের শাসন মানেই দমন-নিপীড়ন। জনগণের রাজনৈতিক অধিকার খর্ব করা আর ভিন্ন মত ও পথের লোকজনকে সরিয়ে দেওয়া। তিউনিসিয়া থেকে আরব বিশ্বের স্বৈরশাসকদের জাঁতাকলে পিষ্ট জনগণের যে ‘আরব বসন্ত’ জন্ম নিল, তার ঢেউ আছড়ে পড়ল দেশে দেশে; এমনকি লিবিয়াতেও। অথচ লিবিয়ার দৃশ্যপট আরব বিশ্বের অন্যান্য দেশের তুলনায় কিছুটা ভিন্ন। শাসনকাজে গাদ্দাফি একনায়ক, অগণতান্ত্রিক ও রাজনৈতিক বিরোধীদের ব্যাপারে নির্মম হলেও জনগণের কল্যাণে অনেক কর্মসূচি নিয়েছেন। নাগরিক সুবিধা নিশ্চিত করতে তিনি কাজ করে গেছেন তাঁর দীর্ঘ শাসনামলে। কিন্তু রাজনৈতিক অধিকার হারা জনগণ আরব বসন্তের বাতাস পেয়ে নেমে পড়ল গাদ্দফি পতনের আন্দোলনে। পশ্চিমারা এই সুযোগ হাতছাড়া করেনি।
৪২ বছর ধরে লিবিয়া শাসন করে আসা গাদ্দাফি গত ফেব্রুয়ারি মাসে দেশে তাঁর বিরুদ্ধে আন্দোলন জোরদার হলে দৃপ্ত কণ্ঠে বলেছিলেন, ‘আমি যোদ্ধা। দেশের জন্য লড়তে লড়তে যুদ্ধক্ষেত্রে মরতে চাই।’ আর ২০ অক্টোবর বিদ্রোহীদের হাতে নিহত হওয়ার আগে গাদ্দাফির শেষ কথা ছিল, ‘তোমরা যা করছ, তা ভুল। তোমরা কি জানো না, কোনটি সঠিক আর কোনটি ভুল?’
গাদ্দাফির পতন ও তাকে হত্যার মধ্য দিয়ে দেশটি ও এর জনগণ ‘মুক্ত’ হয়েছে ঠিকই কিন্তু লিবিয়ার সামনে কী ভবিষ্যৎ অপেক্ষা করছে, সেটাই এখন বড় প্রশ্ন। বিভিন্ন গোত্রে বিভক্ত লিবিয়াকে অখণ্ড রেখে গণতন্ত্রের পথে দেশটি কতটুকু এগোতে পারবে, সে প্রশ্ন তুলেছেন অনেক পর্যবেক্ষক।
ফিলিস্তিন-ইসরায়েল দ্বন্দ্ব দীর্ঘদিনের। বিশ্বজনমত স্বাধীন ফিলিস্তিন রাষ্ট্রের পক্ষে হলেও যুক্তরাষ্ট্রের সমর্থন নিয়ে ইসরায়েল তা প্রত্যাখ্যান করে আসছে। তবে ফিলিস্তিন স্বাধীন রাষ্ট্রের স্বীকৃতি পেতে এবার শক্ত অবস্থান নিয়েছে। এর অংশ হিসেবে যুক্তরাষ্ট্রের প্রকাশ্য বিরোধিতা সত্ত্বেও জাতিসংঘের সদস্যপদের জন্য আবেদন করেছে ফিলিস্তিন। যদিও যুক্তরাষ্ট্রের বিরোধিতার কারণে সেই আবেদন এখনো ঝুলে আছে।
ফিলিস্তিনের প্রেসিডেন্ট মাহমুদ আব্বাস গত ২৩ সেপ্টেম্বর জাতিসংঘের সাধারণ অধিবেশনে যোগ দিয়ে সংস্থাটির সদস্যপদের জন্য আনুষ্ঠানিকভাবে আবেদন জানান। আবেদনে তিনি ১৯৬৭ সালের সীমানা নিয়ে পূর্ব জেরুজালেমকে রাজধানী করে স্বাধীন ফিলিস্তিন রাষ্ট্রের দাবির কথাও উল্লেখ করেন।
জাতিসংঘের সদস্যপদ পেতে নির্দিষ্ট প্রক্রিয়া পার হয়ে যেতে হয়। সেই প্রক্রিয়া হলো: সদস্যপদ চেয়ে আবেদন করা হলে সেই আবেদন জাতিসংঘের নিরাপত্তা পরিষদে পাঠানো হয়। পাঁচটি স্থায়ী সদস্যরাষ্ট্র (যুক্তরাজ্য, যুক্তরাষ্ট্র, রাশিয়া, চীন ও ফ্রান্স) এবং অস্থায়ী ১০টি সদস্যরাষ্ট্র নিয়ে গঠিত নিরাপত্তা পরিষদে ওই আবেদন পাস হতে হয়। নিরাপত্তা পরিষদে আবেদন পাস হতে ১৫টি সদস্যরাষ্ট্রের মধ্যে নয়টি সদস্যরাষ্ট্রের সমর্থন পেতে হবে। এ ছাড়া কোনো স্থায়ী সদস্যরাষ্ট্রের ভেটো দেওয়া চলবে না। স্থায়ী কোনো সদস্যরাষ্ট্র ভেটো দিলে নয়টি সদস্যরাষ্ট্রের চেয়ে বেশি সমর্থন পেলেও আবেদন পাস হবে না। নিরাপত্তা পরিষদে আবেদন পাস হলে তা জাতিসংঘের সাধারণ পরিষদে পাঠানো হবে। সাধারণ পরিষদের ১৯৩ সদস্যরাষ্ট্রের দুই-তৃতীয়াংশের সমর্থন লাভ করলে আবেদন গৃহীত হয়।
কিন্তু ফিলিস্তিনের ক্ষেত্রে জাতিসংঘের সাধারণ পরিষদের বাধা পার হওয়াই কঠিন। কারণ যুক্তরাষ্ট্র আগেই ঘোষণা দিয়েছে, ফিলিস্তিন জাতিসংঘের সদস্যপদ চেয়ে আবেদন করলে তারা ভেটো দেবে। এতে নিরাপত্তা পরিষদের অন্য স্থায়ী ও অস্থায়ী সদস্যরাষ্ট্রগুলোর অবস্থান যা-ই হোক না কেন, জাতিসংঘের সদস্যপদ পেতে ফিলিস্তিনের যাত্রা সেখানেই শেষ হয়ে যাবে।
এরই মধ্যে গত অক্টোবর জাতিসংঘের বিজ্ঞান ও প্রযুক্তিবিষয়ক সংস্থা ইউনেসকোর সদস্যপদ পেয়েছে ফিলিস্তিন। এর প্রতিবাদে যুক্তরাষ্ট্র সংস্থাটিতে চাঁদা দেওয়া বন্ধের ঘোষণা করেছে। ইউনেসকোর বাজেটের প্রায় ২২ শতাংশের জোগান দিত যুক্তরাষ্ট্র। মজার ব্যাপার হলো, ইউনেসকোর সদস্যপদ পেতে ফিলিস্তিনকে সমর্থন দিয়েছে নিরাপত্তা পরিষদের ১৫ সদস্যের মধ্যে নয়টি সদস্যরাষ্ট্র। স্থায়ী পাঁচ সদস্যের মধ্যে ফ্রান্স, চীন ও রাশিয়া ফিলিস্তিনের পক্ষে ভোট দেয়। যুক্তরাজ্য ভোটদানে বিরত থাকে। যুক্তরাষ্ট্র যথারীতি ফিলিস্তিনের বিপক্ষে ভোট দেয়।
ফিলিস্তিন বর্তমানে জাতিসংঘের ‘পর্যবেক্ষক ভূখণ্ডের’ (অবজারভার এনটিটি) মর্যাদা পেয়ে আসছে। তারা নিরাপত্তা পরিষদকে পাশ কাটিয়ে জাতিসংঘের সাধারণ পরিষদের সংখ্যাগরিষ্ঠ সদস্যরাষ্ট্রের সমর্থন নিয়ে ‘সদস্য নয় কিন্তু পর্যবেক্ষক রাষ্ট্রের’ (Non-member Observer State) মর্যাদা পেতে পারে। তবে হাল ছাড়তে নারাজ মাহমুদ আব্বাসসহ ফিলিস্তিনের নেতারা। জাতিসংঘের পূর্ণ সদস্যপদ লাভের জন্য তাঁরা সংগ্রাম চালিয়ে যেতে চান শেষ অবধি।
পরিবর্তনের হাওয়া এসে লেগেছে আন্তর্জাতিক অঙ্গন থেকে প্রায় বিচ্ছিন্ন দক্ষিণ-পূর্ব এশিয়ার দেশ মিয়ানমারে। গণতন্ত্রপন্থী নেত্রী সু চি বছরের পর বছর আটক ছিলেন যে মিয়ানমারে সেখানে এখন তিনি বিনা বাধায় দেশের বিভিন্ন প্রান্তে সভা-সমাবেশ করছেন। কথা বলছেন বিদেশি কূটনীতিকদের সঙ্গে। কয়েক মাস আগেও এ দৃশ্য কল্পনা করা যেত না। মিয়ানমারের এই বদলে যাওয়ার প্রক্রিয়ার শুরু মূলত ২০১০ সালের ১৩ নভেম্বর সু চির মুক্তির পর থেকে।
গত এক বছরে সরকার এবং সু চি উভয় পক্ষ থেকেই সম্পর্ক উন্নয়নের যথেষ্ট চেষ্টা হয়েছে। সরকারকে সহযোগিতা করার ব্যাপারে আন্তরিকতা দেখিয়েছেন সু চি। গত জানুয়ারি মাসে সু চির বাসায় ইন্টারনেটের সংযোগ দেয় সরকার। বহির্বিশ্বের সঙ্গে যোগাযোগ করার সুযোগ পান সু চি। এরপর গেল অক্টোবরে সরকার দুই শতাধিক রাজবন্দীকে মুক্তি দেয়। সরকারের তরফ থেকে আরও রাজবন্দীকে মুক্তি দেওয়ার ঘোষণাও এসেছে। এ ছাড়া সরকার দেশটির উত্তর এলাকার উপজাতীয় কাচিন বিদ্রোহীদের বিরুদ্ধে অভিযান বন্ধ করতে সেনাবাহিনীকে নির্দেশ দিয়েছে।
তবে সবচেয়ে বড় ঘটনা ঘটে গত নভেম্বরের শুরুতে। দেশটির প্রেসিডেন্ট থেইন সেইন রাজনৈতিক দল-সম্পর্কিত আইনের সংশোধন অনুমোদন দেন। এতে কারাবন্দীরা রাজনৈতিক দলের সদস্য হতে পারবেন না—এমন বিতর্কিত শর্তটিও বাদ দেওয়া হয়।
পরিবর্তিত এই রাজনৈতিক পরিস্থিতি দেখে সু চির দল এনএলডি রাজনীতিতে ফেরার ঘোষণা দিয়েছে। রাজনৈতিক দল হিসেবে এরই মধ্যে তারা নিবন্ধন করেছে। দেশটির পার্লামেন্টের দুই কক্ষ মিলিয়ে বর্তমানে ৪০টির বেশি আসন শূন্য। ওই সব আসনে উপনির্বাচনে অংশ নিতে সম্মত হয়েছেন সু চি।
এতে দীর্ঘ ২১ বছরের মধ্যে মিয়ানমারে প্রথম কোনো নির্বাচনে প্রতিদ্বন্দ্বিতা করতে যাচ্ছেন সু চি। ১৯৯০ সালের নির্বাচনে তাঁর দল এনএলডি জয়ী হলেও সামরিক জান্তা দলটির কাছে ক্ষমতা হস্তান্তর করেনি। এরপর গত দুই দশকের বেশির ভাগ সময় সু চিকে গৃহবন্দী, কখনো কারাবন্দী করে রাখা হয়।
নির্বাচনে অংশ নেওয়ার ঘোষণা দিয়ে ব্রিটিশ দৈনিক দ্য টেলিগ্রাফকে সু চি বলেন, ‘মিয়ানমারে পরিবর্তন শুরু হয়েছে...আমরা সেই মিছিলে শামিল হয়েছি।’
পরিবর্তনের হাওয়া দেখে গত ৩০ নভেম্বর থেকে মিয়ানমার সফর শুরু করেন যুক্তরাষ্ট্রের পররাষ্ট্রমন্ত্রী হিলারি ক্লিনটন। ৫০ বছরের মধ্যে এই প্রথম কোনো মার্কিন পররাষ্ট্রমন্ত্রী মিয়ানমারে যান। হিলারির সঙ্গে বৈঠকে সু চি বলেন, তাঁর দেশ গণতন্ত্রের পথে এগিয়ে যেতে পারবে বলে তিনি আশাবাদী। তবে আইনের শাসন নিশ্চিত করতে আরও কাজ করতে সরকারের প্রতি আহ্বান জানান সু চি।
পররাষ্ট্রমন্ত্রী হিলারি মিয়ানমারের জন্য ১২ লাখ মার্কিন ডলার সহায়তারও প্রস্তাব দেন।
মিয়ানমারের পরিবর্তনের এই অগ্রগতিতে খুশি আঞ্চলিক জোট আসিয়ানও। গত ১৭ নভেম্বর ইন্দোনেশিয়ার বালিতে সংস্থার ১৯তম শীর্ষ সম্মেলনে মিয়ানমারকে ২০১৪ সালের আসিয়ান চেয়ারম্যানের পদ দিতে সম্মত হন জোট নেতারা। এ ব্যাপারে ইন্দোনেশিয়ার পররাষ্ট্রমন্ত্রী মারতি নাতালিগাওয়া বলেন, সম্মেলনে যোগ দেওয়া বিভিন্ন দেশের নেতারা এ ব্যাপারে একমত হয়েছেন যে মিয়ানমারে উল্লেখযোগ্য পরিবর্তন ও উন্নয়ন হয়েছে। এই পরিবর্তনের ফলে মিয়ানমার এখন আসিয়ানের চেয়ারম্যান হওয়ার মতো দায়িত্ব নিতে সক্ষম।
অর্থনীতিতে সাম্য প্রতিষ্ঠা ও সম্পদের সুষ্ঠু বণ্টনই ওয়াল স্ট্রিট দখলকারীদের মূল স্লোগান। দাবি আদায়ে শুধু নিউইয়র্ক নয়, বিশ্বের আনাচকানাচে ছড়িয়ে পড়েছে বঞ্চিত মানুষের অসংগঠিত, নেতৃত্বহীন কিন্তু জ্বালাময়ী এ আন্দোলন।
পুঁজিপতি ও করপোরেট প্রতিষ্ঠানগুলোর সীমাহীন অর্থলোভ, দুর্নীতি, সরকারি প্রতিষ্ঠানগুলোতে ধনিক শ্রেণী ও তাদের প্রতিষ্ঠানগুলোর অন্যায় প্রভাব, অর্থনৈতিক বৈষম্য ও বঞ্চনায় সারা বিশ্বের মানুষ আজ পিষ্ট।
যুক্তরাষ্ট্রের কথাই ধরুন না, মাত্র ১ শতাংশ মানুষের হাতে সে দেশের জাতীয় সম্পদের সিংহ ভাগ। তাদেরই নিয়ন্ত্রণে বাজারব্যবস্থা, অর্থব্যবস্থা, তথ্যব্যবস্থা; এমনকি সেনা ও পুলিশ বাহিনীও সদা প্রস্তুত তাদের রক্ষায়। রাজনৈতিক ক্ষমতাও তাদেরই নিয়ন্ত্রণে। তাদের তোয়াজ না করে চললে কি রিপাবলিক, কি ডেমোক্র্যাট—সবারই নাকানিচুবানি নিশ্চিত। যুক্তরাষ্ট্রে বেকারত্ব বাড়ছে। এতে বাড়ছে অভাবী মানুষ। আগের যেকোনো সময়ের চেয়ে যুক্তরাষ্ট্রে অভাবী ও ক্ষুধার্ত মানুষের সংখ্যা এখন বেশি।
একই চিত্র পৃথিবীর অন্যত্র, বিশেষ করে ইউরোপে। ওয়েলথ-এক্স নামের একটি সংগঠনের তথ্যমতে, পৃথিবীতে ৩০ মিলিয়ন ডলার বা তার চেয়ে বেশি মূল্যমানের সম্পদের মালিক, এমন লোকের সংখ্যা এক লাখ ৮৫ হাজার ৭৯৫। এদের সম্মিলিত সম্পদের পরিমাণ কমবেশি ২৫ ট্রিলিয়ন ডলার। পৃথিবীর ইতিহাসে এর আগে কখনো এত কম মানুষ এত বিপুল পরিমাণ সম্পদের মালিক ছিল না। এত অল্প লোক এমন বিপুল ক্ষমতাও আগে কখনো ভোগ করেনি।
অন্যদিকে সাধারণ নাগরিক, যারা এই সংকটের শিকার, তাদের উদ্ধারে কোনো কার্যকর চেষ্টা নেই; উল্টো সামাজিক খাতে ব্যয় সংকোচনের চেষ্টা চলছে। যুক্তরাষ্ট্রে বর্তমানে প্রতি ১০ জনের একজন বেকার। প্রায় পাঁচ কোটি লোকের বাস দারিদ্র্যসীমার নিচে। কোনো স্বাস্থ্যবিমা নেই, এমন মানুষের সংখ্যা ছয় কোটির ওপর। সম্পদের অপ্রতুলতার কারণে শিক্ষা ও স্বাস্থ্য খাতে ব্যয় বরাদ্দ কমিয়ে দেওয়া হচ্ছে। ছাঁটাই করা হচ্ছে পুলিশ ও দমকলকর্মীদের।
ওয়াল স্ট্রিট দখলকারীদের দাবি, পুঁজিবাদী ব্যবস্থা আর চলবে না, পুরোনো সব বদলে ফেলতে হবে। যে ব্যবস্থায় দেশের সিংহ ভাগ মানুষ বৈষম্য আর বঞ্চনার শিকার, তা আর মেনে নেওয়া যায় না। উৎপাদনের সঙ্গে সম্পর্কহীন গোষ্ঠী উৎপাদনের সঙ্গে জড়িত ব্যক্তিদের ওপর ঢালাওভাবে নিয়ন্ত্রণ প্রতিষ্ঠা করতে পারে না। ক্ষমতার বিকেন্দ্রীকরণ হতে হবে। গুটিকয়েক ব্যক্তির হাতে রাষ্ট্রের নিয়ন্ত্রণ থাকতে পারে না; রাষ্ট্র পরিচালনায় সবার অংশগ্রহণ নিশ্চিত করতে হবে। তথাকথিত গণতন্ত্র বাদ দিয়ে অর্থনীতি, রাজনীতিতে প্রকৃত গণতন্ত্র প্রতিষ্ঠা করতে হবে।
তাই বলে ওয়াল স্ট্রিট দখলকারীরা সমাজতন্ত্রের কথা বলছে না। তারা চাইছে না, গণতন্ত্রের জায়গাটা সমাজতন্ত্র এসে দখল করুক। পক্ষান্তরে, তাদের দাবিগুলো যেন সমাজতন্ত্রেরই জয়গান। তাই তো বিশেষজ্ঞরা বলছেন, এই আন্দোলনকারীরা কী জন্য রাস্তায় নেমেছে, তা তাদের জানা নেই। সুনির্দিষ্ট কোনো লক্ষ্য আছে বলে মনে হয় না। বোঝার কোনো উপায় নেই, তারা ডান না বাম।
তবে সম্পদশালী ১ শতাংশের বিরুদ্ধে বিত্তহীন ৯৯ শতাংশের এই জাগরণ অবশ্যই তাৎপর্যপূর্ণ। বিশেষ করে, সোভিয়েত ইউনিয়নের পতনের এত বছর পর সেই সুরে কথা বলা কিংবা অর্থনৈতিক বৈষম্যের বিরুদ্ধে সরাসরি রাজপথে নেমে আসার বিষয়টি আর বোধ হয় উপেক্ষা করার উপায় নেই।
ফরাসি বিপ্লব, রুশ বিপ্লব থেকে যুক্তরাষ্ট্রের নাগরিক অধিকার আন্দোলন—প্রতিটি আলোকোজ্জ্বল এ ঘটনার মূল দাবি ছিল, অর্থনৈতিক ও রাজনৈতিক ক্ষমতার বিকেন্দ্রীকরণ, সম্পদের সুষম বণ্টন, নাগরিক অধিকারের সম্প্রসারণ। ওয়াল স্ট্রিট দখলকারীদের দাবিও তাই, যদিও তা অসংগঠিত-অগোছালো। তবু এ আন্দোলনের আলোকচ্ছটা কোথায় গিয়ে ঠেকে, তা-ই এখন দেখার বিষয়
কবীর চৌধুরী
কবীর চৌধুরী—প্রথিতযশা শিক্ষাবিদ, প্রাবন্ধিক এবং অনুবাদক। বাংলা একাডেমী, একুশে পদক এবং স্বাধীনতা দিবস পদক পাওয়া এই জাতীয় অধ্যাপক ব্রাহ্মণবাড়িয়ায় জন্মেছিলেন ১৯২৩ সালের ৯ ফেব্রুয়ারি। শতাধিক বইয়ের লেখক, যুক্ত ছিলেন দেশের অন্যতম সব আন্দোলনের সঙ্গে ওতপ্রোতভাবে। এ বছরের শেষে, ১৩ ডিসেম্বর তিনি চলে গেলেন আমাদের ছেড়ে।

অজিত রায়
ও আমার দেশের মাটি এবং একটি বাংলাদেশ তুমি জাগ্রত জনতার মতো গানগুলো যতবার বাজবে, ততবার আমরা স্মরণ করব তাঁকে। স্বাধীন বাংলা বেতার কেন্দ্রের অন্যতম সংগঠক অজিত রায়। সংগীতশিল্পী এবং সুরকার হিসেবেও বরেণ্য। চার দশক ধরে বাংলাদেশের সাংস্কৃতিক পরিমণ্ডলে বিচরণ করেছেন এই মানুষটি। কাজ করেছেন বাংলাদেশ বেতারে। পেয়েছেন একাধিক সম্মাননা। ১৯৩৮ সালের ২৯ জুন জন্মেছিলেন ব্রিটিশ ভারতের রংপুরের উলিপুরে। এ বছরের ৪ সেপ্টেম্বর তিনি চলে গেলেন আমাদের ছেড়ে।

মোহাম্মদ কিবরিয়া
বাংলাদেশের আধুনিক চিত্রকলা আন্দোলনের অন্যতম পথিকৃৎ মোহাম্মদ কিবরিয়া। জন্ম ভারতের পশ্চিমবঙ্গের বীরভূমে, ১৯২৯ সালের ১ জানুয়ারি। চারুকলায় স্নাতক করেন কলকাতা সরকারি আর্ট ইনস্টিটিউট থেকে। ১৯৫৪ সালে যোগ দেন ঢাকা আর্ট কলেজে (পরে ঢাকা বিশ্ববিদ্যালয়ের চারুকলা অনুষদ)। সরকারি বৃত্তি নিয়ে চারুকলায় উচ্চতর পড়াশোনা করেন জাপানের টোকিওতে। সেখানে থাকাকালীন, ১৯৫৯ সালে টোকিওতে অনুষ্ঠিত প্রথম তরুণ শিল্পী প্রদর্শনীতে পেয়েছিলেন ‘স্টারলেম’ পুরস্কার। ১৯৬৯ সালে পাকিস্তান প্রেসিডেন্ট পদকও আছে তাঁর নামের পাশে। এ ছাড়া একুশে ও স্বাধীনতা দিবস পুরস্কারের মতো সম্মাননাও জানানো হয় এই বরেণ্য শিল্পীকে। দেশে ও দেশের বাইরে একাধিক স্মরণীয় এবং আলোচিত প্রদর্শনী করেছিলেন মোহাম্মদ কিবরিয়া। এ বছরের ৭ জুন ৮২ বছর বয়সে না ফেরার দেশে চলে গেছেন তিনি।

আবদুর রাজ্জাক
মুক্তিযুদ্ধের অন্যতম সংগঠক, সাবেক মন্ত্রী এবং আওয়ামী লীগ নেতা আবদুর রাজ্জাকের জন্ম ১৯৪২ সালের ১ আগস্ট। শরীয়তপুরের ডামুড্যা উপজেলার দক্ষিণ ডামুড্যার এই মানুষটির রাজনৈতিক জীবন পঞ্চাশের দশকের শেষের দিকে। ছাত্রজীবন থেকেই গুরুত্বপূর্ণ সব আন্দোলনের পুরোভাগে ছিলেন তিনি। বাষট্টির শিক্ষা আন্দোলন, ছয় দফা আন্দোলন এবং মহান মুক্তিযুদ্ধে ছিল তাঁর অগ্রণী ভূমিকা। নব্বইয়ের দশকে ঘাতক দালাল নির্মূল কমিটির আন্দোলনেও তিনি ছিলেন উজ্জ্বল মুখ। এ বছরের একদম শেষলগ্নে, ২৩ ডিসেম্বর তিনি শেষনিঃশ্বাস ত্যাগ করেন লন্ডনের কিংস কলেজ হাসপাতালে।

আজম খান
‘গুরু’ বললে তাঁর ছবিটাই চোখে ভাসে। তাঁর গলা থেকেই বাংলাদেশে পপ কিংবা ব্যান্ডসংগীতের শুরু। পপগুরু আজম খান জন্মেছিলেন ১৯৫০ সালের ২৮ ফেব্রুয়ারি। ‘বাংলাদেশ (রেললাইনের ওই বস্তিতে)’, ‘ওরে সালেকা, ওরে মালেকা’, ‘আলাল ও দুলাল’ এবং ‘অনামিকা’ গানগুলো তাঁকে দিয়েছে ঈর্ষণীয় সাফল্য, সম্মান। ১৯৭১ সালে মহান মুক্তিযুদ্ধেও অংশ নেন এই শিল্পী। প্রথম বিভাগ ক্রিকেট মাঠেও তিনি ছিলেন দুর্দান্ত। শেষ জীবনে দুরারোগ্য ক্যানসারের সঙ্গে লড়াই চালিয়েছেন বেশ কিছুদিন। অবশেষে ভক্তদের কাঁদিয়ে তিনি বিদায় নিলেন এ বছরের ৫ জুন।
দূরের বাতিঘর। আমাদের কাছে বিশ্বকাপের মানে ছিল এটাই। একটা সময় বিশ্বকাপ মানে ছিল ভিনদেশি কোনো দলকে সমর্থন দেওয়া, সেই দলের পতাকা ওড়ানো, সেই দলের হয়ে গলাবাজি করা, দরকার পড়লে চায়ের কাপে সাইক্লোনও তুলে ফেলা। এরপর একটা সময় এল যখন বিশ্বকাপে আর অন্য দলকে সমর্থন দেওয়ার দরকার পড়ল না, অন্তত ক্রিকেট বিশ্বকাপে। কিন্তু আমরা বিশ্বকাপের আয়োজক হয়ে যাব, বছর কুড়ি আগেও এ কথা বললে হয়তো আমাদের অনেকেই বিশ্বাস করত না।
১৭ ফেব্রুয়ারি ঢাকার বঙ্গবন্ধু স্টেডিয়ামে বিশ্বকে চমকে দেওয়া উদ্বোধনী অনুষ্ঠানের মধ্য দিয়ে একসময়ের দূরের বাতিঘর চলে এসেছে আমাদের নিঃশ্বাস-ছোঁয়া দূরত্বে। ভারত ও শ্রীলঙ্কার পাশাপাশি ক্রিকেট-শ্রেষ্ঠত্বের দশম আসরটির যৌথ আয়োজক হয়েছিল বাংলাদেশ। শুধু তা-ই নয়, উদ্বোধনী অনুষ্ঠান ও উদ্বোধনী ম্যাচেরও সফল আয়োজন করেছে বাংলাদেশ।
এই বিশ্বকাপ বাংলাদেশকে ঠিক যেন রোলার কোস্টার ভ্রমণের অভিজ্ঞতা এনে দিয়েছে। তাতে ছিল ৫৮-এর লজ্জা, ছিল ইংল্যান্ড-বধের গৌরবও। শেষ পর্যন্ত পরের রাউন্ডে যাওয়ার স্বপ্ন পূরণ হয়নি, তবে জাঁকালো উদ্বোধনী অনুষ্ঠান আর সফল আয়োজনের কারণে অন্তত ব্যবস্থাপনায় বাংলাদেশ নিজেদের চ্যাম্পিয়ন দাবি করতেই পারে।—রাজীব হাসান



সাকিব-তামিম অপসারণ
শেফ দ্য মিশনের রিপোর্ট এতটা আলোচিত কখনোই হয়ে ওঠেনি বাংলাদেশের ক্রিকেটে। এক রিপোর্টেই বদলে গেল বাংলাদেশ দলের নেতৃত্ব!
ক্রিকেট শুধু নয়, বাংলাদেশের ক্রীড়াঙ্গনেই তুমুল আলোচনার জন্ম দিল গত আগষ্টের জিম্বাবুয়ে সফর শেষে বিসিবি পরিচালক শফিকুর রহমানের দেওয়া রিপোর্ট। অধিনায়ক সাকিব আল হাসানের নেতৃত্বগুণ নিয়ে প্রশ্ন তোলা হলো তাতে। অভিযোগ সহ-অধিনায়ক তামিম ইকবালের বিরুদ্ধেও। সাকিব দলকে একতাবদ্ধ করতে পারছেন না। ব্রায়ান ভিটরিকে ‘অর্ডিনারি’ বলে তামিম নাকি আন্তর্জাতিক ক্রিকেটের সৌজন্যবোধ নষ্ট করেছেন। খেপিয়ে দিয়েছেন প্রতিপক্ষ শিবিরকে। জিম্বাবুয়ে সফরে ব্যর্থতার আসল দায় তাই অধিনায়ক-সহঅধিনায়কের।
সাকিব-তামিম বিসিবির অনেকের চক্ষুশূল হয়েছিলেন আগে থেকেই। তাদের বধ করার এরকম মোক্ষম অস্ত্র কেন কাজে লাগাবে না তারা! বোর্ড সভা ডেকে টেবিল চাপড়ে আলোচনা হলো সাকিব-তামিম নেতৃত্বের জন্য কতটা অযোগ্য। ভুলে যাওয়া হলো বাংলাদেশ দলের সাফল্যে তাদের ব্যাট-বলের অবদান। হাবিবুল বাশারের পর অধিনায়কের সামনে থেকে নেতৃত্ব দেওয়ার ধারা সাকিবই ফিরিয়ে এনেছিলেন বাংলাদেশের ক্রিকেটে। ব্যাট হাতে রান করছেন। বল হাতে উইকেট পাচ্ছেন। ম্যাচ শেষে হাসছেন সাফল্যের হাসি। এই চেহারার একজন অধিনায়ক এ দেশের ক্রিকেট কত প্রতীক্ষার পর পেয়েছে, সেটাও মনে থাকল না কারও!
সেপ্টেম্বরের প্রথম সপ্তাহে দেশের ক্রীড়াঙ্গন যখন মেসি আর আর্জেন্টিনাকে নিয়ে মাতোয়ারা, তখনই খবর এল সাকিব আর ক্রিকেট দলের অধিনায়ক নন। তামিম নন সহ-অধিনায়ক।
অথচ সাকিবকে একরকম জোর করেই অধিনায়কের দায়িত্ব দিয়েছিল বিসিবি। ২০০৯-এর ওয়েস্ট ইন্ডিজ সফর থেকে সিরিজ ধরে ধরে অধিনায়কত্ব করলেও প্রথম তাকে দীর্ঘমেয়াদে দায়িত্ব দেওয়া হয় বিশ্বকাপের আগে, ২০১০ এর ৩১ ডিসেম্বর। সাকিবও এটাই চাচ্ছিলেন। সিরিজ ধরে ধরে অধিনায়কত্ব করলে সুদূরপ্রসারি পরিকল্পনা করা যায় না। লম্বা সময়ের জন্য পেলে সেটা সম্ভব। সাকিবকে সেভাবে এগুনোর সুযোগই দেওয়া হলো না।
বিশ্বকাপে ৫৮ আর ৭৮ এর লজ্জার ধারাবাহিকতায় জিম্বাবুয়ে সফরেও ব্যর্থ হয়েছে বাংলাদেশ। তবে দল ঘনিষ্ঠ অনেকের সঙ্গে সাকিব-বিরোধীরাও ততদিনে বুঝতে পারছিলেন, সাকিব বদলাচ্ছেন। খোলস থেকে বেরিয়ে অধিনায়ক হিসেবে প্রস্ফুটিত হচ্ছেন। কিন্তু লাভ কি তাতে? সেই খবর তো আর বিসিবির দরবার পর্যন্ত পৌঁছায় না। পৌঁছালেও কর্তারা শুনবেন কেন? শক্ত মেরুদণ্ডের কাউকে অধিনায়কত্বের চেয়ারে বসিয়ে রাখলে যে বোর্ডের খবরদারির সুযোগ কমে যায়, সেটা তো তত দিনে বুঝে গেছেন তারা!
অতএব, মাথা-ব্যথা সারানোর ছুতোয় মাথাটাই কেটে ফেল! —তারেক মাহমুদ

ঢাকায় মেসি
আসবেন রাজার লোক, ক্যাম্বিসের জুতো পায়ে। তাঁর জন্য কত বিনিদ্র অপেক্ষা, কত শিহরণ-জাগানিয়া ক্ষণগণনা! অবশেষে তিনি এলেন। এলেন স্বয়ং রাজপুত্র, কয়েক বছর ধরে বিশ্ব ফুটবল যাঁর শুধু বাঁ পায়ের জাদুতেই মোহাচ্ছন্ন। হাজার ক্রোশ দূর থেকে শুধু টিভিতেই সেই জাদু দেখে কত বিনিদ্র রাত কেটেছে এই বাংলার কতজনের। সেই লিওনেল মেসি টিভির বাক্স ফুঁড়ে যেন হুট করেই চলে এলেন সামনে। একেবারে রক্তমাংসের লিওনেল মেসি!
সেপ্টেম্বরে সর্বকালের অন্যতম সেরা এই ফুটবলারকে তাঁর ফর্মের তুঙ্গে দেখার সৌভাগ্য হলো বাংলাদেশের মানুষের। যারা মাঠে গিয়ে দেখতে পেল না, তারাও টিভিতে দেখে তৃপ্ত হলো। আর্জেন্টিনার ‘অর্জুন’ হয়ে আসা মেসিও যেন এদিন তাঁর সবগুলো তূণের খেল দেখাতে প্রস্তুত ছিলেন। ম্যাচে একেবারে মাঝমাঠ থেকে চার নাইজেরীয়কে কাটিয়ে দুর্দান্তভাবে বল নিয়ে ঢুকে পড়েছিলেন। গোলটা অবিশ্বাস্যভাবে ঠেকিয়েছেন গোলরক্ষক। না হলে ফুটবলের সর্বকালের আলোচিত গোলগুলোর একটি হতোই, মেসিও আজীবন মনে রাখতেন বঙ্গবন্ধু স্টেডিয়াম।
তবে এত হাজার মাইল দূরের একটি দেশ আর্জেন্টিনা আর মেসি নামে যেভাবে উথাল তরঙ্গ তুলতে পারে, সেটা দেখেও ফিরে যাওয়া মেসি কি ভুলতে পারবেন কখনো এই দেশের কথা?—রাজীব হাসান



prothom-alojobs news details small ad

    কাওসার আহমেদ চৌধুরী

    কাওসার আহমেদ চৌধুরী

1 2

প্রিয় দেশি-বিদেশি, এদেশি-ওদেশি অ্যান্ড সর্বদেশি মেং বৃং মিং কর্কং সিংহং ইত্যাদি রাশির মিসিবাবা, মেমসাহেব, সিস্টার্স, ব্রাদার্স অ্যান্ড আদার্স, ভালোই তো গেল আপনাদের ২০১১ সালটা। ভালো গেল না?—সবাই বলেন, ভালোই গেল। বলেন, যাহা গিয়াছে—ভালোই গিয়াছে। যায় দিন ভালো। যাক গে, যাহা হইয়াছে—ভালোই হইয়াছে।
এবারে বলুন, নতুন বছরটা কেমন যাবে বলে মনে করেছেন আপনারা। ও, এ ব্যাপারটা তো বোধহয় আজ আমারই বলবার কথা।...তাহলে বলি, আপনারা শুনুন।

মেষ Aries ২১ মার্চ—২০ এপ্রিল।
ভর # ৬ >
গত বছরের ব্যবস্থা আরও কিছুটা বাড়লেও এ বছর আপনি আর আগের মতো ততটা ক্লান্ত-বিপর্যস্ত হবেন না। স্বস্তিতে কাটবে বছর।
বৃষ Taurus ২১ এপ্রিল—২১ মে।
ভর # ১ >
২০১১-তে আপনার জীবনে হয়তো কিছু অঘটন ঘটে গেছে। এ বছর তার ক্ষতিগুলো সব পুষিয়ে যাবে।
মিথুন Gemini ২২ মে—২১ জুন।
ভর # ৬ >
আপনার জীবনের শুভ পরিবর্তনগুলো এ বছর (২০১২) পূর্ণ অঙ্গ লাভ করবে।
কর্কট Cancer ২২ জুন—২২ জুলাই।
ভর # ২ >
গত বছর আপনার তো ভালোয়-মন্দয় ভালোই কেটেছে। নতুন বছরটা আপনার ৬৫ থেকে ৭০ শতাংশ ভালো কাটবে।
সিংহ Leo ২৩ জুলাই—২৩ আগস্ট।
ভর # ১>
‘জয় করে তবু ভয় কেন তোর যায় না...’ ওরে সিংহ, এবার নিজ দেহ অ্যান্ড মাইন্ডটাকে একটু বিশ্রাম দে।...শুভ হোক আপনার নতুন বছরখানা।
কন্যা Virgo ২৪ আগস্ট—২৩ সেপ্টেম্বর।
ভর # ২ >
গত বছর আপনার জীবনে যাহা ঘটিয়াছে, নতুন বছরে আসিয়া তাহারই জের টানিতে হইবে বলিয়া মোর মনে লয়।
তুলা Libra ২৪ সেপ্টেম্বর—২৩ অক্টোবর।
ভর # ২ >
২০১১ খ্রিষ্টাব্দে আপনার দিগন্তে যে সূর্যটা উঠেছিল—এ বছর তা মধ্যগগণে জ্বলজ্বল করবে।
বৃশ্চিক Scorpio ২৪ অক্টোবর—২২ নভেম্বর।
ভর # ৭ >
২০১১-তে মেরেছিলেন বাম্পার।...এ বছর মারবেন সুপার বাম্পার। এর বেশি আর কেয়া আপনাকে বলেং গা, বলুন!
ধনু Sagittarius ২৩ নভেম্বর—২১ ডিসেম্বর।
ভর # ৯ >
শান্ত হোন। সামনে রয়েছে খুব বড় সাফল্য। এর পাশাপাশি দু-চার ফোঁটা ‘আঁসু’-ও থাকতে পারে। থাকলে থাকুক। ক্ষতি নেই।
মকর Capricorn ২২ ডিসেম্বর—২০ জানুয়ারি।
ভর # ৩ >
গেল বছরটা সুবিধার যায়নি। এ বছর দেখা যাক অবস্থা কতটা better হয়।
কুম্ভ Aquarius ২১ জানুয়ারি—১৮ ফেব্রুয়ারি।
ভর # ৯ >
খং খং করে একটু কাশলেও চং বং অর্থাৎ চলতি বছরখানা আপনে সাফল্যে ভরে উঠবে বলেই তো মনে লয় মোর!
মীন Pisces ১৯ ফেব্রুয়ারি—২০ মার্চ।
ভর # ৩ >
গেল বছর বহুকিছুই আপনার রটেছিল। তার কিছু কিছু ঘটেও ছিল। এ বছরও তাই হবে।...শুভ!

