
প্রথম আলোর বিনোদন পাতায় প্রকাশিত হলো খবরটা। হূদয়-সুজানা বিয়ের সিদ্ধান্ত নিচ্ছেন। দুজন কবে থেকে বন্ধু? কবে আরও কাছাকাছি এলেন? এমন অনেক কথাই তাঁরা হূদয় খুলে বললেন আনন্দ প্রতিবেদকের কাছে

এও কি সম্ভব? সকাল ১০টার আগেই ঘুম থেকে ওঠা! সকালের নাশতা করেই কাজে নেমে যাওয়া! হাতে থাকবে না জ্বলন্ত সিগারেট!
মাত্র ছয় মাস আগে হলে হূদয় খানকে নিয়ে এই কথাগুলো লেখা যেত না। গত মঙ্গলবার হূদয় খানের নতুন বাসায় গিয়ে অবাক হতে হলো! হূদয় নিজেকে বদলে ফেলেছেন। নিয়ম আর শৃঙ্খলার আবর্তে নিজেকে বেঁধেছেন। এর পেছনে কাজ করেছে সুজানার ভালোবাসা।
হূদয় একেবারের নিজের ব্যক্তিগত জীবনের কথা বললেন। বাবা-মার সঙ্গে কিছুটা অভিমান করেই হূদয় পল্টনের স্টুডিও ছেড়ে চলে গেছেন মিরপুরে। সেখানেই তাঁর বাস। কাছাকাছি থাকেন সুজানা।
হাসতে হাসতেই হূদয় বলছিলেন, ‘মানুষ ভালোবাসার জন্য রাজ্য ছাড়ে, সিংহাসন ছাড়ে, আর আমি তো শুধু স্টুডিওটা পাল্টেছি।’
নতুন বাসা গোছানোর কাজ চলছে। স্টুডিওটা তৈরি হয়ে গেছে। হূদয় মিক্স-৩ অ্যালবামের কাজ শুরু করেছেন। সুজানার কড়া নজরদারি। নিষ্ঠার সঙ্গেই করতে হবে কাজ। না হলে সুজানা রেগে যাবেন। ভালোবাসা দিবসেই অ্যালবামটির প্রচারণা শুরু করবেন হূদয়। আর পয়লা বৈশাখে অ্যালবামটি বাজারে ছাড়া হবে।
হূদয়ের সঙ্গে কথা বলতে বলতেই সুজানা চলে এলেন।
প্রথমেই জানতে চাইলাম, কে কাকে প্রথম ভালোবাসার কথা বলেছিল?
হূদয় হাসেন। সুজানার হাতের আঙুল নির্দেশ করে হূদয়কে। ‘ও-ই তো আমাকে বলেছে।’ সুজানার কথা শুনে হূদয় মাথা নেড়ে সম্মতি জানান।
অকপটে হূদয় স্বীকার করলেন নিজের কথাও।
‘আমার সঙ্গে এর আগে কারও কারও সম্পর্ক হয়েছিল। কিন্তু সেসব সম্পর্ক টেকেনি। আর যাদেরই দেখেছি, তাদের দেখে মনে হয়নি যে একদিন তাকেই বিয়ে করব। সুজানাকে দেখার পর মনে হয়েছে একেই বিয়ে করা যায়। এ জন্য আমি সুজানাকে বলেছি, “যেদিন তুমি হ্যাঁ বলবে, সেদিনই আমি তোমাকে বিয়ে করব।”’
সুজানা কিন্তু সেই ‘হ্যাঁ’ এখনো বলেননি। ‘আমি আসলে কাজের মধ্যে দিয়েই ওকে চিনেছি। আমি ওকে বলেছি, দেখো, তোমার কাজ আমার ভালো লাগে, এভাবেই তোমাকে ভালো লেগেছে। এক দিনেই তো আর হ্যাঁবলা যায় না। আমি চাই, যদি বিয়ে করতে হয়ে, তবে সেটা আমার পরিবারকে আমি বলব, তুমি তোমার পরিবারকে বলবে, তারপরই আমরা বিয়েটা করব। আর সেভাবেই আমরা এগোচ্ছি। আশা করছি, সবকিছু ঠিকঠাক থাকলে আমাদের সেই স্বপ্নও পূরণ হবে।’ বলছিলেন সুজানা।
সুজানার এভাবে কথা বলার কারণও আছে, ‘এর আগে আমি পছন্দ করে এক ছেলেকে বিয়ে করেছিলাম। তাকে এতটাই ভালোবাসতাম যে বাবা-মায়ের অমতেই বিয়েটা করি এবং নাটক ও মডেলিং ছেড়ে দিই। কিন্তু তিন মাস পরে আমাকে এমনভাবে পুরো পরিবারটি মানসিক যন্ত্রণা দিতে থাকে, সেই ছেলেকে ডিভোর্স দিয়ে চলে আসি। তাই এবারে যা-ই করি না কেন, পরিবারের সম্মতি নিয়ে করতে চাই।’
এ তো গেল ভবিষ্যতের কথা। এবারে শোনা যাক দুই মাধ্যমের দুই শিল্পীর মিলনটা হলো কী করে?
‘আমি বিভিন্ন ম্যাগাজিনে ওর ছবি দেখতাম। ওকে চিনতামও না। এ সময় আমার ছোঁয়া অ্যালবামের জন্য আমি সুজানার মতোই একজন মডেলকে খুঁজছিলাম। আমার ক্যামেরাম্যানকে বললাম, এই মেয়েকে নেব। এর কদিন পরেই জিনাত হাকিমের একটি অনুষ্ঠানে সুজানাকে দেখলাম। জিনাত চাচির কাছ থেকে ওর মুঠোফোন নম্বর নিয়ে ফোন করলাম। কথা হলো। দেখা হলো। কাজ করতে গিয়ে দেখলাম, মেয়েটির মনের সঙ্গে আমার খুব মিল। তখন আমার জীবনেও কেউ নাই, ওর জীবনেও কেউ নাই। আমরা একে অপরের দুঃখ-কষ্টগুলো নিয়ে কথা বলি। আস্তে আস্তে একে অপরকে পছন্দ করি,’ বললেন হূদয়।
‘আমি বুঝতে পারছিলাম, হূদয় আমাকে পছন্দ করে। আমি যা বলি, ও তা-ই করে। হঠাৎ দেখলাম, ওর অনেক পরিবর্তন। আগে ধূমপান ছাড়া থাকতেই পারত না। এখন করে না বললেই চলে। মিউজেকের কাজে সিরিয়াস ছিল না। ফোন রিসিভ করত না। এখন দেখেন, ও সবকিছুই ঠিকঠাকভাবে করছে। ওকে নিয়ে অনেকেই অনেক কথা বলেছে, আমি কিন্তু দেখি, ও ভালোই আছে। এমনও হয়, অনেক মেয়ে ভক্ত ওকে ফোনে নানা কথা বলে, ও আমাকে টেলিকনফারেন্স করে শুনিয়ে বলে, দেখো তো মুঠোফোন নম্বরটা নতুন নিলাম, এরই মধ্যে কী অবস্থা! আবার ওর নম্বর পরিবর্তন করে দিই। সত্যি, হূদয় এখন একদম বদলে গেছে।’ বলছিলেন সুজানা।
এ তো গেল ব্যক্তি হূদয়-সুজানার মন দেওয়া-নেওয়ার গল্প। এবারে শোনা যাক আরেক গল্প।
‘সুজানা বাংলা গান শুনতই না। শুধু ন্যান্সির গান পছন্দ করে। আর আমার গান তো পছন্দই করে না,’ হাসতে হাসতে বলছিলেন হূদয়। কিন্তু সুজানার জোর প্রতিবাদ, ‘আমি জানতাম না অবুঝ ভালোবাসা অ্যালবামটির গানগুলো হূদয়ের। আমি ওই অ্যালবামের গানগুলো খুবই পছন্দ করি। ওর সঙ্গে পরিচয় হওয়ার পর বললাম, এই রকম গান গাও না কেন? ও গম্ভীর গলায় বলল, “দুর্ভাগ্য তোমার।” তারপর দীর্ঘশ্বাস ছাড়ে। অনেকক্ষণ পরে বলে, “গানগুলো আমারই গাওয়া।” আমি তো খুবই খুশি। এর পর থেকে আমি অনেক বাংলা গান শুনি।’
সুজানার কাজ সম্পর্কে হূদয় বললেন, ‘ওর কনসেপ্ট এত ভালো যে আমার গানের মডেল হলো যখন, তখন দেখলাম, ও আসলে কাজটা খুবই ভালো বোঝে। ওকে তো আমি আমার সহকারী হিসেবে নিয়ে নিয়েছি। পাঁচ মাস কোনো কাজ করেনি ও। সামনে আবার কাজ শুরু করবে। আমরা আসলে এখন কাজ আর নিজেদের নিয়েই আমাদের নতুন একটা পৃথিবী গড়ে তুলছি।’



ইরানি চলচ্চিত্রের ‘সত্যজিৎ রায়’ হিসেবে তাঁকে পরিচয় করিয়ে দেওয়া চলে অনায়াসে। দারিয়ুস মেহ্রজুইয়ের জন্ম ইরানের তেহরানে। লস অ্যানজেলেসের ক্যালিফোর্নিয়া বিশ্ববিদ্যালয়ে যান চলচ্চিত্র বিষয়ে উচ্চতর পড়াশোনা করতে। মার্কিন মুলুক থেকে ইরানে ফিরে তৈরি করেন প্রথম ছবি ডায়মন্ড ৩৩। দুই বছর পরে তিনি তৈরি করেন গাভ বা দ্য কাউ। এই ছবিই মূলত সূচনা করে ইরানি চলচ্চিত্রের ‘নিউ ওয়েভ’। তাঁর অন্যান্য ছবির মধ্যে আছে বানু (১৯৯২), সারা (১৯৯৩), পারি (১৯৯৫), লায়লা (১৯৯৬), মেহমান ই মামান (২০০৪)। ্রঢাকা আন্তর্জাতিক চলচ্চিত্র উৎসব উদ্বোধন করতে আসা এই চলচ্চিত্রস্রষ্টার মুখোমুখি হই এক শীতের সন্ধ্যায়। আলাপচারিতার কিয়দংশ আনন্দের পাঠকদের জন্য।

বাংলাদেশ কেমন লাগছে?
অনেক ভিড়। কিন্তু চমৎকার (হাসি)। মানুষ, রিকশা, এত জোরে গাড়ি চলছে...কিন্তু একটার সঙ্গে আরেকটা ধাক্কা খাচ্ছে না, আশ্চর্য! মানুষ আর যানবাহনের মধ্যে ধাক্কা লেগে যাওয়ার কথা। কিন্তু লাগছে না। খুবই ইন্টারেস্টিং। মনে হচ্ছে দূষণটা বেশি। তেহরান শহরও এখন অনেক দূষিত হয়ে যাচ্ছে। পাহাড় আছে বলে তাও রক্ষা। গাড়ি বেশি হওয়ার কারণেই এই দূষণটা হচ্ছে, তাই না?
বাংলাদেশি বিকল্প ধারার ছবি সম্পর্কে আপনার ধারণা কেমন?
সত্যি বলছি, সাম্প্রতিক সময়ে কোনো বাংলাদেশি ছবি আমার দেখা হয়নি। তবে সত্যজিৎ রায়ের অনেক ছবি আমি দেখেছি। আমি ব্যক্তিগতভাবে তাঁকে চিনতাম। অনেক চলচ্চিত্র উৎসবে আমরা একসঙ্গে কাজও করেছি।
সত্যজিৎ রায়ের ছায়াছবির একটা বড় অনুপ্রেরণা সাহিত্য থেকে এসেছে; আপনার বেলাতেও তা-ই।
সিনেমার গুরুত্বপূর্ণ একটা অংশ সাহিত্য। (্এক ফাঁকে কেউ একজন চা দিয়ে গেল। ‘থ্যাংক ইউ ভেরি মাচ’ বলে হাসিমুখে চায়ের কাপটা নিলেন দারিয়ুস)। তবে শেষ পর্যন্ত তুমি কোথা থেকে বা কিসের ওপর ভিত্তি করে ছবি করছ, সেটা খুব বেশি গুরুত্বপূর্ণ নয়। আসল ব্যাপারটা হচ্ছে, তুমি ছবিটা কীভাবে পরিচালনা করছ আর চিত্রনাট্যটা কী দাঁড়াচ্ছে। সেটি অবশ্যই ওয়েল ডিজাইনড হতে হবে। ন্যারেটিভ, এক্সপ্রেশনস—এগুলো খুব গুরুত্বপূর্ণ। আমি নিজেও একজন লেখক। তাই সাহিত্য আমার কাছে সব সময়ই গুরুত্বপূর্ণ। আমার অর্ধেকের বেশি ছবির গল্প আমার নিজেরই লেখা।
একসময় সাহিত্য পত্রিকা সম্পাদনা করেছেন আপনি। চলচ্চিত্রের দিকে আগ্রহটা কীভাবে গেল?
তরুণ বয়সেই আমি শিল্পসম্মত ছবি তৈরিতে আগ্রহী হয়ে উঠেছিলাম। আমার সব সময়ই মনে হয়েছে, সিনেমা অনেক শক্তিশালী ও অগ্রসর মাধ্যম। শুরুতে পিয়ানো, মানে আমার সংগীতের দিকে আগ্রহ ছিল। লেখালেখিও করেছি। কিন্তু আমি কেবল এসবে ঠিক পুরোপুরি তৃপ্ত হতে পারছিলাম না। সিনেমা এমন একটা ব্যাপার, যেটা আমার সঙ্গে খুব ভালো যায়। চিত্রনাট্য লেখা, লোকেশন খোঁজা, যথার্থ সংগীত নির্বাচন, সেট ডিজাইন, ফটোগ্রাফি, পরিচালনা। সিনেমা আসলে সব ধরনের শিল্পের মিলিত রূপ। শিল্পজ্ঞান ছাড়াও আরেকটা দরকারি ব্যাপার হচ্ছে ‘ব্যবস্থাপনা।’ তুমিই সেখানে ‘বিগ বস’। যেকোনো কিছুতে সিদ্ধান্তের জন্য সবাই তোমার ওপরই নির্ভর করবে। অনেক কঠিন সমস্যা তোমাকে চটজলদি সমাধান করতে হবে। প্রি-প্রোডাকশন থেকে পোস্ট প্রোডাকশন—সব পর্যায়ে এটা দরকার। সে জন্য একজন নির্মাতার নেতৃত্বের গুণ থাকাটাও দরকার।
চলচ্চিত্র বিষয়ে লেখাপড়া করতে আপনি যুক্তরাষ্ট্রে গিয়েছিলেন।
আমি সিনেমা নির্মাণে আগ্রহী ছিলাম এবং আমি ভালো একটা জায়গায় এ কাজটা শিখতে চেয়েছিলাম। আমি ইউসিএলএ (ইউনিভার্সিটি অব ক্যালিফোর্নিয়া) বেছে নিয়েছিলাম, কারণ এই বিশ্ববিদ্যালয়ের সুনাম ছিল বেশি। আর ওটা ছিল হলিউডে। আমি যখন ওখানে পড়তে যাই, তার কিছুদিন আগে ফ্রাঞ্চিস ফোর্ড কপোলা সেখান থেকে স্নাতক শেষ করেছেন। আমি নিজের খরচে ওখানে পড়েছি। তবে ছোটখাটো কিছু আর্থিক সহায়তা আমি পেয়েছিলাম। টিউশন ফি জোগাড় করার জন্য কিছু কাজকর্মও আমাকে করতে হয়েছে।
গাভ থেকে শুরু করে আপনার সবগুলো ছবিই মোটামুটি দুষ্প্রাপ্য বলা চলে। গাভ ছবিটা খুঁজে পেতে আমাকে অনেক হয়রান হতে হয়েছে।
তাহলে তোমার জন্য সুসংবাদ। আমার প্রায় ১৫-১৬টি ছবি (বিপ্লবের আগের ও পরে) এখন এশিয়া প্যাসিফিক ফিল্মস ডট কম—এই ওয়েবসাইটে পাওয়া যাচ্ছে (http://asiapacificfilms.com/films)। এখানে আমার অনেকগুলো ছবি পাওয়া যাবে। তুমি এটা তোমার লেখার মধ্যে লিখতে পারো।
আমরা আপনাকে ইরানের সত্যজিৎ রায় হিসেবে পরিচিত করিয়ে দিতে ভালোবাসি। সত্যজিৎ রায়ের সঙ্গে আপনার প্রথম দেখা কীভাবে?
সত্যজিৎ রায়ের সঙ্গে আমার প্রথম দেখা হয় তেহরানে। এটা সম্ভবত ১৯৭১-৭২ সালের দিকে হবে। এই সময়ে কোনো একটা চলচ্চিত্র উৎসব আয়োজন হয়েছিল তেহরানে। আমি এরই মধ্যে তাঁর ছবিগুলো দেখে ফেলেছি। এবং তিনিও আমার গাভ বা দ্য কাউ দেখে মুগ্ধ হয়েছিলেন। তাই আমাদের দুজনের আলাপ জমে উঠতে খুব দেরি হয়নি। সত্যজিৎ রায় আমাকে আমন্ত্রণ জানিয়েছিলেন নয়াদিল্লির একটি চলচ্চিত্র উৎসবে। তিনি সম্ভবত ওই উৎসবের বিচারকদের প্রধান ছিলেন। এভাবেই পরিচয়। পথের পাঁচালী দেখেছিলাম সত্যজিৎ রায়কে দেখার বেশ আগেই। ছবিটা আমার দারুণ পছন্দ হয়েছিল। আমার বয়স তখন ৩৮-এর মতো হবে। আমাদের মধ্যে ভাব হতে সময় লাগেনি।
সত্যজিৎ রায় বা তাঁর ছবি কি আপনাকে কোনোভাবে প্রভাবিত করেছেন?
হ্যাঁ। অবশ্যই। তিনি ছিলেন সে সময়কার ‘মাস্টার’দের একজন। ষাটের দশকের ওটা একটা দারুণ সময় ছিল। লুই বুনুয়েল, সত্যজিৎ রায়, জঁ লুক গদার, ফ্রাঁসোয়া ত্রুফো—এমন সব মানুষ ওই সময়ে পুরোদমে সিনেমা তৈরি করছিলেন। দারুণ সব শিল্পসম্মত ছবি হচ্ছিল। এখন আর সে রকম ছবি দেখি না।
সত্যজিৎ রায় ছাড়া আমাদের এই অঞ্চলের অন্য কোনো ছবি কি আপনার দেখা হয়েছে?
না, আমি দেখিনি; দুর্ভাগ্যবশত। কয়েকটা চলচ্চিত্র উৎসবে এই অঞ্চলের ছবি আমি দেখেছি। কিন্তু বিশেষভাবে বলার মতো কোনো কিছু আমার চোখে পড়েনি। তবে আমি দেখতে আগ্রহী। এই অঞ্চলের ছবি আমি দেখতে চাই।
ভারতের জি বাংলার মীরাক্কেল রিয়েলিটি শো দারুণ জনপ্রিয়। এবার ভারতীয়দের পাশাপাশি বাংলাদেশের চার তরুণও মাতিয়ে দিচ্ছেন আসরটি। সম্প্রতি এই চারজন অবকাশযাপনের জন্য এসেছিলেন বাংলাদেশে। তাঁদের সঙ্গে আলাপচারিতা নিয়েই এই আয়োজন


মাত্র সাত মাসেই পাল্টে গেল সব। যেখানেই যাচ্ছেন, তাঁদের ঘিরে মানুষের ভিড় জমে যাচ্ছে। তাঁদের সঙ্গে ছবি তুলছেন। অটোগ্রাফ নিচ্ছেন। কথা বলছেন। গত বছরের জুন মাসে তাঁরা যখন বাংলাদেশ থেকে যান, তখন চিত্রটা ছিল একেবারেই উল্টো।
মো. জামিল হোসেন, ইশতিয়াক নাসির, আনোয়ারুল আলম (সজল) ও আবু হেনা (রনি)—‘মীরাক্কেল আক্কেল চ্যালেঞ্জার-৬’ পাল্টে দিয়েছে এই চারজনের জীবন। ভারতীয় টিভি চ্যানেল জি বাংলার এই রিয়েলিটি শোর চূড়ান্ত পর্বে প্রতিদ্বন্দ্বিতা করছেন বাংলাদেশের এই চার প্রতিযোগী। তাঁদের সঙ্গে আছেন পশ্চিমবঙ্গের পাঁচজন।
পরিবার থেকে এর আগে কখনোই জামিল, ইশতিয়াক, সজল কিংবা রনিকে এতটা সময় দূরে থাকতে হয়নি। তাই তো ‘মীরাক্কেল’ থেকে সপ্তাহ খানেকের ছুটি পেয়ে সোজা চলে এলেন দেশে পরিবার আর পরিচিতজনদের কাছে।
জামিল ঢাকায় একটি সফটওয়্যার প্রতিষ্ঠানের বিপণন ব্যবস্থাপক, ইশতিয়াক স্নাতক করে একটি বেসরকারি প্রতিষ্ঠানে চাকরি পান। মাত্র দেড় মাস কাজ করেছেন সেখানে। এর পরই সুযোগ পান ‘মীরাক্কেল’-এ। সজল এশিয়ান বিশ্ববিদ্যালয়ে বিবিএ করছেন আর রনি রাজশাহী বিশ্ববিদ্যালয়ে নাট্যকলা ও সংগীত বিভাগের স্নাতকোত্তর পর্যায়ের ছাত্র।
গত শনিবার সকালে প্রথম আলোর কার্যালয়ে আমন্ত্রণ জানানো হয় জামিল, ইশতিয়াক আর সজলকে। রনি তখন ছিলেন নাটোরে, নিজের বাড়িতে মায়ের কাছে।
‘মীরাক্কেল’-এর নিয়ম অনুযায়ী প্রতি পর্বে জোকস বলতে হবে ১০টা আর যদি স্ক্রিপ্ট হয়, তাহলে সময় পাঁচ মিনিট। এই রিয়েলিটি শোর পেছনের মূল ব্যক্তিটি শুভঙ্কর চট্টোপাধ্যায়। তাঁরই পরামর্শে কয়েকটি চরিত্র বেছে নেন প্রতিযোগীরা। আর জোকস কিংবা স্ক্রিপ্ট তৈরি করেন সেই চরিত্র ঘিরেই। কিন্তু একসময় সেই চরিত্রের জনপ্রিয়তার কারণে নিজের নামটি ঢাকা পড়ে যায়। ঠিক তেমনটিই হয়েছে জামিল, ইশতিয়াক ও সজলের। এখন তাঁরা পরিচিত চাচা (জামিল), মাগার মাছ (ইশতিয়াক) আর নলাদা (সজল) নামে।
সবাইকে যাঁরা আনন্দ দিচ্ছেন, ওখানে তাঁদের দিনগুলো কেমন কেটেছে? সজল বললেন, ‘জানতামই না, আমাদেরই জোকস খুঁজে বের করতে হবে। ভেবেছিলাম, ওনারা দেবেন আর আমরা শুধু বলব। শুরুতেই ধাক্কা। ঢাকা থেকে জোকসের বই পাঠাতে বললাম। এরই মধ্যে চলে গেল ১৫ দিন।’ ইশতিয়াক বললেন, ‘প্রথম এক মাস তো শুধু কান্নাকাটি করতাম। হাতে জোকসের বই দেখলে তাঁরা এসে তা ছুড়ে ফেলে দেন। কড়া নির্দেশ—নতুন জোকস বলতে হবে।’ আর জামিল বললেন, ‘.চূড়ান্ত বাছাইয়ের সেই দিনটির কথা কখনোই ভুলতে পারব না। সেটাই ছিল সবচেয়ে বড় যুদ্ধ।’
গোড়াতেই এই প্রতিযোগীদের পাশে এসে দাঁড়িয়েছিলেন সৌরভ পালভি, ডা. কৃষ্ণেন্দু, রাজীব ব্যানার্জি, অর্ণব আর শুভদীপ। জামিলের ভাষায়, ‘তাঁরা মেন্টর। প্রতিযোগীদের তাঁরাই সাহস জোগান। প্রয়োজনীয় সব পরামর্শ দেন।’
আড্ডায় তাঁদের কাছ থেকে পাওয়া গেল একটি মজার তথ্য। সজল বললেন, ‘আমরা থাকি লেক ল্যান্ডে একটা রিসোর্টে। সেখানে আছে বড় পুকুর। আর পুকুর ঘিরে অনেকগুলো নারকেলগাছ। আমাদের প্রত্যেকেরই বসার জায়গা ওই নারকেলগাছের নিচে। প্রত্যেকের জন্য আলাদা গাছ।’
জামিল বললেন, ‘আমরা ঘুমের জন্য সময় পাই রাতে মাত্র চার-পাঁচ ঘণ্টা। পুরো সময়টাই আড্ডার মধ্যে থাকি। এর মধ্য দিয়েই নতুন নতুন ভাবনা আর জোকস তৈরি হয়।’
ইশতিয়াক বললেন, ‘আমি সামনে যা দেখি, তাই নিয়ে জোকস তৈরি করি। এই যেমন এবার যখন সড়কপথে দেশে ফিরছি, তখন ভারতীয় সীমান্তে আমাদের দেখে সে কী খাতির! কর্মকর্তারা নানাভাবে সহযোগিতা করলেন। চলে এলাম বাংলাদেশের সীমান্তে। বাংলাদেশের কাস্টমস কর্মকর্তারাও খাতির করলেন। কয়েকজন লোক এসে আমাদের ব্যাগ ধরে এগিয়ে দিয়ে বললেন, ৫০ টাকা দিন। বুঝতে পারলাম, বাংলাদেশে এসেছি। সাভার থেকে কল্যাণপুরে আসতে সময় লেগেছে চার ঘণ্টা। বুঝলাম ঢাকায় এসেছি।’
নলাদার ব্যাপারে সজল বললেন, ‘একসঙ্গে দুই পর্বের শুটিং হতো। আমি ২০টা জোকস তৈরি করেছি। শুভঙ্করদা শুনে বললেন, তুমি একটা চরিত্র ভাবো, তাহলে জোকসগুলো আরও আকর্ষণীয় হবে। তখন হঠাৎ নলাদা নামটি মাথায় এল।’
ইশতিয়াক বললেন, ‘আমার তো ন্যাড়া মাথা। প্রথম পর্বে তেমন কোনো ভালো জোকস ছিল না। টাক মাথা নিয়ে একটা জোকস বলেছিলাম। সেই থেকে মীরদা আমাকে মাগার মাছ (কুমির) ডাকতে শুরু করলেন।’
‘মীরাক্কেল’ অনুষ্ঠানটির অন্যতম আকর্ষণ উপস্থাপক মীর। এই মীরকে নাকি গোড়াতে সবাই ভয় পেতেন। টিভিতে যে মানুষটিকে এত হাশিখুশি আর প্রাণবন্ত দেখা যায়, ক্যামেরার পেছনে নাকি তিনি একেবারে উল্টোটি। তবে মীরাক্কেলের সব প্রতিযোগীকে মুহূর্তেই আপন করে নেওয়ার এক অসাধারণ ক্ষমতা রয়েছে তাঁর। আর ক্যামেরার সামনে যা যা করেন, তার কোনোটাই নাকি আগে থেকে লেখা থাকে না।
‘মীরাক্কেল’-এর তিন বিচারক রজতাভ দত্ত, শ্রীলেখা মিত্র ও পরান বন্দ্যোপাধ্যায়ের ব্যাপারে সবার উচ্ছ্বসিত প্রশংসা।
আড্ডা শেষ হচ্ছে। দু-এক দিনের মধ্যেই ‘মীরাক্কেল’-এ ফিরতে হবে এই চার প্রতিযোগীকে। থামিয়ে রেখেছে ভিসা জটিলতা। জানালেন, এখন চলছে এসএমএস রাউন্ড। বাংলাদেশ থেকে যেকোনো মুঠোফোন থেকে ২২৩৩ নম্বরে যে কেউ ভোট দিতে পারবেন। নিয়মটা প্রতিটি পর্বেই অনেকবার দেখানো হচ্ছে। হয়তো সবার এই ভোটই বদলে দিতে পারে বাংলাদেশের প্রতিযোগীদের ভাগ্য।
রনিকে পাওয়া গেল রাজশাহীতে, ১২ জানুয়ারি রাত ১০টায়। রাজশাহী অ্যাসোসিয়েশন ভবনে চলছে উচ্চাঙ্গসংগীত উৎসব। এরই মধ্যে কলকাতার জি বাংলার জনপ্রিয় অনুষ্ঠান ‘মীরাক্কেল আক্কেল চ্যালেঞ্জার-৬’-এর অন্যতম প্রতিযোগী আবু হেনা রনি এসে হাজির। সবার নজর তাঁর দিকে। তারপর পাশে বসে ছবি তোলার হিড়িক।
রনির বাড়ি নাটোরের সিংড়া উপজেলার বিলদহর গ্রামে। গত ৭ জানুয়ারি দেশে এসেছেন তিনি।
বললেন, ‘ছোটবেলা থেকেই আমার সামনে কোনো বন্ধুকে মন খারাপ করে থাকতে দিতাম না। একটা হাসির কথা বলে তাদের হাসাতাম। বরাবরই আমি এ কাজটি করে এসেছি। ওই অভ্যাসটাই কাজে লাগছে। কাজটা করার সময় আমি কখনোই মনে করি না যে আমি চ্যাম্পিয়ন হওয়ার জন্য প্রতিযোগিতায় লড়ছি। বন্ধুদের সামনে যেমন করছিলাম, তেমনই করি।’
মজার অভিজ্ঞতার কথা প্রসঙ্গে তিনি বললেন, ‘আমার একটা জোকসের জন্য একজন মানুষের নাম দরকার। ভাবলাম, শুভঙ্করদাকে নিয়েই বলি। কে যেন একজন বললেন, উনি খুব রাগী মানুষ। সাবধান। আরেকজন আবার সমর্থন করলেন। যা হোক, তাঁর নামই বলে ফেললাম। সবাই তো খুশি। পরে বুঝলাম, শুভঙ্করদাও খুশি। তিনি নাকি এখন অপেক্ষায় থাকেন তাঁকে নিয়ে আমি কী জানি কী করি। এ জন্য অনুষ্ঠান শুরুর আগেই তিনি সবার পাণ্ডুলিপি দেখেন। আমারটাও দেখতে চান কিন্তু আমি এদিক-ওদিক যাওয়ার ভান করে দেখাই না। পরে যখন মঞ্চে বলি, তখন হাসির রোল পড়ে যায়। আমি খুব উপভোগ করি।’  আবুল কালাম মুহম্মদ আজাদ
রনির অভিনয় আর জোকস আমার খুবই ভালো লাগে। ভাল লাগে তার সরলতা। মংগল কামনা করি। তবে সবাই "শুভঙ্করদাকে" কেন এত তেল মারে তা বুঝলাম না? 
অন্তত পক্ষে আমি খুব খুশি ব্যক্তিগত ভাবে যে আমাদের বাঙ্গালিরা ভারতের মত এত বড় দেশে গিয়ে পারপর্ম করে নিজের দেশের সুনাম বয়ে নিয়ে আনছে । গুডলাক রনি গুডলাক বাংলাদেশ। তেমার মঙ্গল কামনা করি সবসময়ই আমি তোমাকে লগঅন করে ভোট করেছি। আমরা সবাই মিলে তাকে ভোট করি এবং বাংলাদেশের সবাইকে বলি আপনারাো তাকে ভোট করুন। 
তাঁর কিম্ভূতকিমাকার বেশভূষা নিয়ে অনেক সমালোচনা হয়েছে। তাঁর ফ্যাশন নিয়েও তর্ক-বিতর্ক গালগপ্পো কম হয়নি। কয়েকটি মিউজিক ভিডিও সমালোচিত হয়েছে খুল্লামখুল্লা নাচের কারণে। সমকামিতা প্রসঙ্গে তাঁর দৃষ্টিভঙ্গি নিয়েও অনেকে অনেক কথাই বলে। কিন্তু লেডি গাগা চোর—এমন অপবাদ আগে কখনো জোটেনি। জুটল এবার। আরেক সংগীত তারকা ম্যাডোনাকে উদ্ধৃত করে ফক্সনিউজ যা শিরোনাম করেছে, সেটার বঙ্গার্থ দাঁড়ায় এই: ‘ম্যাডোনা বললেন লেডি গাগা তাঁর “এক্সপ্রেস ইয়োরসেলফ” গানটি চুরি করেছেন।’
গত ফেব্রুয়ারিতে লেডি গাগা তাঁর ‘বর্ন দিস ওয়ে’ সিঙ্গেলটি প্রকাশ করার পরই কেউ কেউ মৃদু স্বরে গুঞ্জন তুলেছিলেন। সংগীতশিল্পীদের মধ্যে এ নিয়ে প্রথম প্রশ্ন তোলেন ২০০৬ ‘আমেরিকান আইডল’ দিয়ে আলোচনায় আসা ক্রিস ডাউট্রি। টুইট করেন, ‘মাত্রই লেডি গাগার বর্ন দিস ওয়ে শুনলাম। বলতেই হচ্ছে, এটা শুনতে অনেকটা ম্যাডোনার এক্সপ্রেস মাইসেলফের মতো।’
বড় একটা অগ্নিকাণ্ডের জন্য আগুনের ছোট্ট একটা স্ফুলিঙ্গই লাগে। ব্যস, সঙ্গে সঙ্গে জমে ওঠে বিতর্ক। গত বছরের আগস্টে এমটিভি মিউজিক অ্যাওয়ার্ড গানটি পরিবেশন করেছিলেন লেডি গাগা। এক অজানা ব্যক্তি, এর মধ্যে করে বসেন দারুণ এক কাজ। ম্যাডোনার গানটির মিউজিক ভিডিও আর এমটিভি অ্যাওয়ার্ড অনুষ্ঠানে গাওয়া গাগার গান তুলে দেন পাশাপাশি একই ভিডিওতে। সেটি পোস্ট করা হয় ইউটিউবে। রীতিমতো ঝড় ওঠে। সেখানে অনেকেই মন্তব্য করেন, এমনকি গাগা এদিন চুলের স্টাইলও করেছেন ম্যাডোনার অনুকরণে। সেখানেই এক ভক্ত মন্তব্য করেন, ‘গাগাকে যে প্রায়ই পপসম্রাজ্ঞীর সঙ্গে তুলনা করা হয়, সেটা মোটেও কাকতালীয় ব্যাপার নয়। ম্যাডোনার নাচের মুদ্রাও গাগা অনুকরণ করেন। সেটা এক পলক দেখলেই বোঝা যায়।’
‘অনুকরণ’ পর্যন্তই ছিল ব্যাপারটা। কিন্তু সেটা চৌর্যবৃত্তির কলঙ্কে পরিণত হলো সদ্যই। এ ব্যাপারে ম্যাডোনা শুরুর দিকে নিশ্চুপ থাকলেও মুখ খোলেন তাঁর ভাই ক্রিস সিসকোন, ‘তাদের ব্যাপারটা খেয়াল করা উচিত ছিল, কারও না কারও বলা উচিত ছিল, দুটো গানই বিস্ময়করভাবে একই রকম। এটা আবার সরাসরি কপিও নয়, অনেকটা সেই রকম।’
গাগা কিন্তু সব সময়ই খোলামেলাভাবে তাঁর ওপর দুই ‘ম’-এর প্রভাবের কথা বলে এসেছেন—মাইকেল জ্যাকসন আর ম্যাডোনা। অনেকেই বলেন, গাগার গানে আছে জ্যাকসনের বলিষ্ঠতা আর আছে ম্যাডোনার যৌনাবেদন। ‘বর্ন দিস ওয়ে’ যে ম্যাডোনার গানে প্রভাবিত, এটাও স্বীকার করেছেন গাগা। এর পরও এত সব বিতর্ক। সবাই তাই মুখিয়ে ছিল ম্যাডোনা কী বলেন শোনার জন্য।
অবশেষে সম্প্রতি এ নিয়ে দুটো সাক্ষাৎকার দিয়েছেন এই ৫৩ বছর বয়সী। দুই জায়গাতেই তাঁর প্রতিক্রিয়া মিশ্র। এবিসি নিউজকে ম্যাডোনা বলেছেন, ‘ওর অনেক কাজে আমার রেফারেন্স আছে। মাঝেমধ্যে মজাই লাগে, আত্মশ্লাঘা বোধ করি। ওর কাজ ভালোই মনে হয়। ব্যাপারটিকে ভিন্ন ভিন্ন দৃষ্টিকোণ থেকে দেখা যায়। আমি তো আর এতে বিরক্ত হতে পারি না...ও তো আমাকে দিয়েই প্রভাবিত। প্রথম যখন রেডিওতে শুনলাম, মনে হলো, গানটা চেনা চেনা ঠেকছে।’ তবে ম্যাডোনা একটা পাদটীকাও যোগ করে দেন, মনে হয়েছে, তাঁর গানটার চেয়ে এটার মান অনেক নিচে।
 রাজীব হাসান
তথ্য: হলিউড রিপোর্টার




পুরোটাই গুজব
মার্কিন মুলুকের আরাম-আয়েশ ছেড়ে স্বভূমে এসে মাধুরী দীক্ষিত বেশ আরামেই ছিলেন। বাবা-মা, বোনদের সঙ্গে সময় কাটাচ্ছেন, ছেলেদের নতুন স্কুলে ভর্তি করিয়েছেন, স্বামী শ্রীরাম নেনে মুম্বাইয়ের শীর্ষস্থানীয় হাসপাতালের সঙ্গে যুক্ত হতে যাচ্ছেন—সব মিলিয়ে জীবন চলছিল ছবির মতো। তবে উটকো ঝড়ের মতো গুজব-গুঞ্জনও যেন পিছু ছাড়ছে না মাধুরীর। শুরুতে গুজব হলো—মাধুরী তাঁর সাবেক প্রেমিক সঞ্জয় দত্তের সঙ্গে সাত্তে পে সাত্তা রিমেকে অভিনয় করতে যাচ্ছেন। পরবর্তী খবর, ইশকিয়া সিকুয়্যাল দেধ ইশকিয়াতে নাসিরুদ্দিন শাহ-আরশাদ ওয়ার্সির বিপরীতে মাধুরী অভিনয় করছেন। নতুন খবর—মাধুরী এক বিজ্ঞাপনচিত্রে কাজ করতে গিয়ে প্রযোজককে ১৬ হাজার টাকার খাবারের বিল ধরিয়ে দিয়েছেন। মাধুরী এসব খবরের পরিপ্রেক্ষিতে নিজের টুইটার অ্যাকাউন্টে লেখেন, পত্রিকায় যা পড়েন, সব বিশ্বাস করবেন না। আগে মানতাম, যা রটে তার কিছু হলেও ঘটে। কিন্তু এখন দেখছি, অকারণেই খবরের শিরোনাম হচ্ছি। মাধুরীর সচিব রাকেশ নাথ বলেন, মাধুরী কখনোই এতটা নির্বোধ নন যে প্রযোজককে উল্টোপাল্টা বিল ধরিয়ে দেবেন। প্রকৃত সত্য হলো, মাধুরী এবার দেশে এসে কোনো বিজ্ঞাপনচিত্রে কাজই করেননি। ফিল্মিক্যাফে ডট কম।

শান্তির খোঁজে রিচার্ড গিয়ার
ক্রমশ অশান্ত হয়ে উঠছে বিশ্ব। মধ্যপ্রাচ্য থেকে শুরু করে এশিয়া, রাজনৈতিক থেকে অর্থনৈতিক সংকটে টালমাটাল বিশ্বে মানুষ এখন খানিকটা শান্তি আর স্থিতিশীলতার জন্য উন্মুখ। সম্প্রতি হলিউডের অভিনেতা রিচার্ড গিয়ার এমনই এক বিশ্বশান্তি কামনায় আয়োজিত অনুষ্ঠানে যোগ দিতে সম্প্রতি ভারতে এসেছিলেন। তিব্বতের আধ্যাত্মিক নেতা দালাই লামার এই প্রার্থনা অনুষ্ঠানে অংশ নিতে ভারতের বোধ গয়ায় আসেন গিয়ার।
প্রিটি ওম্যান, অ্যান অফিসার অ্যান্ড এ জেন্টেলম্যান ও রানওয়ে ব্রাইড খ্যাত এই হলিউডের তারকা তিব্বতের আধ্যাত্মিক নেতা দালাই লামার বিশিষ্ট অনুসারী হয়েও বিশ্বশান্তি কামনায় আয়োজিত ১০ দিনের এ আয়োজনে দালাই লামার একজন সাধারণ ভক্তের মতোই অংশ নিয়েছেন। বোধ গয়ার আধ্যাত্মিক পরিবেশে অভিভূত গিয়ার শান্তির জন্য প্রার্থনা ছাড়াও গৌতম বুদ্ধ যেখানে বোধিপ্রাপ্ত হয়েছিলেন, তার খুব কাছে প্রায় দেড় হাজার বছরের প্রাচীন মহাবোধি মন্দিরে বুদ্ধের প্রতি শ্রদ্ধা নিবেদনও করেছেন। বোধ গয়ায় রিচার্ড গিয়ারের এই শান্তি কামনা যেন বিশ্ববাসীর মনের কথাই বলছে।

ব্রডওয়ের হুডিনি!
এক্সমেন খ্যাত হলিউডের অভিনেতা হিউ জ্যাকম্যান ব্রডওয়ের মঞ্চে ফিরছেন দীর্ঘ সময় পরে। সেলুলয়েডের জন্য টানা কাজ করলেও মঞ্চেও সমান সাবলীল হলিউডের এই তারকা। ৪৩ বছর বয়সী এ অভিনেতা ব্রডওয়ের মঞ্চে বিখ্যাত জাদুকর হুডিনির চরিত্রে অভিনয় করবেন। নাটকটি লিখবেন অস্কারজয়ী আরন সরকিন ও ব্রডওয়ের মঞ্চে নাটকটি আসবে ২০১৩ থেকে ২০১৪ সালের মধ্যে।
এ নাটকের গীত ও সংগীত যিনি করবেন; সেই স্টিফেন সোয়ার্টজ ‘উইকেড’-এর সংগীতায়োজন করেছিলেন। হলিউডের জনপ্রিয় অভিনেতা হিউ জ্যাকম্যান সর্বশেষ ব্রডওয়েতে অভিনয় করেছিলেন ২০০৯ সালে। কিথ হাফের আ স্টিডি রেইন নাটকে।
সুপারহিরো চরিত্রে অভিনয় করে খ্যাতি পেয়েছেন জ্যাকম্যান। এই তারকাখ্যাতির সর্বশেষ পালক সম্ভবত এক্সমেন সিক্যুয়েলের উলভারাইন চরিত্রটির কারণেই। অবশ্য সেলুলয়েড ছাড়াও জ্যাকম্যান তাঁর অভিনয়জীবনের একটি অংশ মঞ্চে কাটিয়েছেন। ব্রডওয়ের মিউজিক্যাল থিয়েটারে এই নাচ-গান-অভিনয়ে পারদর্শী তারকা এবার ফিরছেন জাদুকর চরিত্রে, তাও যে সে জাদুকর নন। তাঁর নাম হুডিনি। অবশ্য জ্যাকম্যানও ফেলনা কেউ নন। এবার ব্রডওয়ের মঞ্চে জ্যাকম্যান জাদুতে হুডিনি কতটা ফোটেন, দেখার বিষয় সেটিই।
১. কন্ট্রাব্যান্ড
২. বিউটি অ্যান্ড দ্য বিস্ট
৩. মিশন ইমপসিবল: গোস্ট প্রটোকল
৪. জয়ফুল নয়েজ
৫. শার্লক হোমস: এ গেম অব শ্যাডোস
৬. দি ডেভিল ইনসাইড
৭. দি গার্ল উইথ দ্য ড্রাগন ট্যাটু
৮. ওয়ার হর্স
৯. অ্যালভিন অ্যান্ড দ্য চিপমাঙ্কস
১০. উই বট এ জু
১. লেডিস ভার্সেস রিকি ভেল—রণবীর সিং,
আনুশ্কা শর্মা, পরিণীতি চোপড়া, দীপান্বিতা, অদিতি
২. দ্য ডার্টি পিকচার—বিদ্যা বালান, নাসিরুদ্দিন শাহ, এমরান হাশমি, তুষার কাপুর
৩. দেশী বয়জ—অক্ষয় কুমার, চিত্রাঙ্গদা, জন এব্রাহাম, দীপিকা পাড়ুকোন
৪. রকস্টার—রণবীর কাপুর, নার্গিস ফাকরি
৫. আই এম সিং—পুনিত ইসার, গুলজার চাহাল
[বলিউড হাঙ্গামা অবলম্বনে]



তাঁর পরিচয়, তিনি একজন শিল্পপতি। তরুণ উদ্যোক্তা। ব্যবসা নিয়ে ঘুরে বেড়ান সারা দুনিয়া। তবে সিনেমা দেখার পোকা বলা যায় তাঁকে। যেখানেই যান, সেখানেই সিনেমা দেখেন। খুঁজে বের করেন সিনেমা হল। সংগ্রহ করেন নানা ধরনের সিনেমার ডিভিডি। এম এ জলিল অনন্ত মনস্থির করেন, দেশে সিনেমা প্রযোজনা করবেন, অভিনয় করবেন এবং রুগ্ণ সিনেমা-শিল্পে টাকা বিনিয়োগ করবেন।
অন্যদিকে বর্ষার আগমন হয়েছিল একটি নাটকের মাধ্যমে। কিন্তু বড় পর্দা তাঁকে স্বাগত জানিয়েছে। খোঁজ—দ্য সার্চ ছবি দিয়ে অনন্ত ও বর্ষার অভিষেক হয় ভালোভাবেই। প্রথম সিনেমা দিয়েই এ জুটি দর্শকদের মনোযোগ কেড়ে নেয়। এরপর হূদয় ভাঙা ঢেউ ছবি দিয়ে তাঁরা আবারও সফলতা পেলেন। এখন সেন্সরে জমা পড়বে অনন্ত অভিনীত স্পিড ও অনন্ত-বর্ষা জুটির মোস্ট ওয়েলকাম ছবি। মোস্ট ওয়েলকাম ছবিতে আরও অভিনয় করেছেন মুম্বাইয়ের লাকি সিনেমা-খ্যাত নায়িকা স্নেহা উলাল।
জানতে চাইলাম, দেশে সিনেমার বাজার সংকুচিত হয়েছে। তার পরও আপনি এত টাকা বিনিয়োগ করে ছবি বানাচ্ছেন কেন?
অনন্ত বললেন, ‘ছবির মতো ছবি বানালে, বাজার ছোট হয়ে আসবে না। বাজার বড়ই আছে, আসলে আমরা দর্শকদের ভালো কিছু দিতে পারিনি বলেই আমাদের নিয়মিত সিনেমাগুলো বাজার নিতে পারছে না। এখানে ছবি তৈরি হয় যেনতেনভাবে। ছবিতে কোনো আয়োজন থাকে না। একটি ভালো গল্প, ভালো নির্মাতা, ভালো শিল্পী এবং ভালো পরিবেশনা—সবকিছু মিলিয়েই তো ভালো সিনেমা হবে। তখনই একটি ভালো বাজার সৃষ্টি হবে। আমি সেই চেষ্টাই করছি।’
সফল হবেন কি?
উত্তর দিলেন বর্ষা। বললেন, ‘খোঁজ—দ্য সার্চ ও হূদয় ভাঙা ঢেউ ছবির সাফল্যই কিন্তু বলে দেয় যে আমাদের এই উদ্যোগ সফল হবে। তবে শুরুতেই যে একেবারে সব বদলে ফেলা যাবে, তা কিন্তু আশা করি না। আস্তে আস্তে আবার লোকে সিনেমা হলে যাবে, সিনেমা উপভোগ করবে, এমনটাই প্রত্যাশা করি।’
খোঁজ—দ্য সার্চ ছিল থ্রিলার ও অ্যাকশনধর্মী চলচ্চিত্র; হূদয় ভাঙা ঢেউ ছবি ছিল প্রেমের গল্পনির্ভর। এরপর যে ছবিটি আসছে সেটির বিষয়বস্তু কী?
অনন্ত বললেন, এটি মূলত অ্যাকশন ছবি। এ ছবিতে অভিনয় করেছেন মালয়েশিয়ান একজন নায়িকা। অস্ত্র ব্যবসায়ীদের নিয়ে একটি গল্প তৈরি করা হয়েছে। এ ছাড়া এ ছবিতে অভিনয় করেছেন রাশান অভিনয়শিল্পীরা। এটি তৈরি করেছেন সোহানুর রহমান সোহান।
বর্ষা জানালেন, মোস্ট ওয়েলকাম ছবিটির শুটিং হয়েছে বাংলাদেশ ও ভারতে। এটি মূলত ত্রিভুজ প্রেমের ছবি।
এটি পরিচালনা করেছেন অনন্য মামুন।
এখানেই থেমে নেই অনন্ত ও বর্ষা। জানালেন, আগামী দুই মাসের মধ্যে আরও কয়েকটি সিনেমার প্রজেক্ট নিয়ে কাজ করবেন তাঁরা। একটির পর একটি সিনেমা উপহার দিতে চান। শুধু একটি ছবি দিয়ে তো আর শিল্প পাল্টে দেওয়া যাবে না। তিনি মনে করেন, আস্তে আস্তে অন্যরাও এগিয়ে আসবেন এবং একদিন এ শিল্প অনেক বড় হবে।
অনন্তর কাছে জানতে চাইলাম, অনেকেরই একটা প্রশ্ন আছে। আপনি বিত্তশালী। নায়ক হয়ে পর্দায় আসছেন কেন?
‘সিনেমা ভালোবাসি। অভিনয় ভালোবাসি। টাকার জন্য তো এখানে কাজ করতে আসিনি। তবে টাকা অপচয়ও করতে আসিনি। প্রথমত, অভিনয় ভালোবাসি এবং এ শিল্প একটা সম্ভাবনাময় শিল্প, তাই এখানে বিনিয়োগ করছি।’
সঙ্গে যোগ করলেন বর্ষা, ‘আমরা দুজনেই সিনেমা নিয়ে একটা সুন্দর স্বপ্ন দেখি। এখন আমাদের সিনেমা থেকে যে যা অর্জন করছে, সবই কিন্তু নিজ নিজ প্রচেষ্টাতেই হচ্ছে। আমরাও এ প্রচেষ্টা চালিয়ে যাচ্ছি। এখান থেকেও অনেক ভালো কিছু অর্জন সম্ভব।’
অনন্তর কাছে আবারও জানতে চাইলাম, শাকিব খানকে কি আপনার প্রতিদ্বন্দ্বী মনে করেন? অনেকের মধ্যেই এই আলোচনা আছে।
অনন্ত হাসলেন, ‘দেখুন, শাকিব খান তো দীর্ঘদিন থেকেই কাজ করছে। সে তারকা হয়েছে। অনেক ছবি হচ্ছে তাকে নিয়ে। তাকে ঈর্ষা করব কেন? তাকে প্রতিদ্বন্দ্বীই বা ভাবব কেন? আমার সিনেমার সঙ্গে ওর ছবির কোনো মিল খুঁজে পাবেন না।’
আপনার ছবিতে অন্য শিল্পীদের দেখা যায় না কেন?
অনন্ত বললেন, ‘কেন? রাজ্জাক, আলমগীর, সোহেল রানাসহ অনেক শিল্পীই তো কাজ করছেন। আর নায়ক-নায়িকার কথা যদি বলেন, তাহলে বলব, আমি যে ছবি প্রযোজনা করি, যে গল্প ও লোকেশন নেওয়া হয়, তাতে করে একজন শিল্পীর যে শিডিউল প্রয়োজন হয়, সেটি হুট করে চাইলেই কেউ দিতে পারবেন না। নায়িকা হিসেবে বর্ষা সফল, নায়ক হিসেবে আমি এরই মধ্যে গ্রহণযোগ্যতা পেয়েছি; তাহলে বাইরে যাওয়ার আর প্রয়োজন আছে কি? তার পরও যদি গল্পের প্রয়োজনে বা চরিত্রের প্রয়োজনে কোনো নায়ক-নায়িকা নিতে হয়, নেব। যেমন, মোস্ট ওয়েলকাম ছবিতে স্নেহা উলালকে নিয়েছি।’
বর্ষাও অনন্তর কথার সঙ্গে একমত পোষণ করে বললেন, ‘আমরা নিজেরাই নিজের পরিচয় বড় করে তুলে ধরতে চাই।’
সম্প্রতি এ জুটি বিবাহবন্ধনে আবদ্ধ হয়েছেন। বিয়ের পরে কি তাঁরা নিয়মিত কাজ করবেন?
দুজনেই জানালেন, তাঁরা কাজ করছেন এবং কোনো সমস্যা হচ্ছে না।
সম্প্রতি বের হয়েছে তানভীর আলম সজীবের তৃতীয় একক অ্যালবাম বেচেই দিলাম। সব কটি গান লিখেছেন ইন্দ্রনীল চট্টোপাধ্যায় এবং সুর, সংগীত ও কণ্ঠ দিয়েছেন সজীব। অ্যালবাম এবং সজীবের অন্যান্য কাজ নিয়ে এই প্রতিবেদন।

কী কী বেচলেন?
‘ছোটবেলার স্মৃতি, বন্ধুর সঙ্গে বা নিজের সঙ্গে আপস, টানাপোড়েন, অভিজ্ঞতা—সবকিছু বেচেই দিলাম।’ বলছিলেন বেচেই দিলাম অ্যালবামের সুরকার, সংগীতায়োজক ও গায়ক তানভীর আলম সজীব। ‘এ রকম আপস করেই একটা ভালো জিনিস হয়। যেমন ‘কিছু কথা’ গানটা পৃথ্বীকে দেওয়া হলো রি-অ্যারেঞ্জ করতে। পৃথ্বী ডাবস্টেপ নামক একটা বিদেশি ফরম্যাটে গানটা করল। আমার কাছে গানটা অসাধারণ লাগল, কিন্তু নীলের সেটা একদমই পছন্দ হয়নি। তখন শুধু গিটারের ওপর আবার গানটি করা হলো। এবার সবার পছন্দ হলো।’
এর মাঝখানেই নুমা আপা, মানে—আমাদের ফাহমিদা নবীর ফোন। আগামীকাল রেকর্ডিং কয়টায়, নিশ্চিত হতে ফোন দেওয়া। ফোন রাখার পর জিজ্ঞেস করি, কিসের রেকর্ডিং? ‘আমি আর নুমা আপা মিলে একটা নতুন অ্যালবাম করছি। ভালোবাসায় ভরপুর একটা অ্যালবাম। নাম রেখেছি ভালোবাসার বন্যতা। কাজ প্রায় শেষ। শুধু রেকর্ডিংটাই বাকি।’ ভালোবাসা দিবসে অ্যালবামটির দেখা পাওয়া যাবে বলে জানালেন সজীব। বেচেই দিলাম অ্যালবাম করতে গিয়ে আর যে ঘটনাটা সবচেয়ে বেশি মনে পড়ে? ‘বুনো পুরো অ্যালবামের মিক্সের কাজ করছে। কয়েকটা গানে মনে হলো নতুন করে ভয়েস দিতে হবে। সেটা করতে হবে বুনোর বাসায়। কিন্তু ওর ঘরটা ঠিক শব্দ প্রতিরোধক নয়। পরে বুনোর বিছানার তোশক দুই হাতে ধরে দরজার সামনে দাঁড়িয়ে গেল নীল। রেকর্ডিংয়ের পুরোটা সময় দাঁড়িয়ে ছিল।’
আপনার গান নিয়ে মানুষের প্রতিক্রিয়া কেমন পেলেন? ‘আমি আসলে আমার মতো করে গান করতে চাই, অন্যদের মতো করে না। যদি আমার কোনো গান কাউকে একটু ভাবায়, একটু অন্যদিকে মনটা ধাবিত করতে পারে, তবেই আমি সার্থক। বেচেই দিলাম-এর গানগুলোতে বিনোদনের থেকে একটু বেশি কিছু দেওয়ার চেষ্টা করেছি। সেদিন এক ভক্ত ফোন করে বললেন, “দাদা, আপনার একেকটা গান একেক রকম। এটাই সবচেয়ে বেশি ভালো লেগেছে।” মনে হলো, নাহ্, চেষ্টা একেবারে বিফলে যায়নি।’
শুধু গান করা নয়, পড়ানোও সজীবের কাজ। ইউনিভার্সিটি অব ডেভেলপমেন্ট অলটারনেটিভে সংগীতের মাস্টার্স শাখায় খণ্ডকালীন শিক্ষক হিসেবে আছেন সজীব। ‘একটা বিশেষ কৃতজ্ঞতা আমার বউ বিজলী হক এবং নীলের বউ অমিতি কুণ্ডুর প্রতি। ওঁদের তির্যক মন্তব্য নিয়মিত না শুনলে অ্যালবামটা হয়তো আরও বুড়িয়ে যেত ঘরে বসেই।’
আর কী কাজ করছেন? ‘নিয়মিত স্কোর অর্থাৎ আবহ সংগীতের কাজ করছি টেলিভিশনে, সিনেমায়। রানওয়ে, নমুনা ইত্যাদি চলচ্চিত্রেও কাজ করেছি। মমতাজের দেহতত্ত্ব্বের অ্যালবামের কাজ করছি। এ ছাড়া শচীন দেববর্মন ও নজরুলসংগীতের একটা অ্যালবাম করার ইচ্ছে আছে। তবে আমার অনেক আশা, কয়ারের একটা অ্যালবাম করার।’ বছর কয়েক আগে মেরিল-প্রথম আলো অনুষ্ঠানে কোনো রকম বাদ্যযন্ত্র ছাড়া শুধু মুখ দিয়ে বিভিন্ন শব্দ করে সংগীত তৈরি করেছিলেন সজীব। ‘দূর দ্বীপবাসিনী’ গানটি তাতে চমৎকার লেগেছিল। নন্দিত সেই কয়ার ফরম্যাটেই এবার পুরো একটি অ্যালবাম করতে চান সজীব। ‘মেরিল-প্রথম আলোতে কয়ারে দূর দ্বীপবাসিনী করার পর থেকেই ইচ্ছেটা দানা বেঁধেছে। আশা করি, এ বছরই অ্যালবামটা শেষ করতে পারব। তবে ভিন্নধর্মী এসব অ্যালবাম পেতে হলে শ্রোতাদের পাইরেসির বদলে অ্যালবাম কিনতে হবে। না হলে শিল্পী কোনো টাকা পাবেন না। আর শিল্পী না বাঁচলে ভিন্নধর্মী গান কীভাবে হবে!’
বছরের শুরুতেই নতুন প্রাণের উচ্ছ্বাসে সরব হয়ে উঠেছে যাত্রাঙ্গন। যাত্রাশিল্পের সব সংগঠনের একের পর এক উদ্যোগ-আয়োজন, সরকারি ক্ষেত্রে নতুন আশাবাদ, বছরব্যাপী মুক্তিযুদ্ধ আর রবীন্দ্রনাথকে নিয়ে পথচলা—এসব কার্যক্রমের মধ্যে শুরু হচ্ছে নতুন বছরের নতুন যাত্রা। ঐতিহ্যবাহী যাত্রাশিল্পে যুগোপযোগী ও জীবনঘনিষ্ঠ চিন্তাচেতনায় নবতর উত্তরণ ঘটবে এবার—এমন আশাবাদ যাত্রাসংশ্লিষ্ট লোকদের। ইতিমধ্যে যাত্রা প্রযোজনায় আমূল পরিবর্তন এসেছে। নেত্রকোনা সদরে আনন্দ অপেরার শৈল্পিক ও দৃষ্টিনন্দন পালা মঞ্চায়ন দর্শক উপভোগ করছে। এ দলে প্রতিটি পালায় নতুন নতুন সুর সংযোজন করা হয়েছে। নেত্রকোনার মদন থানায় নিউ ভোলানাথ অপেরার পরিবেশনায় ফুটে উঠেছে যাত্রার আদিচিত্র। কুশীলবেরা দরাজ কণ্ঠে, নৃত্যগীতের শিল্পীরা রাগ-রাগিণী সহযোগে মঞ্চে পরিবেশন করছেন তাঁদের লোকজ শিল্পপ্রতিভা। যন্ত্রসংগীতের বিভিন্ন তাল আর সুরের খেলায় দর্শক মুগ্ধ হয়ে যাত্রা দেখছেন। এমন দৃশ্য সচরাচর দেখা যায় না। নীলফামারীতে চৈতালী অপেরার জয়জয়কার অবস্থা। পালানির্দেশক কবির খান, প্রধান অভিনেত্রী মুক্তি চক্রবর্তী আসরে নামলেই দর্শকেরা ভালো কিছু দেখার জন্য নড়েচড়ে বসেন। লোকজ আঙ্গিকে পালায় আধুনিক ভাবধারার সমন্বয় ঘটিয়ে নতুন এক ধ্রুপদ আঙ্গিক তৈরি করে দর্শককে চমক দিচ্ছে চৈতালী। আদি বঙ্গশ্রী অপেরায় আধুনিক সব বাদ্যযন্ত্র ব্যবহূত হচ্ছে। তবে অভিনয়ে রয়েছে প্রাচীনত্ব। অশোক ঘোষ পালানির্দেশক। তিনি যাত্রা জাগরণে নয়া উদ্যোগ নিয়ে এগোচ্ছেন। তাতে সফলতাও এসেছে। দিনাজপুরের বীরগঞ্জে আদি বঙ্গশ্রীর পালা দেখতে স্বতঃস্ফূর্ত দর্শক আসছেন। প্রতি রাতে প্যান্ডেল হাউসফুল যাচ্ছে। এখানকার দর্শকের সঙ্গে আলাপকালে তাঁরা মন্তব্য করেছেন, ‘অভিনয়নৈপুণ্যে ও নান্দনিকতায় গৌরবান্বিত হচ্ছে যাত্রাশিল্প। এ অঞ্চলের যাত্রাগানের ইতিহাসে এ বছরই দলের মালিকেরা একটা নজির স্থাপন করতে পেরেছেন। তাতে দর্শকের মধ্যে একধরনের ভাবান্দোলনের সৃষ্টি হয়েছে।’ গোটা উত্তরবঙ্গসহ সারা দেশে জেগে উঠেছে যাত্রাশিল্প।
