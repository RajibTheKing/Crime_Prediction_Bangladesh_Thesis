<doc>
মেরিল-প্রথম আলো পুরস্কারে সংগীতশিল্পী হিসেবে পুরুষ ও নারী বিভাগে চূড়ান্ত পর্বে মনোনয়ন পেয়েছেন আরফিন রুমী, এস আই টুটুল, হাবীব ওয়াহিদ, হূদয় খান, কণা, কৃষ্ণকলি, ন্যান্সি ও পড়শি। এই আটজন সংগীতশিল্পীকে তাঁদের শ্রোতা ও ভক্তরা নিয়ে এসেছেন প্রতিযোগিতায়। ২৬ এপ্রিল সন্ধ্যায় জানা যাবে আটজনের মধ্য থেকে শেষ হাসিটা কে কে হাসবেন। প্রতিদিনই শ্রোতারা কুপন পূরণ করে, মুঠোফোন থেকে খুদে বার্তা ও প্রথম আলো অনলাইনে গিয়ে প্রিয় শিল্পীকে ভোট দিচ্ছেন। বলা যায়, হাড্ডাহাড্ডি লড়াই চলছে। ও হ্যাঁ, যে শ্রোতা বা ভক্তরা ভোটযুদ্ধে তাঁদের শিল্পীদের নিয়ে এসেছেন, তাঁদের মধ্য থেকে সৌভাগ্যবানেরা পাবেন একটি নতুন গাড়ি, ল্যাপটপসহ অনেক আকর্ষণীয় পুরস্কার। লিখেছেন সাগর মৈত্রী
সেরা সংগীতশিল্পী (নারী)
সিম্পলি কনা নাম দিয়েই ২০১১ সালে বাজারে অ্যালবাম নিয়ে এসেছিলেন তিনি। এ অ্যালবাম দিয়েই এবারের চূড়ান্ত পর্বে লড়াই করছেন। কনা বর্তমানে আছেন ব্রুনাইয়ে। যাওয়ার আগে জানালেন, তিনি এখন দেশের বাইরে বিভিন্ন শো নিয়ে ব্যস্ত সময় পার করছেন। ৭ এপ্রিল দেশে ফিরবেন। এরই মধ্যে একটি মুঠোফোন প্রতিষ্ঠানের সঙ্গে ক্যাম্পেইন করার কাজে চুক্তিবদ্ধ হয়েছেন। জানালেন, নতুন অ্যালবাম করার পরিকল্পনা নিয়েও এগোচ্ছেন। কনার ভক্তরা যদি ২৬ এপ্রিল তাঁর হাতে পুরস্কারটি তুলে দিত চান, তবে কনাকে যেকোনো মুঠোফোনের মেসেজ অপশনে গিয়ে mp স্পেস 2a লিখে ২২২১ নম্বরে ভোট দিন। প্রিয় এ গায়িকাকে জয়ী করতে চাইলে কুপনও পাঠাতে পারেন ভক্তরা। প্রথম আলো অনলাইনেও ভোট দিতে পারেন অনায়াসেই। পেতে পারেন আকর্ষণীয় পুরস্কার।
কৃষ্ণকলি মনোনয়ন পেয়েছেন আলোর পিঠে আঁধার অ্যালবামটির জন্য। বর্তমানে তিনি বুনোফুল নামে একটি অ্যালবামের কাজ শেষ করেছেন। জানালেন, পয়লা বৈশাখেই তিনি অ্যালবামটি বাজারে মুক্তির প্রস্তুতি নিচ্ছেন। এ ছাড়া নিয়মিত শো করছেন বলেও জানান তিনি। কৃষ্ণকলির কাজ যদি আপনাদের ভালো লেগে থাকে, তবে মুঠোফোনের মেসেজ অপশনে গিয়ে mp স্পেস 2b লিখে ২২২১ নম্বরে ভোট দিন। কুপন ও অনলাইনে দিতে পারেন আপনি আপনার ভোট। আর জিতে নিন লোভনীয় পুরস্কার।
ন্যান্সি আজ ঢাকা তো কাল চট্টগ্রামে। প্রায় প্রতিদিনই কোনো না কোনো শো নিয়ে ব্যস্ত আছেন তিনি। মুঠোফোনে প্রথমে তাঁর রং অ্যালবামটি ছেড়েছিলেন। ৩ এপ্রিল এবিসি রেডিও অ্যালবামটি বাজারে এনেছে। বললেন, ‘রং নিয়ে এত দিন ব্যস্ত ছিলাম। এখন একাধারে শো ও চলচ্চিত্রে গান করছি।’
ন্যান্সি এবার মনোনয়ন পেয়েছেন ‘পাগল তোর জন্য’ গানের জন্য। যদি জয়ী করতে চান ন্যান্সিকে, তবে দেরি না করে মুঠোফোনের মেসেজ অপশনে গিয়ে mp স্পেস 2c লিখে ২২২১ নম্বরে আপনার ভোট দিন। ভোট দিতে বেছে নিতে পারেন আপনি কুপন ও প্রথম আলো অনলাইন। সেই সঙ্গে আপনার ভাগ্যে থাকতে পারে গাড়ি ও ল্যাপটপের মতো পুরস্কার।
খুদে গানরাজ দিয়েই পড়শি নিজেকে চিনিয়েছিলেন। নীলাঞ্জনা অ্যালবামে গান করে তিনি চূড়ান্ত চারজনের একজন হয়েছেন। কিছুদিন আগেই পড়শি বাজারে নিয়ে এসেছেন পড়শি টু নামের একটি অ্যালবাম। এখন তিনি একাধিক সিনেমায় কাজ করছেন। পাশাপাশি পড়াশোনাও করছেন। এখন তিনি দশম শ্রেণীর শিক্ষার্থী।
পড়শির গান যদি আপনার ভালো লাগে, তবে পড়শিকে আপনি জয়ী করতে পারেন খুব সহজেই। কুপন ও প্রথম আলো অনলাইনে ভোট দেওয়ার পাশাপাশি মুঠোফোনের মেসেজ অপশনে গিয়ে mp স্পেস 2d লিখে ২২২১ নম্বরে পাঠিয়ে দিন। ভাগ্য সহায় হলে নিজেও একটি পুরস্কার পেয়ে যেতে পারেন।
সেরা সংগীতশিল্পী (পুরুষ)
২০১১ সালে আরফিন রুমী নিজেকে চিনিয়েছিলেন ভালোভাবেই। তাঁর প্রতিদানেই ভক্তরা তাঁকে নিয়ে এসেছেন চূড়ান্ত লড়াইয়ে। তিনি নীলাঞ্জনা অ্যালবামের জন্য মনোনয়ন পেয়েছেন। এখন রুমী চলচ্চিত্রে প্লেব্যাক করছেন এবং বাইরে শো করছেন। আর নতুন একটি অ্যালবামের কাজে হাত দিয়েছেন বলে জানান। যদি ভক্তরা তাঁকে জয়ী দেখতে চান, মুঠোফোনের মেসেজ অপশনে গিয়ে mp স্পেস 1a লিখে ২২২১ নম্বরে ভোট দিন। চাইলে যে কেউ কুপন ও প্রথম আলো অনলাইনেও ভোট করতে পারেন রুমীকে। পেতে পারেন নিজের একটি পুরস্কারও।
এস আই টুটুল দিন দুনিয়ার মালিক অ্যালবামের জন্য মনোনয়ন পেয়েছেন। ৪ এপ্রিল তিনি আমেরিকার উদ্দেশে রওনা হয়েছেন। বেশ খুশি তিনি। কারণ, এবার সেরা সংগীতশিল্পী হিসেবে পেয়েছেন জাতীয় চলচ্চিত্র পুরস্কার। জানালেন, তিনি ব্যান্ডের দল নিয়ে বিভিন্ন শো করছেন। টুটুলের আনন্দের মাত্রা আরও বাড়াতে পারেন, যদি ভক্তরা তাঁকে ভোট করে জিতিয়ে দেন। টুটুলকে যদি ২৬ এপ্রিল সেরা গায়কের পুরস্কার দিতে চান, তবে এক্ষুনি কুপন ও প্রথম আলো অনলাইনে অথবা মুঠোফোনের মেসেজ অপশনে গিয়ে mp স্পেস 1b লিখে ২২২১ নম্বরে আপনার ভোটটি দিয়ে দিন। আপনার জন্যও লটারিতে থাকছে গাড়ির মতো পুরস্কার।
হাবীব ওয়াহিদের ব্যস্ততা গান আর জিঙ্গেল নিয়ে। ২০১১ সালে তিনি নিজের অ্যালবাম বাজারে যেমন ছেড়েছেন আবার শিষ্য ন্যান্সির জন্য তিনি রং অ্যালবাম নিয়ে এসেছেন ২০১২ সালে। জানালেন, কায়ার একটি অ্যালবাম নিয়ে কাজ শুরু করেছেন। এ ছাড়া বিভিন্ন শো নিয়ে ব্যস্ততা তো আছেই তাঁর।
২০১১ সালে হাবীব মনোনয়ন পেয়েছেন আহ্বান অ্যালবামের জন্য। হাবীবের গান যদি আপনার ভালো লাগে, তবে কুপন ও প্রথম আলো অনলাইনের পাশাপাশি মুঠোফোনের মেসেজ অপশনে গিয়ে mp স্পেস 1c লিখে ২২২১ নম্বরে ভোটটি দিয়ে দিন। দেখুন না, একটি মূল্যবান পুরস্কার নিজেও পান কি না?
এবারের প্রতিযোগিতায় মনোনয়ন পেয়েছেন আরেক জনপ্রিয় তারকা হূদয় খান। তিনি ছোঁয়া অ্যালবামের জন্য মনোনয়ন পেয়েছেন। এ অ্যালবামের কাজ করার জন্য হূদয়কে দীর্ঘ সময় কাজ করতে হয়েছে বলে জানালেন তিনি। বললেন, ‘এ মুহূর্তে আমি আসলে হূদয় মিক্স থ্রি নিয়ে ব্যস্ত আছি। আগামী দুই মাসের মধ্যে অ্যালবামটি বাজারে ছাড়ার পরিকল্পনা করেছি। এ ছাড়া টেলিভিশন-সিনেমার মিউজিক নিয়ে কাজ করছি।’
হূদয় খানের ভক্তরা তাঁকে যদি জয়ী করতে চান, তবে ভোট করুন, mp স্পেস 1d লিখে ২২২১ নম্বরে ভোট দিন। আর কুপন অথবা প্রথম আলো অনলাইনে গিয়ে ভোট দিতে পারেন অনায়াসেই। সেই সঙ্গে থাকছে নিজের জন্যও পুরস্কার।
</doc>
<doc>
অভিনয়ের এক যুগে এর চেয়ে আনন্দময় ঘটনা আর কী-ই বা হতে পারে শাকিব খানের জন্য?
পেলেন জাতীয় চলচ্চিত্র পুরস্কারে সেরা অভিনেতার মর্যাদা। পুরস্কার নেওয়ার জন্যই তিনি কক্সবাজার থেকে ছুটে এলেন ঢাকায়। পরের দিন আবার চলে গেলেন কক্সবাজারে।
ভীষণ আনন্দিত তিনি। ভালোবাসলেই ঘর বাঁধা যায় না ছবিতে অভিনয়ের জন্য তিনি পুরস্কৃত হয়েছেন।
‘ভালোবাসলেই ঘর বাঁধা যায় না ছবিতে অভিনয়ের সময় আমি এবং আমাদের ছবির ইউনিটের প্রত্যেকই একটা কথা বলেছি যে এই ছবি ব্যবসায়িকভাবে যেমন সফল হবে, তেমনি আবার স্বীকৃতিও পাবে। ছবির গল্পটি পরিচালক এমনভাবে উপস্থাপন করেছিলেন যে আমাদের সবার আত্মবিশ্বাসটা বেড়ে গিয়েছিল,’ বলছিলেন শাকিব খান।
১২ বছরে শাকিব অভিনয় করেছেন শতাধিক ছবিতে। শুধু কি এই একটি ছবি নিয়েই তিনি প্রত্যাশা করেছিলেন?
শাকিবের না-সূচক জবাব।
‘যখন সুভা ছবিটিতে কাজ করলাম, তখন মনে হয়েছিল, এ ছবিটি দিয়ে আমি একটা বড় স্বীকৃতি পাব। যখন পেলাম না, তখন মন খারাপ যতটা হয়েছে, তার চেয়ে জেদটা বেশি হয়েছিল যে আমি যেন আরও ভালো করি এবং স্বীকৃতিটা আমার মেলে। এরপর বেশ মন দিয়েই কাজ করলাম। তা-ও পাইনি। তখন মনে হলো, আসলে ভাগ্য সহায় না হলে পাব না। তবে দুঃখ অনুভব করিনি এই কারণে যে দর্শকদের কাছ থেকে অনেক বড় স্বীকৃতি আমি এর মধ্যেই পেয়ে গেছি। সিনেমায় যে একটা পরিবর্তন হলো, সেখানে যখন নিজের উপস্থিতির কথা ভাবি, তাতেও অনেক আনন্দিত হই। আর এভাবেই মিলে গেল এবারের জাতীয় চলচ্চিত্র পুরস্কার।’
শাকিব এমন একটা সময় জাতীয় চলচ্চিত্র পুরস্কার পেলেন, যখন সিনেমার বাজার মন্দা। একের পর এক সিনেমা হল বন্ধ হয়ে যাচ্ছে। তাঁর অভিনীত চলচ্চিত্রগুলোও এখন আর সপ্তাহের সাত দিনই প্রেক্ষাগৃহ পূর্ণ করতে পারছে না। শাকিব নিশ্চয়ই বিচলিত?
‘দেখুন, প্রত্যেকটি মানুষের জীবনের কিছু উত্থান-পতন থাকে। পুরো সিনেমারই হয়তো খারাপ সময় এখন যাচ্ছে। তার মানে কিন্তু এই নয় যে সবকিছুই বন্ধ হয়ে যাচ্ছে। এখন বরং সিনেমার নির্মাতারাই নতুন করে সবকিছু ভাবতে শুরু করেছেন। গল্প থেকে শুরু করে সিনেমা নির্মাণের ভাবনাতেও পরিবর্তন আসছে। আমি তো সিনেমার বাইরে আলাদা কিছু নই। ফলে আমাকেও এখন অনেক কিছু ভাবতে হচ্ছে। এই যে খারাপ সময়টার কথা বলা হচ্ছে, এই খারাপ সময়টা কিন্তু স্থিতিশীল নয়। আমরা অবশ্যই এখান থেকে বেরিয়ে আসব। ’
শাকিব তাঁর ক্যারিয়ার প্ল্যানিংয়েও পরিবর্তন এনেছেন। সিদ্ধান্ত নিয়েছেন, আগের মতো আর বেশি বেশি কাজ নয়। বছরে যদি তিনি পাঁচটি ছবিতে কাজ করেন, সেগুলো হতে হবে ভালো গল্পের সিনেমা, ভালো চরিত্র থাকতে হবে।
প্রেক্ষাগৃহ বন্ধ হয়ে যাওয়ার বিষয়েও শাকিবের খোলামেলা কথা হচ্ছে, ভালো সিনেমা হল যদি দেশে ৩০০টিও থাকে, তবুও মানুষ সেখানে যাবে। কিন্তু নামে শুধু সিনেমা হল—এমন ৬০০ সিনেমা হল থেকেও কোনো লাভ নেই। ডলবি ডিজিটাল সিনেমা হলের এখন বেশি প্রয়োজন বলেও মন্তব্য করেছেন তিনি।
১৫ বছরে প্রায় ৮০টি ছবিতে অভিনয় করেছেন পূর্ণিমা। বহু ব্যবসাসফল ছবি উপহার দিয়েছেন তিনি। পেয়েছেন তারকা খ্যাতি। মনের মধ্যে দুঃখবোধ ছিল একটাই—জাতীয় চলচ্চিত্র পুরস্কার পাওয়া হলো না তাঁর। তবে এবার সেই দুঃখ ঘুচল। ওরা আমাকে ভালো হতে দিল না ছবিতে অভিনয়ের জন্য তিনি পেয়েছেন সেরা অভিনেত্রীর পুরস্কার।
৩ এপ্রিল প্রধানমন্ত্রী শেখ হাসিনার কাছ থেকে এ পুরস্কার নেন তিনি।
৩ এপ্রিল বেশ সকালেই ঘুম ভেঙে যায়। আস্তে আস্তে প্রস্তুতি নিতে থাকেন তিনি। কিন্তু ঘড়ির কাঁটা যেন থমকে আছে। একটু পর পর দেয়ালে টানানো ঘড়িটার দিকে চোখ দেন। আর কিছু সময় পরই তিনি রওনা হবেন।
পূর্ণিমা এমন একটি সম্মানের পুরস্কারের আশা ছেড়েই দিয়েছিলেন প্রায়। কারণ, শাস্তি ছবিতে অভিনয় করার সময় প্রত্যাশা করেছিলেন যে এ ছবিতেই তিনি জাতীয় চলচ্চিত্র পুরস্কার পাবেন। সেবার হতাশ হয়েছিলেন। এরপর সুভাতে অভিনয় করে আশা করেছিলেন পুরস্কারটি পাবেন। এবারও তিনি আশাহত হলেন। মেঘের পর মেঘ ছবিতেও যখন পুরস্কারটি পেলেন না, তখন তিনি মনে করেছিলেন, পুরস্কারটি বোধ হয় আর পাবেন না।
সবুরে মেওয়া ফলে। তাই পূর্ণিমা ওরা আমাকে ভালো হতে দিল না ছবিতে অভিনয়ের জন্য পেয়ে গেলেন পুরস্কারটি।
‘কে না চায় দেশের সেরা স্বীকৃতি পেতে। সেদিক থেকে বলব যে আমাকে অনেক দিন অপেক্ষা করতে হলো। আমি পরিচালক কাজী হায়াতের কাছে কৃতজ্ঞ যে তাঁর কল্যাণেই ওরা আমাকে ভালো হতে দিল না ছবিতে অভিনয় করার সুযোগ পেয়েছিলাম। এখন বলতে পারেন আমার অভিনয়জীবনে না-পাওয়ার কোনো বেদনা থাকল না,’ বলছিলেন পূর্ণিমা।
পূর্ণিমার মতে, পুরস্কার মানেই একটা ধ্যান-ধারণা প্রতিষ্ঠিত হয়েছে যে ভিন্নধারার ছবিতে অভিনয় করতে হয়। এবারের পুরস্কারগুলো অবশ্য সেই ধ্যান-ধারণাকে ভুল বলে প্রমাণিত করেছে। বাণিজ্যিক ছবিতেও যে ভালো কাজ করার সুযোগ থাকে, তা প্রমাণিত হয়েছে।
এমন একটি সময় পূর্ণিমা এ পুরস্কার পেলেন, যখন বাংলা সিনেমা রুগ্ণ শিল্পে পরিণত হয়েছে। কারও কারও মতে, এই শিল্প এখন ধ্বংসের দ্বারপ্রান্তে। কথাগুলো মানেন পূর্ণিমা। ‘কয়েক দিন আগে এফডিসিতে গিয়েছিলাম। সেখানে গিয়ে যা দেখলাম, তা দেখে কষ্ট লাগল। ভুতুড়ে একটা পরিবেশ। বেশির ভাগ শুটিং-ফ্লোর বন্ধ। লোকজনের আনাগোনা নেই। ’
এই প্রতিকূলতার মধ্যেও পূর্ণিমার আত্মবিশ্বাস যে এ শিল্পে বিপ্লব আসবেই। আবার নতুন করে, নতুন উদ্যমে ঘুরে দাঁড়াবে চলচ্চিত্রশিল্প।
পূর্ণিমা অভিনীত জজ ব্যারিস্টার, পুলিশ কমিশনার দ্রুত নির্মাণের পথে। ইফতেখার ফাহমির টু বি কন্টিনিউ-র কাজ শেষ। মোস্তফা কামাল রাজের ছবির শুটিং করছেন এখন তিনি। জানালেন, চ্যানেল আইয়ের আরও দুটি ছবিতে অভিনয়ের জন্য চুক্তিবদ্ধ হয়েছেন তিনি।
যে মানুষটি আগে মাসে প্রায় ২০ দিন শুটিং-ডাবিং নিয়ে দৌড়ঝাঁপ করতেন, এখন তিনি মাসে সাত থেকে আট দিন শুটিং নিয়ে ব্যস্ত থাকেন। জানতে চাইলাম, সময়গুলো পার করেন কীভাবে?
‘নির্মাণাধীন ছবির চরিত্রগুলো নিয়ে ভাবি, শুটিংয়ের জন্য প্রস্তুতি নিই, পোশাক তৈরি করি, মাঝেমধ্যে ভ্রমণে যাই ঢাকার আশপাশে, ভালো ভালো সিনেমা দেখি—সময় কেটে যায় এভাবেই। আশার কথা হচ্ছে, এখন সিনেমার ফরম্যাট বদলে যাচ্ছে। ডিজিটাল সিনেমা হচ্ছে। তরুণ নির্মাতারা বিভিন্ন ভাবনা নিয়ে সিনেমা নির্মাণে আসছেন। তাঁদের কারও কারও পাণ্ডুলিপি পাচ্ছি, সেগুলো পড়ে মনে হচ্ছে, আমাদের সিনেমা মন্দা সময়টা পার করে এই তরুণ নির্মাতাদের মাধ্যমেই আবার নতুন যুগের সূচনা করবে। সেই সময়ের অপেক্ষায় আছি আমরা সবাই।’
</doc>
<doc>
পত্রিকায় খবরটা অনেকেই পড়েছেন—এবিসি রেডিও এফএম ৮৯ দশমিক ২-এর সঙ্গে পাঁচ জনপ্রিয় সংগীতশিল্পী আর চারটি ব্যান্ডের একটি চুক্তি হয়েছে। বাপ্পা মজুমদার, অর্ণব, হাবিব ওয়াহিদ, বালাম ও হূদয় খান এবং ব্যান্ড ওয়ারফেজ, দলছুট, আর্টসেল ও নেমেসিসের গান এখন থেকে পুরো একটি বছর শোনা যাবে শুধু এবিসি রেডিওতে। দুই পক্ষ এই চুক্তির শিরোনাম করেছেন ‘এক্সক্লুসিভ আর্টিস্ট অ্যাগ্রিমেন্ট’।
ব্যাপারটা কী? কী আছে এই চুক্তিতে? আর এখন কেন এমন একটি চুক্তি করতে হলো? শিল্পীরা কী ভাবছেন?—এমনই কিছু প্রশ্ন নিয়ে মুখোমুখি হয়েছি চুক্তির সঙ্গে সংশ্লিষ্ট সবার সঙ্গে।
গত সোমবার সন্ধ্যায় প্রথম আলো কার্যালয়ে আমন্ত্রণ জানানো হয় চুক্তির সঙ্গে সংশ্লিষ্ট শিল্পী, ব্যান্ডের সদস্য, এবিসি রেডিওর কর্মকর্তা আর আইনজীবীকে।
আড্ডার শুরুতে এই চুক্তিকে স্বাগত জানান সবাই। এমন একটি চুক্তি সম্পাদনে আগ্রহী হওয়ায় ধন্যবাদ জানানো হয় এবিসি রেডিওর কর্তৃপক্ষকে।
হাবিব বললেন, ‘এখানে আমরা মাত্র কয়েকজন বসেছি। কিন্তু এই চুক্তি সবার জন্য একটি মেসেজ। আমরা মনে করি, যাঁর কাছে গানের স্বত্ব রয়েছে, তাঁর অনুমতি ছাড়া ওই গান আর যেন কোনো এফএম রেডিও প্রচার না করে। এর ফলে শিল্পী যেমন আর্থিক দিক থেকে নিরাপত্তা পাচ্ছেন, তেমনি সংশ্লিষ্ট এফএম রেডিওকে আইনগত কোনো ঝামেলা বা কোনো প্রশ্নের মুখোমুখি হতে হবে না।’
শিল্পী, ব্যান্ড ও এবিসি রেডিওর মধ্যে চুক্তি সম্পাদনে আইনগত দিকটি দেখেছেন এ. রহমান অ্যান্ড অ্যাসোসিয়েটসের আইনজীবী ব্যারিস্টার চিশতি ইকবাল। এই আড্ডায় এসেছিলেন তিনিও। বললেন, ‘এই চুক্তি সম্পাদনের ফলে কপিরাইটস কার্যালয়ে নিবন্ধন করা শিল্পী ও ব্যান্ডের গানগুলো এখন থেকে পুরো একটি বছর প্রচারের সম্পূর্ণ অধিকার পেয়েছে এবিসি রেডিও। পাশাপাশি তাঁদের নতুন অ্যালবামের গানগুলোও শ্রোতারা শুনতে পাবেন শুধু এবিসি রেডিওতে। সঙ্গে থাকবে শিল্পী ও ব্যান্ডগুলোর সঙ্গে সাক্ষাৎকার, এবিসি রেডিওর বিভিন্ন অনুষ্ঠানে তাঁদের অংশগ্রহণ, নতুন অ্যালবাম ও নতুন গানের প্রচারণার জন্য এবিসি রেডিওর প্রয়োজনীয় ব্যবস্থা করা। এই সময়ে আর কোনো এফএম রেডিও এই শিল্পী ও ব্যান্ডের চুক্তিভুক্ত গান প্রচার করতে পারবে না। যদি প্রচার করে, তাহলে এবিসি রেডিও ব্যবস্থা নিতে পারবে।’
বাপ্পা মজুমদার বললেন, ‘দেশে এফএম রেডিওর প্রচার শুরু হয়েছে অনেক দিন তো হলো। সবাই আমাদের গান বাজাচ্ছে। চুক্তি দূরে থাক, কেউ কোনো অনুমতি নেওয়ার প্রয়োজন মনে করেনি। সেদিক থেকে এবিসি রেডিওর সঙ্গে সম্পাদিত এই চুক্তি খুবই ইতিবাচক একটি ঘটনা।’
বালাম বললেন, ‘গান তৈরি করা একটি সৃষ্টিশীল ও সৃজনশীল কাজ। যিনি এ কাজটি করছেন তাঁর কিন্তু আর কোনো দিকে খেয়াল করার কথা না। তাতে সৃষ্টিশীলতা ও সৃজনশীলতা বাধাগ্রস্ত হয়। বাইরের দেশে তা হয় না। কিন্তু আমাদের এ কাজটিও করতে হচ্ছে। ব্যবসা কীভাবে হবে, প্রচারণার পরিকল্পনা কী, কোথায় পাইরেসি হচ্ছে, কোন এফএম রেডিও আমাদের গান বাজাচ্ছে, কারা রিংটোন বানিয়ে বসে আছে—এগুলো নিয়ে তো আমাদের ভাববার কথা নয়। কারণ আইন আছে, নিয়ম আছে। কিন্তু কোনো কিছুরই প্রয়োগ নেই। তাই আমরা এগিয়ে আসতে বাধ্য হয়েছি।’
ওয়ারফেজের টিপু বললেন, ‘শুরু থেকেই এবিসি রেডিও রয়্যালিটি দেওয়ার ব্যাপারে উদ্যোগী ছিল। অন্য কোনো এফএম রেডিওর ক্ষেত্রে এমনটা দেখিনি।’
একই ব্যান্ডের সদস্য শাম্স বললেন, ‘সব কটি এফএম রেডিওকে গানের ওপরই পুরোপুরি নির্ভর করতে হয়। কিন্তু বিনা অনুমতিতে তারা এই গান দিনের পর দিন প্রচার করে যাচ্ছে।’
অর্ণব বললেন, ‘আমি কিন্তু গোড়া থেকেই এফএম রেডিওগুলোর বিনা অনুমতিতে গান প্রচার করার ব্যাপারটি ভালোভাবে নিতে পারিনি। সুযোগ পেলেই প্রতিবাদ করেছি। অনেকেই একটু সময় চেয়েছেন। দেখতে দেখতে তো পাঁচ বছর হয়ে গেল, আর কত সময় দেব? এটা খুবই অন্যায়। যাঁরা গানের স্বত্ব সংরক্ষণ করেন, নিবন্ধন করিয়েছেন—তাঁদের সবাইকে এ ব্যাপারে সোচ্চার হতে হবে। এ পর্যন্ত আমার পাঁচটি অ্যালবাম বেরিয়েছে। এই পাঁচটি অ্যালবামের গানই শ্রোতারা শুনতে পাবেন এবিসি রেডিওতে।’
আর হূদয় খানের মতে, এটি একটি অনন্য চুক্তি।
আড্ডায় ছিলেন এবিসি রেডিওর কর্মকর্তা এহসানুল হক। তিনি জানান, চুক্তি হওয়া শিল্পী ও ব্যান্ডের কাছ থেকে এবিসি রেডিও পেয়েছে প্রায় ৯০০ গান। গানগুলোর একটি তালিকা এরই মধ্যে বিভিন্ন এফএম রেডিওর কর্তৃপক্ষের কাছে পাঠানো হয়েছে। যাতে গানগুলো একটি বছর আর কোনো এফএম রেডিওতে প্রচার না হয়। পাশাপাশি অন্য শিল্পী ও ব্যান্ডগুলোর সঙ্গে এমন চুক্তির মধ্য দিয়ে গান প্রচারের ব্যাপারে আলোচনা হচ্ছে।
</doc>
<doc>
সত্যজিৎ রায় সিকিম ছবিটি নির্মাণের পর প্রায় ৪০ বছর এটি ভারতে নিষিদ্ধ ছিল। আর চোগিয়াল রাজপ্রাসাদের বাইরে সিকিমেও ছবিটি কখনো প্রদর্শিত হয়নি।
ফলে সিকিম নিয়ে অনেক গল্পগাছা চালু ছিল। সত্যজিৎ রায় অনেকগুলো প্রামাণ্য ছবি বানানোর পরিকল্পনা করেছিলেন। ইলোরার নৃত্যশিল্পী, রাজস্থানের লোকসংগীত ইত্যাদি। এ তালিকায় সিকিমও ছিল। ১৯৭১ সালে যখন রায় এ ছবি নির্মাণ করেন, তখন সিকিম হিমালয়ের একমাত্র ‘প্রিন্সলি এস্টেট’ হিসেবে নামগিয়াল চোগিয়াল রাজত্ব করছেন। সত্যজিৎ রায়ের এক জ্ঞাতি ভাইয়ের মাধ্যমে রাজা নামগিয়াল ও তাঁর আমেরিকান স্ত্রী হোপ কুকের সঙ্গে রায়ের পরিচয় হয় এবং সেই সুবাদে সিকিম ছবির কাজ শুরু।
ছবি শেষ হওয়ার পর ভারতের কোথাও এর প্রদর্শনী হয়নি। এবং ১৯৭৫ সালে সিকিম ভারতের ২২তম রাজ্যে পরিণত হলে সিকিম ছবিটি ভারত সরকার নিষিদ্ধ করে এবং ছবির সব কপি ধ্বংস করা হয়।
অনেক দিন পর্যন্ত ধারণা ছিল, সিকিম ছবিটির কোথাও কোনো প্রিন্ট নেই। ২০০৩ সালে ব্রিটিশ ফিল্ম একাডেমির আর্কাইভসে একটা পুরোনো ৫২ মিনিটের কপি পাওয়া যায়, যার অনেক জায়গায় রং জ্বলে গেছে। শোনা যায়, রায়ের মূল কপি ৬০ মিনিটের ছিল। সেখান থেকে কিছু দৃশ্য চোগিয়াল রাজপরিবার বাদ দিয়ে দেয়। বিশেষ করে, রাজপ্রাসাদের ভোজের উচ্ছিষ্ট অংশ যখন সাধারণ মানুষ খাচ্ছে—এমন দৃশ্য। ২০১০ সালে কলকাতা চলচ্চিত্র উৎসবে ছবিটি এবং স্বাভাবিকভাবেই সিকিম নিয়ে ব্যাপক আলোচনা-সমালোচনা শুরু হয়। এটা হচ্ছে মোটামুটি সিকিম ছবির পশ্চাৎপট।
সত্যজিৎ রায়ের অন্যান্য প্রামাণ্য ছবির মতোই সিকিম সরলরৈখিক দৃশ্যাবলি এবং ধারাবর্ণনার ভেতর দিয়ে সিকিম সম্পর্কে একটা সাধারণ ধারণা তুলে ধরেছে। আধুনিক নগর-সভ্যতার বাইরে হিমালয়ের পাদদেশে অপরূপ কাঞ্চনজঙ্ঘার কোলে সিকিম প্রকৃত সৌন্দর্যে ভরপুর। পরিশ্রমী সরল মানুষ, হাসিমাখা সুখী মুখ—অন্যান্য পাহাড়ি দেশের মানুষের মতোই। এটাই সম্ভবত সত্যজিৎ রায়ের ছবির মূল সুর।
দেখুন, রায় নিজে কী বলছেন, ‘যখন তারা (দুটি কেবল কার) একটা জায়গাতে পৌঁছাল, আমি দৃশ্যটি টেলিগ্রাফের তারের শটের সঙ্গে কাট করলাম। তখন বৃষ্টি হচ্ছে। তারে জমে থাকা কয়েক ফোঁটা পানি আস্তে আস্তে নিচের দিকে গড়িয়ে পড়ছে...ছবির প্রথম সাত মিনিট, অনেকটা কবিতার মতো। আর ছবিটি বেশ আশা নিয়ে শেষ হয়েছে। খুবই জীবন্ত কয়েকটা মুহূর্ত—অনেকগুলো বাচ্চা নিয়ে, সুখী, হাসছে, সিগারেট ফুঁকছে, গান গাইছে। পুরো ছবিটা সিকিমের সৌন্দর্য-বন্দনা।’
আর ছবির দ্বিতীয় ভাগে আছে চোগিয়াল রাজপ্রাসাদ আর তাদের পাশ্চাত্য আভিজাত্য, অনুষ্ঠানাদি ও সিকিমিজদের বৌদ্ধধর্ম আচারে নতুন বর্ষবরণের সমবেত প্রার্থনা অনুষ্ঠান, মুখোশ নৃত্য ও পান ভোজ।
ছবির এ অংশে রাজকীয় অতিথি ও সাধারণ মানুষের দৃশ্যের মধ্যে ইন্টারকাট এবং ডিটেলের শট রাজার সঙ্গে সাধারণের পার্থক্য খোলা চোখেও ধরা পড়ে, যেন ইতরজনেরা ভাত, শুয়োরের মাংস আর সস্তা পানীয়তেই তুষ্ট। এটুকুই শুধু ছবির অস্বচ্ছন্দের অংশ।
ছবির ক্যামেরা করেছেন সৌভেন্দু রায়। তিনি উল্লেখ করেছেন, তাঁদের খুবই কম সুবিধার মধ্যে কাজ করতে হয়েছে। তাঁর তোলা কাঞ্চনজঙ্ঘার দৃশ্য, রোডডেনড্রন আর নাম না-জানা অসংখ্য হিমালয়ের ফুল-গাছ ও সরল-সুখী পাহাড়ি মানুষের মুখ। অনেক সময় হাতে ক্যামেরা নিয়ে সুন্দর প্রবহমান মুহূর্তকে তুলে ধরেছেন, যা আমাদের অনেক দিন স্মরণে থাকবে।
ছবির সংগীত পরিচালক রায় নিজেই। সমবেত কণ্ঠের পাহাড়ি গান কিংবা ছোট কোনো যন্ত্রের মধুর শব্দ মুহূর্তে পাহাড়ের আবহাওয়াকে তুলে এনেছে, ছবি শেষ হওয়ার পরও যার রেশ থেকে যায়। আর দৃশ্যগুলো মনে রেখে যায় দূর কোনো পাহাড়ি রাজ্যে ভ্রমণের স্মৃতির মতো নস্টালজিয়া
</doc>
<doc>
‘আমার স্ত্রী টুইংকল নাকি অন্তঃসত্ত্বা। পত্রিকায় পড়ে টুইংকলকে ফোন দিয়ে জিজ্ঞাসা করলাম, ঘরের খবর আমি জানি না, পরে জানল কী করে? টুইংকল তো হেসেই খুন। যে পত্রিকায় টুইংকলের পেটে মার্ক করে প্রমাণ করার চেষ্টা করা হয়েছে যে টুইংকল অন্তঃসত্ত্বা, সেই একই পত্রিকা দুই মাস আগে আমাদের তালাক দিয়েছিল। ওদের রসবোধ সত্যিই প্রখর! আমিও অবশ্য কম যাই না। সহ্যের সীমারেখা পার করে সম্প্রতি মামলা ঠুকে দিয়েছি’—গড়গড় করে বলে গেলেন অক্ষয় কুমার। অক্ষয়ের সময়টা অনেক দিন ধরেই ভালো যাচ্ছে না। গত বছর দেশি বয়জ ছাড়া ২০১০-২০১১ তে মুক্তি পাওয়া খাট্টা মিঠা, অ্যকশন রিপ্লে তিস মার খান, থ্যাংক য়্যু কোনোটিই মূলধন ফিরিয়ে আনতে পারেনি। তবে এবার আক্কি ভক্তরা আশাবাদী। আগামীকাল মুক্তি পাচ্ছে তারকাখচিত সাজিদ খানের হাউসফুল ২। কে নেই এই ছবিতে? অক্ষয়, জন আব্রাহাম, রীতেশ দেশমুখ, শ্রেয়াস তালপাড়ে, অসিন, জ্যাকলিন, জেরিন, শানাজ, রণধীর কাপুর, মিঠুন চক্রবর্তী, বোমান ইরানী, ঋষি কাপুর, জনি লিভার, চাঙ্কি পান্ডে, মালাইকা অরোরা খান প্রমুখ। আইপিএল-এর রমরমা সময়ে মুক্তি পেয়ে হাউসফুল সিরিজের প্রথম পর্ব দর্শক সাদরে গ্রহণ করেছিল। সে কারণেই বুঝি এবারও আইপিএল মৌসুমে মুক্তি দেওয়া হচ্ছে হাউসফুল ২। এ ছবিটি তো বটেই, অক্ষয়ের অধরা ১০০ কোটি রুপি এ বছরই তিনি অর্জন করবেন রৌঠি রাঠোর ছবির মাধ্যমে—এমন ভবিষ্যদ্বাণী ট্রেড বিশ্লেষকদের। সঞ্জয় লীলা বানসালির মতো পরিচালক প্রথমবারের মতো আমজনতার জন্য ছবি প্রযোজনা করেছেন। পরিচালকের আসনে প্রভু দেবা। অক্ষয়-সোনাক্ষীকে নিয়ে দাবাং, সিংঘাম ঘরানার ছবি নির্মাণ করে বানসালিও ১০০ কোটি রুপির কোটা পার করতে চাইছেন। অক্ষয় প্রায় ছয় বছর পর এ ছবির মাধ্যমে অ্যাকশন ঘরানায় ফিরছেন। অক্ষয় বলেন, ‘আমার ছেলে আরাভ জন্ম নেওয়ার পরপরই সিদ্ধান্ত নিয়েছিলাম, আর কোনো ঝুঁকি নেব না। স্টান্ট দৃশ্যে নিজে কাজ করব না। পরিকল্পনা করেই কমেডি ছবির দিকে ঝুঁকেছিলাম। এখন আরাভ বড় হয়েছে। ও নিজেই রক-ক্লাইম্বিং, ডিপ সি ডাইভিং করে। মার্শাল আর্টও শিখছে। ওইও চায় আমি সব সময় অ্যাকশন ছবিতেই কাজ করি। বলা যায় ছেলের কারণেই অ্যাকশনকে বিদায় জানিয়েছিলাম, ছেলের কারণেই ফিরছি।’ অক্ষয়-সোনাক্ষী জুটির আরেকটি ছবি শিরিশ কুন্দরের জোকার থ্রিডিও মুক্তি পাচ্ছে এ বছর। অক্ষয়ের হাতে আরও আছে মিলন লুথারিয়া-একতা কাপুরের ওয়ানস আপন এ টাইম ইন মুম্বাই ২ (সোনাক্ষী), নিরাজ পান্ডের স্পেশাল ছাব্বিশ (কাজল আগারওয়াল), গজনী পরিচালক মুরুগাডোসের তামিল ছবি থুপাকির হিন্দি সংস্করণ (ক্যাটরিনা কাইফ)। এ ছাড়া প্রযোজক হিসেবে খিলাড়ি ৭৮৬ (ইলিয়েনা) এবং ওহ মাই গড (নিধি সুবাইহা) নির্মাণ করছেন অক্ষয়। প্রথম ছবিতে তিনি নিজে অভিনয় করলেও পরের ছবিতে নায়ক করছেন সালমান খানকে। অক্ষয়ের উদারতায় মুগ্ধ হয়ে সালমান বলেছেন, খানদের পর কেউ যদি সুপারস্টার হওয়ার যোগ্যতা রাখেন তিনি শুধুই অক্ষয় কুমার।
খিলাড়ি সিরিজে আবারও ফিরছেন অক্ষয়। সঙ্গে নিয়েছেন হিমেশ রেশামিয়াকে। অক্ষয়-হিমেশের অভিনয়ের যুগলবন্দী দর্শক কীভাবে গ্রহণ করে, তা সময়ই বলবে; তবে আক্কি ভক্তরা খুশি তাদের প্রিয় নায়ক আবারও খিলাড়ি ছবিতে কাজ করছেন। অক্ষয় বলেন, ‘এখন যে সিক্যুয়ালের ট্রেন্ড শুরু হয়েছে, আমার মনে হয় সেটা ২০ বছর আগে আমিই প্রবর্তন করেছিলাম। খিলাড়ি, ম্যায় খিলাড়ি তু আনাড়ি, সাবসে বাড়া খিলাড়ি, খিলাড়িও কা খিলাড়ি, মিস্টার অ্যান্ড মিসেস খিলাড়ি, খিলাড়ি ৪২০, ইন্টারন্যাশনাল খিলাড়ি প্রতিটি ছবির জন্যই দর্শক অপেক্ষা করতেন। আশা করছি আবারও দর্শক মন জয় করব।’
অভিনয়রাজ্যে প্রায় ২০ বছর কাটিয়ে দেওয়ার পরও কিসে কাজের প্রাণশক্তি খুঁজে পান অক্ষয়? ৯০টি ছবির মধ্যে বেশির ভাগই বক্স অফিসে ব্যর্থ ছবি। ব্যর্থতা কখনো পরিশ্রমের পথে বাধা হয়ে দাঁড়ায় না? অক্ষয় বলেন, ‘সমস্যা হলো আমার বক্স অফিসে ব্যর্থ অনেক ছবিই আমার প্রিয়। তাই মনঃকষ্টে ভুগি না। সংঘর্ষ সুপারফ্লপ হয়েছিল। জানোয়ার, খাকি, ধাড়কান মাঝারি মাপের ব্যবসা করেছিল। সুপারহিট হয়নি। অথচ এই ছবিগুলো নিয়েই আমি গর্ব করি। জীবনের অর্থ আমার কাছে অন্য রকম। প্রতিদিন রাত নয়টার মধ্যে বিছানায় যাই। বাইরের মানুষ প্রায়ই বিরক্ত হয়, তবে আমার স্ত্রীও নয়টা-সাড়ে নয়টার মধ্যে ঘুমুতে পছন্দ করে। এটা আমার সৌভাগ্য। ভোর চারটা-সাড়ে চারটায় ঘুম থেকে উঠে আমরা যে শান্তি বোধ করি, তা হয়তো অনেকেই করেন না। প্রায়ই ফটোশুট, শুটিং করি ভোর পাঁচটায়। এ জন্য নায়িকারা প্রচুর গালমন্দ করে। তবে আমি সময়ের কাজ সময়মতো আনন্দ নিয়ে করার মধ্যেই জীবনের অর্থ খুঁজে পাই। রাতভর উচ্চস্বরে গান বাজিয়ে পার্টি কিংবা পানাহার করে শরীরের বারোটা বাজিয়ে ফূর্তি—অনেকে এসবে কী মজা খুঁজে পান, আমি সত্যিই জানি না! এসব আসলে স্মার্টনেস নয়, হুজুগের সঙ্গে নিজেকে ভাসিয়ে দেওয়া। আমি অন্তত এতটা মূর্খ নই। আমি জানি আমার জন্মের অর্থ কোথায়, আমি জানি আমার চেতনার বোধটুকু কোথায়! জীবনের যোগ-বিয়োগের নাগরদোলা নিয়ে তাই আমি বেশ তৃপ্ত। সন্তুষ্ট।’
 রুম্মান রশীদ খান
[বলিউড হাঙ্গামা, হিন্দুস্তান টাইমস, আইএমডিবি, ডিএনএ ইন্ডিয়া, পিটিআই, ইন্ডিয়ান এক্সপ্রেস, আইবিএন লাইভ, টাইমস অব ইন্ডিয়া ডট কম অবলম্বনে]
</doc>
<doc>
১. ব্লাড মানি
কুনাল খেমু, অমৃতা পুরী
২. এজেন্ট বিনোদ
সাইফ আলী খান, কারিনা কাপুর
৩. কাহানি
বিদ্যা বালান, পরমব্রত
৪. পান সিং তোমার
ইরফান, মাহি গিল
৫. বাম্বু
কেভিন দেভ, শরত সাক্সেনা
[বলিউড হাঙ্গামা অবলম্বনে]
</doc>
<doc>
কবির বকুলের বাছাই করা স্বরচিত ১০টি চলচ্চিত্রের গান
১. যায় দিন যায় একাকী
২. কেউ প্রেম করে কেউ প্রেমে পড়ে
৩. আমার মাঝে নেই এখন আমি
৪. দুঃখটাকে দিলাম ছুটি
৫. আসবার কালে আসলাম একা
৬. আকাশ ছুঁয়েছে মাটিকে
৭. এত ভালোবেসো না আমায়
৮. লাজুক পাতার মত লজ্জাবতী
৯. তোমারে দেখিলো পরানো ভরিয়া
১০. একটা চাঁদ ছাড়া রাত আঁঁধার কালো

—ভীষণ খুশি
—আনন্দে আত্মহারা
—বাকরুদ্ধ
পরপর তিনবার জাতীয় চলচ্চিত্র পুরস্কার পাওয়ার অনুভূতি এমন ছিল। যাঁর লেখা গানের সংখ্যা প্রায় সাড়ে চার হাজার। এর মধ্যে অধিকাংশ গানই জনপ্রিয়। অসংখ্য গানের গীতিকার এই মানুষটি হলেন কবির বকুল। একমাত্র হ্যাটট্রিক করা গীতিকার বললেও ভুল হবে না। ২০০৮ সালে নার্গিস আকতারের মেঘের কোলে রোদ চলচ্চিত্রের ‘বলো না কেন ওই আকাশ নেমে আসে সাগরের বুকে’, পরের বছর পি এ কাজল পরিচালিত স্বামী স্ত্রীর ওয়াদা চলচ্চিত্রের ‘একটা চাঁদ ছাড়া রাত আঁধার কালো’ এবং ২০১০ সালে বদিউল আলম খোকনের নিঃশ্বাসে আমার তুমি চলচ্চিত্রের ‘রুপালি চাঁদ নেমেছে’ গানটির জন্য পুরস্কার পেয়েছেন। ‘মজার বিষয় হলো এই তিনটি চলচ্চিত্রের সবগুলো গান আমার লেখা। ফলে প্রতিটি গানই প্রিয়। সিনেমার প্রেক্ষাপটের সঙ্গে যে গানটির শব্দচয়ন, ছন্দময়, চিত্রায়ণ—সব মিলিয়ে মানুষের হূদয়কে স্পর্শ করে,সেটির জন্য পুরস্কার পেয়েছি। আর চলচ্চিত্রের গান লেখার সময় নিজের আবেগ মেশানোর সুযোগ কম থাকে। পরিচালক একটি গল্প শোনান, গানের প্রেক্ষাপট বর্ণনা করেন। সেভাবেই গানটি লিখতে হয়। তবে কুমার বিশ্বজিতের গাওয়া “একটা চাঁদ ছাড়া রাত আঁধার কালো” গানটির বিষয়টি একটু ব্যতিক্রম। আমার মাকে নিয়ে কখনো গান লেখার সুযোগ হয়নি। একটা অতৃপ্তি সব সময় কাজ করেছে। গানটি লেখার আগের রাতে সারা রাত মার কথা ভেবেছি। পরদিন কুমার বিশ্বজিতের সামনে বসে একটানা গানটি লিখে ফেলেছিলাম। মনে হয়েছে কত দিন মাকে দেখি না। মার কথা সে মুহূর্তে বারবার মনে পড়ছিল।’ একটা সময় সোলসের ‘কেন এই নিঃসঙ্গতা’, ‘ব্যস্ততা আমাকে দেয় না অবসর’, পালসের ‘চন্দ্রিমা রাত’-এর মতো গান লিখেছেন, এখন সে রকমটা দেখা যাচ্ছে না কেন? এমন প্রশ্নের উত্তরে কবির বকুল বলেন, ‘এ সময়টা তরুণদের। ওদেরও সুযোগ দিতে হবে। ব্যান্ডের গান তরুণেরা ভালো লিখছেন। সেটি একটা কারণ। অন্যটি হলো সময়ের অভাব। জীবনে যান্ত্রিকতা এত বেশি যে অনেক সময় কেউ বললেও সময় হয়ে ওঠে না। কিন্তু কেউ যদি আমাকে দেশের গান লিখতে বলে তবে সবচেয়ে ভালো লাগে। ব্যক্তি হিসেবে আমারও কিছু সামাজিক দায়বদ্ধতা আছে। মাদক কিংবা এসিড-সন্ত্রাসের বিরুদ্ধে বা সমাজের যেকোনো অসংগতি নিয়ে গান লেখার সুযোগ পেলে রাজি হয়ে যাই। বর্তমানে ইউনিসেফের একটি প্রকল্পের জন্য গান লিখছি। যেকোনো ভালো উদ্যোগের পাশে থাকি।’ সংগীতশিল্পী তপন চৌধুরীর হাত ধরে গানের জগতে প্রবেশ। ‘আমি হয়তো এ অবস্থানে আসতে পেরেছি তাঁর কারণে। কিন্তু প্রয়াত সুরকার আবু তাহেরের মাধ্যমে অবশ্য আমার চলচ্চিত্রের গানে প্রবেশ। ১৯৯৪ সালে অগ্নি সন্তান চলচ্চিত্রে প্রথম গান লিখি। আর প্রথম লেখা গানের জন্য পুরস্কার না পেলেও বাংলাদেশ চলচ্চিত্র প্রযোজক সমিতির পুরস্কার শ্রেষ্ঠ গীতিকারের মনোনয়ন পেয়েছিলাম। আর পরপর তিনবার যখন জাতীয় চলচ্চিত্র পুরস্কার পেলাম মনে হয়েছে এ জীবনে আমার আর চাওয়ার কিছু নেই। প্রত্যাশার চেয়ে প্রাপ্তি অনেক বেশি। এটিও ঠিক যে এই পুরস্কার আগের চেয়ে দায়িত্ববোধকে বাড়িয়ে দিয়েছে। নতুন কিছু করার তাগিদ দিচ্ছে। একটা সময় ভেবেছি, ইস, রুনা লায়লার মতো শিল্পীরা যদি আমার লেখা গান গাইতেন। সেই স্বপ্নও পূরণ হয়েছে। দেশের প্রায় সব প্রজন্মের শিল্পীরা আমার লেখা গান গেয়েছেন। এমনকি ভারতের বাপ্পি লাহিড়ী, শান, কুমার শানু, মিতালি মুখার্জি, বাবুল সুপ্রিয়, জোজো, রাঘব চ্যাটার্জি, অন্বেষাসহ অনেকে আমার লেখা গান গেয়েছেন।’
সুবল দাস, সত্য সাহা, আলম খান, আলাউদ্দিন আলী ও প্রণব ঘোষের মতো সুরকারদের সঙ্গে কাজ করার সুযোগ হয়েছে কবির বকুলের। এ জন্য নিজেকে তিনি সৌভাগ্যবান মনে করেন। ‘এমন একটা সময় ছিল যখন বছরে প্রায় ১০০টি চলচ্চিত্র প্রেক্ষাগৃহে মুক্তি পেত। এখন সেখানে ৪০টির মতো হয়তো মুক্তি পায়। চলচ্চিত্রের ক্রান্তিকাল চলছে। আশা করছি, খুব শিগগির এ অবস্থার অবসান হবে।’
কবির বকুলের ভালো ভালো গান লেখার পেছনে কাগজ-কলমের গোপন একটা ভূমিকা রয়েছে। সেটি জানতে চাইলে হেসে বলেন, ‘আসলে সব কাজ কম্পিউটারে করলেও কাগজ-কলমে গান লিখতে স্বাচ্ছন্দ্য বোধ করি। কখনোই কোনো গান কম্পিউটারে লেখা হয়নি। আর গান লেখার জন্য সাধারণত ভোরের সময়টাকেই বেছে নেওয়া হয়।’
গীতিকার কবির বকুল বর্তমানে মাছরাঙা টেলিভিশনে কর্মরত। এর আগে দীর্ঘ সময় তিনি দৈনিক ভোরের কাগজ ও প্রথম আলোতে সাংবাদিক হিসেবে কাজ করেছেন। কথা বলার ফাঁকে একমাত্র এক বছর বয়সী ছোট্ট ছেলে প্রচ্ছদ ঢোল বাজাতে থাকে। ‘আমার দুই মেয়ে প্রেরণা, প্রতীক্ষা ও ছেলে প্রচ্ছদ। মেয়েরা গান করে। আমার খুব গিটার শেখার শখ ছিল। বড় মেয়ে প্রেরণা যখন শিখতে চাইল আমি ওকে গিটার শেখাতে নিয়ে গেলাম। জীবনসঙ্গী হিসেবে সংগীতশিল্পী দিনাত জাহানের সহযোগিতা ও অনুপ্রেরণা অপরিসীম। আর মা-বাবার উৎসাহ তো রয়েছেই।’ বলেন চাঁদপুরের এই সন্তান।
</doc>
<doc>
ছোট্ট কাঠের খণ্ড দুজনকেই ভাসিয়ে রাখতে পারবে না একসঙ্গে। বরফজমা সমুদ্রের হিমকাঁপুনি ঠান্ডা জলের মধ্যে নিজেকেই উৎসর্গ করার সিদ্ধান্ত নিল জ্যাক। কাঠের ওপর রোজ। জ্যাক জানে, রোজের মধ্যে, রোজের অনাগত সন্তানের মধ্যেই সে বেঁচে থাকতে পারবে। জ্যাক জানে, তার মৃত্যু আছে, বিনাশ নেই। নিজের ভালোবাসার জন্য নিঃশঙ্কচিত্তে তাই আত্মোৎসর্গ করল জ্যাক। রোজের ভালোবাসার উষ্ণতাও পারল না তাঁকে হিমঠান্ডা থেকে বাঁচাতে। ঠান্ডায় জমে প্রাণ হারাল জ্যাক। একসময় তলিয়ে গেল গহিনে।
কোথায় গেল? সমুদ্রতলের সেই নিঃশব্দ নিঃসঙ্গ জায়গাটিতে কিছুক্ষণ থাকার অভিজ্ঞতা কেমন? সেটা জানতেই জ্যাকের স্রষ্টা জেমস ক্যামেরন নিজে কদিন আগে সাবমেরিন নিয়ে নেমেছিলেন একেবারে তলদেশে।
৫৭ বছর বয়সী এই পরিচালকের সমুদ্র তলদেশে যাত্রার একটা উদ্দেশ্যও ছিল। এ বছর টাইটানিক জাহাজটির সমুদ্রগর্ভে বিলীন হয়ে যাওয়ার শতবর্ষ পূর্তি হচ্ছে। খুব বেশি দিন আর বাকি নেই। ১৯১২ সালের ১৫ ফেব্রুয়ারি এক হাজার পাঁচ শরও বেশি যাত্রী নিয়ে অতলান্তিকের অতল অন্তে ডুবে গিয়েছিল টাইটানিক। এ নিয়ে ১৯৯৭ সালে বক্স অফিস আর অস্কারের পুরস্কারমঞ্চ দুটোই কাঁপিয়ে দেওয়া ছবি মুক্তি দিয়েছিলেন ক্যামেরন। ১১টি অস্কার জেতা এবং ১৮০ কোটি ডলার আয় করা সেই টাইটানিক ছবিটি আগামীকাল মুক্তি পাচ্ছে আবার। এভাবেই টাইটানিকের তলিয়ে যাওয়ার শতবর্ষকে স্মরণ করছেন ক্যামেরন।
একই ছবি দ্বিতীয়বার মুক্তি দেওয়ার যুক্তি কী? না, আগের ছবিটাই, তবে আগের প্রযুক্তিতে ভর করে নয়। অ্যাভাটার দিয়ে ত্রিমাত্রিক ছবির জগতে আরেক আলোড়ন তোলা, রেকর্ড ২৮০ কোটি ডলার পকেটে পোরা ক্যামেরন টাইটানিককে দিয়েছেন ত্রিমাত্রিক মাত্রা। থ্রিডি সংস্করণই মুক্তি পাচ্ছে। এতে করে দর্শকেরা যেন জাহাজে বসেই উপভোগ করতে পারবে দৃষ্টিনন্দন জাহাজটি, তাদের স্পর্শগ্রাহ্য দূরত্বেই গোলাপ হয়ে ফুটবে জ্যাক-রোজের প্রেম। আবার জাহাজের তলিয়ে যাওয়ার দৃশ্যও একদম জীবন্ত হয়ে শিহরণ জাগাবে দর্শকদের রোমকূপে।
অনেকেই ক্যামেরনকে ধন্যবাদ জানাচ্ছেন ছবিটির ত্রিমাত্রিক সংস্করণ মুক্তি দেওয়ার জন্য। তবে নিন্দুকেরাও কলুপ এঁটে নেই। তাদের কথা, স্রেফ শতবর্ষ পূর্তির আবেগকে পুঁজি করে ক্যামেরন আসলে টু-পাইস কামিয়ে নিতে চাইছেন। লন্ডনে ছবির প্রিমিয়ারে এসে যখন এমন প্রশ্নের মুখোমুখি হলেন, ক্যামেরন যেন চটেই গেলেন, ‘দেখুন, সব সময়ই এমন কিছু মানুষ থাকে যারা বাড়া ভাতে ছাই দিতে পছন্দ করে। সত্যি বলছি, আমার মূল উদ্দেশ্য হলো টাইটানিককে আবার স্মরণ করা, সেই ইতিহাসকে স্মরণ করা। আমি এ কারণেই ছবিটি বানিয়েছি, আর আপনারা সেটা জানেন।’
টাইটানিক ক্যামেরনের কাছে আসলে শুধু একটা ছবি নয়। আদুরে ছোট মেয়ে যেন। একটা আবেগ, একটা স্বপ্নের আধার। এই ছবি বানাতে গিয়ে নিজে ১২ বার সমুদ্রতলে গিয়ে দেখে এসেছেন ধ্বংসস্তূপ হয়ে পড়ে থাকা জাহাজের কঙ্কালটি। যতবার গেছেন, ক্যামেরনের ভাষায়, ততবারই যেন নতুন গল্প খুঁজে পেয়েছেন, শতাব্দী আগে যে ছোট ছোট গল্প ইতিহাসবিদের অগোচরে ঘটে যাচ্ছিল জাহাজের ডেকে, কেবিনে, পানশালায়-প্যাসেজে। ‘আমি সেই গল্পটাই বলতে চেয়েছি, যে গল্প ইতিহাসে নেই’—বলেছেন ক্যামেরন।
ছবির প্রিমিয়ার উপলক্ষে ছোটখাটো একটা পুনর্মিলনীর মতোও হয়েছে। সুদর্শনা কেট উইন্সলেটও এসেছিলেন। এসেছিলেন আরও অনেক অভিনেতাই। লিওনার্দো ডিক্যাপ্রিও অবশ্য আসতে পারেননি। টাইটানিক-এর ত্রিমাত্রিক ছবির সৌজন্যে হুট করে যেন ফিরে এসেছে ১৯৯৭ সালও! কম তো আর সময় হলো না। প-নে-র বছর! কিন্তু আবারও টাইটানিক নিয়ে দর্শকদের আগ্রহ প্রমাণ করল, টাইটানিক ডুবেও যেন ডোবেনি। টাইটানিক এখনো শোঁ শোঁ গতিতে ছুটে চলছে দর্শকদের হূদ্স্পন্দে!
 রাজীব হাসান, তথ্য: এএফপি, রয়টার্স
</doc>
<doc>
খবরটি পুরোনো। শাহরুখ খানের বিপরীতে ক্যাটরিনা কাইফ প্রথমবারের মতো অভিনয় করছেন। তবে যশ চোপড়া পরিচালিত এই ছবিটি নিয়ে প্রত্যাশার পারদ দিন দিন বাড়ছেই। প্রথমত আট বছর পর ‘কিং অব রোমান্স’ খ্যাত যশ চোপড়া পরিচালকের আসনে বসেছেন এবং এই প্রথমবারের মতো যশ চোপড়ার ছবিতে সংগীত পরিচালকের দায়িত্বে এ আর রহমান। ছবির নাম অবশ্য এখনো ঠিক হয়নি আর এটা নিয়েও চলছে বিস্তর আলোচনা। বীর-জারা ছবির ক্ষেত্রেও মুক্তির এক মাস আগে নাম ঠিক করে দর্শকদের চমক দিয়েছিলেন যশ। হয়তো এবারও সেই ধারা অক্ষুণ্ন রাখবেন। যদিও অনেকে ছবির নাম লন্ডন ইশক বলতে চাইছেন। তবে স্বয়ং শাহরুখ বলেছেন, ‘ছবির নাম লন্ডন ইশক নয়। প্রীতি জিনতা ইতিমধ্যেই প্রযোজক হিসেবে ইশক ইন প্যারিস নির্মাণ করছেন। সুতরাং আমাদের ছবির নাম লন্ডন ইশক হওয়ার প্রশ্নই আসে না।’ যশ চোপড়া-আদিত্য চোপড়াদের সঙ্গে শাহরুখের জুটি আজ অবধি ব্যর্থ হয়নি—ডর, দিলওয়ালে দুলহানিয়া লে জায়েঙ্গে, দিল তো পাগল হ্যায়, মোহাব্বতে, বীর-জারা, রাব নে বানা দি জোড়ি। যশ রাজ প্রডাকশনের চাক দে ইন্ডিয়াতেও শাহরুখ ছিলেন সপ্রতিভ, হয়েছিলেন প্রশংসিত। বীর-জারার পর যশ চোপড়া বলেছিলেন, ভালো গল্প-চিত্রনাট্য না পেলে আর কখনো ছবি করবেন না। আট বছর পর অবশেষে যশ চোপড়া গল্প পেয়েছেন। তাঁরই ছেলে আদিত্য চোপড়ার গল্প। স্বাভাবিকভাবেই যশ তাঁর সন্তানতুল্য শাহরুখকে নায়ক হিসেবে নেবেন। নায়িকা চরিত্রে তাঁর প্রথম পছন্দ ছিল ঐশ্বরিয়া রাই বচ্চন এবং রানী মুখার্জি। কিন্তু রানী ঐশ্বরিয়ার সঙ্গে দ্বিতীয় চরিত্রে অভিনয় করতে চাননি। আদিত্যও চাননি তাঁর হবু স্ত্রী বাবার পরিচালনায় কাজ করুক। বাধ্য হয়েই ঐশ্বরিয়া-আনুশকা শর্মাকে শাহরুখের বিপরীতে চূড়ান্ত করেন। কিন্তু ঐশ্বরিয়া সন্তানসম্ভবা হওয়ার পর বিপাকে পড়েন যশ চোপড়া। শাহরুখ তখন অনুরোধ করেন প্রিয়াঙ্কা চোপড়াকে নেওয়ার জন্য। কিন্তু যশ চোপড়ার পছন্দ কারিনা কাপুর। কিন্তু কারিনা এক বাক্যে রাজি হলেও শিডিউল বের করতে পারেননি। বাধ্য হয়েই আদিত্য চোপড়া ক্যাটরিনা কাইফের নাম প্রস্তাব করেন। ক্যাটরিনা এখন পর্যন্ত যশ রাজ ফিল্মসের নিউইয়র্ক, মেরে ব্রাদার কি দুলহান ছবিতে কাজ করেছেন। দুটি ছবিই হিট। সালমানের বিপরীতে যশ রাজ ফিল্মসের এক থা টাইগার এবং আমিরের বিপরীতে ধুম থ্রিও সই করেছেন ক্যাটরিনা। ছবি দুটি নিয়ে প্রদর্শকদের চাহিদা আকাশচুম্বী। সবকিছু বিবেচনায় ক্যাটরিনা এবং আনুশকাকেই শাহরুখের বিপরীতে সই করান যশ-আদিত্য। সবাই ভেবেছিলেন, সালমানের বন্ধু বলে ক্যাটরিনার সঙ্গে হয়তো শাহরুখের খুব একটা জমবে না। কিন্তু শাহরুখ প্রথম দিন থেকেই ক্যাটরিনার যত্ন-আত্তিতে নিজেকে বিলিয়ে দিয়েছেন। আর এতেই ক্যাটরিনা মহা খুশি। শুধু শাহরুখের সঙ্গে একদিনের শুটিং পিছিয়ে যাবে বলে মুম্বাইতে এক কোটি রুপির প্রস্তাব ফিরিয়ে দিয়েছেন ক্যাট। মাত্র ১০ মিনিট র‌্যাম্পে হাঁটার বিনিময়ে ক্যাটরিনাকে এই পারিশ্রমিক প্রস্তাব করা হয়েছিল। কিন্তু ক্যাট খান সাহেবকে চটাতে চাননি। অবশ্য এর ফলও নগদ পেয়েছেন ক্যাট। শাহরুখ তাঁর প্রযোজিত আগামী ছবিতে ক্যাটরিনাকেই প্রস্তাব করেছেন। শুধু তা-ই নয়, বিমানবন্দরে ভক্তরা যখন ক্যাটের ওপর চড়াও হয়েছিল, শাহরুখই বীরদর্পে ক্যাটরিনাকে রক্ষা করেছেন। তাঁকে বাড়িতে পৌঁছে দিয়েছেন। এসব দেখে ক্যাটরিনাও সংবাদমাধ্যমে জানিয়েছেন, ‘শাহরুখের কোনো তুলনা নেই। তিনিই রোমান্সের দেবতা।’ ক্যাটরিনার এই বিবৃতি অনেক নায়িকার বিরক্তির উদ্রেক করলেও ক্যাটকে খুব একটা দোষ দেওয়া যায় না। কিং খানের প্রশংসা কোন নায়িকাই বা না করে? আর আর খান
[বলিউড লাইফ, হিন্দুস্তান টাইমস, রেডিফ, স্ক্রিন অবলম্বনে]
</doc>
<doc>
৬ এপ্রিল সুচিত্রা সেনের জন্মদিন। বাংলা ছায়াছবির কিংবদন্তি নায়িকা সুচিত্রা সেন জন্মেছিলেন ১৯৩১ (মতান্তরে ১৯২৯) সালের এই দিনে। বর্তমান বাংলাদেশের পাবনা জেলায় তিনি জন্মগ্রহণ করেন। শ্রী করুণাময় দাশগুপ্তের মেয়ে রমা দাশগুপ্তই একসময় সুচিত্রা সেন নামে পরিচিত হন।
দেশ-বিভাগের আগে তাঁর বাবা সপরিবারে কলকাতা চলে যান। সালটি ছিল ১৯৪৬। ১৯৪৭ সালে কলকাতার বিশিষ্ট শিল্পপতি আদিনাথ সেনের ছেলে দেবনাথ সেনের সঙ্গে তাঁর বিয়ে হয়। বিয়ের পরের বছর তাঁদের একমাত্র মেয়ে মুনমুন সেনের জন্ম হয়।
দেবনাথ সেনের দাদা দীননাথ সেন একসময় ঢাকার গেন্ডারিয়ায় বসবাস করতেন। গেন্ডারিয়ার দীননাথ সেন রোডটি তারই নামানুসারে করা হয়েছে।
রমা সেন ১৯৫২ সালে সুচিত্রা সেন নামে ছায়াছবির জগতে প্রবেশ করেন। শেষ কোথায় তাঁর অভিনীত প্রথম ছবি। ছবিটি মুক্তি পায়নি। ১৯৫৩ সালে উত্তমকুমারের বিপরীতে সাড়ে চুয়াত্তর ছবিতে অভিনয় করে তিনি খ্যাতি লাভ করেন।
অনিন্দ্যসুন্দর মুখশ্রী, আকর্ষণীয় দেহসৌষ্ঠব এবং অসাধারণ অভিনয়ের কারণে গত শতাব্দীর পঞ্চাশের দশকেই তিনি খ্যাতির শিখরে আরোহণ করেন। সুচিত্রা সেন তাঁর ২৫ বছরের (১৯৫৩-১৯৭৮) অভিনয়-জীবনে প্রায় ৬১টি ছবিতে অভিনয় করেছেন। এর মধ্যে ৫৪টি বাংলা আর সাতটি হিন্দি ছবি।
উত্তমকুমারের সঙ্গে সুচিত্রা সেন প্রায় ৩০টি বাংলা ছবিতে অভিনয় করেছেন। এর মধ্যে অগ্নিপরীক্ষা, সবার উপরে, শাপমোচন, সাগরিকা, শিল্পী, পথে হলো দেরী, হারানো সুর, গৃহদাহ, প্রিয় বান্ধবী বিশেষভাবে উল্লেখযোগ্য। বাংলা ছায়াছবির ইতিহাসে সুচিত্রা-উত্তম জুটিই সবচেয়ে রোমান্টিক জুটি হিসেবে আখ্যা পেয়ে আসছে। তাঁদের প্রায় সবগুলো ছবিই বক্স অফিস মাতিয়ে দেয়।
উত্তমকুমার ছাড়া আর যেসব নায়কের সঙ্গে তিনি অভিনয় করেছেন তাঁরা হলেন সৌমিত্র চট্টোপাধ্যায় (সাত পাকে বাঁধা, দত্তা, প্রণয় পাশা), বিকাশ রায় (সাজঘর, মেজ বৌ, ভালবাসা, সন্ধ্যাদীপের শিখা, উত্তর ফাল্গুনী), বসন্ত চৌধুরী (শুভরাত্রি, দীপ জ্বেলে যাই, মেঘ কালো), অশোক কুমার (হসপিটাল)।
হিন্দি ছবিতে তিনি দিলীপ কুমারের সঙ্গে দেবদাস ও মুসাফির ছবিতে অভিনয় করেছেন। দেবানন্দের সঙ্গে মুম্বাই কা বাবু ও সারহাদ, অশোক কুমার ও ধর্মেন্দ্রর সঙ্গে উত্তর ফাল্গুনীর হিন্দি রূপান্তর মমতা ছবিতে এবং সঞ্জীব কুমারের সঙ্গে আঁধি ছবিতে অভিনয় করেছেন।
এ কথা শুনতে অবাক লাগলেও সত্যি যে সুচিত্রা সেনের মতো প্রতিভাধর শিল্পী সত্যজিৎ রায় বা মৃণাল সেনের কোনো চলচ্চিত্রে অভিনয় করেননি। সত্যজিৎ রায় তাঁকে দিয়ে দেবী চৌধুরাণী ছবিটি করতে চেয়েছিলেন। কিন্তু অন্য ছবির শুটিংয়ে ব্যস্ত থাকায় সুচিত্রা সেন সময় বের করতে পারেননি। বাধ্য হয়ে সত্যজিৎ রায় তাঁকে দিয়ে এ ছবি তৈরির আশা ত্যাগ করেন। এর কয়েক বছর পর দীনেশ গুপ্ত তাঁকে দিয়ে দেবী চৌধুরাণী ছবিটি চিত্রায়িত করেন।
সুচিত্রা সেন অভিনীত ছায়াছবির অধিকাংশ গানই দারুণ জনপ্রিয়তা লাভ করে। কয়েকটি গানের উল্লেখ না করে পারছি না। কালজয়ী এসব গানের মধ্যে আছে গীতা দত্তের গাওয়া ‘তুমি যে আমার’ (হারানো সুর), ‘এই সুন্দর স্বর্ণালী সন্ধ্যায়’ (হসপিটাল), সন্ধ্যা মুখোপাধ্যায়ের কণ্ঠে ‘এ শুধু গানের দিন’ (পথে হলো দেরী), ‘কে তুমি আমারে ডাক’(অগ্নিপরীক্ষা) ইত্যাদি উল্লেখযোগ্য।
সুচিত্রা অভিনীত শেষ ছবি সৌমিত্র চট্টোপাধ্যায়ের সঙ্গে। পরিচালক ছিলেন মঙ্গল চক্রবর্তী। ছবিটির নাম প্রণয় পাশা।
বিগত ৩৩ বছর ধরে সুচিত্রা সেন মিডিয়া-জগতের বাইরে রয়েছেন। জনগণের দৃষ্টির আড়ালে রয়েছেন এই পুরোটা সময়। তাঁর একান্ত নিকটাত্মীয়রা ছাড়া আর কারও সঙ্গে তিনি দেখা করেন না। বালিগঞ্জের ফ্ল্যাটে একাকী বসবাস করেন। মুনমুন সেন, রিয়া সেন, রাইমা সেন, তাঁর ভাইবোন ছাড়া আর কারও বাড়িতে প্রবেশের অনুমতি নেই।
তাঁর জন্মদিনে তিনি জনসমক্ষে না এলেও মানুষ তাঁকে মনে রেখেছে। এখনো তিনি চির রোমান্টিক সুচিত্রা সেন।
</doc>
<doc>
এক বিধবা মায়ের দুই সন্তান মানিক ও রতন। মানিক বেশ সাহসী ও সৎ ছেলে, কিন্তু রতন বখে যায় অল্প বয়সেই। মানিক তার ছোট ভাইকে ভালো পথে পিরিয়ে আনতে চেষ্টা করে। একপর্যায়ে শহরে পাঠিয়ে দেয় পড়াশোনা করার জন্য। কিন্তু শহরে গিয়ে রতন এক সন্ত্রাসীর পাল্লায় পড়ে অন্ধকার জীবনের পথ বেছে নেয়।
এমনই এক গল্প নিয়ে পরিচালক কাজী হায়াৎ নির্মাণ করেছেন মানিক রতন দুই ভাই ছবিটি। এ ছবির বিভিন্ন চরিত্রে অভিনয় করেছেন মারুফ, তমা মীর্জা, রেসি, কাজী হায়াৎসহ আরও অনেকেই।
</doc>
<doc>
ঢাকার মঞ্চে নিয়মিত নারী নাট্যকার নেই বললেই চলে। তবে হাতেগোনা দু-একজন মঞ্চের জন্য লিখছেন। সাধনা আহমেদকে সেই দলেই রাখা যায়। ইতিমধ্যে বেশ কয়েকটি নাটক লিখে ফেলেছেন তিনি। মঞ্চেও উঠেছে নাটকগুলো। সম্প্রতি নাট্যতীর্থ মঞ্চে এনেছে তাঁর লেখা ফাগুন শেষে নাটকটি। আজকের পাঁচ প্রশ্নের উত্তর দিয়েছেন তিনি।

‘দমের মাদার’-এর পর আপনার লেখা আরও একটি নাটক ‘ফাগুন শেষে’ মঞ্চে এল। আপনার অনুভূতির কথা জানতে চাই।
খুবই ভালো লাগছে। এটি একটি মুক্তিযুদ্ধভিত্তিক নাটক। নাট্যকার একটি নাটক একা একা সৃষ্টি করেন। লেখার সময় কেউ তা দেখতে পারে না। যখনই মঞ্চে ওঠে, তখনই সৃষ্টির সার্থকতা খুঁজে পাই।
নাটকটি কি আপনি দেখতে গিয়েছিলেন?
হ্যাঁ। ২৬ মার্চ নাটকটির উদ্বোধনী মঞ্চায়ন হয়েছে। আমি নাট্যশালায় নাটকটি দেখতে গিয়েছিলাম। দেখার আগে থেকেই উত্তেজনা কাজ করছিল।
মঞ্চে নাট্যকার হিসেবে আপনার অভিষেক খুব বেশি দিন হয়নি। শুরুতেই মুক্তিযুদ্ধের নাটক লিখলেন। কেন?
আমি বীরাঙ্গনা বলছি—অনেক আগের। বহুবার পড়েছি। যতবার পড়েছি, ততবারই নিজের মধ্যে ক্ষোভ জন্মেছে। মুক্তিযোদ্ধাদের বহু খেতাবে ভূষিত করা হয়েছে। বড় বড় জায়গায় নামকরণ হয়েছে, যদিও এটা তাঁদের প্রাপ্য, কিন্তু বীরাঙ্গনাদের অবদানও তো কম না। তাঁদের নিয়ে তেমন কিছু হয়নি। হয়নি কোনো জায়গায় নামকরণ বা খেতাব দিয়ে ভূষিত করা। এই জ্বালা থেকেই মুক্তিযুদ্ধের এই নাটকটি লেখা।
আমাদের মঞ্চে নারী নাট্যকার নেই বললেই চলে...
আমি প্রায় ২০ বছর ধরে থিয়েটার করি। টেলিভিশনে নাটক লিখলেও মঞ্চে এত দিন হয়নি। কিন্তু মঞ্চের মানুষ হিসেবে আমার একটা দায়িত্বও রয়ে যায়। এ ছাড়া রামেন্দু মজুমদার, লিয়াকত আলী লাকী আমাকে মঞ্চে নাটক লিখতে প্রেরণা জুগিয়েছেন।
তাহলে মঞ্চে কি নিয়মিতই নাটক লিখবেন?
নিয়মিতই লিখব এবং লিখতে চাই। নিজেকে আরও বেশি প্রস্তুত করার জন্য প্রতিনিয়তই এ বিষয়ে পড়াশোনা করে যাচ্ছি।
</doc>
<doc>
নাটক করতে হলে যে যে বিষয়ে জেনে নেওয়া খুব জরুরি, সে বিষয়গুলোর ওপরই আলোকপাত করা হবে নাটকের ক্লাসে। নাটককে জেনে-বুঝে তারপর নাটকের অংশ হওয়ার সুযোগ করে দিতেই এ ক্লাসের আয়োজন

নির্দেশকের মেজাজ আজ বেশ ফুরফুরে। প্রায় সবাই সময়মতো উপস্থিত। রিহার্সেল শুরুর আগে তাই একটু আয়েশ করেই চা-মুড়ি সাবাড় করতে করতে বললেন, ‘সেদিন তো আপনি বারবার নাটক পাঠ করবার কথা বলছিলেন, কিন্তু কেন পাঠ করবে, কীভাবে পাঠ করবে—এসব নিয়ে কিন্তু কিছুই বলেননি?’
নাট্যকার এতক্ষণ এ রকম একটা সুযোগই খুঁজছিলেন। অনেকক্ষণ কথা বলতে না পেরে গলাটা খুসখুস করছিল। এবার একটু কেশে নিয়ে শুরু করলেন তাঁর লেকচার: ব্যক্তিগতভাবে নাটক লেখা ও মঞ্চায়ন প্রক্রিয়ার সঙ্গে যুক্ত থেকে মহড়াকক্ষে বসে যে অভিজ্ঞতা অর্জন করেছি, তাতে দেখেছি আমাদের বেশির ভাগ অভিনয়শিল্পীর আচরণটি হয় স্বার্থপর ও একদেশদর্শী। তাঁরা নিজের চরিত্রটি ছাড়া অন্য চরিত্রগুলোর প্রতি মোটেও দৃষ্টিপাত করেন না। তাঁরা নিজের অভিনেয় চরিত্র আর সংলাপের মধ্যেই সীমাবদ্ধ হয়ে পড়েন। পুরো নাটক দেখতে পান না। ফলে তাঁরা নাটকটির প্রতি যেমন সুবিচার করেন না, তেমনি তাঁর নিজের অভিনীত চরিত্রটিও হয়ে পড়ে সীমাবদ্ধ ও সরলরৈখিক; যে কারণে আমাদের মঞ্চে মেধাবী অভিনয়ের দেখা মিলে কদাচিৎ। অভিনয়গুলো হয় মূলত দক্ষতানির্ভর, তাতে মেধার স্ফুরণ ঘটে না।
একজন নাট্যকার যা রচনা করেন, তা তাঁর স্বপ্ন-আশা-আকাঙ্ক্ষারই প্রতিফলন। তিনি তাঁর রচনায় কিছু ঘটনা, চরিত্র আর সংলাপের মাধ্যমে কোনো একটা ভাবনাকে তুলে ধরেন। মুদ্রিত কিংবা হাতে লেখা অবস্থায় তা কিছু কালো অক্ষর ছাড়া কিছু নয়। গল্প, উপন্যাসের লেখকের মতো নাট্যকার তাঁর চরিত্রদের কথা তেমন কিছুই বলেন না। স্থান, কাল, পাত্রের মতো দু-চারটি তথ্য নির্দেশনা ছাড়া তেমন কিছুই থাকে না। থাকে না পরিবেশ-পরিস্থিতির বর্ণনা। মানসিক ঘাত-প্রতিঘাতের বর্ণনাও থাকে না। নাটকের চরিত্র তাঁর নিজের কথা নিজেই বলে। আর তা বলে সংলাপের মাধ্যমে, আত্মকথনের মাধ্যমে। চরিত্রগুলো তা নিজেই বলে নয়তো এক চরিত্র আরেক চরিত্র সম্পর্কে বলে। এসব সংলাপের ভাঁজে ভাঁজে লুকিয়ে থাকে হাসি-কান্না, আনন্দ-বেদনা, সাফল্য-ব্যর্থতা, সংগ্রাম, প্রতিরোধের আহ্বান আর জীবনতৃষ্ণা। একজন ঔপন্যাসিক হয়তো তাঁর একটি চরিত্রকে ফুটিয়ে তুলতে কয়েক পৃষ্ঠা বর্ণনা করে ফেলেন। কিন্তু নাট্যকার তা করেন না, বলাবাহুল্য, প্রকরণগত কারণেই তা করতে পারেন না। পাঁচ শ, হাজার পৃষ্ঠা একটি উপন্যাসের কলেবর হতে পারে, কিন্তু নাটক একটি নির্দিষ্ট অভিনয়সীমায় বন্দী। তাই নাট্যকার যা বলেন, তা খুবই সংক্ষিপ্ত সংলাপের ভেতর দিয়ে বলেন। তিনি তাঁর চরিত্রের মুখ দিয়ে কিংবা পার্শ্বচরিত্রের মুখ দিয়ে বলা দু-একটি সংলাপের ভেতর দিয়ে তা প্রকাশ করেন। মাঝেমধ্যে ব্র্যাকেটবন্দী অবস্থায় দু-চারটি সংক্ষিপ্ত দিকনির্দেশনা থাকলেও ঔপন্যাসিক বা গল্পকারের বর্ণনার মতো তা চিত্ররূপময় নয়। এগুলো অনেকটা রাস্তা চলাচলের দিকনির্দেশনার মতো।
তাহলে একজন নির্দেশক কিংবা অভিনয়শিল্পী কিসের ওপর ভিত্তি করে নাটকটি ব্যাখ্যা করবেন? অভিনেতাই বা কীভাবে তাঁর চরিত্রটি উপস্থাপন করবেন? নির্দেশক, অভিনয়শিল্পী কিংবা কলাকুশলীদের নির্ভর করতে হবে নাট্যকারের ছোট ছোট দিকনির্দেশনা, সংলাপ আর আত্মকথনে। এ ক্ষেত্রে পাণ্ডুলিপিই তার প্রথম অবলম্বন।
নাট্যকার সৃষ্টি করেন আর নির্দেশক, শিল্পী ও কলাকুশলীরা করেন পুনঃসৃষ্টি। সৃষ্টির প্রক্রিয়াটি একক এবং ব্যক্তিগত। পুনঃসৃষ্টির প্রক্রিয়াটি সামষ্টিক, জটিল ও বহুমাত্রিক। এই বহুমাত্রিক ও জটিল প্রক্রিয়াটি সফল করার ক্ষেত্রে নাটক (পাণ্ডুলিপি) বা স্ক্রিপ্টই হলো অভিনয়শিল্পীদের জন্য একমাত্র নীলনকশা।
একটা স্থাপনা, তা সে বাড়ি, কারখানা, সেতু যা-ই হোক না কেন, তার জন্য প্রথমেই প্রয়োজন একটি ব্লু-প্রিন্ট বা নীলনকশা। যার ওপর ভিত্তি করে নির্মিত হয় স্থাপনাটি। নীলনকশার মাঝে থাকে স্থাপনাটির কাঠামো, প্রয়োজনীয় উপকরণের দিকনির্দেশনা। নাটক মঞ্চায়নের ক্ষেত্রে পাণ্ডুলিপি বা নাটক একই ভূমিকা পালন করে থাকে। অর্থাৎ নাটকের মঞ্চায়নের জন্য অভিনয়শিল্পীর নীলনকশা হলো নাট্যকার-রচিত নাটক বা পাণ্ডুলিপি। আমি এটাকে বলি অভিনেতার নীলনকশা।
‘অভিনেতার নীলনকশা’ নাট্যকারের মুখ থেকে কথাটা কেড়ে নিলেন নির্দেশক। তারপর বলতে শুরু করলেন, ‘আপনার কথাটা আমার খুব মনে ধরেছে। তবে আমি একটু অন্যভাবে বলতে চাই। পাণ্ডুলিপি বা নাটক হলো, প্রতিমা তৈরির আগে খড়-বাঁশ দিয়ে যে কাঠামো তৈরি করা হয় সেই কাঠামো। সেদিক থেকে প্রতিমাটিকে বলতে পারি নাটক।’ নাট্যকার হাসলেন, ‘আপনার উদাহরণটাও সুন্দর।’ নির্দেশক মাথা নেড়ে কথাটা গ্রহণ করলেন। নাট্যকারের কথা শুনতে শুনতে নির্দেশক ক্লান্ত হয়ে পড়ছিলেন। তাঁর লেকচার থামানোর একটা মোক্ষম সুযোগ পেয়ে গেলেন, ‘ব্লু-প্রিন্টের কথা বললেন, এরপর নিশ্চয়ই বিল্ডিংকোডের কথা বলবেন?’ নির্দেশকের কথার পিঠে বাউন্সার ছুড়লেন নাট্যকার, ‘শুধু বিল্ডিংকোড? রাজমিস্ত্রি, জোগালি, প্লাস্টার, ফিটার ইলেকট্রিশিয়ান অনেকের কথাই বলব। আজকে আর না। আপনার রিহার্সেল শুরু করুন।’
হাঁফ ছেড়ে বাঁচলেন নির্দেশক।
</doc>
<doc>
বিলবোর্ড-সেরা ১০ রক গানের তালিকায় এ সপ্তাহে তৃতীয় স্থান দখল করে আছে শাইনডাউন-এর ‘বুলি’ গানটি। টানা ১২ সপ্তাহ ধরে গানটি বিলবোর্ডের বিভিন্ন ধারার তালিকায় স্থান করে নিয়েছে। তাদের নতুন অ্যালবামের এ গান তাদের সাফল্য আরেকবার শ্রোতাদের সামনে তুলে ধরল। আজ আমরা ‘শাইনডাউন’ সম্পর্কে কিছু তথ্য তুলে ধরব।
‘শাইনডাউন’ হলো আমেরিকার একটি রক ধারার ব্যান্ড। তাদের যাত্রা শুরু হয়েছিল ২০০১ সালে। ব্যান্ডটি যাঁদের দিয়ে প্রতিষ্ঠিত হয়েছিল, তাঁদের মধ্যে ছিলেন ব্রেন্ট স্মিথ, ব্র্যাড স্টুয়ার্ট, জেসিন টড ও ব্যারি কের্চ। ভোকাল হিসেবে ব্যান্ডটির জন্মলগ্ন থেকে আছেন ব্রেন্ট স্মিথ। প্রথম দিকে ব্র্যাড স্টুয়ার্ট বেজিস্ট হিসেবে থাকলেও বর্তমানে আছেন এরিক বেজ। গিটারিস্ট হিসেবে শুরুতে ছিলেন জেসিন টড। তবে বর্তমান গিটারিস্ট হলেন জাক মায়ার্স। আর ড্রামার হিসেবে সেই শুরু থেকেই আছেন ব্যারি কের্চ।
শাইনডাউন ব্যান্ডটি শুরু থেকেই রক ধারার গান করে আসছে। তারা রকের বিভিন্ন উপধারা নিয়েও কাজ করছে। তাদের সংগীতে হার্ড রক, পোস্ট গ্রাজও রক, অল্টারনেটিভ মেটাল, অল্টারনেটিভ রক, সাউডার্ন রক, ন্যু-মেটাল, হেভি মেটাল প্রভৃতি ধারার ছাপ বিদ্যমান। তাই তাদের গান বেশ বৈচিত্র্যময়। এখন পর্যন্ত শাইনডাউন যেসব অ্যালবাম বের করেছে তা হলো:
 লিভ এ হুইস্পার (২০০৩)
 আস অ্যান্ড দেম (২০০৫)
 দ্য সাউন্ড অব ম্যাডনেস (২০০৮)
 অ্যামারিলিস (২০১২)
এই চার অ্যালবাম বের করার পাশাপাশি এগুলোর বিভিন্ন গান তারা সিঙ্গেল হিসেবে বের করেছে। এখন পর্যন্ত তারা ১৪টি সিঙ্গেল বের করেছে। শাইনডাউন ব্যান্ডটির এখন পর্যন্ত সারা বিশ্বে ছয় মিলিয়ন কপির ওপরে অ্যালবাম বিক্রি হয়েছে। শাইনডাউন ব্যান্ডটির বিভিন্ন সময়ের সবচেয়ে জনপ্রিয় গানগুলোর মধ্যে আছে—
 ‘ফ্লাই ফ্রেম দ্য ইনসাইড’ (লিভ এ হুইস্পার)
 ‘বার্নিং ব্রাইট’ (লিভ এ হুইস্পার)
 ‘৪৫’ (লিভ এ হুইস্পার)
 ‘সেভ মি’ (আস অ্যান্ড দেম)
 ‘আই ডেয়ার ইউ’ (আস অ্যান্ড দেম)
 ‘হিরোজ’ (আস অ্যান্ড দেম)
 ‘ডিভোর’ (দ্য সাউন্ড অব ম্যাডনেস)
 ‘সেকেন্ড চান্স’ (দ্য সাউন্ড অব ম্যাডনেস)
 ‘দ্য ক্রো অ্যান্ড দ্য বাটারফ্লাই’ (দ্য সাউন্ড অব ম্যাডনেস)
 ‘বুলি’ (অ্যামারিলিস)
তাদের দ্বিতীয় অ্যালবামের গান ‘আই ডেয়ার ইউ’ আমেরিকান আইডল প্রতিযোগিতার ‘ক্রিস ডট্রি’ পরিবেশন করে খুবই প্রশংসিত হয়েছেন। এ ছাড়া এই গান ‘ডব্লিউ-ডব্লিউ-ই রেসলম্যানিয়া-২২’-এর আবহসংগীত ছিল। তাদের তৃতীয় অ্যালবামে ‘ডিভোর’ গানটি ছিল ডব্লিউ-ডব্লিউ-ই-এর নাইট অব চ্যাম্পিয়নস ২০০৮-এর থিমসং। আবহ সংগীত ডিভোর গানটি ২০০৯ সালে মুক্তিপ্রাপ্ত ফাইনাল ডেসটিনেশন নামের চলচিত্রের আবহসংগীতের একটি অংশ। ‘সাউন্ড অব ম্যাডনেস’ গানটি ডব্লিউ-ডব্লিউ-ই রেসলম্যানিয়া-২৫-এর অন্যতম রেসলার দ্য আন্ডারটেকার (শন মাইকেলস)-এর বিজ্ঞাপনমূলক রিভিউেয়ের জন্য ব্যবহূত হয়েছিল।
তাদের এই তৃতীয় অ্যালবাম দ্য সাউন্ড অব ম্যাডনেস তাদের সাফল্যের এক অন্যতম মাইলফলক। অ্যালবামটির ‘সেকেন্ড চান্স’ গানটি এখন পর্যন্ত ডাবল প্লাটিনাম সার্টিফিকেটপ্রাপ্ত। গানটি বিলবোর্ড হট ১০০-এর মধ্যে তাদের স্থান করে দেয়। এই ১০০ গানের তালিকার মধ্যে তারা সপ্তম স্থান অর্জন করে, যদিও ব্যান্ডের সদস্যরা গানটি নিয়ে মোটেই আশাবাদী ছিলেন না।
শাইনডাউন ব্যান্ডটির নতুন অ্যালবাম সফলভাবে যাত্রা শুরু করেছে। মাত্র ১১ বছরেই যে প্রতিশ্রুতিশীলতা তাঁরা দেখিয়েছেন, ভবিষ্যতে শ্রোতারা এই ব্যান্ডের কাছ থেকে নিশ্চয়ই আরও অনেক ভালো গান উপহার পাবেন। যাঁরা শাইনডাউনের গান এখনো শোনেননি, অবশ্যই শুনবেন।
 মনোয়ারুল হক
সূত্র: ওয়েবসাইট
</doc>
<doc>
২০০৩ সালের কথা। টেলিভিশন খুললেই ‘যদি বন্ধু হও, তাহলে হাতটা বাড়াও’ আহ্বান নিয়ে একটা সুন্দর মুখ পর্দায় ভেসে উঠত প্রতিদিনই। সানক্রেস্টের এই বিজ্ঞাপন সেই সময় সাড়া ফেলেছিল। সুন্দর মুখের এই অধিকারিণীর কথা কি মনে আছে সবার? হ্যাঁ, সুজানার কথা বলছি। সেই সময় একাধিক বিজ্ঞাপনের মডেল হিসেবে আলোচিত সুজানা একসময় এসে টেলিভিশন নাটকেও নাম লেখান।
২০০৩ থেকে ২০১২ সাল। এই দীর্ঘ সময়ের পথ মসৃণ ছিল না তাঁর। প্রতিনিয়ত পর্দায় ভেসে ওঠা, পর্দা থেকে হারিয়ে যাওয়া, আবার ফেরা, না-ফেরার নানান কারণের গল্প তাঁর জীবনকে সাজিয়েছে নানাভাবে। সেই অজানা গল্প নিয়েই আজ কথা হবে তাঁর সঙ্গে।
পুরো দুপুর ধানমন্ডির ৩২ নম্বর এলাকাতেই কাটবে। আগে থেকেই সুজানা জানিয়েছেন। সময় ধরেই কারওয়ান বাজার অফিস থেকে ৩২ নম্বরের উদ্দেশে যাত্রা। পথে চিরচেনা জ্যাম। এখানে ঘড়ির কাঁটা থেকে ২০ মিনিট উধাও হয়ে গেল। স্টুডিওতে পৌঁছে দেখা গেল, সেশনের কাজ তখনো শেষ হয়নি। বিদ্যুৎ নেই। জেনারেটরের বিকট শব্দে চারপাশ মাথায় করে রাখছে। আরও ২০ মিনিট লাগল কাজ শেষ হতে। এসেই বিনয়ী সুরে বললেন, ‘সরি, আপনাকে বসিয়ে রাখলাম।’
কথা না বাড়িয়ে আমরা কাজে ফিরে যাই।
প্রত্যাবর্তন
দীর্ঘদিন পর্দার বাইরে ছিলেন সুজানা। এর মধ্যে কোনো নাটক বা বিজ্ঞাপনের শুটিংয়ে অংশ নেননি তিনি। তবে বিরতি শেষ করে সম্প্রতি আবারও কাজে ফিরেছেন। গল্পের শুরুতেই তাঁকে প্রশ্ন করি, কেন এই বিরতি? সুজানার উত্তর, ‘আমার বাবা খুবই অসুস্থ ছিলেন। প্রতি মাসে প্রায় ১০ দিন করে হাসপাতালে থাকতে হয়েছে। বাবার এ অবস্থা রেখে কোনোভাবেই আমি কাজ করতে চাইনি। অবস্থা ভালো না হলেও এখন একটু সুস্থ।’
এর মধ্যে ফিরেই সুজানা আবারও নাটক-বিজ্ঞাপন সমান তালেই শুরু করেছেন।
কী কাজ নিয়ে এখন তাঁর ব্যস্ততা?
‘এর মধ্যে ক্ষোভ, ওদের সাথে, চৌধুরী ভিলা নামে তিনটি ধারাবাহিক নিয়ে কাজ করছি। শেষ করলাম আশিয়ান সিটি, থাই নুডুলস ও মেসওয়াক টুথপেস্টের বিজ্ঞাপন। আরও বেশ কয়েকটি কাজ হাতে আছে। এগুলো প্রচারিত হবে শিগগিরই।’ বললেন সুজানা।
স্বপ্ন হলো সত্যি!
ছোটবেলা থেকেই বিজ্ঞাপন দেখার পোকা ছিলেন সুজানা। বিশেষ করে সাদিয়া ইসলাম মৌয়ের বিজ্ঞাপন তাঁকে খুব কাছে টানত। মনে মনে ভাবতেন এমন করে যদি নিজেই একদিন মডেল হয়ে যান! স্বপ্নে বিভোর হয়ে যেতেন তিনি। কিন্তু সেই স্বপ্ন আর স্বপ্ন রইল না। একদিন ঠিকই এসে ধরা দিল। কীভাবে? জলদি প্রশ্ন করি তাঁকে। সুজানাও ঝটপট বলা শুরু করলেন। ‘আমার আগ্রহ দেখে আমার বড় বোন উৎসহ দিলেন।’ একদিন বললেন, ‘একটা কাজ কর, চঞ্চল মাহমুদের কাছে ফটোসেশন করে যেকোনো একটা বিজ্ঞাপন ফার্মে জমা দে, কাজ হয়েও যেতে পারে।’
কথামতোই কাজ সুজানার। মডেল ফটোগ্রাফিতে চঞ্চল মাহমুদের বেশ হাঁকডাক। ছবি তোলা হলো। আফজাল হোসেনের বিজ্ঞাপনী সংস্থা মাত্রা-তে ছবি জমা দেওয়া হলো। এক সপ্তাহের মাথায় ডাক! সুজানা বললেন, ‘আমি তো অবাক। তাও আবার আফজাল ভাইয়ের সঙ্গে কাজ। সানক্রেস্টের একটা বিজ্ঞাপন করলাম। কয়েক দিনের মাথায় একই পণ্যের আরেকটি বিজ্ঞাপন করলাম। এই বিজ্ঞাপনটি করার পর তো রীতিমতো আমি তারকা হয়ে গেলাম।’
সুন্দরী থেকে সুন্দরীতমা!
কোমলপানীয়র এই বিজ্ঞাপন প্রচারের পর আর ফিরে তাকাতে হয়নি সুজানার। একের পর এক বিজ্ঞাপনের প্রস্তাব আসতে থাকে। নামীদামি কোম্পানির মডেল হিসেবে কাজ শুরু হলো। ঠিক এক বছরের মাথায় ২০০৩ সালে তাঁর ক্যারিয়ারে নতুন মাত্রা যোগ হলো। ‘মডেল হিসেবে যখন আমার চারপাশে পরিচিতি ঘটেছে, তখন পরিবারের উৎসহে লাক্স-আনন্দধারা সুন্দরী প্রতিযোগিতায় অংশ নিই। সেখানেও আমার সাফল্য আসে। সেরা দশের চতুর্থ স্থানটি আমার দখলে আসে।’
লাক্স-আনন্দধারা সুন্দরী হওয়ার সুবাদে সুজানার মডেলিংয়ের জগৎ আরও আলোকিত হয়ে ওঠে।
চাই না মেয়ে তুমি অন্য কারোর হও!
সম্প্রতি সংগীতশিল্পী হূদয় খানের সঙ্গে সুজানার প্রেমের সম্পর্ক মিশিয়ে গরম খবর ভেসে বেড়াচ্ছে ঢাকার মিডিয়ায়। হূদয় যেন তাঁর গানের কথায়ই বলে যান, চাই না মেয়ে তুমি অন্য কারো হও! তাহলে আসল ঘটনাটা কী? জানতে প্রশ্ন করি সুজানাকে। তিনি বললেন, ‘হূদয় আমার খুবই ভালোবাসা এবং ভালোলাগার বন্ধু। সে আমাকে খুবই শ্রদ্ধা করে, মান্য করে। আমার কথার অবাধ্য হয় না। সে খুবই ভালো মনের ছেলে।’
</doc>
<doc>
আগের সংবাদ
বরিশাল শব্দাবলীর ফণা নাটকটির সুবর্ণজয়ন্তী হতে যাচ্ছে। পদাতিক নাট্য সংসদ টিএসসি আয়েজিত সৈয়দ বদরুদ্দীন হোসাইন স্মৃতি নাট্যোৎসবে জাতীয় নাট্যশালার পরীক্ষণ থিয়েটার হলে ৫০তম এই বিশেষ প্রদর্শনী আজ অনুষ্ঠিত হবে। সামরিক শাসন, যুদ্ধ, নৃশংসতার বিপরীতে মুৃক্তিকামী গণমানুষের প্রয়াস নিয়েই নাটকটির গল্প। এটি লিখেছেন শাহমান মৈশান আর নির্দেশনা দিয়েছেন সুদীপ চক্রবর্তী। ৫০তম এই বিশেষ প্রদর্শনী উপলক্ষে দর্শকদের শুভেচ্ছা জানিয়ে সুদীপ বলেন, ‘২০১০ সালের প্রথম দিকে নাটকটি মঞ্চে আসে। জেলা শহরের একটি নাটক, এত কম সময়ে এতগুলো প্রদর্শনী করতে পারাটা বড় প্রাপ্তি। এবং এটা সম্ভব হয়েছে দর্শকের কারণেই। এ জন্য দর্শকের কাছে আমরা কৃতজ্ঞ। এ ছাড়া বরিশাল শব্দাবলীর স্টুডিও নাট্যচর্চাও নাটকটিকে দর্শকের কাছে পৌঁছে দিতে সম্ভব করেছে।’
নাটকটিতে অভিনয় করেছেন শিশির, শামীম, নাবিলা, শুভ্রু, হাবিব, মান্না, তপু, শুব, নীপা মনোয়ার প্রমুখ।
</doc>
<doc>
মেরিল-প্রথম আলো পুরস্কারের চূড়ান্ত পর্বের তারকাদের মধ্যে ভোটযুদ্ধের লড়াই ভালোভাবে জমে উঠেছে। ‘আনন্দ’ পাতায় প্রকাশিত কুপনে, মুঠোফোনে পাঠানো খুদে বার্তায় এবং প্রথম আলো অনলাইনে দর্শক-ভক্তদের পাঠানো ভোটই নির্ধারণ করবে ২০১১ সালে টিভি নাটকে অভিনয়শিল্পী নারী ও পুরুষ বিভাগে কারা সেরা। আর এতেই মুহূর্তে মুহূর্তে তারকাদের অবস্থান ওঠানামা করছে। দর্শক ও ভক্তরা চেষ্টা করছেন, তাঁদের প্রিয় তারকাকে জয়ী করতে। যাঁরা খুদে বার্তা, কুপন পূরণ করে অথবা অনলাইনে ভোট পাঠাচ্ছেন, তাঁদের জন্য রয়েছে গাড়ি, মোটরসাইকেলসহ একাধিক আকর্ষণীয় পুরস্কার। জেনে নেওয়া যাক চূড়ান্ত পর্বের টেলিভিশন শিল্পীদের সাম্প্রতিক কাজ এবং ভাবনার কথা। আনন্দের পরবর্তী সংখ্যাগুলোয় থাকবে অন্যান্য বিভাগের চূড়ান্ত পর্বের শিল্পীদের নিয়ে আয়োজন

টিভি অভিনেত্রী
টিভি নাটকে অভিনয়শিল্পী (নারী) বিভাগে প্রতিযোগিতায় লড়ছেন চারজন। তাঁরা হলেন: জয়া আহসান, তিশা, মিম ও সুমাইয়া শিমু।
চূড়ান্ত পর্বে মনোনয়ন পাওয়া এই চারজনই এখন ব্যস্ত সময় পার করছেন। সকাল হলেই শুটিং নিয়ে ব্যস্ত হয়ে পড়েন। জয়া চৈতা পাগল নামের ধারাবাহিক নাটক নিয়ে মেরিল-প্রথম আলো তারকা জরিপ পুরস্কারে লড়ছেন। জয়া এরই মধ্যে কলকাতার আবর্ত নামের একটি চলচ্চিত্রে অভিনয় করেছেন। জানিয়েছেন, সামনে শুরু করতে যাচ্ছেন দুটি টেলিফিল্মের কাজ। একটি প্রচারিত হবে পহেলা বৈশাখে।
জয়াকে যদি ২৬ এপ্রিলে মেরিল-প্রথম আলো পুরস্কার অনুষ্ঠানে ভক্তরা জয়ী করতে চান, তবে মুঠোফোনের মাধ্যমে তাঁকে ভোট দিন। মেসেজ অপশনে গিয়ে mp লিখে স্পেস দিয়ে 4a লিখে ২২২১ নম্বরে আপনার ভোট পাঠিয়ে দিন। কুপন পূরণ ও অনলাইনে গিয়ে ভোট করেও জয়াকে জিতিয়ে দিতে পারেন।
তিশা ২০১১ সালে এক ঘণ্টার নাটকের কাজ নিয়ে যেমন ব্যস্ত ছিলেন, তেমনি ধারাবাহিক নাটকের কাজ নিয়েও ব্যস্ত সময় পার করেছেন। তিশা সম্প্রতি টেলিভিশন সিনেমার শুটিং শেষ করেছেন। করছেন একাধিক ধারাবাহিক নাটকের কাজ।
তিশা মেরিল-প্রথম আলো তারকা জরিপ অনুষ্ঠানে চূড়ান্ত পর্বের জন্য লড়ছেন চাঁদের নিজস্ব কোনো আলো নেই নাটক নিয়ে। তিশার কাজ যদি তাঁর ভক্তদের কাছে ভালো লেগে থাকে, তাহলে ভোট দিয়ে অনায়াসে জিতিয়ে দিতে পারেন। এ জন্য আনন্দ পাতায় কুপন পূরণ, যেকোনো মুঠোফোনের মেসেজ অপশনে গিয়ে mp লিখে স্পেস দিয়ে 4b লিখে তিশাকে ভোট দিন এবং তা পাঠিয়ে দিন ২২২১ নম্বরে। এ ছাড়া অনলাইনে ভোট দিয়ে নিজেও জিততে পারেন গাড়িসহ অনেক পুরস্কার।
এবারের চূড়ান্ত প্রতিযোগিতায় অলসপুর নাটক নিয়ে লড়ছেন মিম। এক ঘণ্টার কাজ নিয়ে বেশ ব্যস্ত মিম। এখন তিনি ধাত, ওয়ান টাইপ অব প্রিসাইড নামের এক ঘণ্টার নাটকে কাজ করছেন। এ ছাড়া তিনি টো টো কোম্পানি, সন্দেহ, অলসপুর ধারাবাহিক নাটকের কাজ করছেন। মিম জানান, সামনে তিনি জোনাকির আলো সিনেমার কাজ শুরু করবেন।
মিমকে যদি জয়ী করতে চান তাঁর ভক্তরা, তবে তাঁকে ভোট দিন কুপন ও মুঠোফোনের খুদে বার্তার মাধ্যমে। মুঠোফোনের মেসেজ অপশনে গিয়ে mp লিখে স্পেস দিয়ে 4c লিখে ২২২১ নম্বরে পাঠিয়ে দিন। এর বাইরে অনলাইনে গিয়েও ভোট করতে পারেন এবং জিতে নিন পুরস্কার।
সুমাইয়া শিমু। দীর্ঘদিন থেকেই তিনি ধারাবাহিক নাটক ললিতায় কাজ করছেন। এ নাটকের শুটিং করার জন্য শিমুকে কখনো বস্তি, কখনো যৌনপল্লি, আবার কখনো সাপুড়িয়াদের আস্তানায় আস্তানায় ঘুরতে হয়েছে। বললেন, ‘এ এক বিচিত্র অভিজ্ঞতা। নাটকের শুটিং করার প্রয়োজনেই এমন কিছু সম্প্রদায়ের মানুষের সঙ্গে মিশতে হয়েছে, চলতে হয়েছে, যা আসলে অন্য কোনোভাবে সম্ভব হতো না।’ আর এমনই একটি নাটকে অভিনয় করে শিমু মেরিল-প্রথম আলো পুরস্কারে সেরা চারের একজন হয়ে লড়াই করছেন। শিমু এখন একাধিক ধারাবাহিক নাটকে কাজ করছেন। এর মধ্যে সাম্প্রতিক সময়ে কাজ করেছেন রিয়েলিটি শো নাটকে।
শিমুর কাজ যদি আপনাদের কাছে ভালো লেগে থাকে, তবে শিমুর জন্য ভোট দিন আপনার মুঠোফোনের মেসেজ অপশনে গিয়ে mp লিখে স্পেস দিয়ে 4d লিখে ২২২১ নম্বরে খুদে বার্তা পাঠিয়ে। আর কুপন পূরণ করে ভোট দিয়ে শিমুকে যেমন জেতাতে পারেন, তেমনি আবার পুরস্কারও জিততে পারেন। প্রথম আলো অনলাইনে গিয়েও শিমুকে ভোট দিতে পারেন ভক্তরা।
যেসব মুঠোফোন থেকে আপনি খুদে বার্তা পাঠাতে পারবেন তা হলো: গ্রামীণফোন, বাংলালিংক, সিটিসেল, রবি, টেলিটক ও এয়ারটেল।

টিভি অভিনেতা
মেরিল-প্রথম আলো তারকা জরিপ পুরস্কারে টিভি নাটকে চূড়ান্ত পর্বে সেরা টিভি অভিনেতা হিসেবে মনোনয়ন পেয়েছেন চঞ্চল চৌধুরী, জাহিদ হাসান, মোশাররফ করিম ও মাহফুজ আহমেদ। চার নায়ককে চূড়ান্ত পর্বে নিয়ে এসেছেন তাঁদের ভক্তরা। এখন দেখা যাক, ভক্তরা শেষ পর্যন্ত কাকে জেতান।
চঞ্চল চৌধুরী মনোনয়ন পেয়েছেন ধারাবাহিক নাটক অলসপুর-এর জন্য। টিভি নাটকে অভিনয়ের পাশাপাশি তিনি মঞ্চেও নিয়মিত কাজ করছেন। সম্প্রতি তিনি রিয়েলিটি শো, লঙ্কাকাণ্ড, প্রতিশোধ, পাথরের কান্না নামের ধারাবাহিক নাটকের কাজ শেষ করেছেন। এ ছাড়া আগামী এপ্রিল মাস থেকে চঞ্চল বাঘা শেষ নামের একটি দীর্ঘ ধারাবাহিক নাটকের শুটিং শুরু করবেন বলে জানিয়েছেন। পয়লা বৈশাখ উপলক্ষে তিনি ষাঁড়ের লড়াই নামের একটি টেলিফিল্মে কাজ করারও প্রস্তুতি নিয়েছেন বলে জানালেন।
চঞ্চলকে যদি তাঁর ভক্তরা সেরা নায়ক হিসেবে পেতে চান, তবে মুঠোফোনের মেসেজ অপশনে গিয়ে mp লিখে স্পেস দিয়ে 3a টাইপ করে ২২২১ নম্বরে ভোট দিতে হবে। চাইলে যে কেউ কুপনেও ভোট দিতে পারেন চঞ্চলকে। পেতে পারেন নিজের একটি পুরস্কারও।
জাহিদ হাসানের পৌষ ফাগুনের পালা নাটকটি বেশ জনপ্রিয়তা পেয়েছিল। আর এ নাটক দিয়েই জাহিদ লড়ছেন সেরা চারজনের একজন হয়ে। এরই মধ্যে ভক্তরা জাহিদকে ভোট করছেন এবং বেশ জোরেশোরেই প্রতিযোগিতায় তাঁকে রেখেছেন। এ প্রতিবেদন লেখার সময় জাহিদ হাসান ছিলেন সিরাজগঞ্জে। তিনি সেখানে সুই মানে মিষ্টি নামের একটি ধারাবাহিক নাটকের নির্দেশনা দিচ্ছেন। নিজেও অভিনয় করছেন এই নাটকে। আরও কাজ করছেন টো টো কোম্পানি নামের একটি ধারাবাহিক নাটকে। তিনি জানালেন, পয়লা বৈশাখে একশো টাকার ব্যাপার নামের একটি এক ঘণ্টার নাটকের নির্দেশনা দিয়েছেন। এ ছাড়া সাগর জাহানের আমি কিন্তু মানুষ ভালো নামের দুই পর্বের একটি ধারাবাহিক নাটকে অভিনয় করেছেন। এটিও পয়লা বৈশাখে প্রচারিত হবে।
জাহিদ হাসানকে যদি সেরা নায়কের পুরস্কার তুলে দিতে চান, তবে এক্ষুনি কুপনে অথবা খুদে বার্তার মাধ্যমে ভোট দিতে হবে। মুঠোফোনের মেসেজ অপশনে গিয়ে mp লিখে স্পেস দিয়ে 3b টাইপ করে ২২২১ নম্বরে আপনার ভোটটি দিয়ে দিন। আপনার জন্যও লটারিতে থাকছে গাড়ির মতো পুরস্কার।
মাহফুজ আহমেদ ২০১১ সালে চৈতা পাগল নিয়ে ভীষণ ব্যস্ত সময় পার করেছেন। এ নাটকের জন্যই তিনি পেয়েছেন মনোনয়ন। মাহফুজ আহমেদ এখন বেশ ব্যস্ত ধারাবাহিক ও এক ঘণ্টার কাজ নিয়ে। আজ দেশে তো কাল তিনি দেশের বাইরে। জানা গেছে, নাটকের কাজ নিয়েই ব্যস্ত রয়েছেন তিনি। মাহফুজকে পয়লা বৈশাখেও দেখা যাবে একাধিক নাটকে বিভিন্ন টেলিভিশনে।
মাহফুজ আহমেদের ভক্তরা তাঁকে যদি জয়ী করতে চান, তবে ভোট দিন mp লিখে স্পেস দিয়ে 3c টাইপ করে ২২২১ নম্বরে। আর কুপন পূরণ করেও আপনি আপনার রায় পাঠিয়ে দিতে পারেন অনায়াসেই। সে সঙ্গে থাকছে নিজের জন্যও পুরস্কার।
মোশাররফ করিম এখন ব্যস্ত রয়েছেন পয়লা বৈশাখের নাটকের শুটিং নিয়ে। এ ছাড়া তিনি ব্যস্ত একাধিক ধারাবাহিক নাটকের শুটিং নিয়ে। এর মধ্যে আছে লংমার্চ, রেডিও চকলেট, প্রতিশোধ।
২০১১ সালে মোশাররফ মনোনয়ন পেয়েছেন চাঁদের নিজস্ব কোনো আলো নেই নাটকে অভিনয়ের জন্য। মোশাররফের অভিনয় যদি আপনাদের ভালো লাগে, তবে কুপনের পাশাপাশি মুঠোফোনের মেসেজ অপশনে গিয়ে mp লিখে স্পেস দিয়ে 3d টাইপ করে ২২২১ নম্বরে ভোটটি দিয়ে দিন। দেখুন না, একটি মূল্যবান পুরস্কার নিজেও পান কি না?
এর বাইরেও প্রথম আলো অনলাইনে গিয়ে ভক্তরা তাঁদের প্রিয় নায়ককে ভোট করে নায়কদের যেমন জেতাতে পারেন, তেমিন নিজেরাও জিতে নিতে পারেন আকর্ষণীয় পুরস্কার।
</doc>
<doc>
গভীর রাত। সারা দিনের ব্যস্ত রাস্তার চেহারা পাল্টে গেছে। একটি বা দুটি গাড়ি হয়তো চলছে। চারদিক চুপচাপ। ঘরেও বেশির ভাগ মানুষ ঘুমিয়ে পড়েছেন। জেগে আছেন শুধু একদল গানপাগল মানুষ। পছন্দের শিল্পীর কাছে অনুরোধ পৌঁছানোর অপেক্ষা শুধু। তারপরই শুরু হবে গান। আর শিল্পীর সঙ্গে সংযোগটা ঘটিয়ে দেবেন কে? তিনিও গানের মানুষই। গানের অনুষ্ঠান উপস্থাপনা আর গান—দুটোই চালিয়ে যাচ্ছেন তাঁরা। কথা হয় আলিফ, নির্ঝর আর পুতুলের সঙ্গে।
প্রতি সপ্তাহেই টেলিভিশনে দেখা যাচ্ছে তাঁদের। তবে গান গাইতে নয়, অনুষ্ঠান উপস্থাপনায়। শ্রোতারা কি ভাবছেন না, গানে তাঁদের মনোযোগ কমে গেছে? এ অভিযোগ নাকচ করে দেন তিন শিল্পীই। অন্য যেকোনো অনুষ্ঠান হলে কখনোই তাঁরা উপস্থাপনা করতেন না। গানের অনুষ্ঠান বলেই করছেন।
আলিফ মনে করেন, প্রতি সপ্তাহেই তো আর নতুন গান করা হয় না; কিন্তু অনুষ্ঠান ঠিকই প্রচার হয়। এ কারণেই শ্রোতারা হয়তো ভাবেন, তাঁরা উপস্থাপনাটা বেশি করছেন।
রাতে সরাসরি গানের অনুষ্ঠান চলছে এখন প্রায় সব চ্যানেলেই। প্রিয় শিল্পীর সঙ্গে দূরত্ব মাত্র একটা ফোনকলের। অনুরোধ করা যাবে প্রিয় গানটির। এমন অনুষ্ঠান জনপ্রিয়তো হবেই। তবে এর সঞ্চালনার কাজটাও দারুণ গুরুত্বপূর্ণ। আর এ ভূমিকায় কোনো গানের মানুষ থাকাটাই ভালো বলে মনে করেন এই তিন শিল্পী।
‘অনেক সময় দেখা যায়, শিল্পী সম্পর্কে উপস্থাপক তেমন কিছুই জানেন না। তখন বিব্রত হতে হয় শিল্পীকেই। এমনকি মেকআপ রুমে হয়তো উপস্থাপক, শিল্পী দুজনই একসঙ্গে আছেন, তখন উপস্থাপক শিল্পীকে জিজ্ঞেস করলেন, আপনার নাম কী? এ ঘটনাও ঘটেছে বলে শুনেছি। উপস্থাপক নিজে যদি সংগীতশিল্পী হন, তবে গান সম্পর্কে, শিল্পী সম্পর্কে অনেক অজানা তথ্য তিনি দিতে পারেন। তাতে অনুষ্ঠানটাও অনেক সমৃদ্ধ হয়।’ বলেন নির্ঝর।
আলিফ বলেন, ‘উপস্থাপক যদি গান সম্পর্কে তেমন কিছু না জানেন, তখন দেখা যায়, তিনি নানা অপ্রাসঙ্গিক কথাবার্তা বলে সময় পার করতে থাকেন। গান বোঝেন, আবার ভালো বলতেও পারেন—এমন মানুষেরই আসা উচিত এসব অনুষ্ঠান উপস্থাপনায়।’
একুশে টেলিভিশনে ফোনো লাইভ দিয়ে আলিফ এসেছেন উপস্থাপনায়। তাঁকে দেখেই সাহস পেয়েছেন অন্যরা বলে মানেন পুতুল ও নির্ঝর।
এখন মাছরাঙা টেলিভিশনে অনুষ্ঠান উপস্থাপনা করছেন আলিফ। পুতুল করছেন দেশ টিভিতে। আরটিভিতে প্রচার হতো নির্ঝরের অনুষ্ঠান। এখন আর করছেন না। ‘উপস্থাপনা করেছি শখে। এখন দেশের বাইরের স্টেজ শো নিয়ে খুব ব্যস্ত হয়ে পড়েছি। তাই আর করা হচ্ছে না।’ বলেন নির্ঝর।
অনেক সময় দর্শকের পক্ষ থেকে অনুরোধ আসে তাঁদেরও গাইবার জন্য। শিল্পীও বলেন গলা মেলাতে। ‘তবে শেষ পর্যন্ত এটা শিল্পীরই মঞ্চ। তাই তাঁর ওপরই নজর থাকতে হবে। এ কথা সব সময় মনে রাখি আমরা।’ বলেন আলিফ।
অনেক নতুন শিল্পীর সঙ্গে পরিচয় হয়। জ্যেষ্ঠ শিল্পীদের সঙ্গে সময় কাটানো যায়। গানের অনুষ্ঠান উপস্থাপনার বড় পাওনা এটাই বলে মনে করেন তাঁরা।
আলিফের উপস্থাপনায় গান করেছেন সংগীতশিল্পী দম্পতি আবিদা সুলতানা ও রফিকুল আলম। তাঁরা সম্পর্কে আলিফের খালা-খালু। ‘ওই পর্বটার কথা আমার অনেক দিন মনে থাকবে। অন্য রকম এক অনুভূতি হচ্ছিল। একবার এলআরবির গান চলল রাত ১২টা থেকে সকাল সাতটা পর্যন্ত। সাত ঘণ্টার টানা অনুষ্ঠান করে বাসায় গিয়ে কিন্তু মোটেও ক্লান্ত লাগেনি।’
মনে রাখার মতো একটা পর্ব বলতে পুতুল বলেন শিল্পী শুভমিতার অনুষ্ঠানটির কথা। ‘তাঁকে দেখলাম, অনুষ্ঠান শুরুর আগে যন্ত্রীদের সঙ্গে ঘণ্টা দুয়েক চর্চা করে নিলেন। এই নিষ্ঠা দেখে অনুপ্রাণিত হয়েছি। আবার অনুষ্ঠানের সুবাদে কলকাতার অনেক ব্যান্ডদলের সঙ্গে এখন খুব ভালো সম্পর্ক হয়ে গেছে।’
বন্ধু মিমির সঙ্গে দারুণ মজায় করা অনুষ্ঠানটি নির্ঝরের কাছে মনে রাখার মতো। ‘মিমি বলল, “দোস্ত চল, একসঙ্গে একটা গান ধরি।” আমিও শুরু করে দিলাম।’ বলেন তিনি।
চেনাজানা গণ্ডির মানুষের সঙ্গেই আবার দেখা হওয়া। একসঙ্গে গান গেয়ে অনেকটা সময় কাটানো। অনুষ্ঠান উপস্থাপনার কাজটা তাই কাজের চেয়ে উপভোগেরই বেশি বলে মনে করেন তাঁরা। তবে মাঝেমধ্যে মনটা একটু খারাপও হয়ে যায়।
‘অনুষ্ঠান শেষে অনেক শিল্পীকেই দেখি যন্ত্রী, প্রযোজক, দর্শক—সবাইকে ধন্যবাদ দেন। কিন্তু উপস্থাপককে একটা ছোট্ট ধন্যবাদ দেওয়ার কথা ভুলে যান তাঁরা। তখন একটু কষ্ট পাই। এতটা সময় ধরে তাঁর পাশে তো আমিও ছিলাম।’ বলেন পুতুল।
‘অনেক শ্রদ্ধেয় শিল্পী এসে এ প্রজন্মের গান নিয়ে কটাক্ষ করেন। সেটা শুনতে খুব খারাপ লাগে। মেনে নিতে পারি না।’ বলেন আলিফ।
উপস্থাপনা তো আছেই, এ বছর এসব শিল্পীর গান আরও বেশি পাওয়া যাবে বলে জানান তাঁরা। আগামী এপ্রিল মাসে আসছে নির্ঝরের তৃতীয় একক অ্যালবাম। ঈদে অ্যালবাম মুক্তি দেওয়ার ইচ্ছা আছে পুতুলের। এবার সংগীতায়োজনও তিনি নিজেই করবেন। নিজের ফোরটিন্থ ফ্লোর নিয়ে নিয়মিত শো করছেন আলিফ। গত বছর তাঁর একক অ্যালবাম মুক্তি পেয়েছে। এ বছর ব্যান্ডের অ্যালবাম মুক্তি পাবে।
</doc>
<doc>
দীর্ঘদিন ধরে মঞ্চের কাজের বাইরে ছিলেন তনিমা হামিদ। আবারও মঞ্চে অভিনয় করার কথা জানিয়েছেন তিনি। বেশ কিছুদিন আগে একটা নাট্যোৎসবে নিজ দলের ভদ্দরনোক নাটকেও অভিনয় করেছেন তিনি। আজ পাঁচটি প্রশ্নের উত্তর দিয়েছেন তিনি। সাক্ষাৎকার নিয়েছেন শফিক আল মামুন।

কত দিন হলো মঞ্চের বাইরে ছিলেন?
আমার সন্তান অর্নিভ সংসারে আসার আগে-পরে মিলে প্রায় তিন বছর আমি মঞ্চের বাইরে ছিলাম। সংসারে এই নতুন অতিথি আসার প্রায় এক বছর আগে থেকেই কাজ বন্ধ রেখেছিলাম।

এত সময় নেওয়ার কারণ কী?
আমি সন্তানের কথা ভেবেই সময়টা নিয়েছি। তবে নতুন অতিথি আসার হয়তো এক বছরের মাথায়ই মঞ্চে কাজ করতে পারতাম। কিন্তু বাসায় কার কাছে রেখে যাব অর্নিভকে? আমার শাশুড়ির বয়স হয়েছে। এ ছাড়া আমার মায়ের কথা যদি বলি, তিনিও অনেক ব্যস্ত। তাই আমাকে ওই দিকটা দেখতে হয়েছে।

আপনার সন্তানের বয়স এখন কত হলো?
এ মাসেই দুই বছর হলো। মনে হচ্ছে, এখন ও একটু স্থির হয়েছে।

এখন কি তাহলে মঞ্চে নিয়মিতই অভিনয় করতে পারবেন?
মঞ্চে অভিনয়ের ক্ষেত্রে এখন আর কোনো সমস্যা নেই। এখন অর্নিভকে সামলানো যায়। এ ছাড়া মঞ্চের কাজ তো সন্ধ্যার পর শুরু হয়। সন্ধ্যার পর দুই-তিন ঘণ্টা সময় তো, সমস্যা হবে না।

দীর্ঘদিন পর মঞ্চে উঠলেন, কেমন লাগল?
অর্নিভ জন্ম নেওয়ার পর প্রথম মঞ্চে উঠলাম। যদিও আরেকটু পরে মঞ্চে উঠতে চেয়েছিলাম। একটা নাট্যোৎসবে নাটকটি করতে হয়েছে বলে কাজটি করেছি। নিজের কাছে কেমন নতুন নতুন মনে হয়েছে। যেহেতু দীর্ঘদিন মঞ্চে উপস্থিত ছিলাম না, তাই একটু সমস্যা তো হয়েছেই।
</doc>
<doc>
আনন্দ-এর পাঠকদের জন্য এবার শুরু হলো নাটকের ক্লাস। নাটক করতে হলে যে যে বিষয়ে জেনে নেওয়া খুবই জরুরি, সে বিষয়গুলোর ওপরই আলোকপাত করা হবে। নাটককে জেনে-বুঝে তারপর নাটকের অংশ হওয়ার সুযোগ করে দিতেই এ ক্লাসের আয়োজন

মহড়া কক্ষজুড়ে থমথমে ভাব। উত্তেজিত নির্দেশক, ‘না এভাবে চলে না। সময়মতো উপস্থিত থাকব না আবার বড় বড় চরিত্রে অভিনয় করতে চাই, কত আবদার! এক সপ্তাহ হয়ে গেল কেউ ভালো করে নাটকটাও পড়েনি। এ রকম হলে সময়মতো নাটক নামানো যাবে না।’
নির্দেশক একনাগাড়ে কথা বলে উত্তেজনা প্রশমন করলেন। নাট্যকার এতক্ষণ পাশে বসে নির্দেশকের দুরবস্থা লক্ষ করছিলেন। নির্দেশক থামতেই বলে উঠলেন, ‘আসলে আমাদের ভাবনাটাই ভুল।’
নির্দেশক তির্যক দৃষ্টিতে তাকালেন, কী বলতে চাইছেন?
নাট্যকার যেন এই সুযোগটিই খুঁজছিলেন, ‘ওই যে একটু আগে বলছিলেন নাটক নামানোর কথা। নাটক নামানোর জিনিস নয়। এখানেই আমরা প্রথম ভুলটা করি। নাটক মাথা থেকে বোঝা নামানোর মতো বিষয় নয়। নাটক একটি শিল্প, একটি সৃষ্টি। আর এই সৃষ্টির কাজটি করতে হয় বারবার নতুন করে। আর সে জন্য যে কাজটি জরুরি, তা হলো নাট্যকারের লেখা নাটকটি মগজে ধারণ করা, মাথা থেকে নামিয়ে দেওয়া নয়।’
নির্দেশক ভেতরে ভেতরে ফুঁসছিলেন, ‘দেরি করে আসা আর অনুপস্থিতির জন্য আমি রিহার্সেলটা শুরু করতে পারছি না, আপনি তত্ত্বজ্ঞান দিচ্ছেন!’
নাট্যকার বাতাস বের হয়ে যাওয়া বেলুনের মতো চুপসে গেলেন। নাট্যকারের চুপসে যাওয়া মুখের দিকে তাকিয়ে নির্দেশক একটু ভাবলেন, তারপর বললেন, ‘রিহার্সেল যখন শুরু করতে পারছি না, তখন আপনার কথাই শোনা যাক।’
নাট্যকার একটি কলেজে সাহিত্য পড়ান। সুযোগ পেলেই একটু-আধটু মাস্টারি করতে ভালোবাসেন। সুযোগ পেয়ে ক্লাস লেকচারের মতো বলতে শুরু করলেন, একজন পাঠক কিংবা পাঠিকা তিনি ছাত্র, শিক্ষক, গৃহিণী, আমলা, শিশু, কিশোর, বৃদ্ধ, নারী, পুরুষ যা-ই হোন না কেন, পড়ার সময় তিনি টেক্সট বা কথাবস্তুর একটা বিশ্লেষণ করে থাকেন। তিনি তাঁর মতো করে নিজস্ব একটা ব্যাখ্যা দাঁড় করান। কেউ তা করেন গভীর অভিনিবেশসহ, আবার কেউ বা হালকাভাবে। জাতি, ধর্ম, বর্ণ, ভাষা-নির্বিশেষে জগৎজুড়ে পাঠপ্রক্রিয়ার এটাই সাধারণ রীতি। সবার পাঠ বিশ্লেষণই আলাদা। একই গল্প কাহিনির পাঠ বিশ্লেষণ পাঠকভেদে ভিন্ন ভিন্ন। এর একটি প্রধান কারণ হলো, প্রত্যেকের পাঠের ভিন্ন ভিন্ন উদ্দেশ্য। একজন গৃহিণী যখন অলস দুপুরে গল্প পড়তে পড়তে পাঠ বিশ্লেষণ করেন, তাঁর সঙ্গে কলেজ-বিশ্ববিদ্যালয়ের একজন শিক্ষকের বিশ্লেষণের পার্থক্য আছে। আবার একজন পরীক্ষার্থীর পাঠ্যসূচির অন্তর্ভুক্ত রক্তকরবী কিংবা রক্তাক্ত প্রান্তর নাটকের বিশ্লেষণের সঙ্গে একজন অভিনেতা বা নির্দেশকের বিশ্লেষণেও রয়েছে বিশাল পার্থক্য।
একজন গৃহিণী পড়েন সময় কাটানোর জন্য, তাঁর উদ্দেশ্য পাঠের আনন্দ। একজন শিক্ষক পড়েন পাঠদানের উদ্দেশ্যে। একজন পরীক্ষার্থী ইব্রাহিম কার্দি ও জোহরা বেগমের চরিত্র, দ্বন্দ্ব বিশ্লেষণ করেন প্রশ্নপত্রের উত্তর দেওয়ার জন্য। কিন্তু একজন নির্দেশক বা অভিনেতা কেন পড়েন?
একজন অভিনয়শিল্পী কিংবা নির্দেশক পাঠ বিশ্লেষণ করেই কাজ শেষ করতে পারেন না। তাঁদের যেতে হয় আরও অনেক দূর। এর পেছনের প্রধান কারণটি হলো নাটক লেখার উদ্দেশ্য। গল্প, কবিতা, উপন্যাস যেমন পাঠ করার উদ্দেশ্যে লেখা হয়, নাটকের ক্ষেত্রে তা হয় না। মুদ্রিত হলেই নাটক পূর্ণতা পায় না। নাটককে উপস্থাপন করতে হয় পাঠক-পাঠিকার বিকল্প বিপুল দর্শক-শ্রোতার সামনে। দুই-চারটি ব্যতিক্রম ছাড়া সব নাটকই লেখা হয় অভিনয়ের জন্য, মঞ্চায়নের জন্য। তা মঞ্চে, পথে, ফুটপাতে, রেডিও, টেলিভিশন যেখানেই হোক, তার শেষ গন্তব্য অভিনয় ড্রামাকে থিয়েটার হতে হয়। অভিনয় করে দেখাতে হয়। অর্থাৎ নাটক একটি প্রয়োগ শিল্প।
অর্থাৎ নাট্যকারের সৃষ্টি সম্পূর্ণ নয়। নাট্যকার যে কাজটি করেন তা হলো, সৃষ্টি আর নির্দেশক, অভিনয়শিল্পী, কলাকুশলী আর দর্শক-শ্রোতা সবাই মিলে তা পুনঃসৃষ্টি করেন। একজন নির্দেশককে নাটকটি অনুপুঙ্খ বিশ্লেষণ করে অভিনয়শিল্পী ও কলাকুশলীদের সমন্বয়ে দর্শক-শ্রোতার সামনে উপস্থাপন করতে হয়, নাটকটির একটি ব্যাখ্যা দিতে হয়। আবার একজন অভিনয়শিল্পীকে অভিনয়ের চরিত্রটিকে বিশ্বস্ততা ও দক্ষতার সঙ্গে শত শত দর্শকের সামনে তুলে ধরতে হয়। আর এ কাজ করতে গিয়ে নির্দেশক, অভিনয়শিল্পীকে চুলচেরা বিশ্লেষণ করতে হয়। আর তা ধারণ করতে হয় মগজে।
অভিনয়শিল্পীকে অনুশীলন করতে হয় নিয়মিত। যত দিন নাটকটি অভিনীত হয়, অন্তত তত দিন। এখানেই অভিনয়শিল্পীর নাটক পাঠ ও বিশ্লেষণের গুরুত্ব।
অনেকেই হয়তো পাণ্ডুলিপিবিহীন ইমপ্রোভাইজড নাটকের প্রসঙ্গ উত্থাপন করতে পারেন। বলা বাহুল্য, সেখানেও অভিনয়শিল্পীকে অভিনয় বিষয়টির বিশ্লেষণ করতে হয়। অভিনয়শিল্পীর নাটক পাঠ ও বিশ্লেষণ তাই অত্যন্ত গুরুত্বপূর্ণ।
নাট্যকার কথা বলতে বলতে বললেন, ‘এবার চা না হলে আর চলছে না।’
সবাই মনে মনে তা-ই চাইছিল।
</doc>
<doc>
« আগের সংবাদ পরের সংবাদ»

সৈয়দ বদরুদ্দীন হোসাইনের ৯০তম জন্মবার্ষিকী উপলক্ষে নাট্যোৎসব করবে পদাতিক নাট্যোৎসব টিএসসি। আগামী ৪ এপ্রিল থেকে জাতীয় নাট্যশালায় শুরু হবে এই উৎসব। মূল মিলনায়তন ও পরীক্ষণ থিয়েটার মিলে এই উৎসব চলবে ৯ এপ্রিল পর্যন্ত। উৎসবে ঢাকা, ঢাকার বাইরেসহ ভারতের নাটকের দলও অংশ নিচ্ছে। ৪ এপ্রিল সন্ধ্যা ছয়টায় মূল মিলনায়তনে উৎসবের উদ্বোধন করবেন বিশিষ্ট সাংস্কৃতিক ব্যক্তিত্ব কামাল লোহানী। ওই দিন একই হলে মঞ্চস্থ হবে প্রাঙ্গণেমোর নাটকের দলের নাটক রক্তকরবী। পরীক্ষণ থিয়েটার হলে দেখা যাবে পদাতিক নাট্যসংসদের নিজস্ব নাটক কালের যাত্রা। পরদিন মূল মিলনায়তনে থাকছে ভারতের অন্য থিয়েটারের হ্যামলেট আর পরীক্ষণ থিয়েটার হলে বরিশাল শব্দাবলীরফনা, ৬ এপ্রিল স্টুডিও থিয়েটার হলে পরিবেশিত হবে লোক নাট্যদলের লীলাবতী আখ্যান, পরীক্ষণ থিয়েটার হলে নাগরিক নাট্যসম্প্রদায়ের রক্তকরবী নাটকটি। মূল হলে আরণ্যকের ময়ূর সিংহাসন, পরীক্ষণ থিয়েটার হলে বগুড়া থিয়েটারের কৈবর্তগাথা মঞ্চস্থ হবে। এ দুটি নাটক দেখা যাবে ৭ এপ্রিল। ৮ এপ্রিল চট্টগ্রাম তির্যকের মধুমালা মূল হলে, পরীক্ষণ থিয়েটার হলে নাট্যকেন্দ্রের আরজ চরিতামৃত নাটকটি। উৎসবের শেষ দিন থাকছে মূল হলে নাগরিক নাট্যাঙ্গনেরপুষি ক্যাট ও একজন প্রকৃত মানুষ, পরীক্ষণ থিয়েটার হলে দেশনাটকের প্রাকৃতিক পুরাঙ্গনা।
</doc>
<doc>
রওশনারা ও রশিদা ফকিরানীর স্মরণে তিন দিনব্যাপী ৪৮ ঘণ্টার লালন সাধুসঙ্গ হয়ে গেল কুষ্টিয়ার দৌলতপুর থানার প্রাগপুর গ্রামে ফকির নহির সাঁইজির হেমাশ্রমে। দিন কয়টি ছিল ২৭ থেকে ২৯ ফাল্গুন ১৪১৮ বঙ্গাব্দ। ৪৮ ঘণ্টার অধিবাস শুরু হয় গুরু মা রিজিয়া ফকিরানীকে ভক্তির বিনয়ী অনুমতির মাধ্যমে। সাঁইজির নিয়মানুসারে বিকেল চারটায় শুরু হয় সাধুসঙ্গের মূল অধিবাস। অধিবাস শুরু হওয়ার আগেই ফকির লালন সাঁইজির পাঁচ ঘরের পসরা সাজানো হয় মাটির ঘটির মধ্যে পাঁচ ধরনের ফুল, ফল, মিষ্টি, গামছা ও চাল দিয়ে। সাঁইজিকে সামনে রেখে মূল প্রার্থনা আসনে পাঁচ সাধকের নামে মাটির ঘটির পসরাগুলো আসনে সাজান বুড়ি ফকিরানী। শুরু হয় পূর্ণ ৪৮ ঘণ্টার অধিবাস। আখড়াসংগীতের মাধ্যমে প্রবীণ ভেক খেলাফত সাধু গুরুদের যন্ত্রসংগীতে সুরের মূর্ছনায় ভরে ওঠে আখড়াবাড়ি। শুরু হয় সাঁইজির জীবলীলার করণ ও কারণ। এটি সাধুসঙ্গের আদি রীতি। আখড়াসংগীতের পরপরই শুরু হয় গুরুর প্রতি দৈন্য বাণী, আগমনী ও প্রবক্ত্য সংগীত। সাধু গুরুদের অংশগ্রহণের মধ্য দিয়েই সাঁইজির দৈন্য ও আগমনী সংগীতের সাধনা শুরু হয় (এসো হে শ্রী গৌর চন্দ নিত্যানন্দ সঙ্গে করি, সময় গেলে সাধন হবে না, দিন থাকিতে দিনের সাধন কেন করলে না)—এই বাণীতে শেষ হয় দিনের অধিবাসকর্ম। শুরু হলো ৪৮ ঘণ্টার অধিবাস-পর্ব। গুরুকর্ম, দৈন্যকর্ম, প্রবক্ত্য, আগমনী, দিন ডাকা, চাল-পানি, সন্ধ্যা ভক্তি, বাল্যসেবা, গোষ্ঠ গান ও পুণ্যসেবা দিয়ে শেষ ৪৮ ঘণ্টা প্রহর। দিনের প্রথম অধিবাসকর্মের এক ঘণ্টা চা-মুড়ির বিরতির পর শুরু হয় সান্ধ্য পর্ব। চাল-পানি গ্রহণ করার পর শুরু হয় ভক্তিকর্ম। ফকির লালন সাঁইজির মূল বিষয় হচ্ছে গুরুবাদী ধর্ম। গুরুকে ভজনা করলেই নিজের দেহে অচিন মানুষকে খুঁজে পাওয়া সম্ভব। গুরু দৈন্য বাণীর মাধ্যমে সাঁইজির প্রতি আরাধনায় মগ্ন থাকেন সাধু গুরু ও ফকিরানী মায়েরা—(গুরু দেহাই তোমার মনকে আমার লওগো সুপথে, গুরু তুমি পতিতপাবন পরমও ঈশ্বর, গুরু আমারে কি রাখবেন তোমার চরণও দাসী)। দৈন্য বাণী উচ্চারণের মাধ্যমে সাঁইজিকে ডাকেন। বাদ্যযন্ত্র ছাড়াই সাধু-গুরুরা সন্ধ্যাকালীন দৈন্যসংগীত পরিচালনা করেন। এর ঘণ্টা খানেক পরই শুরু হয় আমন্ত্রিত সাধু গুরু ও শিল্পীদের লালন সাঁইজির গীতজ্ঞান সুধা মূল গানের আসর। আখড়াসংগীত পরিচালনা করেন শামছুল ফকির ও উদ্বোধনী দৈন্য করেন দরবেশ নহির শাহ। রাত চারটা পর্যন্ত চলে সাঁইজির দৈন্য গানের আসর (কোথায় হে দয়াল কাণ্ডারি, এসো হে ওপারের কাণ্ডারি, রাখিলেন সাঁই কুপজল করে আন্ধেলা পুকুরে)—সাঁইজির এই দৈন্য গানগুলো পরিবেশন করেন দরবেশ নহির শাহ, মোহরম শাহ, ওয়াজ শাহ, বুড়ি ফকিরানী, শামছুল ফকির, রওশন ফকির, মোজাম শাহ ও নাহিদা আক্তার। ভরা চাঁদরাতে সাধুসঙ্গের সংগীত চলে রাত তিনটা পর্যন্ত। ঢাকা থেকে আসা আমরা সবাই জোনাকির মধুর রাতে আদি ঘরানার সাধুসঙ্গের গানের আসর উপভোগ করি। সঙ্গের নিয়মানুসারে ভোর-সকাল থেকে শুরু হয় গোষ্ঠ গানের আসর। দিনকে স্বাগত জানানোই এই গোষ্ঠ গানের মূল উদ্দেশ্য। তুমি গোষ্ঠে চলো হরি মুরারি, আর আমারে মারিসনে মা, বনে এসে হারালাম কানায়—দিনের কর্মশক্তিকে সুদিয়ভাবে অর্জন করাই গোষ্ঠ গানের মুখ্য উদ্দেশ্য। লালন সাধুগুরু, ভক্ত অনুসারী ও আখড়াবাড়ির সবাই অংশগ্রহণ করে এই গোষ্ঠ গানে। গোষ্ঠ পর্ব শেষ হলেই শুরু হয় বাল্যসেবা। সকাল ১০টা থেকে শুরু হয় লালন সাঁই ও অন্য সাধু-গুরুদের গানের বিশ্লেষণপর্ব।
এই বিশ্লেষণ আসরে গানের বিভিন্ন বিষয়ে মতবিনিময় করেন সাধু-ফকিরেরা। বিশ্লেষণ আসরের মধ্য দিয়ে শেষ হয় পালাক্রমে যুগল মিলনের পর্ব। আসরের মধ্যমণি সাধু-ফকিরেরা। আনন্দ মোহরার মধ্য দিয়ে সাধু গুরুদের স্নান-গোসল শেষে শুরু হয় ধ্যান ভক্তি ও পুণ্যসেবার আয়োজন। এমনিভাবেই পরবর্তী ২৪ ঘণ্টাসহ মোট ৪৮ ঘণ্টা অতিবাহিত হয়। সাধুসঙ্গ সাধুসঙ্গ সর্বলোকে কয়, সাধুসঙ্গ পাওয়া মাত্র জীব পরম প্রাপ্তি হয়। সাঁইজির ভক্ত-অনুসারীরা এই বাণীর পরম প্রাপ্তির আশায় থাকেন আগামী সাধুসঙ্গের।
</doc>
<doc>
আশির দশকে মঞ্চে মুক্তিযুদ্ধের তুমুল জনপ্রিয় নাটক পায়ের আওয়াজ পাওয়া যায়। থিয়েটারের এ নাটকটি লিখেছেন সৈয়দ শামসুল হক আর নির্দেশনা দিয়েছেন আবদুল্লাহ আল মামুন। ১৯৭৬ সালে নাটকটি প্রথম মঞ্চে আসে। শুরু থেকেই নাটকটিতে শত বছরের একজন বৃদ্ধের চরিত্রে অভিনয় করে আলোচনায় আসেন কেরামত মওলা। মঞ্চে তাঁর অবস্থান, সংলাপ, কণ্ঠস্বর—সবই ছিল যেন বৃদ্ধ চরিত্রকে ছাপিয়ে যাওয়া। সেই সময় তো নাটকটির প্রথম প্রদর্শনী দেখে অভিনয়ে মুগ্ধ হয়ে সৈয়দ শামসুল হককে তাঁর স্ত্রী আনোয়ারা সৈয়দ হক জিজ্ঞেস করেছিলেন, ‘১০০ বছরের এই বৃদ্ধকে কোথা থেকে আবিষ্কার করলে!’ প্রদর্শনী শেষে গোলাম মুস্তাফা কেরামত মওলাকে ডেকে বলেছিলেন, ‘তুমি তো অবিকল বৃদ্ধের মতো করে সংলাপ দাও, আবার দেড় ঘণ্টা ধরে কোমর বাঁকা করে কীভাবে মঞ্চে দাঁড়িয়ে থাকো? আমার তো মাথায়ই আসে না!’ এমন আরও কত শত মন্তব্য দর্শক-নাট্যকর্মীরা তাঁকে নিয়ে করেছেন, তার হিসাব নেই। নাটকটি নিয়ে তাঁর অনুভূতি কেমন? এমন প্রশ্ন করি। ‘চরিত্রটি আমার কাছে অসাধারণ। একটা চ্যালেঞ্জ নিয়ে চরিত্রটি করেছি। শত বছরের বৃদ্ধ। বৃদ্ধ চরিত্রটি ফুটিয়ে তুলতেও অনেক কষ্ট করতে হয়েছে। আমাদের একটা ভালো টিমওয়ার্ক ছিল। আর কাজটি করেছি চরিত্রের মধ্যে থেকেই। চরিত্রটি আমার মঞ্চনাটকের জীবনে উল্লেখযোগ্য ইতিহাস।’ বললেন কেরামত মওলা।
নাটকটি নিয়ে তাঁর স্মৃতিও অনেক। এত সময়ের ব্যবধানে কী কী স্মৃতি তাঁর মনে আছে, তা জানতে চাই। কেরামত মওলা বলেন, ‘অনেক স্মৃতি। সব তো মনে নেই। তবে একটা স্মৃতি আজও মনে আছে। তখন নাটকটি ঢাকার মঞ্চে সাড়া ফেলেছে। কোরিয়া থেকে থার্ড ওয়ার্ল্ড ড্রামা ভেস্টিভ্যালে নাটকটির আমন্ত্রণ এসেছে। আমরা নাটক নিয়ে কোরিয়া যাব।
ওহ! কী যে উত্তেজনা আমাদের মধ্যে ছড়িয়ে পড়ল, ভাষা দিয়ে প্রকাশ করা যাবে না। যাওয়ার আগে প্রতিদিনই মহড়ায় নাটকটি নিয়ে বিশ্লেষণ হচ্ছে। জাকারিয়া, আবদুল্লাহ আল মামুন, সুজা খন্দকার, ফেরদৌসী মজুমদার, আমি—একেকভাবে আমরা নাটকটি নিয়ে প্রস্তুতি নিচ্ছি। দিনগুলোর কথা খুব মনে পড়ে।’ কোরিয়া সফর ছিল ১৯৮১ সালে। কোরিয়া থেকে ফিরেই নাটকে আর অভিনয় করতে দেখা যায়নি কেরামত মওলাকে। ১৯৮২ সালে থিয়েটার ভাগাভাগি হয়ে যায়।
থিয়েটার আরামবাগ আর থিয়েটার বেইলি রোড নাম নিয়ে এক থিয়েটার দুই ভাগে পথচলা শুরু করে। কিন্তু নাটকটি তো তখনো মঞ্চে ছিল। আপনি যে আর অভিনয় করলেন না? ‘আমি তো তখন থিয়েটার আরামবাগের হয়ে কাজ শুরু করলাম। এরপর মঞ্চে নাটকটি ছিল, কিন্তু আমাকে থিয়েটার বেইলি রোড আর চরিত্রটি করার জন্য বলেনি। বললে হয়তো কাজ করতাম।’ বলছিলেন তিনি। পরবর্তী সময় আপনার চরিত্রটি যিনি করেছেন, তাঁর অভিনয় আপনি দেখেছেন কি? ‘না, আমি আর ওই নাটকটি মঞ্চে দেখতে যাইনি। তবে শুনেছি তারিক আনাম করতেন চরিত্রটি।’ প্রথম থেকে আপনি নাটকটির কতগুলো প্রদর্শনীতে অংশ নিয়েছিলেন? জানতে চাইলে তিনি বললেন, ‘আমি ৭০ রজনী পর্যন্ত নাটকটিতে অভিনয় করেছি।’ ১৯৮২ সাল থেকে শুরু করে নব্বইয়ের দশক পর্যন্ত নাটকটি মঞ্চে ছিল। এরপর বন্ধ। প্রায় ১৫ বছর নাটকটি আর মঞ্চস্থ হয়নি।
২০১১ সালের ডিসেম্বরে সুদীপ চক্রবর্তীর নাট্যায়নে নতুন করে নাটকটি মঞ্চে উঠেছে। সেই বৃদ্ধ চরিত্রটি নিয়ে ফিরেছেনও কেরামত মওলা। আবার কেন ফিরলেন? প্রশ্নটি নিয়ে তাঁর কাছে যাই। কেরামত মওলার উত্তর, ‘থিয়েটারের রামেন্দু মজুমদার আমাকে বললেন চরিত্রটি করার জন্য। আমাকে অতিথিশিল্পী হিসেবেই অভিনয় করার জন্য অনুরোধ করলেন। আমি না করতে পারিনি। আর না করার তো কিছু নেই। থিয়েটার করি। আদর্শ নিয়ে কাজ করি। যে দলই হোক, নিজের দলের কাজ ঠিক রেখে ভালো কাজের প্রস্তাব এলে করতে চাই। শিল্পীর কোনো বিভেদ নেই।’ তিনি আরও বললেন, ‘আমি ১৯৭২ সালে আরণ্যকের হয়ে পশ্চিমের সিঁড়িতে অভিনয় করেছি। এখন মামুনুর রশীদ ওই নাটকটি করার জন্য ডাকলে অবশ্যই যাব। আমি মনে করি, এটি থিয়েটারের জন্য একটা ভালো লক্ষণ, শিল্পীর জন্যও ভালো লক্ষণ।’
</doc>
<doc>
সুবোধ বালিকা
গত সপ্তাহে ইন্টারনেটের তার বেয়ে আসা খবরটা লোহান-ভক্তদের ভয়ই পাইয়ে দিয়েছিল। হলিউডের এক নৈশক্লাবের সামনে নাকি পাপারাজ্জিদের সঙ্গে গোলমাল হয়েছে লিন্ডসে লোহানের। তবে কি লোহান আবারও সেই পুরোনো কাদায় পা দিয়েছেন? তবে যে তিনি কয়েক দিন আগে রীতিমতো দিব্যি-টিব্যি দিয়ে বললেন, পুরোনো ধুলা-ময়লা সব সাফসুতরা করে নতুন লোহান হয়ে ওঠার চেষ্টা করছেন!
পরে তাঁর মা ডিনার কাছে জানা গেল, আসলে দোষ পাপারাজ্জিদেরই। সবাই মিলে তাঁর ভোলাভালা মেয়েটির পেছনে লাগলে চলবে কেমন করে? আদালতের নির্দেশ অনুযায়ী, লোহানকে চলতে হবে আজকের দিনটি পর্যন্ত। আজই শেষ হচ্ছে তাঁর ‘প্রবেশন’ কাল। এর মধ্যে কোনো গোলমাল না করলে মুক্তি। কিন্তু ডিনার ভয়, এর মধ্যে না কিছু ঘটে যায়! মেয়ের উদ্দেশে তাই তাঁর কড়া নির্দেশ, ‘বাড়ি থেকে এক পা-ও বাইরে ফেলা চলবে না। ঘরের মধ্যেই থাকো।’ আর লোহানও নাকি সুবোধ বালিকার মতো মায়ের কথা অক্ষরে অক্ষরে মেনে চলছেন। এই তো চাই!

বিক্রি হচ্ছে ‘ভ্যারাইটি’
সেই ১৯০৫ সালে যাত্রা শুরু হয়েছিল পত্রিকাটির। প্রথম দিকে বেরোত প্রতি সপ্তাহে। রুপালি জগতের তারকাদের খবরাখবর জানার জন্য পাঠকদের যে অন্তহীন ক্ষুধা, সেটাই মেটানোর জন্য ১৯৩৩ সালে সাপ্তাহিক থেকে দৈনিকে রূপ নিয়ে নেয় পত্রিকাটি। এক শতাব্দীরও বেশি সময় ধরে হলিউডের খবরাখবর দিয়ে যাওয়া সেই ভ্যারাইটি বিক্রি করে দিচ্ছে প্রকাশনা প্রতিষ্ঠান রিড এলসেভিয়ার। প্রকাশনার ব্যবসা গুটিয়ে তথ্যসেবার দিকে মনোযোগ বাড়াতেই এ সিদ্ধান্ত বলে জানিয়েছেন রিড বিজনেস ইনফরমেশনের প্রধান নির্বাহী মার্ক কেলসি।
আসলে মুক্ত ও বিনা মূল্যের ইন্টারনেটের এ যুগে একটি পত্রিকার টিকে থাকা যে কত কঠিন, সেটাই আরও একবার বোঝা গেল ভ্যারাইটির মালিকানা বিক্রি করে দেওয়ার এ ঘোষণার মধ্য দিয়ে। পত্রিকাটির নিজেরও একটি ওয়েবসাইট আছে। কিন্তু হলিউড রিপোর্টার, ডেডলাইন হলিউড ও দ্য র‌্যাপ-এর মতো ফ্রি সাইটগুলোর সঙ্গে পাল্লা দিয়ে পেরে উঠছিল না।
অবশ্য মালিকানা পরিবর্তন হলেও পত্রিকাটি তার গৌরব এতটুকু হারাবে না বলে আশা প্রকাশ করেছে বর্তমান মালিকপক্ষ। মার্ক কেলসি বলেছেন, ‘ভ্যারাইটির সঙ্গে আছে অবিশ্বাস্য প্রতিভাবান একটা দল, যারা বিনোদন খবর ও বিশ্লেষণকে নিয়ে গেছে অন্য একটা মাত্রায়। আমার কোনো সন্দেহ নেই নতুন মালিকপক্ষের অধীনেও সাফল্যের সঙ্গে এগিয়ে যাবে পত্রিকাটি।’

ডিক্যাপ্রিওর আবলুটোফোবিয়া!
গোসল না করে দিনের পর দিন কাটিয়ে দিতে পারেন অনেকে। গোসল করাটা তাঁদের কাছে মনে হয় অর্থহীন পণ্ডশ্রম। কারও কারও আবার পানিভীতিও আছে, যাকে বলে আবলুটোফোবিয়া। সেসব ব্যক্তি শুনে খুশি হবেন, তাঁদেরই প্রিয় তারকা লিওনার্দো ডিক্যাপ্রিও নিজেও গোসলে কী-বা আসে-যায় নীতিতে বিশ্বাসী! অবশ্য গোসল না করার পেছনে টাইটানিক, ক্যাচ মি ইফ ইউ ক্যান, ইনসেপশনসহ আরও কিছু জনপ্রিয় ছবি উপহার দেওয়া এই তারকার যুক্তিও আছে। গোসলে খরচ হয় পানি। পৃথিবীর তিন ভাগ জল হলেও শিগগিরই স্বাদুপানির ভয়াবহ সংকট দেখা দিতে চলেছে। এ কারণেই নাকি পানি বাঁচাতে সপ্তাহে মাত্র দুটো, বড়জোর তিন দিন গোসল করেন ডিক্যাপ্রিও। প্রকৃতির প্রতি এই ভালোবাসা দেখাতে গিয়ে ভালোবাসার মানুষটিকে হারাতে চলেছেন তিনি। প্রেমিকা এরিন হিথার্টন নাকি হুমকি দিয়েছেন, গোসল না করলে একসঙ্গে থাকা আর নয়!
রা.হা.
তথ্য: বার্তা সংস্থা, এল টাইমস
</doc>
<doc>
মাসের প্রায় ৩০ দিনই শুটিং! একগাদা ধারাবাহিকে কাজ। দম ফেলার সময় নেই। আজ উত্তরা, তো কাল বারিধারা। আজ কক্সবাজার, তো কাল হোতাপাড়া—এই হলো নাফিজা জাহানের অবস্থা। ১৮ মার্চ। দুপুরের তেজি সূর্য তখন পশ্চিম দিগন্ত ছুঁঁয়েছে, সন্ধ্যাবাতিগুলো তখনো জ্বলে ওঠেনি। ঢাকার অফিসপাড়ার মানুষ ঘরমুখী হয়েছে। উত্তরার ৪ নম্বর সেক্টরের উদ্দেশে যাত্রা শুরু হলো। ওখানে রঙধনু শুটিং-বাড়িতে একটি ধারাবাহিক নাটকের শুটিং চলছে। এ নাটকে অভিনয় করছেন নাফিজা।
ব্যস্ততায় ফুরসত
শুটিং বাড়িতে ঢুকতেই ধাক্কা খেলাম। নাফিজার গায়ে রঙিন শাড়ি, ঠোঁটে লাল লিপস্টিক, হাতভরা চুড়ি, কপালে লাল টিপ। বোঝার চেষ্টা করার আগেই নাফিজা খোলাসা করলেন। ‘নাটকটিতে আমি একজন কাজের বুয়ার চরিত্রে অভিনয় করছি। মেয়েদের হোস্টেলে কাজ করি। সময় পেলেই হিন্দি সিরিয়াল দেখি। হিন্দি সিরিয়ালের অভিনেত্রীদের মতোই নিজেকে সাজাতে চাই।’ শুটিং লোকেশনে বসেই কথাগুলো বললেন নাফিজা।
নাফিজার কথায় উঠে আসে তাঁর সম্প্রতি অভিনয়ের ব্যস্ততার কথা। যেন সকাল-দুপুর-রাত মিলেমিশে এক হয়ে গেছে অভিনয়ের ব্যস্ততায়। কী নিয়ে এই ব্যস্ততা? নাফিজা ঝটপট বলেন, ‘এখন শুধু ধারাবাহিক নাটক নিয়েই ব্যস্ত সময় যাচ্ছে। অনেকগুলো ধারাবাহিকের প্রচার চলছে। নতুন নতুন ধারাবাহিকের শুটিং করছি। এর মধ্যে হাবিব মাসুদের মুনসুন রেইন, জুলে মাহমুদের বৈরী বাতাস, টিংকুর কেরামতি, সকাল আহমেদের টার্মিনাল, হিমেল আশরাফের চৌধুরী ভিলা, তুহিন অবন্তর হেলিকপ্টার প্রভৃতি।’ ধারাবাহিক নাটকে নিয়মিত কাজ করলেও এক ঘণ্টার নাটকে তাঁর আগ্রহ বেশি। বললেন, ‘এক ঘণ্টার নাটকে অভিনয় করে শান্তি পাওয়া যায়। নিজের কাজের জায়গাটা দেখানো যায়। সত্যি কথা বলতে কি, ধারাবাহিক নাটকে অভিনয় করি অর্থের জন্য।’
স্বপ্নছোঁয়া মন
ভালো একটা জায়গা থেকে বিবিএ, এমবিএ করে একটা চাকরি হবে—মনের ভাবনাটা ছিল এমনই তাঁর। ২০০৬ সালের কথা। তখন কলেজে পড়েন নাফিজা। রক্ষণশীল পরিবারের কারণে মিডিয়ার ধারেকাছেও ঘেঁষা অসম্ভব। কিন্তু বয়সটা ছিল রঙিন প্রজাপতির ডানায় উড়ে উড়ে চলা। ওই বছরই লাক্স-চ্যানেল আই সুপারস্টার হয়ে গেলেন নাফিজা। শীর্ষ দশের সপ্তম। পরিবারের বিধিনিষেধ সত্ত্বেও কীভাবে এ জগতে চলে এলেন? প্রশ্ন রাখি তাঁর কাছে। উত্তরে নাফিজা বলেন, ‘আমাদের পরিবারটা খুবই রক্ষণশীল। তখন কলেজে পড়ি। আমি মায়ের সঙ্গে শপিংয়ে গিয়েছিলাম। মার্কেটের সামনে দেখলাম লাক্স-চ্যানেল আইয়ের সুন্দরী প্রতিযোগিতার জন্য রেজিস্ট্রেশন চলছে। আয়োজকদের একজন আমাকে রেজিস্ট্রেশন করার জন্য অনুরোধ করেন। মাকে বললাম। মা তো রাজি না। কিন্তু আমি দুষ্টুমি করে রেজিস্ট্রেশন করলাম। হঠাৎ একদিন প্রতিযোগিতায় অংশ নেওয়ার প্রস্তাব দিয়ে একটা চিঠি বাসায় হাজির। নির্ধারিত সময়েই আমি অংশ নিলাম। প্রথম দিকে বিষয়টি একেবারেই দুষ্টুমি ভাব নিয়েই অংশ নিয়েছি। একটা সময় দেখলাম, আমি ১০ জনের মধ্যে চলে এসেছি। তখন বিষয়টির দিকে একটু গুরুত্ব দিই। কিন্তু একমাত্র বাবা ছাড়া পরিবার থেকে এ বিষয়ে কোনো সহযোগিতা পাইনি।’

সুন্দরী থেকে অভিনেত্রী
লাক্স-চ্যানেল আই সুন্দরী খেতাব পাওয়ার পরপর ওই বছরই সালাহউদ্দিন লাভলুর হোমিও রোমিও নামে এক ঘণ্টার নাটকে অভিনয়। এর কয়েক দিন পর শুভ্র খানের সাদা রঙের স্বপ্ন ধারাবাহিকে কাজ করেন। নাটকে প্রথম অভিনয় করার অনুভূতি কেমন ছিল নাফিজার, জানতে চাই তাঁর কাছে। নাফিজা বললেন, ‘কেমন অভিনয় করেছি, তা মাথায় ছিল না। আমি অভিনয় করছি, সবাই দেখছেন, এটাই ছিল আমার আনন্দ।’ ওই বছরই পয়লা বৈশাখের জন্য নির্মিত মোস্তফা সরয়ার ফারুকীর উপসংহার নাটকে অভিনয় করেন তিনি। ‘এই নাটকটিই আমার অভিনয়জীবনের টার্নিং পয়েন্ট।’

অতঃপর মডেলিং
নাটকে অভিনয় যখন তুঙ্গে, এ সময়ে ডাক পড়ে বিজ্ঞাপনচিত্রে। ২০০৭ সালে এসে শুভ্র খানের পরিচালনায় সিটিসেলের বিজ্ঞাপনে মডেল হন তিনি। পরপরই কাজের সুযোগ হয়ে যায় মোস্তফা সরয়ার ফারুকী, অমিতাভ রেজার মতো গুণী নির্মাতাদের সঙ্গে। তবে বেশ লম্বা সময় ধরেই নতুন কোনো বিজ্ঞাপনে দেখা যাচ্ছে না তাঁকে।
বড় পর্দায় অভিষেক
হালের উঠতি এই অভিনেত্রীর ইতিমধ্যে বড় পর্দায়ও অভিষেক ঘটেছে। দি ডিরেক্টর নামে কামরুজ্জামান কামুর একটি চলচ্চিত্রে অভিনয় করেছেন তিনি। এ মাধ্যমে অভিনয়ের জন্য আলাদা করেই স্বপ্ন দেখেন নাফিজা। ‘সুস্থ বাণিজ্যিক চলচ্চিত্রে আমি অভিনয় করতে চাই। সুযোগের অপেক্ষায় আছি। সব শিল্পীরই স্বপ্ন থাকে বড় পর্দায় অভিনয় করা। ওখানে অভিনয়ের মধ্য দিয়ে চিরকাল দর্শকের মাঝে বেঁচে থাকা যায়।’ বললেন নাফিজা জাহান।
</doc>
<doc>
রাজনীতি নিয়েও বিশ্বের বিভিন্ন দেশে অসংখ্য চলচ্চিত্র নির্মিত হয়েছে। এর মধ্যে সত্য ঘটনা অবলম্বনে তৈরি চলচ্চিত্রের সংখ্যাও কম নয়। এখানে বেছে নেওয়া হয়েছে সে রকম কয়েকটি চলচ্চিত্র। মূলত যেসব ঘটনা বিশ্ব রাজনীতিতে বড় ধরনের ধাক্কা দিয়েছিল, সেসব ঘটনা নিয়ে তৈরি চলচ্চিত্র নিয়েই এই আয়োজন।
জেড: রাজনীতি নিয়ে ছবি করার ক্ষেত্রে গ্রিক পরিচালক কস্তা গরভাস পরিচালকদের প্রথম সারিতেই থাকবেন। তাঁর সবচেয়ে বিখ্যাত ছবি জেড। মূলত একটি হত্যাকাণ্ডকে ঘিরেই ছবিটি নির্মিত হয়েছে। গ্রেগরিস ল্যামব্রাকিস নামের গ্রিক রাজনীতিবিদ ও মানবাধিকারকর্মী প্রকাশ্যে গুপ্তঘাতকের হাতে খুন হয়েছিলেন ১৯৬৩ সালে। চরম ডানপন্থী দুজন কর্মী খুন করলেও তাদের পেছনে ছিল পুলিশ বাহিনীসহ আরও অনেকে। এই খুন গ্রিসের রাজনীতিতে বড় ধরনের সংকট তৈরি করেছিল।
তদন্ত শুরু হলে বেরিয়ে আসে একের পর এক সত্য ঘটনা। শেষ পর্যন্ত পদত্যাগ করতে বাধ্য হয়েছিল সে সময়ের সরকার। নির্বাচনের তারিখও দেওয়া হয়েছিল। ল্যামব্রাকিসের বামপন্থী দল যখন নির্বাচনের জয়লাভ করবে বলে সবাই নিশ্চিত, সে সময় গ্রিক সেনাবাহিনী ক্ষমতা দখল করে নেয়। বলা হয়, এর পেছনে মার্কিন হাত ছিল। জেড মুক্তি পেয়েছিল ১৯৬৯ সালে।
অল দ্য প্রেসিডেন্টস ম্যান: বিখ্যাত ওয়াটারগেট কেলেঙ্কারি নিয়ে এ ছবি। এর ফলে শেষ পর্যন্ত মার্কিন প্রেসিডেন্ট নিক্সনকে পদত্যাগ করতে হয়েছিল। আর ঘটনাটি উদ্ঘাটন করেছিলেন দুই সাংবাদিক, যাঁরা ইতিহাসের অংশ হয়ে আছেন।
১৯৭২ সালে প্রেসিডেন্ট নির্বাচনের সময়ে ক্ষমতাসীন রিপাবলিকান দল ও প্রশাসনের কয়েকজন মিলে ওয়াশিংটন ডিসির ওয়াটারগেটে ডেমোক্র্যাটদের সদর দপ্তরে আড়িপাতার যন্ত্র বসিয়েছিল। ওয়াশিংটন পোস্টের দুই সাংবাদিক বব উডওয়ার্ড ও কার্ল বার্নস্টেইন এ ঘটনার পেছনে কারা ছিল, তা ফাঁস করে দেন। তাঁদের খবরের উৎস ছিল ডিপথ্রোট নামের একজন সোর্স। রবার্ট রেডফোর্ড ও ডাস্টিন হফম্যান এই সাংবাদিকের ভূমিকায় অভিনয় করেন।
ফ্রস্ট/নিক্সন: ১৯৭৭ সাল। নিক্সন পদত্যাগ করে চুপচাপ আছেন। ডেভিড ফ্রস্ট তখন বিখ্যাত কেউ নন। ঠিক করলেন নিক্সনের একটা সাক্ষাৎকার নেবেন। নিক্সন তখন একপ্রকার নির্বাসিত গ্লানিময় জীবন যাপন করছেন। ইতিহাসের অন্যতম বড় কেলেঙ্কারির জন্মদাতা তিনি। নিক্সন রাজি হলেন ফ্রস্টকে সাক্ষাৎকার দিতে। তবে এ জন্য দর হাঁকলেন ছয় লাখ ডলার। শর্ত হচ্ছে, চারটি পর্ব হবে চার বিষয়ে। ওয়াটারগেট, ভিয়েতনাম যুদ্ধ, অভ্যন্তরীণ নীতি ও ব্যক্তি নিক্সন।
নিক্সন ভাবলেন, এ সাক্ষাৎকারের মাধ্যমে তিনি আবার নিজের ইমেজ উদ্ধার করবেন। ফ্রস্ট তাঁর সঙ্গে কথায় পারবে না বলেই সবার ধারণা। বিষয়টি সহজভাবে নিল না মার্কিনরাও। তারা মনে করে, যে লোকের জেলে থাকা উচিত, সেই লোককে ধনী করে দিচ্ছেন ফ্রস্ট। ফ্রস্টের তখন অস্তিত্বের লড়াই। শুরু হলো মনস্তাত্বিক খেলা। সাক্ষাৎকারে সুবিধা করতে পারছে না ফ্রস্ট। নিক্সন, বলা যায়, দাঁড়াতেই দিল না ফ্রস্টকে। ফ্রস্ট-শিবিরে চরম হতাশা। বাকি আছে ওয়াটারগেট পর্ব। শুরু হলো আসল খেলা।
১৯৭৭ সালে এই চার পর্বের সাক্ষাৎকার প্রচারিত হয়। এখন পর্যন্ত সবচেয়ে বেশি দেখা সাক্ষাৎকারের রেকর্ড এটি। এ থেকে ফ্রস্টের আয় হয়েছিল ১০ লাখ ডলার।
রন হাওয়ার্ডের পরিচালনায় এ ছবি মুক্তি পায় ২০০৮ সালে।
দ্য পেন্টাগন পেপার্স: ভিয়েতনাম যুদ্ধের অন্যতম রূপকার ছিলেন রবার্ট ম্যাকনামারা। ১৯৬৭ সালে ম্যাকনামারা ছিলেন মার্কিন প্রতিরক্ষা মন্ত্রী। সে সময় তিনি ভিয়েতনাম-মার্কিন সম্পর্ক ও যুদ্ধ নিয়ে গোপনে ভিয়েতনাম স্টাডি টাস্ক ফোর্স গঠন করেছিলেন। এমনকি সে সময়ের প্রেসিডেন্ট লিন্ডন জনসনও তা জানতেন না। এ স্টাডি গ্রুপ সাত হাজার পৃষ্ঠার একটি প্রতিবেদন তৈরি করেছিল, যার চার হাজার পৃষ্ঠাই ছিল কেবল গোপন দলিল। প্রতিবেদনে দেখানো হয়েছিল যুক্তরাষ্ট্র কীভাবে একের পর এক মিথ্যা কথা বলে ভিয়েতনামে যুদ্ধ শুরু করেছিল। মার্কিন সরকার কেবল দেশের মানুষকেই মিথ্যা বলেনি, কংগ্রেসকেও মিথ্যা তথ্য দিয়েছিল। এ প্রতিবেদনের নামই পেন্টাগন পেপার্স।
প্রতিবেদনটি ফাঁস হয়ে যায়। ধারাবাহিকভাবে সেটি ছাপা হয়েছিল নিউইয়র্ক টাইমস-এ। ড্যানিয়েল এলসবার্গ নামের একজন মিলিটারি অ্যানালিস্ট সেটি ফাঁস করে দেন। পরবর্তী সময় নিক্সন সরকার মামলাও করেছিল পত্রিকা ও এলসবার্গের বিরুদ্ধে। সেটি নিয়েই ছবি দ্য পেন্টাগন পেপার্স, ২০০৩ সালে মুক্তি পায়।
থার্টিন ডেজ: ১৯৬২ সালে তৃতীয় বিশ্বযুদ্ধ প্রায় লেগেই গিয়েছিল বলা যায়। কিউবার মিসাইলসংকট নিয়ে এ যুদ্ধ লাগার উপক্রম হয়। কিউবার ফিদেল কাস্ত্রোকে উৎখাত করার একের পর এক চেষ্টা বিফলে যাওয়ায় মরিয়া হয়ে উঠেছিল যুক্তরাষ্ট্র। অনেকেরই আশঙ্কা ছিল, কিউবা আক্রমণ করবে যুক্তরাষ্ট্র। আর তা ঠেকাতে সোভিয়েত ইউনিয়ন কিউবায় অনেক মিসাইল স্থাপন করেছিল। এসব মিসাইল দিয়ে যুক্তরাষ্ট্রের একটি বড় অংশ ধ্বংস করা সম্ভব ছিল। এই মিসাইল স্থাপন নিয়েই শুরু হয় সংকট।
জন এফ কেনেডি তখন মার্কিন প্রেসিডেন্ট। আর নিকিতা ক্রুশ্চেভ সোভিয়েত কমিউনিস্ট পার্টির সাধারণ সম্পাদক। দুই দেশের মধ্যে এ নিয়ে আলোচনার সূত্রপাত হয়েছিল এবিসি নিউজ-এর এক সাংবাদিক জন এ স্কালির মাধ্যমে। পরে ঠিক হয়, সোভিয়েত ইউনিয়ন মিসাইল সরিয়ে নেবে আর যুক্তরাষ্ট্র কখনোই কিউবা আক্রমণ করবে না।
পুরো ঘটনাটি ১৩ দিনের। আর চলচ্চিত্রটি সেই ১৩ দিন নিয়েই। ২০০০ সালের এ ছবির মূল অভিনেতা কেভিন কস্টানার।
এবার একটি বোনাস। জন রিডের দুনিয়া কাঁপানো ১০ দিন পড়েননি, এমন পড়ুয়া পাওয়া মুশকিল। মার্কিন সাংবাদিক জন রিড রুশ বিপ্লব ঘটার সেই ১০ দিনের বর্ণনা দিয়েছিলেন এ বইয়ে। সেই বই নিয়েই ছবি রেডস। ১৯৮১ সালে মুক্তি পাওয়া ওয়ারেন বেটির এ চলচ্চিত্র আগ্রহী ব্যক্তিরা দেখতে পারেন।
</doc>
<doc>
মৌসুমের শেষ মুহূর্তে এসে মেলা-পার্বণে যাত্রাগানে উজ্জ্বল অভিনয় দেখছেন শ্রোতা-দর্শক। এর আগে মেলার যাত্রাগান নিয়ে অশ্লীলতার অভিযোগ উঠেছিল। একটি দলের তিনজন নৃত্যশিল্পীর জেল-জরিমানা ও অন্য একটি দলের আটজন নৃত্যশিল্পীকে গ্রেপ্তার করেন ভ্রাম্যমাণ আদালত। ঢাকার কাছে সোনারগাঁয়ে একটি মেলার প্যান্ডেলে আগুন ধরিয়ে দেয় স্থানীয় জনগণ। মৌসুম শুরু হওয়ার পর থেকে লাগামছাড়াভাবে চলতে থাকে যাত্রাদলগুলো। শেষ মুহূর্তে এসে কেন যে এমন হলো, তা বোঝা গেল না।
জয়পুরহাটের গোপীনাথপুর মেলায় একই সঙ্গে তিনটি দলের গান হচ্ছে। প্রতি রাতে দর্শক হুমড়ি খেয়ে পড়ছে যাত্রার প্যান্ডেলে। সাতক্ষীরার নিউ ভোলানাথ অপেরা, কানসাটের চৈতালী অপেরা ও যশোরের চ্যালেঞ্জার অপেরা প্রতিযোগিতামূলক মঞ্চায়নে নেমেছে। দর্শক আজ চৈতালীর পালা দেখছেন তো কাল ভোলানাথের। পরশু দেখছেন চ্যালেঞ্জারের পালা। এভাবে ঘুরে-ফিরে সব দর্শকই তিনটি দলের পালা দেখছেন। কেউ কেউ ভালো লাগা একটি দলের পালা একাধিকবার দেখছেন। খানশ্যামাপুরের আবদুস সামাদ মিয়া একজন কাঠব্যবসায়ী। মেলায় ফার্নিচারের দোকানে টাকা নিতে এসেছেন। পালা দেখেছেন তিনটি দলেরই। থাকবেন আরও কয়েক দিন। যে কয়েক দিন থাকবেন, নিউ ভোলানাথের পালা দেখবেন তিনি। দিনাজপুরের বীরগঞ্জ থেকে আসা মিষ্টিব্যবসায়ী আক্কাস ফকির জানান, অন্যবারের মতো এবার মাত্রাহীন যাত্রা হচ্ছে না। প্রতিটি দলের প্রযোজনাতেই নান্দনিকতা আছে। এই মেলার যাত্রাগানের দর্শকের কাতারে দোকানিরাও থাকছেন। এ কারণে রাত যত গভীর হচ্ছে, প্যান্ডেল ততই কানায় কানায় পূর্ণ হচ্ছে। প্রযোজনাগুণে মুগ্ধ শ্রোতা-দর্শক তাই রাত নামলেই ছুটে আসছেন যাত্রার আসরে।
চৈতালীর দেবী সুলতানা, মা মাটি মানুষ; ভোলানাথের মানবী দেবী, জেল থেকে বলছি; চ্যালেঞ্জারের গুরু দক্ষিণা, সাত পাকে বাঁধা পালা দেখেছেন একাধিক দর্শক। এবারের মেলানুষ্ঠানে যাত্রা দেখে খুশি তাঁরা। অনুরূপ খুশি তিনটি দলের পালা নির্দেশকেরা। চৈতালীর কবির খান, চ্যালেঞ্জারের ওয়াসীম, ভোলানাথের দুলাল ঘোষ জানান, অভিনয় দেখাতে পেরে তাঁরা ভীষণ খুশি। ‘যাত্রাগানে দর্শক-শ্রোতার সঙ্গে অভিনেতা-অভিনেত্রীদের বেশি তফাত থাকে না। প্রাণঢালা অভিনয় হলে দর্শক খুশি থাকেন, আমরাও অভিনয় করে তৃপ্তি পাই।’
সরজমিনে দেখা গেছে, সিরাজগঞ্জের কড্ডার মোড়ে মেলানুষ্ঠানে নিউ রংধনু অপেরার পালা দেখতে টাঙ্গাইল, পাবনা ও দিনাজপুর থেকেও দর্শক এসেছেন। দলটির ‘জীবন এক জংশন’ পালা শুরু হয় রাত ১১টায়, শেষ হয় পাঁচটায়। মধ্যে কিছুক্ষণ নৃত্যগীত পরিবেশন করা হয় বিভিন্ন তাললয়ে। আলাপকালে দর্শকেরা জানান, ঐতিহ্যবাহী যাত্রাশিল্প যুগোপযোগী ও জীবনঘনিষ্ঠ চিন্তা-চেতনায় নবতর উত্তরণ ঘটেছে।
</doc>
<doc>
মেটালিকা-ভক্তদের জন্য লুলু অ্যালবামটি একটি বড় চমক। ২০১১ সালের অক্টোবর মাসে এটি বের হয়। লুলু হলো রকসংগীতশিল্পী লু রিড ও হেভি মেটাল ব্যান্ড মেটালিকার যৌথ অ্যালবাম। ইতিমধ্যে অ্যালবামটি বেশ সমালোচিত হয়েছে। আজ আমরা লুলু সম্পর্কে কথা বলব।
২০০৯ সালে ‘রক অ্যান্ড রোল অব ফেম’-এর ২৫তম বার্ষিকী উপলক্ষে মেটালিকা ও লু রিড একসঙ্গে গান পরিবেশন করে। তখন থেকেই একটি যৌথ অ্যালবাম প্রকাশ করার পরিকল্পনা তাদের মাথায় আসে। তবে সেই পরিকল্পনার দুই বছর পর ২০১১ সালের মে মাসে তারা অ্যালবামটি রেকর্ড করা শুরু করে। জুন মাসের মধ্যেই অ্যালবামটি রেকর্ড করার কাজ শেষ হয়ে যায়।
অ্যালবামটি বের হওয়ার পর মেটালিকার ভক্তরা খুবই হতাশ হয়েছে। কেননা এই অ্যালবাম শুনলে মেটালিকার আগের সেই পরিচিত থ্রাশ মেটাল বা হেভি মেটাল ধারার কোনো ছাপ খুঁজে পাওয়া যায় না। এখানে তারা এমন ধরনের নিরীক্ষামূলক গান করেছে, যা ভক্তরা মেনে নিতে পারছে না। মেটালিকা নামক ব্যান্ডটি বিশ্বে থ্রাশ মেটাল ধারার অন্যতম পথপ্রদর্শক। অবশ্য লু রিডের ভক্তরা অ্যালবামটি সহজভাবেই নিয়েছে। লু রিডের পরিচয় একজন রক ধারার সংগীতশিল্পী হিসেবে। তিনি চার দশকের বেশি সময় ধরে সংগীতজগতে আছেন। তিনি ‘দ্য ভেলভেট আন্ডারগ্রাউল্ড’ নামক ব্যান্ডের গীতিকার, গিটারিস্ট ও কণ্ঠশিল্পী হিসেবে সংগীতজীবনে প্রবেশ করেন। ১৯৭০ সালের পর থেকে তিনি একক শিল্পী হিসেবেই প্রতিষ্ঠা পান। এখন পর্যন্ত তিনি ২০টির ওপর একক অ্যালবাম প্রকাশ করেছেন। মেটালিকা ১৯৮১ সালে যাত্রা শুরু করেছিল। তারা তাদের দ্রুত লয়, গানের কথা, তার সঙ্গে যন্ত্রসংগীত ও আক্রমণাত্মক পরিবেশনশৈলী প্রদর্শন করে যে ধারার সৃষ্টি করেছে, তা সব মেটালপ্রেমীর জানা। এ কারণে তারা ‘দ্য বিগ ফোর অব থ্রাশ মেটাল’-এর অন্যতম ব্যান্ড। সারা বিশ্বের মেটাল-ভক্তরা তাদের গান শুনে উদ্বেলিত হয়েছে।
লুলু একটি নিরীক্ষামূলক মেটাল ধারার সমন্বিত অ্যালবাম। অ্যালবামটিতে নাটকীয় একটা আবহ আছে। এখানে বেশ কিছু গান আছে আবৃত্তি করা। মেটালিকা-ভক্ত হিসেবে না শুনে সাধারণভাবে শুনলে গানগুলো ভালো লাগবে। লুলু বেশ উঁচুমানের নিরীক্ষামূলক নাটকীয় আবেগের মেটাল ধারার অ্যালবাম। অ্যালবামটি বের হওয়ার পর মেটালিকার অন্ধভক্তরা লু রিডের প্রাণনাশের হুমকিও দিয়েছে। লু রিড বলছেন, অ্যালবামটি শিক্ষিত কাব্য ও সাহিত্যপ্রেমী শ্রোতার জন্য করা হয়েছে।
যে যা-ই বলুক, অ্যালবামটি সংগীতপ্রেমীদের অবশ্যই শোনা উচিত।
মনোয়ারুল হক
</doc>
<doc>
মুখ খুলেছেন বিপাশা বসু। যদিও সাবেক প্রেমিক জন এব্রাহামকে নিয়ে কটু মন্তব্য করতে রাজি নন তিনি। শুধু তাঁদের বিচ্ছেদ নিয়ে বিপাশা বলেছেন, ‘সম্পর্কটা আমরা জোর করে টেনে নিয়ে যেতে চাইনি। তৃতীয় পক্ষ আমাদের ভালোবাসার চেয়েও শক্তিশালী ছিল। সুতরাং, ভালোবাসার হার নিশ্চিত। এটা নিয়ে আমার অবশ্য শুরুতে দুঃখবোধ ছিল। এখন আর আফসোস নেই। জীবনটাই বুঝি এমন!’ বিপাশার বক্তব্যের মধ্যে ‘তৃতীয় পক্ষ’ শব্দ দুটি ম্যাগনিফাইং গ্লাস দিয়ে হাইলাইট করছেন সাংবাদিকেরা। অনাকাঙ্ক্ষিত এই তৃতীয় পক্ষ কি বিপাশার বন্ধু রানা ডগগুবতি, নাকি জনের ব্যাংকার বন্ধু প্রিয়া? প্রিয়ার দিকেই অবশ্য তিরটি তাক করছেন সবাই। কারণ, বিপাশা-জন বিচ্ছেদের পর প্রিয়া-জনকেই এখানে-সেখানে প্রেমের নাগরদোলায় চড়তে দেখা গেছে। আজ রেস্তোরাঁয় মোমের আলোয় নৈশভোজ তো কাল বিমানবন্দরে হাত ধরে দিন থেকে রাত—অবিরাম মেলামেশা চলছেই। স্বভাবতই জনকে বিশ্বাসঘাতক উপাধি দিতেও কার্পণ্য করছেন না বিপাশাভক্তরা। বিপাশা নাকি জনকে বিয়ে করার জন্য চাপ দিয়েছিলেন। কিন্তু জনের উড়ু উড়ু মন বিপাশাকে বিয়ে করার জন্য সায় দেয়নি। ফলাফল—বিচ্ছেদ! কিন্তু এখন প্রিয়াকে বিয়ে করার জন্য জন কেন উদ্যোগী হয়েছেন, তা-ও বিস্ময়কর! আকাশে-বাতাসে এমন গুজবও ভেসে বেড়াচ্ছে, দুজন নাকি এরই মধ্যে গাঁটছড়া বেঁধেছেন। বিয়ে করে হয়েছেন অমর সঙ্গী। অবশ্য জনের দাবি, ‘বিয়ে করিনি। তবে করব। খুব শিগগির।’ কিন্তু কাকে? ‘থাক না একটু রহস্য! সময় হলেই সব জানতে পারবেন।’
প্রায় নয় বছরের ক্যারিয়ারে জনের হাতে হিট কিংবা আলোচিত ছবির সংখ্যা হাতেগোনা যাবে—জিসম, ওয়াটার, ধুম, গরম মসলা, জিন্দা, ট্যাক্সি নং ৯২১১, কাবুল এক্সপ্রেস, দোস্তানা, নিউইয়র্ক, ফোর্স। মাঝে অনেক দিন ছবি হিট হয়নি। ধূসর যাত্রাটা আরও গভীর হতো, যদি না গত বছর ফোর্স মুক্তি পেত। ফোর্স-এর পর অনেকেই অনুভব করেছেন, নাহ! জনও অভিনয় জানেন। জন অবশ্য এত বড় সমালোচনা নিতে নারাজ। তাঁর ভাষ্য, ‘আমার অভিনীত ওয়াটার ছবিটি কিন্তু ছয়-সাত বছর আগেই অস্কারে মনোনীত হয়েছিল। আর ভুলে যাবেন না, ধুম ব্র্যান্ডের প্রথম পর্বের ভিলেন কিন্তু আমিই। আমি ওই ছবিতে ব্যর্থ হলে হয়তো আর কোনো ধুমই নির্মিত হতো না পরবর্তী সময়ে।’
ধুম-এর পরবর্তী পর্বগুলোতে জন অভিনয় করতে না পারলেও করন জোহর প্রডাকশনের দোস্তানা ২-এ অভিনয় করতে যাচ্ছেন জন। বিপরীতে ক্যাটরিনা কাইফ। এ ছাড়া সাজিদ খানের হাউসফুল ২ (জ্যাকলিন), আব্বাস মাস্তানের রেস ২ (দীপিকা)-এ সম্পৃক্ত হয়েছেন জন। আগামী সপ্তাহে মুক্তি প্রতীক্ষিত হাউসফুল ২ সুপারহিট হবে—বিশ্বাস জন এব্রাহামের। এ ছাড়া জনের হাতে আছে সঞ্জয় গুপ্ত-একতা কাপুরের শুটআউট অ্যাট ওয়াদালা (কঙ্গনা), কপিল শর্মার আই মি ঔর ম্যায় (চিত্রাঙ্গদা, প্রাচী দেশাই)। চলচ্চিত্রের ক্যারিয়ারে দ্যুতি ছড়ানোর জন্য জন এবার প্রযোজক হিসেবেও নিজের নাম লিখিয়েছেন। আগামী মাসেই মুক্তি পাবে জন প্রযোজিত প্রথম ছবি ভিকি ডোনার। স্পার্ম ডোনেশনের ওপর দর্শককে উদ্বুদ্ধ করার জন্যই জনের এই প্রচেষ্টা। ছবিতে অভিনয়ের লোভও সামলিয়েছেন জন। কাজ করিয়েছেন নতুন অভিনেতা আয়ুষ্মান খুরানা, ইয়ামি গৌতমকে দিয়ে। যদিও ছবির বিক্রিবাট্টা বাড়ানোর জন্য একটি আইটেম গানে কাজ করেছেন জন। সঙ্গে নায়ক-নায়িকাকে নিতে ভোলেননি তিনি। ভিকি ডোনার ছবির প্রচারণামূলক অনুষ্ঠানে জন ঘোষণা দিয়েছেন, ‘স্পার্ম ডোনেশন ব্যাপারটি এখনো অনেকের জন্য বেশ স্পর্শকাতর। কিন্তু কোনো মহৎ উদ্দেশ্যই অন্য কোনো বিষয়ের চেয়ে বড় হতে পারে না। আমি পণ করছি, অসহায় দম্পতিরা সব সময় আমাকে তাঁদের পাশে পাবে এবং আমি আমার ভক্তদেরও বলব কুসংস্কার ভুলে একটু “আউট অব দ্য বক্স” চিন্তা করতে।’ ইনফার্টিলিটি এবং আর্টিফিশিয়াল ইনসেমিনেশনের ওপর নির্মিত ভিকি ডোনার ছবিটি কান চলচ্চিত্র উৎসবেও এবার আমন্ত্রিত হয়েছে।
রুম্মান রশীদ খান
[রেডিফ, ফিল্মফেয়ার, বলিউড লাইফ, হিন্দুস্তান টাইমস, টাইমস অব ইন্ডিয়া ডট কম অবলম্বনে]
</doc>
<doc>
জুলিয়া রবার্টসের একটা দুঃখ আছে। মনের মধ্যে দুঃখের একটা পায়রা পুষে রেখেছেন। এই যে হলিউডে সিকি শতাব্দীর ক্যারিয়ার, এত্তো এত্তো সিনেমা করেছেন, কিন্তু একটা সিনেমাও নাকি তাঁর তিন সন্তানের কেউ দেখেনি! অবশ্য তাঁর সাত বছর বয়সী দুই যমজ সন্তান হ্যাজেল প্যাট্রিসিয়া আর ফিনাউস ওয়াল্টার হয়তো মায়ের ছবির গল্প ঠিকমতো বুঝতে পারবে না। সাড়ে চার বছরে পড়া হেনরি ড্যানিয়েলটা দস্যি হয়েছে, প্রিটি ওম্যান-এর ভিভিয়ানের মতো দুষ্টু। তার ছোট্ট মন-মাথায় সিনেমার ঘোরপ্যাঁচ কি ঢুকবে?
অনেক ভেবে শেষ পর্যন্ত একটা রূপকথার ফ্যান্টাসি ছবি করার প্রস্তাবে সায় দিলেন রবার্টস। কিন্তু এই ৪৪ বছর বয়সে তো আর রাজকুমারী সাজা যায় না। রানিই সই, হোক না সেই রানি আবার বদ, কুইন ক্লেমেন্তিয়ানা। কালো জাদুর ক্ষমতাওয়ালা সেই রানি খুব হিংসা করেন রাজকন্যা স্নো হোয়াইটকে। উত্তরাধিকার সূত্রে রাজকন্যার প্রাপ্য সিংহাসন আর টগবগে ঘোড়ায় ছুটে আসা রাজপুত্তুর—দুটোই হাতিয়ে নিতে চান রানি। স্নো হোয়াইটকে বনে পাঠিয়ে দেওয়া হয় নির্বাসনে। সেখানেই সাত বামন ডাকাত উদ্ধার করে তাকে। বড় হয়ে স্নো হোয়াইট প্রতিশোধের প্রতিজ্ঞা নেয়। রূপকথার সেই গল্পকে কমেডির ছাঁচে ফেলে বানানো হয়েছে মিরর মিরর।
সেই ছবিতেই খল চরিত্রে অভিনয় করেছেন পৃথিবীর সবচেয়ে নিষ্পাপ হাসির অধিকারী জুলিয়া রবার্টস। তবে রবার্টসকে একেবারে ভিলেনের চরিত্রে মানাবে কেন? ভারতীয় বংশোদ্ভূত পরিচালক তারসেম সিংকে তাই ঘষামাজা করতে হলো কুইন ক্লেমেন্তিয়ানা চরিত্রটি রবার্টসের উপযোগী করে তুলতে। স্নো হোয়াইটের গল্পে সবার মনোযোগের চোখ রাজকন্যার ওপর আটকে থাকবে, সেটাই স্বাভাবিক। কিন্তু রবার্টস নাকি নজরটা তাঁর দিকে ফিরিয়ে নেবেন বারবার। দর্শককে দ্বিধার সমুদ্রে ফেলে দেবেন—স্নো হোয়াইটের পক্ষে তারা থাকবে, নাকি রানির? আগামীকাল মুক্তি পাচ্ছে মিরর মিরর।
তারসেম এর আগে পৌরাণিক চরিত্রদের এনে হাজির করেছিলেন ইম্মর্টালস ছবিতে। এবার পুরাণ থেকে রূপকথা। তবে রবার্টস জানালেন, প্রথমে ফোনে যখন তাঁর কাছে প্রস্তাবটা পেড়েছিলেন তারসেম, তিনি সরাসরি ‘না’ বলে দিয়েছিলেন। খল চরিত্রে তাঁকে মানাবে কী করে! তারসেম শুধু এক ঘণ্টা সময় চেয়ে নিয়েছিলেন মুখোমুখি বসে পাণ্ডুলিপিটা পড়ে শোনানোর জন্য। ওই এক ঘণ্টাতেই রবার্টসের ‘না’টা ‘হ্যাঁ’ হয়ে গেছে।
তবে কি শেষ পর্যন্ত নিজের সন্তানদের কথা ভেবেই রাজি হলেন? রবার্টসের উত্তর, গ্রিম ভাইদের রূপকথা থেকে প্রেরণা নিয়ে এ ছবি বানানো হলেও তাঁর ধারণা, ছবিটা শেষ পর্যন্ত বড়দেরই—‘আমার তো মনে হয় না, ওরা এই ছবিটাও দেখবে। মা হিসেবে আমি বরং চাইব, ওরা রূপকথাই পড়ুক। আসলে বাড়িতে আমরা ছবি দেখার ব্যাপারে একটু কড়াই। বাচ্চাদের ছবি দেখানোর চেয়ে বইয়ের প্রতি ঝোঁক গড়ে তোলাতেই বেশি উৎসাহী।’
স্নো হোয়াইটকে নিয়ে এ বছরই মুক্তি পাচ্ছে আরেকটি ছবি। স্নো হোয়াইট অ্যা দ্য হান্টসম্যান নামের সেই ছবিতে রাজকন্যার চরিত্রে অভিনয় করেছেন টোয়াইলাইট সিরিজের ক্রিস্টেন স্টুয়ার্ট। রানির চরিত্রে শার্লিজ থেরন। তিন মাস পর মুক্তি পাবে ছবিটি। দেখা যাক, থেরন বনাম রবার্টস কেমন জমে!
রাজীব হাসান
তথ্য: হলিউড রিপোর্টার
</doc>
<doc>
মুক্তিযুদ্ধ নিয়ে বেশ কিছু আলোচিত চলচ্চিত্রে অভিনয় করেছেন ববিতা। বর্তমানে তিনি আছেন কানাডায়। স্বাধীনতা অর্জনের এই মাসে তাঁর কাছে আমরা জানতে চাইলাম সেই ছবিগুলোর কথা। সে কথার ফাঁকেই উঠে এল একাত্তর।

ফোনালাপ
দুই বোন সুচন্দা ও চম্পা আগেই চলে গিয়েছিলেন আমেরিকায়। ববিতাও সিদ্ধান্ত নিলেন, তিনি বোনদের সঙ্গে ঘুরে বেড়াবেন। আর সময় পেলেই ছেলে অনীকের কাছে যাবেন কানাডায়।
গত সোমবার যখন ববিতার মুঠোফোনে ফোন করা হলো, তখন কানাডায় গভীর রাত। একবার-দুবার-তিনবার—ফোনের অন্য প্রান্ত থেকে শুধু মেসেজ বক্সের রেকর্ডেড ভয়েস শোনা গেল।
চারবারের সময় ফোনটি ধরলেন ববিতা।
কুশলাদিপর্ব শেষ করে ফোন করার হেতু জানালাম।

প্রসঙ্গ ‘লেট দেয়ার বি লাইট’
লেট দেয়ার বি লাইট-এর শুটিং হয়েছিল যুদ্ধ শুরু হওয়ার আগেই। ছবি যখন হয়, তখন অলিভিয়াকে সাইন করানো হয়েছিল। স্বাধীনের পর এ ছবির বাকি অংশের শুটিং হবে—এমনটি জানি আমরা। এ ছবিতে আমি একজন বিদেশি খ্রিষ্টান মেয়ের চরিত্রে অভিনয় করি। খাটো স্কার্ট পরা। ববছাঁট চুল। বাচ্চা ছেলেমেয়ের প্রেম। ২ নম্বর ফ্লোরের পেছনে। সেখানে দেখা গেল, অসংখ্য গ্লাস ভাঙা ঘরের ভেতর। সেই ভাঙা গ্লাসের ভেতর দিয়ে আমাকে আমার সম্ভ্রম বাঁচানোর জন্য দৌড়ে আসতে হবে। জহির ভাই আমাকে বললেন, ‘পপি (আমার ডাকনাম পপি), তুমি কেমন, তা আজকে অভিনয় করে দেখাও। ওই ঘর থেকে এই ঘরে কাচের ওপর দিয়ে দৌড়ে তোমাকে পালাতে হবে।’ আমি এতই আবেগতাড়িত হয়ে গেলাম, সেই কাচের ওপর ‘মা’ বলে একটা চিৎকার করে দৌড়ে আসি। পড়ে গেলাম। হাত-পা কেটে গেল, রক্ত বেরোল। দৃশ্যটি এত সুন্দর হয়েছিল, তা বোঝানোর মতো ভাষা আমার নেই। এ ছবি যদি কোনো দিন মুক্তি পেত, কী যে হতো! তাঁরা অলিভিয়াকে ছবিতে সাইন করিয়ে নিলেও জহির ভাই মনে করলেন, এখানে ববিতাকেই বেশি ভালো লাগবে।
জহির ভাইয়ের ইচ্ছা ছিল, ছবিটি তিনি দেশে ও দেশের বাইরে রিলিজ দেবেন। সব ছবির তিনি স্ক্রিপ্ট করেন, কিন্তু এ ছবির লিখিত কোনো স্ক্রিপ্ট করেননি। এর সবকিছু তাঁর মাথায় আছে। লাইট করলেন, নিজে ক্যামেরা চালালেন। তিনিই সবকিছু করলেন। ৮০ শতাংশ কাজ হয়ে গেছে। পরে এ ছবির সেই দৃশ্য নিয়ে অনেক লেখক-পরিচালক (আমি নাম বলব না) বিভিন্ন ছবিতে ব্যবহার করেছেন।

মুক্তিযুদ্ধের সিনেমা
ডাক পেলাম সুভাষদার অরুণোদয়ের অগ্নিসাক্ষী ছবির জন্য।
অরুণোদয়ের অগ্নিসাক্ষী: আমাদের শুটিং হবে ময়নামতি ক্যান্টনমেন্টে। গল্পটা জানা—এক গ্রামের সাধারণ একটি মেয়ের সাধারণ একটি ছেলের সঙ্গে প্রেম। মেয়েটির সামনে পরিবারের সবাইকে মেরে ফেলা হয়। আমরা খুব কষ্টের মধ্যে শুটিং করছি। চারদিকে মাইন পোঁতা আছে। বিভিন্ন মরদেহ, কঙ্কাল অহরহ। দেখলাম, এক জায়গায় একটি মেয়ের হাতের লেখা—‘একটু পরে আমাকে নিয়ে ফুর্তি করা হবে।’ ওই সব দেখে আমিও জানি কেমন হয়ে গেছি। আমার মনে হচ্ছে, আমি যেন সেখানকারই মেয়ে।
এ ছবি প্রসঙ্গে একটা শুটিংয়ের দৃশ্যের কথা বলি। ছবিতে দেখানো হবে, আমার সামনে পরিবারের সবাইকে মেরে ফেলা হচ্ছে, আর আমাকে তুলে নিয়ে ফুর্তি করা হচ্ছে। আমার মনে হচ্ছিল, আমি যেন সত্যিই এমন অবস্থায় পড়েছি। ক্যামেরা চালু হওয়ামাত্র আমি এমনভাবে কাঁদতে থাকি, ক্যামেরা বন্ধ হওয়ার পরও কেঁদেই যাচ্ছিলাম। শুটিং শেষ হওয়ার পর সুভাষদা আমাকে জড়িয়ে ধরে বললেন, ‘ববিতা, তোমার অভিনয় চমৎকার হয়েছে।’ আমি তখনো কাঁদছি। সে কী কান্না আর কান্না! আমি কেঁদেই চলেছি। দাদা বললেন, ‘তুমি আর কেঁদো না।’
অরুণোদয়ের অগ্নিসাক্ষীর শুটিং করতে গিয়ে আমার আরেকটি ঘটনার কথা এ মুহূর্তে মনে পড়ছে।
সে সময় বেশ গরম ছিল। কুমিল্লা ক্যান্টনমেন্টের পাশেই একটি পাহাড়। সেই পাহাড়ের পাশ থেকে আমাকে দৌড়ে আসতে হবে। আহমেদ শরিফ ছিলেন আমার সঙ্গে এ দৃশ্যে। তো, দত্তদা বললেন, ‘তুমি সংলাপ বলতে বলতে অজ্ঞান হয়ে যাবে।’ বেবী জামান ভাই ক্যামেরা চালু করতেই আমি চিৎকার করে বললাম, ‘এই জীবন আমি আর রাখব না’ বলে দৌড়ে এসে মাথা ঘুরে অজ্ঞান হয়ে পড়ে গেলাম। দত্তদা তো চিৎকার করে ‘অসাধারণ, অসাধারণ’ বলতে লাগলেন! কিন্তু আমি যে সত্যি সত্যি জ্ঞান হারিয়ে ফেলেছি, এটা আর কেউই বুঝতে পারছিলেন না। যখন দেখলেন ববিতা তো উঠছে না, তখন সবাই নাকি আমাকে নিয়ে ব্যস্ত হয়ে গেলেন। কেউ মাথায় পানি ঢেলেছেন, কেউ চিকিৎসকের খোঁজে ছুটেছেন। কিছুক্ষণ পর যখন জ্ঞান ফিরে এল তখন দেখি, সবাই আমাকে ঘিরে বসে আছেন। আসলে ছবির গল্পের ও চরিত্রের সঙ্গে আমি এতটাই মিশে গিয়েছিলাম যে আমি নিজের আবেগ ধরে রাখতে পারিনি। সে সঙ্গে আবহাওয়া এত গরম ছিল যে মাথা ঘুরে জ্ঞান হারিয়ে ফেলি। আর অরুণোদয়ের অগ্নিসাক্ষী ছবিতে কাজ করেই কিন্তু জীবনের প্রথম পুরস্কার পেলাম। সে সঙ্গে এ ছবিই আমাকে এনে দিল অন্য রকম এক পরিচিতি। সত্যিই, দত্তদার কাছে আমি ভীষণ কৃতজ্ঞ। অরুণোদয়ের অগ্নিসাক্ষী ছবিটি মুক্তি পাওয়ার পর আমার কাছে মুক্তিযুদ্ধের ছবিগুলোতে কাজ করার অফার আসতে লাগল।
খান আতার আবার তোরা মানুষ হ ছবিতে কাজ করলাম। দেশ স্বাধীন হয়েছে, কিন্তু আমরা কী করছি, আমাদের তরুণ প্রজন্ম কী করছে—এ নিয়ে আতা ভাই ছবিটি তৈরি করলেন। এ ছবির কাজ করার সময় ওই সময়ের সুপারহিট পরিচালক নারায়ণ ঘোষ মিতা আলোর মিছিল ছবিতে অভিনয়ের প্রস্তাব দিলেন। কিন্তু চলচ্চিত্রের কিছু মানুষ আমাকে পরামর্শ দিলেন, এ ছবিতে যেন আমি অভিনয় না করি। আমি অবাক হয়ে বললাম, কেন? এত সুন্দর একটি গল্প এবং ছবির পরিচালকও অনেক সম্মানিত ব্যক্তি, তার পরও আমি না করে দেব! তাঁরা আমাকে বোঝালেন, দেখুন, আলোর মিছিল ছবিতে রাজ্জাক ভাই ও সুজাতা আপা হলেন আসল নায়ক-নায়িকা। আপনি তাঁদের ভাগনির চরিত্রে অভিনয় করবেন। শেষের দিকে আবার মারাও যাবেন। এ ছবিতে এই চরিত্রে যদি কাজ করেন, তাহলে আপনার ইমেজ ক্ষুণ্ন হতে পারে। তখন আমি দ্বিধাদ্বন্দ্বে পড়ে গেলাম। নারায়ণদা এসে আমাকে বললেন, ‘দেখো, এই ছবিতে তোমার যে চরিত্র, সেটার গ্রহণযোগ্যতা অন্য রকম। মানুষ তোমারই প্রশংসা করবে। আর তুমি যদি এখন করতে না চাও, তাহলে আমি কাকে নেব?’ দাদার কথা শুনে সুচন্দা আপা বললেন, ‘পপি, ছবিটিতে তুমি কাজ করো। দাদা যখন নিজে বলছেন, তাতে করে মনে হয় যে এ কাজটা করলে তোমার ইমেজ ক্ষুণ্ন হবে না।’ এর মধ্যে আবার রাজ্জাক ভাইও ছবিটিতে কাজ করার কথা বললেন। আমি কাজ শুরু করলাম। এ ছবিতে কাজ করতে যেটা হলো, চোখে কোনো গ্লিসারিন ব্যবহার করতে দিলেন না নারায়ণদা। দাদার একটাই কথা, সময় লাগে লাগুক, কিন্তু তোমাকে সত্যি সত্যি কাঁদতে হবে। এবং একবার-দুবার চেষ্টা করে সত্যি সত্যি দেখা গেল, পুরো ছবিতে কোথাও গ্লিসারিন ব্যবহার না করেই আমি শুটিং করলাম। ছবিটি মুক্তির পরে সবাই প্রশংসা করলেন। ছবিটি পুরস্কৃত হলো।
</doc>
<doc>
মুক্তিযুদ্ধের নয়টি মাস কেমন ছিলেন ববিতা? সে কথাই জেনে নিই তাঁর বয়ানে।

তখনো যুদ্ধ শুরু হয়নি। ৭ মার্চের পরপর সবকিছুরই কেমন যেন পরিবর্তন হতে লাগল। জহির ভাই এক দিন বাসায় বলছিলেন, ‘বেটারা সহজে দেশটাকে বোধ হয় ছেড়ে যাবে না।’
একেকটি দিন গেছে, আর প্রতিদিনই কোনো না কোনো খবর আসত। অবশেষে এল ২৫ মার্চের কালরাত। কী যে অসহায় এক অবস্থা হলো, কী করে বোঝাই!

২৫ মার্চ থেকে ১৬ ডিসেম্বর
একাত্তরের যুদ্ধ শুরু হয়ে গেল। এর মধ্যেই দু-একটি সিনেমায় অভিনয় করার জন্য চুক্তিবদ্ধ হয়েছিলাম। সেগুলোর কাজ বন্ধ হয়ে গেল। সুচন্দা আপা, জহির ভাই তখন দিলু রোডের বাসায়। জহির ভাইকে কলকাতায় চলে যেতে হবে। তিনি আপাকে আমাদের গেন্ডারিয়ার বাড়িতে রেখে চলে গেলেন। কিছু আর্মি অফিসার এসে ‘বেবিটা কোন হে, বেবিটা কোন হে’ এমন করে খোঁজ করছিল। গেন্ডারিয়ার বাড়িতে ছিল বিশাল এক গেট। আমরা দোতলায় থাকতাম। বাবা থাকতেন নিচতলায়। যে-ই গেটের আওয়াজ পেতাম—তখন আমাদের বাড়ির পেছন দিকে একটা দরজা ছিল—গলির ভেতর দিয়ে পাশের বাড়ি দিয়ে এদিক-ওদিক চলে যেতাম। আমি, চম্পা, বাবা, কাজের লোক—সবাই এভাবে লুকিয়ে থাকতাম। দিন দিন এর মাত্রা বেড়ে গেল। ফিল্মের আর্টিস্টদের বাড়িতে গিয়ে খোঁজ করত তারা। সুভাষ দত্ত, আনোয়ার হোসেনসহ আরও অনেককেই খোঁজা হচ্ছে বলে জানতে পারলাম। আমাকে হয়তো পাওয়া গেলে তারা তুলেই নিয়ে যেত—এটাই স্বাভাবিক। একটা সময় পরিস্থিতি এতটাই খারাপ হলো যে কিছুতেই আর ওখানে থাকা নিরাপদ মনে হলো না। তখন আমরা মেজর মোস্তফা নামের একজন পাকিস্তানি আর্মি অফিসারের খোঁজ পেলাম। তাঁকে একেবারে বাঙালিই বলা যায়। তাঁর বউয়ের নাম বানু। তিনি আবার কাজী জহিরের দু-একটি সিনেমায় শখের বশে অভিনয় করেছিলেন। তখন তাঁরা ক্যান্টনমেন্টের একটি বাড়িতে ফিল্মের অনেককেই আশ্রয় দিলেন। সেখানে দেখলাম কাজী জহিরের পুরো পরিবার। তাঁর বউ হিন্দু ছিলেন, তাই আরও ভয় ছিল। নিরাপত্তার কথা চিন্তা করেই আসলে আমরা মেজর মোস্তফার বাড়িতে যাই। তার ওপর আবার জহির ভাই কলকাতায় গেছেন, এটা জানাজানি হওয়ার পর আরও সমস্যা দেখা দিয়েছিল। প্রায়ই পাকিস্তানি আর্মি এসে বাবাকে প্রশ্ন করে, ‘তোমারা দামাতজি ভারত মে চল গিয়া?’ সে জন্য বাবাও চিন্তা করে আমাদের বাড়িতে রাখেননি। তখন আমরা সবাই—কাজী জহির, তাঁর বউ, এমনকি দু-চারজন টেলিভিশনের শিল্পীসহ ক্যান্টনমেন্টে মেজর মোস্তফার বাড়িতে আশ্রয় নিলাম। আমরা সেখানে বসে নৌকা বানাই, জয় বাংলাও বলি—সব। বাড়ির বাইরে বেরোতাম না। বাড়ির ভেতর রান্না করছি, খাচ্ছি। সেখান থেকে সুচন্দা আপা যখন ভারতের উদ্দেশে রওনা হবেন, তখন মেজর মোস্তফা আমাদের সাহায্য করলেন। তিনি লিখে দিলেন, ‘সুচন্দা পাক্কা মুসলমান হ্যায়’ এবং কার্ড ঝুলিয়ে দিলেন। এভাবে আপা বর্ডার পর্যন্ত পৌঁছান। এরপর পরিস্থিতি যখন একটু ঠিক হলো, মানে যখন মেয়েদের উঠিয়ে নেওয়াটা বন্ধ হলো, আমরা স্বস্তি পেলাম। তারাও বুঝতে পারল যে দেশ স্বাধীন হবে। তখন মেজর মোস্তফাকে আবার পাকিস্তানে চলে যেতে হবে। দেশ স্বাধীনের একটা আঁচ কোনোরকম বোঝা যাচ্ছিল। পাকিস্তানি আর্মিদের কাণ্ডকারখানা দেখে বোঝা যাচ্ছিল, কী জানি একটা হতে যাচ্ছে! তখন মেজর মোস্তফা বললেন, ‘তুম লোক্কা কোভি ডর নেহিয়ে, তুম লোক ঠিক হে, আরামছে যাও।’ তিনি আরও বললেন, ‘কেউ তোমাদের কোনো ক্ষতি করবে না। কেউ যদি ক্ষতি করতে আসে, তোমরা আমার নাম বলবে, আমার লেখা চিঠি দেখাবে।’ বানু ভাবিও চলে গেলেন পাকিস্তানে। আবার গেন্ডারিয়ায় ফিরে গেলাম। যদি কেউ ক্ষতি করতে আসত, তবে মেজর মোস্তফার চিঠি দেখাতাম। ভয়ে স্যালুট দিয়ে চলে যেত। এর মধ্যে সুচন্দা আপার কোনো খবর পাচ্ছি না। আমাদেরও কোনো খবর পান না তাঁরা। মুক্তিবাহিনীর দু-একজন আমাদের কারও হাতে একটা চিঠি পাঠিয়েছেন। ‘ভালো আছি, বেশি কিছু জানতে চেয়ো না। জহির ভাইয়ের খবর মোটামুটি। আমরা একটু কষ্টে আছি’—এ রকম দু-এক লাইনের মধ্যে বুঝিয়ে দিতেন। চিঠি আবার কারও হাতে পড়লে বিপদও হতে পারে। এভাবে চলতে লাগল। দেশ স্বাধীন হলো। জহির ভাই চলে এলেন।
</doc>
<doc>
তানভীর মোকাম্মেলের ১৯৭১ প্রামাণ্যচিত্রটিতে দেখা গেছে মুক্তিযুদ্ধের অনেক অজানা কাহিনি। ছবিটি নিয়ে তাঁর অনুভূতি, অভিজ্ঞতার কথা তিনি জানালেন আনন্দকে।

তানভীর ভাই, ১৯৭১ প্রামাণ্যচিত্রটির কাজ করার সময় কোনো সাক্ষাৎকার নিতে গিয়ে কি আবেগ্লাপুত হয়েছিলেন? এমন দুটি ঘটনা কী বলবেন?
বেশ কয়েকবারই এ রকমটি ঘটেছে, বিশেষ করে গণহত্যা থেকে বেঁচে যাওয়া মানুষেরা যখন শরীরের আঘাতচিহ্ন দেখিয়ে মা-বাবা-ভাইবোন বা বন্ধুদের গুলিবিদ্ধ হওয়ার ঘটনা বর্ণনা করছিলেন কিংবা ধর্ষিত নারীরা তাঁদের করুণ সব অভিজ্ঞতার কথা বলছিলেন, তখন আমরা খুবই আবেগায়িত হয়েছিলাম।
দুটি ঘটনার কথা বলি। ডুমুরিয়ার চুকনগর গণহত্যা থেকে বেঁচে যাওয়া নারী-পুরুষেরা, যা আমার ধারণায়, এক দিনে এক জায়গায় ১৯৭১-এর সবচেয়ে বড় গণহত্যা তো বটেই, হয়তো পৃথিবীরই সবচেয়ে বড় গণহত্যার একটি উদহারণ। তো, সেই গণহত্যার বিবরণ যখন বেঁচে যাওয়া কোনো নারী বা পুরুষ দিচ্ছিলেন, যাঁদের সবচেয়ে আপনজনদের তাঁরা চোখের সামনে গুলিবিদ্ধ হয়ে অসহায়ের মতো মারা যেতে দেখেছেন। তখন আমাদের পক্ষে আবেগ নিয়ন্ত্রণে রাখা কঠিন হয়ে পড়েছিল।
এ ছাড়া কুষ্টিয়া ও সিরাজগঞ্জের গ্রামাঞ্চলের দরিদ্র নারীরা যখন পাকিস্তানি সেনাদের দ্বারা তাঁদের ধর্ষণ ও লাঞ্ছনার কথা এবং সেই ঘটনা পরবর্তীকালে তাঁদের পারিবারিক ও সামাজিক জীবনে কত বড় বিপর্যয় ডেকে এনেছিল এসব বলছিলেন, সেসব অসহায় নারীর কথা শোনার সময়ও আমাদের পক্ষে আবেগ নিয়ন্ত্রণ করা শক্ত হয়ে পড়েছিল। কিন্তু যেহেতু আমাদের অভিজ্ঞতা ও পেশাদারি রয়েছে, ফলে তার মধ্যেও আমরা হয়তো নীরবে শুটিংটা করে যেতে পেরেছি, তবে কাজটা বেশ কঠিন ছিল।
যাঁরা মিলনায়তনে বসে ছবিটি দেখেছেন, তাঁদের মন্তব্যগুলো কি আপনাকে এ ধরনের আরও কাজ করতে অনুপ্রেরণা জোগায়?
খুবই। ছবি চলার সময় কোনো বিশেষ বিশেষ মুহূর্তে মিলনায়তন থেকে দর্শকেরা যখন উচ্ছ্বাস প্রকাশ করেন বা স্বতঃস্ফূর্তভাবে প্রশংসাসূচক বাক্য বলে ওঠেন, তখন তা আমাদের খুবই অনুপ্রাণিত করে। ছবির শেষে অনেক দর্শকই আমাদের তাঁদের ভালো লাগার অনুভূতিটা জানিয়েছেন। বলেছেন, ছবিটা সারা দেশে দেখানো উচিত, বিশেষ করে স্কুল-কলেজ-বিশ্ববিদ্যালয়গুলোতে ছবিটা দেখানো উচিত। ছবিটি সারা দেশে চালানোর ক্ষেত্রে দর্শকেরা আমাদের নানারকম পরামর্শ দেন। এসব আমাদের খুবই অনুপ্রেরণা জোগায়।
একাত্তর নিয়ে আপনার ব্যক্তিগত একটি স্মৃতির কথা বলুন, যা এ প্রজন্মের তরুণদের জানা দরকার।
অনেক অভিজ্ঞতাই তো রয়েছে! একটির কথা বলি। ১৯৭১-এর আগস্ট। খুবই বিষণ্ন একসময়। আমি তখন খুলনা শহরে আমাদের পারিবারিক বাড়িতে থাকি। একাত্তরে ওই সময়েও কিন্তু বিয়েশাদি হতো। একটি পরিবার, তারা আবার কিছুটা পাকিস্তানপন্থী, তাদের মেয়ের বিয়ের আয়োজন করেছিল। মেয়েটি আমাদের বোনদের খুব পরিচিত ছিল বিধায় বিয়েটাতে ওদের যেতে হয়েছিল। যুদ্ধের কারণে বাড়ির ড্রাইভারটি তখন লাপাত্তা। ফলে আমাকেই গাড়ি চালিয়ে বোনদের বিয়েবাড়িতে নিয়ে যেতে হয়েছিল। আমার তেমন কিছু করার ছিল না। কেবল অপেক্ষা করা ছাড়া। এমন সময় শুনি বেশ হইচই। সব লোক ছুটে দোতলার বারান্দায় যাচ্ছে। কারণটা কী? যা শুনলাম তাতে আমি বিস্মিত ও চরম ব্যথিত হয়েছিলাম। পাশের বাড়িটি ছিল খুলনার এক কুখ্যাত মুসলিম লীগারের বাড়ি। সে বাড়িতে একটি হিন্দু তরুণী মেয়েকে গ্রাম থেকে ধরে আনা হয়েছে। মেয়েটাকে পরের দিন পাকিস্তানি সেনাদের হাতে তুলে দেওয়া হবে। মেয়েটাকে আমিও দেখলাম। মেয়েটার নাম ‘শান্তি’। পাশের বাড়িটার বন্ধ এক ঘরে জাল লাগানো জানালার পেছনে একটা বিষণ্ন মুখ। বিয়েবাড়ির উজ্জ্বল আলোর দিকে তাকিয়ে আছে! বিষয়টা আমাকে খুবই নাড়া দিয়েছিল। বিষয়টা নিয়ে পরে আমি একটা ছোটগল্পও লিখেছিলাম।
যেটা বলার তা হচ্ছে, ১৯৭১ সাল তো কেবল একটা সশস্ত্র যুদ্ধ ছিল না, এটা ছিল এক গভীর মানবিক বিপর্যয়ের কালও, যখন লাখ লাখ পরিবার ও মানুষের জীবনে গভীর ও করুণ সব ট্র্যাজেডি নেমে এসেছিল। একজন সংবেদনশীল শিল্পী হিসেবে যুদ্ধের চেয়ে এই মানবিক ট্র্যাজেডিগুলোই আমাকে বেশি তাড়িত করে।
নতুন প্রজন্ম আমাদের প্রজন্ম থেকে অনেক বেশি তথ্য পাচ্ছে। এটা কি তাদের মানসগঠনে কোনো ছাপ ফেলছে?
বিশ্বজুড়ে যে তথ্যবিপ্লব ঘটে চলেছে তার ফলে ইন্টারনেট বা অন্যান্য উৎস থেকে এ প্রজন্মের তরুণেরা এখন অনেক তথ্য পাচ্ছে। তবে প্রত্যক্ষ অভিজ্ঞতার তো কোনো বিকল্প নেই। তা ছাড়া দীর্ঘদিন ধরে মুক্তিযুদ্ধ সম্পর্কে কিছু ভুল ধারণা, বিকৃত ইতিহাস প্রচারিত হয়ে এসেছে। তরুণেরা সেসব দ্বারাও প্রভাবিত হয়েছে, হচ্ছে। তাই এটা জরুরি যে যাঁরা ১৯৭১ সালকে স্বচক্ষে দেখেছেন, তাঁদের সঙ্গে আলাপ করা, সেসব দিনের গল্প বারবার শোনা, যাঁরা ভালো স্মৃতিকথা লিখেছেন, সেসব স্মৃতিকথা মনোযোগ দিয়ে পড়া।
আগে এক সাক্ষাৎকারে আপনি বলেছিলেন মুক্তিযুদ্ধ নিয়ে অনেক দেশেই এখনো অনেক ফুটেজ আছে, সেগুলো সংগ্রহ করতে হলে অনেক অর্থের প্রয়োজন। কীভাবে এসব ডকুমেন্টারি ফুটেজ আমরা দেশে আনতে পারি?
এটা রাষ্ট্রীয়ভাবে হওয়া কাম্য। কারণ এর সঙ্গে বড় অঙ্কের অর্থ ও কিছু বড় সিদ্ধান্তের প্রশ্ন জড়িত।
১৯৭১ ছবিটার জন্য আমাকে ব্যাপক গবেষণা করতে হয়েছিল। পৃথিবীর বিভিন্ন দেশের আর্কাইভে গিয়ে ফুটেজ দেখতে এবং সম্ভব হলে সংগ্রহ করতে হয়েছিল। যাঁদের কাছে আমাদের মুক্তিযুদ্ধের ঘটনাবলির ভালো ফুটেজ রয়েছে, সেসব টেলিভিশন কোম্পানি হচ্ছে আমেরিকার সিবিএস টেলিভিশন, এবিসি টেলিভিশন, ইউরোপের বিবিসি, গ্রেনাডা টেলিভিশন, ডাচ টেলিভিশন ইত্যাদি। এ ছাড়া ভারতের এনএফডিসি ও ফিল্ম ডিভিশনের কাছেও ১৯৭১-এর ঘটনাবলির প্রচুর ফুটেজ রয়েছে। আরও অনেক প্রতিষ্ঠান ও ব্যক্তির কাছেও ১৯৭১-এর দুর্লভ সব ফুটেজ রয়েছে। এ ব্যাপারে একজন বিশেষজ্ঞ হচ্ছেন ডালাসপ্রবাসী বাঙালি গবেষক মাহবুবুর রহমান জালাল। তিনি আমাকেও দুর্লভ ফুটেজের ব্যাপারে অনেক সহায়তা করেছেন। সরকারের উচিত হবে এ ধরনের বিশেষজ্ঞ ও গবেষকদের নিয়ে একটা সেল মতো গঠন করে আমাদের মুক্তিযুদ্ধের ইতিহাসের এসব অমূল্য ফুটেজ উদ্ধার করা। এটা বাংলাদেশ রাষ্ট্রের কর্তব্য। আমার সীমিত আয়ে সেটা সম্ভব নয়।
এই ছবির সংগীত তৈরির সময় কোন দিকটি মাথায় রেখেছিলেন? কিংবা আপনাকে খুব বেশি প্রভাবিত করেছিল?
১৯৭১ ছবিটার সংগীত পরিচালক হচ্ছেন সৈয়দ সাবাব আলী আরজু। ১৯৭১ ছবিটির আবহসংগীত নিয়ে তাঁর সঙ্গে আমার দীর্ঘ ও অনেক আলাপ হয়েছে। ইতিহাসের ধারাবাহিকতায় ১৯৭১ সাল এবং একটা সফল মুক্তিযুদ্ধের জন্য আমাদের দেশের মানুষের ত্যাগ-তিতিক্ষা ও মুক্তিযোদ্ধাদের বীরত্ব ও সংগ্রাম—এগুলোই আবহসংগীতের মাধ্যমে অনুরণিত করা আমাদের লক্ষ্য ছিল। সে কারণে আমরা আবদুল লতীফের ওই অমর সংগীতটি ‘আমি দাম দিয়ে কিনেছি এই বাংলা’কে ছবিটার থিম সংগীত হিসেবে বেছে নিয়েছিলাম, যেখানে আবহমান বাংলার প্রেক্ষিতে ১৯৭১ সাল এবং একটা মুক্ত স্বাধীন বাংলাদেশের জন্য এ দেশের মানুষের ত্যাগ-তিতিক্ষার বিষয়টি সাউন্ডট্রাকে শিল্পিতভাবে ফুটে ওঠে।
</doc>
<doc>
জনম জনমের বন্ধু কিংবা চিরশত্রু— দুটি শব্দের সঙ্গেই বলিউডবাসীর খুব একটা পরিচয় নেই। আজকের বন্ধু আগামীকালের শত্রু হতে পারে। আবার এর উল্টোটাও ঘটছে অহরহ। রণবীর কাপুর-দীপিকা পাড়ুকোনকেই দেখুন না! অভিনয়জীবনের প্রথম বছরেই একে অপরের প্রেমের নৌকায় তরী ভেড়ালেন! অথচ বছর ঘুরতে না ঘুরতেই জনসমক্ষে বিচ্ছেদ! গত বছরই তো, করণ জোহরের শোতে দীপিকা পাড়ুকোন-সোনম কাপুর মিলে রণবীর কাপুরের মুণ্ডুপাত করলেন। রণবীরের মতো অনাকর্ষণীয় নায়ক নাকি বলিউডে দ্বিতীয়টি নেই! সুযোগ পেলে দীপিকা জন্মনিয়ন্ত্রণসামগ্রী রণবীরকে উপহার দেবেন! আরও কত কী! সাবেক প্রেমিকার মন্তব্যে রণবীর ঠান্ডা থাকলেও তেলে-বেগুনে জ্বলে ওঠেন রণবীরের বাবা ঋষি কাপুর। কাপুর খানদানের সুপুত্রকে নিয়ে কথা! সহ্য করতে পারেননি ঋষি। ঘোষণা দেন, দীপিকা-সোনমকে দেখে নেবেন তিনি! উপস্থাপক করণ জোহরের কোনো ছবিতেও কাজ করবেন না, জানিয়ে দেন ঋষি কাপুর।
বছর ঘুরতে হয়নি। গরম মেজাজ ঠান্ডা হয়েছে। ঋষি কাজ করেছেন করণ জোহরের অগ্নিপথ ছবিতে। আর রণবীর-দীপিকা? গত সপ্তাহে আবারও মোমের আলোয় নৈশভোজ সেরেছেন। একসঙ্গে হাতে হাত ধরে বিদ্যা বালানের কাহানি দেখতে প্রেক্ষাগৃহে ঢুঁ মেরেছেন। শুধু তা-ই নয়, আগামী সপ্তাহেই দীপিকা রণবীরের বাহুলগ্না হচ্ছেন করণ জোহরের ছবিতে। ওয়েক আপ সিড পরিচালক অয়ন মুখার্জি পরিচালিত এ ছবির নাম ইয়ে জাওয়ানি হ্যায় দিওয়ানি। রণবীর-দীপিকার বন্ধুকুল জানিয়েছেন, ওঁদের বরফ শুধু গলেইনি; পানি হয়ে একাকার। সেই পানি এখন পুনরায় ভালোবাসার সাগর রচনা করেছে বলিউড-সাম্রাজ্যে। সর্বশেষ খবর—দীপিকার জীবন থেকে বিদায় হয়েছেন প্রেমিক সিদ্ধার্থ মাল্য। দুই বছর সিদ্ধার্থ-দীপিকা ‘জনম জনমের সাথী’ দাবি করে সবখানে হাজির হয়েছেন। আর রণবীর ক্যাটরিনা-নার্গিস-আনুশকাসহ অনেক পাখির খোঁজে উড়ে গিয়েছেন ডালে-আবডালে। অতঃপর যোগ-বিয়োগের অঙ্ক পেরিয়ে রণবীর-দীপিকা দুজনেই আবার একা হয়ে পড়েন। ফলাফল—দুজনার পুনর্মিলন!
দীপিকা অবশ্য জানান, ‘রণবীরের সঙ্গে কখনোই আমার ঠান্ডা যুদ্ধ ছিল না। আমরা বরাবরই বন্ধু ছিলাম। সবসময়ই দুজন দুজনার খবর রেখেছি। রাজনীতি, রকস্টার দেখার পর রণবীরকে ফোন করে শুভেচ্ছা জানিয়েছি। ওর বাড়িতে ফুল, কার্ড পাঠিয়েছি। রণবীরও খেলে হাম জি জান সে দেখে আমাকে শুভেচ্ছা জানিয়েছে। আমরা একই সঙ্গে এ বছর স্ক্রিন অ্যাওয়ার্ডস পেয়েছি। আমি জনপ্রিয় শাখায়, রণবীর জুরিদের বিচারে। আমার জন্য রণবীর পার্টিরও আয়োজন করেছিল।’
দীপিকার এই বেফাঁস স্বীকারোক্তি খুব একটা পছন্দ করেননি রণবীর। রকস্টার-এর কল্যাণে তাঁর ঝুলিতে জাতীয় চলচ্চিত্র পুরস্কার বাদে সব পুরস্কারই গেছে। রণবীর বিলক্ষণ জানেন, তাঁকে এখন থেকে সাবধানে চলতে হবে। তাই দীপিকাকে নিয়েও তাঁর প্রতিক্রিয়া—‘নো কমেন্টস!’ যদিও করণ জোহরের ইউনিট থেকে জানা যায়, রণবীরের ইচ্ছাতেই তাঁর ছেলেবেলার বন্ধু অয়ন দীপিকাকে এ ছবির নায়িকা করেছেন। দীপিকা বলেছেন, ‘অপেক্ষা করুন। অনেক চমক থাকছে এই ছবিতে।’ দীপিকার ক্যারিয়ারে সাফল্যের নৌকাটি মাঝনদীতেই থমকে গেছে। তাই অনেকের ধারণা, রণবীরের বিপরীতে এই ছবিটি তাঁর ক্যারিয়ারকে নতুনভাবে চাঙা করবে। যদিও ঋষি কাপুর-নীতু সিং কাপুর ছেলের এই সিদ্ধান্তে খুব একটা খুশি নন। তাঁরা চান না, পাড়ুকোন-কন্যা আবারও তাঁর ছেলের ব্যক্তিজীবনে জড়িয়ে পড়ুক। অবশ্য রণবীরের বন্ধুদের দাবি, দীপিকাকে হারিয়ে রণবীর উপলব্ধি করেছেন, প্রেম কখনো মধুর, কখনো বেদনাবিধুর! সুতরাং বেদনাকে পাশ কাটিয়ে মধুর সময়কে শক্তি হিসেবে নিয়ে জীবন চলাটাই সবার মন্ত্র হওয়া উচিত।
অভিনয় ক্যারিয়ারে দীপিকাকে ছাড়িয়ে রণবীর অবশ্য এগিয়ে গেছেন অনেক দূর। এখন দীপিকার হাতে যদি থাকে একটি রেস ২ (সাইফ), রণবীরের হাতেও আছে থ্রি ইডিয়টস, মুন্নাভাই ছবির পরিচালক রাজকুমার হিরানির নতুন ছবি (আনুশকা শর্মা)। দীপিকার হাতে আরও আছে: সাইফ প্রযোজিত ককটেল (সাইফ), রজনীকান্তের নতুন ছবি। ওদিকে রণবীরের হাতে অনুরাগ বসুর বারফি (প্রিয়াঙ্কা চোপড়া)। অনেকের ভবিষ্যদ্বাণী, বারফির জন্য আগামী বছরের সব পুরস্কার নিশ্চিত করে রেখেছেন রণবীর। ছবিতে তাঁর চরিত্র মূক, বধিরের। তবে প্রকাশভঙ্গি হাস্যরসাত্মক। দীপিকা তাঁর এই প্রিয়জনকে নিয়ে ভীষণভাবে গর্বিত, তা তাঁর কথাতেই স্পষ্ট, ‘এ প্রজন্মের অভিনেতাদের মধ্যে একমাত্র রণবীরই হতে পারেন কিংবদন্তি! এটা আমার ভবিষ্যদ্বাণী নয়, বিশ্বাস!’ এমন ভরসা করতে পারেন যে প্রিয়জন, তাঁকেই তো রণবীরের প্রয়োজন!
 রুম্মান রশীদ খান
[টাইমস অব ইন্ডিয়া, মিড ডে, সান্তাবান্তা, রিয়েল বলিউড, হিন্দুস্তান টাইমস ডট কম অবলম্বনে]
</doc>
<doc>
আমরা অনেকেই একাত্তর দেখিনি। একাত্তর নিয়ে সেই মাপের খুব বেশি ছবিও বানানো হয়নি আমাদের দেশে। তার পরও একাত্তরে কীভাবে বিপন্ন হয়েছিল মানবিকতা, সেই ছবি কল্পনায় এঁকে নিতেই পারেন। আর আপনার কল্পনার ক্যানভাসে রং-তুলি-ইজেলের রসদ জোগাতে পারে এই তিনটি ছবি। সবখানে, সব কালেই আসলে যুদ্ধের ছবিটা অভিন্ন। সব যুদ্ধের ইতিহাসই যে রক্তলাল অক্ষরে লেখা, যে ইতিহাস আত্মত্যাগের ইতিহাস। ছবি তিনটি নিয়ে লিখেছেন রাজীব হাসান

লাইফ ইজ বিউটিফুল
ছবিটি আমাদের অদ্ভুত এক অভিজ্ঞতার মুখোমুখি করিয়ে দেয়। ছবিটি দেখতে গিয়ে আমরা হাসতে হাসতে কাঁদি, কাঁদতে কাঁদতে হাসি। আবার এমনও হয়, একই দৃশ্য দেখে আমাদের চোখ দিয়ে কান্নার মেঘ ঝরে, আর ঠোঁটে উদ্ভাসিত হয় হাসি। পরিচালক রবার্তো বেনিনিকে তখন আর শুধু আমাদের একজন চিত্রপরিচালক, চিত্রনাট্য রচয়িতা কিংবা মূল চরিত্রে অভিনয় করা দক্ষ অভিনেতাই মনে হয় না; মনে হয় একজন জাদুকর!
ছবির প্রথমার্ধটা কেবলই গুইদোর (বেনিনি) অদ্ভুত হাস্যকর সব কাণ্ডকারখানায় ভরা। তাঁর এই হাস্যরসই একমাত্র শক্তি। দেখতেও অতিসাধারণ। তাই সাধারণ একজন ওয়েটার হয়েও তিনি জিতে নেন ধনাঢ্য পরিবারের মেয়ে ডোরাকে। ইহুদি গুইদো আর অ-ইহুদি ডোরার ভালোবাসার ফুল হয়ে জন্ম নেয় তাঁদের ছেলে। আর সেই ছেলের জন্মদিনেই ছবির গল্প ঢুকে পড়ে দ্বিতীয় মহাযুদ্ধে। যে যুদ্ধে হিটলার আর তাঁর নাৎসি বাহিনী ইহুদিদের নিয়ে ‘খেলছে’।
কনসেনট্রেশন ক্যাম্পে আটকে থেকে শুরু হয় গুইদোর বেঁচে থাকার লড়াই। ঠিক তাঁর নিজের নয়, তিনি আসলে বাঁচিয়ে রাখতে চান ছেলেকে। ছেলের মন ভোলাতে গুইদো বলেন, চারপাশে যা ঘটছে, সবই আসলে একটা খেলা। যে খেলায় এক হাজার পয়েন্ট পেলেই তাঁরা জিতে যাবেন সত্যিকারের একটা ট্যাংক। খাবার চুরি করে, হাসিয়ে, মন ভুলিয়ে এভাবেই ছেলেকে বাঁচিয়ে রাখেন গুইদো। কিন্তু নিজে একসময় মারা পড়েন। সেটাও যুদ্ধ শেষের পর্যায়ে। এরপর মিত্র বাহিনীর ট্যাংক চলে আসে সেই কনসেনট্রেশন ক্যাম্পে। হঠাৎ একটা বড়সড় ট্যাংকের সামনে দাঁড়িয়ে গুইদোর ছেলে আনন্দে চিৎকার দিয়ে ওঠে। কারণ, বাবার কথা সত্যি হয়েছে। খেলাটায় জিতে তারা জিতে নিয়েছে একটা ট্যাংকও!

সিন্ডলারস লিস্ট
স্টিভেন স্পিলবার্গের অসামান্য এক ছবি। দ্বিতীয় বিশ্বযুদ্ধের সত্য কাহিনি অবলম্বনে বানানো হয়েছে ছবিটি। মূল চরিত্রটি সিন্ডলার নামের এক জার্মান ব্যবসায়ীর, প্রথমে আমরা যাঁকে আবিষ্কার করি ধুরন্ধর হিসেবে। যুদ্ধ থেকে ফায়দা লুটে টু-পাইস কামিয়ে নেওয়াই তাঁর ধান্ধা। নিজের স্বার্থের জন্য নাৎসি বাহিনীকে ঘুষ দিতেও তাঁর রুচিতে বাধে না। আসলে, তিনি নিজের স্বার্থের জন্যই তাঁর কারখানায় নিয়োগ দেন যুদ্ধবন্দী ইহুদিদের। এরা মজুরি হিসেবে টাকা চায় না, চায় বেঁচে থাকার নিশ্চয়তা। কাজে নিযুক্ত ইহুদিদের খরচার খাতায় ফেলবে না নাৎসিরা—এমনই কথা আদায় করে নেন সিন্ডলার।
ধূর্ত চরিত্রের সিন্ডলারের অস্তিত্বের শিকড়ে টান পড়ে, যখন তিনি এই ইহুদিদের একের পর এক অমানবিক গল্পের মুখোমুখি হন। আর এই রূপান্তরে অনুঘটক হিসেবে কাজ করেন কারখানায় তাঁর প্রধান সহকারী স্টার্ন। এর পর পরই সিন্ডলারের মানবিক দিকটার দেখা পেতে শুরু করি আমরা। একসময় দেখা যায়, কীভাবে আইনের ফাঁকফোকর দিয়ে ইহুদিদের বাঁচিয়ে রাখা যায়, সেই চেষ্টাতেই ব্যস্ত হয়ে উঠেছেন সিন্ডলার। যিনি কি না একজন জার্মান। নিজেও নাৎসি পার্টির সদস্য!
অনেক ঘাত-প্রতিঘাত পেরিয়ে এক হাজারের বেশি ইহুদিকে বাঁচিয়ে রাখতে সমর্থ হন সিন্ডলার। যদিও আরও কয়েক হাজার ইহুদিকে বাঁচাতে না-পারার আত্মদহনেই বেশি পুড়তে দেখা যায় তাঁকে। প্রায় পুরোটাই সাদাকালো ফ্রেমে বানানো ছবি শেষ মুহূর্তে রঙিন হয়ে ওঠে। ছবি শেষ হয় সিন্ডলারের কারণে বেঁচে থাকা ইহুদিরা, যাঁদের প্রায় সবাই বুড়োবুড়ি হয়ে গেছেন বহু বছর পেরিয়ে, সিন্ডলারের কবরে নিবেদন করছেন শ্রদ্ধা।

দ্য পিয়ানিস্ট
১৯৩৯ সাল। কারও সাতে-পাঁচে নেই। কেবল নিজের সংগীতে মগ্ন এক পিয়ানোবাদক কীভাবে যুদ্ধের খাঁচায় বন্দী হয়ে পড়েন, সেই গল্পই দেখিয়েছেন রোমান পোলনস্কি। পোল্যান্ডে নাৎসি বাহিনী ঢুকে পড়ার প্রথম প্রত্যক্ষ অভিজ্ঞতা ছবির কেন্দ্রীয় চরিত্র ভ্লাদিস্ল স্পিলমানের হয়, যখন তাঁর বেতারকেন্দ্র কাঁপিয়ে তোলে একের পর এক বোমার আঘাত। ওয়ারশ শহরে শুরু হয়ে যায় নাৎসি তাণ্ডব। কাজের অযোগ্য বৃদ্ধ-বৃদ্ধাদের প্রথম সুযোগেই নিশ্চিহ্ন করে ফেলা হয়। তরুণদের বন্দী করা হয় যুদ্ধ-দাস হিসেবে। শুরু হয় স্পিলমানের পালিয়ে বেঁচে থাকার নিঃসঙ্গ এক সংগ্রাম।
এমনি করে কেটে যায় পাঁচ বছর। সৌম্য, নিপাট পরিপাটি ভদ্রলোক স্পিলমানের তত দিনে একমুখ দাড়ি-গোঁফ। শুকিয়ে কড়িকাঠ। খাবার হিসেবে যেখানে শুধু বন্দুকের গুলিই সহজপ্রাপ্য, এমন অবস্থায় তাঁর বেঁচে থাকাই এক বিস্ময়। এক কৌটো খাবার খুঁজে পেয়ে সেটি খেতে গিয়েই জার্মান ক্যাপ্টেন উইলম হসেনফেল্ডের কাছে ধরা পড়েন। কিন্তু তাঁর পিয়ানোবাদক পরিচয় আর পিয়ানোর বাজনা শুনে মুগ্ধ হন ক্যাপ্টেন। বাঁচিয়ে রাখেন। ভাগ্যের কী পরিহাস, সোভিয়েত সেনারা পোল্যান্ড জয় করার পর সেই জার্মান অধিনায়ক বন্দী হন, মুক্তি পান পিয়ানোবাদক। হসেনফেল্ড হয়তো বা আশায় দিন গুনতে থাকেন, প্রতিদান হিসেবে তাঁকে মুক্ত করবে স্পিলমান। কিন্তু সেই সাধ্য তো পিয়ানোবাদকের নেই। তিনি শুধু পারেন হসেনফেল্ডের প্রিয় কোনো সুর পিয়ানোর ঝঙ্কারে বাজিয়ে তুলতে।
</doc>
<doc>
‘দ্য কনসার্ট ফর বাংলাদেশ’। একটি দেশের মানুষ স্বাধীনতার জন্য যুদ্ধ করছে, শুভার্থী কয়েকজন মানুষ তাদের সঙ্গে সংহতি প্রকাশ করছে। বাংলাদেশ চিরকাল মনে রাখবে ‘দ্য কনসার্ট ফর বাংলাদেশ’-এর আয়োজক ও অংশগ্রহণকারীদের।
কী ঘটেছিল ১৯৭১ সালের ১ আগস্ট? সেদিন যুক্তরাষ্ট্রের নিউইয়র্কের ম্যাডিসন স্কয়ার গার্ডেনে কারা আয়োজন করেছিলেন কনসার্টটির? সেদিকে একটু চোখ বোলানো যাক।
পণ্ডিত রবিশংকর বাংলাদেশের মুক্তিসংগ্রামের প্রতি জনমত গড়ে তোলা ও শরণার্থীদের আর্থিক সহায়তাদানের জন্যই এই কনসার্টের কথা ভেবেছিলেন ষাটের দশকের বিটলসের অন্যতম প্রাণপুরুষ জর্জ হ্যারিসনকে নিয়ে। হ্যারিসন তো পণ্ডিত রবিশংকরের শিষ্য ও বন্ধু ছিলেন। বাঙালির মুক্তিসংগ্রামের কথা জর্জ হ্যারিসন জেনেছিলেন গুরু রবিশংকরের কাছ থেকেই।
তত দিনে বিটলস ভেঙে গেছে। নিজের ক্যারিয়ার গড়ার কাজে ব্যস্ত জর্জ হ্যারিসন। রবিশংকর তাঁকে বললেন, বাংলাদেশের জন্য তহবিল সংগ্রহে একটি কনসার্ট করতে আগ্রহী তিনি। রবির সহযোগী হয়ে কনসার্টের আয়োজন করতে রাজি হলেন জর্জ। এরপর শুরু হলো শিল্পীদের সঙ্গে যোগাযোগ। মাত্র পাঁচ সপ্তাহে আয়োজনটি পূর্ণতা পেল। বব ডিলান, এরিক ক্ল্যাপটন, বিলি প্রেস্টন, রিঙ্গো স্টার, লিওন রাসেল, ওস্তাদ আলী আকবর, ওস্তাদ আল্লা রাখা, রবিশংকরসহ আরও অনেকে অংশ নিলেন কনসার্টে। বলে রাখা দরকার, অংশগ্রহণকারীরা এই কনসার্টে অংশ নিয়েছেন সম্মানী ছাড়াই। এটিই ছিল প্রথম কোনো চ্যারিটি কনসার্ট।
জর্জ হ্যারিসন কনসার্টের শুরুতেই বললেন, ‘ভারতীয় সংগীত আমাদের চেয়ে অনেক গভীর।’ তারপর পণ্ডিত রবিশংকর ও ওস্তাদ আলী আকবর খান এবং সহশিল্পীদের পরিচয় করিয়ে দেন। কনসার্টের প্রথম অংশে পণ্ডিত রবিশংকর বাংলাদেশের পল্লিগীতির সুরে বাজালেন ‘বাংলা ধুন’। সঙ্গে ছিলেন ওস্তাদ আলী আকবর। তবলায় ছিলেন ওস্তাদ আল্লা রাখা এবং তানপুরায় কমলা চক্রবর্তী।
কনসার্টের দ্বিতীয় অংশে জর্জ হ্যারিসন গেয়েছিলেন আটটি গান। বব ডিলান পাঁচটি। রিঙ্গো স্টার ও বিলি প্রেস্টন একটি করে গান করেছিলেন। লিওন রাসেল একটি একক এবং ডন প্রেস্টনের সঙ্গে একটি গান। শেষ হয়েছিল জর্জ হ্যারিসনের সেই অবিস্মরণীয় গান ‘বাংলাদেশ বাংলাদেশ’ দিয়ে।
সেই বিদেশি বন্ধুদের সম্মান জানাতে প্রথম আলো আয়োজন করেছে ‘ট্রিবিউট টু দ্য কনসার্ট ফর বাংলাদেশ’। সহযোগিতা করেছে এবিসি রেডিও। কনসার্ট শুরু হবে আগামীকাল বিকেল সাড়ে চারটায় ধানমন্ডির রবীন্দ্রসরোবরে। এতে মূল কনসার্টের নয়টি গান পরিবেশন করবেন এ দেশের শিল্পীরা। কনসার্টের শুরুতে থাকছে সুরের ধারার পরিবেশনায় জাতীয় সংগীত, স্বাধীন বাংলা বেতার কেন্দ্রের শিল্পীদের পরিবেশনা। মূল কনসার্ট নিয়ে দেখানো হবে একটি তথ্যচিত্র। কনসার্টে অংশ নিচ্ছেন মাহমুদুজ্জামান বাবু, শাহেদ, সুমন, বুনো, ওয়ার্দা, শারমীন রমা, চঞ্চল মাহমুদ, পাণ্ডু ব্লুমবার্গ, রুমন, পান্থ, জীবন, শুভ, রনি, রাজা। সংগীত পরিচালনায় থাকবেন ফয়সাল সিদ্দিকী বগি।
</doc>
<doc>
বিয়ে নিয়ে শাবনূর
প্রবাসী ছেলের সঙ্গে শেষ পর্যন্ত আর বিয়ের পিঁড়িতে বসা হবে না শাবনূরের, এ কথা নিশ্চিত করেই জানিয়েছেন শাবনূরের পরিবারের মানুষেরা। শাবনূরও বিয়ের ব্যাপারে এখন আর নাকি খুব বেশি আগ্রহ দেখাচ্ছেন না। তাঁর কথা হলো, ‘এই তো বেশ ভালো আছি।’ তাঁর নিজেরও প্রশ্ন, ‘বিয়ের পর যে খুব ভালো থাকব, তারই বা নিশ্চয়তা কী? আমি যেমন একজন মানুষ চাই, তেমন কি সে হবে?’ তবে হাল ছাড়ছেন না তাঁর পরিবারের মানুষেরা। সর্বশেষ জানা গেছে, শাবনূরের মা-বাবা সরকারি চাকরি করে এমন পাত্র খুঁজছেন। খুব বেশি ধনাঢ্য পরিবারের সন্তান হতে হবে, এমনটি তাঁরা চাইছেন না। ছেলে শিক্ষিত ও সংস্কৃতিমনা হলে এবং সরকারি চাকরিজীবী হলে বিয়েতে মত দেবেন বলে জানিয়েছেন। অবশ্য শাবনূর নিজে বলেছেন, ‘দূর! বিয়ের কথা এখন আর শুনতে ভালো লাগে না। কপালে থাকলে হবে, না হলে হবে না।’

রং আসছে ১ এপ্রিল
মুঠোফোনে ন্যান্সি তাঁর রং অ্যালবামটি দিয়েছিলেন গত ২৮ ফেব্রুয়ারি। এফএম রেডিওতে এবং মুঠোফোনের মাধ্যমে এরই মধ্যে অনেকে শুনেছেন অ্যালবামের গানগুলো। এবার বাজারে আসছে। এ জন্য ন্যান্সি বেছে নিয়েছেন এপ্রিল ফুল অর্থাৎ ১ এপ্রিল দিনটি।
এপ্রিল ফুলে রং অ্যালবাম আনার দিনটি বেছে নিলেন কেন?
ন্যান্সি হেসে বললেন, ‘না, শ্রোতাদের ঠকাব না। এই দিনেই একটি ভালো অ্যালবাম উপহার দেব, এটুকু বলতে পারি।’
রং অ্যালবামের সুর করেছেন হাবীব।
</doc>
<doc>
prothom-alojobs news details small ad
« আগের সংবাদ পরের সংবাদ»

বাংলা সিনেমার শুটিং-রাজ্য বলা হয় এফডিসিকে। আর সেখানেই কিনা কোনো শুটিং নেই! এ কথা বিশ্বাস করা কি খুব সহজ?
আসলেই তা-ই। গত সোমবার এফডিসিতে ঢোকার পথেই থমকে দাঁড়াতে হলো। প্রবেশদ্বারে অনেক ভিড়। কিছুক্ষণ পর নিরাপত্তাপ্রহরীরা হুইসেল বাজিয়ে লোকজন সরিয়ে দিচ্ছে। ভেতরে বোধ হয় বড় বড় তারকা আছেন। তাঁদের দেখতেই মানুষের এত ভিড়। ভেতরে ঢুকে কিন্তু তার ছিটেফোঁটাও দেখা গেল না। মানুষজন নেই বললেই চলে। ব্যাপার কী! একজন প্রোডাকশন ম্যানেজারকে দেখা গেল, অলস ভঙ্গিতে ৩ নম্বর ফ্লোরের সামনে বসে আছেন। বললেন, ‘ভেতরে যাইয়া কী করবেন, কোথাও তো কেউই নাই।’
‘কেন, শুটিং হচ্ছে না?’
তিনি বললেন, ‘কোনো শুটিং নাই। কী যে হইল এই সিনেমার!’
তাঁর কথায় হতাশার সুর শোনা গেল। একটু এগোতেই ভালোবাসার রং নামে সিনেমার একটি বিশাল পোস্টার চোখে পড়ল। আর একটু এগোলে দেখা গেল আরও কিছু পোস্টার।
প্রতিটি ফ্লোর খালি পড়ে আছে। শুটিং ফ্লোরগুলো খালি দেখে এগিয়ে গেলাম ডাবিং থিয়েটারের দিকে। সেখানেও করুণ অবস্থা। জানা গেল, মাঝে ডাবিং থিয়েটারটি সচল ছিল। তখন পুরোদমে কাজ চলেছে। কিন্তু এখন আবার নাকি যান্ত্রিক ত্রুটি দেখা দেওয়ায় কাজ বন্ধ আছে।
শুটিং-রাজ্যে শুটিং নেই, ডাবিং নেই, এর পরও কি এফডিসির নাম আর শুটিং-রাজ্য থাকবে?
</doc>
<doc>
দুই পরিবারের মধ্যে ভীষণ দ্বন্দ্ব লেগে আছে। কেউ কারও ছায়াও দেখতে চায় না। কিন্তু এই দুই পরিবারের ছেলেমেয়েরা এই বিরোধ মানতে চায় না। তারা দুজন সবার অলক্ষ্যে নিজেদের মধ্যে সম্পর্ক গড়ে তোলে। যখনই বিষয়টি দুই পরিবারের মধ্যে জানাজানি হয়ে যায়, তখনই দেখা দেয় বিশাল দ্বন্দ্ব। এমনই একটি গল্প নিয়ে পরিচালক এম বি মানিক নির্মাণ করেছেন এক টাকার দেনমোহর ছবিটি। ছবির বিভিন্ন চরিত্রে অভিনয় করেছেন শাকিব খান, অপু বিশ্বাস, উজ্জ্বল, সোহেল রানা, সুচরিতা, নূতন, সুজাতা, রেবেকা, মিশা সওদাগর, শিবা সানু, ইলিয়াস কোবরা, আফজাল শরিফ ও হারুন কিসিঞ্জার।
</doc>
<doc>
« আগের সংবাদ

মেরিল-প্রথম আলো পুরস্কারে জনপ্রিয় বিভাগে পাঠক ও ভক্তরা এবার শেষ চারে নিয়ে এসেছেন তাঁদের পছন্দের তারকাদের। দীর্ঘসময় লড়াইয়ে থাকার পর ছয়টি বিভাগ থেকে বাদ পড়েছেন ছয়জন তারকা। যে চারজন তারকা প্রতিযোগিতায় থাকলেন, তাঁদের লড়াই জমবে এবার। যাঁরা কুপন পূরণ করে পাঠাচ্ছেন বা খুদেবার্তা ও অনলাইনের মাধ্যমে ভোট দিচ্ছেন, তাঁদের জন্য থাকছে গাড়ি, ল্যাপটপ, মুঠোফোনসহ অনেক পুরস্কার। এখন শুধু অপেক্ষার পালা।
যাঁরা প্রতিযোগিতায় টিকে আছেন, তাঁদের জন্য রইল অভিনন্দন।
ভোট দেওয়ার জন্য চূড়ান্ত পর্বের মনোনয়ন দেখুন আজকের আনন্দ-এ শেষ পৃষ্ঠায়।

বিজয়ী হলেন যাঁরা
কুপন পূরণ করে বিজয়ী
ল্যাপটপ কম্পিউটার
আসাদুল্লাহ আহমেদ
সোনালী ব্যাংক লিঃ, টুঙ্গিপাড়া শাখার অফিসার, টুঙ্গিপাড়া গোপালগঞ্জ।
১০০০ টাকা মোবাইল রিফিল
১. মো. মামুন শাহ, ১০/৮, আরামবাগ, মতিঝিল, ঢাকা
২. এম. সাহেদ, চট্রগ্রাম বিশ্ববিদ্যালয়, চট্রগ্রাম।
৩. দেবব্রত রায়, পি, টি, আই মোড়, সুইহারী, দিনাজপুর
৪. নুরে আফসার, পোঃ আনন্দবাজার, বন্দর, চট্রগ্রাম
৫. আবু জাকোয়ান মোঃ ফোরকান, চরসীতা, রামগতি, লক্ষীপুর।
৬. রুবা আক্তার, দিয়াই, সুনামগঞ্জ।
৭. মো. কবির হোসেন, সানমুন ষ্টার টাওয়ার, লেভেল-১, ৩৭, দিলকুশা, ঢাকা।
৮. মো. আবদুজ জাহের, প্রযত্নে: উৎপাদন নিয়ন্ত্রণ শাখা, টাকশাল, গাজীপুর।
৯. মো. লাবলু ইসলাম, হামদর্দ চিকিৎসা বিক্রয় ও প্রদর্শনী কেন্দ্র, মানিকগঞ্জ।
১০. মো. রফিকুল ইসলাম, জগতলা, ঈদগাঁ মাঠ, জামিরতা, শাহজাদপুর, সিরাজগঞ্জ।

অনলাইন বিজয়ী
মোবাইল ফোন
মুন্না, m.munna777@gmail.com
৫০০ টাকার মোবাইল রিফিল
১. মো. আল-আমিন alaminmusic@gmail.com
২. ওমর ফারুক মাসুম masum013@hotmail.com
৩. স্যামুয়েল হালদার haldersamuel@gmail.com
৪. শাকিল চৌধুরী eee.shakil10@gmail.com
৫. শিহাব শাওন magic.mistery@yahoo.com
৬. মোহাম্মদ শেখ সাদি shadi.luxmi@gmail.com
৭. হাফিজার hafiz_mgt@yahoo.com
৮. আমিরুল ইসলাম amirul1520@gmail.com
৯. রুহুল আমিন gshadinota.71@gmail.com
১০. জহির Mrjahir2@gmail.com

এসএমএস-এর বিজয়ী নম্বরগুলো
মোবাইল ফোন
সেলিম মাহমুদ, জাফরাবাদ, শংকর, ধানমণ্ডি, ঢাকা ০১৫৫৭৯০৯১৬১
৫০০ টাকার মোবাইল রিফিল
০১৮২০৭৩২৬০৭, ০১৬৭১৮৬০৩৪৪, ০১৭৫২৯৩১৫১০, ০১৭১১১১৩৬৬৪, ০১৯৪৯১৭৫২১৩, ০১৭৩০০২০৪১৮ ০১৯১২১৫৫৬৭৭, ০১৭১১৩১৭০২০, ০১৬৭৮১৭৫০১১ ০১৭৫১৫৭৪৯৮৯
 পুরস্কার বিজয়ীদের সঙ্গে কর্তৃপক্ষ যোগাযোগ করবে।
</doc>
<doc>
গত আনন্দে আমরা শুনেছি মৈত্রীবন্ধন নিয়ে বাংলাদেশের শিল্পীদের অভিজ্ঞতার কথা। এবার শুনব একই বিষয় নিয়ে ভারতের শিল্পীদের অভিজ্ঞতার কথা।

২৬ ফেব্রুয়ারি, রোববার। কলকাতার ঐতিহাসিক প্রিন্সেপ ঘাটের মুক্ত মঞ্চ। পূর্বাঞ্চলীয় সেনাবাহিনীর হেডকোয়ার্টার্সের পাশ ঘেঁষে, একেবারে হুগলি নদীর তীরে। ওপর থেকে চলে গেছে দ্বিতীয় হুগলি বা বিদ্যাসাগর সেতু। তার নিচেই ইতিহাসের সেই প্রিন্সেপ ঘাট। অপূর্ব সাজে মঞ্চ। আলোকমালায় সজ্জিত। এদিনের শিল্পী বাংলাদেশ ও ভারতের দুই খ্যাতিমান শিল্পী পার্বতী বাউল আর ফরিদা পারভীন। পার্বতী বাউল ভারতের এক নামী বাউল শিল্পী আর ফরিদা পারভীন উপমহাদেশের প্রখ্যাত লালনসংগীতশিল্পী। হাজারো দর্শক মঞ্চজুড়ে। মঞ্চে উঠে আসেন পার্বতী বাউল। শুভেচ্ছা জানান মৈত্রীবন্ধন উৎসবের আয়োজক টাইমস অব ইন্ডিয়া ও প্রথম আলোকে। বলেন, ‘আমি দারুণ রোমাঞ্চিত। আনন্দিত। এ ধরনের অনুষ্ঠানে যোগ দিতে পেরে। আমি মনে করি, এই ব্যতিক্রমী অনুষ্ঠান দৃঢ় করবে আমাদের দুই দেশের বন্ধুত্বকে, ভালোবাসাকে।’ তারপর শুরু করেন একের পর এক গান। বাউল, পদাবলিসহ নানা গান। এক ঘণ্টার গান। এরপর বাংলাদেশের শিল্পী ফরিদা পারভীন আর পার্বতীর কণ্ঠে ভেসে এল লালনের সেই বিখ্যাত গান, ‘মিলন হবে কত দিনে আমার মনের মানুষের সনে’।
২৩ ফেব্রুয়ারি থেকে কলকাতায় শুরু হয়েছিল এই মৈত্রীবন্ধন উৎসব। চলেছে ২৯ ফেব্রুয়ারি পর্যন্ত। অনুষ্ঠান হয়েছে কলকাতার ঐতিহাসিক টালিগঞ্জ ক্লাবের উন্মুক্ত মঞ্চ, প্রিন্সেপ ঘাট আর নজরুল মঞ্চে।
পার্বতী বাউল কলকাতার মেয়ে হলেও থাকেন কেরালায়। এখন অনুষ্ঠান করছেন দক্ষিণ ভারতের পদুচেরিতে। তিনিই পদুচেরি থেকে ফোনে প্রথম আলোকে বললেন, ‘মৈত্রীবন্ধন উৎসবে যোগ দিতে পেরে কত যে আনন্দিত হয়েছিলাম, তা ভাষায় ব্যক্ত করতে পারছি না! দুই দেশের মৈত্রীবন্ধনের জন্য তো হাতিয়ার হিসেবে সংগীতের বিকল্প নেই। বাংলাদেশ আর পশ্চিমবঙ্গের নিজস্ব ঐতিহ্য লোকগীতি, পল্লিগীতি, লালনগীতি, ভাটিয়ালি, বাউল, ভাওয়াইয়া, জারি-সারি—সবকিছুকেই আমরা এই মৈত্রীবন্ধনের মাধ্যমে বাঁচিয়ে রাখতে পারি।’
পার্বতী বাউল আরও বললেন, ‘কোনো দিন বাংলাদেশে যাইনি। আমন্ত্রণ পেলে নিশ্চয়ই যাব। বাংলাদেশ দেখতে বড্ড ইচ্ছে আমার।’
২৩ ফেব্রুয়ারি টালিগঞ্জ মঞ্চে দ্বৈত কণ্ঠে গান গেয়েছিলেন লোপামুদ্রা মিত্র ও রেজওয়ানা চৌধুরী বন্যা। লোপামুদ্রা বললেন, ‘সেদিন ছিল আমার জীবনের এক গর্বের দিন। আমি রবীন্দ্রসংগীতের প্রখ্যাত শিল্পী রেজওয়ানা চৌধুরী বন্যার সঙ্গে এক মঞ্চে গান করতে পেরে কী যে গর্ব অনুভব করেছিলাম, তা ভাষায় প্রকাশ করতে পারব না! রেজওয়ানা দিদি আমার অনেক বড়। এ সুযোগ তো জীবনে বারবার আসে না। আমি ঢাকায় গিয়েছি। ঢাকার রাস্তায় সবকিছু বাংলায় দেখে আমি এক অদ্ভুত উত্তেজনায় কেঁপেছি। ভেবেছি, এই তো প্রকৃত বাংলা। আমার কাছে পৃথিবী এক। মানুষ এক। আমি চাই, আমাদের দুই দেশের মানুষের মধ্যে ভালোবাসার বন্ধন আরও দৃঢ় করতে।’
দ্বিতীয় দিনে প্রিন্সেপ ঘাটের অনুষ্ঠানে শিল্পী ছিলেন ভারতের প্রখ্যাত গজলশিল্পী পঙ্কজ উদাস আর বাংলাদেশের প্রখ্যাত নজরুলসংগীতশিল্পী ফেরদৌস আরা। মঞ্চে উঠে পঙ্কজ উদাস বললেন, ‘টাইমস ও প্রথম আলোর এই এক মহৎ উদ্যোগ। এতে করে আমাদের দুই বন্ধুপ্রতিম দেশের সাধারণ মানুষের কাছে মৈত্রীবন্ধনের এক নতুন বার্তা দেবে।’ পঙ্কজ উদাসের জন্ম গুজরাটের জেটপুরে। এখন থাকেন মুম্বাইতে।
পরদিন প্রিন্সেপ ঘাট মঞ্চে ছিল কলকাতার প্রখ্যাত শিল্পী উষা উথুপের গান। সেই পরিচিত স্টাইলে গান গেয়ে মাত করে দেন তিনি দর্শকদের। পপ সংগীতশিল্পী উষা উথুপের মুম্বাইতে জন্ম হলেও এখন থাকেন কলকাতায়। তিনি বললেন, ‘এই উৎসবই আমাদের দুই দেশের মধ্যে নতুন করে মৈত্রীবন্ধনের এক বার্তা দেবে। এই বার্তা পৌঁছবে আমাদের দুই দেশের কোটি কোটি মানুষের কাছে। দীর্ঘজীবী হোক আমাদের এই মৈত্রীবন্ধন।’ উষা উথুপের মনমাতানো গানের পর মঞ্চে ওঠেন বাংলাদেশের আরেক প্রথিতযশা শিল্পী রুনা লায়লা।
মৈত্রীবন্ধন উৎসবের পঞ্চম দিনে ছিল কলকাতার ব্যান্ড চন্দ্রবিন্দু ও বাংলাদেশের মাইলসের মনমাতানো গান। চন্দ্রবিন্দুর শিল্পী উপল বলেন, ‘আমাদের দুই দেশের সম্পর্ক অনেক গভীরে। কাঁটাতারের বেড়া দিয়ে আমাদের গানকে আটকে রাখা যায় না। গানের আবেদন বিশ্বব্যাপী।’ তিনি প্রথম আলোকে বলেন, ‘গান কোনো সীমানা মানে না। চলে যায় এক সীমানা থেকে আরেক সীমানায়। কাঁটাতার বা সীমান্তের বেড়াও বাঁধ মানাতে পারে না গানকে। এই গান দিয়েই আমরা আমাদের মৈত্রীবন্ধন দৃঢ় করব।’ চন্দ্রবিন্দুর পর এদিন গান পরিবেশন করে বাংলাদেশের ব্যান্ড মাইলস।
শেষ দিনের অনুষ্ঠানও ছিল সেই নজরুল মঞ্চে। এদিন কলকাতার ব্যান্ড ক্যাকটাসের সংগীতে মুগ্ধ হয় কলকাতাবাসী। ক্যাকটাসের সঙ্গে এদিন আরও গান করে বাংলাদেশের ব্যান্ড জেমসের নগর বাউল। ক্যাকটাসের শিল্পী শিবাজী প্রথম আলোকে বলেন, ‘সংগীতই আমাদের দুই দেশের মৈত্রীবন্ধনকে আরও দৃঢ় করতে প্রধান ভূমিকা নিতে পারে। কারণ, সংগীত কোনো সীমানা মানে না। সংগীতের মূর্ছনা চলে যায় এক দেশ থেকে অন্য দেশে; পৃথিবীর সর্বত্র। এক সীমানা থেকে অন্য সীমানায়।’
</doc>
<doc>
২০০৬ সাল। গুজব উঠেছিল, প্রথম ছবি পরিণীতার জন্য নতুন অভিনেত্রী বিদ্যা বালান পেতে যাচ্ছেন জাতীয় চলচ্চিত্র পুরস্কার। কিন্তু রটনা আর পরে ঘটনায় রূপ নেয়নি। বিদ্যা অবশ্য ভেঙে পড়েননি। আশায় বুক বেঁধেছিলেন—সময় তো পড়েই আছে। একটা সময় ঠিকই ঝুলিতে ভরে নেবেন রাষ্ট্রীয় পুরস্কার। ২০১০ সাল। পা ছবির জন্য বেসরকারি সব পুরস্কার বিতরণী অনুষ্ঠানে শ্রেষ্ঠত্বের সম্মান পেয়ে বিদ্যা নতুন স্বপ্ন বুনতে শুরু করেছিলেন। এবার বুঝি ভাগ্যের শিকে ছিঁড়বে। কিন্তু অভিনেতা অমিতাভ বচ্চন এবং প্রযোজক অভিষেক বচ্চনের হাতে পুরস্কার এলেও বিদ্যার জাতীয় চলচ্চিত্র পুরস্কার সেবারও অধরা রয়ে যায়। গত বছরও একই ঘটনা ঘটে। ইশকিয়া ছবির জন্য বেসরকারি সব পুরস্কার পেয়েও জাতীয় চলচ্চিত্র পুরস্কার পাননি বিদ্যা। গত বছরের দ্য ডার্টি পিকচার ছবির জন্য হেন কোনো পুরস্কার নেই, যা বিদ্যা পাননি—স্ক্রিন, জি সিনে, অপ্সরা, স্টারডাস্ট, গ্রেট উইমেন্স অ্যাওয়ার্ডসহ ডজন খানেক পুরস্কার। ফিল্ম ফেয়ার পুরস্কারে তো জনপ্রিয় এবং সমালোচক—দুই বিভাগে বিদ্যা পুরস্কার জিতে নেন একই ছবির জন্য। সবাই ঘোষণা দেন, এবার নিশ্চিত, বিদ্যা রাষ্ট্রীয় পুরস্কার পাবেন। কিন্তু বিদ্যা মনকে বোঝান, এত বড় সম্মান পাওয়ার জন্য তাঁকে আরও সাধনা করতে হবে। কিন্তু ভাগ্যের খেলা বোঝা বড় দায়। ৭ মার্চ ঘোষিত ভারতের রাষ্ট্রীয় পুরস্কারে বাঘা বাঘা সব মেধাবী অভিনেত্রীকে টপকে বিদ্যার নামই জ্বলজ্বল করে পুরস্কারের তালিকায়। প্রথমবারের মতো এ সম্মান পেয়ে আবেগাপ্লুত হয়ে পড়েন বিদ্যা।
বিদ্যাকে এখন ‘পুরস্কারকন্যা’ও বলা যায়। যাঁরা অন্য নায়িকাদের ভক্ত, তাঁরা রীতিমতো বিদ্যার ওপর বিরক্ত। প্রতিবছরই তাঁকে পুরস্কার জিতে নিতে হবে? পরপর তিনবার বেসরকারি পুরস্কার ঝুলিতে ভরে রেকর্ড গড়তে হবে? অবশ্য বিদ্যাকে দোষ দিয়েই লাভ কী? পুরুষপ্রধান বলিউডে বিদ্যাই হিন্দি ছবির ইতিহাসে একমাত্র অভিনেত্রী, যাঁর পরপর পাঁচটি ছবি বক্স অফিস মাত করেছে, তা-ও টানা তিন বছর। ২০০৯-এ পা, ২০১০-এ ইশকিয়া, ২০১১তে নো ওয়ান কিলড জেসিকা, দ্য ডার্টি পিকচার, ২০১২তে কাহানি। উল্লেখ করার মতো বিষয়, শেষ চারটি ছবিই নারীপ্রধান। নারীপ্রধান ছবি চলে না—এই প্রবাদ বারবার মিথ্যা প্রমাণ করেছেন বিদ্যা। আহ্লাদিত হয়ে তাই অনেকেই তাঁকে নাম দিচ্ছেন ‘বলিউডের চতুর্থ খান’, ‘বক্স অফিস কুইন’, ‘হিরো ইন বলিউড: বিদ্যা বালান’ ইত্যাদি। পরিচালক অনুরাগ কশ্যপ বলেন, ‘বিদ্যা হচ্ছেন আমির খানের নতুন সংস্করণ। এতটা সাহসী অভিনেত্রী অনেক অভিনেতাকেও লজ্জায় ফেলে দেন।কাহানি ছবিতে সাত মাসের অন্তঃসত্ত্বা চরিত্রে বিদ্যা যা অভিনয় দেখিয়েছেন, অপূর্ব! আগামী বছরও তাঁর জন্য সব পুরস্কার তোলা থাকবে, আমি নিশ্চিত।’
এ সপ্তাহে মুক্তি পাওয়া আট কোটি রুপি বাজেটের ছবি কাহানি প্রথম তিন দিনেই প্রায় ১৪ কোটি রুপি ঘরে তুলে সুপারহিট ছবির তকমা গায়ে লাগিয়েছে। রেখা, জয়া বচ্চন, শাবানা আজমি মন্ত্রমুগ্ধ হয়ে সংবাদমাধ্যমে জানিয়েছেন, বিদ্যার তুলনা শুধু বিদ্যাই। স্বয়ং শাহরুখ খান কাহানি দেখে বলেন, ‘বিদ্যা আমাদের মেরিল স্ট্রিপ। করব, লড়ব, জিতব—বিদ্যার অভিনয় দেখে শিখব।’
শুধু বিদ্যা আছেন বলে কাহানি ছবিতে অমিতাভ বচ্চন প্রথমবারের মতো রবীন্দ্রসংগীত ‘তবে একলা চলো রে’ গেয়েছেন। ছবির নায়ক পরমব্রত চট্টোপাধ্যায় বলেন, ‘আসলে আমি তো এ ছবির নায়িকা। বিদ্যা বালান ফ্রেমে থাকলে কোনো পুরুষ কি প্রধান হতে পারে? বিদ্যা এবং কলকাতা এ ছবির মূল নায়ক। থ্রিলার ছবি কাহানিতে বিদ্যা সাত মাসের অন্তঃসত্ত্বা। লন্ডন থেকে কলকাতা আসেন নিখোঁজ স্বামীর খোঁজে। এ ব্যাপারে তাঁকে সাহায্য করেন কলকাতার পরমব্রত। কিন্তু স্বামীর খোঁজ দিতে পারে না কেউ-ই। এমনকি কলকাতার মাটিতে স্বামীর অস্তিত্বের সন্ধানও মেলে না। ছবির পরিচালক সুজয় ঘোষ বলেন, ‘দুর্গাপূজার মধ্যে কলকাতায় শুটিং করেছি। কলকাতার অলিগলিতে বিদ্যাকে যখনই শুটিং করতে বলেছি, বিদ্যা সানন্দে রাজি হয়েছেন। শত-সহস্র লোকের ভিড়েও বিদ্যা নিঃসংকোচে হেঁটে যেতে পারেন। অভিনয় করতে পারেন। আর এটাই বিদ্যার বিশেষত্ব।’ বিদ্যার হাতে এখন মাত্র একটি ছবি, রাজকুমার গুপ্তর কমেডি ছবি ঘনচক্কর (এমরান হাশমি)। আর প্রথম ছবির প্রযোজক বিধু বিনোদের ফেরারি কি সওয়ারি ছবিতে চিকনি চামেলি ধাঁচের আইটেম গান! প্রতিদিনই ডজন খানেক ছবি ফিরিয়ে দিচ্ছেন মিস বালান। কেন? ধারণা করা হচ্ছে, এ বছরই ইউটিভির সিইও সিদ্ধার্থ রায় কাপুরের সঙ্গে গাঁটছড়া বাঁধবেন। যদি তা-ই হয়, আগাম অভিনন্দন বিদ্যা!
 রুম্মান রশীদ খান
[ইন্ডিয়া টুডে, জি নিউজ, আইবিএন লাইভ, টাইমস অব ইন্ডিয়া, বলিউড হাঙ্গামা ডট কম অবলম্বনে]
</doc>
<doc>
স্বর্গের সিঁড়ি ভেঙে যেমন তরতর করে উঠে যাওয়া যায়, তেমনি নরকের আস্তাকুঁড়ে নিজেকে নামিয়ে আনতেও সময় লাগে না। শুনতে দার্শনিকের রাশভারী বচনের মতো লাগতে পারে। লিন্ডসে লোহানের কাছে এটাই এখন বাস্তবতা।
মাত্র ১১ বছর বয়সে ক্যারিয়ার শুরু হয়েছিল হলিউডে। তা-ও ডিজনির মতো বড় নির্মাতাদের হাত ধরে। অভিনেত্রী, পপ তারকা এবং মডেল—তিন মাধ্যমেই নিজেকে করে তুলেছিলেন দারুণ জনপ্রিয়। কাজ করেছেন টিভিতেও। স্বর্গের সিঁড়ি দ্রুত ভাঙতে গিয়েই হোঁচট। ধপ করে পড়ে গেলেন বৈতরণীতে। ভুল দানে জীবনের সাপলুডু খেলতে গিয়ে বারবার সাপের ছোবলে তলানিতে নামতে থাকা এই ২৫ বছর বয়সী এখন বলছেন, নোংরা জীবনটার খোলস ছুড়ে ফেলে দিয়েছেন। এখন লোহানের জীবনে শুরু হচ্ছে সম্পূর্ণ নতুন এক অধ্যায়।
নেশাগ্রস্ত অবস্থায় গাড়ি চালিয়ে জরিমানা দেওয়া, মাদক গ্রহণ, মাদকদ্রব্য বহন, লাগামছাড়া নৈশজীবন—রাতভর নাইট ক্লাবের পার্টিতে মজে থাকা—২০০৭ সাল থেকে পতনের ঢালু পথে নামতে শুরু করেন। শেষ পর্যন্ত জোটে চুরির অপবাদও। গত বছর জানুয়ারিতে ক্যালিফোর্নিয়ার এক গয়নার দোকান থেকে নেকলেস চুরি করে ধরা পড়েন। এর আগেও বেশ কবার আদালত, সেই সূত্র ধরে পুনর্বাসন কেন্দ্রে যাওয়া লোহান আরও একবার শাস্তি পান।
বন্দিজীবন থেকে মুক্তি পেলেও এখনো তাঁকে সামাজিক কাজ করতে হচ্ছে। তা-ও লস অ্যাঞ্জেলেসের শবালয়ে। এ মাসেই এ কাজ থেকে মুক্তি পাবেন। অদৃশ্য শিকল ছুটে গেলেই আবার হয়তো ডানা ঝাপটাবে বুনো পায়রাটি। লোহানভক্তদের ভয় এটাই। কিন্তু তিনি আশ্বস্ত করলেন এই বলে, ‘জীবনে ভুল করে করে ভুলের পাহাড় জমেছে। সেটা স্বীকার করছি। কিন্তু আমি এখন স্বচ্ছ। জীবনকে নতুন করে শুরু করতে চাই।’
দ্য প্যারেন্ট ট্র্যাপ ছবি দিয়ে যাত্রা শুরু হয়েছিল। কাকতালীয় কী জানেন, লোহানের জীবনটা আসলে এলোমেলো হয়ে গিয়েছিল শৈশবে, তাঁর বাবা-মায়ের ভঙ্গুর সম্পর্কের ফাঁদে পড়ে। লাগামছাড়া জীবনের খেসারত দিতে গিয়ে ক্যারিয়ারটাই চলে গিয়েছিল আইসিইউতে। হাতছাড়া হয়েছিল একের পর ছবি, কাজ। ‘২০১২ সালে আমার নবজন্ম হয়েছে’ ঘোষণা করা লোহান আবারও শুরু করেছেন কাজ। ‘স্যাটারডে নাইট লাইভ’ নামের একটি টিভি অনুষ্ঠানের উপস্থাপনা শুরু করেছেন এ মাসের শুরু থেকে। হলিউড কিংবদন্তি এলিজাবেথ টেলরকে নিয়ে ছবি বানানো হচ্ছে, সেই ছবিতেও কাজ করবেন লোহান।
গত সপ্তাহে এনবিসিকে দেওয়া সাক্ষাৎকারে ‘মিন গার্লস’ তারকা এমনও বলেছেন, এখন নাকি নৈশজীবনটার ওপর ঘেন্না ধরে গেছে, ‘মাস কয়েক আগে একজন বন্ধুর সঙ্গে বেরিয়েছিলাম। কিন্তু খুবই অস্বস্তি হচ্ছিল। মনে হচ্ছিল, এই জিনিসও তো এর আগে এতবার করেছি। একদমই মজা লাগেনি। এখন আসলে অনেক বেশি ঘরকুনো হয়ে গেছি। রাতের পার্টি-ফার্টি এখন আর ভালো লাগে না।’
কেভিন ফেদারলাইনের সঙ্গে ছাড়াছাড়ি হওয়ার পর সোনালি চুল সব কেটে ফেলে মাথা ন্যাড়া করেছিলেন ব্রিটনি স্পিয়ার্স। অতটা ‘চরমপন্থী’ হননি লোহান। নিজের সোনালি চুলের রং পাল্টেছেন। চুলে এখন সকালের সূর্যোদয়ের লালচে আভা। সূর্যোদয় তো নতুন দিনের শুরুরও প্রতীক!
 রাজীব হাসান
তথ্য: বার্তা সংস্থা
</doc>
<doc>
১২ মার্চের মহাসমাবেশ ঘিরে উত্তেজনার রেশ আগের দিন থেকেই শুরু হয়েছিল। রাস্তাঘাট ফাঁকা। সকাল, দুপুর, সন্ধ্যা—পুরো দিনই বাসায় হৈ-হুল্লোড় করে কেটেছে তাঁর। পান্থপথের পাশ ঘেঁষেই ‘গগন শিরীষ’। এটা বাসার নাম। সত্যিই যেন আকাশ ছুঁয়েছে ২০ তলার এ বিল্ডিংটি। তানিয়ারও যেন আকাশের কাছে বসবাস। ১৪ তলায় থাকেন। ওই সন্ধ্যায় কথা বলার জন্য যাই ওই আকাশের কাছাকাছি।
দক্ষিণের বারান্দা। হু হু করে বাতাস বইছে। ওখানে দাঁড়িয়ে নিমেষেই যেন পুরো ঢাকা শহর দেখে নেওয়া যায়। ‘প্রায় প্রতিদিনই এই বারান্দায় দাঁড়িয়ে রাতের আকাশ দেখি। ওই দিগন্তছোঁয়া আকাশের দিকে চোখ ভেসে গেলেই মনে হয় আমার জীবনটা অনেক সুন্দর। ভালোবাসি, জীবনটাকে অনেক বেশি। ভালো ভালো কাজ করে জীবনটাকে পরিপূর্ণ করতে চাই, দর্শকের কাছে থাকতে চাই।’ বলছিলেন তানিয়া হোসাইন।
তানিয়ার ভালো কাজের স্বীকৃতিও মিলেছে। হোক সে থিয়েটার বা উপস্থাপনা বা টেলিভিশন নাটকে অভিনয়। ব্যস্ততার পাল্লাও ভারী। এখন কী নিয়ে তাঁর ব্যস্ততা? উত্তর দিতে সময় নেন না তানিয়া। বলেন, ‘এখন তো সারা মাসই নাটকের শুটিং করি। তবে খণ্ড নাটকের কাজ বেশি করা হচ্ছে। এক ঘণ্টার কাজ আমার নিজের কাছেও ভালো লাগে। একটা পরিপূর্ণ গল্প থাকে এক ঘণ্টার নাটকে, যা ধারাবাহিকের বেলায় হয় না। ধারাবাহিকের কাজ করতেও খুব একটা স্বাচ্ছন্দ্যবোধ করি না।’ এর মধ্যে তানিয়া কাজ করছেন লুসি তৃপ্তি গমেজেরতবু ছুট, জল জোসনা, ম্যাচমেকার, সোহেল রানার পুতুলবৃত্তান্ত, সায়িদ রিংকুর আলোহীন আলো, আরলোর অচিন মানুষ, সেতু আরিফের সে এসেছিল কিংবা আসেনি। আরও প্রায় এক ডজন খণ্ড নাটক প্রচারের অপেক্ষায়। তাঁর অভিনীত একাধিক ধারাবাহিকও প্রচার চলছে। এর মধ্যে লেডিস ফার্স্ট, নো প্রবলেম, ইষ্টিকুটুম, চুপি চুপি। শুটিং চলছে এজাজ মুন্নার জেনারেশন নেক্সট, পার্থ সরকারের অন্তর মহল, এস এ হক অলীকের কুটুম আসছে প্রভৃতি।
‘এখন তো এক ঘণ্টার নাটক নিয়মিতই নির্মাণ হচ্ছে। প্রচারের সুযোগও হচ্ছে। বিভিন্ন চ্যানেল এক ঘণ্টার নাটক নিয়মিত প্রচারও শুরু করেছে। এটি একটি ভালো দিক। তবে কিছু নাটক যে খারাপ হচ্ছে না, তা নয়। হচ্ছে। তবে যাঁরা খারাপ মানের নাটক নির্মাণ করছেন, তাঁদের দৌড় ১/২ নাটকের মধ্যে। তার বেশি এগোনো কোনোভাবেই সম্ভব নয়। খারাপ কাজ বেশি দিন স্থায়িত্ব পায় না। হারিয়ে যায়।’ এভাবেই বললেন তানিয়া।
নতুন প্রজন্মের ছেলেমেয়ের লেখা, পরিচালনার ব্যাপারে তানিয়া খুব আশাবাদী। তিনি বলেন, ‘এর মধ্যে চারুকলা থেকে একটা তরুণ দল নাটক নির্দেশনা দিচ্ছে, একইভাবে জাহাঙ্গীরনগর বিশ্ববিদ্যালয়ের নাটক বিভাগ থেকেও একটা দল নাটক নির্মাণে এগিয়ে এসেছে। তাদের লেখা, নির্মাণ অনেক শৈল্পিক। তাঁরা পড়াশোনা করে নাটকে কাজ করতে আসছেন। তাঁদের সহযোগিতা করলে তাঁদের হাত ধরে সামনে অনেক ভালো ভালো কাজ দর্শক দেখতে পাবে বলে আমার বিশ্বাস।’
টেলিভিশন নাটকের সফল অভিনেতা তানিয়া হোসাইন থিয়েটার বা উপস্থাপনায়ও কম যান না। টেলিভিশন নাটক ছাপিয়ে এ দুটি মাধ্যমেও তাঁর সরব উপস্থিতি। থিয়েটার স্কুলে নাটকের ওপর পড়ালেখা করে নাগরিক নাট্যসম্প্রদায়ের সঙ্গে নিয়মিতই কাজ করছেন দীর্ঘদিন। বর্তমান দলের চলতি প্রযোজনা ঘাসিরাম কোতোয়াল, ছায়ানট, ত্রয়লাস ও ক্রেসিদা নাটকে অভিনয় করছেন। উপস্থাপনা করছেন এনটিভির সরাসরি গানের অনুষ্ঠান মিউজিক ইউফোনি, বাংলাভিশনে নাচো বাংলাদেশ নাচো অনুষ্ঠানের। এতগুলো মাধ্যমে কাজ করলেও তাঁর কাছে আপন মনে হয় কোনটি? টেলিভিশন নাটক, উপস্থাপনা নাকি থিয়েটার? তানিয়ার চটজলদি উত্তর। ‘তিনটিতেই আলাদা আনন্দ দেয়। তবে থিয়েটারের কাজটা বেশি মিস করি। মাঝখানে টেলিভিশনে বেশি কাজ করার জন্য থিয়েটারের সঙ্গে অল্প দিন কাজের ছেদ ঘটেছিল। তা এখন কাটিয়ে উঠেছি। এখন নিয়মিত কাজ করছি। অন্যদিকে টেলিভিশনে সরাসরি অনুষ্ঠানগুলোতে উপস্থাপনার কাজ বেশি উপভোগ করি। এ ধরনের অনুষ্ঠানের মাধ্যমে দর্শকের সঙ্গে সরাসরি কথা বলার সুযোগ হয়।’
আজকের এই তানিয়া হোসাইনকে দর্শক খুঁজে নিয়েছিল ২০০৭ সালে আশরাফুল আলম রিপনের গোপনে সখা তোমারে কত ভালোবাসি নাটকে। পর্দায় শুরু হয়েছিল এ নাটক দিয়েই।
নাটকের প্রেম, বিয়ে, সংসার এবং অন্যান্য ব্যস্ততা থেকে বেরিয়ে বাস্তব জীবনের প্রেম-বিয়ে-সংসার নিয়ে নতুন করে জানতে চাই তানিয়ার কাছে। ‘মানুষই তো ভুল করে। আমিও করেছিলাম। এখন আমি নিজেকে সামলে নিয়েছি, শুধরে নিয়েছি। এসব নিয়ে আর ভাবি না। এখন আমার একটাই লক্ষ্য—কাজ আর কাজ।’
</doc>
<doc>
দুটি তথ্যচিত্র তৈরি করেছেন সেন্টু রায়। আলতাফ মাহমুদ ও জহির রায়হানকে নিয়ে। তথ্যচিত্র দুটি আমাদের নিয়ে যাবে বায়ান্নতে, নিয়ে যাবে একাত্তরে। আলতাফ মাহমুদ বায়ান্নতে ঢাকায় ছিলেন না, কিন্তু একসময় তাঁর দেওয়া সুরটিই হয়ে ওঠে একুশের সুর। আবদুল লতিফের সুরের জায়গায় স্থান করে নেয় আলতাফ মাহমুদের সুরটি। আমরা এখন ‘আমার ভাইয়ের রক্তে রাঙানো’ গানটি যেভাবে শুনি, সেটি আলতাফ মাহমুদের। জহির রায়হান সরাসরি অংশ নিয়েছিলেন ভাষা আন্দোলনে। গ্রেপ্তার হয়েছিলেন। জেলে বসেই লিখেছিলেন ভাষা আন্দোলনের ওপর উপন্যাস।
কথাগুলো বলছি তরুণ প্রজন্মের সঙ্গে এ দুই অবিস্মরণীয় মানুষের পরিচয় করিয়ে দেওয়ার জন্য। দিন গেছে বদলে। বই পড়ে নিজেদের ইতিহাস জেনে নেওয়ার চেষ্টা আজকাল কমই করে মানুষ। দৃষ্টান্তস্থানীয় মানুষের জীবন সম্পর্কে জেনে ঋদ্ধ হওয়ার চেষ্টাতেও বুঝি ভাটা পড়েছে। তাই এ দুটি তথ্যচিত্র কিছুটা হলেও চৈতন্যের ফাঁক ভরাট করবে বলে মনে হয়। অন্তত জাতির দুজন শ্রেষ্ঠ সন্তান সম্পর্কে একটা ধারণা পাবেন আজকের তরুণ।
আলতাফ মাহমুদকে হত্যা করা হয়েছে মুক্তিযুদ্ধ চলাকালেই। নির্মম অত্যাচার চলেছিল তাঁর ওপর। মুক্তিযোদ্ধাদের অস্ত্র ছিল তাঁর কাছে। বাড়ির একটি গর্ত থেকে সে অস্ত্র উদ্ধার হয়। আলতাফ মাহমুদকেই অস্ত্র খুঁজে বের করতে বাধ্য করেছিল পাকিস্তানি সেনারা। তারপর ড্রাম ফ্যাক্টরির কাছে একটি নির্যাতন কেন্দ্র সাক্ষী হয়েছে আলতাফ মাহমুদের ওপর অকথ্য নির্যাতনের। অন্যদিকে জহির ফিরে এসেছিলেন স্বাধীন বাংলাদেশে। অগ্রজ শহীদুল্লা কায়সারের অন্তর্ধানের খবর পেয়ে করতে থাকেন তাঁর খোঁজ। একটি ফোন আসে। বলা হয়, শহীদুল্লা কায়সারকে আটকে রাখা হয়েছে মিরপুরে। মিরপুর তখনো পাকিস্তানি বাহিনীর একটি অংশ ও বিহারিদের দখলে। তাদের হাতে বিপুল অস্ত্রশস্ত্র। বাংলাদেশের সেনাবাহিনী ও পুলিশ বাহিনীর একটি দলের সঙ্গে জহির যান ভাইয়ের সন্ধানে। বৃষ্টির মতো চলতে থাকা গুলিতে জহিরও শহীদ হন। সেটি ১৯৭২ সালের ৩০ জানুয়ারি।
এই মানুষ দুজনকে নিয়ে তাঁদের কাছের মানুষেরা স্মৃতিচারণা করেছেন সেন্টু রায়ের তথ্যচিত্রে। বিভিন্ন সময় তাঁদের কাজের বর্ণনা দিয়েছেন তাঁরা। কোনো কোনো ক্ষেত্রে সেন্টু রায় রিকনস্ট্রাকশন, ধারা বর্ণনার আশ্রয় নিয়েছেন। কথার সূত্র ধরে প্রাসঙ্গিক ছবি দেখিয়েছেন। গানগুলোর বেশির ভাগই সুপ্রযুক্ত। ফলে তথ্যচিত্র দুটি দৃষ্টিনন্দন ও শ্রুতিমধুর হয়েছে। যাঁরা দেখবেন, তাঁরা আলতাফ মাহমুদ ও জহির রায়হানের বেড়ে ওঠা, আদর্শে স্থিত হওয়া, ক্রগামত সৃজনশীলতার প্রতি আস্থা সঞ্চয় করা সম্পর্কে ধারণা পাবেন। ছোট্ট দু-একটি কথা না বললেই নয়। আলতাফ মাহমুদের কমিটমেন্টের জায়গাটা কত বড় ছিল, তা বোঝা যাবে ঘনিষ্ঠজনদের আলোচনা থেকেই। নিজের সংসারই চলে না, তার পরও ছাত্রসংগঠনের অনুষ্ঠান যেন সুচারুভাবে হতে পারে, সে জন্য ঠিক সময়মতো হাজির হন মহড়ায়। সে সময় কোরাসে যারা অংশ নেবে, তাদেরও কেউ কেউ অনুপস্থিত। কিংবা কৃষক সমাবেশে একদল মানুষ দাঁড়িয়ে গেল গানের বিরোধিতা করে। গানে গানেই তাদের জব্দ করলেন আলতাফ, শুনিয়ে গেলেন একের পর এক কৃষকের মনে জ্বালা ধরিয়ে দেওয়া গান। জহির রায়হান যে কত দিকে কত ধরনের কাজ করেছেন, তার হিসাব রাখা কঠিন। কবিতা, গল্প, উপন্যাস, চলচ্চিত্র, পত্রিকা প্রকাশ—কী করেননি তিনি? চলচ্চিত্রে নানা ধরনের এক্সপেরিমেন্টও করেছেন। সিনেমাস্কোপ ছবি নির্মাণ, রঙিন ছবি নির্মাণের সাহস দেখানো—কত কিছুই না আছে তাঁর ঝুলিতে। দুটি তথ্যচিত্র এ দুজন অসাধারণ মানুষকে নতুন করে পরিচয় করিয়ে দেবে আমাদের সঙ্গে, বিশেষ করে নতুন মানুষদের সঙ্গে।
তথ্যচিত্র দুটি দেখতে দেখতে কয়েকটি প্রশ্ন এল মনে। তথ্যচিত্রগুলোর দৈর্ঘ্য কি একটু বেশি হয়ে গেল না? আরও আঁটসাঁট হলে কি ভালো হতো না? ধারাবর্ণনা, আবৃত্তি বা রিকনস্ট্রাকশনের সময় সংলাপগুলোর উচ্চারণ কি আরেকটু ভালো করা যেত না? কোনো কোনো গান প্রয়োজনের তুলনায় একটু বেশি জায়গা নিয়েছে বলে মনে হয়েছে। নির্যাতনের সময় রক্তাক্ত আলতাফ মাহমুদকে বীভৎস লেগেছে। চাইলেই দৃশ্যটি এড়িয়ে যাওয়া যেত। শহীদদের চেহারায় জহির রায়হানের মুখের ছবি বসিয়ে দেওয়ার বিষয়টিকে খুবই অপরিপক্ব মনে হয়েছে।
এগুলো ভালো ছবি দুটির মধ্যে খুঁত ধরার চেষ্টামাত্র। খুবই ভালো কাজ করেছেন সেন্টু রায়। এ ধরনের কাজের প্রতি কমিটমেন্ট থাকার অর্থ হলো এই, সোঁদা মাটির কাছাকাছি থাকা। আমরা তো চাইবই, দেশের সেরা সন্তানদের নিয়ে সেন্টু রায় একের পর এক তথ্যচিত্র নির্মাণ করেন। সেন্টু রায় সৃজনশীল মানুষ। গবেষণা করে ঠিক জিনিসটি তুলে আনতে পারবেন, এতে কোনো সন্দেহ নেই। তাই তাঁর কাছ থেকে আমরা এ ধরনের আরও অনেক কাজ দেখতে চাই।
</doc>
<doc>
সোমবার। ১২ মার্চের উত্তাপ যেন এসে এফডিসিতেও পড়েছে। হাতেগোনা কয়েকজন মানুষ সেখানে। বসন্ত-বাতাসে গাছের শুকনো পাতা পড়ছে যত্রতত্র। এ সময় ৪ নম্বর ফ্লোরের সামনে এসে দাঁড়াল লাল রঙের ভক্সি গাড়ি। গাড়ি থেকে নাইন শ্যুটার নিয়ে নামলেন একজন দেহরক্ষী। তারপর শাকিব খান নামলেন। তিনি মেকআপ রুমে ঢুকেই আগে বন্ধ করলেন এয়ারকুলার। জানালেন ঠান্ডা লেগেছে।
রূপসজ্জায় বসেছেন মাত্র, এর মধ্যে লাইন ধরে লোকজনের আগমন। ‘ভাই, অভিনন্দন, সুপারহিট ছবি উপহার দিলেন এ জন্য।’ কেউ বলছেন, ‘ভাই, এমন ছবি আরও করেন।’ এভাবেই শাকিব খানের যেন সময় কেটে যায়।
শুটিংয়ে চলে গেলেন তিনি। আগে আগে দেহরক্ষী। হাতে নাইন শ্যুটার।
শুটিং স্পটে পৌঁছালেন তিনি।
একটি মাইক্রোবাসের ওপর ছয়জন সন্ত্রাসী। একজন করে সন্ত্রাসীকে মারছেন ছবির নায়ক আর একজন উড়ে উড়ে গিয়ে পড়ছেন। কিন্তু তাঁরা শূন্যের মধ্যে পড়েন কী করে?
প্রশ্নটি যে কারও মনে আসা স্বাভাবিক। ওপর থেকে ক্রেনের মাধ্যমে চিকন তার দিয়ে টেনে নেওয়া হচ্ছে একেকজনকে। আর তাঁরা গিয়ে পড়ছেন মাটিতে বিছানো ফোমের ওপর। পর্দায় অবশ্য এভাবে কিছু দেখা যাবে না। দেখা যাবে, তাঁরা মাটিতে পড়ে কাতরাচ্ছেন।
এভাবেই পরিচালক বদিউল আলম খোকন তাঁর মাই নেম ইজ খান ছবির শুটিং করছিলেন এফডিসির ক্যানটিনের মাঠে। সেখান থেকে পরিচালক শুটিং ইউনিট নিয়ে চলে গেলেন নাজির আহমেদ সাউন্ড কমপ্লেক্সে। পোশাক পরিবর্তন করে এলেন শাকিব ও অপু। শাকিব পথ চলছেন, হঠাৎই অপু এসে শাকিবের পথ আগলে ধরলেন। শাকিবকে বললেন, ‘সাগর, আমার কথা শোনো। আই লাভ ইউ, সাগর।’ শাকিবের কাছে কথাটি উপহাসের মতো মনে হলো। অপুর আকুতি যেন বেড়ে গেল। বললেন, ‘বিশ্বাস করো, আমি তোমাকে ভালোবাসি।’
পরিচালক ক্যামেরা থামিয়ে দিলেন। বললেন, মধ্যাহ্নভোজের বিরতি। শাকিব ও অপু দুজনই দুটি রূপসজ্জাকক্ষে চলে গেলেন। সেখানে পোশাক পাল্টে খাওয়া-দাওয়ার মহা আয়োজন। নানা পদের তরকারি। কয়েক রকমের সবজি আর ভর্তা দিয়ে খাবারের মহা উৎসব।
এরপর আবার শুটিং। এফডিসির ৪ নম্বর ফ্লোরে একটি খাঁচায় ঢোকানো হলো শাকিবকে। সেখানে চলল মারামারি। প্রথমে শাকিব খাঁচায় ঢুকলেন এবং এরপর সেই খাঁচা ভেঙে বেরিয়ে এলেন। উদ্ধার করলেন নায়িকাকে।
মারপিট পরিচালক আরমানের নির্দেশনায় এ দৃশ্য ধারণ করলেন ক্যামেরাম্যান আসাদুজ্জামান মজনু।
</doc>
<doc>
আকাশে ঝড় উঠেছে, মেঘ ডাকছে। বিদ্যুৎ চমকাচ্ছে, বাইরে কেউ পা দিতে পারছে না—এমনি দুর্যোগের রাতে বারানসির শ্মশানে মুখোমুখি দুটি ছায়ামূর্তি। একজন ঘাটের ঘাটোয়ান, অন্যজন এসেছেন তাঁর মৃত শিশুপুত্রকে দাহ করতে। শ্মশান খরচ দেওয়ার সামর্থ্য নেই তাঁর। ঘাটোয়ান ফিরিয়ে দিচ্ছেন। হঠাৎ আকাশে বিদ্যুৎ চমকাল—সঙ্গে সঙ্গে পট গেল পাল্টে। যারা এতক্ষণ বাদানুবাদ করছিল, তারা হঠাৎই নিশ্চুপ। কিছুক্ষণের মধ্যেই দুজনের চোখে নামল অশ্রুর বন্যা। এরা একজন হরিশ্চন্দ্র, অন্যজন শৈবা। স্বামী-স্ত্রী। রাজা হরিশ্চন্দ্র পালার কাহিনি সংক্ষেপ এমনই। (ঠাকুর রামকৃষ্ণের ১৭৫তম জন্মবার্ষিকীতে) রামকৃষ্ণ মঠ ও রামকৃষ্ণ মিশনের উদ্যোগে স্বামীবাগে পালাটি মঞ্চস্থ করে ঢাকার লোকনাট্য গোষ্ঠী। এ পালার নারী চরিত্রে পুরুষেরাই অভিনয় করেন। প্রধান চরিত্র হরিশ্চন্দ্র তাপস সরকার ও শৈবা চরিত্রে সিরাজুল ইসলামের হূদয়কাড়া অভিনয়-নৈপুণ্য দর্শকদের মুগ্ধ করে। কম যায়নি শিশুশিল্পী প্রীতম। শৈবা-হরিশ্চন্দ্রের শিশুপুত্র রোহিত চরিত্রে অনবদ্য অভিনয় করে সে। পালার নির্দেশনা দিয়েছেন মিলন কান্তি দে। রচনা কালিপদ দাসের। মিলন কান্তির নির্দেশনায় ঢাকায় আরও একটি পালা মঞ্চস্থ হয়েছে। বাংলার মহানায়ক নামে। এটি বঙ্গবন্ধুর সংগ্রামী রাজনৈতিক জীবনের ওপর রচিত পালা। জাতীয় নাট্যশালায় বাংলার মহানায়কের মঞ্চায়ন দেখতে সাধারণ দর্শকের সঙ্গে নাট্যব্যক্তিত্বদেরও দেখা যায়। এটি ছিল দ্বিতীয় প্রদর্শনী। বাংলাদেশ কালচারাল ফোরামের উদ্যোগে এবং দেশ অপেরার পরিবেশনায় বাংলার মহানায়ক-এর প্রথম মঞ্চায়ন হয় গত বছরের ১৭ ডিসেম্বর সোহরাওয়ার্দী উদ্যানের অস্থায়ী বিজয় মঞ্চের মেলায়। এ এইচ খানের ‘ফাদার অব দ্য নেশন’ অবলম্বনে পালাটি রচনা করেছেন মিলন কান্তি দে। দেশ অপেরার দ্বিতীয় প্রদর্শনীতে বঙ্গবন্ধুর চরিত্রে সুলতান সেলিমসহ আর যাঁরা অভিনয় করেছেন, তাঁদের মধ্যে উল্লেখযোগ্য তাপস সরকার, বাবু মুখার্জি, আবদুর রহিম, মনিরা, মঞ্জুরুল আলম, সুদর্শন চক্রবর্তী, বজলুর রশিদ, মোবারক, রেখা রানী, লাকী চৌধুরী, দীপক বণিক, সজীব, ডালিম প্রমুখ।
দেশ অপেরা সময়ের সঙ্গে তাল মিলিয়ে এগিয়ে চলেছে। যখন যা প্রয়োজন, তখন তা-ই মঞ্চে আনছে।
অতিথি বাদ্যকর, ভাড়া করা মেকআপ ও পোশাক সবই আছে দেশ অপেরার। সময়মতো ব্যবস্থাপকের পদও পরিবর্তন করা হচ্ছে। মোটকথা, দেশ অপেরা টিকে থাকার স্বার্থে যাত্রার নীতিধর্ম পাল্টাতেও দ্বিধা করছে না। বঙ্গবন্ধুর জীবনভিত্তিক পালাতে কিছুটা সমন্বয়হীনতা লক্ষ্য করা গেলেও লেখক-নির্দেশকের আন্তরিকতার ফলে সুচারু দক্ষতায় তা সাধারণ দর্শকের নজরে আসেনি। পালার অভিনেতা-অভিনেত্রী পেশাদার হলে দর্শক আরও তৃপ্তি পেত। জানা গেছে, কুশীলবের সিংহভাগ অপেশাদার।
</doc>
<doc>
রা। ঢাকার মঞ্চে আলোচিত একক নাটক। আবদুল্লাহ আল মামুনের রচনা ও নির্দেশনায় নাটকটির এ পর্যন্ত প্রায় ৭৮টি প্রদর্শনী শেষ হয়েছে। এ সময়ে এসে নাটকটি আবার নতুন করে মঞ্চে আনা হচ্ছে। নব্য নাট্যায়ন সুদীপ চক্রবর্তী। আজকের পাঁচ প্রশ্নের উত্তর দিয়েছেন নাটকটির একক অভিনেত্রী ফেরদৌসী মজুমদার।

জনপ্রিয় এ নাটক মঞ্চে অনিয়মিত হয়ে যাওয়ার কারণ কী?
অনিয়মিত বলা যাবে না। আশির দশকে নাটকটি মঞ্চে আসে। ওই সময় থেকেই দর্শকেরা নাটকটি মঞ্চে দেখছে। প্রায় সোয়া দুই ঘণ্টার নাটকটি তিনটি পর্বে মঞ্চে আসে। পুরো সময়টাই আমাকে মঞ্চে থাকতে হয়। ফলে মঞ্চে কাজটি করতে শারীরিকভাবে শ্রম দিতে হয়। কিন্তু মাঝখানে ২০০৬ সালের আগে আমি একটু অসুস্থ হয়ে যাই। ফলে কাজটি আর নিয়মিত করা হয়নি। কিন্তু প্রদর্শনী বন্ধ হয়নি। আমি ২০০৬ সালে ফান্ড গঠনের জন্য সিঙ্গাপুরে হুইল চেয়ারে বসে মঞ্চে নাটকটির একটা অংশ করেছি। তবে টানা প্রদর্শনী সম্ভব হয়নি।

এ সময়ে নাটকটির দর্শক আগ্রহ কেমন??
যেদিন মহিলা সমিতি ভেঙে ফেলা হলো, সেদিনও নাটকটির একটা ছোট অংশ অভিনয় করেছি। এর মধ্যে শিল্পকলার জাতীয় নাট্যশালায় একক নাটকের উৎসবে পুরো নাটকটিই মঞ্চায়ন হয়েছে। এসব প্রদর্শনীতে নাটকটির প্রতি নতুন প্রজন্মের নাট্যকর্মী, দর্শকের অনেক আগ্রহ দেখেছি। যারা এর আগে নাটকটি দেখার সুযোগ পায়নি, তাদের আগ্রহ অনেক বেশি।

নাটকটি নিয়ে নতুন করে কাজ করার কারণ কী?
মঞ্চে নাটকটির স্থায়িত্বকাল প্রায় সোয়া দুই ঘণ্টা। নাটকটি যে আঙ্গিকে মঞ্চে আছে ওই আঙ্গিকে এত সময় নিয়ে এখন আর কাজ করতে পারব না। আমার শারীরিক সমস্যার কারণে তা সম্ভব নয়। তাই নাটকের সেটটা একটু অন্য রকম করেই করা হচ্ছে। যাতে করে আমার শারীরিক সামর্থ্য অনুযায়ী মঞ্চে খুব সহজেই কাজটি করতে পারি। তবে আবদুল্লাহ আল মামুন যেভাবে মঞ্চে করেছেন, তা থেকে খুব একটা পরিবর্তন হবে না।

কাজটি সুদীপ চক্রবর্তী কতটুকু পারবেন বলে মনে করেন?
সুদীপের ওপর নির্ভর করা যায়। ওর কাজ ভালো। ওর নির্দেশিত লাল জমিন দেখেছি। আমাদের পায়ের আওয়াজ পাওয়া যায় নাটকটিও সে নতুন করে মঞ্চে এনে দর্শকের প্রশংসা পেয়েছে। আমার কাছে মনে হয়েছে ওর মধ্যে একটা উদ্ভাবনী শক্তি আছে। ওর মঞ্চ পরিকল্পনা আমার কাছে সবচেয়ে বেশি ভালো লাগে। কাজে নতুনত্ব আছে। আর আমি তো বরাবরই তরুণদের কাজ ভালোবাসি, শ্রদ্ধা করি।

আপনি নতুন করে মঞ্চায়িত ‘পায়ের আওয়াজ পাওয়া যায়’ নাটকে বৃদ্ধার চরিত্রটি করছেন। কেমন লাগছে?
গ্রামের বৃদ্ধার এই চরিত্রটি করতে আমার বেশ ভালো লাগছে। চরিত্রটি একসময় তামান্না করত। আমি করতাম মাতবরের মেয়ে চরিত্রটি। এখন এ চরিত্র করছে আমার মেয়ে ত্রপা। ত্রপা অনেক ভালো করছে। তবে বৃদ্ধা চরিত্রটি করার সময় মঞ্চে আনমনে আমার মাথায় মাতবরের মেয়ে চরিত্রটির সংলাপ ঘুরপাক খায়। হয়তো আরও কিছু প্রদর্শনী হয়ে গেলে এ সমস্যা থাকবে না।
</doc>
<doc>
ভারতের আসাম রাজ্যের শিলচরের বিখ্যাত সাংস্কৃতিক সংগঠন ‘রূপম’-এর পঞ্চাশ বছর পূর্তি উপলক্ষে আয়োজিত নাট্যোৎসবে আমন্ত্রণ পেয়েছিল বাংলাদেশের নাট্য সংগঠন লোকনাট্যদল, তাদের দুটি জনপ্রিয় নাটক সোনাই মাধব ও বৈকুণ্ঠের খাতা মঞ্চায়ন ও বাংলার গান পরিবেশনের জন্য। লোকনাট্যদলের বন্ধুদের অনুরোধে আমিও তাঁদের ভ্রমণসঙ্গী। উদ্দেশ্য শিলচরভ্রমণ এবং রূপমের উৎসবটি কাছ থেকে দেখা।
১ মার্চ রাত ১২টায় যাত্রা করে ২৮ সদস্যের দল বিয়ানীবাজার উপজেলার ‘শ্যাওলা’ সীমান্তে পৌঁছালাম সকাল নয়টায়। কিছু দূরে নো-ম্যানস ল্যান্ডের ওপারে দেখা যায় ভারতের সীমান্ত—কাঁটাতারের বেড়া। দাপ্তরিক কাজ সারতে সারতে এক ঘণ্টার ওপরে।
আসামের সুতারকান্দি বর্ডারে ভারতীয় ইমিগ্রেশনে এক মহাবিপত্তি। কারণ এ ইমিগ্রেশনে সবার ছবি জমা দিতে হয়, দিতে হয় দশ আঙুলের এবং দুই হাতের ছাপ। এতেই লেগে যায় প্রায় দুই ঘণ্টা। ধৈর্যচ্যুতি ঘটলেও নিয়ম বলে কথা! তাই বলে এত কিছু—একটি নাটকের দলের সঙ্গে? কী আর করা! কিন্তু এতেই শেষ নয়, এরপর কাস্টমস, সেখানেও আরও দেড় ঘণ্টা। অবশেষে একসময় শেষ হলো সব প্রক্রিয়া। ভাগ্যিস রূপমের কর্মকর্তারা একটি বাস নিয়ে আগে থেকেই অপেক্ষা করছিলেন! শিলচর শহরে পৌঁছাতেবেজে গেল সন্ধ্যা ছয়টা। পৌঁছেই পেলাম রূপমের উষ্ণ অভ্যর্থনা। রাতের খাবার শেষে হোটেলে ক্লান্ত শরীর এলিয়ে দিয়ে সবাই ঘুম।
পরদিন ৩ মার্চ, সকালের নাশতার পর মহড়া ও মঞ্চের প্রস্তুতি। সকাল থেকেই দেখতে পাচ্ছিলাম বাংলাদেশের নাটকের প্রতি শিলচরবাসীর আগ্রহ। সন্ধ্যায় মিলনায়তনে দর্শকের উপচে পড়া ভিড়। নাটকের আগে প্রায় এক ঘণ্টার গানের অনুষ্ঠান ‘বাংলার গান’। অভূতপূর্ব সে সংগীতসন্ধ্যা। শুরু ‘আমার ভায়ের রক্তে রাঙানো একুশে ফেব্রুয়ারি’ দিয়ে। এটা শিলচরবাসীরও আবেগের জায়গা। কারণ, বাংলা ভাষার জন্য শিলচরবাসীও রক্ত দিয়েছেন। জানা গেল, ১৯৬১ সালের ১৯ মে বাংলাকে আসাম রাজ্যের অন্যতম প্রশাসনিক ভাষা হিসেবে স্বীকৃতির দাবিতে আন্দোলনরত ছাত্র-জনতার মিছিলে পুলিশ গুলি চালায়, শহীদ হন ১১ জন বাঙালি। শিলচরবাসী আজও তাদের স্মরণে লেখে গান, কবিতা আর নাটক। এ যেন আমাদেরই বায়ান্নর পুনরাবৃত্তি। অভিজিৎ আর লেনিনের পরিচালনায় বাংলার গান মন্ত্রমুগ্ধের মতো উপভোগ করে শিলচরবাসী। এরপর নাটক সোনাই মাধব। বাংলাদেশের মৈমনসিংহ গীতিকা অবলম্বনে যাত্রা ও পদাবলী কীর্তনের এক অভূতপূর্ব সংমিশ্রণে নিরীক্ষাধর্মী আঙ্গিকে মঞ্চস্থ করেন লোকনাট্যদলের বন্ধুরা। শিলচরের বোদ্ধা নাট্যদর্শক—ছিলেন নাট্যকর্মী, কলেজ-বিশ্ববিদ্যালয়ের শিক্ষক, কবি, সাহিত্যিক, গবেষক আর সাধারণ জনগণ। সবার মুখে নাটকের ভূয়সী প্রশংসা। একজন নাট্যগবেষক এবং বিশ্ববিদ্যালয়ের শিক্ষক বললেন, ‘বাংলাদেশের মঞ্চনাটকের উচ্চমানের কথা আগেই শুনেছি। কিন্তু সোনাই মাধব দেখার পর আমার মনে হলো, শুধু মান নয়—এ এক নিজস্ব নাট্য-আঙ্গিক নির্মাণ করেছে লোকনাট্যদল, যা উপভোগ্য, আনন্দদায়ক।’ আরেকজন নারী দর্শক, যিনি নিজেও নাটক করেন বললেন, ‘শেষ দৃশ্যে আমি চোখের জল ফেলেছি—সোনাইয়ের মৃত্যুর দৃশ্য—মনেই হলো না একটি ছেলে এ চরিত্রে অভিনয় করেছে।’
পরদিন আরেকটি নাটকের মঞ্চায়ন, রবীন্দ্রনাথ ঠাকুরের বৈকুণ্ঠের খাতা। এটি রবীন্দ্রনাথ ঠাকুরের সার্ধশত জন্মবার্ষিকীতে বাংলাদেশ সরকারের সংস্কৃতিবিষয়ক মন্ত্রণালয়ের অনুদানপ্রাপ্ত নাটক। যথারীতি নাটকের আগে এদিনও ‘বাংলার গান’ দর্শকদের হূদয় ছুঁয়ে গেল। তারপর নাটক। রবীন্দ্রনাথের নাটকের সত্যিকারের রসাস্বাদন করলেন শিলচরবাসী। কামরুন নূর চৌধুরীর নির্দেশনায় দুর্দান্ত অভিনয় করলেন নাটকের সব শিল্পী। দুটি নাটক এবং দলের সদস্যদের টিম ওয়ার্ক দর্শকদের মুগ্ধ করেছে। আমি নিজে লোকনাট্যদলের টিম ওয়ার্ক দেখে চমৎকৃত হয়েছি। তাদের নাটকের দর্শকপ্রিয়তা এবং প্রশংসা আমার ভ্রমণের সব ক্লান্তি, কষ্ট দূর করে দিয়েছে।
সেদিন রাতে রূপম লোকনাট্যদলকে জানাল সংবর্ধনা এবং পরে প্রীতিভোজ। পরদিন ৫ মার্চ সকালে ফেরার আগে গান্ধী পার্কে ১৯ মের ভাষাশহীদদের শ্রদ্ধায় নির্মিত মনুমেন্ট পরিদর্শন, সবার ফুলের শ্রদ্ধা প্রদানও হলো। তারপর বিদায়। ঢাকায় রাত ১২টা নাগাদ। লোকনাট্যদলের শিলচর জয়ে সঙ্গে থাকতে পারার আনন্দ ভোলার নয়।
</doc>
<doc>
ঢাকার মঞ্চে মঞ্চনাটকের আরেকটি ইতিহাস রচনা হতে চলেছে। এর আগে নাটকটি ৫০০তম রজনী পার করে মঞ্চে ইতিহাস রচনা করেছিল। আরও এক ধাপ এগিয়ে গেল নাটকটি। এবার নতুন ইতিহাস গড়ার লক্ষ্যে ৬০০তম মঞ্চায়নের দিকে এগিয়েছে নাটকটি। হ্যাঁ, লোকনাট্যদলের কঞ্জুস নাটকটির কথা বলা হচ্ছে। ঢাকার মঞ্চে হাসির নাটক নামে খ্যাত কঞ্জুস নাটকটির ৬০০তম রজনীর পথে। ৫৯৯তম প্রদর্শনীটি হয় গত বৃহস্পতিবার সন্ধ্যা সাতটায় জাতীয় নাট্যশালার মূল মঞ্চে। আগামী এপ্রিল মাসেই ৬০০তম রজনী প্রদর্শনী করেই মাইলফলক গড়বে নাটকটি। নির্দেশক লিয়াকত আলী লাকী বলেন, ‘আমরা নাটকটি নিয়ে অবিরাম প্রদর্শনী করে আসছি দীর্ঘ ২৬ বছর ধরে। এতগুলো প্রদর্শনীর পথে কখনোই দর্শকের কমতি দেখা যায়নি। আমরা দর্শককে সঙ্গে নিয়েই ৬০০তম প্রদর্শনী করে মঞ্চনাটকের এই বিজয় দেখতে যাচ্ছি। ঢাকার মঞ্চে কোনো নাটকের এতগুলো প্রদর্শনী এই প্রথম।’ তিনি আরও বললেন, ‘শুধু ঢাকাতেই এর জনপ্রিয়তা সীমাবদ্ধ নয়, দেশের বাইরেও এর জনপ্রিয়তা ছড়িয়েছে। ফলে আমরা ভারত, যুক্তরাজ্য, হংকংসহ বেশ কয়েকটি দেশে নাটকটি প্রদর্শন করার সুযোগ পেয়েছি। এসব দেশের বাংলা ভাষাভাষি দর্শকের কাছে নাটকটি এখনো তুমুল জনপ্রিয়।’
লিয়াকত আলী লাকী জানান, আগামী মাসের একটি নির্দিষ্ট তারিখে নাটকটি ৬০০তম রজনী ছুঁয়ে যাবে।
পুরান ঢাকার যাপিত জীবন নিয়ে এবং সাম্প্রতিক বিষয়গুলোকে সামনে তুলে এনে নির্মল হাস্যরসের মধ্য দিয়ে নাটকটির গল্প এগিয়েছে।
নাটকে অভিনয় করছেন শামীমা ইসলাম তুষ্টি, মাসুদ সুমন, জিয়াউদ্দিন শিপন, রুবেল শংকর, আজিজুর রহমান সুজন, জেবুন্নেসা সোহবান, আলীফ, খোদেজা মুসতারী মাহীন, আবু বকর বক্শী, আবদুল্লাহ মামুন প্রমুখ।
বিখ্যাত নাট্যকার মলিয়েরের দ্য মাইজার অবলম্বনে এটি রূপান্তর করেছেন তারিক আনাম খান।
১৯৯৬ সালে নাটকটি প্রথম মঞ্চে আসে।
</doc>
<doc>
রাস্তা ধরে একটা ফেস্টুনের লেখা আগ্রহ নিয়ে পড়তে শুরু করি—‘এক ঘন্টার কাহিনী চিত্র আমাদের ঐতিহ্য।’ আমি এখন শাহবাগের পাবলিক লাইব্রেরি চত্বরে। এখানে রাস্তার দুপাশে লাল-নীল ফেস্টুন সাঁটানো হয়েছে। ব্যাপারটা আরও ভালো করে বোঝার জন্য পরের ফেস্টুনটা পড়ি—‘এক ঘন্টার কাহিনী চিত্র ছিল, আছে, থাকবে।’ ধীরে ধীরে সবগুলো ফেস্টুন পড়তে পড়তে এগিয়ে যাই। দেখি, শওকত ওসমান মিলনায়তনে ‘চারুনীড়ম কাহিনী চিত্র উৎসব-২০১১’ হচ্ছে। ৯ থেকে ১৪ মার্চ ছিল উৎসবের স্থায়িত্ব।
উৎসবে মোট ২৪টি নাটক দেখানো হয়।
একসময় এক ঘণ্টার নাটক বেশ জনপ্রিয় ছিল। কিন্তু স্যাটেলাইট চ্যানেলে এক ঘণ্টার কাহিনিচিত্রে বিজ্ঞাপন আসত না। এ অবস্থায় চারুনীড়ম ২০০৯ সালে ‘এক ঘণ্টার নাটক বাঁচাও’ স্লোগানকে সামনে রেখে আন্দোলন শুরু করে। গত চার বছর তারা কাহিনিচিত্র উৎসব আয়োজন করে আসছে। আর এর ফলে সার্বিক চিত্রও কিছু পাল্টেছে।
আয়োজকদের টেবিলের পাশেই বসে ছিলেন চারুনীড়মের পরিচালক গাজী রাকায়েত। এগিয়ে যাই তাঁর কাছে। উৎসবের আয়োজন নিয়ে তাঁর কাছে জানতে চাই।
গাজী রাকায়েত বলেন, ‘এক দিক থেকে আমাদের এই আয়োজন সফল। এক ঘণ্টার নাটক সম্প্রচার একসময় বন্ধ হয়ে গেলেও এখন আবার চ্যানেলগুলো সম্প্রচার করছে। আর অনেক নির্মাতাই এই চারুনীড়ম উৎসবকে সামনে রেখেই নাটক নির্মাণ করছেন। আর আমরাও মানসম্পন্ন নাটকগুলো বাছাই করেছি। আর দেখতেই পাচ্ছেন দর্শকেরাও এসেছেন দল বেঁধে।’
এগিয়ে যাই দর্শকদের কাছে।
এখন পাঁচটা ৩০। মাকে নিয়ে নাটক দেখতে এসেছেন জেনিফার।
আপনি কি আজই প্রথম এলেন?
খানিক মুচকি হেসে জবাব দেন জেনিফার, ‘না, কালও এসেছিলাম।’
কেমন লাগছে নাটকগুলো?
‘খুব ভালো। নাটকগুলোর মান অনেক ভালো। আর টেলিভিশনে বিজ্ঞাপন বিরতির জন্য নাটক দেখা হয়ে ওঠে না।’
জেনিফারের মা যোগ করেন, ‘আর বড় পর্দায় দেখার অনুভূতিই তো আলাদা।’
আয়োজকেরা দর্শকদের সারিবদ্ধ হয়ে দাঁড়াতে বলেন।
দর্শকদের সারিতে সজল নামের একজনকে পেয়ে যাই। জিজ্ঞেস করি, ‘নাটকগুলো তো গত বছর টেলিভিশনে দেখানো হয়েছে, তবুও কেন এলেন?’
হাতের ব্যাগটা কাঁধে নিয়ে সপ্রতিভ উত্তর দেন তিনি, ‘আমি হলে থাকি। সেখানে খেলা ছাড়া আর কিছু দেখা হয় না। আর মাঝে মাঝে সিডি কিনে কম্পিউটারে নাটক দেখি। তাই সুয়োগ পেয়ে বড় পর্দায় দেখতে এলাম।’
থিয়েটার কর্মী সুরভী রায় জানালেন, ‘আসলে আমি নিজেও তো থিয়েটার করি। একসঙ্গে এতগুলো ভালো কাজ দেখতে পাব। তাই এসেছি। আর টিকিটের দামটাও হাতের নাগালে। ২০ টাকা।’
লাইনের একেবারে সামনে দাঁড়িয়ে রয়েছেন ঢাকা বিশ্ববিদ্যালয়ের ছাত্র শরীফ।
তিনি বলেন, ‘আমি প্রথম দিনের নাটকটা দেখে অভিভূত হয়েছি। তাই প্রতিদিনই আসছি নাটকের আকর্ষণে। আর বিজ্ঞাপনও নেই নাটকের মাঝখানে। তাই খুব উপভোগ করছি নাটকগুলো।’
জমে উঠেছিল উৎসবটি।
</doc>
<doc>
দিনটি ছিল ড. জ্যুসের ১০৮তম জন্মদিন। মুক্তি পাওয়ার দিনেই বক্স অফিস মাতিয়ে দিয়েছে ছবিটি। এখন হলিউড টপচার্টের শীর্ষে অবস্থান করছে ছবিটি। সপ্তাহ শেষে এর আয় দাঁড়ায় ৭০.২২ মিলিয়ন ডলার।
সিনেমার পুরোটা জুড়েই রয়েছে লোরাক্সের প্রতিবাদ আর আহ্বান। লোরাক্স একজন বনদেবতা। সে বলে, গাছদের কথা বলার ক্ষমতা নেই, আমিই তাদের পক্ষে কথা বলছি। লোরাক্সের এই ধ্বনি দিগ্বিদিকে ছড়িয়ে পড়ে।
ড. জ্যুস দ্য লোরাক্স চলচ্চিত্রটিতে প্রকৃতি আর লোভকে বিপরীত মেরুতে দেখানো হয়েছে। এখানে বিনোদনের সঙ্গে শিক্ষামূলক সর্তকবার্তাও ছড়িয়ে দেওয়া হয়েছে।
কাহিনির শুরুতেই দেখা যায়, টেড উইগিনস ১২ বছরের এক বালক। সে থিটভিলে শহরে বাস করে। যে শহরের সবকিছু কৃত্রিম। দেয়াল দিয়ে ঘেরা এ শহরের সঙ্গে বাইরের জগতের যোগাযোগ নেই। শহরে নেই একটিও গাছ।
ভাবুকপ্রকৃতির টেড ভালোবাসে অড্রেকে। অড্রে একজন প্রকৃতিপ্রেমী। তার আঁকা ছবির সবটা জুড়েই শুধু গাছ আর লতা-পাতার ছবি। অড্রে সত্যিকারের একটি গাছ চায়, ট্রুফুলা গাছ। যেটি এই শহর থেকে বহু আগে বিলুপ্ত হয়ে গেছে।
ছবিটিতে অড্রেকে প্রকৃতির প্রতীকও বলা যায়। টেড জানতে পারে, ওয়ান্সলার নামে একজন থাকে শহরের বাইরে। তার কাছে একটি ট্রুফুলা বীজ রয়েছে।
টেড ভালোবাসার মানুষের জন্য ক্ষুদ্রজগৎ থেকে তার চোখ বিস্তৃত করে বাইরে। সে বাধা উপেক্ষা করেও শহরের বাইরে আসে। বাইরে আসার অনুপ্রেরণা নারী হলেও এখানে জয়গান করা হয়েছে প্রকৃতির।
এরপর কাহিনি এগিয়ে যায়। ওয়ান্সলারের কাছে টেড ট্রুফুলা বীজ চায়। কিন্তু ওয়ান্সলার তাকে তার কাহিনি শোনার শর্তে বীজ দিতে রাজি হয়। শুরু হয় ওয়ান্সলারের কাহিনি।
ওয়ান্সলার টেডকে বলে, সে ট্রুফুলা গাছ থেকে কাপড় তৈরি করত। একসময় লোভে পড়ে সব গাছ কেটে ফেলে। এতে পরিবেশের মারাত্মক ক্ষতি হয়। পুরো এলাকা পরিণত হয় মরুভূমিতে। সেখান থেকে পাখি, পুকুরের মাছ, বনের প্রাণী সব চলে যায়। একসময় বনদেবতা লোরাক্সও তাকে ত্যাগ করে। আর কোনো ট্রুফুলা গাছ না থাকায় তার ব্যবসাও বন্ধ হয়ে যায়। ওয়ান্সলার একটি ট্রুফুলা বীজ রেখে দিয়েছিল তার কাছে। সেটি সে টেডকে দেয়।
টেড এটি নিয়ে তার শহরে আসে। বিপত্তি বাধে বীজ বুনতে গিয়ে। শহরের মেয়র ও’হেয়ার একটি বোতলজাত অক্সিজেন কোম্পানির মালিক। সে মনে করে শহরে গাছ লাগালে তার অক্সিজেন বিক্রি বন্ধ হয়ে যাবে। তাই সে বাধা দেয়। কিন্তু টেড আর অড্রে শহরের সবাইকে সঙ্গে নিয়ে বীজটি লাগায়।
৯৪ মিনিটের এই ছবিটি ড. জ্যুসের শিশুতোষ গ্রন্থ দ্য লোরাক্স অবলম্বনে নির্মিত। ক্রিস রিনউড-এর পরিচালনায় এই সিনেমায় কণ্ঠ দেন জ্যাক এফরোন, টেইলর সুইফট, ড্যানি ডেভিডো প্রমুখ।
চলচ্চিত্রটি নিয়ে সমালোচকদের মিশ্র মতামত থাকলেও এই সিনেমার পরিবেশবাদী বার্তাগুলো যে দর্শকদের হূদয় ছুঁয়ে যাবে, তা বলাই বাহুল্য।
</doc>
<doc>
যাঁরা মনোনয়ন পেলেন, তাদের প্রতিক্রিয়া নিয়েই আমাদের আজকের এ আয়োজন
মনোনীত শিল্পীদের নাম ছাপা হলো বর্ণানুক্রমে

সেরা টিভি অভিনয়শিল্পী (পুরুষ)
চঞ্চল চৌধুরী (অলসপুর)
এর আগে আমি সমালোচক, দর্শক জরিপে চারবার মেরিল-প্রথম আলো পুরস্কার পেয়েছি। যেগুলো মডেলিং ও চলচ্চিত্রে অভিনয়ের জন্য। অনেকবারই নাটকে মনোনয়ন পেলেও পুরস্কার পাইনি। এবারও নাটকে মনোনয়ন পেয়েছি। আমি মূলত নাটকেরই শিল্পী। যদি নাটকের ক্ষেত্রে অভিনয়ের জন্য এবার পুরস্কার পেয়েই যাই, তাহলে খুবই ভালো লাগবে। অলসপুর নাটকের জন্য আমি মনোনয়ন পেয়েছি। নাটকটির সব কলাকুশলীকে ধন্যবাদ। সেই সঙ্গে দর্শকের কাছেও কৃতজ্ঞ।
জাহিদ হাসান (পৌষ ফাগুনের পালা)
মেরিল-প্রথম আলো পুরস্কার ২০১১-এর জনপ্রিয় ক্যাটাগরিতে মনোনীত হওয়ায় আমি খুবই খুশি হয়েছি। দর্শকেরা তাঁদের পছন্দের জায়গায় আমাকে রেখে ভোট দিয়েছেন। ভবিষ্যতে আমার কাজের মধ্য দিয়ে এভাবে আমাকে তাঁদের পছন্দের জায়গায় রাখবেন বলে আশা করি।
মাহফুজ আহমেদ (চৈতা পাগল)
মেরিল-প্রথম আলো পুরস্কারের মনোনয়ন পাওয়াটা আমার কাছে সব সময়ই আনন্দের। যখনই আমি এই পুরস্কারের জন্য মনোনয়ন পাই, খুব খুশি হই। তবে এবার আমি মহা আনন্দে আছি। কেননা আমার পরিচালিত নাটকে অভিনয়ের জন্যই আমি মনোনয়ন পেয়েছি। আমি অনেক সময় নিয়ে, অনেক পরিশ্রম করে নাটকটি নির্মাণ করেছি। সত্যি কথা বলতে কি, এই নাটকে অভিনয়ের জন্য মনোনয়ন পাওয়ার অনুভূতির কথা আমি ভাষায় প্রকাশ করতে পারছি না।
মোশাররফ করিম (চাঁদের নিজের কোনো আলো নেই)
দর্শকের কথায় বলতে চাই। তাঁদের ভালোবাসা নিয়েই এই মনোনয়ন। এতটুকুই বলতে চাই মনোনয়ন পেয়ে অসাধারণ ভালো লাগছে।

সেরা টিভি অভিনয়শিল্পী (নারী)
জয়া আহসান (চৈতা পাগল)
জনপ্রিয় ধারার কাজ আমার খুব একটা করা হয় না। মাহফুজ ভাই বললেন, তুমি সাধারণ মানুষের জন্য এ কাজটি করো। করলাম। করার পরই আমি বুঝেছি, নাটকটি দিয়ে আমি সাধারণ মানুষের কাছাকাছি যেতে পেরেছি। এ জন্যই এই নাটকে দর্শক জরিপে আমি মনোনয়ন পেয়েছি। দর্শকের কাছে আমি কৃতজ্ঞ। খুবই ভালো লাগছে।
তিশা (চাঁদের নিজের কোনো আলো নেই)
চাঁদের নিজের কোনো আলো নেই নাটকটিতে মনোনয়ন পেয়েছি এ জন্য পরিচালককে ধন্যবাদ, ধন্যবাদ দর্শককে। তাঁদের কারণেই এই মনোনয়ন পাওয়াটা সম্ভব হয়েছে। পুরস্কার পেলে তা কাজের গতিকে আরও বাড়িয়ে দেবে। এর আগে অনেকবার মনোনয়ন পেয়েছি, পুরস্কার পেয়েছি। এবার না পেলেও কষ্ট পাব না, কেননা দর্শকেরা আমাকে ভালোবেসে এ পর্যন্ত এনেছেন, এটাও বড় পাওয়া।
বিদ্যা সিন্হা মীম (অলসপুর)
মেরিল-প্রথম আলো পুরস্কার ২০১১-এর জন্য নাটক বিভাগে এবারই প্রথম মনোনয়ন পেলাম। আমি যাঁদের সঙ্গে মনোনয়ন পেয়েছি তাঁরা অনেক বড় বড় অভিনেত্রী। এটা আমার জন্য বড় একটা পাওয়া। আর দর্শকের কথা বলতে চাই, দর্শকেরা আমাকে এ রকম একটা জায়গায় চিন্তা করেছেন বলেই তাঁদের ভোটের মাধ্যমে মনোনয়ন পেয়েছি। দর্শকের কাছে কৃতজ্ঞ। আর এই মুহূর্তে ভাবছি, পুরস্কার পাওয়াটাই বড় কথা না, মনোনয়ন পেয়েছি এতেই আমি আনন্দিত।
সুমাইয়া শিমু (ললিতা)
এই নাটক প্রচার শুরু হওয়ার পর থেকে প্রতিবারই এ নাটকের জন্য আমি মনোনয়ন পেয়ে আসছি। দর্শকের কাছে খুবই জনপ্রিয় নাটক এটি। নাটকটির জন্য এবারও মনোনয়ন পেয়েছি। ভালো লাগছে। চূড়ান্ত পর্যায়ে পুরস্কার পাই না পাই, মনোনয়ন পাওয়াতেই আমি খুশি।

সেরা চলচ্চিত্র অভিনয়শিল্পী (পুরুষ)
জাহিদ হাসান (প্রজাপতি)
আমি খুশি হয়েছি। এক কথায় খুবই ভালো লাগছে।
ফেরদৌস (গেরিলা)
আমার সবচেয়ে বেশি ভালো লাগছে মুক্তিযুদ্ধভিত্তিক চলচ্চিত্র দিয়ে জনমত জরিপে মনোনয়ন পেয়েছি। এতে প্রমাণিত হয় ভালো চলচ্চিত্র দর্শক দেখে। ভালো চলচ্চিত্র দর্শক দেখে। ভালো চলচ্চিত্রের ফলাফলও ভালো হয়। এই প্রত্যাশা করি।
মোশাররফ করিম (প্রজাপতি)
চলচ্চিত্রে দর্শকের ভোটে মেরিল-প্রথম আলো পুরস্কারের জন্য মনোনীত হওয়ার জন্য খুবই ভালো লাগছে। দর্শকের কাছে আমার স্থানটি আছে, তাঁরা আমাকে ভোট দিয়ে এ পুরস্কারের জন্য মনোনীত করেছেন। দর্শকদের অসংখ্য ধন্যবাদ।
শাকিব খান ( কিং খান)
কিং খান চলচ্চিত্রের জন্য মনোনয়ন পেয়ে ভালো লাগছে। ভক্ত ও পাঠকদের প্রতি আমার আস্থা আছে। তাই খুব বেশি চিন্তিত নই।

সেরা কণ্ঠশিল্পী (পুরুষ)
আরফিন রুমী (নীলাঞ্জনা)
ভীষণ খুশি। সংগীত শিল্পী হিসেবে মনোনয়ন পেয়েছি এটা খুব সম্মানজনক। তবে মেরিল-প্রথম আলো তারকা জরিপ পুরস্কারের সংগীত পরিচালক বিভাগ থাকলে বেশি ভালো লাগত।
এস আই টুটুল ( দিন দুনিয়ার মালিক)
দেশে না থাকায় তাঁর প্রতিক্রিয়া জানা সম্ভব হয়নি।
হূদয় খান (ছোঁয়া)
মনোনয়নে আমার নামটা এসেছে বলে ভালো লাগছে। এই মনোনয়ন পাওয়ার মধ্য দিয়ে আমার দায়িত্বও বেড়ে গেল। আগামীতে এটা ভালো করতে আমাকে উৎসাহিত করবে।
হাবিব ওয়াহিদ (আহবান)
বেশ কয়েকবছর ধরে মনোনয়ন পেয়ে যাচ্ছি। পুরস্কার পেতে তো ভালোই লাগে। কিন্তু পুরষ্কার পাওয়ার জন্য গান করি না। শ্রোতারা যাতে ভালো গান শুনতে পায়, তাই গান করি।

সেরা কণ্ঠশিল্পী (নারী)
কনা (সিম্পলি কনা)
গত দুই বছর ধরে মনোনয়ন পাচ্ছি। এবার পেয়েও ভালো লাগছে। মনোনয়ন পেয়েই সম্মানিত বোধ করছি। পুরস্কার পেলে আরো ভালো লাগবে।
কৃষ্ণকলি (আলোর পিঠে আধাঁর)
মনোনয়ন পেয়েছি বলে ভালো লাগছে। কোন একটি সাংস্কৃতিক বলয়ের যেখানে তর্ক-বির্তক থাকে, সেই জায়গা থেকে মনোনয়ন পেলে ভালো লাগত। পুরস্কার পাওয়া না পাওয়া খুব একটা আন্দোলিত করে না আমাকে।
ন্যান্সি (পাগল তোর জন্য)
মনোনয়ন পাওয়া অনেক বড় বিষয় আমার কাছে। কেননা শ্রোতারা গান শুনে কষ্ট করে আমাকে ভোট দিয়ে এতদূর এনেছেন। এই ভালোবাসা ভালো কাজের জন্য অনুপ্রাণিত করে।
পড়শী (নীলাঞ্জনা)
মনোনয়ন পেয়ে আমি খুব আনন্দিত। আমার গান শুনে যারা আমাকে ভোট দিয়েছেন তাদের সবাইকে ধন্যবাদ। এটিই অনেক বড় সম্মানের।

সেরা চলচ্চিত্র অভিনয়শিল্পী (নারী)
অপু বিশ্বাস ( মনের জ্বালা)
এর আগেও মনোনয়ন পেয়েছি। পুরস্কার পাওয়ার আশাও করেছি। তবে এবার কি হবে তা বুঝে উঠতে পারছি না।
জয়া আহসান (গেরিলা)
গেরিলা ছবিতে অভিনয়ের জন্য দর্শক জরিপে আমি মনোনয়ন পেয়েছি। এই মনোনয়ন পাওয়ার মধ্য দিয়ে আমার কাছে মনে হয়েছে দর্শকের রুচির পরিবর্তন আনতে গেরিলা ভূমিকা রেখেছে। বিষয়টি চলচ্চিত্রের জন্য ইতিবাচক।
পূর্ণিমা (মায়ের জন্য পাগল)
প্রতিবছর মনোনয়ন পাই। এর আগেও পুরস্কার পেয়েছি। তবে মনোনয়ন পাওয়াটাও আমার কাছে গুরুত্বপূর্ণ। পাঠক জরিপে মনোনয়ন পেয়েছি ভালো লাগছে। দর্শকের কাছে কৃতজ্ঞ।
মৌসুমী (প্রজাপতি)
২০১১ সালে আমি যে কয়েকটি চলচ্চিত্রে অভিনয় করেছিলাম তার মধ্যে প্রজাপতি ছিল আমার অসম্ভব প্রিয় একটি চলচ্চিত্র। এই চলচ্চিত্রের জন্যই পাঠকরা আমাকে মনোনীত করেছে। এতে আমি অনেক খুশি।
শিল্পীদের প্রতিক্রিয়াগুলো নিয়েছেন শফিক আল মামুন ও তৌহিদা শিরোপা
</doc>
<doc>
মেরিল-প্রথম আলো সমালোচক পুরস্কার ২০১১-এর জন্য বিচারকদের রায়ে মনোনয়ন পাওয়া তারকাদের অনুভূতি জানতে তাঁদের মুখোমুখি হয়েছিল আনন্দ

সেরা টিভি অভিনয়শিল্পী (পুরুষ)
আ খ ম হাসান (এ জার্নি বাই পলিটিক্স)
সমালোচক বিভাগে মনোনয়ন পেয়ে অনেক ভালো লাগছে। বিজ্ঞ বিচারকরা আমার কাজ দেখে মনোনীত করেছেন এটি অনেক সম্মানের। মনে হয়েছে তাহলে কাজটি হয়তো ভালো করেছি।
আবুল হায়াত (শনিবার রাত ১০টা ৪০ মিনিট)
আমি বিস্মিত। পুরস্কার না পেলে মনে হবে এটিই স্বাভাবিক। পেলে ভীষণ অবাক হব।
অ্যালেন শুভ্র (হলুদ)
মনোনয়ন পেয়ে অনেক ভালো লাগছে। পুরস্কার পেলে আরো ভালো লাগবে।

সেরা টিভি অভিনয়শিল্পী (নারী)
জয়া আহসান (কয়েকটি নীল রঙের পেন্সিল)
নাটকটির গল্প এবং আমার চরিত্রটি অনেক ভালো ছিল। মনোনয়ন পাওয়াতে নিজের ভালো লাগা কাজ করছে। এ পরিচালকের সঙ্গে প্রথম কাজ এটি। জুরি বোর্ডে যাঁরা নাটকটি দেখে আমাকে মনোনয়ন দিয়েছেন তাঁদের প্রতি আমি কৃতজ্ঞতা জ্ঞাপন করছি।
তিশা (তহমিনার দিনযাপন)
সমালোচক পুরস্কারের জন্য যাঁরা আমাকে মনোনীত করেছেন তাঁদের ধন্যবাদ জানাচ্ছি। আর নাটকটির পরিচালক আলভী আহমেদকেও ধন্যবাদ, উনি এত সুন্দর একটা পাণ্ডুলিপিতে আমাকে দিয়ে কাজ করানোর কথা মনে করেছেন।
শশী (নেকলেস)
এত অভিনেত্রীর ভিড়ে আমি মনোনয়ন পেয়েছি, তিনজনের একজন হতে পেরেছি। এ জন্য আমি অনেক অনেক খুশি। পুরস্কার পাব কি পাব না জানি না। তবে মেরিল-প্রথম আলো পুরস্কারের মতো এত সম্মানজনক পুরস্কারের জন্য মনোনয়ন পেয়েছি, এতেই আমি খুশি।

সেরা চলচ্চিত্র অভিনয়শিল্পী (পুরুষ)
আলমগীর (মাটির ঠিকানা)
আমি একটু অসুস্থ। বেশি কিছু বলতে পারব না। শুধু বলব, মনোনয়নের খবরটা শুনে ভালো লাগছে।
চৌধুরী যাওয়াতা আফনান (আমার বন্ধু রাশেদ)
চলচ্চিত্রে অভিনয় করব—এটা ছিল স্বপ্নেরও বাইরে। আবার মেরিল-প্রথম আলো পুরস্কারের মতো সম্মানজনক পুরস্কারের জন্য মনোনয়ন পেয়েছি। আমি আসলে ভাবতেই পারছি না। অভিনয়, মনোনয়ন পাওয়া—এগুলো কখনো চিন্তাই করিনি। মোরশেদুল ইসলাম এবং আমার বন্ধু রাশেদ-এর পুরো দলের কাছে আমি কৃতজ্ঞ।
শাকিব খান (আদরের জামাই)
প্রথমে বলব, বাণিজ্যিকভাবে সফল একটা ছবি যখন মনোনয়ন পায়, তখন বিষয়টি ছবির পুরো কলাকুশলীদের জন্য আনন্দ বয়ে আনে। এই ছবিটির জন্য আমি শ্রেষ্ঠ চলচ্চিত্র শিল্পীর মনোনয়ন পেয়েছি। এ জন্য জুরি বোর্ডের কাছে আমি কৃতজ্ঞ।

সেরা চলচ্চিত্র অভিনয়শিল্পী (নারী)
জয়া আহসান (গেরিলা)
সম্মানিত সমালোচকেরা গেরিলা ছবিটি দেখে আমাকে মনোনয়ন দিয়েছেন। আমি খুবই খুশি হয়েছি। যাঁরা জুরি বোর্ডে ছবিটি দেখেছেন, তাঁরা চলচ্চিত্রের অভিজ্ঞতাসম্পন্ন মানুষ। তাঁরা আমাকে মনোনীত করেছেন— এটা আমার জন্য অনেক বড় পাওয়া। আমি এই ছবিতে দর্শক জরিপেও মনোনয়ন পেয়েছি। আমি মনে করি গেরিলা একটা ভালো ছবি বলেই সব জায়গাতেই এর জয় হয়েছে।
নিপুণ (আদরের জামাই)
এই প্রথম আমি মেরিল-প্রথম আলো পুরস্কারের জন্য মনোনয়ন পেলাম। তাও আবার সমালোচক ক্যাটাগরিতে। আমি মনে করি, এই ক্যাটাগরিতে মনোনয়ন পাওয়া কঠিন ব্যাপার। বিজ্ঞ জুরি সদস্যরা অনেক বিচার-বিশ্লেষণ করে মনোনয়ন দেন। এ ছাড়া ছবির পরিচালককে আমি শুভেচ্ছা জানাতে চাই। ছবিটিতে আমার চরিত্র ও গল্প দুটোই ভালো ছিল।
মৌসুমি (প্রজাপতি)
প্রজাপতিতে আমার অভিনয় সমালোচকদের ভালো লেগেছে এটা এক ধরনের স্বীকৃতি। পুরস্কার পাব কিনা জানি না। তবে আগামীতে ভালো অভিনয় করার ইচ্ছা আরো বেড়ে যাবে।

সেরা চলচ্চিত্র
ফরিদুর রেজা সাগর (আমার বন্ধু রাশেদ, গেরিলা)
ইমপ্রেস সবসময় ভালো ছবি নির্মাণ করার চেষ্টা করে। আমরা সেই দিক বিবেচনা করে মুক্তিযুদ্ধের দুটি চলচ্চিত্র নির্মাণ করেছি। এবং দুটিই ছবিই মেরিল প্রথম আলো পুরস্কারের জন্য মনোনয়ন পেয়েছে। এ জন্য অনুভূতি খুবই ভালো।

সেরা পরিচালক
নাসির উদ্দীন ইউসুফ (গেরিলা)
গেরিলা সবার পরিশ্রমের একটি ছবি। অনেক সময় নিয়ে, অনেক গবেষণা করে, অনেক পরিশ্রম করে কাজটি করা হয়েছে। এটি মুক্তিযুদ্ধের একটা কাজ, মুক্তিযুদ্ধের একটা চলচ্চিত্র। এই চলচ্চিত্রের পরিচালক হিসেবে মেরিল-প্রথম আলো পুরস্কারের জন্য আমাকে মনোনয়ন দেওয়া হয়েছে। আমি আনন্দিত এবং খুশি।
মোরশেদুল ইসলাম (আমার বন্ধু রাশেদ)
এটা অবশ্যই আনন্দের অনুভূতি। আমাদের এখানে মেরিল-প্রথম আলো পুরস্কার অনুষ্ঠানটি খুব সম্মানের। যদিও আমার মনে হয়, মাঝখানে, বিশেষ করে চলচ্চিত্রের ক্ষেত্রে, এর মর্যাদা রক্ষা করা হয়নি। তার পরও আমি মেরিল-প্রথম আলো পুরস্কারের জন্য চলচ্চিত্রে পরিচালক হিসেবে মনোনয়ন পেয়েছি। আমি আনন্দিত।
শাহ আলম কিরণ (মাটির ঠিকানা)
মাটির ঠিকানা একটা ভিন্নধর্মী গল্প নিয়ে নির্মাণ করেছিলাম। সমালোচকদের দৃষ্টিতে ছবিটির জন্য আমি শ্রেষ্ঠ পরিচালকের মনোনয়ন পেয়েছি। অবশ্যই আমার জন্য আনন্দের।

সেরা টিভি চিত্রনাট্যকার
আলভী আহমেদ (তহমিনার দিনযাপন)
আমি আনন্দিত। জাকির তালুকদারের একটা গল্প থেকেই এটি চিত্রনাট্য করেছি। আমি বিশ্ববিদ্যালয় পড়ার সময় এ গল্পটি পড়ি। তখন আমার ভেতর গল্পটি নিয়ে স্বপ্ন ছিল। মেরিল-প্রথম আলো পুরস্কার ২০১১তে এসে গল্পটির চিত্রনাট্য বিভাগে মনোনয়ন পেয়ে সেই স্বপ্নের বাস্তবায়ন ঘটল। সত্যিই এ বিভাগে মনোনয়ন পেয়ে খুবই খুশি হয়েছি।
আশরাফুল চন্চল (শনিবার রাত ১০টা ৪০ মিনিট)
মোট চারবার আমি এই নাটকটির চিত্রনাট্যের কাজ করেছি। এবং এভাবে আট মাস ধরে আমি নাটকটির চিত্রনাট্য নিয়ে কাজ করেছি। লেখার পর একাধিকজনকে নাটকটি পড়ে শুনিয়েছি। শোনানোর পর তাঁদের পরামর্শমতো পুনরায় লিখেছি। এভাবে চিত্রনাট্যটা একটা পর্যায়ে গিয়ে দাঁড়িয়েছে। মেরিল প্রথম আলো সমালোচক পুরস্কারের জন্য চিত্রনাট্যটি মনোনয়ন পেয়েছে। আমি মনে করি আমার শ্রম সার্থক হয়েছে। আমি খুবই খুশি।
মনোয়ার কবীর (হলুদ)
আমার জীবনে প্রথম লেখা নাটক এটি। আমি যখন মনোনয়নের চিঠি পাই তখন অবাক হয়েছি। পুরস্কার পাওয়াটা বড় কথা না। মনোনয়ন পেয়েছি, এতেই আমি খুশি হয়েছি। এই মনোনয়ন আমাকে সামনে নাটক লেখার জন্য আরও বেশি উৎসাহিত করবে।

সেরা টিভি নাটক নির্দেশক
অনিমেষ আইচ (হলুদ)
হলুদ নাটকটি অনেক ভালো একটা নাটক। মনোনয়ন পেয়েছি, ভালো লাগছে। আমার কাছে মনে হয় মেরিল-প্রথম আলো পুরস্কারের মনোনয়ন পাওয়াটা আমার নিয়তি হয়ে দাঁড়িয়েছে। যত বছর ধরে কাজ করছি, ততবারই আমি মেরিল-প্রথম আলো পুরস্কারের জন্য মনোনয়ন পেয়ে আসছি। নিজের কাছে খুবই ভালো লাগে।
আলভী আহমেদ (তহমিনার দিনযাপন)
আমরা নানা প্রতিকূলতার মধ্য দিয়ে নির্দেশনার কাজ করি এবং বৈরী পরিবেশের মধ্য দিয়ে কাজ করলেও প্রতিনিয়তই কাজ নিয়ে স্বপ্ন দেখি। এবার মেরিল-প্রথম আলো সমালোচক পুরস্কারের শ্রেষ্ঠ নির্দেশকের মনোনয়ন পেয়ে স্বপ্ন সত্যিই হয়ে গেল। যেসব সম্মানিত বিচারক আমার নাটকটি দেখে আমার কাজের মূল্যায়ন করেছেন, তাঁদের কাছে আমি কৃতজ্ঞ। এই মনোনয়ন পাওয়ার মাধ্যমে আমি মনে করি আমি সঠিক পথেই এগোচ্ছি।
আশরাফুল চন্চল (শনিবার রাত ১০টা ৪০ মিনিট)
লেখালেখি অনেক করেছি। কিন্তু আমার জীবনের প্রথম নির্দেশনার কাজ এটি। প্রথম কাজেই মেরিল প্রথম আলোর মত সম্মানজনক পুরস্কারের জন্য মনোনয়ন পেয়েছি। এর অনুভূতি কীভাবে প্রকাশ করব বুঝতে পারছি না। প্রথম নির্দেশনা হিসেবে ভালো কাজের চেষ্টা করেছি। তবে তৃপ্তি পাইনি। হয়তো ভালো বাজেট থাকলে আরও ভালো করা যেত।
</doc>
<doc>
অহংকারী হিসেবে অল্প সময়েই নাম কুড়িয়েছেন পরিচালক সাজিদ খান। প্রথম ছবি হে বেবি (২০০৭) নির্মাণের আগে তিনি শিল্পীদের বলেছিলেন, ছবিটি সুপারহিট না হলে তিনি নাম পরিবর্তন করে ফেলবেন। সাজিদের নাম পরিবর্তন করতে হয়নি। সমালোচকদের নিন্দার তোপের মুখে পড়লেও বক্স অফিসে বিজয়ীর আসনেই বসেছিল হে বেবি। পরবর্তী সময়ে সাজিদ নির্মাণ করেন হাউসফুল (২০১০)। ছবির শিল্পীদের প্রথম শুটিংয়ের রাতেই বলেছিলেন—এই ছবিটি হতে যাচ্ছে ২০১০ সালের সবচেয়ে বড় হিট ছবি। এই ভবিষ্যদ্বাণী অবশ্য ধোপে টেকেনি। ২০১০ সালের সবচেয়ে বড় হিট ছবি ছিল দাবাং। যদিও হাউসফুল ছিল সেরা পাঁচটি হিট ছবির একটি।
এবার সাজিদ নির্মাণ করেছেন হাউসফুল ২। হাউসফুল-এর মতো এবারের ছবিটিও মুক্তি পেয়েছে আইপিএলের রমরমা মৌসুমে। অনেকে বলেছিলেন, এই সময়ে ছবি মুক্তি দেওয়াটা জেনেশুনে বিষপান করার মতোই। কিন্তু সাজিদ কারও কথা শোনেননি। হাতেনাতে ফলও অবশ্য তিনি পেয়েছেন। হাউসফুল ২ সুপারহিট হয়েছে। ছবির নায়িকা অসিনের ঝুলিতে দু-দুটি ১০০ কোটি রুপির ছবি (গজনী, রেডি) আছে। অথচ শুটিংয়ের সময় সাজিদ অসিনকে বলেছিলেন, ‘হাউসফুল ২-ই হবে তোমার ক্যারিয়ারের সবচেয়ে বড় হিট ছবি।’ সাজিদ ঠিক বলেছিলেন কি ভুল, তা সময়ই বলবে। তবে মাত্র এক সপ্তাহে বিশ্বব্যাপী ৭২ কোটি রুপি আয় করে চমকে দিয়েছে সাজিদের হাউসফুল ২। অগ্নিপথ-এর পর হাউসফুল ২ই এ বছরের সবচেয়ে বড় হিট ছবি। আরও কিছুদিন এমন ব্যবসা চললে, খুব শিগগিরই অসিন আরও একটি ১০০ কোটি রুপির ছবি ঝুলিতে ভরবেন। এ ছবির কল্যাণেই সাজিদ সফল পরিচালক হিসেবে হ্যাটট্রিক করলেন। অক্ষয় কুমার অনেক দিন পর বড় ধরনের হিট ছবি পেলেন। শুধু তা-ই নয়, হাউসফুল ২ আন্তর্জাতিক অঙ্গনে অক্ষয়ের ক্যারিয়ারের সবচেয়ে বড় হিট ছবি হিসেবে স্বীকৃতি পেয়েছে। অক্ষয়-জন আব্রাহামের জুটি নতুন করে সমাদৃত হলো। বিয়ের পর রিতেশ দেশমুখের ঝুলিতে আরও একটি হিট ছবি যুক্ত হলো। ৪০ বছরের মধ্যে রণধীর কাপুর-ঋষি কাপুর ভ্রাতৃদ্বয় এবারই প্রথমবারের মতো একসঙ্গে অভিনয় করলেন। সাজিদের পরিচালনায় তাঁর প্রেমিকা জ্যাকলিন ফার্নান্দেজও প্রথমবার পূর্ণাঙ্গ নায়িকা চরিত্রে অভিনয় করলেন। অক্ষয়-অসিন জুটির প্রথম পর্দা অভিষেক, মিঠুন চক্রবতী, বোমান ইরানী, চাঙ্কি পান্ডে, মালাইকা অরোরা খান, শাজান, জেরিন খান—কে নেই ছবিতে?
তবে...! এত কিছুর পরও সমালোচকেরা বসে নেই। তাঁদের কলমের খোঁচায় তুলোধুনো হয়ে পড়ছে হাউসফুল ২-এর সম্ভ্রম। রাজা সেন লিখেছেন, ‘স্বল্প আইকিউধারী দর্শকদের জন্যই হাউসফুল ২। বুদ্ধিহীন দর্শকদের বিনোদন হাউসফুল ২। কমল নাহতা বলেছেন, যাঁরা গোলমাল, ওয়েলকাম, রেডি, দাবাং, বডিগার্ড, ওয়ান্টেড ধাঁচের বিবেকহীন, সস্তা বিনোদনের ভক্ত, শুধু তাঁদের জন্যই হাউসফুল ২।’ অনুপমা ভার্মা লিখেছেন, ‘হাউসফুল ২ তে কাহিনির মাথামুণ্ডু নেই, শুধুই একটি বাড়িতে অভিনেতাদের ভাঁড়ামি প্রদর্শন! আপনার মস্তিষ্ককে বিশ্রাম দিন, হাউসফুল ২ দেখা থেকে বিরত থাকুন।’ ‘ছবির গানগুলো তো অখাদ্য’ লিখেছেন সমালোচক শোভা দে। অবশ্য এসব মন্তব্যে সাজিদ ত্রয়ীর (পরিচালক সাজিদ খান, প্রযোজক সাজিদ নাদিয়াদওয়ালা, সংগীত পরিচালক সাজিদ ওয়াজাদি) থোড়াই কেয়ার। সাজিদ বলেন, ‘হিন্দি ছবির অন্যতম সফল পরিচালক মনমোহন দেশাইয়ের কোনো ছবিই সমালোচকদের প্রশংসা পায়নি। ধরম-বীর, পারভারিশ, নসিব, কুলি, মর্দ, অমর আকবর অ্যান্থনি একের পর এক হিটের বারুদ নির্মাণ করেছিলেন দেশাই সাহেব। কিন্তু এসব ছবি আমজনতা সাদরে গ্রহণ করলেও আঁতেল সমালোচকদের সুদৃষ্টি পায়নি। আমি ১০ জন সমালোচককে তুষ্ট করার চেয়ে আমার লাখো-কোটি দর্শককে নিয়ে বেশি ভাবি।’
হাউসফুল ২ নিয়ে অন্য সমালোচনাও পাল্লা দিয়ে চলছে। কণ্ঠশিল্পী অভিজিত দাবি করেছেন ছবিতে ব্যবহূত ডু ইউ নো গানটি তার পুরোনো এক অ্যালবামের গানের হুবহু কপি। সংগীত পরিচালক সাজিদ ওয়াজাদি অবশ্য এই সম্ভাবন উড়িয়ে দিয়েছেন। তাঁর দাবি, তিনি একটি বিদেশি সুর থেকে অনুপ্রাণিত হয়েছেন মাত্র। অবশ্য সব ধরনের সমালোচনাকে পাশ কাটিয়ে অভিনেতা অক্ষয় পাশে দাঁড়িয়েছেন ছবির পরিচালকের। তিনি বলেন, ‘সাজিদ কখনো স্টেনলে কা ডাব্বা কিংবা কাহানির মতো কোনো ছবি নির্মাণ করতে চাননি। অস্কারযোগ্য কোনো কাহিনি বলাটাও সাজিদের ধাতে নেই। কমেডি ছবি নির্মাণে সাজিদের তুলনা শুধু সাজিদই। আমরা সব সময়ই চেয়েছি দর্শকদের নির্মল বিনোদনের জন্য পাগলামিতে ভরপুর একটি ছবি উপহার দিতে। দর্শক বরাবরই আমাদের পাশে দাঁড়িয়েছে। সুতরাং সমালোচকদের কথায় কর্ণপাত করে সময় নষ্ট করব কেন? ’
 রুম্মান রশীদ খান
[মিড ডে, রেডিফ, ফিল্মফেয়ার, বলিউড লাইফ, হিন্দুস্তান টাইমস, টাইমস অব ইন্ডিয়া অবলম্বনে]
</doc>
<doc>
যে কাজ করতে পারেনি বিশ্বের তাবৎ দুঁদে সব বিনোদন সাংবাদিক, হাফসুল খেয়ে গেছে ধুরন্ধর গুজবে সাংবাদিকেরাও, হাল ছেড়ে দিয়েছেন অপরাহ উইনফ্রের মতো প্রভাবশালী টিভি ব্যক্তিত্বরা; সেই কাজটাই করে ফেলল কয়েকজন শিশু! যাদের কারোরই বয়স এখনো ১১ পেরোয়নি!
সেই শিশুরাই করেছে অসাধ্য সাধন। ‘বিয়ে’ শব্দটা শুনলে আগে যাঁরা অবজ্ঞার হাসি হাসতেন, ‘যদিং হূদয়ং মম’ কিংবা ‘আই ডু’ যাঁদের কাছে ছিল স্রেফ ছেলেভুলানো ছড়ামাত্র; সেই ব্র্যাড পিট আর অ্যাঞ্জেলিনা জোলি অবশেষে বিয়ে করতে চলেছেন। সম্পর্কের সাত বছরের মাথায়, সংসারে ছয়টি সন্তান আসার পর অবশেষে ধর্মীয়ভাবেই বিয়ে করতে রাজি হয়েছে ‘ব্র্যাঞ্জেলিনা’ জুটি। আর তাঁদের বিয়ে করাতে রাজি করিয়েছে তাঁদের ছয় শিশুসন্তান!
২০০৫ সালে মিস্টার অ্যান্ড মিসেস স্মিথ ছবির সেটে দুজনার মন দেওয়া-নেওয়া শুরু। পিটের তখন জেনিফার অ্যানিস্টনের সঙ্গে রীতিমতো সাজানো সংসার। সেই সংসারে ঝড় হয়ে এলেন জোলি। পিটের সঙ্গে তাঁর প্রেম নিয়ে দিস্তার পর দিস্তা কাগজ খরচ হলো। কিন্তু দুজনই অস্বীকার করে যেতে লাগলেন। অ্যানিস্টন আর পিট আলাদা হয়ে যেতেই সব পরিষ্কার হয়ে গেল। এ সময় পিপল সাময়িকীকে সাক্ষাৎকার দিয়ে অনেকটা ‘কনফেশান’ করলেন জোলি। তাঁর অভিনেতা বাবাও একসময় তাঁর মায়ের সঙ্গে প্রতারণা করেছিল বলে বাবা কী ঘৃণাই না করতেন। অথচ ভাগ্যের কী পরিহাস, তিনিই এখন জড়িয়ে পড়েছেন এমন একটা কাণ্ডে!
কারও সঙ্গে সম্পর্কের ব্যাপারে জোলির রাশিতে সব সময়ই শনির কু-নজর পড়ে। ১৪ বছর বয়সে উন্মাতাল প্রেম করতেন। নিজের বাড়িতে মায়ের রক্তচক্ষু অগ্রাহ্য করে প্রেমিককে নিয়ে সংসারও পেতে বসেছিলেন। সম্পর্কটা দুই বছরের বেশি টেকেনি। ১৯৯৬ সালে বিয়ে করেছিলেন ব্রিটিশ অভিনেতা জনি লি মিলারকে। এক বছরের মধ্যেই বিচ্ছেদ! ২০০০ সালে বিয়ে করলেন বিলি বব থ্রন্টনকে। দুই বছরের মধ্যে আবারও বিচ্ছেদ।
পিটের অভিজ্ঞতা এতটা খারাপ নয়। যদিও তিন বছর প্রেম করার পর অভিনেত্রী গিনেথ প্যালট্রর সঙ্গে বাগদান হলো যখন, সেই বাগদানের আয়ু ছিল মাত্র ছয় মাস। অ্যানিস্টনের সঙ্গে অবশ্য সুখেই ছিলেন। পাঁচ বছর ঘরসংসার করার পরই ‘মিসেস স্মিথ’কে খুঁজে পাওয়া।
ব্যক্তিগত অভিজ্ঞতার কারণেই কি না, বিয়ের ব্যাপারে দুজনেরই কোনো আগ্রহ ছিল না। একসময় তো এমন মন্তব্যও করেছিলেন, যেদিন এই পৃথিবীর ‘সবাই’ বিয়ের অধিকার পাবে, সেদিন বিয়ে করব। ‘সবাই’ বলতে তাঁরা সমকামীদের বিয়ের অধিকারের প্রশ্নটি তুলে এনেছিলেন।
বিয়ে না করলেও কিন্তু সাজানো সংসার তাঁদের। ‘বড় পরিবারই সুখী পরিবার’ নীতিতে বিশ্বাসী এই জুটির ঘরে আছে ছয়টি সন্তান। ম্যাডক্স, প্যাক্স ও জারা—এই তিনজনকে অবশ্য দত্তক নিয়েছেন। অন্য তিনজন শিলো, নক্স ও ভিভিয়েনে। এই বাচ্চাদের কারণেই অবশেষে বাগদান হলো জোলি-পিটের। বাগদানের গর্বিত সাক্ষী হিসেবে জোলির অনামিকায় শোভা পাচ্ছে ডায়মন্ডের আংটি। খ্যাতনামা অংলকার নির্মাতা রবার্ট প্রকপের সঙ্গে বসে পিট নিজে নকশা করেছেন মহামূল্যবান আংটির।
আগের অবস্থান থেকে সরে এসে বিয়েতে মত দেওয়ার পেছনে যে সন্তানেরাই মূল ভূমিকা রেখেছে, সে কথা কদিন আগে এক সাক্ষাৎকারে স্বীকারও করেছেন পিট, ‘আমাদের বাচ্চাদের কাছে এটা অনেক গুরুত্বপূর্ণ হয়ে উঠেছে। ওরা শুধু বারবার আমাদের বিয়ের কথা বলে। হ্যাঁ, এটা এখন আমার কাছেও অনেক গুরুত্বপূর্ণ।’ পিট অবশ্য পাদটীকায় যোগ করেছেন, তিনি এখনো বিশ্বাস করেন, ধর্মীয় শপথ কিংবা কাগজে সই নয়, শেষ পর্যন্ত সম্পর্কের সেতু হয়ে থাকে ভালোবাসাই।
বাগদান হলেও বিয়ের দিনক্ষণ এখনো চূড়ান্ত হয়নি। তবে কথায় আছে না—শুভস্য শীঘ্রম!
 রাজীব হাসান
তথ্য: বার্তা সংস্থা
</doc>
<doc>
কিপ্টুস ব্রিটনি
একসময় সবচেয়ে বেশি আয় করা তারকাদের শীর্ষ তালিকায় ছিল তাঁর নাম। আয়ের ঝুলিতে খানিকটা ভাটার টান। তার পরও ব্রিটনি স্পিয়ার্সের আয়ের তল্লাশি নিতে গেলে মিলিয়ন মিলিয়ন ডলারের আঁক কষতেই হবে। সেই ব্রিটনি যে এমন হাড় কিপ্টু, কেইবা জানত! কদিন আগে লস অ্যাঞ্জেলেসের সান ফার্নান্দো ভ্যালির এক রেস্তোরাঁয় খেতে গিয়েছিলেন এই সংগীত-তারকা। সঙ্গে ছিল তাঁর দুই ছেলে—পাঁচ বছর বয়সী জ্যাডেন আর ছয় বছর বয়সী শন। হঠাৎ করে জ্যাডেন তারস্বরে কান্নাকাটি শুরু করে দেয়। কিছুতেই সন্তানকে শান্ত করতে পারছিলেন না ব্রিটনি। তাঁর অসহায়ত্ব দেখে পাশের টেবিলের এক ওয়েটার ছুটে আসেন। জ্যাডেনকে কোলে করে নিয়ে যান। তার সঙ্গে বসে কিছুক্ষণ আঁকাআঁকি করেন। তাতেই শান্ত হয় জ্যাডেন। রেস্তোরাঁ থেকে বেরোনোর সময় ওই ওয়েটারকে ১০০ ডলারের একটা নোট টিপস হিসেবে দিয়েছেন ব্রিটনি। আপনার-আমার হিসাবে অঙ্কটা কম নয়, কিন্তু ব্রিটনির মতো তারকা...অঙ্কটা একটু বেশি হলেই মানাত!

হলিউডি ঈর্ষা
ঢালিউডে এমনটা শোনা যায়। বলিউডেও আছে। তাই বলে হলিউডেও! আছে মশাই, আছে। ঈর্ষার লড়াই, অন্যকে ল্যাং মেরে ফেলে দিয়ে এগিয়ে যাওয়ার কলাকৌশল সবখানেই অল্পবিস্তর চলে। আর তাই শোনা যাচ্ছে, জেনিফার লরেন্সের সাফল্যে নাকি ভীষণ ঈর্ষান্বিত টোয়ালাইট সাগার তারকা ক্রিস্টেন স্টুয়ার্ট আর ট্রান্সফরমারের মিগান ফক্স। স্টুয়ার্ট আর ফক্স এই দশকে বলিউডে রাজত্ব করবেন, এমনটা মনে করছেন অনেকে। এমন সময় হাঙ্গার গেমস-এর দারুণ সাফল্য লরেন্সকেও নিয়ে এসেছে দৃশ্যপটে। স্টুয়ার্ট আর ফক্স—দুজনের মূল পুঁজি সৌন্দর্য। কিন্তু সমালোচকদের দৃষ্টি সেভাবে আকর্ষণ করতে পারেননি দুজনের কেউই। অন্যদিকে লরেন্স সৌন্দর্যের মাপকাঠিতে দশে নয় তো পাবেনই, তাঁর অভিনয়ও সমালোচকদের প্রশংসা কুড়িয়েছে। উইন্টারস বোন দিয়ে এরই মধ্যে অস্কারে মনোনয়নও পেয়েছেন। হলিউড পাড়ার গুজবে সংবাদপত্রগুলোতে লেখালেখি হচ্ছে, ফক্স আর স্টুয়ার্ট নাকি অলিখিত চুক্তি করেছেন লরেন্সের বাজার ধরার জন্য। প্রযোজক-পরিচালকদের কাছে ধরনাও দিচ্ছেন বেশি বেশি কাজ পেতে। এই শুনে লরেন্স বলেছেন, ‘কে কী করল না করল তা নিয়ে ভাবতে আমার বয়েই গেছে!’

ভেত্তেল-এর কুংফু
গাড়ি চালাতে ভালো চালক হলেই হয়। নিয়মকানুন আর নিজের গাড়ি সম্পর্কে ভালো ধারণা থাকলেও চলে। সেসব যে সেবাস্তিয়ান ভেত্তেলের আছে, তা আর বলে দিতে হবে না। ব্রিটিশ এই চালক খুব কম বয়সেই ফর্মুলা ওয়ান জিতে বুঝিয়ে দিয়েছেন, গাড়ির হুইল ধরার ব্যাপারে তিনি দক্ষ নাবিক। তবে ভেত্তেল নাকি ইদানীং কুংফু-কারাতেও শিখছেন! ঘটনা কী? গাড়ি চালাতে আর কুংফু-কারাতে শিখতে হয় নাকি! আসলে ব্রিটিশ চালক একটি স্বল্পদৈর্ঘ্যের কুংফু ছবিতে অভিনয় করছেন। যে ছবিতে তাঁর সঙ্গে আছেন হলিউড অভিনেত্রী ও মার্শাল আর্ট বিশেষজ্ঞ সেলিনা জেড। ছবির নাম কুংফু ভেত্তেল: ড্রাইভ অব দ্য ড্রাগন। ফলে কুংফু-কারাতের প্যাঁচ শিখতে অন্য কারও কাছে হাত পাততে হচ্ছে না। জেডের কাছেই দীক্ষা নিচ্ছেন। কুংফু শিখতে গিয়ে ভেত্তেলের যে নতুন নতুন অভিজ্ঞতা হচ্ছে, সে আর বলতে। দুটো ভিন্ন জগতের ব্যাপার হলেও দারুণ মিলও খুঁজে পেয়েছেন তিনি, ‘গাড়ি চালনার মতোই কুংফুর মূল ব্যাপারগুলোও কিন্তু একই—ভারসাম্য, নিয়ন্ত্রণ এবং কৌশল।’
 রা. হা.
তথ্য: রয়টার্স, এএনআই, আইএএনএস
</doc>
<doc>
« আগের সংবাদ পরের সংবাদ»

নাটক করতে হলে যে যে বিষয়ে জেনে নেওয়া খুব জরুরি, সে বিষয়গুলোর ওপরই আলোকপাত করা হবে নাটকের ক্লাসে। নাটককে জেনে-বুঝে তারপর নাটকের অংশ হওয়ার সুযোগ করে দিতেই এ ক্লাসের আয়োজন

মহড়া শুরু হয়নি। নির্দেশক দলের সদস্যদের সঙ্গে সাংগঠনিক কিছু বিষয় নিয়ে কথা বলছিলেন। এমন সময় প্রবেশ করলেন নাট্যকার। মহড়াকক্ষে ঢোকার সঙ্গে সঙ্গে আবহাওয়াটা পাল্টে গেল মুহূর্তের মধ্যেই। নির্দেশক একটা ছোট খোঁচা মারলেন, ‘সেদিন ব্লুপ্রিন্ট, বিল্ডিংকোড, রাজমিস্ত্রি, জোগালি, প্লাস্টার, ফিটার অনেকের কথাই বলে গেলেন। তারপর আর কদিন দেখা নেই।’
নাট্যকার সুযোগটা নিলেন, ‘কাজের চাপে এ কদিন আসতে পারিনি, তবে আজকে না আসাটা পুষিয়ে দেব।’ নির্দেশক সুযোগ খুঁজছিলেন, ‘ঠিক, আমরাও এটাই চাইছিলাম, আজকের চা-সিঙাড়াটা তাহলে আপনিই স্পনসর করছেন।’
নাট্যকার মৃদু হাসলেন, ‘তথাস্তু। সেদিন যে কথাটা বলতে চেয়েছিলাম তা হলো, পুরো নাটকটা একবারে দেখতে হবে। আর তা সম্ভব কেবল বারবার নাটকটির পাঠের মাধ্যমে। নাট্যকার যে নাটকটি দিয়ে গেছেন তা আসলে কী? ওপর থেকে দেখলে তা কতগুলো কালো অক্ষরের সমষ্টি। কিন্তু যদি একটু গভীরে তাকাই তাহলে যা দেখতে পাই তাকে এখনকার তথ্যবিজ্ঞানের ভাষায় বলতে পারি ডাটা বা উপাত্ত।’
ফোঁড়ন কাটলেন নির্দেশক, ‘এখানেও কম্পিউটার?’
মৃদু হাসলেন নাট্যকার, ‘উপায় নেই, বিষয়টা একটু খুলে বলি। যেমন ধরুন নাটকের একটা সংলাপ, আমি তোমাকে ভালোবাসি।’
পেছন থেকে একজন অভিনেতা বলে উঠল, ‘বেশির ভাগ টেলিভিশন নাটকের নিয়মিত সংলাপ’।
অভিনেতার মন্তব্যকে নাট্যকার চমৎকার একটা ক্যাচ বানিয়ে ধরে ফেললেন, ‘ঠিক বলেছেন। শুধু টেলিভিশন না, শত শত মঞ্চনাটকেও এই সংলাপের অস্তিত্ব খুঁজে পাওয়া যাবে। সে যা হোক, আমি যে কথাটা বলতে চাইছিলাম তা হলো, এখানে আমরা পচ্ছি তিনটা ডাটা বা উপাত্ত। একটা হলো, আমি, আরেকটা তোমাকে আর অন্যটা হলো ভালোবাসি। এই উপাত্তগুলোকে ভাষাবিদ বলবেন শব্দ। সে যাই হোক, এই শব্দ, তথ্য-উপাত্ত বা ডাটা যাই বলি প্রতিটি শব্দেরই আলাদা আলাদা অর্থ, রূপ রস গন্ধ বর্ণ আছে। আবার এই শব্দগুলো যখন একটা বাক্যের মাঝে নানা বিন্যাসে বসে তখন এগুলো নানা রকম অর্থ, অনুভূতি বা আবেগের প্রকাশ করে।’
পেছনে বসা এক তরুণ অভিনেতা তাঁর চোখ দুটো মাছের মতো খুলে রেখে তাকিয়ে ছিলেন নাট্যকারের দিকে। একসময় সে বলে উঠল, ‘হারিয়ে গেছি আমি।’ তাঁর মন্তব্যে পুরো মহড়াকক্ষে একটা হাসির ঢেউ খেলে গেল। নাট্যকার থামলেন। তরুণ অভিনেতার দিকে তাকিয়ে বোঝার চেষ্টা করলেন তিনি কী বলতে চান। তরুণটি মুখ খুললেন, ‘এত কিছু বলেছেন যে আমার হারিয়ে যাওয়ার অবস্থা। যদি ধীরে ধীরে আরও খুলে বলেন তাহলে খুব ভালো হয়।’ নাট্যকার এবার একটু ভাবলেন. তারপর ধীরে ধীরে বলতে লাগলেন, ‘এক. আমি তোমাকে ভালোবাসি দুই. তোমাকে আমি ভালোবাসি তিন. ভালোবাসি আমি তোমাকে—কী রকম অর্থগুলো পাল্টে গেল। এটা হলো একটা দিক। আবার সংলাপটা কে বলছে, কাকে বলছে, কখন বলছে, কীভাবে বলছে—এসবের ভিত্তিতেও অর্থ, ভাব বা আবেগ পাল্টে যায়। এসব বিষয় নিয়ে আরেক দিন কথা বলা যাবে। আজ শুধু একটা কথাই বলব, তা হলো, নাটকটিকে যদি একটা স্থাপনা হিসেবে দেখি তাহলে শব্দই হচ্ছে এর ক্ষুদ্রতম একক। যাকে বলতে পারি বিল্ডিং ব্লক অর্থাৎ ইট।’
অনেকক্ষণ চুপ করে থাকার পর এবার নির্দেশক মুখ খুললেন, ‘আপনি ঠিক বলেছেন। নাটক বিশ্লেষণ আর ব্যাখ্যায় শব্দের ভূমিকা অনেকটা দালানের ইটের মতোই। ছোট ছোট হাজার হাজার ইট দিয়েই তৈরি হয় একেকটা দালান। আমার মনে হয়, প্রতিটি শব্দেরই থাকে দুটো চরিত্র, একটা গোপন আর একটা প্রকাশিত। একটা বাইরে থেকে বোঝা যায়, আরেকটা বিজ্ঞানীর মতো মাইক্রোস্কোপের নিচে ফেলে খুঁজে বের করতে হয়। আর এটা একজন অভিনেতার জন্য জরুরি কাজ।’
আলোচনাটা ক্রমাগত জটিল থেকে জটিলতর হয়ে উঠছিল, নাট্যকার আকস্মিক হস্তক্ষেপ করে বসলেন, ‘এ বিষয়গুলো নিয়ে আরেক দিন কথা বলা যাবে। এখন বরং মহড়া শুরু করে দিন।’
ঘরের সবাই নড়েচড়ে বসলেন।
</doc>
<doc>
ঢাকা বিশ্ববিদ্যালয়ের নাট্যকলা বিভাগ থেকে মঞ্চে এল বেহুলা নাটকটি। এই পালা নাটকটি নেওয়া হয়েছে পূর্ববঙ্গ গীতিকা থেকে। বিশ্ববিদ্যালয়ের নাটমণ্ডলে চার দিন ধরে নাটকটির মঞ্চায়ন শুরু হয়েছে। এর নির্দেশনার কাজটি করেছেন সাইদুর রহমান। সাইদুর রহমান লিপন নামেই তিনি পরিচিত। আজকের পাঁচ প্রশ্নের উত্তর দিয়েছেন তিনি। সাক্ষাৎকার নিয়েছেন শফিক আল মামুন।

সেন্টার ফর এশিয়ান থিয়েটার ‘বেহুলা’ নাটকটি প্রথম আপনার নির্দেশনায় মঞ্চে আনে?
২০০০ সালে প্রথম নাটকটি সেন্টার ফর এশিয়ান থিয়েটারের ব্যানারে মঞ্চে আসে। নাটকটি দীর্ঘদিন মঞ্চে ছিল। দর্শকের কাছ থেকে বেশ সাড়া পেয়েছিল নাটকটি।

নতুন করে আবার নাটকটির নির্দেশনা দিলেন যে!
এবার ঢাকা বিশ্ববিদ্যালয়ে আমার নিজ বিভাগ নাট্যকলা বিভাগ থেকে নাটকটি মঞ্চে আনা হলো। আমি তো নিজে এখানে দেশজ নাট্যকলা পড়াই। বেহুলার তাত্ত্বিক, ব্যবহারিক—দুটোই আছে। বিভাগের ছাত্রছাত্রীদের ব্যবহারিক হিসেবে নাটকটি করা হলো।

নাটকটি কি নিয়মিত মঞ্চায়ন হবে?
নিয়মিত হবে না। সর্বোচ্চ ছয় মাস হয়তো মঞ্চে থাকবে। কেননা, যেসব ছাত্রছাত্রী নাটকটি করছে, তারা পাস করে বের হয়ে গেল আর এটির মঞ্চায়ন হবে না।

আপনাকে মঞ্চে অভিনয়ে দেখা যাচ্ছে না কেন?
অভিনয় করি, তবে কম। কিছুদিন আগে শিল্পকলার নিজস্ব প্রযোজনা গাজী কালু, দশরূপক দলের বিসর্জন নাটকে কাজ করলাম।

আপনি কি এখনো ঢাকা থিয়েটারের হয়ে কাজ করছেন?
আমি একসময় ঢাকা থিয়েটারের হয়ে কাজ শুরু করেছিলাম। কিন্তু নিয়মিত নয়। তবে সম্পর্ক ভালো। ঢাকা থিয়েটারের বিভিন্ন অনুষ্ঠানে আমি যাই। যেহেতু নিয়মিত নই, তাই সেখানে আর কাজ করা হয় না।
</doc>
<doc>
আজ আন্তর্জাতিক নারী দিবস। সম্প্রতি রুনা লায়লা, ফরিদা পারভীন, রেজওয়ানা চৌধুরী বন্যা ও ফেরদৌস আরা গান করেছেন মৈত্রীবন্ধন উত্সবে। ভারতের কলকাতায় এই উত্সব আয়োজন করে টাইমস অব ইন্ডিয়া। তাঁদের সঙ্গে ছিল প্রথম আলো। আজ বাংলাদেশের চারজন বরেণ্য শিল্পীর সেই উত্সবের অভিজ্ঞতা তুলে ধরা হলো এই প্রতিবেদনে।

‘আমি তো কলকাতায় অনেক গান করেছি। কিন্তু এবারের অভিজ্ঞতা একেবারেই অন্যরকম—গানের মধ্য দিয়ে বাংলাদেশ ও ভারতের মৈত্রীর বন্ধন দৃঢ় করা। আমন্ত্রণটা পেয়েই মুগ্ধ হয়েছিলাম। দমদম বিমানবন্দর থেকে বেরিয়ে রাস্তার দুই পাশে বড় বড় বিলবোর্ড দেখে অবাক না হয়ে উপায় ছিল না। বাংলাদেশের সব শিল্পীর বড় বড় ছবি আর মৈত্রীবন্ধন উত্সবের কথা। ছিল ভারতীয় শিল্পীদের ছবিও। পত্রিকার পাতায় পাতায় উত্সব নিয়ে খবর আর বিজ্ঞাপন। সরকার এবং প্রশাসনের বিভিন্ন পর্যায় তো বটেই, উত্সব নিয়ে সাধারণ মানুষের মধ্যেও দেখেছি দারুণ আগ্রহ। শুধু গান নয়, এই উত্সবে ছিল আরও নানা কিছু।’ বললেন রেজওয়ানা চৌধুরী বন্যা।
২৩ ফেব্রুয়ারি। কলকাতার টালিগঞ্জ ক্লাব মাঠের উন্মুক্ত মঞ্চে সন্ধ্যায় উদ্বোধন হলো ‘মৈত্রীবন্ধন উত্সব’। আয়োজন করে ভারতের শীর্ষ ইংরেজি দৈনিক টাইমস অব ইন্ডিয়া। তাদের সঙ্গে ছিল বাংলাদেশের প্রথম আলো। উত্সবের অন্য দুটি ভেন্যু কলকাতার ঐতিহাসিক প্রিন্সেপঘাট ও নজরুল মঞ্চ।
উদ্বোধনী অনুষ্ঠানের শিল্পী ছিলেন বাংলাদেশের রেজওয়ানা চৌধুরী বন্যা এবং ভারতের লোপামুদ্রা মিত্র। বন্যা বলেন, ‘এই অনুষ্ঠানে আমরা দুজনই গেয়েছি রবীন্দ্রনাথের গান। শুরুটা করেছিল লোপা। পরে ও আমাকে মঞ্চে নিয়ে আসে।’
কলকাতায় মৈত্রীবন্ধন উত্সব অনুষ্ঠিত হয় ছয় দিন। দ্বিতীয় দিন থেকে চতুর্থ দিন অনুষ্ঠান হয়েছে প্রিন্সেপঘাটে। এখানে গান করেছেন রুনা লায়লা ও ঊষা উত্থুপ, ফেরদৌস আরা ও পঙ্কজ উদাস এবং ফরিদা পারভীন ও পার্বতী বাউল। অনুষ্ঠান থেকে ফিরে আসার পর সবার সঙ্গে কথা হলো মুঠোফোনে।
জানতে চেয়েছি তাঁদের অভিজ্ঞতার কথা।
কলকাতা থেকে ফিরে বাসায় কয়েক ঘণ্টা বিশ্রাম নেওয়ার সুযোগ পেয়েছিলেন রুনা লায়লা। এরপর চলে যান দুবাইয়ে, গান নিয়ে একটি রিয়ালিটি শোর বিচারক তিনি। ঢাকা ছাড়ার আগে তাঁর সঙ্গে কথা হয়।
এই আয়োজনে গান গাওয়ার অভিজ্ঞতা কেমন হলো? রুনা বললেন, ‘পুরোটা আমার ধারণার বাইরে। বন্ধুত্বের বন্ধন অটুট করতে শুধু গান নিয়ে এমন একটি আয়োজন করা যায়, ভাবতেই পারিনি। আর উত্সবটি সফল করার জন্য, এই উত্সবের কথা সবাইকে জানানোর জন্য টাইমস অব ইন্ডিয়ার প্রচার ছিল চোখে পড়ার মতো। আমার তো মনে হয়, যিনি পত্রিকা পড়েন তিনিই এই উত্সবের কথা জেনেছেন।’
রুনা লায়লা গান করেছেন তৃতীয় দিন। একই মঞ্চে রুনার আগে গান করেন ঊষা উত্থুপ। রুনা জানান, নিজের খুব পরিচিত গানগুলোই সেখানে গেয়েছেন তিনি।
সব কটি অনুষ্ঠানই ছিল আলাদা আলাদা মেজাজের। আন্তর্জাতিক মাতৃভাষা দিবস উপলক্ষে ভাষাশহীদদের স্মৃতির প্রতি শ্রদ্ধা জানিয়ে দ্বিতীয় দিন ফেরদৌস আরা গাইলেন, ‘আমার ভাইয়ের রক্তে রাঙানো একুশে ফেব্রুয়ারি’। শ্রদ্ধা জানিয়েছেন মুক্তিযুদ্ধের শহীদদের প্রতিও। গেয়েছেন ‘পরিবানুর গান’—‘ওই যে দেখা যায়রে, হিজলতলীর গাঁয়রে’। ফেরদৌস আরা বললেন, ‘এরপর চলে যাই নজরুলের গানে। নজরুলের নানান অঙ্গের গান করেছি। গানগুলোর মধ্যে বৈচিত্র্য রাখার চেষ্টা করেছি। সেদিন আমি গান করেছি প্রায় ঘণ্টা দেড়েক সময়।’
আর অভিজ্ঞতার কথা বললেন এভাবে, ‘আমি অনেক দেশে অনুষ্ঠান করেছি। গান করেছি, বিভিন্ন প্রতিযোগিতায় অংশ নিয়েছি। পুরস্কারও পেয়েছি। কিন্তু এবার মনে হলো, গানের মধ্য দিয়ে আমাদের এই দুই দেশের বন্ধুত্ব আরও সুদৃঢ় হতে পারে, নিবিড় হবে, তৈরি হবে অটুট বন্ধন। মঞ্চে আমাকে নিয়ে যান পঙ্কজ উদাস। এরপর যতক্ষণ মঞ্চে ছিলাম, পুরোটা সময় ওই অনুভূতিটাই কাজ করেছে আমার মধ্যে।’
চতুর্থ দিন প্রিন্সেপঘাটের মঞ্চে ছিল লালন আর বাউল গান। শিল্পী বাংলাদেশের ফরিদা পারভীন আর ভারতের পার্বতী বাউল। ফরিদা পারভীন বললেন, ‘রুনা লায়লা, রেজওয়ানা চৌধুরী বন্যা আর ফেরদৌস আরাকে তো কলকাতার দর্শকেরা চেনেন। তাঁরা আমার গানও শুনেছেন। এবার আমি গান শুনিয়ে যে তৃপ্তি পেয়েছি, তা মনে হয় আগে কখনো পাইনি। বন্ধুর জন্য গান করছি, তাও আবার লালনের গান—নিজের মধ্যে সে এক অন্য অনুভূতি। বলে বোঝানো যাবে না।’
ফরিদা পারভীনের গানের ফাঁকে ফাঁকে গাজী আবদুল হাকিমের বাঁশিও মুগ্ধ করেছে সবাইকে।
আয়োজকদের জন্য ফরিদা পারভীন বললেন, ‘এমন আয়োজন বেশি বেশি হওয়া প্রয়োজন। গানই পারে সব হিংসা-বিদ্বেষ-ক্ষোভ-অস্থিরতা দূর করে এক সুন্দর আগামী উপহার দিতে।’
উত্সবের পরের দুটি পরিবেশনা ছিল নজরুল মঞ্চে। আর এখানে গান করেন মাইলস এবং জেমস ও নগর বাউল।
</doc>
<doc>
    শ্যামা নৃত্যনাট্যে মৌ ও কবিরুল ইসলাম

    সাদিয়া ইসলাম মৌ।

    সাদিয়া ইসলাম মৌ।

    ছবি: রঙ

1 2

ধানমন্ডিতে মৌ-এর অফিসে এসেছি। কথা হবে নৃত্যশিল্পী মৌকে নিয়ে। এই পরিচয়েই তিনি স্বাচ্ছন্দ্য বোধ করেন।
ভাবনাটা এসেছিল আন্তর্জাতিক নারী দিবস নিয়ে কী করা যায়, সেটা থেকেই। আমাদের মনে হলো, এমন দিনেই রবীন্দ্রনাথের নারী চরিত্রগুলো নিয়ে কথা বলা যায়। যিনি শ্যামা, চিত্রাঙ্গদাসহ রবীন্দ্রনাথের অনেক চরিত্র নিয়ে মঞ্চে এসেছেন, তাঁর সঙ্গেই আলাপটা জমবে ভালো। তাই দ্বিতীয় কোনো নাম ভাবতে হয়নি, সাদিয়া ইসলাম মৌকে নিয়েই আজ আমাদের আয়োজন।
মনে পড়ছে, ১৯৯৬ সালে বাংলাদেশ শিল্পকলা একাডেমীতে শ্যামা নৃত্যনাট্যটি দেখে মুগ্ধ হয়েছিলাম। সেখানে মূল চরিত্রটি করেছিলেন মৌ। এরপর কেটে গেছে অনেক বছর। এখনো নাচের সঙ্গে মৌয়ের আত্মার সম্পর্ক। এরই মধ্যে বিয়ে করেছেন অভিনয়শিল্পী ও পরিচালক জাহিদ হাসানকে, দুই সন্তানকে সময় দিচ্ছেন, নাচ-অভিনয় করছেন, অফিস চালাচ্ছেন। তবে রাত নয়টা থেকে ১১টা পর্যন্ত সময়টি তাঁর একেবারেই নিজের। এই সময়ে সূচিকর্ম, কাছের মানুষদের সঙ্গে ফোনে কথা বলা, গান শোনা, ভালো ছবি হলে দেখে ফেলা—এটাই তাঁর কাজ। এই দুই ঘণ্টা আসলে নিজের মতো করে বেঁচে থাকা। অন্য সময়গুলোতে সবার সঙ্গে মিশে যাওয়া।
কোমল বিকেলে মৌয়ের অফিসঘরে বসে শুরু হলো আলাপ-সালাপ।
বলে রাখা ভালো, সাড়ে তিন বছর বয়সে যখন স্কুলে ভর্তি হলেন, তখনই মৌকে নাচের স্কুলে ভর্তি করে দিয়েছিলেন মা রাশা ইসলাম। নানা আজফার হাসান মাহমুদ ছিলেন শান্তিনিকেতনের শিক্ষার্থী। রবীন্দ্রনাথের ছাত্র ছিলেন তিনি। ফলে রাশা ইসলামের মধ্যেও রবীন্দ্রপ্রেম ছড়িয়ে দিতে পেরেছিলেন। মৌয়ের বাবা সাইফুল ইসলামও ছিলেন সাংস্কৃতিক পরিবার থেকে আসা একজন মানুষ। মৌয়ের ভাষায়, ‘আমার চোখে আমার বাবা ছিলেন প্রকৃত অর্থে তেমন শিল্পী, যিনি কখনোই তাঁর শিল্পকে বিক্রি করেননি। তিনি নিজের জন্যই গান করেছেন।’ মৌ যে এই সাংস্কৃতিক বলয়ের মধ্যেই বিকশিত হবেন, সেটা বিলক্ষণ বোঝা যায়। তাই আমাদের প্রথম প্রশ্নটিই হয় এ রকম—
ছোটবেলা থেকেই নাচ শিখছেন? ভালো লাগত?
রাগ হতো তখন। আমাকে মায়ের ইচ্ছায় জোর করে বুলবুল ললিতকলা একাডেমিতে ভর্তি হতে হলো। দুর্ভাগ্য, এখন সেটা ভেঙে গেছে। আমি তখন ক্লাসে যেতে চাইতাম না। আমি এখন যে প্রতিষ্ঠানটির ব্যবস্থাপনা পরিচালক হিসেবে আছি, সেটার নাম বাংলাদেশ একাডেমি অব ফাইন আর্টস (বাফা)। আমরা চার বোন। চার বোনকেই কোনো না কোনোভাবে সাংস্কৃতিক অঙ্গনের সঙ্গে যুক্ত করেছেন মা। আমার গুরু রাহিজা খানম ঝুনু, কবিরুল ইসলাম রতনের কাছে ধীরে ধীরে নাচ শিখেছি। ছোট থেকেই আমরা দলীয় নাচে অংশ নিতাম। চিত্রাঙ্গদা, শ্যামা, মায়ার খেলা, চণ্ডালিকা করেছি। ১৯৯১ বা ৯২ সালে রাহিজা খানম ঝুনু আমাকে দিয়ে নকশীকাঁথার মাঠ-এর সাজু চরিত্রটি করালেন। আমার এখনো মনে পড়ে, যতবার মহড়া করতে যেতাম, ঝুনু আন্টি টেবিল-চেয়ার ছেড়ে এসে দেখিয়ে দিতেন। ঝুনু আন্টি তো এই চরিত্র করে একসময় আলোড়ন তুলেছিলেন। তিনি কেন আমার মধ্যে সাজুকে দেখতে পেয়েছেন, তা আমি জানি না। এরপর একসময় ‘শ্যামা’ চরিত্রটি করার প্রস্তাব এল। আমার নানা ও বাবা-মায়ের খুব ইচ্ছা ছিল, আমি রবীন্দ্রনাথের কোনো চরিত্র করি। কিন্তু আফসোস, যখন আমি ‘শ্যামা’র মূল চরিত্রটি পেলাম, তখন আমার নানার চোখের ছানি অপারেশন হচ্ছে। তিনি দেখতে আসতে পারলেন না। তিনি বললেন, ‘আমি জানি, তুমি যখন শ্যামা করবে, তখন পত্রিকায় অনেক ছবি আসবে, ফিচার আসবে। তুমি এসে আমাকে পড়ে শোনাবে।’ পরদিন সত্যিই আমাকে সব কটি পত্রিকা নিয়ে তাঁকে পড়ে শোনাতে হলো। বলতে চাই, নানা-বাবা ও মায়ের কারণেই রবীন্দ্রনাথের প্রতি এক ধরনের প্রেম ছিল আমার মধ্যেও, কিন্তু এত বোঝার ক্ষমতা ছিল না। রবীন্দ্রনাথকে বোঝা তো খুব বড় একটা ব্যাপার। ইংরেজি মাধ্যমে পড়তাম, তাই বাংলায় একটু দুর্বলতা তো ছিলই। তার পরও পড়ে বুঝতে চেষ্টা করেছি। মঞ্চে তখন খুব কষ্ট করে চোখে পানি আনতে হতো। এখন যখন ‘শ্যামা’ করি, তখন মনে হয়, আমিই শ্যামা। আশা করি, ভবিষ্যতে ‘শ্যামা’ চরিত্রের আরও গভীরে যেতে পারব। শেখার তো শেষ নেই। আমার সেরাটা এখনো দিতে পারিনি।
শ্যামার কোন জায়গায় সবচেয়ে কঠিন মনে হয়?
‘শ্যামা’র অনেক জায়গাতেই পৌঁছানো খুব কঠিন। উত্তীয়কে আংটি দিয়ে যখন শ্যামা আশীর্বাদ করে, তখন সেটা খুবই কঠিন অনুভূতির জায়গা। একজন মেয়ে তার ভালোবাসার জন্য অন্য একজনকে যখন উত্সর্গ করে, তখন সেটা ফুটিয়ে তোলা খুবই কঠিন ব্যাপার, কষ্টের ব্যাপার। যখন বজ্রসেন শ্যামাকে প্রশ্ন করে, সেটা এক ধরনের কষ্ট, যখন ধিক্কার দেয়, সেটাও অনেক কষ্টের। সবকিছু ছেড়ে যখন শ্যামা আসে বজ্রসেনের কাছে, বজ্রসেন তাকে গ্রহণ করে না, সে দৃশ্যও কষ্টের—আসলেই বলা যাবে না, এতটা গভীরতায় এখনো ঢুকতে পেরেছি কি না। এটা এত সহজ নয়।
শ্যামা ঠিক করছে না—এমন কথা কি মনে হয়?
যখন ছোট ছিলাম, অবিবাহিত ছিলাম, তখন রাগ হতো শ্যামার প্রতি। প্রশ্ন জাগত, কেন ও এ রকম করবে? কেন যে ছেলেকে (উত্তীয়) অগ্রাহ্য করে এসেছে সব সময়, তাকেই ব্যবহার করছে? আমার মন বলে, কখনো কাউকে ছোট চোখে দেখতে নেই। নিজের কারণেই কিন্তু শ্যামার জীবনটা এ রকম ছারখার হয়ে যায়। ছেলেটা কিন্তু শ্যামাকে নিঃস্বার্থভাবে ভালোবেসেই গেছে। কিন্তু এখন মনে হয়, মানুষের জীবন এ রকম হতেই পারে। একটা কথা আছে না, ভালোবাসা আর যুদ্ধে ন্যায়-অন্যায় বলে কিছু নেই? প্রেমের জন্য একজন মানুষ অবশ্যই নিজের অনেক কিছুকেই পরিবর্তিত করতে পারে।
স্কুল থেকেই নাচ। ভালো লাগত?
স্কুলে যখন শিক্ষক মিসেস হক বলতেন, ‘সেগুফতা (আমার মেজো বোন), সাদিয়া, তোমরা এসো, মহড়া করতে হবে।’ ভীষণ রাগ হতো তখন! সবাই বরফ-পানি খেলছে, আমরা দুই বোন খেলতে পারব না! এখন বুঝি, এগুলোই আমাদের তৈরি করেছে। মিসেস হক সব সময়ই সব ব্যাপারে আমাদের অনুপ্রেরণা দিয়ে গেছেন। সরকারি প্রতিনিধি হয়ে যখন সিউল, পিয়ংইয়ংসহ বিভিন্ন দেশে গিয়েছি, ভালো লেগেছে। আমাদের স্কুল থেকে একটি মেয়ে সরকারি সাংস্কৃতিক দলের সদস্য হয়ে যাচ্ছে, তাতে শিক্ষকদেরও গর্ব হতো। সে দিনগুলো সত্যিই ছিল অসাধারণ। রবীন্দ্রনাথের চরিত্রগুলো তো নিজের অনুভূতির সঙ্গে মিশিয়ে নিতে হয়। সে বোঝাপড়ায় কারও সাহায্য পেয়েছেন?
ঝুনু আন্টি বুঝিয়ে দিয়েছেন। পড়ে কিছুটা বুঝেছি। রবীন্দ্রনাথের লেখাগুলো মন দিয়ে পড়লে, গানগুলো মন দিয়ে শুনলে বোঝা যাবে, তাঁর লেখাতেই সবকিছুর ইঙ্গিত রয়েছে। স্পষ্ট বলে দেওয়া আছে, কে কোথায় কী পোশাক পরবে, কে কোন ধরনে নাচবে। মনে হয়, যত দিন যাচ্ছে, জিনিসগুলো যেন আরও স্পষ্ট করে বুঝতে পারছি। এখন প্রতিটা পঙিক্ত বোঝার চেষ্টা করি। আগে যখন গ্রুপে নাচতাম, হয়তো গান বেজে যেত। বলে দেওয়া হতো, হাসো, হাসতাম; কাঁদো, কাঁদতাম। এখন যখন মূল চরিত্রটি করি, তখন উপলব্ধি থেকেই করি। যখন ‘প্রেমের জোয়ারে ভাসাব দোহারে’ কিংবা ‘কী করিয়া সাধিলে অসাধ্য ব্রত’ গানগুলো হয়, তখন আমি কিন্তু তা অনুভব করি। আমি ভেতরে ভেতরে পুরো সময়টাই গান করতে থাকি। অনুভূতির প্রকাশ অনেক বেশি নির্ভর করে সহশিল্পীর অনুভূতির ওপর। শ্যামার শেষ দৃশ্য আমি আর রতন ভাই কখনো মহড়া করিনি। শুধু মঞ্চে কখন কে কোথায় যাব, সেই ব্লকিংটা করেছি। আমার অনেক কিছু সহজ হয়ে যায়, যখন ওর দিকে তাকাই। রতন ভাই শেষ দৃশ্যটায় যে অভিব্যক্তি ফুটিয়ে তোলেন, চরিত্রের যত গভীরে ঢোকেন, তাতে তাঁর দিকে তাকালে আমাকে কিছুই করতে হয় না, চোখ দিয়ে ঝরঝর করে পানি বেরিয়ে আসে। আমি তখন মনে করি, সেই আমার সব। আমার জীবনের প্রথম নৃত্যনাট্য নকশীকাঁথার মাঠ। তাতে রূপাই চরিত্রটি করতেন (এখনো করেন) আবদুর রশীদ স্বপন। নৃত্যনাট্যটিতে এক জায়গায় বর্তমান ও অতীতের দুটি দৃশ্য খুব অল্প সময়ের মধ্যে দেখানো হতো। মঞ্চ থেকে বের হয়ে কাপড় বদলে খুব দ্রুত মঞ্চে যেতে হতো। তখন আমি চিত্কার করে বলতাম, ছাড়, আমাকে ছাড়, আমাকে ডাকে। কাপড় পরিবর্তনের ওই ৩০ সেকেন্ডের মধ্যেই বন্ধুরা বলত, কে তোকে ডাকে? বলে যা, কে ডাকে। আমি তখন চরিত্রটির ভেতরে এমনভাবে স্থিত হতাম যে মনে হতো, জীবনে সবচেয়ে বেশি যাকে আমার ভালো লাগে, সে-ই আমাকে মঞ্চে ডাকছে। আমি যখন নাটকে কাজ করি, তখন এতটা একাত্ম হতে পারি না। তবে এখন আমি সেটা শুরু করেছি। চেষ্টা করছি। নাচের মধ্যে চরিত্রে ঢোকার ক্ষেত্রে এখনো একাগ্রতা কাজ করে।
এই একাগ্রতা সৃষ্টির জন্য কার প্রতি আপনি কৃতজ্ঞ?
আপনি এ কথাটি লিখলে আমি খুশি হব, যা কখনো মাকে বলা হয়নি। এখন মনে হয়, প্রতিমুহূর্তে মাকে গিয়ে বলি—মা, আমি আজকে যা, তা তোমার জন্য। নাচ শিখতে হবে—জোর করে ভর্তি করে দিলেন তিনি। মডেলিং করার সময় পরিবারের সঙ্গে যুদ্ধ করতে হয় মেয়েদের। কিন্তু আমার জন্য সে রকম কোনো সমস্যাই ছিল না। আমার চেয়েও আমার বাবা-মা আধুনিক, তাই সমস্যা হয়নি। কোনো কিছুর জন্যই আমাকে লড়তে হয়নি। মডেলিংয়ের জন্য গীতিআরা চম্পা আন্টি বলেছিলেন, ‘আপা, তোমার মেয়েটাকে দিয়ে যাও।’ মা বলেছিলেন, ‘নিয়ে নে।’ আমার মা, ঝুনু আন্টি, গীতিআরা চম্পা আন্টির কাছে আমি কৃতজ্ঞ। আরও অনেকেই আছেন, তবে এই তিনজনের ঋণ শোধ হওয়ার নয়।
বর্তমান সময়, নাটক, এ সময়কার ব্যস্ততা, অস্থিরতা নিয়েও অনেক কথা হয় আমাদের। কিন্তু আমরা থাকতে চাই রবীন্দ্রনাথের শ্যামার কাছাকাছি। মৌ এখনো নৃত্যনাট্য উপস্থাপন করে চলেছেন। শিল্পের সভায় এখনো হাজির হচ্ছেন নান্দনিক কোমলতা নিয়ে, সে জায়গাতেই আমরা থামি।
</doc>
<doc>
উদরপূর্তি আর মনে ফুর্তি—কোনোটাই বলিউড তারকাদের জন্য নয়। কাঁড়ি কাঁড়ি অর্থ আয় করার পাশাপাশি মনের আনন্দে পেট পূজা করার সৌভাগ্য হয় না তাঁদের। তারকা হওয়ার আগে, এমনকি অভিনয়জীবন শুরু করার পরও বেশ কয়েকজনের ওজনের যা বহর ছিল, তাতে ওয়েট মেশিনও লজ্জায় পড়ে যেত! দায়ে পড়েই বলিউড তারকারা ওজন কমাতে বাধ্য হন। স্থূলকায় থেকে ভোল বদলে একদম ‘স্টাইল আইকন’ কিংবা ‘সাইজ জিরো’! কেমন করে সম্ভব এই অসাধ্য সাধন? সোনাক্ষী সিনহা বলেন, ‘আন্তরিকতার সঙ্গে যেকোনো কাজ করলে সাফল্য আসবেই। বিশ্বাস করুন, ওজন নিয়ে একটা সময় এতটাই অস্বস্তিতে ছিলাম, চিকিত্সক পর্যন্ত বলেছিলেন—ওজন না কমালে আমার বিপদ অনিবার্য! তাই কোমর বেঁধে কড়া পরিশ্রম করে দুই বছরে ৯০ কিলোগ্রাম থেকে এক ধাক্কায় ৩০ কিলোগ্রাম কমিয়ে ফেলি। আর এখন তো আমার ওজন ৪৮ কিলোগ্রাম।’ সোনাক্ষীর সরল স্বীকারোক্তি, ‘মাত্রাতিরিক্ত ওজনের কারণেই বাবা-মা কখনো ভাবেননি, আমি বলিউডে কাজ করব। বাবারই বা দোষ কী! ৯০ কিলোগ্রাম ওজন নিয়ে তো আর যা-ই হোক, নায়কের কোমর ধরে নাচা যায় না!’ প্রমাণ সাইজের সোনাক্ষী কী করে এই ঈর্ষণীয় ফিগারের মালিক হলেন, তা জানার ইচ্ছা অনেকেরই। সোনাক্ষীর স্পষ্ট জবাব, ‘ওজন কমানোর জন্য কোনো সহজ পথে যাইনি। ওষুধ কিংবা ড্রাগ নিলে আখেরে শরীরেরই ক্ষতি হয়। চেহারার লাবণ্য কমে যায়। দিন-রাত রুটিন করে জিমে ঘাম ঝরিয়েছি, খাদ্যাভ্যাস ঠিক করেছি। নিয়ম করে প্রতিদিন নির্দিষ্ট সময় ঘুমিয়েছি। টেনিস খেলেছি। সালমান খানের পরামর্শে ওয়েট ট্রেনিং এবং কার্ডিও করার পাশাপাশি প্রতিদিনই খেয়াল রেখেছি, শরীরের কতটা ক্যালরি গেল। রাস্তার খাবার-দাবার জীবন থেকে বিদায় করেছি। এখনো সন্ধ্যার পর কোনোরকম শর্করাযুক্ত খাবার খাই না। প্রতিদিন বেশ কয়েক কাপ গ্রিন টি এবং উচ্চ প্রোটিনযুক্ত খাবার আমার খাদ্য তালিকায় থাকবেই। সালমান পরামর্শ দিয়েছেন—এনার্জি লেভেল ধরে রাখার জন্য অল্প অল্প করে দিনে দু-তিন ঘণ্টা অন্তর কিছু খাওয়া উচিত।’
অনিল-কন্যা সোনম কাপুর। মাত্র ১৫ বছর বয়সে প্রতিদিন একটা করে দুই লিটার আইসক্রিম, দুটি বড় পিত্জা, দিনে ১০টি বড় খাবারের দরকার পড়ত তাঁর। বাবা-মা সিঙ্গাপুরে পড়াশোনা করার জন্য পাঠিয়েছিলেন। পরিবার ছেড়ে একা সোনম বিরহ ব্যথা ভুলতেই খাবারকে আপন করে নেন। ফলে চার মাসের মধ্যে ৫০ কিলোগ্রাম থেকে ওজন ৯০ কিলোগ্রাম। সোনমের শরীরের বেহাল অবস্থা দেখে খুব কষ্ট পেয়েছিলেন তাঁর মা সুনিতা। তিনি মেয়ের খাওয়া-দাওয়া এবং ব্যায়ামের ওপর এতটাই কড়াকড়ি করেন যে মাত্র কয়েক মাসে সোনম ৩৫ কিলোগ্রাম ওজন ঝরিয়ে ফেলেন। সোনম প্রথমেই প্রিয় আইসক্রিম এবং চকলেট ত্যাগ করেছিলেন। সকালে এক গ্লাস পানি, মধু এবং লেবুর রস দিয়ে দিন শুরু হয় তাঁর। সাদা ভাত, চিনি, লবণ, রুটিকেও বিদায় দিতে হয়েছে তাঁকে। তবে ডিমের সাদা অংশ, মৌসুমি ফল, সালাদ সোনমের টেবিলে থাকবেই। সাঁতার এবং কত্থক নাচ নিয়ম করে করেন। যোগব্যায়ামেও কখনো ফাঁকি দেন না।
হূতিক রোশন, আমিশা প্যাটেল, কারিনা কাপুর, কারিশমা কাপুররাও একটা সময় ওজনের কারণে হাসির খোরাক জুগিয়েছিলেন অনেকেরই। সবাইকে অবাক করে ওজন কমিয়েই তাঁরা অভিনয়ে এসেছেন। ওদিকে প্রায় ২১০ কিলোগ্রাম ওজনের আদনান সামি অনেকটা ভেল্কিবাজির মতো এক বছরে ১৩০ কিলোগ্রাম ওজন কমিয়েছিলেন। আর এখন সামির ওজন ৭৪ কিলোগ্রাম। একটা সময় পাঁচ মিনিট টানা হাঁটতে পারতেন না তিনি, প্লেনে শুধু তাঁর জন্য সিট বেল্ট বাড়াতে হতো, বেশির ভাগ সময় হুইলচেয়ারে থাকতেন, এমনকি চিত হয়ে শুতেও পারতেন না। কিন্তু এখন? প্রতিদিনই গান, নতুন সংসার, স্কোয়াশ, টেনিস—এসব নিয়ে দিব্যি সুখে দিন কাটাচ্ছেন সামি। সামি বলেন, ‘আগে একটা সময় ২৪ ঘণ্টায় দুবার ভারী খাবার খেতাম। চিকিত্সকেরা আমাকে ভাত, চিনি, তেল, রুটির মুখই দেখতে দেননি অনেক দিন। শুধু সালাদ এবং তন্দুরি মাছের ওপর রেখেছিলেন।’ আসলে ফিট না থাকলে হিট হওয়া সম্ভব নয়। আর তাই পছন্দের ডিশটি ছলছল চোখে সরিয়ে রাখা থেকে শুরু করে সকাল-সন্ধ্যা জিমে গিয়ে ব্যায়াম করা—কোনো কিছুতেই এখন তারকাদের ‘না’ নেই!
 রুম্মান রশীদ খান
বলিউড হাঙ্গামা, আইএমডিবি, বিজনেস অব সিনেমা, ফিল্মফেয়ার, বলিউড মান্ত্রা, হিন্দুস্থান টাইমস, এনডিটিভি ডট কম অবলম্বনে
</doc>
<doc>
ইরানি চলচ্চিত্র কি আটকে গেল একটা জায়গায়? এই প্রশ্ন মাথায় ঘুরপাক খাচ্ছিল। ফিকে হয়ে আসছিল, আব্বাস কিয়ারোস্তামি, মুহসেন মাখমালবাফ, মাজিদ মাজিদি, জাফর পানাহির মতো নির্মাতাদের ছবির স্মৃতি। এমন সময় চোখে পড়ল আ সেপারেশন।
বার্লিন চলচ্চিত্র উত্সবে স্বর্ণ ভালুক জিতেছিল আগেই। মার্কিন মুলুকেও আ সেপারেশন-এর আধিপত্য। সেরা বিদেশি ভাষার ছবির বিভাগে অস্কার আর গোল্ডেন গ্লোব দুটোই চলে গেছে আ সেপারেশন-এর ঝুড়িতে।
এমন দিগ্বিজয়ী ছবির জন্য দুটি ঘণ্টা বরাদ্দ ছাড়া উপায় কী?
আ সেপারেশন মূলত তেহরানের উচ্চমধ্যবিত্ত দম্পতি নাদের আর সিমিনের বিচ্ছেদের গল্প। ১৪ বছর সংসার করার পর এ মুহূর্তে যাঁদের ‘দুজনার দুটি পথ, দুটি দিকে গেছে বেঁকে।’ সিমিন চান ১১ বছর বয়সী মেয়ে তারমেহসহ উন্নত জীবনের সন্ধানে বিদেশে পাড়ি জমাতে। আর নাদের তাঁর আলঝেইমারে আক্রান্ত বাবাকে ছেড়ে যেতে নারাজ। ঘটনা গড়ায় আদালত অবধি। কিন্তু আদালতে তাঁদের বিচ্ছেদ আবেদন মঞ্জুর হয় না। রেগেমেগে বাপের বাড়ি চলে যান সিমিন। মেয়ে তারমেহ বাবার সঙ্গেই থেকে যায়। গল্প ভিন্ন খাতে মোড় নেয় যখন নাদেরের অসুস্থ বাবাকে দেখাশোনার ভার পান দরিদ্র এবং সন্তানসম্ভবা নারী রাজিয়েহ।
পয়লা ধাক্কায় আ সেপারেশন-এর যে দিক মুগ্ধ করে, তা আশ্চর্য সারল্য। হলিউডি-বলিউডি ঘরানার রুদ্ধশ্বাস উত্তেজনা (পিলে চমকে দেওয়ার মতো বাদ্য-বাজনাসমেত), ঘুষোঘুষি, রহস্য এ ছবিতে অনুপস্থিত। তাই বলে ভাববেন না ছবিতে এসব ব্যাপার-স্যাপার নেই। পরিচালক আসগর ফরহাদি পারিবারিক সম্পর্কের এ গল্পে টানটান উত্তেজনা আর কৌতূহল ধরে রেখেছেন একদম শেষ অবধি। আর কাজটা করেছেন একান্ত নিজস্ব কায়দায়। তাঁর কায়দাটি একই সঙ্গে অতি সরল আর নিরেট বাস্তব। আ সেপারেশন স্রেফ ক্ষণিকের উত্তেজনা বা কৌতূহল তৈরি করে না। শত ভাগ বাস্তবসম্মত ঘটনাপ্রবাহের মধ্য দিয়ে এগোতে এগোতে একটা সময় চূড়ান্ত উত্তেজনাকর পরিস্থিতির মধ্যে গিয়ে পৌঁছায়। যে উদ্বেগ-উত্কণ্ঠা, কৌতূহল চট করে মিলিয়ে যায় না। এমনকি ছবি ফুরানোর পরও তুষের আগুনের মতো ধিকিধিকি জ্বলতে থাকে দর্শক মনে।
অন্য দিক থেকে দেখতে গেলে আ সেপারেশন আসলে সামাজিক শ্রেণীবিভেদেরও গল্প। সমাজের একতলার মানুষের প্রতি আরেক তলার মানুষের দৃষ্টিভঙ্গি, বিশ্বাস-অবিশ্বাসের সংকট সবকিছুই এ ছবিতে হাজির। সর্বক্ষণ চোখে চোখে না রেখে নাদেরের অসুস্থ বাবাকে বিছানায় বেঁধে রেখে গিয়ে কী জঘন্য অন্যায় করলেন রাজিয়েহ? অথবা নাদেরই কি ঠিক কাজ করলেন রাগের মাথায় এক সন্তানসম্ভবা নারীকে ধাক্কা দিয়ে সিঁড়িতে ফেলে দিয়ে? চট করে উত্তর দেওয়া কঠিন হয়।
কারণ, নির্মাতা এখানে অত্যন্ত সুচতুরভাবে বস্তুনিষ্ঠ। নৈতিক সমর্থন এই নাদেরের দিকে ঝোঁকে তো পরমুহূর্তে সেটা রাজিয়েহর দিকে গড়ায়। সব মিলিয়ে আমাদের চিরকালীন নৈতিক সমর্থনের ধারণা এক অদ্ভুত চ্যালেঞ্জের মুখে পড়ে।
এ ছবি আলগোছে অনেক প্রশ্ন তৈরি করে। এবং ছবির পর্দা ওঠার পরও অনেক প্রশ্নের উত্তর মেলে না। এ নিয়ে প্রশ্ন করা হয়েছিল আসগর ফরহাদিকে। ফরহাদির জবাব ছিল, ‘সমকালীন বিশ্বে উত্তরের চেয়ে প্রশ্ন উত্থাপন করাটা বেশি জরুরি হয়ে দাঁড়িয়েছে।’
মাতৃভূমি ইরানকে প্রথমবারের মতো অস্কার জয়ের স্বাদ পাইয়ে দিয়েছেন এই ভদ্রলোক। ফরহাদি এখন নিশ্চিতভাবেই ‘ইরানিয়ান গ্রেট’দের দলে। এর আগে মনোনয়ন মিললেও সেরা বিদেশি ছবির অস্কার ওঠেনি অন্য কোনো ইরানি নির্মাতার হাতে। ফরহাদির আ সেপারেশন ইরানের সেই অপ্রাপ্তি ঘোচাল। আর যেন নতুন করে জোড়া দিল ইরানি ছবির দুনিয়ার সঙ্গে প্রায় ভেঙে যেতে বসা সম্পর্কটাকে।
</doc>
<doc>
নাম তাঁর জ্যোতিকা জ্যোতি। বাড়ি ময়মনসিংহের গৌরীপুরে। আনন্দমোহন বিশ্ববিদ্যালয় থেকে ইংরেজিতে মাস্টার্স করার পর পরিবারের সবাই আশা করলেন,
জ্যোতি এবার বিসিএস পরীক্ষায় অংশ নেবেন।
নিয়তি অবশ্য তা বলেনি।
জ্যোতির চোখে-মুখে তখন অভিনয়ের নেশা।
কিন্তু কে তাঁকে নেবে?
ময়মনসিংহে একবার স্থানীয় শিল্পীদের নিয়ে নাটক নির্মাণ করা হলো।
জ্যোতি অভিনয় করলেন। জ্যোতির অভিনয় দেখে একজন তাঁকে বললেন, ‘কবরী আয়না নামের একটি সিনেমা বানাবেন। যোগাযোগ করে দেখতে পারো।’
জ্যোতি যেন কিছুটা আশার আলো খুঁজে পেলেন।
কবরী তাঁকে একটি চরিত্রের জন্য নির্বাচন করলেন।
প্রথম সিনেমায় অভিনয় করে জ্যোতি নজর কাড়লেন অনেকেরই।
নুরুল আলম আতিক, অনিমেষ আইচ, সালাউদ্দিন লাভলুসহ আরও অনেকের কাজেই সুযোগ পেলেন।
কিন্তু পরিবারের মানুষেরা খুবই নাখোশ তাঁর ওপর। জ্যোতি অবশ্য সব প্রতিকূল পরিবেশ অনুকূলে নিয়ে এলেন কাজ দিয়ে।
অনিমেষ আইচের একটি ঝড়-আক্রান্ত শেফালীর গল্প নাটকে জ্যোতি তাঁর অভিনয়-প্রতিভার দুরন্ত স্বাক্ষর রাখলেন। তার পরই বাংলাভিশনে প্রচারিত ধারাবাহিক নাটক স্বপ্নচূড়া এতটাই জনপ্রিয়তা পেল যে জ্যোতিকে মাসের ২০ দিন শুটিং করতে কারও কাছে ধরনা দিতে হয়নি।
এখন সপ্তাহে তাঁর পাঁচটি ধারাবাহিক নাটক প্রচারিত হচ্ছে বিভিন্ন টিভি চ্যানেলে। মতিঝিল কমার্শিয়াল এলাকা, এই শহরে, আশা টকিজ, রঙ্গিলা ও কলেজ রোড—এই পাঁচটি নাটক যখন প্রচারিত হচ্ছে, তখন জ্যোতির হাতে রয়েছে আরও ছয়টি নতুন ধারাবাহিক নাটকের কাজ।
এত এত কাজ, তবু খুশি নন জ্যোতি। কেন?
‘আসলে, আমি উচ্চাকাঙ্ক্ষী নই। আমি শুধুই ব্যস্ততার জন্য কাজ করতে চাই না। কাজ কম করব, কিন্তু ভালো কাজ করতে চাই। যেমন: আমার অভিনীত একটি নাটক তার কোন নাম নেই প্রচারিত হওয়ার পর আমি যেভাবে চারদিক থেকে ইতিবাচক সাড়া পেলাম, তাতে করে মনে হয়েছে, কাজ করলে এ রকম কাজই করা উচিত। কিন্তু সে রকম কাজ তো সব সময় পাই না।’ বললেন জ্যোতি।
জ্যোতির মনে আরও একটি আকাঙ্ক্ষা রয়েই গেছে। বড় পর্দা দিয়ে তাঁর যাত্রাটা শুরু হয়েছিল। কিন্তু এরপর আর বড় পর্দায় কাজ করা হয়নি।
‘ঠিক হয়নি, কথাটি বলব না। সিনেমায় আসলে কাজ করার সুযোগটা যেন হয়েও ওঠে না। যেমন: একবার একটি বাণিজ্যিক ছবিতে কাজ করার বিষয়ে পরিচালকের সঙ্গে সবকিছুই চূড়ান্ত হলো। প্রযোজকও আমাকে ওই ছবিতে নেওয়ার ব্যাপারে ইতিবাচক কথা বললেন। পরে শুনলাম যে ছবির নায়ক নাকি অন্য কারও কথা বলেছেন। শেষ পর্যন্ত আর সেই ছবিটি হয়নি। এরপর আবার যে ছবিতে কাজ করার প্রস্তাব পেলাম, দেখা গেল যে গল্পটি ভালো নয়। এ অবস্থায় আমি একজন বড় মাপের নির্মাতার ছবিতে কাজ করার প্রস্তাব পেয়েছি। নির্মাতা আপাতত নামটি বলতে না করেছেন, তাই বলছি না। শিগগিরই এ ব্যাপারে হয়তো আনুষ্ঠানিক ঘোষণা আসবে। আমি নিজে মনে করি, সিনেমায় সুযোগ পেলে এর সদ্ব্যবহার করতে সামান্য ভুলও করব না।’
এভাবেই জ্যোতি তাঁর ইচ্ছার কথাগুলো বললেন। জানালেন, শুধু টাকার জন্য তিনি কাজ করতে চান না। মনের ভালো লাগার জন্য এই পেশা ছেড়ে অন্য কোনো পেশার কথা ভাবছেন না এ মুহূর্তে।
</doc>
<doc>
গতকাল শেষ হলো পথনাটক পরিষদের সপ্তাহব্যাপী জাতীয় পথনাট্যোত্সব। এবার ঢাকাসহ ঢাকার বাইরের প্রায় ৫০টি নাটকের দল অংশ নেয় এ উত্সবে। আজকের পাঁচ প্রশ্নের উত্তর দিয়েছেন পথনাটক পরিষদের সভাপতি মান্নান হীরা।

পথনাট্যোত্সবটি কেমন হলো?
অনেক ভালো হয়েছে। এবার আমরা শহীদ মিনার থেকে উত্সবটি সরিয়ে সোহরাওয়ার্দী উদ্যানে নিয়েছিলাম। ওখানকার মুক্তমঞ্চে উত্সবটি হয়েছে। প্রচুর দর্শক নাটক দেখার সুযোগও পেয়েছে।
শহীদ মিনার থেকে সোহরাওয়ার্দী উদ্যান কেন?
আমরা প্রতিবছরই ১ থেকে ৭ মার্চ শহীদ মিনারের পাদদেশে এ উত্সব করি। ১১ বছর ধরে তা করেও আসছি। এবারও আমরা উত্সবটি ওখানে করার জন্য আবেদনও করেছিলাম। কিন্তু বিশ্ববিদ্যালয় কর্তৃপক্ষ আমাদের সপ্তাহের মাঝখানের দুই দিন বরাদ্দ দিতে চায়নি। এ জন্য আমরা প্রতিবাদস্বরূপ ওখানে উদ্বোধনটা করে পুরো উত্সব সোহরাওয়ার্দী উদ্যানে করেছি।
তাহলে এখন থেকে কি সোহরাওয়ার্দী উদ্যানেই প্রতিবছর উত্সবটি করবেন?
না। আমরা আগামী বছর আবার শহীদ মিনারের পাদদেশে ফিরে যাব; এবং যেকোনো মূল্যে আমরা ওখানেই পথনাট্যোত্সব করতে চাই। এবারও করার ইচ্ছা ছিল। কিন্তু উত্সব শুরুর শেষ মুহূর্তে গিয়ে আর জটিলতার মধ্যে পড়তে চাইনি। তবে আগামী বছর নাট্যকর্মীরা যেকোনো বাধা উপেক্ষা করে শহীদ মিনারের পাদদেশেই উত্সব করবেন।
নব্বইয়ের দশকে দেশব্যাপী পথনাটকের যে জোয়ার শুরু হয়েছিল, তা পরবর্তী সময়ে থেমে গেল কেন?
তখন আসলে রাজনৈতিক পরিস্থিতির ওপর ভর করেই পথনাটকের জোয়ার তৈরি হয়েছিল। পথনাটক জনপ্রিয়তা পেয়েছিল স্বৈরাচারবিরোধী আন্দোলন ঘিরে। তখন একটা উত্তেজনাকর পরিস্থিতি ছিল। কিন্তু সে অবস্থা এখন নেই। তবে পরবর্তী সময়ে এসে পথনাটকের শৈল্পিকতা, সাংগঠনিক অবস্থা অনেকখানি বেড়েছে। তখন মিছিল-মিটিংয়ে পথনাটক হতো বলে সবার চোখে পড়ত। কিন্তু এখন দেশের আনাচে-কানাচে অনেক জায়গাতেই পথনাটক হচ্ছে।
উত্সবে অংশ নিতে প্রতিবছরই ঢাকার বাইরে থেকে নিজ খরচে একাধিক দল আসে। কিন্তু পথনাটক পরিষদের নিজস্ব ফান্ড থেকে তাদের কতটুকু সহযোগিতা করা হচ্ছে?
পথনাটক পরিষদের সেই অর্থে তেমন কোনো ফান্ড নেই। আমরা জানি, দেশব্যাপী নাট্যকর্মীরা পকেটের টাকা খরচ করে নাটক করেন। ঢাকার বাইরের নাট্যকর্মীদের আর্থিক সংকটটা আরও বেশি। ঢাকার বাইরের দলগুলোকে উত্সবে অংশ নিতে কিছু আর্থিক সহযোগিতা দিলে ভালো হতো। গত বছর সরকারি অনুদান থেকে কিঞ্চিত্ অর্থ পথনাটক পরিষদের ফান্ডে আসে। তা থেকে উত্সবে আসা দলগুলোকে সামান্য কিছু দিয়েছিলাম। কিন্তু এবার আর তা সম্ভব হয়নি। তবে এ ধরনের উত্সবে অংশ নিতে ঢাকার বাইরের দলগুলোর জন্য সরকারি অনুদানের একটা ভালো অংশ বরাদ্দ হওয়া একান্ত জরুরি।
</doc>
<doc>
‘চাকায় বান্ধা নাঙলের পাও, অন্যের কলে পানি ওঠাও, ফলা রে চাষি আক্কারা চাইল/ আইজ না বুঝিস বুঝবি কাইল’—কথাগুলো শুনলে মনে হবে খনার বচন, কিন্তু হুবহু নয়। খনা-পরবর্তী কৃষি নিয়ে মলয় ভৌমিক রচিত উত্তরখনা নাটকের সংলাপ। নায়িকা ঠিক যেন খনার বচনের আদলে ঋণগ্রস্ত ও মহাজননির্ভর প্রান্তিক চাষিকে পথ দেখিয়েছেন। মহাজনের শোষণ, কৃষকের কষ্ট, অভাবে-অসুখে বিনা চিকিত্সায় মৃত্যু, অতঃপর তাদের ট্রাক্টর কেনার স্বপ্ন—ঐতিহ্যবাহী বর্ণনাত্মক রীতিতে নাটকে সুন্দরভাবে ফুটে উঠেছে।
খনার সময়ে কৃষক ছিল আত্মনির্ভর; কিন্তু খনা-উত্তর যন্ত্রনির্ভর প্রযুক্তির কালে সার, বীজ, কীটনাশক, সেচ, চাষ, ঋণ ইত্যাদি প্রায় সব উপকরণের জন্যই কৃষককে অন্যের ওপরে ভরসা করতে হয়। উত্পাদন ব্যাপক হারে বাড়লেও এই নির্ভরশীলতা কৃষিতে নতুন এক পরিস্থিতির জন্ম দিয়েছে। কৃষকের বন্ধু খনা এ পরিস্থিতিকে কী চোখে দেখত—এমন প্রশ্নের কল্পিত উত্তর খোঁজার চেষ্টা করা হয়েছে উত্তরখনা নাটকে।
নাটকের কেন্দ্রীয় একটি চরিত্র প্রান্তিক চাষি অলিওল্লা। স্ত্রী জোসনামতি ও একমাত্র কন্যা লতাকে নিয়ে অলির সংসার। মহাজনের জমি বর্গা করে কোনোরকমে জীবন ধারণ করে। মহাজনের ভাড়া করা জলের কল, চাষের কলের ভাগ শোধ করার পরে তার ভাগ্যে অবশিষ্ট যে ফসল থাকে, তা দিয়ে সংসারের অভাব পূরণ হয় না। মহাজনী ঋণ নিয়ে কাব্য করে লতা। ষোলোআনা ঋণ যার, চাই আনা খাঁটি/ সেউ ঋণ শোধাতে বেচো থাল ঘটি বাটি। লতার বচন শুনে ক্ষুব্ধ ও অপমানিত বোধ করে মহাজন।
এ সময় লতা বাবাকে বচন শোনায়, ‘গাঁতা ধরো সকলে পাইত না হাত/ তাতেই কাপড় তাতেই ভাত। এতে উদ্বুদ্ধ হয়ে কৃষক অলিওল্লা মহাজনের শোষণে অতিষ্ঠ কৃষকদের একত্র করে ট্রাক্টর কেনার স্বপ্ন দেখায়। কৃষকের সেই স্বপ্নে বিভোর হয়ে ভাটিয়ালি গান থেকে গণসংগীতে ফিরে আসে। সমবেত কণ্ঠে গায়—ভট্ ভট্ ভট্ ভট্ চলে ট্রাক্টর, রাতারাতি সব বনে যাই মাতব্বর। যারা ছিল সব চোখ বুজে, আজ জীবনের দিশা পায় খুঁজে...।
কিন্তু তাদের এ গান বেশিক্ষণ চলে না। মহাজনের কুচক্রে অঙ্কুরেই বিনষ্ট হয় কৃষকের স্বপ্ন। যৌতুক দিতে না পারায় বিয়ে ভেঙে যায় লতার। উপায়হীন সব কৃষক ফের গিয়ে পড়ে মাতব্বরের পায়ে। নিরুপায় অলিও যায় মাতব্বরের কাছে। মাতব্বর তাকে ফিরিয়ে দেয়। লজ্জায়-অপমানে উন্মাদ শক্তিতে লাঙলের ফাল দিয়ে জমি চাষ শুরু করে অলি। আধুনিক যন্ত্রের বিরুদ্ধে লড়াই করতে করতে মৃত্যুর কোলে ঢলে পড়ে অলি, তবু মহাজনের কাছে হার মানে না। বাবার মৃত্যুতে দিশেহারা হয়ে পড়ে মেয়ে লতা। খবরের কাগজে ছাপা হয় অলির মৃত্যুর খবর। এ খবর পড়ে লতাকে সাহায্য করতে চায় একজন দানশীল ব্যক্তি। কিন্তু করুণা সমান দান ফিরিয়ে দেয় লতা। সম্প্রতি রাজশাহী মেডিকেল কলেজ মিলনায়তনে দ্বিতীয় মেয়র নাট্যোত্সবে মঞ্চস্থ হয়েছে নাটকটি। এর নির্দেশনা ও মঞ্চ পরিকল্পনা করেছেন নাট্যকার নিজেই। কোরিওগ্রাফি করেছেন নৃত্যশিল্পী ল্যাডলি মোহন মৈত্র ও আলো মৈত্র।
</doc>
<doc>
রাজা সূর্য খাঁ
দুষ্কৃতকারীরা রাজা সূর্য খাঁকে মেরে ফেলে। রাজা সূর্য খাঁর মেয়ে সুলতানা এক সেনাপতির ছত্রচ্ছায়ায় বেড়ে ওঠে। এরপর এক দিন রাজ্য আক্রমণ করে বাবার সিংহাসন উদ্ধার করে তারা। এভাবেই পরিচালক গাজী মাহাবুব রাজা সূর্য খাঁর চিত্রনাট্য তৈরি করেছেন। ছবিটি মুক্তি পাচ্ছে কাল।
এ ছবির বিভিন্ন চরিত্রে অভিনয় করেছেন কবরী, ববিতা, সোহেল রানা, উজ্জল, পূর্ণিমা, নিরব, কাজী মারুফসহ আরও অনেকে।

১৬ মার্চ পালাবার পথ নেই
একটি গহিন জঙ্গলে অপরাধী চক্র তাদের আস্তানা গড়ে তোলে। সেখানে ঘুরতে গিয়েছিল একদল তরুণ। তাঁরা সেখানে অপরাধীদের আস্তানা মুঠোফোনে ভিডিও করেন। এ সময় টের পেয়ে যায় দুষ্কৃতকারীরা। শুরু হয় সংঘর্ষ। এমন একটি গল্প নিয়ে পরিচালক অপূর্ব রানা নির্মাণ করেছেন পালাবার পথ নেই ছবিটি। নতুন ছবি সম্পর্কে পরিচালক বলেন, এ ছবিতেও আমরা নতুন ছেলেমেয়েকে নিয়েছি। আশা করছি, নতুনেরা সাফল্য পাবে।
পালাবার পথ নেই ছবির বিভিন্ন চরিত্রে অভিনয় করেছেন আমান খান, তমা মির্জা, সাকি, সাইফ, মিজু আহমেদ, সাজ্জাদ হোসেন দোদুল প্রমুখ।
</doc>
<doc>
« আগের সংবাদ

শুরু হলো নকআউট পর্ব-৩
শুরু হলো মেরিল-প্রথম আলো পুরস্কার ২০১১ জনপ্রিয় শাখায় নক আউট পর্ব-৩। পাঠকের ভোটে এই পর্বেপ্রতিটি বিভাগে টিকে রইল ৫টি করে মনোনয়ন।কারা থাকলেন সে ফলাফল আজকের আনন্দ পাতার মেরিল-প্রথম আলো পুরস্কারের কুপনে চোখ বোলালেই জানা যাবে। নক আউট পর্ব-৩-এও ভোট দিন প্রিয় তারকাদের।আর জিতে নিন পুরস্কার।পত্রিকায় ছাপানো কুপন, মুঠোফোন থেকে পাঠানো খুদে বার্তা ও প্রথম আলো অনলাইনে (www.prothom-alo.com/mpaward2011) গিয়েও ভোট দেওয়া যাবে। যাঁরা ভোটে অংশ নেবেন, তাঁদের জন্য থাকছে একটি নতুন গাড়ি, মোটরসাইকেল, ল্যাপটপ, মুঠোফোনসহ অসংখ্য পুরস্কার। অতএব দেরি না করে ভোট দিন জলদি। আর চোখ রাখুন আনন্দ পাতায়।

বিজয়ী হলেন যাঁরা
কুপন পূরণ করে বিজয়ী
ল্যাপটপ কম্পিউটার:
মোঃ চঞ্চল বিশ্বাস, দক্ষিণ বালুবাড়ী, দিনাজপুর।
১০০০ টাকা মোবাইল রিফিল:
১. মোঃ রিয়াজুল জান্নাত, আক্কেলপুর, জয়পুরহাট।
২. মোঃ ওমর ফারুক, ইব্রাহিমপুর, ক্যান্টনমেন্ট।
৩. মুহাম্মদ আনোয়ার হোসেন, রাঙ্গুনিয়া, চট্টগ্রাম।
৪. দীপ প্রভাত মল্লিক, কালিগঞ্জ, সাতক্ষীরা।
৫. আকাশ দত্ত, বনরুপা, রাঙ্গামাটি, চট্টগ্রাম।
৬. মোঃ শফিকুল ইসলাম, রংপুর।
৭. মোঃ আসিফ ইকবাল, পিরোজপুর, মেহেরপুর।
৮. মোঃ বাবু, ঢাকা রোড, রূপসা, খুলনা।
৯. মুঃ আহসান হাবীব, চট্টগ্রাম কলেজ, চট্টগ্রাম।
১০. মোঃ ইয়াসিন মোল্লা, মোহনপুর, রাজশাহী।

অনলাইন বিজয়ী
মোবাইল ফোন: মৃদুল, mredul85@gmail.com
৫০০ টাকার মোবাইল রিফিল
১. সুদীপ্ত সরকার, sarkersudipta@yahoo.com
২. মো. আল আমিন, alamint22@gmail.com
৩. মোহাম্মদ ইসরাফিল, md_israfil88@yahoo.com
৪. জসীম উদ্দিন আহমেদ ভূঁইয়া, jashim111967@yahoo.com
৫. মো. শহীদুল ইসলাম, sagor@color-apparels.co.cc
৬. মো. আরিফুল ইসলাম, mdarefulir@yahoo.com
৭. নাসিমা ইসলাম, nasimaislamliza@yahoo.com
৮. দীপক সরকার, dipaksarker07@gmail.com
৯. দীপ্ত দাস, diptadas121mail@yahoo.com
১০. মো. শাহিনুজ্জামান, masud_rana07@yahoo.com

এসএমএস-এর বিজয়ী নম্বরগুলো
মোবাইল ফোন: শামিম আহসান, ২১৩, সুলতানগঞ্জ রোড, ধানমন্ডি, ঢাকা (০১৮১৭১৮৩১৮১)
৫০০ টাকার মোবাইল রিফিল: ০১৭২৯৩৪৪৯২৬, ০১৯২৫৯৭৪৪৬৪, ০১৭১৩০৯৩০৯৩, ০১৭৫০২১৪৬৫৭, ০১৯৪৮৬৯৯৮১০, ১৯১২১৫৫৬৭৭, ০১৫৫৮৮৩৯০৯১, ০১৫৫২২৮১২৩৯, ০১৭৩৭৮৮০৬২২, ১৭৫৪৪৬০৯২০
 পুরস্কার বিজয়ীদের সঙ্গে কর্তৃপক্ষ যোগাযোগ করবে।
</doc>
<doc>
খবরটা শুনে চমকেই উঠেছিলেন রোমানা। চলচ্চিত্রে অভিনয়ের বয়সটা তাঁর মাত্র চার বছরের। ২৬টি ছবিতে অভিনয় করেছেন। এতেই যে দেশের সর্বোচ্চ সম্মান, অর্থাৎ জাতীয় চলচ্চিত্র পুরস্কার মিলে যাবে, এটা কি কেউ ভাবতে পারে? সময় এখন রোমানার।
‘আমার কিন্তু একটু আশা ছিল। আসলে ভালোবাসলেই ঘর বাঁধা যায় না ছবিটি এতটাই ভালো লেগেছিল যে আমি এই ছবি নিয়ে ভালো কিছু প্রত্যাশা করেছিলাম। ছবিটি ব্যবসাসফল হয়েছে, আবার এমন একটি প্রাপ্তিযোগ ঘটেছে, খবরটা শুনে আমি একটু চমকে উঠলাম। তারপর একটার পর একটা ফোন। আমি তো মহা খুশি।’ সহশিল্পী হিসেবে পুরস্কার পাওয়ার পরের কথাগুলো এভাবেই বলছিলেন রোমানা।
জাহিদ হাসানের পরিচালনায় সুইট মানে মিষ্টি নামের একটি ধারাবাহিক নাটকের শুটিং করতে রোমানা এখন সিরাজগঞ্জে আছেন। জানালেন, নাটকের শুটিং নিয়মিত করছেন না। গল্পটি ভালো লেগেছে বলেই তিনি এই একটি নাটকে কাজ করছেন।
চলচ্চিত্রের কারণেই কি নাটকে নিয়মিত কাজ বন্ধ করলেন?
রোমানা কিছুটা সময় ভেবে নিলেন। তারপর বললেন,
‘টিভি নাটকে এই সময়ে যারা কাজ করছে, তাদের অনেকেই সিনেমায় কাজ করেছে। দেখা গেছে, একটি-দুটি চলচ্চিত্রে কাজ করার পর আবার তারা নাটকেই ফিরে এসেছে। আমারও তেমন ইচ্ছে ছিল। আবার এটাও মনে মনে ভেবেছিলাম যে চেষ্টা করব চলচ্চিত্রকেই নিজের স্থায়ী ঠিকানা করে নিতে। আমি সেই জায়গাটি করে নিতে পেরেছি। তখন চলচ্চিত্রের ব্যস্ততার জন্যই আসলে নাটকে নিয়মিত কাজ করতে পারিনি। এভাবেই ক্যারিয়ারে ২৬টি ছবিতে কাজ করলাম। আমাকে কেউ বলেনি যে চলচ্চিত্রে কাজ করলে নাটকে কাজ করা যাবে না। এই ধারণাতে আমি বিশ্বাসীও নই।’
চলচ্চিত্রে রোমানার যাত্রা হয়েছিল এক টাকার বউ ছবি দিয়ে। প্রথম ছবিটিই ছিল ব্যবসাসফল। এরপর একে একে বিয়ে বাড়ি, ভালোবাসলেই ঘর বাঁধা যায় নার মতো ব্যবসাসফল ছবি উপহার দেন তিনি। ভালোবাসলেই ঘর বাঁধা যায় না ছবিটি দিয়ে রোমানা জাতীয় চলচ্চিত্র পুরস্কার পাচ্ছেন। জানতে চাইলাম, ‘আপনার কি মনে হয়নি যে পার্শ্ব কেন, সেরা অভিনেত্রীর পুরস্কারটিও পেতে পারতাম?
‘না। যাঁরা বিচারক ছিলেন, তাঁরা নিশ্চয়ই সঠিক বিচারকাজ করেই এমন সিদ্ধান্ত নিয়েছেন। আসলে এই ছবিতে আমি, অপু বিশ্বাস ও শাকিব খান—তিনজনই প্রধান তিনটি চরিত্রে অভিনয় করেছিলাম। বিচারকেরা নিশ্চয়ই সবকিছু ভেবেচিন্তেই এমন সিদ্ধান্ত দিয়েছেন,’ বললেন রোমানা।
ছবিটিতে কাজ করার বেশ কিছু স্মৃতির আলোকপাত করলেন তিনি, ‘এ ছবির কিছু কাজ করার জন্য ব্যাংককে যেতে হয়েছিল। অবস্থাটা এমন হয়েছিল যে দেশে ফিরে আসার আগের দিন একটি গানে দৃশ্যায়ন করতে হবে। কাজ শুরু হয়েছে, এমন সময় মুষলধারে বৃষ্টি শুরু হলো। বৃষ্টি আর থামে না। দিনের আলো ফুরিয়ে যাবে কিছু সময় পরই। পরদিন ফ্লাইট। কী করা যায়? পরিচালক বেশ চিন্তিত। পরে সিদ্ধান্ত হলো, সেখানে একটি হোটেলের ভেতরেই গানটির শুটিং করা হবে। মজার ব্যাপার হলো, রাতে যখন আমাদের কাজ শেষ, তার পরই বৃষ্টি থেমে গেল।’
পুরস্কার মানুষকে আনন্দিত করে, উৎসাহ জোগায়। রোমানা সেই কথাটি মনে রেখেই বললেন, ‘এখন মনে হচ্ছে, যতই সীমাবদ্ধতা থাকুক না কেন, সিনেমায় ভালোভাবে কাজ করব। যে চরিত্রটিতে কাজ করব, সেটিকে বিশ্বাসযোগ্যভাবে ফুটিয়ে তুলব।’
</doc>
<doc>
এবার একুশে পদক পেলেন মামুনুর রশীদ। তাঁর কাজ ও ভাবনা নিয়ে মামুনুর রশীদের সঙ্গে একান্তে কথা বলেছেন আরেক গুণী নাট্যজন আব্দুল্লাহেল মাহমুদ। তাঁদের কথোপকথন নিয়েআনন্দের এই আয়োজন

চার বছর পর পর ফিরে আসে ২৯ ফেব্রুয়ারি—আপনার জন্মদিন। বিষয়টা কীভাবে দেখেন?
চার বছর পর পর হওয়াতে সুবিধাই হয়েছে। জন্মদিন সেভাবে অনুপ্রাণিত করে না। আসলে এটা তো একটা জৈবিক ব্যাপার। জীবনটাকে অর্থবহ হতে হবে। জীবনে আদর্শের প্রতি অবিচল থাকা খুবই কঠিন কাজ। দায়বদ্ধতা থেকে সামান্য বিচ্যুতি সারা জীবনের অর্জনকে শেষ করে দিতে পারে। ভূপেন হাজারিকার কী গৌরবোজ্জ্বল জীবন। অথচ শেষ জীবনে বিজেপিতে যোগদান তাঁর সারা জীবনের অবদানকে ম্লান করে দিল।
আবার যদি জন্ম নেন, তাহলে কেমন জীবন চাইবেন?
আমি এ জীবনটাই চাইব। সংগ্রামের মধ্যে বেঁচে থাকার যে আনন্দ, তা আমাকে উজ্জীবিত করে, অনুপ্রাণিত করে। বিশেষ করে নাট্যজীবনের সংগ্রাম, কখনো সাফল্য, কখনো ব্যর্থতা—এগুলো আমাকে সব সময় অনুপ্রেরণা দেয়।
জীবনে ব্যর্থতার বা অপ্রাপ্তির কথা কিছু বলবেন কি?
ব্যর্থতার কথা যদি বলতে হয়, তাহলে আমার সীমাবদ্ধতার কথাই বলতে হয়। জীবনে এত বড় বড় নাট্যকারের নাটক করেছি কিন্তু তাঁদের ভাবনার ধারেকাছেও যেতে পারিনি। অভিনেতা হিসেবে নিজেকে একজন ক্ষুদ্র অভিনেতাই মনে হয়। আবার নির্দেশক হিসেবে যখন দেশ-বিদেশের নির্দেশকদের কাজ দেখি, তখন মনে হয় এ রকম ভাবনা কেন আমার মাথায় এল না।
ব্যর্থতার আরেকটি দিক হলো বাংলাদেশের সংস্কৃতিতে, রাজনীতিতে নাটকের যথার্থ মূল্যায়ন আজও হয়নি। আমরা রাজপথেও নেমেছি কিন্তু খুব একটা কাজ হয়েছে বলে মনে হয় না। এখন থেকে বহু বছর আগে রামকৃষ্ণ পরমহংসদেব বলেছেন—নাটকে লোকশিক্ষা হয়, কিন্তু আজ পর্যন্ত রাষ্ট্রের কাউকে তা বোঝাতে পারলাম না।
আগামী দিনগুলো নিয়ে কী ভাবছেন?
ভাবছি তো অনেক কিছু, অনেক বড় বড় পরিকল্পনা। টেলিভিশনে ব্যস্ততা কমবে, মঞ্চে নতুন কিছু করতে চাই। চলচ্চিত্র নিয়েও ভাবছি। তিনটা ছবি বানাতে চাই, বিষয়গুলো হলো—ভাষা আন্দোলন, হাওর জীবন আর শিক্ষাব্যবস্থা।
নাটক নিয়ে ভাবনাটা সুদূরপ্রসারী। সেই ১৯৯২ সাল থেকে চেষ্টা করছি পেশাদারি থিয়েটার গড়ে তুলতে। শিল্পকলা একাডেমী একটি জাতীয় রেপার্টরি করতে যাচ্ছে। আমাকে তারা প্রথম আর্টিস্টিক ডিরেক্টর হিসেবে নির্বাচন করেছে। আমি এ ধারাটা অব্যাহত রাখার জন্য কাজ করব। পরে যাঁরা আসবেন তাঁদের জন্য আইনগত ও সাংগঠনিক ভিত্তি তৈরির চেষ্টা করব। এ ছাড়া আরণ্যকের যে কর্মী-বন্ধুরা বছরের পর বছর স্বেচ্ছাশ্রম দিয়ে যাচ্ছেন, তাঁদেরও একটা ন্যূনতম সহায়তা দেওয়ার চেষ্টা করব।
</doc>
<doc>
দুজনের মধ্যে ছিল না কোনো পরিচয়। টিভির পর্দায় সুন্দর মুখটি দেখে নিলয় বিড়বিড় করে বললেন, মেয়েটি তো বেশ সুন্দর!
তখনো নিলয়ের পড়াশোনার পাট শেষ হয়নি। খুব ইচ্ছে, রুপালি পর্দায় নিজেকে দেখবেন।
স্বপ্ন যখন মনের আকাশে উড়াল দিয়েছে, নিলয় তখন স্বপ্নকে বাস্তবে রূপ দিতে ব্যস্ত।
মুঠোফোনের একটি বিজ্ঞাপনচিত্রে কাজ করতে গিয়ে সেই প্রিয়মুখের দেখা পেলেন।
সেখান থেকেই পরিচয় এবং কাজ শুরু। প্রিয়মুখের মেয়েটি শখ।
বলা যায় অল্প অল্প গল্পেই তাঁরা এগিয়ে গেলেন। বিজ্ঞাপনচিত্র থেকে নাটক, এরপর বড় পর্দায়ও কাজ শুরু করেছেন। সিনেমার নাম অল্প অল্প প্রেমের গল্প।
কাকতালীয় কি না! শখ ও নিলয়ের পরিচয়টা যেভাবে হয়েছিল, এ চলচ্চিত্রের গল্পও যেন অনেকটা সে রকম। হঠাৎ দুজনের দেখা হয়, সেখান থেকে জানাশোনা, বন্ধুত্ব এবং ভালো লাগা।
জানতে চাইলাম, চলচ্চিত্রের এ গল্প কি বাস্তব জীবনে প্রতিফলিত হবে?
শখ হেসেই খুন। সরাসরি জবাব, ‘হলেও হতে পারে। মানুষের মন তো। একসঙ্গে কাজ করতে গিয়ে ভালো বোঝাপড়া হয়েছে। যদি আমাদের মধ্যে কোনো সম্পর্ক গড়ে ওঠে, তাহলে সেটা হতেও পারে।’
নিলয় অবশ্য মজা করেই আরও এক ধাপ এগিয়ে বললেন, ‘হতেও পারে। তবে এখন আমরা খুব ভালো বন্ধু। প্রথমে বিজ্ঞাপনচিত্র, এরপর নাটকে কাজ করেছি। আবার একসঙ্গে সিনেমায় অভিনয় করছি। সিনেমার প্রেম ব্যক্তিজীবনে আসাটা কি খুব অস্বাভাবিক?’
নতুন মুখের সন্ধানের মাধ্যমে নিলয় বিনোদন-ভুবনে পা রেখেছেন। দেড় বছর হলো শখের সঙ্গে জুটি করে বিভিন্ন কাজ করছেন। এত তাড়াতাড়ি জুটিটা গড়ে তুললেন কী করে?
নিলয়ের আগে শখ উত্তর দিলেন।
‘আসলে জুটিটা দর্শক ও গণমাধ্যমের জন্যই হয়েছে। যেমন—আমরা একটা কাজ করলাম, এরপর অনেকেই বলেছেন, তোমাদের দুজনের কাজটা ভালো হয়েছে। বিভিন্ন অনুষ্ঠানে আমাদের নিয়ে যাওয়া হয়েছে। সাক্ষাৎকার দিচ্ছি। ভালোবাসা দিবসের বিভিন্ন অনুষ্ঠান, নাটক ও আড্ডায় আমাদের দুজনকে নিয়ে কাজ করা হচ্ছে। এভাবেই আমাদের জুটি গড়ে ওঠে।’
নিলয় ও শখ যে জুটি হয়ে কাজ করবেন, এমন পরিকল্পনা তাঁদের কারও মধ্যেই ছিল না। নিলয় জানান, কাজটা যখন তাঁরা শুরু করেছিলেন, তখন তাঁদের মনে হয়নি যে এরপর তাঁরা আবার একসঙ্গে কাজ করবেন। কিন্তু কীভাবে যেন একটার পর একটা কাজে দুজন ডাক পেতে থাকলেন। তিনি আরও জানান, ৩১ মার্চ পর্যন্ত তাঁরা একসঙ্গে কাজ করবেন। অল্প অল্প প্রেমের গল্পর কাজ শেষ করেই আবার নতুন নাটকের কাজ শুরু করবেন।
অবশ্য জুটির বাইরেও আলাদা কাজ করছেন নিলয় ও শখ। নিলয় রূপগাওয়াল-এর পর পায়রা নামের একটি সিনেমায় কাজ করবেন। শখ অবশ্য অল্প অল্প প্রেমের গল্প ছবির কাজ শেষ করে অন্য ছবি হাতে নিতে চান। সিনেমা ছাড়া তিনি নাটক ও নাচের অনুষ্ঠান নিয়ে ব্যস্ত রয়েছেন। শখ জানান, দুজন যখন একসঙ্গে কাজ করেন না, তখন তাঁদের যোগাযোগ হয় মুঠোফোনেই।
নিলয় ও শখের সঙ্গে কথা বলে বোঝা গেল, দুজনের বন্ধুত্বের সম্পর্কটা বেশ উষ্ণ। কখনো কি ঝগড়াঝাঁটি বা মান-অভিমান হয়?
‘মোটেই না। আমরা দুজনই ভালো-মন্দ বুঝি। ফলে আমাদের মধ্যে কোনো রকম ভুল-বোঝাবুঝি এখনো হয়নি,’ বললেন শখ।
নিলয় বললেন, ‘ওর সঙ্গে ঝগড়াঝাঁটি হবে কী করে! ও তো সারাক্ষণই মিষ্টি করে হাসে, সুন্দর করে কথা বলে। বোকারা ছাড়া কেউ ওর সঙ্গে ঝগড়া করবে না।’
পরিচালক সানিয়াত শুটিংয়ের জন্য প্রস্তুতি নিয়েছেন। উত্তরার রাস্তায় রাস্তায় কাজ করবেন। এরপর রাতে যাবেন এফডিসিতে। বেলা বেড়ে চলেছে। গাড়ি স্টার্ট নিল। শখ ও নিলয় অল্প অল্প প্রেমের গল্পে মেতে উঠলেন।
</doc>
<doc>
নবাবি রক্ত বলে কথা! সাইফ আলী খান বুঝিয়ে দিলেন, তাঁর সঙ্গে অন্যায় হলে রেহাই পাবে না কেউ। এই তো গত ২১ ফেব্রুয়ারি তাজ হোটেলে ঘটে গেল এক লঙ্কাকাণ্ড। দক্ষিণ আফ্রিকায় বসবাসকারী ভারতীয় ব্যবসায়ী ইকবাল শর্মা এসেছিলেন স্ত্রী ও শ্বশুরবাড়ির সবাইকে নিয়ে নৈশভোজে। সামনের টেবিলে নায়ক সাইফ আলী খানও ছিলেন। একা নন, তাঁর সঙ্গে ছিলেন প্রেমিকা কারিনা কাপুর, তাঁর বোন কারিশমা কাপুর, কারিনার বান্ধবী অমৃতা অরোরা, তাঁর স্বামী শাকিল লাদাক, অমৃতার বোন মালাইকা অরোরা খান। তারকা পরিবেষ্টিত টেবিল বলে কথা! শোরগোলের মাত্রাটা একটু বেশিই হয়ে গিয়েছিল। বাধ্য হয়েই ইকবাল শর্মা বেয়ারার মাধ্যমে নোট পাঠান ছোট নবাবকে। ছোট্ট একটা চিরকুটে লিখেছিলেন, ‘আস্তে কথা বলুন’। নবাবকে চুপ করতে বলেন, এমন সাধ্যও কারও আছে! বিস্মিত হলেও সাইফ খুব একটা পাত্তা দিলেন না। বরং হইচইয়ের মাত্রা বাড়িয়ে দিলেন। আর এতেই অনাবাসী ভারতীয় ব্যবসায়ীর মাথাটা বিগড়ে যায়। সঙ্গে সঙ্গে হাজির হন সাইফের টেবিলে—‘সমস্যা কী আপনার?’ নির্বিকার সাইফ এবার পাল্টা জবাব দেন, ‘চুপচাপ নিজের টেবিলে গিয়ে খাবার শেষ করুন। ধন্যবাদ।’ কথার যুদ্ধ শুরু হয়ে যায় দুজনের মধ্যে। সাইফের বিবৃতি অনুসারে, কাহিনির এই পর্যায়ে সাইফের গায়ে হাত তুলতে ছুটে আসেন ইকবালের শ্বশুর। সাইফের চোখে আঙুল ঢুকিয়ে মারাত্মকভাবে জখম করেন ইকবাল। যদিও সাইফ পরে এই অভিযোগের বিপরীতে কোনো প্রমাণ দেখাতে পারেননি। হাজির করতে পারেননি কোনো চিকিৎসা সনদ। ওদিকে তাজ হোটেলের প্রত্যক্ষদর্শীদের বিবৃতি অনুসারে, সাইফই সবার আগে হাত তোলেন ইকবালের গায়ে। ইকবালও নিজেকে সামলাতে না পেরে বলেন, ‘মেয়ের সামনে পৌরুষত্ব দেখানোর মধ্যে কোনো বীরত্ব নেই, বুড়ো। কারিনা তো আসলে তোমার মেয়ের বয়সী।’ সাইফের মার খেয়ে পরদিনই মামলা ঠুকে দেন ইকবাল শর্মা। ফলাফল—সাইফের ৯০ মিনিট হাজতবাস। ১৫ হাজার রুপি জরিমানা দিয়ে সাইফ জামিনে মুক্তি পেয়েছেন ঠিক, তবে ইকবালও এত সহজে ছেড়ে দেবেন না।
অনেকে অবশ্য বলছেন, ঘটনা আসলে কিছুই না। ২৩ মার্চ সাইফের স্বপ্নের ছবি এজেন্ট বিনোদ মুক্তি পাবে। প্রায় পাঁচ বছর ধরে এই ছবির সঙ্গে যুক্ত আছেন সাইফ, প্রযোজক ও নায়ক হিসেবে। নায়িকা কারিনা কাপুর। কারিনা-সাইফ জুটির ঝুলিতে এখনো কোনো হিট ছবি নেই। মরিয়া সাইফ তাই যেভাবে পারছেন, নগ্নভাবে ছবির প্রচারণা করতেও কার্পণ্য করছেন না। যদিও এসব অভিযোগ স্বাভাবিকভাবেই প্রত্যাখ্যান করেন সাইফ। তিনি বলেন, ‘আমি কখনো নেতিবাচক প্রচারণা দিয়ে আমার ছবির সাফল্য চাই না। এতটা সস্তা হয়ে যাইনি।’ বলিউডের আরেক ‘ব্যাড বয়’ সালমান খান অবশ্য নিজে ভুক্তভোগী হওয়ায় সাইফকে পূর্ণ সমর্থন দিয়ে যাচ্ছেন। হাজির হচ্ছেন সাইফকে নিয়ে নানা সংবাদ সম্মেলনে। তিনি বলেন, ‘আমার পরিবার (মালাইকা; সালমানের ছোট ভাই আরবাজের স্ত্রী) সেখানে উপস্থিত ছিল। আমি জানি সেই রাতে কী হয়েছিল। সাইফ আসলে পরিস্থিতির শিকার।’
প্রেমিকা কারিনাও দাবি করেছেন, ‘সাইফের প্রচারণার দরকার নেই। ব্যবসায়ী ইকবাল শর্মা ভারতে এসেছেন নিজের নতুন ব্যবসা খুলতে। তাঁর প্রচারণার দরকার। আর সাইফের সঙ্গে নিজের নাম যুক্ত করতে পেরে আখেরে লাভ হয়েছে ইকবালেরই। সব ভণ্ডের দল।’ সাইফ অবশ্য পুরো ঘটনাটিকে ‘অমাবস্যার অন্ধকার’ মেনে এগিয়ে যেতে চান। এ বিষয়ে এখন কেউ প্রশ্ন করলেই বলছেন, ‘এজেন্ট বিনোদ নিয়ে কথা বলুন। আমি এখন অন্য কোনো বিষয়ে কথা বলতে প্রস্তুত নই।’ এক হাসিনা থির পরিচালক শ্রীরাম রাঘবনকে দিয়ে অনেকটা জেমস বন্ড স্টাইলে নির্মাণ করা হয়েছে এজেন্ট বিনোদ। এজেন্ট বিনোদ ভারতের সর্বোচ্চ ব্যয়বহুল অ্যাকশন ছবি। প্রিয়াঙ্কা চোপড়াকে না পাওয়ায় ছবির নায়িকা কারিনাকে দিয়েই মুজরা করিয়েছেন সাইফ। তাঁর বিশ্বাস, এজেন্ট বিনোদ শুধু সফলই হবে না, বক্স অফিসে অতীতের সব রেকর্ড ভাঙবে।
এদিকে কারিনা-সাইফের বিয়ে নিয়েও মুখর বলিউড। ১ এপ্রিল নাকি তাঁদের বিয়ে। রাজস্থানে স্বর্ণকারদের ইতিমধ্যেই রাজকীয় স্টাইলে গলার হার বানানোর অর্ডার দিয়েছেন কারিনা—এমনটিও শোনা গেছে। মনীষ মালহোত্রা ও আবু জানি-সন্দীপ ব্যস্ত আছেন কারিনা-সাইফের পোশাক তৈরিতে। সাইফ বিয়ে প্রসঙ্গে টুকটাক মুখ খুললেও কারিনা মুখে কুলুপ এঁটে বসে আছেন। তাঁর মুখে শুধু একটাই বুলি, ‘অপেক্ষায় থাকুন।’
 রুম্মান রশীদ খান
বলিউড লাইফ, এনডিটিভি, হিন্দুস্তান টাইমস, ওয়ান ইন্ডিয়া, বিবিসি, বলিউড হাঙ্গামা অবলম্বনে
</doc>
<doc>
ইরানের জয়
আ সেপারেশন শেষ পর্যন্ত মিলনাত্মক গল্পই উপহার দিল অন্তত অস্কারের মঞ্চে। অবশেষে অপেক্ষার অবসান হলো ইরানের চলচ্চিত্রের। পুরস্কারটি আসলে আসার কথা ছিল ১৯৯৯ সালেই। মাজিদ মাজিদির চিলড্রেন অব হেভেন শেষ পর্যন্ত মনোনয়ন পেয়েও পুরস্কার জেতেনি। এক যুগ পেরিয়ে এসে অবশেষে একজন ইরানি চলচ্চিত্র নির্মাতা হাতে তুললেন অস্কার। আসগার ফরহাদির আ সেপারেশন জিতল বিদেশি ভাষার সেরা চলচ্চিত্রের পুরস্কার।
বার্লিন চলচ্চিত্র উৎসবে প্রথম ইরানি ছবি হিসেবে গোল্ডেন বিয়ার জয়, এরপর গোল্ডেন গ্লোবও মাত করে দেওয়া। আ সেপারেশনই যে অস্কারে ইরানের পতাকা সগৌরবে ওড়াতে যাচ্ছে, সেই পূর্বাভাস ছিল। এমন এক সময়ে ফারহাদি অস্কার জিতলেন, যখন ইরানের সঙ্গে পশ্চিমা পৃথিবীর দূরত্ব আরও বাড়ছে। বাড়ছে টানাপোড়েন।
পুরস্কারের মঞ্চে দাঁড়িয়েও ফরহাদি বলেছেন, রাজনীতিবিদদের বুঝতে হবে, শেষ পর্যন্ত এই পৃথিবী রক্তমাংসের সাধারণ মানুষের। সিমিন-নাদেদের মানসিক টানাপোড়েনই শেষ পর্যন্ত আসলে মুখ্য। বলেছেন, তাঁর এই জয় ইরানের হাজার বছরের ঐতিহ্যের জয়, ‘আমরা যে সময়টায় কথা বলছি যুদ্ধ নিয়ে, ভয়ভীতি প্রদর্শন আর রাজনীতিবিদদের মধ্যে আক্রমণাত্মক ভাষার চাপান-উতোর নিয়ে; সেই সময়ে ইরানের নাম এখানে উচ্চারিত হচ্ছে দেশটির গৌরবান্বিত ঐতিহ্য, সমৃদ্ধ ও সুপ্রাচীন সংস্কৃতি নিয়ে, যা আসলে রাজনীতি নামের এক ধুলোর আস্তরের নিচে চাপা পড়ে আছে।’
আব্বাস কিয়ারোস্তামি, জাফর পানাহি, মহসেন মাখমলবাফের মতো অসামান্য চলচ্চিত্রকারের জন্ম দেওয়া ইরান যে শেষ পর্যন্ত তাঁর হাতেই প্রথম অস্কার দিল, এ নিয়ে অহং নেই। বরং ফরহাদি বলছেন, বিশ্বে চলচ্চিত্রের স্বতন্ত্র এক ভাষা গড়ে তোলা ইরানের চলচ্চিত্র পরিবারের প্রতিনিধি হিসেবেই গ্রহণ করলেন এই পুরস্কার। আর এই অর্জন তিনি উৎসর্গ করেছেন তাঁর দেশের জনগণকে।

ধন্যবাদ, উগি!
জ্যঁ দুজারদ্যা, শেষ পর্যন্ত যোগ্য অভিনেতার হাতেই উঠেছে সেরা অভিনেতার পুরস্কার। পুরো সিনেমায় গোটা দুই সংলাপ দিয়েই অস্কার জিততে পারেন যিনি, তাঁর বাকশক্তির না জানি কী ক্ষমতা। ফরাসি এই অভিনেতার বাকশক্তির পরীক্ষা সামনে হয়ে যাবে। কিন্তু চাইলেও কথা বলতে পারবে না এমন এক অভিনেতাও কিন্তু মন জিতে নিয়েছিল দ্য আর্টিস্ট ছবিতে দুর্দান্ত অভিনয় করে। উগি, দুজারদ্যার কুকুর!
জর্জ ভ্যালেন্টিন নামের নির্বাক যুগের এক পতনোন্মুখ তারকার চরিত্রে অভিনয় করেছেন দুজারদ্যা, আর ছবিতে তাঁর সবচেয়ে কাছের বন্ধু, মৃত্যুমুখ থেকে উদ্ধারকারী ছিল টেরিয়ার প্রজাতির এই ছোট্ট কুকুরটি। দ্য আর্টিস্ট দেখে থাকলে উগির ভক্ত না হয়ে আপনার উপায় নেই।
এতটাই দুর্দান্ত অভিনয় করেছে সে, যে উগির সমর্থনে এবার বিশ্বব্যাপী প্রচার-প্রচারণা শুরু হয়ে গিয়েছিল। ফেসবুকে ‘উগিকেও বিবেচনা করুন’ প্রচারণা বেশ জমেও উঠেছিল। দাবি ছিল একটাই, তাকেও দেওয়া হোক বিশেষ অস্কার। না, শেষ পর্যন্ত সেই পুরস্কারের ব্যবস্থা হয়নি। তাতে উগি মন খারাপ করেছে বলে শোনাও যায়নি। তবে তার কথা ভোলেননি মিশেল আজনাভিকুস। সেরা চলচ্চিত্র, সেরা পরিচালক ও সেরা অভিনেতা—তিনটি মূল বিভাগসহ মোট পাঁচটি অস্কার জেতার পর ছবিটির পরিচালক আজনাভিকুস বলেছেন, ‘উগিকে ধন্যবাদ জানাতে চাই, যদিও আমি জানি, সে এসবের পরোয়া করে না। আমি কী বলছি, সেটা বোঝার সামর্থ্য ওর আছে কি না, জানি না। তার পরও বলি, ধন্যবাদ!’

উডি অ্যালেনের প্রত্যাবর্তন
শেষবার অস্কারের মঞ্চে বিজয়ীর প্রতিক্রিয়া জানালেন যখন, তাঁর বয়স ৫০ পেরিয়ে ৫১। ঠিক ২৫ বছর, ২৫ বছর মানে সিকি শতাব্দী, পর আবারও বিজয়ী উডি এলেন। মিডনাইট ইন প্যারিস-এর জন্য সেরা চিত্রনাট্যের পুরস্কার জিতেছেন এই ৭৬ বছর বয়সী। কোথায় হারাল অ্যালেনের সেই সূক্ষ্ম রসবোধ? জীবনের করুণ পরিণতি নিয়েও ঠাট্টার দুর্বোধ্য সাহস? এই হাহাকার যখন তাঁর ভক্তদের মধ্যে, সেই সময় যেন অ্যালেন সগর্বে জানান দিলেন নিজ অস্তিত্বের। ছাইধূসর চুলের মানুষটির চোখজোড়া পরিচিত কালো ফ্রেমের চশমার আড়াল থেকে যেন বলে দিল, ‘আমি ফিনিক্স পাখি। আমার মরণ নেই।’
অ্যানি হল দিয়ে বাজিমাত করে দিয়েছিলেন সেই ১৯৭৭ সালে। এতগুলো বছর পেরিয়ে গেছে, আর কোনো কমেডি ছবির ভাগ্যে জোটেনি সেরা ছবির অস্কার। এরপর এসেছে ম্যানহাটন, হান্নাহ অ্যান্ড হার সিস্টারস, হাজব্যান্ড অ্যান্ড ওয়াইভস।
কিন্তু গত দুই দশকে অ্যালেন যেন ধীরে ধীরে তলিয়ে যাচ্ছিলেন ব্যর্থতার অতলে। আর কিছু দেওয়ার নেই—এমনটা ভেবেছিলেন কোনো কোনো নিন্দুক। ২০০৬ সালে ম্যাচ পয়েন্ট দিয়ে প্রত্যাবর্তনের আভাস দিলেন। আরও জোরালো পদশব্দ পাওয়া গেল দুই বছর পর ভিকি ক্রিস্টিনা বার্সেলোনা দিয়ে।
অবশেষে গত বছর মিডনাইট ইন প্যারিস মাঝরাত্তিরের নৈঃশব্দ দিয়েই শোরগোল তুলে দিল। শুধু সমালোচক নয়, দর্শকেরও মন জিতে নিয়েছে এই ছবি। বিশ্বজুড়ে আয় করেছে ১৫ কোটি মার্কিন ডলার!

অন্যান্য
বিগিনার্স ছবিতে হল ফিল্ডস চরিত্রে অভিনয় করে সেরা পার্শ্ব অভিনেতার পুরস্কার জিতেছেন ক্রিস্টোফার প্লুমার। সবচেয়ে বেশি বয়সে অ্যাকাডেমি অ্যাওয়ার্ড জেতার নতুন রেকর্ড গড়লেন এই ৮২ বছর বয়সী।
সর্বাধিক ১১টি বিভাগে মনোনয়ন পেয়েছিল হুগো। মূল বিভাগগুলোর পুরস্কার হাতছাড়া হয়ে গেলেও পাঁচটি অস্কার জিতেছে ছবিটি। দ্য আর্টিস্টও জিতেছে পাঁচটি।
৩০ বছর ধরে চলচ্চিত্র জগতে সক্রিয় থাকার পর অবশেষে অন্তত মনোনয়নের শিকে ছিড়েছে গ্যারি ওল্ডম্যানের। টিংকার টেইলর সোলজার স্পাই ছবির জর্জ স্মাইলি চরিত্রে অভিনয় করে সেরা অভিনেতার মনোনয়ন পেয়েছিলেন এই ৫৩ বছর বয়সী।
 রাজীব হাসান
</doc>
<doc>
‘অনুভবে’, ‘মন রে’, ‘মন তুই’, ‘ভালোবাসা কী যে দোলা’, ‘রক্ত যদি মেহেদি হয়’, ‘ভালো আছি ভালো থেকো’—গানগুলোর কথা মনে পড়ে? সিম্ফনি ব্যান্ডের গান। গত শতকের নব্বই দশকে গানগুলো দারুণ জনপ্রিয়তা পেয়েছিল। কোনো কনসার্টে সিম্ফনির অংশ নেওয়া মানেই এই কয়টি গান গাইতেই হবে। আর গানগুলোর সঙ্গে কণ্ঠ মেলাতেন শ্রোতারা। মাত্র দুই বছরের ব্যবধানে সিম্ফনির দুটি অ্যালবাম বাজারে আসে—অনুভবে (১৯৯১) ও হূদয়ের পালকি (১৯৯৩)। দারুণ ব্যবসাসফল দুটি অ্যালবাম।
এরপর ১৯৯৫ থেকে ২০১২ সাল। সিম্ফনির গান আর শোনা যায়নি। সিম্ফনি সর্বশেষ গান করেছিল ঢাকা মেডিকেল কলেজের একটি অভিষেক অনুষ্ঠানের কনসার্টে।
হঠাৎ করে কেন সিম্ফনির সব কার্যক্রম বন্ধ হয়ে গিয়েছিল? ‘গানের বাইরে সবার ব্যক্তিগত জীবনের ব্যস্ততা। বিভিন্ন পেশার সঙ্গে জড়িয়ে পড়া।’ এভাবেই বললেন সিম্ফনি ব্যান্ডের দলনেতা সুজন। একই কথা বললেন মনি জামান, সিম্ফনির কণ্ঠশিল্পী। সম্প্রতি প্রথম আলোর কার্যালয়ে কথা হয় সিম্ফনি ব্যান্ডের এ দুই সদস্যের সঙ্গে।
সিম্ফনি ফিরে এসেছে। আবার গান করছে। ব্যান্ডের পুরোনো সদস্যদের মধ্যে আছেন সুজন, আরিফিন, সবুজ ও মনি জামান। তাঁদের সঙ্গে যুক্ত হয়েছেন মিয়াদ ও সুমন। সুজন জানান, মিয়াদ পড়াশোনার কাজে আপাতত যুক্তরাষ্ট্রে আছেন। দেশে ফিরে ব্যান্ডে নিয়মিত হবেন তিনি।
২৬ জানুয়ারি সিম্ফনি প্রথম গান করে এনটিভির ‘মিউজিক ইউফোনি’তে। এরপর আরটিভিতে ৮ ফেব্রুয়ারি ‘ওয়ালটন ঘরে ঘরে উৎসব’ অনুষ্ঠানে। আগামী ৭ মার্চ তারা গান করবে বাংলাভিশনের ‘মিউজিক ক্লাব’-এ। সব কটি অনুষ্ঠানের ধরনই স্টুডিও থেকে সরাসরি সম্প্রচার।
শুধুই টিভি চ্যানেলের লাইভ অনুষ্ঠান? কনসার্টে কবে দেখা যাবে সিম্ফনিকে? সুজন বললেন, ‘এখন তো এমনিতেই কনসার্টের সংখ্যা কমে গেছে। তবে আমরা নিজেদের কনসার্টের জন্যও প্রস্তুত করছি। আর এখন টিভি চ্যানেলগুলোর এ ধরনের অনুষ্ঠান যথেষ্ট জনপ্রিয়। আমরা যে আবার গান করছি, এই অনুষ্ঠানগুলোতে অংশ নেওয়ার ফলে সবাই তা জানতে পারছেন। এ সময়ের অনেক শ্রোতাই সিম্ফনির নাম সেভাবে শোনেননি। ফিরে আসার সিদ্ধান্ত নেওয়ার সময় আমাদের মধ্যে একটা শঙ্কা কাজ করেছিল—এ সময়ের ছেলেমেয়েরা আমাদের গান পছন্দ করবে তো? দুটি টিভি অনুষ্ঠান করার পর সেই ধারণা একেবারেই পাল্টে গেছে।’
জানালেন, এখন তাঁরা সবাই ব্যস্ত সিম্ফনির নতুন অ্যালবাম নিয়ে। এরই মধ্যে তৈরি হয়েছে ছয়টি নতুন গান। পুরোনো গানগুলোর পাশাপাশি তাঁরা এই নতুন গানগুলোও শ্রোতাদের শোনাচ্ছেন। তাঁদের মতামত জানতে পারছেন। আগামী মার্চে হাত দেবেন রেকর্ডিংয়ের কাজে। বাদ্যযন্ত্র ব্যবহারের ক্ষেত্রে তাঁরা গুরুত্ব দিচ্ছেন অ্যাকুস্টিক বাদ্যযন্ত্রের ওপর।
মনি জামান বললেন, ‘এখন তো ডিজিটাল প্রযুক্তিনির্ভর গান বেশি হচ্ছে। এসব গানে সেই প্রাণ নেই। তাই আমরা অ্যাকুস্টিক বাদ্যযন্ত্র ব্যবহারের সিদ্ধান্ত নিয়েছি।’
অনুভবে ও হূদয়ের পালকি অ্যালবামের সাফল্যের কথা ভোলেননি সিম্ফনির সদস্যরা। সুজন ও মনি জামান স্বপ্ন দেখছেন, তাঁদের নতুন অ্যালবামটিও তেমনি সাফল্য পাবে। এবার ফরম্যাট বদলাতে হবে। ক্যাসেট কিংবা অডিও সিডি আকারে নয়, শুরুতে হয়তো বের করতে হবে মুঠোফোনে। তবে এসব নিয়ে এখনই ভাবতে চাইছেন না তাঁরা। কারণ, এখন তাঁদের কাছে গানগুলোই গুরুত্বপূর্ণ।
</doc>
<doc>
ভালো ছবি, পুরস্কার আর মেরিল স্ট্রিপ—এরা দীর্ঘদিন ধরেই হাত ধরাধরি করে চলছে। মেরিল স্ট্রিপ এ পর্যন্ত ১৭ বার একাডেমি পুরস্কারের জন্য মনোনীত হয়েছেন। এর মধ্যে জিতেছেন তিনবার। গোল্ডেন গ্লোব পুরস্কারে মনোনীত হন ২৭ বার; জিতেছেন আটবার। এ ছাড়া মেরিল স্ট্রিপ আরও অসংখ্য পুরস্কার জিতেছেন, যার তালিকা করলে নির্ধারিত শব্দসংখ্যার মধ্যে লেখাটি আর থাকবে না। গানও ভালো গাইতে পারেন মেরিল স্ট্রিপ। গায়িকা হিসেবে তিনি গ্র্যামির জন্য মনোনয়ন পেয়েছিলেন ১৫ বার।
পেশাজীবী মঞ্চ অভিনেত্রী হিসেবে মেরিল স্ট্রিপের অভিষেক ঘটে ১৯৭১ সালে দ্য প্লেবয় অব সেভিল-এর মাধ্যমে। ১৯৭৭ সালে টেলিভিশন চলচ্চিত্র দ্য ডেডলিয়েস্ট সিজন ছিল তাঁর প্রথম ছবি। একই বছরে জুলিয়া চলচ্চিত্রের মাধ্যমে বড় পর্দায় অভিষেক হয় মেরিল স্ট্রিপের। এর পর থেকে আর থেমে থাকেননি তিনি।
মেরিলের বড় পর্দার দ্বিতীয় ছবি ছিল দ্য ডিয়ার হান্টার। চলচ্চিত্র সমালোচনা এবং ব্যবসায়িক সাফল্য—উভয় দিক থেকেই দ্য ডিয়ার হান্টার (১৯৭৮) ও ক্রেমার ভার্সাস ক্রেমার (১৯৭৯) তাঁর শুরুর দিককার এ দুই চলচ্চিত্র দিয়ে আলোচনার কেন্দ্রে চলে এসেছিলেন মেরিল স্ট্রিপ। এর মধ্যে ক্রেমার ভার্সাস ক্রেমার অস্কারে সেরা হওয়ার পাশাপাশি তিনিও সেরা পার্শ্ব অভিনেত্রীর পুরস্কার পান। এর পরে সোফিস চয়েজ (১৯৮২) থেকে আবার সেরা অভিনেত্রীর অস্কার পান তিনি। আর এবার একই পুরস্কার পেলেন দি আয়রন লেডি থেকে।
মেরিল স্ট্রিপের সেরা পাঁচটি ছবি বেছে নেওয়া কঠিন। ১০টি বাছতে হলে সেটি হয়তো কষ্টকর হলেও সম্ভব হবে। এই পছন্দ একান্তই ব্যক্তিগত। তবে অনলাইন প্রতিষ্ঠানগুলো বিভিন্ন সময়ে দর্শকের ভোটে সেরা ছবি বেছে নেওয়ার কাজটি করেছে। পাশাপাশি রয়েছে সমালোচকদের পছন্দ ও অপছন্দ। এসবের ভিত্তিতেই পাঁচটি ছবি বেছে নেওয়া হলো। এবার দ্য আয়রন লেডি ছবিতে অভিনয়ের জন্য তিনি অস্কার পেয়েছেন। বাছাইয়ের ক্ষেত্রে এই ছবিটি রাখা হয়নি।

সোফিস চয়েজ
১৯৮২ সালের ছবি, পরিচালক অ্যালান জে পাকুলা। বেশির ভাগ সমালোচক মানেন, এটাই মেরিল স্ট্রিপের অভিনয়-জীবনের সেরা ছবি। সোফি একজন পোলিশ, দ্বিতীয় বিশ্বযুদ্ধের সময় নাৎসিদের বন্দিশিবিরে ছিল। সবচেয়ে বিখ্যাত দৃশ্যটির কথা বলি। বন্দিশিবিরে থাকার সময়কার কথা।
সোফি ধরা পড়েছিল ছেলে ও মেয়েসহ। বাচ্চাদের বাঁচিয়ে রাখতে ছিল নাৎসিদের অনীহা। কারণ, বাচ্চাদের দিয়ে কাজ করানো যায় না। সোফিকে বলা হলো, তাকে যেকোনো একজনকে বেছে নিতে হবে, আরেকজন যাবে গ্যাস চেম্বারে। সোফি কাকে বাঁচাবে—ছেলে, না মেয়ে? মা হয়েও সোফি শেষ পর্যন্ত একজনকেই বেছে নিয়েছিল? কাকে? সোফির ছেলে বা মেয়েকে বেছে নেওয়ার সে সময়কার মুখের অভিব্যক্তিকে চলচ্চিত্রের সেরা একটি মুহূর্ত বলে ধরা হয়। যদিও মেরিলকে মাথায় রেখে এই চরিত্রটি নির্মাণ করা হয়নি। পরিচালকের পছন্দ ছিল উরসুলা আন্ড্রেস। মেরিল স্ট্রিপ চুরি করা একটি চিত্রনাট্য পড়ে রীতিমতো পরিচালকের পায়ের ওপর পড়েছিলেন চরিত্রটা পাওয়ার জন্য। তারপর তো ইতিহাস।

ক্র্যামার ভার্সাস ক্র্যামার
এই ছবির আবেগ বেশি টানবেই। মেরিল স্ট্রিপের সঙ্গে ছিলেন আরেক জীবন্ত কিংবদন্তি ডাস্টিন হফম্যান। রবার্ট বেনটনের পরিচালনায় এ ছবিটি ১৯৭৯ সালের। ছবিটি বিয়ে এবং বিয়ে ভাঙা নিয়ে। বিয়ে ভাঙার কী প্রভাব অন্যদের ওপরে পড়ে, সেটি নিয়েই এই ছবি। প্রভাবটি পড়েছিল টেড ক্র্যামার ও জোয়ানা ক্র্যামারের ছোট ছেলেটির ওপর।

আউট অব আফ্রিকা
সিডনি পোলকের রোমান্টিক ছবি। মেরিল স্ট্রিপের সঙ্গে আছেন রবার্ট রেডফোর্ড। ১৯৮৫ সালে অস্কারের সেরা ছবি। আফ্রিকার সৌন্দর্য তো আছেই, আর আছে মূল দুই চরিত্রের অভিনয়; সঙ্গে অসাধারণ ফটোগ্রাফি।

দ্য ডিয়ার হান্টার
১৯৭৮ সালে মুক্তি পাওয়া এই ছবি ভিয়েতনাম যুদ্ধ নিয়ে। মেরিল স্ট্রিপের সঙ্গে আছেন রবার্ট ডি নিরো ও ক্রিস্টোফার ওয়াকেন। সম্পর্ক, বন্ধুত্ব আর যুদ্ধের হতাশা নিয়ে তৈরি এই ছবি সেরা চলচ্চিত্রের অস্কার জিতেছিল। রাশিয়ার রুলেটের একটা দৃশ্য আছে, যা নিয়ে মুক্তির পর পরই তীব্র বিতর্ক হয়েছিল।

ডাউট
২০০৮ সালের এ ছবিটি একটি নাটক থেকে করা। জন প্যাট্রিক শ্যানলি পরিচালিত এ ছবিতে স্ট্রিপ অভিনয় করেছেন একজন নান-এর চরিত্রে। ছবিটির কাহিনি পরিচালকের নিজেরই পুলিৎজার পুরস্কার জিতে নেওয়া নাটক অবলম্বনে তৈরি। মেরিল স্ট্রিপ ছাড়াও ছিলেন ফিলিপ সিম্যুর হফম্যান, এমি অ্যাডামস এবং ভায়োলা ডেভিস। চারজনই অস্কারের জন্য মনোনীত হয়েছিলেন। ডাউট ছবিতে মেরিলের অভিনয় দেখাটা হয়ে থাকবে একটি অসাধারণ অভিজ্ঞতা।
</doc>
<doc>
এবার একুশে পদক পেলেন মামুনুর রশীদ। সংস্কৃতিসেবী হিসেবে মানুষের স্বীকৃতি পেয়েছে অনেক আগেই। শিল্পের প্রতি দায়বদ্ধতার রাষ্ট্রীয় স্বীকৃতি এটা। এই স্বীকৃতি নিয়ে তাঁর অনুভূতি মিশ্র। সে প্রসঙ্গে না গিয়ে আমরা বরং মামুনুর রশীদের অন্তর-বাহিরে একটু ঘুরে আসি।
জন্ম ১৯৪৮ সালের ২৯ ফেব্রুয়ারি। অর্থাৎ চার বছর অন্তর একবার করে ফিরে আসে জন্মদিন। গতকাল ছিল তাঁর জন্মদিন। একুশে পদকপ্রাপ্তির অভিনন্দন ও জন্মদিনের শুভেচ্ছা জানাই তাঁকে।
টাঙ্গাইলের পাইকড়া গ্রামে মাতুলালয়ে জন্ম তাঁর। বাবার ছিল সরকারি চাকরি, তাই দেশের বিভিন্ন জেলায় স্কুল-কলেজ। পলিটেকনিক থেকে ডিপ্লোমা করার পর ঢাকা বিশ্ববিদ্যালয় থেকে রাষ্ট্রবিজ্ঞানে বিএ, এমএ। কলেজে পড়ার সময়ই একটি একাঙ্কিকা লিখেছিলেন, নির্দেশনাও দিয়েছিলেন। ১৯৬৭ সাল থেকেই নাটক লিখতে শুরু করেন বাংলাদেশ টেলিভিশনে। শহীদুল্লা কায়সারের সংশপ্তক নাটকের প্রথম নাট্যরূপ দিয়েছিলেন তিনি।
শেক্সপিয়ার, রবীন্দ্রনাথ, মানিক বন্দ্যোপাধ্যায়, লেভ তলস্তয়, দস্তয়েভস্কির লেখা বারবার পড়তে পছন্দ করেন। একালে ওরহান পামুক তাঁকে টানছে ভীষণ। সেই সঙ্গে অমিতাভ ঘোষ, পাওলো কোয়েলোও আছেন পছন্দের তালিকায়।
যাঁদের অভিনয় দেখে মুগ্ধ হন, তাঁদের মধ্যে আছেন ডাস্টিন হফম্যান, আল পাচিনো, সোফিয়া লোরেন, অড্রে হেপবার্ন। ভারতের স্মিতা পাতিল আর নাসিরুদ্দিন শাহর অভিনয়ও ভালো লাগে। আর হ্যাঁ, পিটার ওটুল, গ্রেগরি পেককেও তালিকার বাইরে রাখা যাবে না।
কবিতা পড়ার প্রতি আগ্রহ ছিল, আছে, থাকবে। জীবনানন্দ দাশ, সুকান্ত, নাজিম হিকমত, ডব্লিউ বি ইয়েটস, বায়রন পছন্দের কবি। রফিক আজাদ, আবুল হাসান, নির্মলেন্দু গুণের কবিতাও ভালো লাগে। শক্তি চট্টোপাধ্যায়ের লেখনীশক্তিতে বিমোহিত হন এখনো।
চলচ্চিত্রের বেশ কিছু দৃশ্য চোখে লেগে আছে। পথের পাঁচালী ছবির দুটি দৃশ্যের কথা বললেন। টেলিগ্রাফের থামে অপু কান পেতে আছে। এ যেন বিশ্বব্রহ্মাণ্ডের ধ্বনি শোনার চেষ্টা। এই একই অনুভূতি অনেকের মতো মামুনুর রশীদেরও আছে। আরেকটি দৃশ্য হলো, বহুদিন পর বাবা ফিরে আসার পর মা যখন দুর্গার মৃত্যুসংবাদ দিচ্ছেন, সেটি। ব্যালাড অব এ সোলজার ছবির শেষ দৃশ্যে যেখানে মা ‘আলিওশা’ বলে চিৎকার করে ছুটে আসছেন—সে দৃশ্যটিও ভুলতে পারেন না।
মামুনুর রশীদ বারবার বলেন শিল্পের প্রতি দায়বদ্ধতার কথা। মঞ্চের কাছাকাছি মানুষ তিনি। তবে টেলিভিশনে অভিনয় করার সময়ও চরিত্রের প্রতি সুবিচার করার চেষ্টা করেন।
গুণী এই শিল্পীর দীর্ঘ শিল্পিত জীবন কামনা করি আমরা।
</doc>
<doc>
গিনেজ ওয়ার্ল্ড রেকর্ডসে রবীন্দ্রনাথ ঠাকুরের নাম কি কোথাও আছে? অনুসন্ধান করে দেখা গেল, নেই। তবে অচিরেই হয়তো দুনিয়ার সবচেয়ে নামজাদা এবং বড় এই রেকর্ডে নাম উঠতে যাচ্ছে রবিঠাকুরের নামটি! এতে নাম ওঠানোর পেছনে অবদান রাখলেন বিশ্বের ছয়টি দেশের ১২৫ জন নৃত্যশিল্পী। তাঁদের মধ্যে ছিলেন বাংলাদেশের পূজা সেনগুপ্ত।
১ ফেব্রুয়ারি ভারতের অন্ধ্র প্রদেশের রাজধানী হায়দরাবাদের রবীন্দ্রভারতী অডিটোরিয়ামে বসেছিল এক আন্তর্জাতিক নৃত্য উৎসব। সে উৎসব চলেছে টানা ২৫ ঘণ্টা! ১ ফেব্রুয়ারি বিকেল পাঁচটায় শুরু হয়ে উৎসব শেষ হয়েছে পরদিন সন্ধ্যা ছয়টায়। সে সময় ১২টি ভাষায় পরিবেশিত হয় রবীন্দ্রনাথের ১৫০টি গান, তার সঙ্গে নৃত্য। এ ছাড়া সাতটি ভিন্ন ভিন্ন শাস্ত্রীয় ধারায় নৃত্যনাট্যও পরিবেশন করেন শিল্পীরা। সেগুলোর মধ্যে ছিল শ্যামা, চিত্রাঙ্গদা, চন্ডালিকা ও ভানুসিংহের পদাবলীর মতো নৃত্যনাট্য। উৎসবের আয়োজক ছিল ভারতের অন্ধ্র প্রদেশের স্টেট কালচারাল অ্যাসোসিয়েশন, ডিপার্টমেন্ট অব কালচার অ্যান্ড শিল্পারামাম, সাউথ জোন কালচারাল সেন্টার, থানজোরে এবং নাগপুর, সাউথ সেন্ট্রাল জোন কালচারাল সেন্টার এবং হায়দরাবাদের সোনালি অ্যাকাডেমি অব ফাইন আর্টস। উৎসবের পুরোটা প্রত্যক্ষ করেছে গিনেজ কর্তৃপক্ষ। এর আগে এমন আয়োজন বসেছিল ফ্রান্সে; সেটির স্থায়িত্ব ছিল ২৪ ঘণ্টা। তাই আশা করা হচ্ছে, অচিরেই গিনেজ ওয়ার্ল্ড রেকর্ডসে লেখা হবে নতুন এই রেকর্ড।
কবিগুরু রবীন্দ্রনাথের ১৫০তম জন্মবার্ষিকী সামনে রেখেই আয়োজন করা হয়েছিল এ উৎসব। ভারত বাদে অংশগ্রহণকারী আরও পাঁচটি দেশের প্রতিনিধিদের মধ্যে সেখানে ছিলেন শ্রীলঙ্কার চাঁদনী কাস্তুরিয়ারাচ্চি ও বুদ্ধি এডিরাইসিংহে, জার্মানির অ্যাঞ্জেলা সোফিয়া স্টেরজার, জাপানের হিমালি অ্যামেমিয়া, ফ্রান্সের সওজি এবং বাংলাদেশের পূজা সেনগুপ্ত। এ ছাড়া বিশ্বভারতীসহ ভারতের মণিপুর, আসাম, অন্ধ্র প্রদেশ, পশ্চিমবঙ্গ, ত্রিপুরা—এই পাঁচটি প্রদেশের সাংস্কৃতিক প্রতিনিধিরাও অংশ নেন সেখানে। শ্রীলঙ্কার চাঁদনী পরিবেশন করেন ‘দারুণ অগ্নি বাণে রে’, ‘বধু কোন আলো লাগলো চোখে’ পরিবেশন করেন বাংলাদেশের পূজা সেনগুপ্ত, জার্মানির অ্যাঞ্জেলা নেচেছেন ‘ছায়া ঘনাইছে’ গানটির তালে তালে; ব্যালে নৃত্যের ধারায়! আর জাপানের হিমালির পরিবেশনা ছিল ‘যদি তারে নাই চিনি গো’। সব কটি নৃত্যের কোরিওগ্রাফার ছিলেন বিশ্বভারতীর সঙ্গীত ভবনের সাবেক অধ্যক্ষ কে জিতেন্দ্র সিং। উৎসবের পরিচালক ছিলেন সোনালি আচার্য্য।
ইন্ডিয়ান কাউন্সিল ফর কালচারাল রিলেশনসের বৃত্তি নিয়ে ভারতের রবীন্দ্রভারতী বিশ্ববিদ্যালয়ে স্নাতকোত্তর পর্যায়ে পড়াশোনা করছেন বাংলাদেশের পূজা। এর আগে ঢাকা বিশ্ববিদ্যালয় থেকে পদার্থবিজ্ঞানে শেষ করেছেন স্নাতকোত্তর। রবীন্দ্রনাথের সৃষ্টিকে উপজীব্য করে এমন এক উৎসেব যুক্ত হতে পেরে ভাগ্যবান মানছেন নিজেকে, ‘খুব ভালো লাগছে বাংলাদেশের প্রতিনিধি হিসেবে এমন আয়োজনে অংশ নিতে পারলাম বলে। বিশেষ করে গিনেজ ওয়ার্ল্ড রেকর্ডসে আমাদের কীর্তি ঠাঁই পেতে যাচ্ছে, এটাও একটা বড় আনন্দের উপলক্ষ।’
</doc>
<doc>
সেন্সরে যাচ্ছে অনিশ্চিত যাত্রা
সরকারি অনুদানে নির্মিত অনিশ্চিত যাত্রা ছাড়পত্রের জন্য সেন্সর বোর্ডে জমা দেওয়ার প্রস্তুতি চলছে। মাহমুদুল হকের মাটির জাহাজ উপন্যাস অবলম্বনে নির্মিত অনিশ্চিত যাত্রা ছবিটি পরিচালনা করেছেন বেলাল আহমেদ। এর চিত্রনাট্য করেছেন ফারহানা মিঠু। চিত্রগ্রহণ করেছেন জেড এইচ মিন্টু।
ছবির বিভিন্ন চরিত্রে অভিনয় করেছেন আজাদ আবুল কালাম, মোমেনা চৌধুরী, শিউলি শিলা।
পরিচালক বেলাল আহমেদ জানিয়েছেন, অনিশ্চিত যাত্রার নির্মাণকাজ শেষ করার পর তথ্য মন্ত্রণালয়ের অনুদান কমিটি ছবিটি দেখে অনুমোদন দিয়েছে। চলতি বছরই ছবিটি মুক্তি দেওয়া হবে তিনি জানান।

শুরু হলো রক্তাক্ত প্রেম
দীর্ঘদিন পর পরিচালক আহমেদ আলী মণ্ডল নতুন ছবির কাজ শুরু করলেন। ছবিটির নাম রক্তাক্ত প্রেম। ১৭ ফেব্রুয়ারি এফডিসিতে ছবিটির মহরত অনুষ্ঠিত হয়। এর পর থেকে পরিচালক টানা শুটিং করছেন। অ্যাকশন ও প্রেমের গল্প দিয়ে তৈরি করা হয়েছে ছবিটির চিত্রনাট্য। ছবির বিভিন্ন দৃশ্যে অভিনয় করছেন জায়েদ খান, মনিকা, আহমদ শরীফ প্রমুখ।

সেন্সর বোর্ড থেকে ছাড় পেল অন্তরে প্রেমের জ্বালা
একাধিক নতুন মুখ নিয়ে পরিচালক কালাম কায়সার নির্মাণ করেছিলেন অন্তরে প্রেমের জ্বালা। ২৭ ফেব্রুয়ারি ছবিটি সেন্সর বোর্ডে প্রদর্শন করা হয়। সেন্সর বোর্ড সূত্রে জানা গেছে, তারা ছবিটির ছাড়পত্র দেওয়ার ব্যাপারে নীতিগত সিদ্ধান্ত নিয়েছে। প্রেমের গল্পনির্ভর এই ছবিতে অভিনয় করেছেন নবাগত সাজিদ খান, সানাই, আসিফ, ডানা, কাজী হায়াৎ, রেবেকা, কাবিলাসহ অনেকে।

জসীম ফ্লোরে নিঃস্বার্থ ভালোবাসা
প্রথমে প্রযোজক, তারপর নায়ক। এবার তিনি পরিচালক। অভিনয়ের পাশাপাশি এবার ছবি নির্মাণ করছেন অনন্ত। ছবির নাম নিঃস্বার্থ ভালোবাসা। এফডিসির জসীম ফ্লোরে বেশ বড় একটি সেট তৈরি করে টানা শুটিং করছেন তিনি। প্রেমের গল্পনির্ভর এই ছবির বিভিন্ন দৃশ্যে অভিনয় করছেন রাজ্জাক, বর্ষা, অনন্ত, মিশা সওদাগরসহ অনেকে।
</doc>
<doc>
ছবির নাম যেমন আমার চ্যালেঞ্জ, তেমনি চ্যালেঞ্জটা শাকিব খানের জন্যও। কারণ, এ বছর শাকিব খান এখনো কোনো ব্যবসাসফল ছবি উপহার দিতে পারেননি। তাই ছবিটি শাকিবের ক্যারিয়ারের জন্য খুবই গুরুত্বপূর্ণ।
ছবিটি পরিচালনা করেছেন বদিউল আলম খোকন। অ্যাকশন ও প্রেমের গল্পনির্ভর ছবিটির বেশির ভাগ অংশের শুটিং করার হয়েছে থাইল্যান্ডে। এতে বিভিন্ন চরিত্রে অভিনয় করেছেন শাকিব খান, সাহারা, মিশা সওদাগর প্রমুখ।
</doc>
<doc>
সন্ধ্যা নেমেছে। চারদিকে একেবারে হুলস্থুল কারবার। সবার মধ্যেই দারুণ এক কর্মচঞ্চলতা। যে যাঁর মতো ব্যস্ত, কেউ মেকআপ নিচ্ছেন, কেউ বা চরিত্রের সংলাপ আওড়াচ্ছেন। পরিচালকের নির্দেশনাগুলোও পুনরাবৃত্তি করতে দেখা গেল কাউকে কাউকে। নাটক শুরুর আগে গ্রিনরুম বা সাজঘরে যা ঘটে, তা-ই পর্দায় ভেসে উঠল। দর্শক সরাসরি সম্প্রচারের সেই দৃশ্যে দেখল নাটকের পেছনের কিছু ঘটনা। প্রাচ্যনাটের ১৫ বছর পূর্তি উপলক্ষে শিল্পকলা একাডেমীর পরীক্ষণ থিয়েটারে ২১ ও ২২ ফেব্রুয়ারি দুই দিনব্যাপী মজার মজার আয়োজন করা হয়েছিল। অনুষ্ঠানটির নাম ‘অন্দরযাত্রা’। নাটকের পরিবেশনার বাইরে অন্দরে বা ভেতরে ঘটে যাওয়া বিভিন্ন ঘটনাই দর্শককে দেখানো হলো এই অনুষ্ঠানে।
শুরুতেই প্রাচ্যনাটের সদস্যরা ফুল দিয়ে শুভেচ্ছা জানালেন দর্শকদের। প্রবেশমুখ দিয়ে যেতে যেতে চোখে পড়ে বর্ণিল আয়োজন। পরীক্ষণ থিয়েটারে প্রবেশের আগের কক্ষটিতে গত ১৫ বছরের বিভিন্ন নাটকের ছবি আর পোস্টার সাঁটানো হয়েছে দেয়ালে দেয়ালে। সহজেই অতীত ফিরে এসেছিল এখানে। থিয়েটারকর্মীদের দলীয় পরিবেশনার সঙ্গে সঙ্গে বেজে উঠল নানা বাদ্যযন্ত্র। নাট্যকর্মীদের নিয়ে কীভাবে দলীয় অনুশীলন করা হয়, তা দেখানো হচ্ছিল এখানে। পাশেই একটি পর্দায় ভেসে উঠছিল প্রাচ্যনাটের বিভিন্ন সদস্যের মুখ আর তাঁদের জবানিতে কিছু কথা। পরিচয় দিয়ে প্রাচ্যনাটের সঙ্গে নিজেদের সম্পৃক্ত থাকার কথা বলছিলেন তাঁরা।
একসময় সামনে এল গা-ছমছম করা এক পরিবেশ। থিয়েটারের মূল মঞ্চের ওপর অনেক পোশাক ঝুলছে। হঠাৎ করে দেখলে বুক ধড়ফড় করে। মনে হয় যেন একসঙ্গে অনেক মানুষ ফাঁসিতে ঝুলছে! কিন্তু তেমন কোনো ভয়ের ব্যাপার নয়। প্রাচ্যনাটের পরিবেশনার কাজে বিভিন্ন সময়ে ব্যবহূত রকমারি পোশাক ও ব্যবহার হওয়া অনুষঙ্গই এখানে দেখানো হচ্ছিল। কত বিচিত্র সেগুলো, চোখে না দেখলে বিশ্বাস করা যায় না।
থিয়েটারের মূল মঞ্চে চলছে অনুশীলনের পর্ব। অভিনয় যথার্থ হচ্ছে না, আবার করতে হবে। যতক্ষণ নির্দেশকের মনমতো না হয়, ততক্ষণ পর্যন্ত চলতেই থাকে। এভাবে থিয়েটারে নাট্যকর্মীরা কীভাবে গড়ে ওঠেন, তা-ই দেখানো হলো এখানে।
মূল মঞ্চের পেছনেও দেখা গেল একদল কর্মব্যস্ত মানুষকে। পরিবেশনার আগে বিভিন্ন দ্রব্যসামগ্রী তৈরি করে দেওয়াই তাঁদের কাজ। নাটক শুরু হওয়ার আগে তাঁদের চোখমুখের অভিব্যক্তি কেমন হয়, তা দর্শক কখনোই দেখতে পারে না। এবার তাঁদেরই দেখল দর্শক।
এভাবে একের পর এক চমক দেখতে দেখতে দর্শক যখন পেছনের করিডর দিয়ে নেমে যাবে, তখনই বেজে উঠল প্রাচ্যনাটের জনপ্রিয় গান ‘অখণ্ড বিশ্বে অনন্ত আকাশতলে’। একটি স্থানে দেখা গেল প্রয়াত মঞ্চের শক্তিমান অভিনেতা হুমায়ুন ফরীদির প্রতিকৃতি। তাঁদের হাতে যে ফুল ছিল, সেই ফুল দিয়েই শ্রদ্ধা জানানো হলো ফরীদিকে। অনুষ্ঠানও উৎসর্গ করা হলো তাঁর উদ্দেশে। দর্শকের চোখেমুখে তখনো বিস্ময়ের ঘোর। অন্দরের খুঁটিনাটি দেখতে দেখতে তারা চলে গেছে ভিন্ন এক জগতে।
প্রাচ্যনাটের যোগাযোগ কর্মকর্তা ঋতু সাত্তার জানালেন, সাধারণত একটি পরিবেশনার আগে দর্শক দেখে যে আমরা কিছু পোস্টার আর ব্যানার ছেপেছি, মঞ্চে পরিবেশন করছি, ব্যস! কিন্তু এর বাইরে অনেক কিছু মিলে তবেই সফল হয় অনুষ্ঠান।
‘অন্দরযাত্রা’র মাধ্যমে দর্শকদের সেই সব অদেখা দৃশ্যের খুব কাছে নিয়ে যাওয়ার চেষ্টা করেছি। আমাদের ভেতরের অনুভূতি তাদের সঙ্গে ভাগাভাগি করার প্রয়াসেই এই ‘অন্দরযাত্রা’ সাজানো হয়েছিল।
</doc>
<doc>
নাটকের দল প্রাচ্যনাট এবার ১৫ বছর পার করল। এই পূর্তি উপলক্ষে জাতীয় নাট্যশালায় সম্প্রতি দুই দিনের ভিন্ন ধরনের অনুষ্ঠানের আয়োজন করে দলটি। আজকের পাঁচ প্রশ্নের উত্তর দিয়েছেন দলটির প্রতিষ্ঠাতা সদস্য রাহুল আনন্দ।

১৫ বছর পূর্তি অনুষ্ঠানটি কেমন হলো?
আসলে ১৫ বছর পূর্তি অনুষ্ঠানটি ছিল থিয়েটারের জীবন্ত ব্যবচ্ছেদ। এই অনুষ্ঠান এমনভাবে সাজানো হয়েছিল যে প্রাচ্যনাটের পুরো কাজের মধ্যে প্রধান ছিল দর্শক আনা। ১৫ বছরে আমাদের নাটকের একটা দর্শক তৈরি হয়েছে। তারা আমাদের নাটক নিয়মিতই দেখছে। কিন্তু আমাদের পেছনের কাজ দেখেনি। এবার আমরা এই অনুষ্ঠানের মধ্য দিয়ে পুরো থিয়েটার দেখানোর ব্যবস্থা করেছিলাম। সেদিক থেকে অনুষ্ঠান খুবই ভালো হয়েছে।

আজকের জায়গায় এসে দলটি নিয়ে আপনার অনুভূতি কেমন?
১৫ বছর আগে প্রাচ্যনাটের যাত্রার সময় চিন্তা করতাম ভালো থিয়েটার গড়ার। এই দীর্ঘ সময় পাড়ি দিয়ে এখনো গড়ার ভাবনা নিজের মধ্যে কাজ করছে। খুঁজে চলেছি ভালো থিয়েটার, ভালো থিয়েটারকর্মী তৈরির পন্থা।

কোন ভাবনা নিয়ে প্রাচ্যনাট শুরু করেছিলেন?
ভালো থিয়েটার করব, ভালো থিয়েটারকর্মী তৈরি করব—এমন ভাবনা ছিল প্রাচ্যনাট নিয়ে। বলা যায়, একধরনের জেদ ছিল, করবই। তা জন্মেছিল বিভিন্ন কারণে—না পাওয়া, না দেওয়া। আরণ্যক নাট্যদল থেকে বের হওয়ার কারণেই যে প্রাচ্যনাট গঠন, তা নয়। মূলত থিয়েটার করবই, এমনটিই ভাবনা ছিল।

বরাবরই প্রাচ্যনাট আলাদা আঙ্গিক নিয়ে নাটক মঞ্চে আনে। কেন?
সবচেয়ে সহজ যুক্তি হলো, ২০১২ সালে ঢাকার রাস্তাঘাট যেমন, ১৯৮০ সালে কি তেমনটি ছিল? নিশ্চয়ই না। সময় যখন যেমন, তেমনভাবেই কাজ করা। এখন জটিল সময় পার হচ্ছে। এই সময়ের প্রতিচ্ছবিই দর্শক দেখতে চাইবে। আমরা তা দেখানোর জন্যই সময় ধরে কাজ করি। তাই আমাদের নাটকগুলো ১০ বছর আগে করা হলেও এখনো সমসাময়িকভাবে দর্শকের সামনে উপস্থাপন করতে পারি।

আপনি দলে একাধিক পথনাটকের নির্দেশনা দিয়েছেন। মূল মঞ্চনাটকের নির্দেশনা দিচ্ছেন না কেন?
দেওয়ার ইচ্ছা তো আছেই। সঠিক সময়ে সঠিক কাজটি করতে চাই। শান্তিনিকেতনে একটা কর্মশালায় যোগ দিয়েছিলাম। আমার বিষয় ছিল রবীন্দ্রনাথের সাহিত্যকর্মের নাট্যায়ন। বিষয়টি নিয়ে শতরূপ নামে একটা পাণ্ডুলিপি তৈরি করেছি। এটি ওখানে বই আকারে বের হচ্ছে। পাণ্ডুলিপিটি আমাদের দলে জমা দিয়েছি। এখনো আলোচনা-পর্যালোচনা চলছে। আশা করছি, পাণ্ডুলিপি নিয়ে আমি দলে কাজ করব।
</doc>
<doc>
শের ছবিটি থিয়েটার ও নাগরিক নাট্যসম্প্রদায়ের যৌথ প্রযোজনা ম্যাকবেথ নাটকের। শেকসপিয়ারের লেখা থেকে এটি নাট্যরূপ দিয়েছেন সৈয়দ শামসুল হক। নির্দেশনায় ছিলেন যুক্তরাজ্যের নির্দেশক ক্রিস্টোফার স্যানফোর্ড।
ছবিতে আলী যাকের ও ফেরদৌসী মজুমদারকে দেখা যাচ্ছে। এখানে আলী যাকের ম্যাকবেথ আর ফেরদৌসী মজুমদার হলেন লেডি ম্যাকবেথ। নাটকটি মঞ্চে আসার সময়কার স্মৃতির কথা বলতে গিয়ে আলী যাকের বলেন, ‘দীর্ঘদিন থেকেই আমরা আলোচনা করছিলাম, দুই দল মিলে একটা নাটক মঞ্চে আনা যায় কি না। সে সময় প্রতিবছর ব্রিটিশ কাউন্সিল যুক্তরাজ্য থেকে নাটকের শিক্ষক এনে আমাদের এখানে ব্রিটিশ কাউন্সিলে নাট্য কর্মশালার আয়োজন করত। আইটিআইয়ের উদ্যোগে ব্রিটিশ কাউন্সিলের সহযোগিতায় কাজটি আমরা করি। এর আগে নাটকটিতে অভিনয়ের জন্য আমাদের সবাইকে ক্রিস্টোফার স্যানফোর্ড অডিশন নিয়েছিলেন।’
আলী যাকের বলেন, ‘নাটকটি মঞ্চে ওঠার আগে প্রায় পাঁচ সপ্তাহ রিহার্সেল করেছিলাম। প্রথম মঞ্চায়ন থেকে শুরু করে সবগুলো মঞ্চায়নই ব্রিটিশ কাউন্সিলে হয়েছিল।’
আলী যাকের বলেন, ‘সে সময় নাটকটির প্রায় ৩০টি প্রদর্শনী হয়েছিল। সব কটা প্রদর্শনীতেই মিলনায়তন দর্শকে পূর্ণ হয়েছিল। আমরা নাটকটি নিয়ে কলকাতায় নান্দিকারের নাট্যোৎসবেও যোগ দিয়েছিলাম। নাটকটি নিয়ে আরও অনেক দূর যেতে পারতাম। কিন্তু দুই দলের নাট্যকর্মী নিয়ে নাটকটি তৈরি হয়েছিল বলে নাট্যকর্মীদের সমন্বয় সব সময় করা যেত না। তাই বেশি প্রদর্শনীও করা সম্ভব হয়নি।’
১৯৮২ সালের শুরুর দিকে প্রথম নাটকটি মঞ্চে আসে।
নাটকটিতে আরও অভিনয় করেছিলেন আতাউর রহমান, সারা যাকের, লাকী ইনাম, নীমা রহমান, তারিক আনাম খান, রেখা আহমেদ, খায়রুল আলম সবুজ প্রমুখ।
</doc>
<doc>
« আগের সংবাদ

কোরিয়ার রাজধানী সিউলে প্রতিবছর সরকারিভাবে আন্তর্জাতিক নাট্যোৎসবের আয়োজন করা হয়। গত বছর থেকে বাংলাদেশের একটি করে নাটকের দল সরকারিভাবে উৎসবে অংশ নেওয়ার সুযোগ পাচ্ছে। কোরিয়া সরকার বাংলাদেশ সরকারের সংস্কৃতি মন্ত্রণালয়ের কাছে আমন্ত্রণ জানায়। সেখান থেকে শিল্পকলা একাডেমীর হাত হয়ে বাংলাদেশ গ্রুপ থিয়েটার ফেডারেশনের মাধ্যমে দল নির্বাচিত হয়। ফেডারেশন তিনটি দল নির্বাচন করে। উৎসবে অংশ নেওয়ার জন্য সেখান থেকে একটি দলকে চূড়ান্তভাবে নির্বাচন করা হয়। গত বছর রাঢ়াঙ নিয়ে যোগ দিয়েছিল আরণ্যক নাট্যদল। এ বছর ঢাকার সুবচন নাট্যসংসদ নির্বাচিত হয়েছে। কোরিয়ার রাজধানী সিউলে আগামী ২৭ জুলাই এই উৎসব শুরু হবে। চলবে ১৫ আগস্ট পর্যন্ত। উৎসবে ১২ ও ১৩ আগস্ট সুবচন নাট্যসংসদ মহাজনের নাও নাটকটি প্রদর্শন করবে। এই উৎসবে অংশ নেওয়ার সুযোগ পাওয়ায় বাংলা নাটকের জন্য খুবই ইতিবাচক হিসেবে দেখছেন দলের প্রধান সমন্বয়ক আহম্মেদ গিয়াস।
শাহ আবদুল করিমের জীবন নিয়ে নাটকটি লিখেছেন শাকুর মজিদ আর নির্দেশনা দিয়েছেন সুদীপ চক্রবর্তী।
নাটকটিতে অভিনয় করেছেন আহম্মেদ গিয়াস, আমিরুল ইসলাম, আসাদুল ইসলাম আসাদ, আনসার আলী, লিথু রানী, সোহেল, রাসেল, জনি, রুপা নাসরিন প্রমুখ।
</doc>
<doc>
হ্যালো, কেমন আছেন?
ভালো, ভালো।
আপনার সঙ্গে একটু কথা বলতে চাচ্ছি। ছবিও তোলা হবে।
চলে আসুন।
সময়টা একটু বলবেন?
কাল (রোববার) দুপুর দুইটায়। লেডিস পার্কে।
লেডিস পার্কে?
ছবি তুলবেন, বললেন না! গুলশান ২ নম্বরে। ছবি তোলার ফাঁকে কথা বলে ফেলব। খুব বেশি সময় দিতে পারব না। দেশের বাইরে যাচ্ছি। ব্যাংকের কিছু কাজ আছে। কালই সারতে হবে। আর ওই ব্যাংকের কাছেই যেহেতু পার্কটি, তাই সময় নষ্ট হবে না।
শনিবার দুপুরে মুঠোফোনে কথা হচ্ছিল জেমসের সঙ্গে। নগরবাউল। রোববার দুপুরে নির্ধারিত সময়ের ঘণ্টা দেড়েক পর তিনি এলেন। মিনিট দশেক আগেই চলে আসেন তাঁর ব্যবস্থাপক রবিন। পার্কের মাঝামাঝি লেকের ধারে বসার ব্যবস্থা হলো।
না, জেমস বসলেন না। দেরি হওয়ার জন্য এসেই দুঃখ প্রকাশ করলেন। জানালেন, ব্যাংকের কাজ তখনো শেষ হয়নি। আবার যেতে হবে। তাই সবকিছু দ্রুত শেষ করতে হবে।
কোথায় যাচ্ছেন?
জেমস বললেন, ‘ভারতে তিনটা বড় অনুষ্ঠানে গান করব। টাইমস অব ইন্ডিয়া আয়োজন করেছে। শিরোনাম দিয়েছে মৈত্রীবন্ধন। প্রথম আলো আর টাইমস অব ইন্ডিয়া মিলে নাকি দুই দেশে এই মৈত্রীবন্ধন আয়োজন করছে। বাংলাদেশ থেকে আরও অনেক শিল্পী যাচ্ছেন। ওখানে গান করবেন।’
পাশ থেকে রবিন জানালেন, শুনেছি এই ‘মৈত্রীবন্ধন’ আয়োজনে বাংলাদেশ থেকে আরও আমন্ত্রণ পেয়েছেন রুনা লায়লা, রেজওয়ানা চৌধুরী বন্যা, ফরিদা পারভীন, ফেরদৌস আরা এবং মাইলস। ভারতে জেমস এই আয়োজনে প্রথম কনসার্ট করবেন ২৬ ফেব্রুয়ারি মুম্বাইয়ে। এখানে তাঁর সঙ্গে গান করবেন জাভেদ আলী। দিল্লিতে ২৭ ফেব্রুয়ারি। এখানে আরও থাকবে ইন্ডিয়ান ওশানস। আর কলকাতার অনুষ্ঠানটি হবে ২৯ ফেব্রুয়ারি। এখানে থাকবে ক্যাকটাস। সব কটি অনুষ্ঠানে থাকবেন বাংলাদেশের শিল্পীরাও।
ভারতে জেমস দারুণ জনপ্রিয় হয়েছিলেন হিন্দি ‘ভিগি ভিগি’ গানটি দিয়ে। ছবির নাম গ্যাংস্টার। পরিচালক অনুরাগ বসু। সুর ও সংগীত পরিচালনা করেছিলেন প্রীতম চক্রবর্তী। তা ২০০৬ সালের কথা। অনেক দিন আর কোনো হিন্দি ছবিতে তাঁর গান পাওয়া যায়নি। বললেন, ‘ গান করি নাই, তাই পাওয়া যায়নি। সামনে হয়তো করব। কী করব, কবে করব—তা এখনই বলতে পারছি না।’
জেমসের সর্বশেষ একক অ্যালবাম বেরিয়েছে ২০০৭ সালে। নাম কাল যমুনা। সেটা ছিল তাঁর অষ্টম একক অ্যালবাম। নতুন কাজের ব্যাপারে বললেন, ‘অ্যালবামের কাজ ইচ্ছা করেই বন্ধ রেখেছি। কপিরাইট অবস্থা আগে ঠিকঠাক হোক। গান যেহেতু করি, অ্যালবাম তো বের করবই। সিডি আকারে আর অ্যালবাম বের করব না। ফরম্যাট চেঞ্জ করব। আশা করছি, এরপর শ্রোতারা আমার গান আগে মুঠোফোনে শুনতে পাবেন। কথা চলছে। তবে এখনো কিছু চূড়ান্ত হয়নি।’
কিন্তু একটা কথা তিনি নিশ্চিত করে বললেন, ‘আমার নতুন গান শ্রোতারা এ বছরই পাবেন।’
সম্প্রতি জেমস গান করেছেন ইমপ্রেস টেলিফিল্মের লালটিপ ছবিতে।
গান গাওয়ার পাশাপাশি জেমস রেড ডট নামে একটি প্রতিষ্ঠানের চেয়ারম্যান। জানালেন, সামনে এই প্রতিষ্ঠান থেকে চলচ্চিত্র তৈরির পরিকল্পনা করছেন তিনি। ছবিটি পরিচালনা করবেন প্রতিষ্ঠানটির আরেক পরিচালক গাজী শুভ্র। সেভাবে প্রস্তুতিও নেওয়া শুরু হয়েছে। আগামী বছর নাগাদ ছবিটির কাজ শুরু হবে। আর তা বাংলাদেশ-ভারত যৌথ প্রযোজনায়ও হতে পারে। যদি সেটা সম্ভব হয়, তাহলে তো কিছু চমক থাকবেই।
জেমসকে ব্যাংকে যেতে হবে। ব্যস্ত হয়ে পড়লেন জেমস। বললেন, ‘আজ তো সেভাবে বসা হলো না। ঘুরে আসি। সামনে হবে।’
</doc>
<doc>
দৃশ্যটি বেশ আবেগঘন। মেয়েটির চোখ ছলছল করবে। এরপর চোখ দিয়ে পানি পড়তে থাকবে। চোখ ছলছল হচ্ছে, কিন্তু চোখ দিয়ে শত চেষ্টার পরও পানি পড়ছে না। বিষয়টি যখন সবার বোধগম্য হলো তখন চারদিকে হাসির রোল। লালটিপ চলচ্চিত্রের অভিনয়শিল্পী কুসুম সিকদার বলেন, আসলে ফ্রান্সের প্যারিস শহরে তখন তাপমাত্রা ২-৩ ডিগ্রি সেলসিয়াস। পানি চোখের কোনায় জমাট বেঁধে যাচ্ছিল। ফ্রান্সে লালটিপ-এর শুটিংয়ের সময় এ রকম কত মজার ঘটনা ঘটেছে।
স্বপন আহমেদের পরিচালনায় লালটিপ চলচ্চিত্রটি এরই মধ্যে প্রেক্ষাগৃহে মুক্তি পেয়েছে। এটি কুসুম সিকদার অভিনীত দ্বিতীয় চলচ্চিত্র। প্রথম চলচ্চিত্র খালিদ মাহমুদ মিঠুর গহীনে শব্দ। ‘আমার কাছে লালটিপ হচ্ছে পরিবর্তনের আরেক নাম। আমরা সবাই মিলে সেই পরিবর্তনের জন্য কাজ করেছি। ইমপ্রেস টেলিফিল্ম সেখানে সহযোগিতা করেছে। তবে পরিবর্তন সম্ভব যদি দর্শকেরা আমাদের পাশে থাকেন, প্রেক্ষাগৃহে গিয়ে চলচ্চিত্রটি দেখেন।
লালটিপ চলচ্চিত্রের শুটিং হয়েছিল প্রায় দেড় বছর আগে। উষ্ণ ও শীতল—দুই আবহাওয়াতেই আমরা কাজ করেছি। ফ্রান্সে তখন তীব্র শীত। মাঝে মাঝে বরফ পড়ত। আইফেল টাওয়ারে, ল্যুভ মিউজিয়ামের সামনে আমরা শুটিং করেছি। ফ্রান্সে এর আগেও আমি বেড়াতে গেছি। তবে এবারের অভিজ্ঞতা ভিন্ন। আমাদের সঙ্গে ফ্রান্সের একটি দল কাজ করেছে। অন্যদিকে থাইল্যান্ডের কোরাল আইল্যান্ডে, পাতায়াতে খুব গরমের মধ্যে শুটিং করতে হয়েছে। ত্বক রোদে পুড়ে গিয়েছিল। এ ছাড়া ঢাকার ধামরাইয়েও কিছুদিন কাজ করেছি। সাধারণত মেকআপ ছাড়াই অভিনয় করার চেষ্টা করি। মনে হয় মেকআপ না করলে বেশি ভালো লাগে। লালটিপ ছবিতেও শুধু কাজল, লিপস্টিক দিয়েছি। প্যারিসে শুটিংয়ের সময় আমাদের পরিহিত পোশাকগুলোর ডিজাইন করেছিলেন ফরাসি ডিজাইনার হিলারি এন্ডুজার। আর বাংলাদেশে শুটিং ও গানের দৃশ্যের শুটিংয়ের পোশাকগুলোর ডিজাইন করেছি আমি। আর ইমনের সঙ্গে চলচ্চিত্রে এটি আমার দ্বিতীয় কাজ। যখন শুনেছিলাম, এই চলচ্চিত্রে ইমন কাজ করছে, তখন বেশ স্বস্তি পেয়েছিলাম। ওর সঙ্গে বন্ধুত্ব ও বোঝাপড়া ভালো। আসলে অস্বস্তি নিয়ে ভালো কাজ করা যায় না। এ ধরনের বাণিজ্যিক চলচ্চিত্রে আর কাজ করব কি না, এই প্রশ্ন অনেকেরই। উত্তরে বলি, কাজের পরিবেশ স্বস্তিদায়ক হলে অবশ্যই চলচ্চিত্রে কাজ করব।’
লাক্স-আনন্দধারা মিস ফটোজেনিক বাংলাদেশ ২০০২ প্রতিযোগিতায় প্রথম হয়েছিলেন কুসুম। সেখান থেকে নতুনভাবে পথচলা তাঁর। যদিও অভিনয়ে পুরোদস্তুর কাজ শুরু করেছিলেন ২০০৬ সাল থেকে। ‘লাক্সে যখন প্রথম হলাম তখন আমি নর্থ সাউথ বিশ্ববিদ্যালয়ে বিবিএ পড়ি। পরিবার থেকে বলেছিল, সবার আগে লেখাপড়া। তারপর অন্য কিছু। আমি নিজেও লেখাপড়াকে প্রাধান্য দিতে চেয়েছি। তখন অনেক ভালো কাজের প্রস্তাব পেয়েছি, কিন্তু করতে পারিনি। স্নাতক পাস করেই নিয়মিতভাবে কাজ শুরু করেছি।’
কুসুম সিকদার মনে করেন, তাঁর অভিনয়জীবনে গহীনে শব্দ ভিন্নমাত্রা দান করেছে। যাঁরা এই চলচ্চিত্র দেখেছেন, সবাই কুসুম সিকদারের অভিনয়ের প্রশংসা করেছেন।

‘এই দীর্ঘ পথচলা সম্ভব হয়েছে স্বামী ও শাশুড়ির জন্য। নানাভাবে তাঁরা আমাকে সমর্থন ও অনুপ্রাণিত করেছেন। বিয়ের আগে যা পেয়েছিলাম মা-বাবার কাছ থেকে।’ লালটিপ দেখে দর্শক কী বলেন, তা নিয়েই এখন প্রতীক্ষা কুসুম সিকদারের।
</doc>
<doc>
ঢাকার ছবিনির্মাতারা শিল্পীসংকটের মধ্যে পড়ে গেছেন। নির্মাতাদের একটাই কথা—নতুন মুখ না আসায় ছবি তৈরি করা কঠিন হয়ে পড়েছে।
ঢাকাই ছবির বিভিন্ন সমস্যার মধ্যে এই শিল্পীসংকটের কারণে আরও অনেক সমস্যার সৃষ্টি হয়েছে।

নির্ভরযোগ্য শিল্পীর অপেক্ষায় নির্মাতারা
কথা হচ্ছিল পরিচালক মোহাম্মদ হোসেন জেমীর সঙ্গে। তিনি শাকিব খান, অপু বিশ্বাস ও পূর্ণিমাকে নিয়ে দুটি ছবি নির্মাণ করলেন। এরপর আর তাঁকে ছবি বানাতে দেখা যাচ্ছে না কেন?
মোহাম্মদ হোসেন বলেন, ‘আগামী এপ্রিল মাসে ছবি বানাব। তবে নায়ক-নায়িকা নেব নতুন কাউকে।’
প্রযোজক খসরু চারটি ছবি বানিয়ে দেড় কোটি টাকার বেশি লোকসান দিয়ে এখন আর ছবি বানাতে চাইছেন না। কেন? ‘প্রথমত, ছবি বানানোর মতো নির্ভরযোগ্য শিল্পী নেই। যাঁরা আছেন, তাঁদের নিয়ে তো বানালাম; কিন্তু ফল ভালো পাইনি।’ সাফ জবাব তাঁর।
পরিচালক শহীদুল ইসলাম খোকন ছবি বানাতেন আগে যেখানে বছরে দুটি করে, এখন তিনি সরব নন কেন?
‘ছবি যে বানাব, কাকে নিয়ে বানাব? যে গল্প ভাবি, সেই গল্পের শিল্পী নেই। নতুন কাউকে নিয়ে ছবি বানালে প্রযোজক পাই না। তাই সরব হতে পারছি না।’ এভাবেই বললেন তিনি।
আবার কারও কারও মতে, দর্শক নতুন মুখের অপেক্ষায় আছে। যাঁরা আছেন, তাঁদের আসলে এখন আর দেখতে চান না দর্শক—এমন কথা এখন প্রায় নির্মাতাকেই বলতে শোনা যাচ্ছে। ছবি কম নির্মাণ হওয়ার পেছনে এটাকেই একটা বড় কারণ হিসেবে দেখছেন নির্মাতারা। পরিচালকদের সঙ্গে প্রযোজকদেরও একই কথা। প্রযোজক আলমগীর বললেন, ‘শিল্পীসংকটের কারণে প্রায় এক বছর ছবি নির্মাণ করতে পারিনি। তাই অনেকটা ঝুঁকি নিয়েই এবার নতুন এক জোড়া মুখ নিয়ে নির্মাণ করেছি জীবনে তুমি মরণে তুমি ছবিটি। এখানে জেফ ও শ্রেয়াকে নিয়েছি নায়ক-নায়িকা হিসেবে। নতুনদের নিয়ে কাজ করার সুবিধা একটাই, তাদের প্রচুর শিডিউল পেয়েছি।’
আলমগীরের মতো প্রযোজক জাহাঙ্গীর বললেন, ‘সিনেমার এখন যে অবস্থা, তাতে করে আগামী দুই-তিন বছরের মধ্যে আর ছবি নির্মাণ করার সাহস পাই না। কাকে নিয়ে ছবি বানাব? ছবি বানিয়ে মুক্তি দেওয়া মানেই ৭০ থেকে ৮০ লাখ টাকা নেই। নির্ভরযোগ্য শিল্পী এলেই কেবল ছবি নির্মাণের বিষয়টি ভাবতে পারি।’
চলচ্চিত্র পরিচালক সমিতির সভাপতি মহম্মদ হাননান বলেন, ‘পরিচালকেরা শিল্পীসংকটের মুখে পড়েছেন। তাই আমরা এফডিসি কর্তৃপক্ষকে বলেছি যে দ্রুত নতুন মুখের কার্যক্রমটি আবার চালু করুন। তা না হলে ছবি নির্মাণের সংখ্যা বৃদ্ধি পাবে না।’
পরিচালক শাহীন সুমন বললেন, ‘শিল্পীসংকট দূর করতেই মাহী ও বাপ্পীকে নিয়ে শুরু করেছি ভালোবাসার রং নামের একটি ছবি। আমাদের মতো যদি অন্যরাও একইভাবে এগিয়ে আসে, তবে আস্তে আস্তে এই সংকট থেকে বেরিয়ে আসা যায়।’

নতুন শিল্পীদের নিয়ে ব্যবসায় সমস্যা
সিনেমায় নতুন মুখ নিয়ে কাজ শুরু হয়েছে ঠিকই, কিন্তু প্রেক্ষাগৃহের মালিকদের আগ্রহ খুবই কম। শাকিব খান বা অন্য কোনো প্রতিষ্ঠিত শিল্পী সিনেমায় থাকলে প্রেক্ষাগৃহের মালিক ছবিপ্রতি এক থেকে দুই লাখ পর্যন্ত টাকা দেন। নতুন শিল্পীদের দেখলে ৫০ থেকে ৮০ হাজার টাকার বেশি দিতে চাইছেন না। অথচ একটি ছবির প্রিন্ট করতে পোস্টারসহ খরচ পড়ে লাখ টাকার ওপর। ফলে ছবি মুক্তির সময় প্রযোজককে এফডিসি থেকে প্রিন্ট ছাড়তে ভর্তুকি দিতে হচ্ছে প্রায় ২০ থেকে ৫০ লাখ টাকা। ছবি যদি ব্যবসায়িকভাবে সফল না হয়, তখন পুরো টাকাই যাচ্ছে পানিতে। এ কারণে সিনেমা হলের মালিকেরা নতুন শিল্পীদের ছবিতে বেশি টাকা দিয়ে ছবি নিতে চাইছেন না। এ জন্য প্রযোজকেরা নতুন ছেলেমেয়েদের নিয়ে পরীক্ষামূলকভাবে ছবি বানাতে আগ্রহ দেখাচ্ছেন না। তাই নব্বই দশকে যেখানে মৌসুমী, শাবনূর, সালমান শাহ, পূর্ণিমা, পপি, শাকিল খান, রিয়াজ, ফেরদৌস, কেয়ার মতো নতুন মুখদের নিয়ে এসে দুই দশক চলেছিল ভালোভাবে, এখন আর নতুন কাউকে দেখা যাচ্ছে না। দিন দিন সমস্যা প্রকট হয়ে দেখা দিচ্ছে।

শিল্পী কি আসলেই নেই
মুদ্রার এক পিঠে যেমন এই কথাগুলো শোনা যায়, তেমনি মুদ্রার অন্য পিঠের দৃশ্যপটটা ভিন্ন।
একসময়ের পর্দা-কাঁপানো নায়িকা পপির হাতে নতুন কোনো ছবি নেই। একটি-দুটি ছবির কাজ সামান্য বাকি আছে। পপির অফুরন্ত সময় থাকলেও তাঁকে নিয়ে কোনো নির্মাতা কাজ করছেন না। কেন করছেন না, তারও কোনো উত্তর পপির জানা নেই।
রিয়াজ যে সিনেমায় অসম্ভব জনপ্রিয়তা পেয়েছিলেন, এতে কারও কোনো সন্দেহ নেই। কিন্তু গত এক-দুই বছরে রিয়াজকে নিয়ে খুব কম নির্মাতাই ছবি নির্মাণের কথা ভেবেছেন। অথচ রিয়াজ এখনো সিনেমার যেকোনো কাজেই ছুটে আসেন সবার আগে।
ফেরদৌসকে বলা হয় সিনেমার অসম্ভব লক্ষ্মী একটা ছেলে। এখন পর্যন্ত কেউ বলেনি, ফেরদৌস কোনো দিন কারও শিডিউল ফাঁসিয়েছেন। তার পরও বাণিজ্যিক ছবির নির্মাতারা কী কারণে তাঁর দিক থেকেও মুখ ফিরিয়ে নিয়েছেন, তা-ও অজানা।
ভাবতেও অবাক লাগে, শাবনূরের মতো জনপ্রিয় অভিনেত্রী এখন পুরোপুরি বেকার। বললেন, ‘একধরনের দুষ্টচক্র গুণী শিল্পীদের কাজ থেকে দূরে সরিয়ে রেখেছে, যার কারণে আজ এই শূন্যতা মনে হচ্ছে। আসলে কোনো শিল্পীসংকট নেই।’
এদিকে, পূর্ণিমা ও মৌসুমী নতুন করে ছবি হাতে নেওয়া বন্ধ করেছেন। ফলে নায়িকা-সংকটও তীব্র হয়ে দেখা দিয়েছে।
এখন কাজ করছেন অপু বিশ্বাস, সাহারা, শাকিব খান ও মিশা সওদাগর।
অন্যদিকে, সম্ভাবনাময় দুই নায়ক ইমন ও নীরবকে নিয়ে চলচ্চিত্র নির্মাতাদের প্রথম দিকে কাজ করার যে আগ্রহ দেখা দিয়েছিল, তাতেও যেন ভাটা পড়েছে। দুজনের হাতে নির্মাণাধীন ছবি আছে, কিন্তু তাঁদের নিয়ে নতুন করে এখন আর ছবি নির্মাণ করতে দেখা যায় না।
এই যখন অবস্থা, তখন চলচ্চিত্র-শিল্পের কী অবস্থা দাঁড়াতে পারে?
চলচ্চিত্রকার চাষী নজরুল ইসলাম বললেন, ‘এখন শিল্পী যে নেই, তা আমরা বলব না। কিন্তু এমন শিল্পী আমরা পাই না, যে শিল্পীর প্রতি মানুষের প্রচণ্ড আকর্ষণ আছে। শাকিব খান কাজ করছেন, কিন্তু একা তিনি আর কত দিন দর্শক ধরে রাখতে পারবেন। এটা কারও পক্ষেই সম্ভব নয়। তাই আমরা মনে করি যে এখন একটা ক্রান্তিকাল পার করছি। আমাদের সবাইকে সমন্বিত একটা উদ্যোগের মাধ্যমে শিল্পী নিয়ে আসতে হবে। প্রযোজকদের উদ্যোগী হতে হবে। তা না হলে এ শিল্পকে বাঁচিয়ে রাখা খুবই কঠিন একটি কাজ হবে।’
</doc>
<doc>
‘বেচারা (!) রণবীরের জন্য মায়া হচ্ছে, কারিনা তার দিদি বলে সে কখনো কারিনার নায়ক হতে পারবে না। একদিক থেকে এটা ভেবে আনন্দই হচ্ছে। হা হা হা—সদ্য মুক্তি পাওয়া এক ম্যায় ঔর এক তু ছবির সাফল্যের পর নায়ক ইমরান খান এখন আকাশে ভাসছেন, ‘বিশ্বাস করুন, আমাকে মাটিতেই নামানো যাচ্ছে না। কারিনা আমার চেয়ে বয়সে তিন বছরের বড়। তার পরও দর্শক সমর্থন পাওয়াটা বিশাল প্রাপ্তি। অভিনয়ে আসার আগে থেকেই কারিনার সঙ্গে একটি ছবি করার শখ ছিল। পরিচালক শকুন বাত্রা যখন এই ছবির প্রস্তাব নিয়ে এসেছিল, কারিনা তখন সাইফের ছবি নিয়ে ব্যস্ত। শকুনকে বলেছিলাম, যদি কারিনা ছবিটি করতে রাজি হয়, তবেই আমি ছবিটি করব। শকুনও আট মাস কারিনার পেছনে জোঁকের মতো লেগে ছিল। অতঃপর সম্মতি এবং আমার স্বপ্ন পূরণ।’ ৩৫ কোটি রুপির এক ম্যায় ঔর এক তু মুক্তির আগেই ঘরে তুলেছিল ১৮ কোটি রুপি। মুক্তির প্রথম ১০ দিনে শুধু ভারত থেকে আয় করেছে ৩৮ কোটি রুপি। অর্থাৎ লাভের অঙ্ক কষতে কষতে পকেটের স্বাস্থ্য বেড়েছে প্রযোজক করন জোহরের। প্রোমো দেখে হলিউডের হোয়াট হ্যাপেন্স ইন ভেগাস কিংবা মেক্সিকান ছবি রেসিন ক্যাজাডোর কার্বন কপি মনে হলেও আদতে এক ম্যায় ঔর এক তুর গল্প-চিত্রনাট্য মৌলিক। কারিনা কাপুরের ভাষায়, পরিচালক শকুন কিছুটা হলিউডের উডি অ্যালেন, কিছুটা ভারতের ইমতিয়াজ আলীর স্টাইলে গল্প বলার চেষ্টা করেছেন। ছবির ব্যতিক্রমী সমাপ্তি নিয়ে চিন্তায় ছিলেন স্বয়ং পরিচালক এবং নায়ক ইমরান। তাঁদের ধারণা, হিন্দি ছবির দর্শক এ ধরনের সমাপ্তি গ্রহণ করবে না। কিন্তু প্রযোজক করন জোহর বিশ্বাস রেখেছিলেন কাহিনিকারের ওপর। ফলাফল—অভূতপূর্ব সাফল্য।
কারিনা বলেন, ‘আমিই বলিউডের একমাত্র নায়িকা, যে মামা-ভাগনে দুই খানের সঙ্গেই অভিনয় করেছি। ইমরান তো এখন এককথায় আমার “জান”।’ শুরুতে ইমরান কারিনাকে কিছুটা ভয় পেলেও কারিনা তাঁকে সহজ করে নিয়েছিলেন। ইমরানও বন্ধুত্বের হাত বাড়িয়ে প্রতিদিন কারিনার অসংখ্য ছবি তুলেছিলেন। শৌখিন আলোকচিত্রী ইমরানের হাতের জাদুতে মুগ্ধ হয়ে কারিনা অনুরোধ করেন, বাছাই করা ছবি দিয়ে প্রদর্শনীর আয়োজন করতে। ইমরানও এখন ‘কারিনা কাপুর: প্রেজেন্টেড বাই ইমরান খান’ আলোকচিত্র প্রদর্শনীর প্রস্তুতি নিচ্ছেন। ইমরান খানের ভাষায়, ‘আমার সাধ্য থাকলে আমার প্রতিটি ছবির নায়িকা হিসেবে কারিনাকে চাইতাম। আমার স্ত্রী অবন্তিকাও কারিনার অন্ধ ভক্ত।’ এক ম্যায় ঔর এক তু ছবিতে অনেক দিন পর শহরের আধুনিক মেয়ের চরিত্রে অভিনয় করলেন কারিনা। তিনি বলেন, ‘গোলমাল ৪, উই আর ফ্যামিলি, বডিগার্ড, রা ওয়ান—পরপর চার ছবিতে দেশি নারীর চরিত্রে অভিনয় করেছিলাম। বলা যায়, ক্লান্ত হয়েই এক ম্যায় ঔর এক তু ছবির রিয়ানা চরিত্রে অভিনয় করলাম। জাব উই মেট-এর গীত চরিত্রের আধুনিক সংস্করণও বলতে পারেন রিয়ানাকে।’
আকাশে-বাতাসে খবর বেরিয়েছে, এক ম্যায় ঔর এক তু ছবির সেটে ক্যামেরার পেছনে কারিনার আগ্রহ দেখে নাকি ছবির প্রযোজক করন কারিনাকে তাঁর পরবর্তী ছবিতে পরিচালক হওয়ার প্রস্তাব করেছেন। কিন্তু ‘দুঃখজনক হলেও খবরটি মিথ্যা’—জানালেন করন জোহর। ‘পরিচালক হিসেবে কারিনা খুব বেশি সুন্দরী। এত সুন্দরী নারীকে ক্যামেরার পেছনে নয়, সামনে দেখতে চাই।’ খবর চাউর হয়েছে, কারিনা নাকি ২৩ মার্চ এজেন্ট বিনোদ মুক্তির এক সপ্তাহ পর বিয়ে করবেন। কারিনা এ প্রসঙ্গে নির্বাক থাকলেও ইমরান রসিকতা করে মুখ খোলেন, ‘যা শুনেছেন, পুরোটাই সত্যি। ২৩ মার্চের এক সপ্তাহ পর আসছে ১ এপ্রিল! এপ্রিল ফুল ডে! কারিনা-সাইফ সেদিন আপনাদের বোকা বানাবেন।’
 রুম্মান রশীদ খান
[দাইজিওয়ার্ল্ড, কোইমোই, ব্লুমবার্গ ইউটিভি, গালফ নিউজ, হিন্দুস্তান টাইমস, জি নিউজ, ডিএনএ, বলিউড হাঙ্গামা ডট কম অবলম্বনে]
</doc>
<doc>
ছোট্ট চৌকো একটা খাম। তার ভেতরেই যেন আছে গুপ্তধনের মানচিত্র কিংবা কৌটার মধ্যে লুকিয়ে রাখা প্রাণভোমরা। সেই ঔৎসুক্য নিয়ে সবাই ওই খামটার দিকে তাকিয়ে। ভেতরে লুকিয়ে থাকা কাগজটা বেরোল। ঘোষিত হলো: ‘অ্যান্ড দ্য উইনার ইজ...।’
কে হতে যাচ্ছে বিজয়ী? কার কার ভাগ্যে জুটছে অস্কার? উত্তর জানা যাবে আগামী রোববার। এদিন হলিউডের কোডাক থিয়েটারে জাঁকালো আয়োজনে ঘোষিত হবে ৮৪তম একাডেমি অ্যাওয়ার্ডস। বসবে হাজার তারার মেলা। এদিন প্রমাণ হয়ে যাবে, আমাদের কাছে দূর আকাশের তারা হয়ে থাকা এই তারকারাও রক্ত-মাংসের মানুষ। আবেগ-অনুভূতিতে তাঁরাও আচ্ছন্ন; হাসিতে উদ্ভাসিত কিংবা কান্নায় সিক্ত হন। দুই-দশ গন্ডা ভিলেনকে একাই পিটিয়ে ছাতু বানিয়ে ফেলতে ওস্তাদ যে অ্যাকশন হিরো, তাঁকেও এদিন দেখা যাবে সামান্য টেনশন নামের ‘ভিলেন’টির সঙ্গে লড়াইয়ে পর্যুদস্ত হতে!
নবমবারের মতো উপস্থাপনার দায়িত্বে বিলি ক্রিস্টাল। প্রযোজনার গুরুদায়িত্ব ব্রায়ান গ্রেজারের কাঁধে। অবশ্য উপস্থাপনা করার কথা ছিল এ ডি মারফির, প্রযোজক ছিলেন ব্রেট র‌্যাটনার। কিন্তু সামান্য বিষয় নিয়ে মনোমালিন্যের কারণে র‌্যাটনার সরে দাঁড়ালে মারফিও অপারগতার কথা জানান।
সে যা-ই হোক। অনুষ্ঠানের চাকচিক্যে তাতে ভাটা পড়ছে না। আর তা ছাড়া এবারের অস্কারটিও ভীষণ অননুমেয়। নিরঙ্কুশ ফেবারিট কেউ নয়। কে জিততে পারে, আগে থেকে অনুমান করা যাচ্ছে না। তাই এ নিয়ে একটা বাড়তি কৌতূহল থাকছেই। সেরা অভিনেত্রীর পুরস্কার নিয়ে জমাট লড়াই হবে মেরিল স্ট্রিপ আর ভিওলা ডেভিসের মধ্যে। জর্জ ক্লুনি, ব্র্যাড পিট, জ্যঁ দুজারদিঁ—সেরা অভিনেতার পুরস্কারে ত্রিমুখী লড়াই। সেরা পরিচালকের পুরস্কারের জন্য পাঞ্জা লড়ছেন মার্টিন স্করসেস আর মিশেল হাজানাভিসিয়াস।
গোল্ডেন গ্লোবে ছিল নির্বাক ছবি দি আর্টিস্ট-এর জয়জয়কার। পুরো ছবিতে একেবারে শেষ দৃশ্যে তিন-চারটি সংলাপ। এ ছাড়া বাকি ছবিটা নির্বাক! গত শতকের ত্রিশের দশকে নির্বাক যুগের সমাপ্তির সঙ্গে নির্বাক যুগের এক মহাতারকার পতন নিয়ে তৈরি অসাধারণ এ ছবিটি এবার অস্কারেও বাজিমাত করে দিতে পারে বলে অনেকেরই অনুমান।
এবার সেরা চলচ্চিত্র বিভাগে মনোনয়ন পেয়েছে নয়টি ছবি। দি আর্টিস্ট, দ্য ডিসেনড্যান্টস, এক্সট্রিমলি লাউড অ্যান্ড ইনক্রেডিবলি ক্লোজ, দ্য হেল্প, হুগো, মিডনাইট ইন প্যারিস, মানিবল, দ্য ট্রি অব লাইফ ওওয়ার হাউস। ‘দ্য উইনার ইজ’? খুব সম্ভবত দি আর্টিস্ট। তবে শেষ পর্যন্ত হিসাব পাল্টে দিতে পারে দ্য হেল্প।
এই ত্রিমাত্রিক ডলবি সাউন্ড সিস্টেমের যুগেও যে নির্বাক ছবি দিয়ে মাত করে দেওয়া যায়, তা প্রমাণ করে দেওয়ায় সেরা পরিচালকের পুরস্কার হাতে তুলতে পারেন হাজানাভিসিয়াস। এ বিভাগে মনোনয়ন পেয়েছেন উডি অ্যালেন, টেরেন্স ম্যালিক, আলেক্সান্ডার পেইন ও স্করসেস। সেরা অভিনেতার পুরস্কারটি শেষ পর্যন্ত জিততে পারেন মানিবল-এ দুর্দান্ত অভিনয় করা পিট। রেকর্ড ১৭তম বারের মতো মনোনয়ন পেয়েও শেষ পর্যন্ত স্ট্রিপ অস্কার থেকে বঞ্চিত হতে পারেন ভিওলা ডেভিসের কারণে।
মূল বিভাগগুলোতে সেভাবে নাম আসছে না। তার পরও কিন্তু এবার অস্কারে সর্বোচ্চ ১১টি বিভাগে মনোনয়ন পাওয়া ছবির নাম হুগো। দ্য আর্টিস্ট মনোনয়ন পেয়েছে ১০টি বিভাগে। ছয়টি করে মনোনয়ন পেয়েছে মানিবল আরওয়ার হাউস।
শেষ পর্যন্ত এসব পূর্বানুমান না-ও মিলতে পারে। আবহাওয়ার পূর্বাভাসও কি রোজ মেলে? হয়তো বলা হলো, আগামীকাল হবে প্রবল বর্ষণ। আপনি বগলে ছাতা নিয়ে বাড়ি থেকে বেরোলেন। কী আশ্চর্য, ছাতা কাজে লাগল ঠিকই; কিন্তু বৃষ্টির বদলে রোদ ঠেকাতে!
 রাজীব হাসান
তথ্যসাহায্য: এলএ টাইমস, হলিউড রিপোর্টার
</doc>
<doc>
ম্যাগাজিনের পাতা ওল্টালেই কত না মুখের ছবি চোখে পড়ে! শ্রেয়ারও মনে হলো, ইস্ যদি নিজের একটা ছবি এভাবে ছাপা হতো!
যেন স্বপ্নেই বিচরণ করেন তিনি। খুঁজে বেড়ান তেমনি একটা সুযোগের।
পেয়েও গেলেন। ২০০৮ সালের বিনোদন বিচিত্রা ফটোসুন্দরী প্রতিযোগিতায় নিজের ছবি পাঠালেন।
তারপর তিনি সেরা কয়েকজনের একজন হয়ে গেলেন। ফটোশুট করতে গিয়ে আনন্দে যেন একটু কেঁদেও ফেললেন।
কথায় বলে, স্বপ্নের জগতের কোনো সীমা নেই। শ্রেয়া বিভিন্ন বুটিক হাউসের পোশাকের মডেল হলেন। খবরের কাগজে সেই ছবি ছাপা হওয়ার প্রথম দিনটাতে কী খুশিই না হলেন!
এবার ইচ্ছা হলো ক্যামেরাবন্দী হওয়ার। টিভি নাটকে অভিনয় শুরু করলেন। দু-একটি নাটকে কাজ করতে করতেই আখতার ফেরদৌস রানারপৃথিবীর সব রূপ মেখে আছে ঘাসে নাটকটিতে কাজ করার সুযোগ পেলেন তিনি। এখান থেকেই যেন শ্রেয়া আরও একধাপ এগিয়ে গেলেন।
চলচ্চিত্রনির্মাতা অপূর্ব রানার দৃষ্টিতে পড়লেন তিনি। কথা হলো এবং সবকিছুই যখন চূড়ান্ত হলো, শ্রেয়া তো নিজেই বিস্মিত। এ যেন মেঘ না চাইতেই জল। ‘ব্যাপারটা আমার কাছে অনেকটাই সে রকম। বড় পর্দায় কাজ করব, আমার পোস্টার হবে, এসব যেন স্বপ্নের মতোই মনে হলো। কাজ শুরু করলাম। দেখলাম, সিনেমা মানেই বিশাল আয়োজন। কাজ করতে করতেই আমি সিনেমার প্রেমে পড়ে গেছি।’ বলছিলেন শ্রেয়া।
ফেব্রুয়ারির ৯ তারিখে মুক্তি পেল শ্রেয়া অভিনীত প্রথম চলচ্চিত্র জীবনে তুমি মরণে তুমি ছবিটি। ছবি মুক্তির আগের দিন শ্রেয়া কতই না টেনশনে! ছবির কী হবে? দর্শক কীভাবে তাঁকে নেবে? ছবির প্রথম প্রদর্শনীতে কি দর্শক সিনেমা হলে থাকবে?
সারা রাত নির্ঘুম থাকলেন তিনি। সকালবেলা শুধুই পায়চারি। প্রথম প্রদর্শনীর খবর পেলেন তিনি। ছবিটি নাকি চিত্রামহল প্রেক্ষাগৃহে, দর্শকপূর্ণ। শ্রেয়ার ইচ্ছা হচ্ছিল ওই সময়ই তিনি ছুটে যাবেন প্রেক্ষাগৃহে।
এরপর তিনি নিজেই মতিমহল প্রেক্ষাগৃহে চলে গেলেন। ‘ওরে দর্শক সেখানে! মাঝেমধ্যে যখন দর্শক হাততালি দিত, তখন আমি শুধু হাসতাম। কী করব ভেবে উঠতে পারছিলাম না। বড় পর্দায় নিজেকে দেখে ভালো লাগল।’ বললেন শ্রেয়া।
যখন শ্রেয়া বিনোদন বিচিত্রাতে অংশ নিয়েছিলেন, তখন তিনি ইডেনে অনার্স প্রথম বর্ষের শিক্ষার্থী ছিলেন। এ বছর তিনি ফাইনাল পরীক্ষা দেবেন।
এরপর মাস্টার্স শেষ করবেন। তারপর কী করবেন তিনি?
‘কেন, অভিনয়? এরই মধ্যে নজরুল ইসলাম খানের পাগলা হাওয়া ছবিটিতে কাজ করছি। আরও কয়েকটি ছবিতে অভিনয়ের ব্যাপারে কথাবার্তা চলছে। অল্প কয়েক দিনের মধ্যেই আরও কিছু ছবি হাতে নেব। বলতে পারেন, অভিনয় করার নেশাটা আমাকে পেয়ে বসেছে।’ বলছিলেন তিনি।
</doc>
<doc>
গত সপ্তাহে লস অ্যাঞ্জেলেসে হয়ে গেল সংগীতের সবচেয়ে সম্মানজনক পুরস্কার গ্র্যামির ৫৪তম আসর। মোট ৭৮টি বিভাগে দেওয়া হয়েছে পুরস্কার। ছয়টি বিভাগে মনোনয়ন পেয়ে প্রতিটিতেই পুরস্কার জিতে এবারের গ্র্যামি নিজের করে নিয়েছেন অ্যাডেল। গুরুত্বপূর্ণ বিভাগগুলোর পুরস্কারজয়ীদের নাম দেওয়া হলো—

সেরা রেকর্ড: রোলিং ইন দ্য ডিপ, অ্যাডেল
সেরা অ্যালবাম: টোয়েন্টি ওয়ান, অ্যাডেল
সেরা গান: রোলিং ইন দ্য ডিপ, অ্যাডেল ও পল এপওয়ার্থ
সেরা নতুন শিল্পী: বন আইভার
সেরা পপ একক পারফরম্যান্স: সামওয়ান লাইক ইউ, অ্যাডেল
সেরা পপ ভোকাল অ্যালবাম: টোয়েন্টি ওয়ান, অ্যাডেল
সেরা রক পারফরম্যান্স: ওয়াক, ফু ফাইটার্স
সেরা হার্ড রক বা মেটাল পারফরম্যান্স: হোয়াইট লিমো, ফু ফাইটার্স
সেরা রক গান: ওয়াক, ফু ফাইটার্স
সেরা রক অ্যালবাম: ওয়াস্টিং লাইট, ফু ফাইটার্স
সেরা অলটারনেটিভ মিউজিক অ্যালবাম: বন আইভার, বন আইভার; বন আইভার
সেরা আরঅ্যান্ডবি গান: ফুল ফর ইউ, সি লো গ্রিন ও জ্যাক স্প্ল্যাশ
সেরা আরঅ্যান্ডবি অ্যালবাম: এফ এ এম ই, ক্রিস ব্রাউন
সেরা র‌্যাপ পারফরম্যান্স: ওটিস, জে-জি ও কেনি ওয়েস্ট ফিচারিং ওটিস রেডিং
সেরা র‌্যাপ গান: অল অব দ্য লাইটস
সেরা র‌্যাপ অ্যালবাম: মাই বিউটিফুল ডার্ক টুইস্টেড ফ্যান্টাসি, কেনি ওয়েস্ট
সেরা কান্ট্রি একক পারফরম্যান্স: মিন, টেলর সুইফট
সেরা কান্ট্রি গান: মিন
সেরা কান্ট্রি অ্যালবাম: ওউন দ্য নাইট, লেডি অ্যান্টেবেলাম
</doc>
<doc>
মিলনায়তনের গেট থেকে পাবলিক লাইব্রেরির মূল ফটক পর্যন্ত সারিবদ্ধ মানুষ। দাঁড়িয়ে হলেও তাঁরা রানওয়ে দেখতে চায়। ১০-২১ ফেব্রুয়ারি হয়ে যাওয়া রানওয়ে চলচ্চিত্রের প্রদর্শনীতে এমনটাই ছিল বাস্তবতা। সারা দেশ ঘুরে দীর্ঘ প্রতীক্ষার পর অবশেষে ঢাকায় মুক্তি পেল রানওয়ে।
প্রতিটি শোর শুরুতে মঞ্চে উঠে দর্শকের সঙ্গে কথা বলেছেন ক্যাথরিন মাসুদ। তিনি বলেন, ‘আগে প্রতিটি শোর শুরুতে মঞ্চে উঠত তারেক। দর্শকদের কথা শুনতে ভালবাসত। আমি ঠিক সেই কাজগুলো করার চেষ্টা করছি। এই সময়টা আমাদের পুরো টিমের জন্য যেমন আনন্দের, তেমনি বেদনারও। ঢাকায় রানওয়ে মুক্তি দিতে পেরেছি এটা অনেক আনন্দের। আর বেদনার কথা হলো আজ সেই আনন্দের দিনে তারেক নেই। তারেক সব সময় বলত, দর্শকই আমার প্রাণ। এই প্রদর্শনীতে এত দর্শক দেখে আমার মন ভরে গেছে।’
পাবলিক লাইব্রেরির গেট থেকে তারেক মাসুদ ও মিশুক মুনীরসহ সড়ক দুর্ঘটনায় নিহত পাঁচজনের ছবি এবং প্রদর্শনীর চলচ্চিত্রগুলোর পোস্টার দিয়ে অন্যরকম একটা আবহ সৃষ্টি করা হয়েছিল। রানওয়ের সঙ্গে প্রতিদিন দুই মিনিটের দৃশ্যচিত্র একুশ এবং ১৫ মিনিটের স্বল্পদৈর্ঘ্য চলচ্চিত্র নরসুন্দর-এর প্রদর্শনীও ছিল। আর শো শেষে ছিল দর্শকদের মন্তব্য-বই এবং ক্যামেরার সামনে প্রতিক্রিয়া জানানোর সুযোগ। ছবি দেখার পাশাপাশি টিকিট কাউন্টারে বিক্রি হয়েছে বিভিন্ন স্যুভেনির। তারেক মাসুদ ও মিশুক মুনীরকে নিয়ে করা বিশেষ টি-শার্ট, মাটির ময়না, অন্তর্যাত্রা ছবির ডিভিডি এবং তারেক মাসুদের প্রতিটি সিনেমার পোস্টারও বিক্রি হয়েছে চলচ্চিত্র-প্রেমিকদের জন্য। এ ছাড়া ভিউকার্ড ও অন্যান্য স্মারকও ছিল। ছবি দেখার আগের অপেক্ষার সময়টাতে দর্শকদের জন্য ছিল বাউল গানের আসর।
বেসরকারি বিশ্ববিদ্যালয়ের ছাত্রী মিতু জানালেন, ‘আমি সব সময় সিনেমার ভুল ধরার জন্য সিনেমা দেখতে বসি। তারেক মাসুদের ছবি এই প্রথম দেখলাম। সত্যি বলতে কি আমি কি বলব বুঝতে পারছি না। ভুল ধরা তো দূরের কথা। আমি এখনো একটা ঘোরের মধ্যে আছি। মনে হচ্ছে মানুষটা বেঁচে থাকলে আরও অনেক কিছু দিতে পারতেন।’ আরেক দর্শক নাজিম জানালেন, গত ১২ দিনে মোট পাঁচবার রানওয়ে দেখেছেন তিনি। কেন? কী আছে এই ছবিতে? ‘নাচ-গান নেই এটা সত্যি। কিন্তু তার বদলে আছে আমাদের চারপাশের কিছু মানুষের গল্প। এই ছবির সবচেয়ে বড় দিক পুরো সময়ে একবারও মনে হয়নি সিনেমা দেখছি। মনে হচ্ছে এটাই বাস্তবতা।’
দর্শকদের অনেকেই টিকিট পাননি, দেখতে পারেননি। তাঁরা চাইছিলেন, উৎসবের সময় আরেকটু বাড়বে কি না, তা জানতে। ক্যাথরিন বললেন, ‘এখন সেটা সম্ভব নয়। তবে ঢাকা শহরে এখন থেকে নিয়মিত বিভিন্ন বিশ্ববিদ্যালয় এবং অডিটরিয়ামে ছবিটির প্রদর্শনী চলবে। পাশাপাশি আমরা এখন প্রেক্ষাগৃহেও রানওয়ে মুক্তি দেব।’
</doc>
<doc>
বাজি পুড়ছে, সানাই বাজছে, হাসির বন্যা বইছে...কিন্তু কনের সাজে সজ্জিত রিক্তা ফুঁপিয়ে ফুঁপিয়ে কাঁদছে। রিক্তার দাদা মাতাল জীবন বোস নিজের স্বার্থসিদ্ধির জন্য তাকে তুলে দেয় হূদয়হীন অরিন্দম চৌধুরীর হাতে। অথচ বিরহ-ব্যথায় রিক্তা আর সুভাষ শুধু কাতরই হয় না, গ্রাম আর গ্রামের মানুষকে ভুলে শেষতক সুভাষকে আশ্রয় নিতে হয় নিম্নবর্ণের বাগদিপাড়ায়। আর রিক্তার স্বপ্ন-মুকুল অকালে ঝরে যায় নির্মম নিয়তির আঘাতে।
স্বপন কুমার চট্টোপাধ্যায় রচিত কালো সিঁদুর পালার এমনই কাহিনি। পালাটি নিউ ভোলানাথ অপেরা এ বছর প্রথম মঞ্চে আনে। দুলাল দেবনাথের নির্দেশনায় পালাখানা মঞ্চস্থ হয় গাইবান্ধার গোবিন্দগঞ্জে। প্যান্ডেলভর্তি দর্শক রাত কাবার হওয়া পর্যন্ত মন্ত্রমুগ্ধের মতো কালো সিঁদুর-এর মঞ্চায়ন দেখে যখন ক্লান্ত, তখন হঠাৎ করে বিবেক নামীয় হীরক চরিত্র শেষ সংলাপ দিয়ে দর্শকের মোহ ভাঙানোর চেষ্টা করেন। হীরক বলেন, ‘বেরিয়ে এসেছি—সংসারের করুণ দৃশ্য দেখতে না পেরে বাধ্য হয়ে বাড়ি থেকে বেরিয়ে এসেছি। সারা বিশ্বসংসারের কাছে আজ আমি একটা মূল্যহীন অচল পয়সা। অথচ সংসারের সবাই চায়, এই অচল পয়সাটাকে সম্বল করে বাঁচতে।’
পালানির্দেশক বলেন, ‘এ দেশের যাত্রার রয়েছে গৌরবময় ঐতিহ্য। যুগ যুগ ধরে বাঙালি জাতি যাত্রা-সংস্কৃতি মনে ধারণ করে আসছে।
এই দলে ভাষা আন্দোলনের ওপর রচিত ভাষার ডাক, বর্ণমালার প্রেম, ঢাকা জ্বলছে, মুক্তিযুদ্ধের রক্তাক্ত একাত্তর, সাত কোটির মুজিব ও ফকির আন্দোলনের ওপর রচিত বিদ্রোহী ফকির মজনু শাহ দর্শকপ্রিয়তা পাচ্ছে।
</doc>
<doc>
কিছুদিন আগে অনুষ্ঠিত হয়ে গেল ৫৪তম বার্ষিক গ্র্যামি অ্যাওয়ার্ডসের অনুষ্ঠান। এবার পাঁচটি বিভাগে গ্র্যামি অ্যাওয়ার্ড জয় করে রক ব্যান্ড ফু ফাইটার্স সাড়া ফেলেছে।
আমেরিকার এই রক ব্যান্ডটি যাত্রা শুরু করেছিল ১৯৯৪ সালে। ব্যান্ডটির জন্ম হয় একসময়ের রক ব্যান্ড নির্ভানার ড্রামার ডেভ গ্রোলের মাধ্যমে। তিনি একাই ফু ফাইটার্স নিয়ে এগিয়ে যান। তিনি ছিলেন দলের স্থায়ী সদস্য, বেজিস্ট হিসেবে দলে যোগ দেন নেইট মেন্ডেল এবং ড্রামার হিসেবে আসেন উইলিয়াম গোল্ডস্মিথ। প্যাট স্মিয়ারকেও গিটারিস্ট হিসেবে নেওয়া হলো। কিছুদিন চলার পর গোল্ডস্মিথ আর স্মিয়ার ছেড়ে দিলেন দল। তাঁদের বদলে ড্রামার হিসেবে যোগ দিলেন টেইলর হকিন্স ও গিটারিস্ট ফ্রাঞ্জ স্টাল। স্টালও বেশি দিন থাকতে পারেননি। ১৯৯৯ সাল আসার আগেই তাঁকে দল থেকে বের করে দেওয়া হয়। এরপর কিছুদিন তিন সদস্যের ব্যান্ড হিসেবেই টিকে ছিল ফু ফাইটার্স। লিড গিটারিস্ট হিসেবে দলে যোগ দেন ক্রিস শিফলেট, সেটাও ১৯৯৯ সালে। এর পর থেকে দলটিকে আর সদস্য বদল করতে হয়নি। এখন পর্যন্ত তারা সাতটি অ্যালবাম বের করেছে। অ্যালবামগুলো হলো ফু ফাইটার্স (১৯৯৫), দ্য কালার অ্যান্ড দ্য শেপ (১৯৯৭), দেয়ার ইজ নাথিং লেফট টু ল্যুজ (১৯৯৯), ওয়ান বাই ওয়ান (২০০২), ইন ইয়োর অনার (২০০৫), ইকোস, সাইলেন্স, পেশেন্স অ্যান্ড গ্রেস (২০০৭), ওয়েস্টিং লাইট (২০১১)।
অ্যালবামগুলোর বেশির ভাগই সফল। ২০০০ সালে তারা প্রথমবারের মতো গ্র্যামি অ্যাওয়ার্ড জয় করেছিল ‘লার্ন টু ফ্লাই’ মিউজিক ভিডিওর সুবাদে। ২০১২ সালে ৫৪তম গ্র্যামি অ্যাওয়ার্ডে যে পাঁচটি বিভাগে তারা জয়লাভ করেছে তা হলো: ১. সেরা রক অ্যালবাম (ওয়েস্টিং লাইট), সেরা রক গান ‘ওয়াক’, সেরা রক পারফরম্যান্স ‘ওয়াক’, সেরা হার্ড রক/মেটাল পারফরম্যান্স ‘হোয়াইট লিমো’, সেরা লং ফর্ম মিউজিক ভিডিও ‘ফু ফাইটার্স’, ‘ব্যাক অ্যান্ড ফোর্থ’। ফু ফাইটার্স অল্টারনেটিভ রক, পোস্ট গ্র্যাঞ্জ ও হার্ড রক ধারার গান করে। তাদের গান ‘নির্ভানার’-এর অকালপ্রয়াত কার্ট কোবেইনের দ্বারা অনেকটা প্রভাবিত।
ফু ফাইটার্সের বর্তমান সদস্য:
ডেভ গ্রোল (ভোকাল ও গিটার, ১৯৯৪ সালে থেকে)
নেইট মেন্ডেল (বেইজ গিটার, ১৯৯৫ সাল থেকে)
টেইলর হকিংস (ড্রামস ও ব্যাকিং ভোকালস, ১৯৯৭ সাল থেকে)
ক্রিস শিফলেট (লিড গিটার ও ব্যাকিং ভোকালস, ১৯৯৯ সাল থেকে)
প্যাট স্মিয়ার (লিড ও রিদম গিটার, ১৯৯৫-১৯৯৭, ২০০৬ থেকে বর্তমান)
রক সংগীতপ্রেমীদের ফু ফাইটার্সের এই নতুন অ্যালবামটি অবশ্যই শোনা উচিত।
</doc>
<doc>
শিগগিরই মঞ্চে আসছে পালাকারের ব্যানারে নাটক নারীগণ। নাটকটি লিখেছেন সৈয়দ শামসুল হক আর নির্দেশনার কাজটি করছেন বিশিষ্ট নাট্যজন আতাউর রহমান। আজকের পাঁচ প্রশ্নের উত্তর দিয়েছেন তিনি।

নাটকটি কীভাবে মঞ্চে আসছে?
মূলত নবাব সিরাজউদ্দৌলার পরাজিত হওয়ার পর তাঁর পরিবারের মেয়েদের ভাগ্যে যা ঘটেছিল, তা নাটকটিতে উঠে এসেছে। নাটকটি সৈয়দ শামসুল হক লিখেছেন। তবে মূল লেখা থেকে আমি গল্পের প্রয়োজনে নিজের মতো করে সাজিয়ে নিয়েছি। সে ক্ষেত্রে মূল সিরাজউদ্দৌলা গল্পেরও কিছু অংশ নাটকে এসেছে।

এবার এ গল্পটি বেছে নিলেন কেন?
পৃথিবীর বিভিন্ন দেশে যুগে যুগে যুদ্ধের দিনগুলো বা পরবর্তী সময়ে মেয়েদের ওপর অত্যাচারের মাত্রা বেশি হয়েছে। সিরাজউদ্দৌলা পরাজিত হওয়ার পর তাঁর পরিবারের যেমন করুণ পরিণতি হয়েছিল, একইভাবে আমাদের মুক্তিযুদ্ধের সময়ও মেয়েদের ওপর অত্যাচার বেশি হয়েছে; এবং একইভাবে প্রাসাদ ষড়যন্ত্রের বিষয়টিও ঘটে আসছে সে সময় থেকে। এখনো তা বন্ধ হয়নি। সেই সময় থেকে বর্তমান সময়ের ঘটনাপ্রবাহেরও ইঙ্গিত আছে নাটকটিতে। নাটকটির গল্প খুবই প্রাসঙ্গিক হওয়ায় কাজটি করার আগ্রহ পেয়েছি।

কত দিন পর নাটকটি মঞ্চে আসবে?
আমরা অনেক দিন ধরেই পাণ্ডুলিপিটি নিয়ে কাজ করছি। নাটকে প্রায় সবই মেয়ে চরিত্র। তাই একসঙ্গে অনেক নারী অভিনয়শিল্পী পাওয়াটাও কঠিন ছিল। এ কাজটি সময় নিয়েই করতে হচ্ছে। আশা করছি, আগামী মার্চ-এপ্রিল নাগাদ নাটকটি মঞ্চে আসবে।

এই নাটকটি নিয়ে নিজ দলের বাইরে বেশ কয়েকটি নাটকের নির্দেশনা দিচ্ছেন। বিষয়টি আপনি কতটুকু উপভোগ করছেন?
আমার কাছে বিষয়টি খুবই ভালো লাগছে। একেবারে তরুণদের সঙ্গে কাজ করছি। নতুন প্রজন্মের মেধাবীদের সঙ্গে কাজ করে ভালো লাগছে। সে ক্ষেত্রে নিজ দলের বাইরের নাট্যকর্মীদের সঙ্গে কাজ করে নতুন অভিজ্ঞতাও হচ্ছে। যত মানুষের সঙ্গে কাজ করি, ততই ভালো লাগে। নতুন প্রজন্মের এসব নাট্যকর্মীকে নিয়ে আমি খুবই আশাবাদী।

নিজ দলের হয়ে নতুন কাজ শুরু করছেন কবে?
নতুন একটা কাজ শুরু করার ইচ্ছা আছে। গীতগোবিন্দ নিয়ে কাজ করব। পাণ্ডুলিপি তৈরির কাজ চলছে। আশা করছি, মাস দুয়েকের মধ্যেই কাজটি শুরু করতে পারব।
</doc>
<doc>
বেশ কিছুদিন আগের কথা। যদিও আগের কথা, কিন্তু বিষয়টি বারবার একই রকমভাবে ঘটে এখানে; এই জাতীয় নাট্যশালায়।
নিয়মিত মঞ্চনাটকের জন্য ঢাকায় এমন স্থান আর নেই। নাটককর্মী, নাটকপ্রেমী দর্শকের এখন এক পথ হয়েছে শিল্পকলার জাতীয় নাট্যশালা। সন্ধ্যা নামলেই এ পথ মিশে যায় নাট্যশালার আঙিনায়। সন্ধ্যা ঘন হয়ে আসার সঙ্গে সঙ্গে নাট্যশালা জেগে উঠতে শুরু করে। বিশেষ করে, নাট্যশালার মূল ফটকে এই উচ্ছলতা বেশি। নাটক শুরু বা শেষ হওয়ার পর জমজমাট হয় এ এলাকাটাই। বাদামের খুটখাট, চায়ের কাপের টুংটাং শব্দ আর ঠোঁটে গরম চায়ের সঙ্গে নাটক, থিয়েটার নিয়ে নাট্যকর্মী—দর্শকের কথার পিঠে কথার শব্দ মিলেমিশে এক হয়ে যায়। নাট্যকর্মী বা দর্শক না হয়েও পাশ দিয়ে হেঁটে চলা কোনো কোনো পথচারী কিছুক্ষণের জন্য হলেও এই মিলনমেলায় থেমে যান। নাট্যকর্মী আর দর্শকের পথের সঙ্গেই সম্প্রতি মিলিয়ে নিয়েছিলাম পথ। উদ্দেশ্য, সন্ধ্যার পর নাট্যশালা ঘুরে দেখা।
তখনো দুই হলে মঞ্চের আলো জ্বলেনি। সবেমাত্র সন্ধ্যার ঘড়ি সাড়ে ছয়টার ঘরে। মূল ফটকে ঢুকতেই নাগরিক নাট্যসম্প্রদায়ের কর্মী জামানের সঙ্গে দেখা। তাঁর কাছ থেকে জানা গেল, মূল মিলনায়তনে তাঁদের দলের অপেক্ষমাণ নাটকটির প্রদর্শনী হবে। কথা না বাড়িয়ে মিলনায়তনের দিকে জামানের দে ছুট। মিলনায়তনের ডান পাশে টিকিট-ঘরে দর্শকের সারি। অল্প সময়ের মধ্যেই সারি ঘন হয়ে গেল। দর্শকেরা মিলনায়তনের দরজায় টিকিট দেখিয়ে ঢুকে নিজ নিজ আসন নিচ্ছেন।
পরীক্ষণ থিয়েটার হলের নিচে টিকিট-ঘরে তেমন কোনো ভিড় নেই। টিকিট-ঘরের দায়িত্বে থাকা কয়েকজন কর্মী ততক্ষণে সবকিছু গুছিয়ে নিয়ে মিলনায়তনের দিকে যাওয়ার প্রস্তুতি নিচ্ছেন। সময় না বাড়িয়ে সিঁড়ি ভেঙে নাট্যশালার পঞ্চম তলার উদ্দেশে রওনা হলাম। পঞ্চম তলায় থিয়েটার আর্কাইভ, থিয়েটার ক্লাব, সেমিনার—সবই আছে। ক্লাবঘরের দিকে এগিয়ে যেতেই হোঁচট খেলাম। তালাবদ্ধ। নাট্যকর্মী মণি জানালেন, ক্লাবঘরটি বেশির ভাগ সময়ই বন্ধ থাকে। কোনো কোনো দিন সন্ধ্যার পর ঘরে আলোও জ্বলে না। নাট্যকর্মীরা চান, নাট্যশালার নিচে চায়নিজ রেস্টুরেন্টটি উঠিয়ে দিয়ে সেখানে ক্লাবটি করা হোক। নাট্যকর্মীদের আনাগোনা ওই অঞ্চলে বেশি। ফলে ওই জায়গায় ক্লাবটি হলে খুবই জমবে। নাট্যকর্মীদের দীর্ঘদিনের দাবিও এটি।
আর্কাইভের সামনে দেখা মিলল আরণ্যক নাট্যদলের একঝাঁক কর্মীর সঙ্গে। দেখা গেল দলের জ্যেষ্ঠ নাট্যকর্মী মান্নান হীরা, আবদুল্লাহেল মাহমুদকে।
পাশেই থিয়েটার আর্কাইভ রুম থেকে মহড়ার সংলাপ শোনা যাচ্ছিল। রুমের দরজা সামান্য খোলা। একটু এগিয়ে যাই। ফাঁক দিয়ে দেখা গেল, শিল্পকলার নাট্য ডিজাইনার জসিম উদ্দীন নিবিষ্ট মনে চেয়ারে বসে সংলাপ শুনছেন। নিচে পাঁচ-ছয়জন নাট্যকর্মী সংলাপ দিচ্ছেন। আনমনেই জসিম উদ্দীনের নজরে পড়ে যাই। তাঁর সঙ্গে অনেক দিনের চেনাজানা। চেয়ার থেকে উঠে এলেন। ফিসফিস করে কিছু কথা হলো। তিনি জানালেন, বেহুলার ভাসান নিয়ে কাজ করছেন।
তিনি বলেই ফেললেন, ‘শিল্পকলা থেকে নিয়মিত নৃত্যের অনুষ্ঠান, চিত্রকলার কাজ, এমনকি প্রকাশনার কাজও হয়। কিন্তু নিয়মিত নাটক করা হয় না। আমরা শিল্পকলার নিজস্ব একটা পেশাদার দল চাই।’ কথা না বাড়িয়ে বেরিয়ে এলাম। ছয় ও সাততলায় নাটকের মহড়াকক্ষ। এবার ওদিকেই উদ্দেশ্য। ছয়তলার সিঁড়ির মুখে একটা মহড়াকক্ষ। ঢোলের শব্দ আর মহড়ার চিৎকার বাইরে থেকেই শোনা যাচ্ছে। দরজার দিকে এগিয়ে যাই। একজন দরজার দায়িত্বে আছেন। অনুমতি নিয়েই দরজার ফাঁক দিয়ে উঁকি দিই। দেখা মিলল শিমূল ইউসুফের, নির্দেশকের জায়গায়। বোঝা গেল ঢাকা থিয়েটারের কোনো নাটকের মহড়া হচ্ছে। আগে থেকেই জানা, ঢাকা থিয়েটার নতুন নাটক টেমপেস্ট-এর মহড়া শুরু করেছে। নির্দেশনা দিচ্ছেন নাসির উদ্দীন ইউসুফ। দরজায় দাঁড়ানো নাট্যকর্মীর কাছ থেকে নিশ্চিত হওয়া গেল, টেমপেস্ট নাটকটিরই মহড়া চলছে।
ওখান থেকে বেরিয়ে আসি। সোজা সাততলায়। আরও দুটি মহড়াকক্ষ এখানে। মহড়াকক্ষের বারান্দাজুড়ে ছড়িয়ে-ছিটিয়ে আড্ডা চলছে নাট্যকর্মীদের। বারান্দার এক কোণে লিয়াকত আলী লাকী, ঝুনা চৌধুরী, শাহ আলম দুলাল—তিন ফেডারেশনের নেতার দেখা মিলল। নিজেদের মধ্যে আলাপ-আলোচনা নিয়ে ব্যস্ত তাঁরা। পা বাড়াই ওদিকে। জানা গেল, নাটকের দলগুলোর জন্য সরকারের অনুদানের এ বছরের বাজেট না আসা প্রসঙ্গে তাঁরা তিনজন আলোচনা করছিলেন। ঝুনা চৌধুরী সরকারি বাজেট নিয়ে হতাশার কথা জানালেন। তিনি বললেন, ‘গত বছর একদম শেষ সময়ে দেওয়ায় আমরা ঠিকমতো সরকারি অনুদান নিয়ে কাজ করতে পারিনি। এ বছর এখনো কোনো খবর নেই। জুন আসতে আর তিন মাস বাকি। কীভাবে কাজ করব আমরা বুঝতে পারছি না।’ শিল্পকলা একাডেমীর মহাপরিচালক লিয়াকত আলী লাকী। শিল্পকলায় পেশাদার নাটকের দল তৈরি না হওয়ার খবরটি মাথায় ততক্ষণও রয়ে গেছে। কথা প্রসঙ্গে বিষয়টি নিয়ে লাকীকে জিজ্ঞাসা করি। তিনি বলেন, ‘অবশ্যই শিল্পকলার আলাদা একটা পেশাদার দল থাকা উচিত। এবং বিষয়টি নিয়ে এরই মধ্যে আলোচনাও হয়েছে।’ আলাপচারিতায় অনেক সময় কেটে গেল। ওদিকে দুই মিলনায়তনের মঞ্চের আলো নিভে যেতে বসেছে। নাট্যশালার সাততলা থেকে বেরিয়ে পড়ি। মূল মিলনায়তনের পাশেই দেখা মিলল দেশ নাটকের নির্দেশক-অভিনেতা ইশরাত নিশাতের সঙ্গে। তিনি নতুন নাটকের কাজ শুরু করেছেন। নাম অরক্ষিতা। নাটকটি নিয়ে তাঁর ভাবনার কথা জানালেন। আগামী মাস তিনেকের মধ্যে নাটক মঞ্চে আনবেন। নাট্যশালার আড্ডার উত্তেজনাও কমে আসছে। নাটক, থিয়েটার নিয়ে কারও কারও গল্প শেষ হয়নি তখনো। আবার কেউ কেউ দল ভেঙে বাড়ির টানে পা বাড়াচ্ছেন। সেই পথে যাত্রী হলাম আমিও।
</doc>
<doc>
ছবিটি থিয়েটার আর্ট ইউনিটের সময়ের প্রয়োজনে নাটকের। জহির রায়হানের ছোটগল্প ‘সময়ের প্রয়োজনে’ অবলম্বনে নাটকটি রচনা ও নির্দেশনা দিয়েছেন মোহাম্মদ বারী।
ছবিতে চন্দন রেজার সঙ্গে দেখা যাচ্ছে বাঁ থেকে এজাজ, সাইফ সুমন; পেছনে প্রশান্ত হালদারও ডানে সাথী। সবাই মুক্তিযোদ্ধা। এখানে চন্দন রেজার চরিত্র রবিদা।
মুক্তিযুদ্ধ চলাকালে মুক্তিযুদ্ধের একটি ক্যাম্পে মুক্তিযোদ্ধাদের জীবনের সুখ-দুঃখ ও আনন্দ-বেদনার গল্প নিয়ে নাটকটি রচিত।
ছবির দৃশ্যটি হলো: মুক্তিযুদ্ধের ক্যাম্পে রবিদা মুক্তিযোদ্ধাদের উৎসাহিত করার জন্য পুঁথি পড়ে শোনাচ্ছেন। ছবিটির একটি মুহূর্তের কথা বলতে গিয়ে চন্দন রেজা বলেন, ‘এখানে মুক্তিযোদ্ধাদের দুঃখ-বেদনার কথা শোনানো হচ্ছে। একটা সময় আমি নিজে পাটের ব্যবসা করতাম। ব্যবসা বন্ধ হয়ে গেছে। সবকিছুই পাকিস্তানিরা নিয়ে গেছে, এমনকি ভালো ভালো কলকারখানাও ওখানে। ব্যক্তিস্বাধীনতাও কেড়ে নিতে চায়। আমি নিজে এসব বিষয়ের ওপর পুঁথি বানিয়ে ক্যাম্পে ক্যাম্পে মুক্তিযোদ্ধাদের পড়ে শোনাই।’
নাটকটি প্রথম মঞ্চে আসার সময়কালের স্মৃতির কথা বলতে গিয়ে চন্দন রেজা বলেন, ‘নাটকটি প্রথম মঞ্চে আসার আগে আমরা ইস্কাটনের বালক বিদ্যালয়ে মহড়া করতাম। আমরা যাঁরা মুক্তিযুদ্ধ দেখিনি, নাটকটিতে তাঁদের খাপ খাইয়ে নিতে মানসিকভাবে প্রচণ্ড পরিশ্রম করতে হয়েছে। আমরা মুক্তিযুদ্ধের ওপর কর্মশালা করেছি, জাদুঘরে গিয়ে মুক্তিযুদ্ধ চলাকালের পোশাক-আশাক দেখেছি, মুক্তিযোদ্ধাদের কাছে মুক্তিযুদ্ধের গল্প শুনেছি। নাটকটি করতে সাংঘাতিকভাবে টিমওয়ার্ক করতে হয়েছে। নাটকটিকে একটা উন্নত জায়গায় নিতে মহড়ার মঞ্চেই বেশি সময় দেওয়া হয়েছে।’
এ পর্যন্ত সময়ের প্রয়োজনে নাটকটির প্রায় ৫০টি প্রদর্শনী হয়েছে। ২০১০ সালে দেশের বাইরে পশ্চিমবঙ্গের কৃষ্ণনগর ও বহরমপুরে নাটকটির মঞ্চায়ন হয়েছে।
২০০৫ সালে মহিলা সমিতির নীলিমা ইব্রাহিম মিলনায়তনে নাটকটির উদ্বোধনী মঞ্চায়ন হয়।
</doc>
<doc>
‘পথনাটকের মত্ত স্রোতে, ভেসে যাক যুদ্ধাপরাধী মৌলবাদ’—স্লোগান নিয়ে ফেডারেশনের আয়োজনে ১ থেকে ৭ ফেব্রুয়ারি শহীদ মিনারের পাদদেশে জাতীয় পথনাট্যোৎসব শেষ হয়েছে। একই স্লোগান নিয়ে ঢাকা থেকে সারা দেশে ছড়িয়ে গেল এবারের এই উৎসব। বাংলাদেশ গ্রুপ থিয়েটার ফেডারেশনের আয়োজনে সাতটি বিভাগে পর্যায়ক্রমে এ উৎসব শুরু হয়েছে। উৎসবে নিজ নিজ বিভাগের দলগুলো অংশ নিচ্ছে। বিভাগগুলো হলো: ঢাকা, রংপুর, খুলনা, রাজশাহী, চট্টগ্রাম, সিলেট ও বরিশাল। ঢাকা বিভাগের উৎসব শুরু হয় ১০ ফেব্রুয়ারি; শেষ হয় ১২ ফেব্রুয়ারি। উৎসবটি অনুষ্ঠিত হয় ঢাকার মুন্সিগঞ্জে। ১২ থেকে ১৪ ফেব্রুয়ারি পর্যন্ত হয় রংপুর বিভাগে। ১৫ ফেব্রুয়ারি থেকে শুরু হয়েছে খুলনা বিভাগে। ১৭ ফেব্রুয়ারি পর্যন্ত চলে এ উৎসব। রাজশাহী বিভাগের পথনাট্যোৎসব হয় বগুড়ায় ১৬, ১৭ ও ১৮ ফেব্রুয়ারি। চট্টগ্রাম বিভাগে ১৭ ও ১৮ ফেব্রুয়ারি এবং সিলেট বিভাগে ১৭ ও ১৮ ফেব্রুয়ারি উৎসবটি অনুষ্ঠিত হয়। সর্বশেষ উৎসবটি হবে বরিশাল বিভাগে। এখানে ২৪, ২৫ ও ২৬ ফেব্রুয়ারি উৎসবে নাটক দেখা যাবে।
গ্রুপ থিয়েটার ফেডারেশনের প্রচার সম্পাদক মীর জাহিদ হাসান বলেন, ‘এখনো থিয়েটারের দলগুলোর জন্য এ বছরের সরকারি বাজেট বরাদ্দ হয়নি। ফেডারেশনের নিজস্ব তহবিল থেকেই বিভাগব্যাপী পথনাটকের এ উৎসব করা হচ্ছে। ফেডারেশনের নিজস্ব তহবিলের অবস্থা খুব ভালো নয়। কষ্ট করে আমরা উৎসবগুলো করছি।
</doc>
<doc>
কথা শুরু হয় এভাবে, ‘আফজাল ভাই, আপনি কি জীবন থেকে নেয়া ছবিটির কথা মনে করতে পারেন?’ সোফায় বসা ৮২ বছর বয়সী আফজাল চৌধুরী হাসেন। বলেন, ‘আমি কি ভুলিতে পারি?’
আমরা আসলে এই গানটির কথাই শুনতে এসেছি। একুশের প্রভাতফেরির চিত্রায়ণ। আনোয়ার হোসেন, রোজী সামাদ ও সুচন্দাকে নিয়ে এগিয়ে চলেছে প্রভাতফেরির মিছিল। অন্য এক মিছিলের নেতৃত্ব দিচ্ছেন রাজ্জাক। ভোরবেলা নগ্ন পায়ে শত শত মানুষ শ্রদ্ধা জানাতে এসেছে শহীদ মিনারে। কবে, কোথায় চিত্রধারণ করা হলো, সে কথাই তো শুনতে এসেছি আফজাল চৌধুরীর কাছে। তিনিই তো এ ছবির চিত্রগ্রহণের কাজটি করেছিলেন। ছবিটি মুক্তি পায় ১৯৭০ সালের ১০ এপ্রিল।
আফজাল চৌধুরী স্মৃতির ঝাঁপি খুলে ধরেন, ‘আমরা শুটিং করতে বেরিয়েছিলাম রাত ১২টার পর। অর্থাৎ তখন ২১ ফেব্রুয়ারি। আমি আর জহির একটা ক্যামেরা নিয়ে শহীদ মিনারের কাছে ছিলাম। কবি জসীমউদ্দীনের ছেলে কামাল ছিল আমার সহকারী। ওকে আরেকটি ক্যামেরা দিয়ে রাজপথের প্রভাতফেরির ছবি তুলতে পাঠিয়ে দেওয়া হয়েছিল। ভোর হতে না হতেই ব্যানারসহ মিছিল আসতে শুরু করে। জহির ভীষণ উত্তেজিত! বলে, আমি এটাই চেয়েছিলাম! একটু পর সূর্যের আভাস দেখা গেল। শুটিং করার মতো যথেষ্ট আলো পেলাম আমরা। একবার আমার হাত থেকে ক্যামেরা নিয়ে নিল। নিজেই কিছুটা সময় ক্যামেরা চালাতে শুরু করল। জহির ক্যামেরার কাজটাও বুঝত খুব ভালো।’
জহির রায়হানকে নিয়ে কিছু শুনতে চাই।
‘অসাধারণ প্রতিভাবান ছিল জহির রায়হান। মাথায় কিছু একটা ঢুকলে বারবার প্রশ্ন করে জেনে নিত। বলত, আচ্ছা আমি এ রকম করে ভেবেছি। ঠিক আছে তো? জীবন থেকে নেয়া ছবিতেই খুব একটা গুরুত্বপূর্ণ দৃশ্যে একজন শিল্পীর ওপর বারবার ক্লোজ-ব্যাক করার চিন্তা ওর মাথায় এল। বলল, তুমি যদি দ্রুত জুম আগে-পিছে করো, তাহলে আমি কেটে কেটে একটা ভিজ্যুয়াল দিতে পারব। সম্পাদনার সময় ক্যামেরার যাওয়া-আসার মধ্যে ফেরাটা রাখব না। এ রকম সাংঘাতিক চিন্তা শুধু জহিরের মাথায়ই আসতে পারে। ছবিতে সেই দৃশ্য আপনারা দেখেছেন নিশ্চয়।’
আবার ফিরে আসি একুশের চিত্রায়ণ প্রসঙ্গে। ‘যত দূর মনে পড়ে, আমরা শহীদ মিনারের সিঁড়ি আর আমাদের পিকআপ ভ্যান থেকে ক্যামেরার কাজ করেছি। সেদিন ফুলে ফুলে ছেয়ে গিয়েছিল শহীদ মিনার। সে ছবিও তুলেছি। ক্যামেরা কোথায় আছে, কীভাবে শট নেওয়া হচ্ছে, সেটা নিয়ে শিল্পীদের ভাবতে বলা হয়নি। ক্যামেরা তার কাজ করে গেছে। আমরা কাজ করেছি ২১ ফেব্রুয়ারি দুপুর পর্যন্ত। এখনো ছবির মতো সে দৃশ্যগুলো চোখে ভাসে।’
ফেরার সময় আফজাল চৌধুরীর পাওয়া বিভিন্ন ক্রেস্ট দেখি। একটু অবাকই হতে হয়। ক্রেস্টগুলোর একটিও বাংলাদেশ থেকে পাওয়া নয়। এই বাংলায় প্রথম রঙিন ছবি, প্রথম সিনেমাস্কোপ ছবির চিত্রগ্রহণ করেছেন আফজাল চৌধুরী। অথচ কোনো স্বীকৃতি নেই।
‘লোকে ভুলে যেতে চায়, সহজেই ভোলে।’
</doc>
<doc>
‘কখনো ভাবিনি, অভিনেতা হব। ভাগ্যের চাকা ঘুরে এখন আমি ক্যামেরার সামনে’—হরহামেশা এ ধরনের বক্তব্য দিতে দেখা যায় তারকা অভিনয়শিল্পীদের। ব্যতিক্রম রণবীর কাপুর। তাঁর ভাষায়, ‘বোধ হওয়ার পর থেকেই জেনেছি, আমাকে অভিনেতা হতে হবে। এর বিকল্প নেই।’ রাজ কাপুরের নাতি, ঋষি কাপুর-নীতু সিং কাপুরের ছেলে অভিনয় করবে, এটাই স্বাভাবিক। তবে এত অল্প সময়ে যে সে খান-সাম্রাজ্য অতিক্রম করে শ্রেষ্ঠত্বের মুকুট পরে নেবে, তা রীতিমতো অনেকের জন্য বিস্ময়। এবার সব কটি পুরস্কার বিতরণী অনুষ্ঠানে শ্রেষ্ঠ অভিনেতার পুরস্কার ঘরে তুলেছেন রণবীর কাপুর। ‘ফিল্মফেয়ার’-এর দর্শক এবং সমালোচক তো তাঁকে জোড়া পুরস্কার এনে দিয়েছে। রকস্টার ছবির বদৌলতে এত বড় সাফল্য! রকস্টার বক্স অফিস হিট, ছবির অ্যালবামও সুপারহিট। নায়িকার কারণে হোক কিংবা জটিল চিত্রনাট্য, ছবিটি আমজনতার দৃষ্টি আকর্ষণ করতে পারেনি মোটেও। তবে রণবীর পেরেছেন। তাঁর অভিনয় দেখে স্বয়ং বোদ্ধা দর্শকেরাও রায় দিয়েছেন—এত কম সময়ে এত নিখুঁত অভিনয় কী করে শিখল কাপুরপুত্র? অবশ্য রণবীরের পুরস্কার জয় এবারই প্রথম নয়। অভিনয় জীবনের প্রথম ছবিতে শ্রেষ্ঠ নবাগত তারকার সব কটি পুরস্কার পেয়ে রণবীর জানিয়ে দিয়েছিলেন, তিনি এসেছেন। তার দুই বছর পর ওয়েক আপ সিড, আজব প্রেম কি গজব কাহানির জন্য বাগিয়ে নিয়েছিলেন ‘ফিল্মফেয়ার’ সমালোচকদের পুরস্কার। ২০১০-এ রাজনীতি ছবিতেও ছাড়িয়ে গিয়েছিলেন নানা পাটেকর, নাসিরুদ্দিন শাহ, মনোজ বাজপেয়ি, অজয় দেবগন, অর্জুন রামপালকে। রাজনীতি ছবির প্রাণই বলা হয়েছিল রণবীরকে। স্বাভাবিকভাবেই রণবীর নানা পদের বিশেষণে প্লাবিত হচ্ছেন। ‘সময়ের সুপারস্টার’, ‘প্রজন্মের একমাত্র সুপারস্টার’, ‘খান-রোশনের জন্য হুমকি’, ‘শাহরুখের পর একমাত্র রোমান্টিক নায়ক’ ইত্যাদি।
অনেকেই ভাবেন, রণবীরের সাফল্য বুঝি তাঁর সমসাময়িক ইমরান খানকে নির্ঘুম রাত্রির জোগান দেয়! রণবীর-ইমরান নাকি এখন একে অন্যের মুখ দেখতে পারেন না! এ অভিযোগ উড়িয়ে দিয়ে রণবীরই বলেন, ‘ইমরান এতটা ছোট মনের মানুষ নয়। আমি যেমন ওর দিল্লি বেলি দেখে মুগ্ধ হয়ে ওর সম্মানে পার্টি করেছি, ইমরানও তেমনি জানে ওর এবং আমার অবস্থান সম্পূর্ণ আলাদা। আমি কখনোই ইমরানের অবস্থান ছিনিয়ে নিতে পারব না। ইমরানও পারবে না আমার অবস্থানে জায়গা করে নিতে। সুতরাং, কী দরকার অন্যকে নিয়ে দুশ্চিন্তা করে?’ রণবীর নিজেকে প্রমাণ করে ছেড়েছেন। তবে তাঁর ভাষায়, ‘আমি এখনো মনের মতো অভিনয় করতে পারিনি। অনুরাগ বসুর বারফি (প্রিয়াঙ্কা, ইলিয়েনা) ছবিতে মন-প্রাণ উজাড় করে কাজ করছি। মূক ও বধির চরিত্র, অথচ পুরো ছবিটাই সিচুয়েশনাল কমেডি। শুটিংয়ের পুরোটা সময়ই প্রিয়াঙ্কা এবং আমাকে ভুলে যেতে হয়েছে আমাদের তারকা-সত্তাকে। আমরা চরিত্রের সঙ্গে মিশে গিয়ে ক্যামেরার বাইরেও কথাবার্তা বন্ধ করে দিয়েছিলাম।’ অনুরাগ বসুর কিশোর কুমার এবং রাজীব গান্ধী ছবিতেও রণবীরের অভিনয় করার কথা। রাজকুমার হিরানির আগামী ছবিতে আনুশকা শর্মার বিপরীতে এবং করন জোহর প্রযোজিত অয়ন মুখার্জির ইয়ে জাওয়ানি হ্যায় দিওয়ানি (দীপিকা) ছবিতে কাজ করতে যাচ্ছেন রণবীর। এ বছরের ভালোবাসা দিবসে শোনা গেছে, নার্গিস নয়, রণবীর আবারও প্রেমের নৌকা ভিড়িয়েছেন ক্যাটরিনার মনের ঘাটে। কেউ আবার দাবি করেন, দীপিকা পাড়ুকোনের সঙ্গে পুরোনো সম্পর্কটা ঝালাই করতে চলেছেন রণবীর। এ প্রসঙ্গে রণবীর বলেন, ‘প্রথমত, ভালোবাসা দিবসেই আমি বিশ্বাস করি না। আমার সাবেক প্রেমিকাদের জিজ্ঞাসা করলে জানতে পারবেন, আমি ১৪ ফেব্রুয়ারি পরিবারের সঙ্গে ভালোবাসা ভাগাভাগি করতেই বেশি পছন্দ করি। আর এ বছর তো আমি একা! একা থাকার অন্য রকম মজা আছে। তাই এ সময়টা উপভোগ করছি।’
সত্য-মিথ্যার যাচাই সময়ই করে দেবে। তবে তাঁর ভক্তরা আপাতত দিন গুনছেন রণবীরের ওয়ার্ল্ড ট্যুর কনসার্টের। খুব শিগগির বিশাল দল নিয়ে দেশ-বিদেশ ঘুরবেন কাপুরতনয়। ক্যাটরিনা তো থাকছেনই, শহীদ কাপুরকেও রণবীর আমন্ত্রণ জানিয়েছেন তাঁকে সঙ্গ দেওয়ার জন্য। শহীদও প্রস্তাব পাওয়ামাত্র সম্মতি জানিয়েছেন। এখন যে রণবীরের সময়। তাঁকে ‘না’ করার সাধ্য কারোরই নেই।
 রুম্মান রশীদ খান
ডি এন এ, রিয়েল বলিউড, বিজনেস অব সিনেমা, বলিস্পাইস, বলিউড হাঙ্গামা ডট কম অবলম্বনে
</doc>
<doc>
অম্লমধুর স্মৃতিগুলো, সেসব আমার সঙ্গী হলো। তাই ভালো থেকে গুডবাই। প্লিজ, তুমি কেঁদো না। আমরা দুজনই জানি, আমি তোমার যোগ্য নই। তবু জেনো, আমি তোমাকেই ভালোবেসে যাব, ভালোবেসে যাব!
নিজের সবচেয়ে জনপ্রিয় গান ‘আই উইল অলওয়েজ লাভ ইউ’তে এভাবেই হূদয়ের অলিন্দে সযতনে লালন করা মানুষটার কাছে বিদায় চেয়েছেন। হুইটনি হিউস্টন সত্যি সত্যি বিদায় নিয়ে চলে গেলেন না-ফেরার দেশে। নিজের গানে সব সময় আশার কথা বলেছেন, ভালোবাসার কথা বলেছেন। সত্তর আর আশির দশকে বিশাল একটি প্রজন্মের কাছে হয়ে ছিলেন অনুপ্রেরণার উৎসস্থল। কিন্তু সেই তিনিই যে ভেতরে ভেতরে ক্ষয়ে যাচ্ছিলেন, হতাশার ঘুণপোকা যে তাঁর দাম্পত্য জীবনে বাসা বেঁধেছে, প্রথমটায় টের পাওয়া যায়নি।
তার পরও হার মানেননি। নতুন করে মাথা তুলে দাঁড়িয়ে লড়াই করতে চেয়েছিলেন; চেয়েছিলেন নতুন করে ক্যারিয়ারটা শুরু করতে। কিন্তু মৃত্যু নামের অমোঘ এক পরাজয়ই বরণ করে নিতে হলো শেষ পর্যন্ত। মৃত্যুর সময় পাশে পাননি কাউকেই। হোটেলকক্ষে ছিলেন একদমই একা। তাঁকে বাঁচানোর শেষ চেষ্টাও তাই করা যায়নি।
রূপকথার মতো উত্থান হয়েছিল তাঁর। গান শিখেছেন মায়ের কাছে। মায়ের সঙ্গে নিউইয়র্কের নৈশক্লাবে পারফর্ম করতে গিয়ে নজরে পড়ে যান এক শীর্ষ মিউজিক কোম্পানির। মা পড়াশোনার ব্যাপারে একটু ছাড় দিতে নারাজ ছিলেন বলে প্রথম অ্যালবামটি বের হতে অবশ্য খানিকটা দেরিই হয়ে যায়। কিন্তু ১৯৮৫ সালে হুইটনি হিউস্টন নামেই অভিষেক অ্যালবাম প্রকাশিত হওয়ার পর সবাই জেনে যায়, পপ সংগীতের দুনিয়ায় এসেছে আরেক ধ্রুবতারা।
নিজের আড়াই দশকের দীর্ঘ ক্যারিয়ারে একের পর এক সাফল্য এসে ধরা দিয়েছে তাঁর মুঠোয়। ছয়টি গ্র্যামিসহ চার শর বেশি পুরস্কার জিতেছেন। ২০০৯ সালে গিনেস কর্তৃপক্ষ এই স্বীকৃতি দেয়, বিশ্বের সবচেয়ে বেশি পুরস্কার পাওয়া নারী শিল্পী তিনিই। ১৯৮৫ থেকে পরবর্তী ১০ বছর বিলবোর্ডে এক নম্বর জায়গা করে নিয়েছিল তাঁর ১১টি সিঙ্গেল অ্যালবাম। বিশ্বজুড়ে ১৭ কোটির বেশি বিক্রি হয়েছে তাঁর অ্যালবাম। রিয়েলিটি শোর গুরু বিবেচিত ব্রিটিশ প্রযোজক সাইমন কোয়েল সিএনএনকে বলেন, ‘তিনি ছিলেন এক কিংবদন্তি। তাঁর মতো প্রতিভা কয়েক যুগ পর পর আসে। তাঁর মতো একটা গানকে কেউ এভাবে বিক্রি করতে পারেনি।’
হুইটনি হিউস্টন আর মাইকেল জ্যাকসন মিলে সে সময় একরকম ঝড়ই তুলেছিলেন। পপ মিউজিক ভিডিও ধারণাটি তখনো আনকোরা। এ দুই কালো শিল্পীর হাতেই যেন লেখা হয়েছে নতুন ইতিহাস। সংগীতের পাশাপাশি চলচ্চিত্রেও সংক্ষিপ্ত কিন্তু বেশ সফল ক্যারিয়ার ছিল তাঁর। দ্য বডিগার্ড, ওয়েটিং টু এক্সহেল-এর মতো দারুণ জনপ্রিয় ছবির প্রধান চরিত্রে অভিনয় করেছেন।
সব সময় আশার গান শুনিয়েছেন, সেই তাঁরই ব্যক্তিজীবন একসময় মুড়ে গিয়েছিল হতাশার চাদরে। ভালোবেসেই বিয়ে করেছিলেন সংগীতশিল্পী ববি ব্রাউনকে। কিন্তু ভালোবাসার নদীতে একসময় ধু ধু চর জেগেছিল। ব্যক্তিজীবনের এই হতাশাই হিউস্টনকে ধাবিত করে মাদক নামের অন্ধকার এক জগতের দিকে। ২০০৭ সালে স্বামীর সঙ্গে ঘটে বিচ্ছেদ।
২০০৯ সালে নতুন জীবনের শপথ নিয়েছিলেন। ওই বছর বের হয় তাঁর সপ্তম অ্যালবাম আই লুক টু ইউ। পরের বছর বিশ্ব সফরেও বের হয়েছিলেন। কিন্তু কেউ কেউ বলেন, মাদকের জাল সম্পূর্ণ ছিঁড়ে ফেলতে পারেননি। ১১ ফেব্রুয়ারি ক্যালিফোর্নিয়ার একটি হোটেলে যে তাঁকে মৃত অবস্থায় আবিষ্কার করতে হলো, এর কারণও মাদকের পরিণতি বলেই মনে করছেন কেউ কেউ।
লাখো-কোটি ভক্ত শোকসাগরে ভাসছেন। প্রার্থনা করছেন। আর মনে মনে গাইছেন: ‘উই উইল অলওয়েজ লাভ ইউ, ডার্লিং, উই লাভ ইউ, অলওয়েজ, অলওয়েজ...।’
 রাজীব হাসান
তথ্য: বার্তা সংস্থা, ওয়েবসাইট
</doc>
<doc>
« আগের সংবাদ পরের সংবাদ»
‘এক ম্যায় ঔর এক তু’ ছবির একটি দৃশ্যে কারিনা কাপুর

‘এক ম্যায় ঔর এক তু’ ছবির একটি দৃশ্যে কারিনা কাপুর

১. এক ম্যায় ঔর এক তু—ইমরান খান, কারিনা কাপুর
২. অগ্নিপথ—হূতিক রোশন, প্রিয়াঙ্কা চোপড়া, সঞ্জয় দত্ত, ঋষি কাপুর
৩. গলি গলি চোর হ্যায়—অক্ষয় খান্না, শ্রিয়া সারান, মুগ্ধ গোডসে
৪. প্লেয়ার্স—অভিষেক বচ্চন, বিপাশা বসু, ববি দেওল, সোনম কাপুর, নীল নিতিন
৫. চাল্লিশ চৌরাশি—নাসিরুদ্দিন শাহ, কে কে মেনন, অতুল কুলকার্নি
বলিউড হাঙ্গামা অবলম্বনে
১. দ্য ভো
২. সেফ হাউস
৩. জার্নি টু: দ্য মিস্টেরিয়াস আইল্যান্ড থ্রিডি
৪. স্টার ওয়ার্স: এপিসড- ১ দ্য ফেনটম মেনাস
৫. ক্রনিক্যাল
সূত্র: ইয়াহু মু
</doc>
<doc>
সকালবেলা খবরটা শুনেই একটা ধাক্কা খেলাম। তিন দিন আগে শুনলাম, আপনি হাসপাতালে। আমি মনে মনে ভাবলাম, ফরীদি আপনার আরোগ্য কামনা করে একটা লেখা লিখব। আমি যখন অসুস্থ হয়ে কোমায় চলে গেলাম, সবাই যখন আমার সুস্থ হয়ে ওঠার আশা ছেড়েই দিয়েছিলেন, তখন প্রথম আলোয় আপনি একটা চিঠি লিখেছিলেন। বলেছিলেন, ‘খলিল ভাই, আপনি সুস্থ হয়ে উঠবেন এবং আমার চিঠিটা পড়বেন।’ আমি আপনার কথা রেখেছিলাম। সুস্থ হয়ে বাসায় আসার পর সেই চিঠিটা পড়ে কেঁদেছিলাম। আমি চিঠি লেখার জন্য প্রস্তুতি নিচ্ছিলাম, তখনই এমন একটা দুঃসংবাদ পেলাম। আমাকে চিঠিটা লেখার সুযোগ দিলেন না আপনি। বড় আফসোস থেকে গেল আমার।
ফরীদি, আমি যখন এ লেখা লিখছি, তখন আপনি এমন এক জগতে চলে গেছেন, যে জগৎ থেকে আপনাকে ফেরানোর কারও কোনো সাধ্য নেই। তবে আপনি রেখে গেছেন অসংখ্য গুণগ্রাহী। তাঁদের জন্যই আমার এ লেখা।
আপনার কি মনে পড়ে, কক্সবাজারে সাগরিকা হোটেলের বাবুর্চিকে ডেকে এক দিন বললেন, ‘এই, আপনারা যা রান্না করেন, তা তো খলিল ভাইয়ের জন্য স্বাস্থ্যকর নয়। আপনারা এক কাজ করেন, এই এইভাবে রান্না করেন।’
ফরীদি, আপনি যে আমাকে কতটা আন্তরিকভাবে আপ্যায়ন করতেন, সেটা কিন্তু এখনো আমার চোখের সামনে ভেসে উঠছে। আমি ভেসপা মোটরসাইকেল নিয়ে কেন এ বয়সে চলাফেরা করি, সেটাও আপনার প্রশ্ন ছিল।
আমি বলেছিলাম, ‘পুরান ঢাকায় আমার সব আত্মীয়স্বজন থাকে। সেখানকার সরু গলি দিয়ে ভেসপা ছাড়া অন্য কিছু নিয়ে যাতায়াত করা কঠিন। আপনি আমার কথা শুনে শিশুর মতো হাসলেন। আপনার সেই হাসির শব্দ আমার কানে এখনো প্রতিধ্বনিত হচ্ছে।’
ফরীদি, আপনি কি জানতেন, আপনি কত বড় মাপের অভিনেতা ছিলেন? সংশপ্তক নাটকে কাজ করতে গিয়ে বুঝলাম, আপনার অভিনয় কতটা তীক্ষ। আপনার কাজ মুগ্ধদৃষ্টিতে উপভোগ করতাম।
যে মানুষটি আপনি রুপালি পর্দা কাঁপিয়েছেন, আজ আপনি নিজের বাসাতেই অন্তিম শয়ানে। সংস্কৃতি অঙ্গনের কত না মানুষ এসেছে আপনাকে দেখতে। সবার চোখে পানি। ফরীদি, আমি আপনার বাসায় এসেছিলাম। কিন্তু আপনার ঘুমন্ত চেহারাটা দেখার সাহস হলো না। কারণ, আমি যে ফরীদিকে চিনি ও জানি, সেই ফরীদি এভাবে শায়িত হয়ে থাকার মানুষ নয়। ফরীদি, এভাবে আপনি চলে গেলেন?
আপনি যেখানে চলে গেলেন, দুই দিন পর আমিও সেখানে আসব। শুধু এতটুকু বলব, ‘দুই হাত তুলে ওপরওয়ালার কাছে দোয়া করি, আপনার মতো ভালো মানুষকে আল্লাহ যেন জান্নাতে জায়গা করে দেন।’
</doc>
<doc>
« আগের সংবাদ পরের সংবাদ»

আমরা তিন বোন—সুচন্দা, ববিতা ও চম্পা এখন যুক্তরাষ্ট্রে। খবরটা শুনে আমরা তিন বোন যেন অনেকটা বাকরুদ্ধ। ববিতা আপা নীরবে কাঁদলেন। সুচন্দা আপার আফসোস, ‘ইশ্, মানুষটাকে শেষবারের মতো দেখা হলো না।’
আমি যখন কথা বলছি, তখন অনেক রাত। নিউইয়র্কের রাস্তায় মানুষজনের তেমন কোনো সাড়াশব্দ নেই। আশপাশের ফ্ল্যাটগুলোর বাতি নিভে গেছে কখন। কিন্তু আমাদের কারও চোখে ঘুম নেই। ববিতা আপা একটু আগেই ফরীদি ভাইকে নিয়ে স্মৃতিচারণা করলেন। সুচন্দা আপা বললেন ফরীদি ভাইয়ের সঙ্গে তাঁর স্মৃতিময় ঘটনাগুলো।
আমারটা কী বলব। হুমায়ুন ফরীদির সঙ্গে আমার পরিচয় হয়েছিল বিটিভির একটি নাটকের শুটিং করতে গিয়ে। আজ এ কথা অকপটে বলতে পারি, ‘নাটকে আমি হুমায়ুন ফরীদির মতো অভিনেতাকে সঙ্গে পেয়ে নিজেকে গর্বিত শিল্পী মনে করেছিলাম সেদিন।’
আরও একটি তথ্য দিই। হুমায়ুন ফরীদি ও আমরা থাকতাম পাশাপাশি। সিদ্ধেশ্বরীতে পাশাপাশি ফ্ল্যাট ছিল আমাদের। প্রায়ই আড্ডা হতো, গল্প হতো। ফরীদি ভাই ছিলেন কৌতুক বলার ওস্তাদ। কৌতুক শোনার জন্য তাঁর বাসায় চলে যেতাম, না-হলে তিনি আসতেন। এরপর শুরু হতো আড্ডা। আমার মেয়ে এশা তখন খুব ছোট। এশাকে ফরীদি ভাই আর সুবর্ণা খুব আদর করতেন। এশাকে মাঝেমধ্যে বাসায় নিয়ে যেতেন। এমন এক পারিবারিক বন্ধনে জড়িয়ে ছিলাম আমরা—যেদিন আমি সিদ্ধেশ্বরী ছেড়ে গুলশানে আসি, সেদিন একটা কারণে মন খারাপ হয়েছিল যে ফরীদি-সুবর্ণার মতো এত ভালো বন্ধুকে আর সারাক্ষণ আমরা পাব না।
মনে মনে ভাবতাম, একই শহরে থাকব, তার পরও অনেক দূরে চলে যাচ্ছি!
ফরীদি ভাই সিনেমায় অভিনয় করবেন, এটা জানার পর তো আমি ভীষণ খুশি। তিনি যখন কাজ শুরু করলেন, তখন আমি পুরোপুরি সিনেমায় ব্যস্ত। একটি ছবির কথা না বললেই নয়, অন্ধ প্রেম। আমি আর মান্না। হুমায়ুন ফরীদি আমার বড় ভাই। মান্নার সঙ্গে তাঁর প্রচণ্ড বিরোধ হয় সিনেমায়। কাজ শুরু হলো। আমি বিস্ময়ের সঙ্গে শুটিং সেটে বসে একজন সাধারণ জীবন যাপন করা মানুষের অস্বাভাবিক অভিনয় দেখি। মনে মনে ভাবি, এই মানুষটিকে এত দিন ধরে চিনি, কিন্তু এ মুহূর্তে যেন তিনি অচেনা। তাঁর চোখ-মুখ যেভাবে ক্যামেরার সামনে কথা বলতে শুরু করল, নিজেই যেন সেখানে কিছুটা ঘাবড়ে যাই। একটি, দুটি করতে করতে ছবির পর ছবিতে আমি আর ফরীদি ভাই কাজ করলাম।
একদিন ফরীদি ভাই জানালেন, তিনি পালাবি কোথায় নামের একটি সিনেমা শহীদুল ইসলাম খোকনের সঙ্গে যৌথভাবে প্রযোজনা করবেন। আমাকে একটি চরিত্রে কাজ করার কথা বলা হয়। আমি তো সানন্দে রাজি হয়ে গেলাম। ছবিতে আরও ছিলেন শাবানা আপা, আলমগীর ভাই, ফরীদি ভাই, সুবর্ণা আপা ও আফজাল হোসেন।
ফরীদি ভাই সব জায়গায় সফল হলেও প্রযোজক হিসেবে সফল হলেন না। এরপর আর তিনি ছবি প্রযোজনা করলেন না। বললেন, ‘অভিনয়টা যেহেতু পারি, এটাই করা ভালো।’
ফরীদি ভাইয়ের সঙ্গে অনেক দিন হলো যোগাযোগ হয় না। এক দিন এফডিসিতে দেখা হলো তাঁর সঙ্গে। তাঁকে দেখে কিছুটা আঁতকে উঠলাম। বললাম, ‘ফরীদি ভাই, আপনার স্বাস্থ্য খারাপ হয়েছে। আপনি কিন্তু নিজের দিকে খেয়াল রাখবেন। না-হলে বিপদে পড়ে যাবেন।’ ওমা! তিনি আমার কথা শুনে অট্টহাসি দিলেন। বললেন, ‘চম্পা, তাহলে তো বেঁচে যাই।’
এরপর আর কোনো দিন দেখা হলো না তাঁর সঙ্গে। এক দিন জয়ন্ত চট্টোপাধ্যায় একটি ধারাবাহিক নাটকে কাজের অফার নিয়ে এলেন। শুনলাম, এখানে ফরীদি ভাইও কাজ করবেন। খুব খুশি হলাম। কিন্তু শুটিংয়ে তাঁকে এক দিনও পেলাম না। জানলাম, তিনি অসুস্থ। সুস্থ হয়েই তিনি শুটিংয়ে আসবেন। ফোন করলাম, তিনি খুব খুশি হলেন। বললেন, ‘অনেক দিন পর আবার একসঙ্গে কাজ করব আমরা।’ কিন্তু না, কাজটা আর করা হলো না।
</doc>
<doc>
আমার সঙ্গে প্রথম পরিচয় ১৯৭৬ সালে। তখন আমরা আরণ্যক নাট্যদল থেকে গন্ধর্ব নগরী করছি। সেই সময় হুমায়ুন ফরীদি জাহাঙ্গীরনগর বিশ্ববিদ্যালয়ের ছাত্র। বিশ্ববিদ্যালয়ের নাটকের সঙ্গে জড়িত থাকলেও ঢাকা থিয়েটারের সঙ্গে তখন কাজ শুরু করেছে। টগবগে তরুণ। তার সঙ্গে আমার প্রথম দর্শন-পরিচয়েই আমাকে জিজ্ঞাসা করল, ‘জীবন সম্পর্কে আপনার ধারণা কী?’ এমনই ছিল তার পাগলামি। এর পর থেকে তার সঙ্গে ভাব গড়ে উঠতে সময় লাগেনি। আস্তে আস্তে ওর সঙ্গে যখন থিয়েটার নিয়ে সম্পর্ক গড়ে উঠল, তখন প্রায়ই নাটক সরণিতে দেখা হতো ওর সঙ্গে। ঢাকা থিয়েটারে যোগ দেওয়ার আগে প্রথমে আরণ্যক নাট্যদলে যোগ দিতে চেয়েছিল—এ কথাও একদিন ফরীদি আমাকে জানাল। মাথায় লম্বা চুল, মুখভরা হাসি, আড্ডায় প্রাণচঞ্চল করে তোলা—সেই সময়ের দিনগুলোতে থিয়েটার নিয়ে তার পাগলামি, উন্মাদনার কথা আজ খুব বেশি মনে পড়ছে। ঢাকা থিয়েটারের হয়ে তার অভিনয় করা কীত্তনখোলার ছায়ারঞ্জন চরিত্রের কথা ভোলা যায় না। এ ছাড়া আমার দেখা মুনতাসির ফ্যান্টাসি, ধূর্তউই, কেরামতমঙ্গল নাটকগুলোতে তার অভিনয় দর্শক চিরকাল মনে রাখবে। আমার সঙ্গে তার মঞ্চে শেষ অভিনীত নাটক জন্মদিন। এ নাটকে সুবর্ণা মুস্তাফাও অভিনয় করেছিল। আমার লেখা এ নাটকটির নির্দেশনার কাজটি ফরীদি নিজেই করেছে। নাটকটি আমরা যুক্তরাষ্ট্রে করেছি। আমার খুব ইচ্ছা ছিল বাংলাদেশে নাটকটি করা। কিন্তু আর করা সম্ভব হয়নি। কোনো দিন সে সুযোগ হবেও না। সেই সময় ফরীদি অসুস্থ হয়ে পড়ে। অসুস্থ শরীর নিয়ে মঞ্চে যাওয়া সম্ভব ছিল না। হাসপাতালেও কিছুদিন ছিল। পরে একটু সুস্থ হয়ে বাসায় ফিরে আসে। কিন্তু আমি তাকে নিয়ে আর সেই সময় ঝুঁকি নিতে পারিনি। এবারও ভাবলাম, হাসপাতাল থেকে ফিরেছে। হয়তো সুস্থ হয়ে উঠবে। কিন্তু তা আর হলো না। চলে গেল। অভিমান নিয়ে। তার শেষ দিনগুলোর মুখখানি আমার খুব বেশি মনে পড়ছে। সাম্প্রতিককালে সে একা হয়ে গিয়েছিল। নিঃসঙ্গ, একাকী দিন যাপন করত। থিয়েটারের মঞ্চে দুর্দান্ত প্রতাপশালী এই অভিনেতা অভিনয়গুণে মঞ্চ-মিলনায়তন কাঁপিয়ে তুলত। কী নির্মম! তার মৃত্যুর সময় কাছে পায়নি কোনো পরিজন বা আপনজন। ‘ফরীদি, থিয়েটার নিয়ে তোমার উন্মাদনা, পাগলামি চিরকা্রল মঞ্চের তারুণ্যকে জাগিয়ে রাখবে।’
</doc>
<doc>
হুমায়ুন ফরীদি আমার খুব কাছের একজন মানুষ ছিল। আশির দশক থেকে আমার সঙ্গে তার পরিচয়। সেই পরিচয় থেকে মৃত্যুর আগ পর্যন্ত তার সঙ্গে সম্পর্কটা বজায় ছিল। আমার নাটক দিয়েই হুমায়ুন ফরীদি টেলিভিশনে অভিনয় শুরু করে। আশির দশকের শুরুর কথা। আমি তখন বিটিভির জন্য নিখোঁজ সংবাদ নাটকটি করছি। মুর্শেদ চৌধুরীর লেখা। রিহার্সেলও শেষ, শুটিংয়ে যাব। হঠাৎ নাসির উদ্দীন ইউসুফ বাচ্চু ফরীদিকে সঙ্গে নিয়ে আমার কাছে এল। পরিচয় হলো। ওকে দেখিয়ে বাচ্চু আমাকে বলল, ‘নাটকে নেন। ও বিটিভির নাটকে ভালো করবে।’ তখন তো বিটিভির নাটকে অভিনয় করতে গেলে অডিশন দিয়ে পাস করতে হতো। কিন্তু ওর কোনো অডিশন নেওয়া হলো না। ওর সঙ্গে আমার কিছুক্ষণ কথা হলো। কথা বলে মনে হলো, ওকে দিয়ে কাজ করানো যাবে। আমি সঙ্গে সঙ্গে দুই-তিনটি সংলাপ ওর জন্য লিখলাম। নাটকটিতে ওর জন্য কোনো চরিত্রও ছিল না। চরিত্র লেখা হলো। শুটিং করা হলো। অসাধারণ অভিনয় করল। তবে যেহেতু এটা ছিল ওর জীবনে প্রথম ক্যামেরার সামনে দাঁড়ানো, সে কারণে ওর সংলাপগুলো ১২ বার ধারণ করতে হয়েছিল। সম্পাদনা করার সময় ১৮ বার কাটতে হয়েছে। যা-ই হোক, নাটকটি প্রচার হলো। ওর অভিনয় দেখে অভিনেতা খলিল ফোনে আমাকে জানালেন, বাংলাদেশ টেলিভিশনে অসাধারণ একজন অভিনয়শিল্পীকে আপনারা পেয়েছেন। এরপর তো হুমায়ুন ফরীদির অভিনয়জীবন ইতিহাস হয়ে গেল। সে সময় আমার একাধিক নাটকে অভিনয় করে সারা দেশের দর্শকের কাছে তুমুল জনপ্রিয়তা অর্জন করে ফরীদি। এর মধ্যে জহুরা, দূরবীণ দিয়ে দেখুন, আবহাওয়ার পূর্বাভাস, প্রতিধ্বনি, গুপ্তধন, সেই চোখ, অক্টোপাস, বকুলপুর কত দূর প্রভৃতি। এ ছাড়া বাংলাদেশ টেলিভিশনে অন্যদের নাটকেও তার অসাধারণ অভিনয় দেখেছি—ভাঙনের শব্দ শুনি, সংশপ্তক প্রভৃতি। বাংলাদেশের অভিনয়ের কোনো ক্ষেত্রে ফরীদি জনপ্রিয়তা পাননি—এমন নজির খুঁজে পাওয়া যাবে না। ফরীদির মতো প্রতিভাবান অভিনয়শিল্পী আগামী ১০০ বছরেও পাওয়া যাবে কি না সন্দেহ। তার মতো ক্ষমতাবান অভিনেতা পাওয়ার জন্য যুগের পর যুগ অপেক্ষা করতে হবে। অথচ জীবদ্দশায় এত বড় মাপের এই শিল্পীর কপালে একুশে পদকসহ রাষ্ট্রীয় কোনো পদক জোটেনি। সিনেমা, নাটকে ভিলেনকে আমরা ভিলেন হিসেবেই দেখি, অথচ ফরীদি অভিনয়ের মাধ্যমে নিজের ভিলেন চরিত্রটিকেই দর্শকের কাছে নায়করূপে দেখিয়ে গেছে। হুমায়ুন ফরীদি অন্য কারও মতো শিল্পী নয়, ফরীদি ফরীদির মতোই। আমার ৫০ বছরের নাট্যজীবনে তার মতো এত বড় মাপের প্রতিভাবান শিল্পী আমি দেখিনি। কষ্ট পেয়েছে, আঘাতে আঘাতে জর্জরিত হয়েছে। কষ্ট, যন্ত্রণা, ব্যথা, জ্বালা ছিল বলেই ফরীদি এত বড় মাপের শিল্পী হতে পেরেছে।
</doc>
<doc>
গানগুলো ভালোবাসার। তুমুল জনপ্রিয়। একটু খেয়াল করলেই দেখা যাবে, সব কটি গানের পেছনেই লুকিয়ে আছে কোনো একটি মুখ কিংবা তাঁর কথা। গানগুলো যখন কেউ শোনেন, তখন তিনি নিজের মতো ভেবে নেন কোনো প্রিয় মুখ। কখনো মনে পড়ে যায় পেছনে ফেলে আসা কোনো কথা। মঞ্চে, অ্যালবামে, টিভি কিংবা রেডিওতে গানগুলো গাওয়ার সময় শিল্পীর সামনে তেমনিভাবে কি ভেসে ওঠে কারও মুখ? গানটি গাওয়ার সময় তাঁর কি কারও কথা মনে পড়ে? আসুন, গানের পেছনের সেই অদৃশ্য মুখের একটু খোঁজ করা যাক। নিজের জনপ্রিয় গান নিয়ে বলেছেন আইয়ুব বাচ্চু, বাপ্পা মজুমদার, আসিফ আকবর, হাবিব, হূদয় খান ও শফিক তুহীন

গানটিতে কোনো ব্যক্তি নেই—আইয়ুব বাচ্চু
আর বেশি কাঁদালে উড়াল দেব আকাশে
যদি একটু মজা করে বলি, তাহলে এখানে আমার স্ত্রীর কথাই বলব। তা কিন্তু নয়। গানটিতে কোনো ব্যক্তির কথা বলা হয়নি। এখানে যে ব্যাপারটা উঠে এসেছে তা হলো, জাগতিক নানা সমস্যা থেকে মুক্তি পাওয়ার একটা আকাঙ্ক্ষা। আমাদের তো অনেক চাহিদা; চাওয়া-পাওয়ার বড় পার্থক্য, ভালো লাগা, মন্দ লাগা, জীবনসংগ্রাম—এমন নানা কিছু যখন অপূর্ণ থেকে যায়, তখনই হয়তো কারও উদ্দেশে বলতে ইচ্ছে হয় কথাগুলো। তবে শ্রোতাদের ক্ষেত্রে ভিন্ন কথা। তাঁরা হয়তো নিজেদের ভালোবাসার মানুষটিকেই তা বলতে চাইছেন কিংবা বলছেন।

কারও কথা ভাববার সময় কোথায়—আসিফ আকবর
ও প্রিয়া তুমি কোথায়
আমি কিন্তু নিজেকে শতভাগ পেশাদার শিল্পী মনে করি। এখানে গানটাই আমার কাছে মুখ্য। তা কত ভালোভাবে শ্রোতাদের সামনে গাইতে পারব—এই ব্যাপারটাই আমার মধ্যে কাজ করে। ওই সময় কোনো মুখ কিংবা কারও কথা ভাববার সময় কোথায়। এমনিতেই আমার একটা সমস্যা আছে, তা হলো, গানের কথা মনে থাকে না। তার ওপর ওই সময় যদি কারও কথা মনে আনার চেষ্টা করি, তা হলে তো বুঝতেই পারছেন। একটা ব্যাপার খেয়াল করবেন, গান করার সময় আমি শ্রোতাদেরও সুযোগ দিই। যখনই ভুলে যাই তখন এই কাজটা বেশি করি। আর যখন নিজে একটু ভুল গেয়ে ফেলি, তখন শ্রোতারা তা শুধরে দেন। তবে আলাদা করে দুটি গানের কথা বলব, ‘বুবু’ আর ‘বাবা’। দুটি গানই প্রিন্স মাহমুদের লেখা ও সুর করা। গানটি গাওয়ার দুই বছর আগে আমার বাবা মারা যান। যখন প্রথম ‘বাবা’ গানটি রেকর্ড করতে যাই, তখন নিজেকে ধরে রাখতে পারছিলাম না। বারবার বাবার কথা মনে পড়ছিল আর আমি কাঁদতে শুরু করেছিলাম।

মেয়েটিকে তিনি ডাকতেন ‘পরি’ বলে—বাপ্পা
পরি
আমার ধুলো পড়া চিঠি অ্যালবামের ১১টা গান তৈরি। প্রযোজনা প্রতিষ্ঠান থেকে আরও একটি গান রাখার জন্য অনুরোধ করল। হাতে সময়ও তেমন ছিল না, পরদিনই জমা দিতে হবে। ওই সময় আমার স্টুডিওতে বসে গানটি লিখে ফেললেন শেখ আবদুল মতিন। আর আমি মাত্র পাঁচ মিনিটে পুরো গানটির সুর করেছি। এটা ছিল ওই অ্যালবামের ১২ নম্বর গান। কিন্তু তখনো ভাবিনি, গানটি এতটা জনপ্রিয় হবে। পরে শুনেছিলাম গীতিকার একটি ছোট্ট মেয়েকে চিনতেন। তিনি মেয়েটিকে ডাকতেন ‘পরি’ বলে। আর আমি যখন গানটা করি, তখন আমার সামনে থাকেন অসংখ্য শ্রোতা। তবে আমার সংগীতজীবনে আমি খুব বেশি আবেগতাড়িত হয়েছিলাম দলছুটের হূদয়পুর অ্যালবামের কাজ করার সময়। ওটাতে সঞ্জীব চৌধুরীর লেখা ও সুর করা ‘আমার সন্তান’ গান রয়েছে। ওই গানটিতে কণ্ঠ দেওয়ার সময় আমি অনেক কেঁদেছিলাম। গানটির ভেতরের ভাবনাটা আমাকে আবেগাপ্লুত করেছিল।

চলচ্চিত্রে এটাই আমার প্রথম গান—হাবিব
ভালোবাসব রে বন্ধু
চলচ্চিত্রে এটাই ছিল আমার প্রথম গান। বিভিন্ন জায়গায় গান করতে গিয়ে আমি দেখেছি, অনেকেই ব্যক্তিগতভাবে কারও কথা মনে করতে চায়। আমার কিন্তু তা কখনো হয়নি। একটা ভালোবাসার গান যেমনটা হওয়া উচিত—সুর, সংগীত পরিচালনা এবং গাওয়ার সময় এই দিকেই বেশি খেয়াল রেখেছি। যদি কেউ আমার এই গানটির মধ্য দিয়ে কিছুক্ষণের জন্য হলেও আনন্দ পান, সুখ-স্মৃতি অনুভব করেন, তাতেই আমি খুশি। আমি কাউকে একটি গান উৎসর্গ করতে পারি, কিন্তু কাউকে মনে করে কিংবা কারও জন্য আমার এখনো কোনো গান তৈরি করা হয়নি।

গাওয়ার সময় এখন সুজানার মুখটা ভেসে ওঠে—হূদয় খান
চাই না মেয়ে
আমি কিন্তু আগে গানের সুর তৈরি করি। এখানে একটা ভাবনা থাকে। ঠিক তেমনিভাবে একটি সুরের ওপর আহমেদ রিজভী গানটা লিখেছিলেন। ওই সময় কারও কথা মনে হওয়ার সুযোগই ছিল না। অনেকটা মজা করেই আমরা মাত্র এক ঘণ্টায় পুরো গানটা তৈরি করেছিলাম। কিছুদিন পর টিভির ম্যাগাজিন অনুষ্ঠান ‘আজ কাল পরশু’তে গানটা প্রথম করি। তবে এটা ঠিক, সবার কিন্তু একটা স্বপ্ন থাকে। বাস্তব কিংবা কল্পনায় কারও কথা তার মনে পড়ে। পরে আমারও যে ব্যতিক্রম হয়নি, তা কিন্তু নয়। এখন গানটা গাওয়ার সময় সুজানার মুখটা স্পষ্ট ভেসে ওঠে। তখন মনে হয়, গানটা অন্য রকম একটা প্রাণ পায়। সুজানার কিন্তু খুব পছন্দ ‘অবুঝ মন’ গানটি। ওই গান গাওয়ার সময় মনে হয়, পুরো সময়টিতে সুজানা আমার পাশে আছে।

সেই ভালো লাগাটা ম্লান হয়ে যায়নি—শফিক তুহিন
ও আমার প্রাণপাখি ময়না
গান করার সময় এ ব্যাপারটা আমার ওপর দারুণ প্রভাব ফেলে। অতীতের খুব ভালো লাগার কিছু মুহূর্ত, কিছু সুন্দর স্মৃতি আর ভালো লাগার মানুষের কথা মনে পড়ে যায়। এইচএসসি পরীক্ষার পর মেডিকেল কলেজে পরীক্ষা দেওয়ার জন্য কোচিংয়ে ভর্তি হয়েছিলাম। আমি ছিলাম সরকারি বিজ্ঞান কলেজের ছাত্র। ওখানে হলিক্রস কলেজের একটি মেয়ের সঙ্গে আমার দারুণ বন্ধুত্ব হয়েছিল। তেমন কিছুই না, কিন্তু সেই বন্ধুত্বের মূল্য আমার কাছে অনেক বেশি। ওর বিয়ে হয়েছে, দেশের বাইরে থাকে। এখনো মাঝেমাঝে আমাদের কথা হয়। গানটি করার সময় ওর কথা অনেক মনে পড়ে। সেই ভালো লাগাটা ম্লান হয়ে যায়নি।
</doc>
<doc>
দেখতে খুব বেশি সুন্দর হতে হবে, এমন নয়। তবে ছেলেকে হতে হবে আকর্ষণীয়। তাঁর কথা শুনে যেন মানুষ বলে ওয়াও, দারুণ একজনকে বিয়ে করেছ তো বিন্দু। যে ছেলেকেই বিন্দু বিয়ে করবেন, তার পূর্বশর্ত হলো, ছেলের উচ্চতা হতে হবে বিন্দুর চেয়ে বেশি। বয়স হতে হবে বিন্দুর চেয়ে অন্তত ছয় বছরের বড়। আর্থিকভাবে খুব বেশি সচ্ছল হতে হবে বলে মনে করেন না বিন্দু। তবে দুজনেই যেন একে অপরকে সহযোগিতা করতে পারেন, এমন মন-মানসিকতার ছেলে হবে।
বিয়ের আগে বিন্দুর আরেকটি চাওয়া হলো, ছেলেকে অবশ্যই বিন্দুর পেশাকে সম্মান জানাতে হবে।
বিন্দু বললেন, ‘আমি চাই, স্বামী আমার বন্ধু হবে। আমি কখনোই তার অতীত জীবন নিয় কথা বলব না। যদি আগে তার সঙ্গে কারও সম্পর্কও থেকে থাকে, তবে তা নিয়েও মাথা ঘামাতে চাই না। আর আমি আসলে এতটুকু বুঝি যে আমার এখন আর প্রেম করার সময় নেই। তাই পারিবারিকভাবেই বিয়েটা করব। ছেলের পরিবারে যদি তার মা থাকেন, তবে তাঁর সঙ্গে আমার সম্পর্কটা হবে আসলে মা-মেয়ের মতো। আমার যেহেতু কোনো বোন নেই, তাই ছেলের বোন থাকলে সে হবে আমার বোন। ছেলের শিক্ষাগত যোগ্যতা হতে হবে অবশ্যই গ্র্যাজুয়েট।’
জাত, বংশ এসব নিয়ে মীমের ভাবনা নেই। মা-বাবার পছন্দের ছেলেকেই তিনি বিয়ে করবেন। তবে বিয়ের আগে ছেলেটি কেমন হবে বলে মীম প্রত্যাশা করেন?
‘আসলে আমি চাই যে ছেলের উচ্চতা যেন আমার মতোই হয়। শরীরে কোনো মেদ থাকাটা আমার পছন্দ নয়। মাথায় যদি টাক থাকে, তবে সেটিও ভালো লাগবে না। পড়াশোনায় অবশ্যই উচ্চতর ডিগ্রি থাকতে হবে। ছেলের অনেক টাকাপয়সা থাকতে হবে, এমন ধারণায়ও আমি বিশ্বাসী নই। ছেলেকে সংস্কৃতমনা হতে হবে। দেখতে অভিষেক বচ্চনের মতো হলে খুশি হব। সবার আগে একজন ভালো মনের মানুষ হতে হবে তাকে,’ বলছিলেন মীম।
মীমের আরও চাওয়া হলো, যাঁকে তিনি বিয়ে করবেন, সেই মানুষটিকে তিনি যেমন ভালোবাসবেন, মানুষটি তার চেয়েও তাঁকে বেশি ভালোবাসবেন। ছেলে মিষ্টভাষী হলে মীম খুবই খুশি হবেন। ছেলেকে পেশায় চাকরিজীবী অথবা ব্যবসায়ী হতে হবে।
বেশি ফরসা রঙের ছেলেকে বিয়ে করতে চান না শখ। ‘ছেলেরা বেশি ফরসা হলে তখন মেয়ে মেয়ে মনে হয়। এ জন্য ছেলের গায়ের রংটা শ্যামলা হলেই আমি খুশি। তবে ছেলেকে গুড লুকিং হতে হবে। তার উচ্চতা হতে হবে পাঁচ ফুট ১০ ইঞ্চি। ছেলে মধ্যবিত্ত হলেও আমি মেনে নেব, যদি সে একজন সৎ ও ভালো মানুষ হয়। ছেলের পরিবার যদি ভালো হয়, তবে সেই পরিবারের সঙ্গেই আমি ছেলেকে নিয়ে সেখানেই বসবাস করতে চাই। ছেলের শিক্ষাগত যোগ্যতা চলনসই হতে হবে। আমি যেহেতু এখনো কারও প্রেমে পড়িনি, তাই বিয়ের পরই আমি আমার স্বামীর সঙ্গে প্রেমটা করে নিতে চাই,’ বললেন শখ।
সারিকার প্রথম চাওয়া হলো একজন সৎ মানুষ। যেকোনো পেশার ছেলে হতে পারেন, তবে যেন চিকিৎসক না হন। কারণ সারিকার বাড়িতেই এত চিকিৎসক রয়েছেন, তাঁদের জীবনযাপন দেখলে মনে হয় চিকিৎসক ছেলে বিয়ে করলে সকাল আর গভীর রাতে ছাড়া তাঁর দেখা পাওয়া কঠিন হয়ে যাবে। ছেলের শিক্ষাগত যোগ্যতা হতে হবে কম করে হলেও গ্র্যাজুয়েট। ছেলের অর্থনৈতিক অবস্থা হতে হবে এমন, সারিকা এখন যেভাবে জীবন যাপন করছেন, সেভাবে জীবনযাপন যেন করে যেতে পারেন, সে দায়িত্ব নিতে হবে ছেলেকে। দেখতে অবশ্যই সুন্দর হতে হবে।
‘আমি যাকেই বিয়ে করি না কেন, সেই ছেলেটিকে আসলে আমার মন-মানসিকতার হতে হবে। আমাকে বুঝতে হবে। আমার চাওয়া-পাওয়াকে মূল্য দিতে হবে। বিয়ের পর আমি এখনকার মতোই অভিনয় ও মডেলিং করব, এ নিয়ে কোনো আপত্তি চলবে না। মনের দিক থেকে আধুনিক হতে হবে। অবশ্যই আমি তার কাজকর্মে সহযোগিতা করব। তার যেকোনো সুঃখ বা দুঃখের সাথি আমি হব। কিন্তু আমাদের দেশে সমস্যা হলো, আমরা বিয়ের সময় অনেক ভালো ভালো কথা বলে বিয়ে করি। বিয়ের পর আমাদের আসল চেহারাটা বেরিয়ে আসে। আমি এই ভণ্ড মানুষ আমার জীবনে প্রত্যাশা করি না। এ জন্য আমি গুণবিচারী ও দর্শনধারী দুটোতেই বিশ্বাসী। বাকিটা নিয়তির ওপর ছেড়ে দিচ্ছি।’
</doc>
<doc>
কিং খান শাহরুখ এবং সাবেক বিশ্বসুন্দরী প্রিয়াঙ্কা চোপড়ার প্রেম নিয়ে ব্যস্ত বলিউডবাসী। মাস চারেক আগে ধারণা করা হয়েছিল, পুরোটাই বুঝি ডন-২ ছবির প্রচারণার মসলা। কিন্তু না, প্রেমাগুনের ধোঁয়া দিন দিন বাড়ছেই। শাহরুখের স্ত্রী গৌরী আজ পার্টি থেকে প্রিয়াঙ্কাকে বাদ দেন তো কাল শাহরুখ প্রিয়াঙ্কাকে নিয়ে দেশ-বিদেশে ঘুরে বেড়ান, জি-সিনে অ্যাওয়ার্ডস একসঙ্গে উপস্থাপনা, মোমের আলোতে নৈশভোজ—পাল্লা দিয়ে চলছে ওঁদের ভালোবাসার উপাখ্যান।
শহীদ কাপুরের ওপর নাকি আবারো ‘ভালোবাসা’-জ্বর ভর করেছে। এবারের পাত্রী—বিপাশা বসু। বিপাশা চেয়েছিলেন, তাঁর দীর্ঘদিনের ‘লিভ-ইন’ পার্টনার জন এব্রাহামকে বিয়ে করতে। শহীদ কাপুরও কারিনা-প্রিয়াঙ্কাতে থিতু হতে চেয়েছিলেন। কিন্তু বিয়ের বাঁধনে জড়াতে চান না ওঁরা কেউই। শহীদের সাবেক প্রেমিকা কারিনা কাপুর অবশ্য মেঘে মেঘে অনেক বেলা পেরিয়ে এখন বিয়ের জন্য সম্পূর্ণভাবে প্রস্তুত। ২৩ মার্চ এজেন্ট বিনোদ মুক্তির পর সাইফ আলী খানের সঙ্গে কারিনার বিয়ের প্রস্তুতিও চলছে। কারিনার সঙ্গে সাইফের সম্পর্ক যে এতদূর গড়াবে, ভাবতে পারেননি অনেকেই। সাইফের বোন সোহার বেলাতেও একই কথা। সাইফ (৪১) যেমন কারিনার (৩০) তুলনায় বেশ বড়, বোন সোহাও (৩৩) প্রেমিক কুনাল খেমুর (২৮) চেয়ে পাঁচ বছরের বড়। মা শর্মিলা ঠাকুর, ভাই সাইফ, এমনকি প্রেমিক কুনাল বিয়ের জন্য চাপ দিলেও সোহা এ মুহূর্তে প্রস্তুত নন। একই মন্তব্য ৩৭-এ পা দেওয়া সুস্মিতা সেনের। প্রণয়ের নানা গলি পার করে এবার সুস্মিতার মনের গহিনে জায়গা পেয়েছেন ২২ বছরের ব্যবসায়ী ইমতিয়াজ খাত্রি। কেউ বিয়ের পিঁড়িতেই বসতে চান না, অথচ রিতেশ-জেনেলিয়া এ সপ্তাহে পর পর দুই দিন বিয়ে করেছেন। একবার ক্যাথলিক রীতিতে, আরেকবার মারাঠি রীতিতে। বিয়ের বাদ্য খুব শিগগির বাজবে আরও বেশ কটি কপোত-কপোতীর জন্য: ইউটিভির সিইও সিদ্ধার্থ রায় কাপুর-বিদ্যা বালান, ক্রিকেটার জহির খান-ইশা শর্বানী, এষা দেওল-ব্যবসায়ী ভারত তাখতানি, জন এব্রাহাম-ব্যাংকার প্রিয়া।
আদিত্য-রানির সম্পর্ক আছে কি নেই, এ নিয়ে গত পাঁচ বছর বিস্তর গবেষণা চললেও অতিসম্প্রতি এর প্রমাণ মিলেছে। বিমানবন্দরে পুরো চোপড়া ব্যাটালিয়নের সঙ্গে ক্যামেরাবন্দী হয়েছেন রানি মুখার্জি। রণবীর কাপুর-ক্যাটরিনা কাইফও তাই। সালমান খান-ক্যাটরিনা অধ্যায় গত হয়েছে অনেক আগেই। দীপিকা পাড়ুকোন, আনুশকা, নার্গিস পেরিয়ে ক্যাটরিনাতেই থিতু হয়েছেন রণবীর। ২০১৩-এর ভালোবাসা দিবসে নাকি দুজনে মালা বদল করারও প্রস্তুতি নিচ্ছেন। রণবীর সিং-আনুশকা শর্মা, বিজনেস টাইকুন সিদ্ধার্থ মাল্য-দীপিকা পাড়ুকোন, পরিচালক পুনিত মালহোত্রা-সোনম কাপুর, তুষার কাপুর-অভিনেত্রী রাধিকা আপ্তে, জ্যাকলিন ফার্নান্দেজ-পরিচালক সাজিদ খান প্রেমের জলে হাবুডুবু খেলেও মুখে কুলুপ এঁটে রেখেছেন। কঙ্গনা রনৌত অবশ্য ভালোবাসার কথা স্বীকার করলেও ব্রিটিশ ডাক্তার-বিজ্ঞানীর নামটি গোপন রাখতেই সুখ খুঁজে পান।
 রুম্মান রশীদ খান
[ওয়ান বলিউড, রেডিফ, হিন্দুস্তান টাইমস, সিনেব্লিৎস, রিয়েল বলিউড, বলিস্পাইস, ডিজিটাল স্পাই, মিড ডে অবলম্বনে]
</doc>
<doc>
জাহাজ প্রায় ছাড়ে ছাড়ে। বেশ কবার সাইরেন বেজেও উঠেছে। কিন্তু তখনো বন্দরের পাশের এক পানশালায় চলছে জুয়া। আর সেই জুয়ায় জিতে জ্যাক পেয়ে গেল দুখানা টিকিট। টাইটানিকের টিকিট! সেই টিকিট নিয়ে ছুটল পড়িমড়ি। জ্যাক তখনো জানতই না, হাতে আসলে টাইটানিক নয়, ভাগ্যের টিকিট নিয়েই ছুটছে সে। সেই টিকিটই হতদরিদ্র কিন্তু প্রতিভাবান-সুদর্শন আঁকিয়ে জ্যাকের সঙ্গে পরিচয় করিয়ে দেবে ধনাঢ্য পরিবারের রোজের। হবে প্রেম। যে প্রেমের শেষ পরিণতি টাইটানিকের সঙ্গে জ্যাকেরও সলিল সমাধি। কিন্তু প্রেম তো ডোবে না। প্রেমের মৃত্যুও নেই। রোজ আর অনাগত সন্তানের মধ্যে বেঁচে থাকে জ্যাক, জ্যাকের ভালোবাসা।
১৯৯৭ সালে এমনই এক মহাকাব্যিক প্রেমের গল্প দেখিয়েছিলেন পরিচালক জেমস ক্যামেরন। পরিচালকের কল্পনাশক্তি, লিওনার্দো ডিক্যাপ্রিও আর কেট উইন্সলেট জুটির দুর্দান্ত রসায়ন জমেছিল দারুণ। রেকর্ড ১৪টি বিভাগের মনোনয়ন পেয়ে অস্কার জিতেছিল ১১টি! শুধু তা-ই নয়, গত বছর হলিউডের ছবি নিয়ে বিভিন্ন বিভাগে একটি জরিপ করেছিল এসিবি নিউজ এবং পিপল সাময়িকী। সেই জরিপে হলিউডের সর্বকালের সেরা রোমান্টিক জুটি নির্বাচিত হয়েছিল জ্যাক-রোজের যুগলবন্দী। ২৩ শতাংশ ভোট পেয়েছিল ডিক্যাপ্রিও-উইন্সলেটের এই জুটি।
সেরা রোমান্টিক জুটির তালিকায় এর পরেই আছে ১৯৩৯ সালে নির্মিত ক্ল্যাসিক ছবি গন উইথ দ্য উইন্ড-এর ক্লার্ক গ্যাবল আর ভিভিয়েন লি জুটি। ছবিটি প্রায় পৌনে শতাব্দী আগে নির্মিত। তার পরও মানুষের স্মৃতিতে এখনো জ্বলজ্বল করছে স্কারলেট ও’হারা এবং রেথ বাটলার চরিত্র দুটি। মনের মধ্যে গেঁথে আছে জ্বলন্ত আটলান্টাকে পেছনে রেখে, টকটকে লাল আকাশকে দর্শক বানিয়ে তাঁদের উন্মত্ত সেই চুম্বন! এই জুটি জরিপে পেয়েছে ১৫ শতাংশ ভোট।
আরেক পাগলপারা প্রেমের গল্প নিয়ে বানানো ছবি প্রিটি ওম্যান। নিজের ব্যবসা ছাড়া কিসসু বোঝে না এডওয়ার্ড লুইস। নিজের ব্যবসার কাজে এক সপ্তাহের জন্য এসেছেন লস অ্যাঞ্জেলেসে। উঠেছেন পরিচিত এক হোটেলে। নিঃসঙ্গ অনুভব করছিলেন বলেই ভাড়া করে স্রেফ সঙ্গ দেওয়ার জন্য ডেকে আনেন ভিভিয়ান ওয়ার্ড নামের এক দেহপসারিণীকে। ঝানু, বড্ড হিসেবে এক ব্যবসায়ী কখনো এক চালচুলোহীন পতিতার প্রেমে পড়বেন? অসম্ভব! কিন্তু প্রেম অসম্ভব সমীকরণকেই মিলিয়ে দেয়! রিচার্ড গের আর জুলিয়া রবার্টসের এই জুটি জরিপে স্থান পেয়েছে তৃতীয় স্থানে। ভোট পেয়েছে ১৪ শতাংশ।
দ্বিতীয় বিশ্বযুদ্ধের পটভূমিতে ১৯৪২ সালে পরিচালক মাইকেল কার্টিজ বানিয়েছিলেন আরেকটি ক্ল্যাসিক রোমান্টিক ড্রামা ছবি কাসাব্ল্যাঙ্কা। এ ছবিতেই প্রথম সেই দর্শন উঠে এল—মহৎ প্রেম শুধু কাছেই টানে না, দূরেও ঠেলিয়া দেয়। বলা হলো সেই দর্শনের কথাও, ‘তোমার প্রেমকে মুক্ত করে দাও। সে যদি তোমার থাকে, তবে অবশ্যই তা আবার তোমার কাছেই ফিরে আসবে। আর যদি ফিরে না আসে, জানবে, সে তোমার কখনোই ছিল না।’
রিক ব্লেইন আর আইলা লুন্ড চরিত্র দুটিতে দুর্দান্ত অভিনয় করে সেরা রোমান্টিক জুটির তালিকায় চারে স্থান করে নিয়েছেন হামফ্রে বোগার্ট ও ইনগ্রিড বার্গম্যান। ১২ শতাংশ ভোট পেয়েছে এই জুটি।
জুটির তালিকায় পাঁচে আছে স্পেনসার ট্রেসি ও ক্যাথারিন হেপবার্ন। ১৯৪২ সালে ওম্যান অব দ্য ইয়ার ছবির সেটে পরিচয় হয়েছিল দুজনার। এরপর এই জুটির রসায়নে হলিউড বিমুগ্ধ দর্শক হয়ে ছিল এক দশকের বেশি সময়। এ সময়টায় এই জুটি উপহার দিয়েছে উইদাউট লাভ, অ্যাডামস রিব-এর মতো দুর্দান্ত নয়টি রোমান্টিক ছবি।
 রাজীব হাসান, তথ্য: এবিসি নিউজ
</doc>
<doc>
শুরু হলো মেরিল-প্রথম আলো তারকা জরিপ পুরস্কারের নকআউট পর্ব।
দর্শক-পাঠকেরা গত এক বছরে প্রিয় তারকাদের কাজ দেখে-শুনে তিন পর্বে মনোনয়ন দিয়েছিলেন। সেখান থেকে তিন পর্বের মনোনয়নপ্রাপ্ত তারকাদের মধ্যে এবার শুরু হচ্ছে টিকে থাকার প্রতিযোগিতা।
২০১১ সালের জন্য চলচ্চিত্র, টিভি নাটক ও গানে কারা সেরা, তা নির্বাচন করবেন পাঠক ও তারকাদের ভক্তরা।
আজ ও ১৬ ফেব্রুয়ারি পর পর দুই সংখ্যা আনন্দে ছাপা হবে নকআউট পর্ব-১-এর কুপন। পাঠকেরা কুপন পূরণ করে তাঁদের প্রিয় তারকাকে জিতিয়ে দিতে পারেন। কুপন ছাড়াও মুঠোফোন থেকে এসএমএস করে প্রিয় তারকাকে জিতিয়ে দিতে পারেন যেমন, তেমনি আপনিও জিতে নিতে পারেন আকর্ষণীয় পুরস্কার। আর পত্রিকার কুপন পূরণ করে পেতে পারেন ব্র্যান্ড নিউ গাড়িসহ আরও অনেক পুরস্কার।
এবার তারকা জরিপে ইন্টারনেটের মাধ্যমেও অংশ নেওয়া যাবে।প্রথম আলোর ওয়েবসাইটে গেলেই আপনি ভোট দিতে পারবেন আপনার প্রিয় তারকাকে। ওয়েব ঠিকানা: www.prothom-alo.com/mpaward2011 এখানেও নকআউট পর্বে থাকছে পুরস্কার জিতে নেওয়ার সুযোগ। অনলাইনে যাঁরা ভোট দেবেন, তাঁদের মেগা ড্রতে আছে মোটরসাইকেলসহ নানা পুরস্কার।
নকআউট পর্বের প্রথম ধাপে কোন কোন তারকা এগিয়ে থাকবেন, তা দেখা যাবে ২৩ ফেব্রুয়ারির আনন্দ পাতায়। ফলে এখন টেনশন আর উত্তেজনার মুহূর্তগুলো তারকার ভক্তদের। দেরি না করে ঝটপট তৈরি হয়ে নিন এবং খবরের কাগজের কুপন পূরণ করে অথবা মুঠোফোন থেকে এসএমএস করে অথবা অনলাইনে গিয়ে ভোট দিন আপনি আপনার প্রিয় তারকাকে। আর জিতে নিন আকর্ষণীয় সব পুরস্কার।
বি. দ্র. মেরিল-প্রথম আলো পুরস্কারের বিষয়ে প্রথম আলো কর্তৃপক্ষের সিদ্ধান্তই চূড়ান্ত।
</doc>
<doc>
এই চলচ্চিত্রগুলো ছিল প্রেমের। কোনোটি মিলনাত্মক, কোনোটি বিয়োগান্তক। পাঠক, আসুন জেনে নিই, ছবিটি নিয়ে শিল্পীদের অনুভূতির কথা

অনন্ত প্রেম
রাজ্জাক সিনেমা পরিচালনার সিদ্ধান্ত নিলেন। প্রেমের ছবি বানাবেন। নায়িকা কে হবেন—এ নিয়েই অনেক গুঞ্জন। শেষ পর্যন্ত ঘোষণা দিলেন, তাঁর পরিচালনায় নির্মাণাধীন ছবির নায়িকা হবেন ববিতা। সিনেমার শুটিং করার জন্য তিনি চলে গেলেন কাপ্তাই লেকে। তিন কিলোমিটার রাস্তা হেঁটে একটি জায়গায় গিয়ে শুটিং করলেন। ছবির শেষ দৃশ্যের শুটিং করবেন তিনি। ববিতা বিষপান করেছেন। সেই বিষ তিনি মুখ দিয়ে চুষে নেবেন। বেশ আবেগঘন দৃশ্য। একসময় একটি ঝরনার ধারে একজন অপরজনকে ধরে হেঁটে চলার চেষ্টা করছেন।
‘এর শুটিং করার পর দেখলাম ববিতা বলল, “ভাই, সব ঠিক আছে তো।” আমি ওকে বললাম, একদম ঠিকঠাক আছে। সন্ধ্যার পর শুটিং ক্যাম্পে গিয়ে দেখি, ববিতা কান্না করছে। আমি বললাম, পপি (ববিতার ডাকনাম) কী হয়েছে? কাঁদছ কেন? ববিতা হাউমাউ করে কাঁদতে কাঁদতে বলল, “ভাই, আমার বিয়ে হয়নি, এমনভাবে চুমুর দৃশ্য করা হলো, অনেকেই বলছে যে আমার আর বিয়ে হবে না।”
ওর কথা শুনে আমি হাসলাম। বললাম, দূর পাগলি। শান্ত হও। ঠিক আছে, ঢাকায় চলো। এডিটিং করি। তুমি নিজে দৃশ্যটি দেখো। যদি খারাপ লাগে, তা হলে বোলো, আমি ফেলে দেব। ঢাকায় ফিরে ছবিটির কাজ শেষে ববিতাকে দেখালাম, ববিতা দেখল এবং বলল, “না, ঠিকই আছে।” ছবি মুক্তি দিলাম এবং দারুণভাবে ব্যবসায়িক সাফল্য পেল ছবিটি।’ বলছিলেন রাজ্জাক।

মনের মাঝে তুমি
রিয়াজ-পূর্ণিমা জুটির যতগুলো ছবি মুক্তি পেয়েছে, তার প্রায় সবগুলোই ছিল প্রেমের ছবি। তবে মনের মাঝে তুমি ছবিটি ছিল সবচেয়ে বেশি আলোচিত। এ সিনেমার গানগুলো ছিল শ্রুতিমধুর। একটি গানের শুটিং ছিল, হায়দরাবাদের সমুদ্রের পাড়ে। পরিচালক বললেন, ভোরবেলা কাজটি করতে হবে। একদিকে পাহাড়, অন্যদিকে সমুদ্র। রিয়াজ-পূর্ণিমা ভোর পাঁচটায় মেকআপ নিয়ে তৈরি হয়ে নিলেন। তারপর গাড়িতে রওনা হলেন। সূর্য ওঠার আগেই কাজ শুরু হলো। গানের দৃশ্যায়নটি এমন ছিল যে পূর্ণিমা তাঁর মনের মানুষকে খুঁজে পাচ্ছেন না। অনেক দিন থেকেই খুঁজছেন। দুঃখকষ্টে পূর্ণিমা কাঁদছেন। ওদিকে রিয়াজ ততক্ষণে জেনে গেছেন, তাঁর মনের মানুষ হচ্ছেন পূর্ণিমা।
‘এর পরই রিয়াজ সেখানে ছুটে আসেন এবং আমিও দৌড়ে যাই। তখনই শুরু হয় “প্রেমী ও প্রেমী” গানটি। ওই সময় আমি আর রিয়াজ এতটাই আবেগাপ্লুত হয়ে পড়ি যে মনে হচ্ছিল, সত্যি সত্যি আমরা একে অপরকে খুঁজছিলাম। এরপর আসলে ক্যামেরা শুধু চলেছে। আমরা আমাদের মতো কাজ করেছি। আজও যখন মনের মাঝে তুমি ছবিটির কথা মনে পড়ে, তখন এই দৃশ্যটিই চোখে ভেসে ওঠে।’ বললেন পূর্ণিমা।

হঠাৎ বৃষ্টি
তখন সিনেমায় একদমই নতুন ফেরদৌস। বাংলাদেশ ও ভারতের যৌথ প্রযোজনার ছবি হঠাৎ বৃষ্টিতে কাজের সুযোগ পেলেন। বাসু চ্যাটার্জির সিনেমা। কাজ করতে গেলেন রাজস্থানে। মরুভূমি কী এবং দেখতে কেমন, তা প্রথমবার দেখলেন। বেশ উত্তেজনা তাঁর মধ্যে। যখন উটগুলো নিয়ে আসা হলো, তখন তো ফেরদৌসের খুশি আর দেখে কে?
কিন্তু যখন দিনের আলো বাড়তে শুরু করল এবং জানা গেল, ৪৮ ডিগ্রি তাপমাত্রা, তখন ফেরদৌসের অবস্থা প্রায় কাহিল। ভেজা তোয়ালে মাথার মধ্যে পেঁচিয়ে একেকটি দৃশ্যের শুটিং করতে হয়েছে তাঁকে। ‘একবার উটের পিঠে উঠলে তিন ঘণ্টা করে বসেই থাকতে হতো। কী যে কষ্ট! কিন্তু এগুলো আসলে আমাকে ক্লান্ত করেনি একটি কারণে, সেটি হলো সবকিছুই ছিল আমার কাছে নতুন এবং প্রথম। ফলে উৎসাহের কোনো কমতি ছিল না। সেখানে আমি “সোনালি প্রান্তরে” গানটির শুটিং করলাম।
আর একটি দৃশ্যের কথা না বললেই নয়। আমি প্রিয়াঙ্কাকে নিয়ে ওর বান্ধবীর বাড়িতে যাচ্ছি। আমার শরীরে একটা চাদর। ও আমার এত কাছাকাছি, অথচ আমি জানিই না যে এ মেয়েটিই হচ্ছে আমার মনের মানুষ। ও জানে না, এত দিন থেকে আমাকেই খুঁজছে। একটা চাদর যে আমাদের মধ্যে দেয়াল হয়ে আছে, এটা ভাবতেই অন্য রকম লাগত ওই সময়। সিনেমার শুটিং শেষে যখন ছবিটি মুক্তি পেল, সিনেমা হলে গিয়ে দেখলাম, জোড়া জোড়া ছেলেমেয়ে ওই দৃশ্যগুলো উপভোগ করছে। আবার কেউ কেউ বলছে, চাদরটা সরিয়ে ফেলে না কেন ফেরদৌস। তাহলেই তো মেয়েটি চিনে নিতে পারে তার মনের মানুষকে। এখন মনে হয়, এমন ধারণার ছবি আর হবে বলে মনে হয় না।’

কেয়ামত থেকে কেয়ামত
‘সিনেমা নিয়ে যতবারই কথা বলব, ততবারই কেয়ামত থেকে কেয়ামত ছবিটির নাম এসে যায়। এ ছবির প্রতিটি দৃশ্যই আসলে আমার কাছ মনে হয় একেকটি যেন বাস্তব ঘটনা। প্রেমের অসাধারণ একটি ছবি হচ্ছে কেয়ামত থেকে কেয়ামত। দুটি দৃশ্যের কথা বলি।
আমি আর সালমান বাড়ি থেকে পালিয়েছি। আমরা বন-জঙ্গলে ঘুরে বেড়াই। একবার হলো কি, ঝরনার মধ্যে নেমেছি। তো, সাঁতার এক-আধটু জানি। আমি ভেবেছিলাম, ঝরনার নিচের অংশটুকু খুব গভীর নয়। কিন্তু যেই না পানিতে নেমেছি, দেখছি যে তলিয়ে যাচ্ছি। আমি ভয় পেয়ে গেলাম। সালমান আমাকে পাঁজাকোলা করে তুলে ধরল। আসলে আমি যে জায়গাটাতে নেমেছিলাম, সেখানকার গভীরতা এত বেশি ছিল যে আমি ডুবে যাচ্ছিলাম। কিন্তু সালমান যে জায়গাটিতে দাঁড়িয়েছিল, ওই জায়গাটির গভীরতা ততটা ছিল না।
আর একটি দৃশ্যের কথা বলব। আমাকে আমার বাবার গুণ্ডারা নিয়ে যাচ্ছে। আর তখন দেখি, সালমানকে গুলি করা হচ্ছে। আমি তখন সালমানকে বাঁচাতেই ছুটে যাই এবং পাহাড় থেকে গড়িয়ে পড়ি। গুলি আমার শরীরে এসে লাগে। সালমান আত্মহননের পথ বেছে নেয়। এবং আমার ওপর পড়ে যায় ওর রক্তাক্ত দেহ। উফ্ কী যে এক দৃশ্য, এ কল্পনাও করা যায় না। এখনো মাঝেমধ্যে ভাবি, পরিচালক সোহানূর রহমান সোহান সেদিন কীভাবে এ দৃশ্যটি আমাদের দিয়ে করিয়েছিলেন?’ বলছিলেন মৌসুমী।

প্রিয়া আমার জান
শাকিব খান ও অপু বিশ্বাস অভিনীত একাধিক চলচ্চিত্র মুক্তি পেয়েছে। তবে অপু মনে করেন, তাঁদের অভিনীত চলচ্চিত্রগুলোর মধ্যে প্রিয়া আমার জান ছবিটি প্রেমের ছবি হিসেবে দারুণ! ছবিটি গত ঈদুল আজহায় মুক্তি পেয়েছে এবং এই ছবিটি ব্যবসায়িক সাফল্যও লাভ করেছে। শাকিব খান ও অপু বিশ্বাস বললেন, ‘এ ছবিতে আমরা প্রেম করেছি, লুকিয়ে লুকিয়ে। প্রেম করতে গিয়ে মাঝেমধ্যে অপুর বাবার কাছে ধরা পড়তে পড়তে বেঁচে গেছি। একবার একটি দৃশ্য এমন ছিল যে আমরা গান করতে গেলাম, সেখানে অপুর মামা কাবিলা আমাদের ফলো করে। গানের শেষদিকে তাঁর ঢুকে পড়ার কথা। কিন্তু তিনি এমন এক গেটআপ নিয়ে আমাদের গানের শুটিংয়ের লোকেশনে ঢুকে পড়লেন, প্রথমে তো আমরা চিনতেই পারিনি তাঁকে। একটু ভয়ই পেয়েছিলাম, বাইরের কেউ হয়তো আমাদের ওপর চড়াও হচ্ছে।’
অপু বললেন, ‘এ ছবিতে আমার আর শাকিবের বিয়ে হয়। বিয়ের পর আমি শাকিবকে স্বামী হিসেবে মানতে চাই না বলে জেদ করে আমার কাছ থেকে চলে যায়। তখন আমার খুব কষ্ট হয়। ওই দৃশ্যটিতে যখন কাজ করি, তখন মনে হচ্ছিল সত্যিই বোধ হয় আমার কাছ থেকে মনের মানুষ চলে যাচ্ছে। আমি আর আবেগ ধরে রাখতে পারিনি। একপর্যায়ে কেঁদে ফেলি। এ দৃশ্যটির কথা আজও আমি ভুলতে পারিনি।’
</doc>
<doc>
অকাল প্রয়াত চলচ্চিত্রকার তারেক মাসুদ স্মরণে সম্প্রতি গঠিত হয়েছে তারেক মাসুদ মেমোরিয়াল ট্রাস্ট। এই ট্রাস্টের প্রথম উদ্যোগ হতে যাচ্ছে ঢাকায় তারেক মাসুদের ছবি রানওয়ে মুক্তি। আগামীকাল (১০ ফেব্রুয়ারি) থেকে ঢাকার শাহবাগের শওকত ওসমান মিলনায়তনে শুরু হচ্ছে এই প্রদর্শনী। ২১ ফেব্রুয়ারি পর্যন্ত প্রতিদিন ৩টা, ৫টা এবং ৭টায় রানওয়ে দেখতে পারবেন আপনারা। সঙ্গে থাকবে তারেক মাসুদের আরও দুটি স্বল্পদৈর্ঘ্য চলচ্চিত্র ‘একুশ’ এবং ‘নরসুন্দর’। তবে শুধু প্রদর্শনীর ভেতরই আটকে থাকবে না এই ট্রাস্টের কর্মকাণ্ড। তারেক মাসুদের স্ত্রী ক্যাথরিন মাসুদের সঙ্গে কথা বলে জানা গেল, ট্রাস্টের ব্যাপক পরিকল্পনার কথা।
ক্যাথরিন মাসুদ বললেন, ‘তারেকের কাজগুলো এক করে রাখার জন্য একটা প্ল্যাটফর্মের কথা ভাবছিলাম। কারণ, আমার একার পক্ষে সবদিক সামলানো আসলেই কঠিন। সেই ভাবনা থেকেই তারেক মাসুদ মেমোরিয়াল ট্রাস্ট।’ এর চেয়ারপারসন হিসেবে আছেন ক্যাথরিন মাসুদ। সঙ্গে আছেন নাসির উদ্দিন ইউসুফ বাচ্চু, খুশী কবির, তারেক মাসুদের দুই ভাই নাহিদ মাসুদ ও তৈয়ব মাসুদ। তবে সামনে আরও অনেকে এই তালিকায় যোগ হবেন।
সামনে কী কী কাজ করবে ট্রাস্ট? ‘তারেক মাসুদ মারা যাওয়ার আগে ওর অনেক স্বপ্নের কথা বলত। চলচ্চিত্র নিয়ে, দেশ নিয়ে। সেই সব স্বপ্নের বীজগুলো এখনো রয়ে গেছে আমাদের মাঝে। মূলত তারেকের না হওয়া সেই কাজগুলোই প্রথমে শেষ করার চেষ্টা করব। তারেক অন্তত জানবে, আমরা ওর স্বপ্নগুলোকে মনে রেখেছি, বাস্তবায়নের চেষ্টা করে যাচ্ছি। এটা তারেক মাসুদের প্রতি আমাদের শ্রদ্ধা জ্ঞাপন বলতে পারেন।’ বলছিলেন ক্যাথরিন। রানওয়ের প্রদর্শর্নীর পর ট্রাস্টের পরবর্তী কর্মকাণ্ড কী হবে? ‘তারেকের গ্রামের বাড়ি ফরিদপুরের ভাঙ্গায় মেমোরিয়াল ট্রাস্টের একটি মেমোরিয়াল সাইট হবে। কবরের ওখানটায় স্মৃতিফলক ধরনের একটা স্থাপত্য থাকতে পারে। একটা সমৃদ্ধ লাইব্রেরি থাকবে। থাকবে দেশি-বিদেশি বইয়ের ভান্ডার। যেখানে তারেকের সব কাজ একত্র থাকবে। এছাড়া তারেকের নামে একটা অ্যাম্পিথিয়েটার করার স্বপ্ন দেখি। সারা বছর সেখানে চলচ্চিত্র প্রদর্শনসহ বিভিন্ন সাংস্কৃতিক অনুষ্ঠান হবে। সব মিলিয়ে একটা ইংরেজিতে আমরা যাকে বলি লিভিং মেমোরিয়াল ধরনের একটা কিছু করব। ট্রাস্টের কাজের মাঝে তারেক মাসুদ বেঁচে থাকবেন।’
খুব শিগগিরই ট্রাস্ট থেকে প্রথমবারের মতো মুক্তির কথা চলচ্চিত্রটির ডিভিডি বের হতে যাচ্ছে। প্রথমা প্রকাশনী থেকে তারেক মাসুদের লেখা, সাক্ষাৎকার এবং আরও কিছু বিষয় নিয়ে একাধিক বই বের হবে। ১৯৯১ সালে শর্টফিল্ম উৎসবে প্রিমিয়ারের পর তারেকের প্রথম সিনেমা আদম সুরত-এর কোনো শো ঢাকায় হয়নি। এই প্রজন্মের কেউই তাই এই ছবিটি দেখেননি। আমরা ছবিটির ডিজিটাল রিমাস্টারিং করছিলাম। অবশেষে তা শেষ হয়েছে। আশা করছি ট্রাস্ট ছবিটি প্রদর্শনের ব্যবস্থা জলদি করবে। তারেক মাসুদের অন্য কাজগুলো নিয়েও ট্রাস্টের বিশদ পরিকল্পনা আছে। ’ বলছিলেন ক্যাথরিন মাসুদ।
</doc>
<doc>
এফডিসিতে ঢুকতেই তিনটি গুলির শব্দ। শব্দ শুনে ভয়ে কাকের পাল কা কা শব্দে উড়াল দিল। এফডিসিতে বেড়াতে আসা দর্শনার্থীরা একটু ভীত হলেন। নিরাপত্তা রক্ষার কাজে নিয়োজিত কর্মীরা অভয় দিয়ে বললেন, ‘ভয়ের কিচ্ছু নাই। ওই হানে শুটিং হইতাছে তো। গুলির শব্দ ঠিকই, তয় এইগুলা নকল গুলি।’
ক্যামেরা অ্যাসোসিয়েশনের খোলা মাঠে শাকিব খান। তাঁর বুকে গুলি লেগেছে। শরীরের বিভিন্ন স্থানে ব্যান্ডেজ করা হয়েছে। তাঁর ভালোবাসার মানুষ অপু বিশ্বাসের কপাল ও হাতে ব্যান্ডেজ বাঁধা। মারপিট পরিচালক চুন্নু হাঁক ছাড়লেন, ‘ভাই (শাকিবের উদ্দেশে) ক্যামেরা রেডি।’ পরিচালক রাকিবুল ইসলাম ক্যামেরার সামনে নিয়ে এলেন মিশা সওদাগরকে। মিশার সঙ্গে তাঁর সাঙ্গপাঙ্গ। শাকিব আক্রমণ করেছেন তাঁদের। মিশা শাকিবকে আক্রমণ করছেন, কিন্তু চিত্রনাট্যের প্রয়োজনেই বারবার মিশা পরাজিত হয়ে চলেছেন। ওদিকে অপুকে আঘাত করতে চায় মিশার দল। কিন্তু শাকিব অপুকে বাঁচাতে মরিয়া।
চলচ্চিত্রের নাম জান তুমি প্রাণ তুমি। পরিচালক জানালেন, ওই দিনই এ ছবির কাজ শেষ করা হবে। ছবির শেষ দৃশ্য এটি।
এখান থেকে বেরিয়ে এফডিসির জহির রায়হান কালার ল্যাবে ঢুকতেই দেখা গেল ‘জহুরী মহল্লা’ নামের একটি বিশাল সাইনবোর্ড। ভেতরে একটি কমিউনিটি সেন্টার করেছেন পরিচালক শাহাদাত হোসেন লিটন। তোমার আমার প্রেমের বাঁধন ছবির শুটিং করবেন তিনি। এখানেও মারামারির দৃশ্য। কিন্তু কাজ তো শুরু হচ্ছে না। নায়ক শাকিব খান অন্য একটি ছবির শুটিং করছেন। তিনি এলেই শুটিং শুরু হবে।
প্রযোজক-পরিবেশক সমিতির সভাপতি সোহেল রানা ভেতরে বসে আছেন। জানতে চাইলাম, এই শিল্পের রুগ্ণতা দূর হবে কি?
তিনি আত্মবিশ্বাসী, ‘মাঝে খরা ছিল। কিন্তু এখন আমরা সেই মন্দাভাব কাটিয়ে উঠছি। আমাদের এখন আবার নতুন করে সবকিছু শুরু করতে হয়েছে। এফডিসির উন্নয়নে টাকা বরাদ্দ হচ্ছে। আমরা নতুন করে ভালো কিছু করতে নিজেদের সংগঠিত করছি।’
</doc>
<doc>
শহীদ মিনারের পাদদেশে তখন হাজার খানেক দর্শক। সবাই চুপচাপ। ওদিকে ফরিদপুরের নগরকান্দার একটা গ্রামে রাজাকার আলবদর বাহিনীর সহযোগিতায় পাকিস্তান বাহিনীর আক্রমণ। কিন্তু দেশের প্রতি, মানুষের প্রতি, ওই গ্রামের প্রতি ভালোবাসার মন্ত্রে একদল দামাল মুক্তিযোদ্ধার প্রতিরোধ হার মানায় রাজাকার দোসরদের। জেগে ওঠে পুরো শহীদ মিনার। চিৎকার করে করে দর্শকেরা বলতে থাকেন, ‘রাজাকার আলবদর নিপাক যাক, নিপাত যাক, যুদ্ধাপরাধীদের বিচার চাই বিচার চাই!’ অনেকক্ষণ ধরেই এমন উত্তেজনা দর্শকের মধ্যে বিরাজ করল। ওপরের এমন একটা গল্প নিয়ে ফরিদপুর থেকে নাটকটি শহীদ মিনারে এসেছে। ফরিদপুরের নগরকান্দার একটা গ্রামের এমন এক সত্য ঘটনা নিয়েই নাটকটি।
‘পথনাটকের মত্ত স্রোতে, ভেসে যাক যুদ্ধাপরাধী মৌলবাদ’ আহ্বান নিয়ে শহীদ মিনারে শুরু হওয়া সাত দিনের জাতীয় পথনাট্যোৎসবে প্রায় প্রতিদিনের চিত্র এমনই ছিল।
উৎসবের তৃতীয় দিন। সন্ধ্যার পর শহীদ মিনারে বাবার হাত ধরে এসেছে ফাহিম। বয়স আনুমানিক ১০ বছর। নাটকের প্রতি খেয়ালটা যেন বড়দেরও হার মানায়। বাবাও চুপচাপ নাটক উপভোগ করছেন। পাশে গিয়ে ফাহিমকে ফিসফিস করে জিজ্ঞেস করলাম, ‘কেমন লাগছে নাটক?’ ফাহিমের চোখ তখনো শহীদ মিনারের পাদদেশে। আমার দিকে না তাকিয়েই উত্তর করল, ‘ভালো লাগছে।’ ‘কেমন ভালো?’ ‘খুব ভালো।’ ‘তুমি বড় হয়ে নাটক করবা?’ ‘না, আমি তো পারব না। অনেক কষ্ট হবে। তবে বাবা বললে বড় হয়ে নাটক করব।’ মঞ্চে জাহাঙ্গীরনগর থিয়েটারের একটি ননফিকশন নাটকের মঞ্চায়ন চলছে। দেশের মুক্তিযুদ্ধ, বর্তমান সময়ে সরকারি অফিসের কর্মকর্তাদের অবস্থা, ছাত্ররাজনীতি, বিশ্ববিদ্যালয়ের প্রশাসন, বাংলা সিনেমার অবস্থা থেকে শুরু করে প্রতিটি স্তরের অসংগতিগুলো একের পর এক ব্যঙ্গ আকারে উঠে আসছে। টানা মঞ্চায়নের প্রতিটি দৃশ্যেই যেন দর্শকের কাছে উপভোগ্য হয়ে উঠছে। নাটকটির নির্দেশক মাহফুজুল আনাম মাসুম। নাটকটি শেষ হলে কথা হয় তাঁর সঙ্গে। ‘এই নাটকটির মঞ্চায়ন ৫০ পার হয়েছে। এটি এমন একটি নাটক, বাংলাদেশের প্রেক্ষাপটে যেকোনো অসংগতি নাটকের পাণ্ডুলিপিতে অংশ করে নিয়ে মঞ্চায়ন করা যাবে। বলা যায়, নাটকটি সব সময়ই আধুনিক।’ বলছিলেন মাসুম।
সপ্তাহব্যাপী এই উৎসবে ঢাকাসহ সারা দেশ থেকে ৪৭টি নাটকের দল অংশ নেওয়ার কথা থাকলেও দুটি দল অংশ নিতে পারেনি। উৎসবে সবচেয়ে বেশি অংশ নেয় ঢাকার দল। এ ছাড়া ফরিদপুর, মুন্সিগঞ্জ, চট্টগ্রাম, মহেশপুর, নারায়ণগঞ্জ, জামালপুর ও টাঙ্গাইলের নাটকের দল অংশ নেয়।
উৎসব কমিটির সদস্যসচিব চন্দন রেজা বলেন, এবারের উৎসবে নতুন নাটক খুব কম এসেছে। আগের বছরের নাটকই বেশি। তবে নতুন নাটক মঞ্চে না এলেও নাট্যচর্চাটা আগের চেয়ে বেড়েছে।’ তিনি আরও বললেন, এবারের উৎসবে দর্শকের অংশগ্রহণ অনেকখানি বেশি।’
১ ফেব্রুয়ারি শহীদ মিনারের পাদদেশে প্রধান অতিথি হিসেবে উৎসবের উদ্বোধন করেন যোগাযোগমন্ত্রী ওবায়দুল কাদের। অনুষ্ঠানে আলোচক ছিলেন গোলাম কুদ্দুস, হাসান আরিফ ও আহকাম উল্লাহ। শুভেচ্ছা বক্তব্য দেন বাংলাদেশ গ্রুপ থিয়েটার ফেডারেশনের সেক্রেটারি জেনারেল ঝুনা চৌধুরী। স্বাগত বক্তব্য দেন উৎসব উদ্যাপন পরিষদের আহ্বায়ক আকতারুজ্জামান। অনুষ্ঠান পরিচালনা করেন উৎসব উদ্যাপন পরিষদের সদস্যসচিব চন্দন রেজা এবং সভাপতিত্ব করবেন বাংলাদেশ গ্রুপ থিয়েটার ফেডারেশনের চেয়ারম্যান লিয়াকত আলী লাকী।
</doc>
<doc>
কোরিয়া থেকে এসেছে জ্যাজ দল। নো মোর ব্লুজ, গার্ল টক, মোনালিসা, ফ্রিম ফ্র্যাম সস—হয়ে গেল একের পর এক হিট গান। কোরিয়ান একটি গানও গাইলেন তাঁরা। হঠাৎ নড়েচড়ে উঠলেন শ্রোতারা। কানে ঠেকছে চেনা সুর। কিন্তু এমন তো হওয়ার কথা নয়। নাহ্, সত্যিই বাজছে সেই সুর—আনন্দলোকে মঙ্গলালোকে...।
হলভর্তি শ্রোতার জন্য এ এক চমৎকার বিস্ময়। কোরিয়ান কণ্ঠশিল্পী জুইয়াং পার্ক গাইছেন রবীন্দ্রসংগীত, তা-ও আবার গানের কথাগুলো না দেখেই। গান শেষে জানালেন, কোরিয়া থেকে বাংলাদেশে আসার পথে প্লেনে গানটা শুনেই মুগ্ধ হয়ে যান। সিদ্ধান্ত নেন এটা গাইবার। তুমুল হাততালিতে ফেটে পড়া হলঘর জানিয়ে দিল, এর চেয়ে ভালো আর কিছু হতে পারে না।
৪ ফেব্রুয়ারি ঢাকার কোরিয়ান দূতাবাসে হয়ে গেল এই সংগীতসন্ধ্যা। এতে অংশগ্রহণকারী অন্য শিল্পীরা হলেন: কিউনজিন মিন, ইয়োজুন হুর ও ইয়াংজুন জাং।
</doc>
<doc>
শেক্সপিয়ারের গ্লোব থিয়েটারের আমন্ত্রণে ঢাকা থিয়েটার নির্মাণ করছে শেক্সপিয়ারের টেমপেস্ট নাটকটি। এই প্রথম বাংলা ভাষাভাষী কোনো নাটক গ্লোব থিয়েটারের আয়োজনে মঞ্চে আসতে যাচ্ছে। লন্ডনের গ্লোব থিয়েটারের বিশ্ব নাট্য উৎসবে নাটকটি মঞ্চস্থ হবে। নাটকটির নির্দেশনার কাজটি করছেন নন্দিত নির্দেশক নাসির উদ্দীন ইউসুফ। আজকের পাঁচ প্রশ্নের উত্তর দিয়েছেন তিনি।

কীভাবে এ সুযোগ হলো?
আগামী এপ্রিল মাসে অলিম্পিক অনুষ্ঠান উপলক্ষে গ্লোব থিয়েটার ওখানে শেক্সপিয়ারের নাটকের বিশ্ব নাট্য উৎসব করবে। এ জন্য তারা সারা বিশ্ব থেকে ৩৮টি দেশের ৩৮টি শেক্সপিয়ারের নাটক ৩৮টি ভাষায় করার প্রস্তুতি নেয়। বাংলা ভাষাভাষী একটি নাটক এই আয়োজনে থাকছে। তারা ঢাকা থিয়েটার বরাবর আমার নির্দেশনায় টেমপেস্ট নাটকটি নির্মাণ করার জন্য চিঠি পাঠায়। এবং দুই বাংলার বাংলা ভাষাভাষী থেকে এই একটি নাটকই নির্মাণ করার জন্য তারা চিঠি পাঠায়। তারা দেখতে চায়, শেক্সপিয়ারের নাটক ভিন্ন ভিন্ন দেশের সংস্কৃতিতে কীভাবে উঠে আসে।
কীভাবে করছেন নাটকটি?
শেক্সপিয়ারের নাটকের মূল জায়গা ঠিক রেখে আমাদের মতো করে করা হচ্ছে। এটি ফোক আকারে মঞ্চে আসবে। মূলত প্রয়াত নাট্যকার সেলিম আল দীনের নাট্য আঙ্গিকেই আমরা নাটকটি করছি। নাটকটির মূল সুর থাকছে ‘আমরা স্বপ্ন নদীর নাইয়া’। নাটকটির নির্মাণক্ষেত্রেও একটা ভিন্নতা আনা হচ্ছে, যাতে করে সহজেই খোলা জায়গাতেও নাটকটি মঞ্চায়ন করা যায়।
বিষয়টি কীভাবে দেখছেন?
গ্রিসের অলিম্পিয়ানের পাদদেশে কিংবা শেক্সপিয়ারের গ্লোব থিয়েটারে নাটক করার মর্যাদা যেকোনো নাট্যকর্মীর জন্য সম্মানের ব্যাপার। শুধু আমরা নই, সারা বাঙালি জাতির জন্যই এটি গর্বের ব্যাপার। ৪৫০ বছরের গ্লোব থিয়েটারের ইতিহাসে বাংলা নাটকের জন্য এটাই প্রথম একটা সুযোগ। বলা যায়, বিশ্ব নাট্য আয়োজনে এটি প্রথম বাংলা নাটক।
এ পর্যায়ে কাজের অগ্রগতি কতটুকু?
প্রায় ২০ দিন হলো, নাটকটির কাজ শুরু হয়েছে। আশা করছি, এ মাসের শেষ পর্যায় থেকে মূল মহড়ায় চলে যেতে পারব। আমরা লন্ডনে গ্লোব থিয়েটারে নাটকটির মঞ্চায়ন করার আগে এখানে প্রস্তাবিত চারটি প্রদর্শনী করব। তার মধ্যে জাতীয় নাট্যশালায়ও একটি প্রদর্শনী করব। লন্ডনের গ্লোব থিয়েটার মঞ্চে শেক্সপিয়ারের বিশ্ব নাট্য উৎসবের মেলায় ৭ ও ৮ মে নাটকটি মঞ্চায়িত হবে।
লন্ডন থেকে ফিরে নাটকটি কি ঢাকার মঞ্চে নিয়মিত থাকবে?
যুক্তরাজ্যে নাটকটির দুটি মঞ্চায়ন হবে। তার আগে এখানে চারটি প্রদর্শনী করব। আমরা ভাবছি, ওখান থেকে ফিরে অন্যান্য নিয়মিত প্রযোজনার পাশাপাশি এ নাটকটিও নিয়মিতই মঞ্চে থাকবে।
</doc>
<doc>
মুক্তিযুদ্ধের নাটক নিয়ে ভারত সফর শুরু করেছে ঢাকার শব্দ নাট্যচর্চাকেন্দ্র। নাটক দুটি হলো রাইফেল ও ঠিকানা। এই সফরে দলের দুটি নাটকের পাঁচটি প্রদর্শনী করবে তাঁরা। ওপার বাংলার পাঁচটি দলের আমন্ত্রণে একাধিক নাট্যোৎসবে নাটকগুলো প্রদর্শন করছে দলটি। ৫ ফেব্রুয়ারি হূদয়পুর সমন্বয় নাট্যোৎসবে বিদ্যাসাগর মিলনায়তনে ঠিকানা নাটকটি মঞ্চস্থ হয়। পরের দিন বারাসাত স্পন্দন নাট্যোৎসবে একই মিলনায়তনে রাইফেল মঞ্চস্থ হয়। হালিশহর ইউনিট মালঞ্চ নাট্যোৎসবে নৈহাটি ঐকতান মঞ্চে রাইফেল নাটকটি মঞ্চস্থ হয় ৭ ফেব্রুয়ারি। ৮ ফেব্রুয়ারি বাণীপুর লোকনাট্য উৎসবে বাণীপুর লোকনাট্য উৎসবের মঞ্চে রাইফেল নাটকটির আরও একটি প্রদর্শনী হয়। এক দিন বিরতি দিয়ে ১০ ফেব্রুয়ারি কলকাতার অনিকের আমন্ত্রণে রাইফেল ও ঠিকানা দুটি নাটকই মঞ্চস্থ করবে দলটি।
দুটি নাটক নিয়ে একাধিক উৎসবে অংশগ্রহণ করতে পারা প্রসঙ্গে দলপ্রধান খোরশেদ আলম বলেন, ‘সমগ্র বিশ্বই নাট্যকর্মীদের পদচারণের ক্ষেত্র। দেশের বাইরে এই পদচারণের সুযোগ যাঁরা আমাদের করে দিয়েছেন, তাঁদের কাছে আমরা কৃতজ্ঞ। টানা এতগুলো প্রদর্শনীতে আমরা অংশ নিতে পারছি। এটি আমাদের দল, কর্মীদের জন্য খুবই ইতিবাচক।’
</doc>
<doc>
স্কুল থেকে ফিরে বাবাকে ক্লাসে প্রথম হয়ে পাওয়া পুরস্কার দেখাবে বলে কথা দিয়েছিল ছোট্ট সিদরাতুল। কিন্তু স্কুলে সে আর পৌঁছাতে পারেনি। বাবাও আর মেয়ের সঙ্গে পুরস্কারের আনন্দ ভাগাভাগি করতে পারেননি। তার বদলে বেদনায় বিমূঢ় হলেন বাবা, পরিবার। বাসের চাকার নিচে হারিয়ে গেল সবকিছু।
গতকাল বুধবার সকালে রাজধানীর মিরপুর ১৪ নম্বরে বাসের তলায় পিষ্ট হয়ে মারা গেছে সিদরাতুল মুনতাহা ওরফে পালোমা (৮)। সে ছিল ইব্রাহিমপুরে অবস্থিত মনিপুর উচ্চবিদ্যালয়ের ২ নম্বর শাখার দ্বিতীয় শ্রেণীর ছাত্রী।
শিশু সিদরাতুলের মায়ের কষ্টটা কি আন্দাজ করা যায়! তাঁর হাত ধরেই রাস্তা পার হচ্ছিল সিদরাতুল। আর তখনই ঘটেছিল মর্মন্তুদ সেই ঘটনা।
প্রত্যক্ষদর্শী, পুলিশ ও পরিবারের সূত্র জানায়, মা শাহিদা সুলতানা গতকাল সকালে মেয়ে সিদরাতুল ও ভাইয়ের মেয়ে মুসাররাত মোস্তাফিজকে নিয়ে স্কুলে যাচ্ছিলেন। সকাল পৌনে আটটার দিকে তাঁরা একটি হিউম্যান হলার থেকে মিরপুর ১৪ নম্বরের শহীদ পুলিশ স্মৃতি কলেজের সামনে নামেন। শাহিদা শিশু দুটির হাত ধরে মনিপুর স্কুলে যাওয়ার জন্য রাস্তা পার হওয়ার প্রস্তুতি নিচ্ছিলেন। এ সময় মিল্ক ভিটা কোম্পানির একটি স্টাফ বাস এসে পিষে দেয় ছোট্ট সিদরাতুলকে। পথচারীরা এগিয়ে এসে রক্তাক্ত শিশুটিকে নিয়ে যান কচুক্ষেতের হাইটেক কেয়ার হাসপাতালে। সেখানে চিকিৎসকেরা তাকে মৃত ঘোষণা করেন। মা শাহিদা হাসপাতালে কয়েকবার মূর্ছা যান।
দুর্ঘটনার পর পথচারীরা দৌড়ে গিয়ে মিল্ক ভিটা কোম্পানির বাসটি আটক করে। তারা বাসের চালক রহিজুল ইসলামকেও ধাওয়া করে ধরে ফেলে।
সিদরাতুলের মামাতো বোন প্রত্যক্ষদর্শী মুসাররাত জানায়, হঠাৎ একটি বাইসাইকেল এসে ফুফুকে ধাক্কা দিলে তিনি রাস্তায় পড়ে যান। হাত থেকে ছুটে যায় সিদরাতুল। সঙ্গে সঙ্গে তাকে চাপা দেয় ছুটে আসা বাসটি।
সিদরাতুলের মৃত্যুর খবর ছড়িয়ে পড়লে ইব্রাহিমপুরের মনিপুর উচ্চবিদ্যালয়ের শিক্ষক, শিক্ষার্থী ও অভিভাবক বাসচালকের ফাঁসির দাবিতে বিক্ষোভ মিছিল বের করেন। তাঁরা মিরপুর ১৪ নম্বরের প্রধান সড়ক অবরোধ করে বিক্ষোভ করেন। এ সময় বিক্ষুব্ধ লোকজন ওই বাসটিসহ কয়েকটি গাড়ি ভাঙচুর করে।
ক্ষুব্ধ শিক্ষক-শিক্ষার্থী ও অভিভাবকেরা তিন দফা দাবিতে মানববন্ধনও করেন। দাবিগুলো হলো: মিরপুর ১৪ নম্বর শহীদ স্মৃতি কলেজের সামনের সড়কে ফুটওভারব্রিজ স্থাপন, সড়কের ওপর দুই ধারে গতিরোধক বসানো এবং স্কুল চলার সময় নির্দিষ্ট স্থানে ট্রাফিক পুলিশের দায়িত্ব পালনের ব্যবস্থা করা। বেলা একটার পর বিদ্যালয়ের মাঠে শোক সমাবেশ ও নিহত শিক্ষার্থীর জন্য দোয়া করা হয়।
কাফরুল থানার ভারপ্রাপ্ত কর্মকর্তা (ওসি) আবদুল লতিফ প্রথম আলোকে বলেন, পুলিশ শিক্ষক-শিক্ষার্থীদের দাবি মেনে নেওয়ার আশ্বাস দেওয়ায় তাঁরা রাস্তা থেকে সরে যান।
ইব্রাহিমপুরের মনিপুর উচ্চবিদ্যালয়ের সহকারী প্রধান শিক্ষক মনজুর মাহমুদ প্রথম আলোকে বলেন, সিদরাতুল ইংরেজি মাধ্যমের দ্বিতীয় শ্রেণীর ছাত্রী ছিল। তার রোল নম্বর ছিল ১। মেধাবী এই শিক্ষার্থীকে হারিয়ে শিক্ষক-শিক্ষার্থী সবাই শোকার্ত।
সিদরাতুলের বাবা তেজগাঁও কলেজের কর্মকর্তা খালেদ আজমল খান সন্ধ্যায় বাদী হয়ে গাড়িচালককে আসামি করে মামলা করেছেন। আটক রহিজুলকে এ মামলায় গ্রেপ্তার দেখানো হয়।
শোকে স্তব্ধ বাড়ি: গতকাল দুপুরে মিরপুর ১ নম্বরে জনতা হাউজিংয়ের বাসায় গিয়ে দেখা যায়, সিদরাতুলের মা বিছানায় নিস্তেজ হয়ে পড়ে আছেন। মাঝেমধ্যেই প্রলাপ বকছেন।
একমাত্র সন্তানকে মিরপুর শহীদ বুদ্ধিজীবী কবরস্থানে দাফন করে ঘরে ফিরেই কান্নায় ভেঙে পড়েন বাবা খালেদ আজমল। নিজেকে সামলে নিয়ে বললেন মেয়ের কৃতিত্বের কথা: ‘মেয়েটা আমার ওয়ান থেকে টুয়ে ওঠার সময় ইংলিশ ভার্সনে ফার্স্ট হয়েছিল। স্কুল থেকে পুরস্কার দিয়েছে। কিন্তু তখন সুন্দরবনে বেড়াতে যাওয়ার কারণে ও পুরস্কার নিতে পারেনি। সকালে স্কুলে যাওয়ার সময় বলে গেছে, আজকে বড় ম্যাডামের কাছ থেকে পুরস্কার নিয়ে আসবে।...’
আর বলতে পারলেন না বাবা খালেদ আজমল। তাঁকে যে সান্ত্বনা দেবে, সেই ভাষা যেন হারিয়ে ফেলেছেন স্বজনেরা।
</doc>
<doc>
মাধ্যমিক পরীক্ষা শুরুর দিনেই ঢাকার কয়েকটি পরীক্ষাকেন্দ্রসহ দেশের বিভিন্ন এলাকায় পুরোনো সিলেবাসের প্রশ্নপত্রে নতুন পরীক্ষার্থীদের পরীক্ষা নেওয়া হয়েছে। কোথাও কোথাও এ রকম অদল-বদল প্রশ্নপত্রে কিছুক্ষণ পরীক্ষা নেওয়ার পর আবার প্রশ্নপত্র পরিবর্তন করে পরীক্ষা নেওয়া হয়।
এতে অনেক পরীক্ষার্থী ভালোভাবে পরীক্ষা দিতে পারেনি। বিপুলসংখ্যক পরীক্ষার্থী ফল খারাপের আশঙ্কা করছে। এ নিয়ে ভুক্তভোগী পরীক্ষার্থী ও অভিভাবকেরা ক্ষোভের পাশাপাশি উদ্বেগ প্রকাশ করছেন। কোথাও কোথাও সড়ক অবরোধ, বিক্ষোভসহ ক্ষোভ প্রকাশের ঘটনা ঘটেছে। একই ধরনের ভুল রাজধানীসহ বিভিন্ন এলাকায় কীভাবে হলো, তা তদন্ত করে বোর্ডের চেয়ারম্যানদের প্রতিবেদন দিতে বলেছে শিক্ষা মন্ত্রণালয়।
গতকাল বুধবার সারা দেশে মাধ্যমিক ও সমমানের পরীক্ষা শুরু হয়। মাধ্যমিকে প্রথম দিন ছিল বাংলা প্রথম পত্রের পরীক্ষা। এই পরীক্ষায় প্রশ্নপত্র সরবরাহে অদল-বদলের ঘটনা ঘটে। ঢাকার মিরপুর বাংলা উচ্চবিদ্যালয়, নবাবপুর সরকারি উচ্চবিদ্যালয়, কেরানীগঞ্জের জিনজিরা পিএম পাইলট স্কুল অ্যান্ড কলেজ কেন্দ্রসহ ভোলা, কুড়িগ্রাম, টাঙ্গাইলের ঘাটাইল, মির্জাপুর, মৌলভীবাজারের কুলাউড়া, শ্রীমঙ্গলসহ দেশের বেশ কিছু কেন্দ্রে প্রশ্নপত্র সরবরাহে এই ভুল করা হয়। এসব কেন্দ্রে অনিয়মিত শিক্ষার্থীদের জন্য তৈরি ২০১১ সালের সিলেবাসে করা প্রশ্নপত্র দেওয়া হয় নতুন শিক্ষার্থীদের। নতুন পরীক্ষার্থীদের পাওয়ার কথা ছিল ২০১২ সালের সিলেবাসে করা প্রশ্নপত্র।
জানতে চাইলে শিক্ষাসচিব কামাল আবদুল নাসের চৌধুরী প্রথম আলোকে বলেন, ‘কাদের অসতর্কতার কারণে এটি হয়েছে, তা জানিয়ে প্রতিবেদন দিতে শিক্ষা বোর্ডের চেয়ারম্যানদের বলা হয়েছে। পাশাপাশি পরীক্ষার্থীদের যাতে কোনো ক্ষতি না হয়, সে বিষয়টিও খেয়াল রাখা হবে।’ তিনি জানান, ইতিমধ্যে এ ঘটনায় কুমিল্লায় দুজন ও বরিশালের পাথরঘাটায় একজন কেন্দ্রসচিবকে দায়িত্ব থেকে অব্যাহতি দেওয়া হয়েছে।
এ বিষয়ে আন্তশিক্ষা বোর্ড ও ঢাকা বোর্ডের চেয়ারম্যান ফাহিমা খাতুন প্রথম আলোকে বলেন, ‘কম-বেশি সব বোর্ডেই এ ধরনের কিছু ভুলের ঘটনা ঘটেছে। যারা এই গাফিলতি করেছে, তাদের বিরুদ্ধে ব্যবস্থা নেওয়া হবে। আর শিক্ষার্থীদের যাতে ক্ষতি না হয়, সে বিষয়টি বিবেচনা করেই আমরা প্রয়োজনীয় ব্যবস্থা নেব।’
রাজধানীর মিরপুর বাংলা উচ্চবিদ্যালয় কেন্দ্রে পরীক্ষায় অংশ নেওয়া শহীদ পুলিশ স্মৃতি কলেজের ২০১২ সালের নতুন এক পরীক্ষার্থী প্রথম আলোকে জানায়, তাদের ২০১১ সালের সিলেবাসের প্রশ্নপত্র সরবরাহ করা হয়। সৃজনশীল প্রশ্নপত্রের পরীক্ষা পূরণ সিলেবাসেই নেওয়া হয়। পরে বিষয়টি জানার পর বহু নির্বাচনী অংশের পরীক্ষা নেওয়া হয় নতুন সিলেবাসের প্রশ্নপত্রে।
মিরপুর ১১ নম্বরে অবস্থিত এই বিদ্যালয় গিয়ে সরেজমিনে দেখা যায়, মাধ্যমিক পরীক্ষার্থী ও অভিভাবকেরা বিদ্যালয়ের মাঠে জড়ো হয়েছেন। তাঁরা সবাই বিমর্ষ। পরীক্ষা ও অভিভাবকেরা জানান, বিদ্যালয়ের চারটি কক্ষে নিয়মিত পরীক্ষার্থীদের মধ্যে পুরোনো সিলেবাসের প্রশ্নপত্র দেওয়া হয়। নাজনীন আশরাফি, শাহনাজ বেগমসহ বেশ কয়েকজন অভিভাবক তাঁদের সন্তানের ফল নিয়ে উৎকণ্ঠা প্রকাশ করেন।
এই ঘটনা নিয়ে পরীক্ষা শেষে পরীক্ষার্থী ও অভিভাবকেরা স্কুলের সামনের সড়কে জড়ো হলেও পুলিশ ও র‌্যাবের বাধার কারণে তাঁরা বিক্ষোভ করতে পারেননি।
নবাবপুর সরকারি উচ্চবিদ্যালয় কেন্দ্রেও একই ধরনের ভুল হয়েছে। শেরেবাংলা বালিকা উচ্চবিদ্যালয়ের ছাত্রীরা এখানে পরীক্ষা দিচ্ছে। একজন অভিভাবক বলেন, এই কেন্দ্রে ২০১১ সালের সিলেবাসের প্রশ্নপত্রে নতুন শিক্ষার্থীরা পরীক্ষা শুরু করে কিছু উত্তর লেখার পর ভুলটি ধরা পড়লে তাড়াহুড়ো করে আবার ২০১২ সালের সিলেবাসের প্রশ্নপত্রে পরীক্ষা নেওয়া হয়।
কেরানীগঞ্জ (ঢাকা) প্রতিনিধি জানান, উপজেলার জিনজিরা পি এম পাইলট স্কুল অ্যান্ড কলেজ কেন্দ্রের তিনটি কক্ষে ভুল প্রশ্নপত্র সরবরাহ করা হয়। এ ঘটনায় ক্ষুব্ধ পরীক্ষার্থী ও অভিভাবকেরা ওই কেন্দ্রের অধ্যক্ষের পদত্যাগের দাবি করেছেন। কলেজের অধ্যক্ষ আমিনুল ইসলাম বলেন, ‘আমরা পরীক্ষার্থীদের অতিরিক্ত ২০ মিনিট সময় দিয়েছি, যাতে তারা উত্তরপত্র লেখার পর্যাপ্ত সময় পায়।’
কুমিল্লা থেকে নিজস্ব প্রতিবেদক জানান, বরুড়ার বাতাইছড়ি উচ্চবিদ্যালয় কেন্দ্রে পুরোনো পরীক্ষার্থীদের ২০১২ সালের সিলেবাসের প্রশ্নপত্র দেওয়া হয়। ৪৫ মিনিট পর তারা হল পর্যবেক্ষকদের বিষয়টি অবহিত করলে প্রশ্ন পরিবর্তন করে দেওয়া হয়। পরে বাড়ি গিয়ে পরীক্ষার্থীরা বিষয়টি তাদের অভিভাবকদের জানালে সন্ধ্যা ছয়টা থেকে সাড়ে ছয়টা পর্যন্ত আমড়াতলী বাজারে সড়ক অবরোধ করা হয়।
বোর্ডের পরীক্ষা নিয়ন্ত্রক কায়সার আহমেদ বলেন, ‘সংশ্লিষ্ট কেন্দ্রসচিবকে দায়িত্ব থেকে সরিয়ে নেওয়া হয়েছে। তবে পরীক্ষার্থীরা ক্ষতিগ্রস্ত হবে না।’
প্রথম আলোর নিজস্ব প্রতিবেদক ও প্রতিনিধিদের পাঠানো খবর অনুযায়ী, কুড়িগ্রাম সরকারি বালিকা উচ্চবিদ্যালয়ে, টাঙ্গাইলের ঘাটাইল মডেল পাইলট উচ্চবিদ্যালয় কেন্দ্রের ছয়টি কক্ষে, কুলাউড়া উপজেলার নবীন চন্দ্র উচ্চবিদ্যালয় কেন্দ্রে, ভোলা সরকারি বালিকা বিদ্যালয় কেন্দ্রের ১৬ নম্বর কক্ষে, হবিগঞ্জের লাখাই উপজেলার একটি কেন্দ্রে, মির্জাপুর পাইলট বালিকা উচ্চবিদ্যালয়ে, মির্জাপুর কলেজ ও বাঁশতৈল উচ্চবিদ্যালয় কেন্দ্রে, শ্রীমঙ্গলের সরকারি বালিকা উচ্চবিদ্যালয় কেন্দ্রসহ দেশের বিভিন্ন স্থানে নতুন শিক্ষার্থীদের পুরোনো প্রশ্নপত্র দেওয়ার ঘটনায় বিশৃঙ্খল অবস্থা তৈরি হয়।
প্রশ্নে ভুল: প্রশ্নপত্র অদল-বদলের পাশাপাশি বহু নির্বাচনী অংশের দুটি প্রশ্নেও ভুল ছিল বলে অভিযোগ পাওয়া গেছে। ‘গ’ সেটের ২৮ নম্বর প্রশ্নে যে উত্তর দেওয়া আছে, সেটি সঠিক নয় বলে জানিয়েছেন একজন শিক্ষক। তবে ঢাকা বোর্ডের পরীক্ষা নিয়ন্ত্রক এস এম ওয়াহিদুজ্জামান প্রথম আলোকে বলেন, ‘এ ধরনের ভুলের কথা কেউ বলেনি, খোঁজ নিয়ে দেখবেন।’
প্রথম দিনে বহিষ্কার ৩৮: এসএসসি ও সমমান পরীক্ষার প্রথম দিনে গতকাল ১০টি বোর্ডে বহিষ্কার হয়েছে ৩৮ জন ছাত্র ও দুজন শিক্ষক (মাদ্রাসার)। বহিষ্কৃত শিক্ষার্থীদের মধ্যে ২৫ জনই দাখিলের। বাকিরা অন্যান্য বোর্ডের। গতকালের পরীক্ষায় পরীক্ষার্থী ১২ লাখ ৬৬ হাজার ৪৬১ জনের মধ্যে অনুপস্থিত ছিল সাত হাজার ৩৪৫ জন। তবে একা বা দুই বিষয়ে ফেল করা পুরোনো পরীক্ষার্থীসহ এবার মোট পরীক্ষার্থী ১৪ লাখের বেশি।
শিক্ষামন্ত্রী নুরুল ইসলাম নাহিদ রাজধানীর ধানমন্ডি গভর্নমেন্ট বয়েজ হাইস্কুল কেন্দ্র পরিদর্শন করেন। তাঁর সঙ্গে ছিলেন শিক্ষাসচিব কামাল আবদুল নাসের চৌধুরী, মাধ্যমিক ও উচ্চশিক্ষা অধিদপ্তরের মহাপরিচালক নোমান উর রশীদ, ঢাকা শিক্ষা বোর্ডের চেয়ারম্যান ফাহিমা খাতুন প্রমুখ।
</doc>
<doc>
বাংলাদেশ-ভারত সম্পর্কে নতুন করে গতির সঞ্চার করতে মনোযোগী হয়েছে ভারত। এরই অংশ হিসেবে এ মাসের দ্বিতীয়ার্ধে ঢাকায় আসছেন ভারতের অর্থমন্ত্রী প্রণব মুখার্জি।
ঢাকা ও দিল্লির কূটনৈতিক সূত্রগুলো গতকাল বুধবার প্রথম আলোকে জানিয়েছে, বাংলাদেশের সঙ্গে সম্পাদিত সব চুক্তি ও প্রটোকলের বাস্তবায়নের পাশাপাশি প্রতিশ্রুতি পূরণে ভারত বদ্ধপরিকর। মূলত বাংলাদেশের সঙ্গে সম্পর্কোন্নয়নের বিষয়টিতে ভারতের প্রধানমন্ত্রী মনমোহন সিংয়ের সদিচ্ছা ও অগ্রাধিকারের বিষয়টিই ঢাকার কাছে তুলে ধরবেন প্রণব মুখার্জি।
পররাষ্ট্র মন্ত্রণালয়ের একজন জ্যেষ্ঠ কর্মকর্তা এ প্রতিবেদককে বলেছেন, গত ২১ জানুয়ারি পেট্রাপোল স্থলবন্দরে মালবাহী যানবাহন পারাপারের অতিক্রমপত্র (কার পাস) উদ্বোধনের সময় বাংলাদেশের অর্থমন্ত্রী আবুল মাল আবদুল মুহিতের সঙ্গে দ্বিপক্ষীয় সম্পর্কোন্নয়নের বিষয়ে আলাপ করেন ভারতের অর্থমন্ত্রী। ওই সময় প্রণব মুখার্জি বাংলাদেশ সফরের ইচ্ছা প্রকাশ করেন। এরই পরিপ্রেক্ষিতে গতকাল বুধবার বাংলাদেশের পক্ষে অর্থমন্ত্রী আবুল মাল আবদুল মুহিত তাঁকে আমন্ত্রণ জানিয়ে চিঠি পাঠান। গতকালই ভারতের পক্ষ থেকে এ মাসের দ্বিতীয়ার্ধে প্রণব মুখার্জির বাংলাদেশে আসার সম্ভাবনার কথা জানানো হয়।
পররাষ্ট্র মন্ত্রণালয়ের সংশ্লিষ্ট এক কর্মকর্তা বলেন, ঢাকায় অবস্থানের সময় প্রধানমন্ত্রী শেখ হাসিনার সঙ্গে সৌজন্য সাক্ষাৎ ছাড়াও অর্থমন্ত্রী, পররাষ্ট্রমন্ত্রী দীপু মনিসহ কয়েকজন জ্যেষ্ঠ মন্ত্রীর সঙ্গে প্রণব মুখার্জির বৈঠক আয়োজনের পরিকল্পনা রয়েছে।
সূত্র জানায়, ভারতের অর্থমন্ত্রীর ঢাকা সফরের সময় আলোচনার বাইরে অন্য কোনো কর্মসূচি চূড়ান্ত হয়নি। তবে এ মাসে দ্বিপক্ষীয় বাণিজ্য চুক্তির মেয়াদ শেষ হচ্ছে। তাই এ সফরের সময় চুক্তিটি নবায়নের বিষয়টি বিবেচনা করা হচ্ছে।
ঢাকার কর্মকর্তারা বলছেন, তিস্তা চুক্তি সই না হওয়ায় বাংলাদেশের হতাশার বিষয়টি সম্প্রতি ত্রিপুরা সফরে উল্লেখ করেন প্রধানমন্ত্রী শেখ হাসিনা। গত ১১ জানুয়ারি ত্রিপুরার রাজভবনে ভারতের উপরাষ্ট্রপতি হামিদ আনসারির সঙ্গে বৈঠকে দুই দেশের মধ্যে সম্পাদিত সব চুক্তি দ্রুত বাস্তবায়নের তাগিদ দেন শেখ হাসিনা। তিনি দুই দেশের জনগণের বৃহত্তর স্বার্থে ভারতের দেওয়া প্রতিশ্রুতি দ্রুত বাস্তবায়নের কথাও উল্লেখ করেন।
গত বছরের ৬ সেপ্টেম্বর ঢাকায় হাসিনা-মনমোহন শীর্ষ বৈঠকের সময় তিস্তা চুক্তি সই হয়নি। সই হয়নি ট্রানজিট-সংক্রান্ত সম্মতপত্র। ছিটমহল ও অপদখলীয় জমিবিনিময় ও সাড়ে ছয় কিলোমিটার সীমানা চিহ্নিত করতে সই হয় একটি প্রটোকল। কিন্তু তা এখনো ভারতীয় পার্লামেন্টে অনুমোদনের জন্য উত্থাপন করা হয়নি। ঢাকায় ভারতীয় হাইকমিশনের বক্তব্য হচ্ছে, প্রটোকলটি অনুমোদনের জন্য এ মাসেই লোকসভার বাজেট অধিবেশনে তোলা হবে।
পররাষ্ট্র মন্ত্রণালয়ের এক কর্মকর্তা বলেন, তিস্তা চুক্তির পাশাপাশি স্থলসীমান্ত-সংক্রান্ত ’৭৪-এর চুক্তি বাস্তবায়নের প্রটোকলের বিষয়ে বাংলাদেশের হতাশার বিষয়টি ভারতকে জানানো হয়েছে। এ দুটি বিষয় বাস্তবায়নের সঙ্গে ওতপ্রোতভাবে জড়িত পশ্চিমবঙ্গ রাজ্য সরকার। বিশেষ করে, তিস্তা চুক্তি শেষ মুহূর্তে সই হয়নি পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের আপত্তিতে। তাঁর যুক্তি, বাংলাদেশকে ২৫ ভাগের বেশি পানি তিস্তা থেকে দেওয়া যাবে না। অথচ বাংলাদেশকে অভিন্ন নদীটির ৫০ ভাগ পানি দিতে চেয়েছিল দিল্লি। সীমান্ত প্রটোকল বাস্তবায়ন নিয়ে মমতার আপত্তির কথা কলকাতার গণমাধ্যমে বলা হলেও সেটি সঠিক নয় বলে মন্তব্য করেছে ঢাকায় ভারতীয় হাইকমিশন।
ঢাকার এক কর্মকর্তার মতে, এ প্রেক্ষাপটে ঢাকায় প্রণব মুখার্জির সম্ভাব্য সফরটি বেশ তাৎপর্যপূর্ণ। তিনি ঢাকায় এসে যে বার্তা দেবেন, তার ওপর নির্ভর করবে দুই প্রতিবেশীর সম্পর্ক ভবিষ্যতে কোন পথে এগোবে।
</doc>
<doc>
« আগের সংবাদ পরের সংবাদ»

নতুন শিল্পপ্রতিষ্ঠান করতে মেয়াদি ঋণ নিতে উদ্যোক্তাকে এখন সুদ দিতে হবে ১৬ থেকে ১৮ শতাংশ। কোনো কোনো ব্যাংক এর চেয়েও বেশি নিচ্ছে। শিল্প চালাতে চলতি মূলধন নিলেও দিতে হচ্ছে সর্বোচ্চ ১৮ শতাংশ হারে সুদ।
আর শিল্পের জন্য যন্ত্রপাতি বা কাঁচামাল আনতে হলে ৮৬ টাকা দিয়ে কিনতে হবে ডলার। তাও সব ব্যাংক দিতে পারছে না। এত অর্থ ব্যয় করে শিল্প গড়লেও চালু করা যাবে না। কারণ, নেই প্রয়োজনীয় জ্বালানির সংযোগ।
এই হচ্ছে বর্তমানে দেশের বিনিয়োগ চিত্র। অথচ বাংলাদেশ বিশ্বের সেই বিরল দেশের একটি, যেখানে জাতীয় বিনিয়োগের তুলনায় সঞ্চয় বেশি। অর্থাৎ দেশে বিনিয়োগযোগ্য অর্থ রয়েছে।
অর্থনীতির যে তত্ত্ব পাঠ্যবইতে পড়ানো হয়, তাতে বলা আছে—কম উন্নত দেশগুলোতে সঞ্চয়ের হার কম থাকে, ফলে বিনিয়োগও কম হয়। বাংলাদেশ অনেক বছর ধরেই এই তত্ত্ব মানছে না। ২০১০-১১ অর্থবছরে দেশের জাতীয় সঞ্চয়ের হার ছিল মোট দেশজ উৎপাদনের (জিডিপি) ২৮ দশমিক ৪০ শতাংশ, আর বিনিয়োগের হার ২৪ দশমিক ৭৩ শতাংশ।
এমনিতেই গত কয়েক বছর বিনিয়োগ খাত ছিল মন্দা। অর্থনৈতিক সংকটে বিনিয়োগ করও কমেছে। আর সুদ ও ডলারের দর বাড়ার কারণে নতুন বিনিয়োগ এক প্রকার বন্ধ হয়েই গেছে।
তবে এখন যে বিনিয়োগ মন্দা দেখা দিয়েছে, এর কারণ সরকারের কিছু নীতি। সরকারই সিদ্ধান্ত নিয়ে মুদ্রা সরবরাহ কমাচ্ছে। এরই অংশ হিসেবে ঋণের সুদের হারও বেড়েছে। অন্যদিকে বৈদেশিক মুদ্রার রিজার্ভ ধরে রাখতে আমদানি নিরুৎসাহিত করার কাজটি শুরু হয়েছে গত ডিসেম্বর থেকে। এর আরেক উদ্দেশ্য হচ্ছে, ডলারের দর আর বাড়তে না দেওয়া।
মূলত অর্থনৈতিক সংকট থেকে বাঁচতে অর্থনীতির গতি কমিয়ে দেওয়া হচ্ছে। কমানো হচ্ছে দেশের সামগ্রিক চাহিদা। সরকার মনে করছে, এতে মূল্যস্ফীতি কিছু কমবে। তবে এর ফলে মোট দেশজ উৎপাদনে (জিডিপি) প্রবৃদ্ধির হারও কমবে বলে আশঙ্কা করা হচ্ছে।
অর্থমন্ত্রী আবুল মাল আবদুল মুহিত নিজেও গতকাল বুধবার এফবিসিসি-আইয়ের অনুষ্ঠানে বলেছেন, দেশের সামষ্টিক অর্থনীতির স্থিতিশীলতার জন্য প্রয়োজনে অর্থনৈতিক প্রবৃদ্ধিকে জলাঞ্জলি দিতেও তিনি রাজি আছেন।
বর্তমান সরকারের সময়ে ২০০৯-১০ অর্থবছরে জিডিপি প্রবৃদ্ধির হার ছিল ৬ দশমিক ১ শতাংশ। ২০১০-১১ অর্থবছরে প্রবৃদ্ধি হয় ৬ দশমিক ৭ শতাংশ। আর চলতি অর্থবছরের জন্য লক্ষ্যমাত্রা ৭ শতাংশ। বিশ্বব্যাংকসহ বিভিন্ন সংস্থার মতে, এবার প্রবৃদ্ধির হার ৭ শতাংশ হবে না। সরকার বিভিন্ন সময় ৭ শতাংশ হারে প্রবৃদ্ধি অর্জনের কথা বললেও এখন নীতি বদল হয়েছে বলে জানা গেছে। গত বৃহস্পতিবার মুদ্রানীতি ঘোষণা করে বাংলাদেশ ব্যাংকও প্রবৃদ্ধির প্রাক্কলন কমিয়েছে।
বিশিষ্ট অর্থনীতিবিদ দেবপ্রিয় ভট্টাচার্য বলেন, মূল্যস্ফীতি নিয়ন্ত্রণে অর্থনীতি শীতল করার পদক্ষেপ নেওয়া হয়েছে। এ ধরনের পদক্ষেপ উন্নত দেশের জন্য কার্যকর হলেও বাংলাদেশের মতো দেশে কাজ না-ও দিতে পারে। এমন যদি হয়, প্রবৃদ্ধি কমল কিন্তু মূল্যস্ফীতি কমল না, তাহলে কী হবে।
দেবপ্রিয় ভট্টাচার্য আরও বলেন, সরকার মুদ্রা সরবরাহ কমাচ্ছে। এর ফলে বিনিয়োগও কমবে। আর বিনিয়োগ কমলে কর্মসংস্থান বাড়বে না, মানুষের আয় কমবে। সুতরাং দেখা যাচ্ছে, প্রবৃদ্ধি কমানোর নীতি সরকারি দলের রাজনৈতিক প্রতিশ্রুতির সঙ্গেও সামঞ্জস্যপূর্ণ নয়।
আমদানি কমছে: কয়েকজন শীর্ষস্থানীয় ব্যাংকারের সঙ্গে আলাপ করে জানা গেছে, তাঁরা এখন আমদানির জন্য ঋণপত্র খুলতে আগ্রহ দেখাচ্ছেন না। বাংলাদেশ ব্যাংকও এ ব্যাপারে কঠোর নজরদারি করছে। নতুন করে বেশ কিছু পণ্যকে বিলাসবহুল পণ্যের তালিকাভুক্ত করার উদ্যোগ নেওয়া হয়েছে। এসব পণ্য আমদানি নিরুৎসাহিত করাই উদ্দেশ্য। এ নিয়ে কাজ করছে ট্যারিফ কমিশন।
২০১০-১১ অর্থবছরে দেশে আমদানির প্রবৃদ্ধি ছিল প্রায় ৪২ শতাংশ। আর গত নভেম্বর পর্যন্ত সময়ে আমদানির প্রবৃদ্ধি ছিল প্রায় ২২ শতাংশ। এর পরই আমদানি আরও কমানোর চেষ্টা শুরু হলে ডিসেম্বর শেষে প্রবৃদ্ধি হয় ১৯ শতাংশের কিছু বেশি।
বাংলাদেশ ব্যাংকের পরিসংখ্যান অনুযায়ী, জ্বালানি তেলের আমদানি কমানো সম্ভব হয়নি। মূলত বিদ্যুৎ খাতের জন্য প্রতি মাসেই বিপুল পরিমাণ জ্বালানি তেল আনতে হচ্ছে বিপিসিকে। বিপিসির এলসি মূলত খুলছে রাষ্ট্রীয় মালিকানাধীন ব্যাংকগুলো। ডলার সংকটে তারাও এখন বিপিসির এলসি খুলতে অনীহা দেখাচ্ছে বলে জানা গেছে।
নতুন এলসি খোলার তথ্য পর্যালোচনা করেও বিনিয়োগ মন্দার চিত্র পাওয়া যাচ্ছে। যেমন, চলতি অর্থবছরের প্রথম পাঁচ মাসে পুঁজি যন্ত্রপাতি আমদানির জন্য নতুন এলসি খোলায় ঋণাত্মক প্রবৃদ্ধি হয়েছে। এর হার ছিল (-) ৩৮ শতাংশ। এ ছাড়া শিল্পের কাঁচামাল আমদানির জন্য নতুন ঋণপত্র খোলায় প্রবৃদ্ধি প্রায় (-) ৮ শতাংশ। অথচ এই পাঁচ মাসে জ্বালানি তেল আমদানিতে নতুন ঋণপত্র খোলায় প্রবৃদ্ধির হার ১৩৫ শতাংশ।
আবারও আইএমএফ: অর্থনীতিকে শীতল করে সংকট কমানোর ধারণা মূলত আন্তর্জাতিক মুদ্রা তহবিল (আইএমএফ) থেকে পাওয়া। সরকার বৈদেশিক মুদ্রার মজুদ বাড়াতে আইএমএফ থেকে ১০০ কোটি ডলার ঋণ নিতে আলোচনা করছে। পাশাপাশি সার্বভৌম ঋণ নেওয়ারও পরিকল্পনা চলছে। এ নিয়ে সরকারের মধ্যেও দুই ধরনের মতামত আছে। অর্থ মন্ত্রণালয়সংক্রান্ত সংসদীয় স্থায়ী কমিটি গত মাসে অর্থনৈতিক পরিস্থিতি নিয়ে একটি বৈঠক করেছে। এই বৈঠকে আইএমএফ থেকে ঋণ না নিয়ে সার্বভৌম ঋণ নেওয়ার সুপারিশ করা হয়। কেননা, আইএমএফের ঋণের শর্ত কঠিন। এতে অর্থনীতির গতি কমে যায়। কিন্তু শেষ পর্যন্ত আইএমএফকেই আদর্শ মানছে সরকার।
</doc>
<doc>
« আগের সংবাদ

জাতীয় নিরাপত্তা গোয়েন্দা সংস্থার (এনএসআই) উপসহকারী পরিচালক (ডিএডি) পদে ১৪২ জনের নিয়োগ চূড়ান্ত করা হয়েছে। এঁদের মধ্যে ৩৭ জনই ছাত্রলীগের বর্তমান ও সাবেক কমিটির নেতা-কর্মী।
গত ২৬ জানুয়ারি প্রধানমন্ত্রীর কার্যালয় থেকে এনএসআইয়ের ডিএডি পদে ১৪২ জনের নিয়োগপত্র ছাড়া হয়। তাতে ৬ ফেব্রুয়ারির মধ্যে সংশ্লিষ্ট ব্যক্তিদের চাকরিতে যোগ দিতে বলা হয়।
নিয়োগ পাওয়া ব্যক্তিদের অনেকে ক্ষমতাসীন দল আওয়ামী লীগের ছাত্র সংগঠন বাংলাদেশ ছাত্রলীগের সাবেক ও বর্তমান কমিটির নেতা-কর্মী। এঁদের নিয়োগের ক্ষেত্রে মেধার চেয়ে দলীয় বিবেচনাই বেশি প্রাধান্য পেয়েছে বলে অভিযোগ রয়েছে।
প্রথম আলোর অনুসন্ধানে নিয়োগ পাওয়া ব্যক্তিদের মধ্যে ৩৭ জনের ছাত্রলীগের রাজনীতির সঙ্গে জড়িত থাকার সুনির্দিষ্ট তথ্য পাওয়া গেছে। এঁদের ১৩ জনই ছাত্রলীগের কেন্দ্রীয় নেতা। তাঁরা বর্তমান কমিটির বিভিন্ন পদে রয়েছেন। বাকিদের মধ্যে ৩ জন ঢাকা বিশ্ববিদ্যালয়ের বিভিন্ন হল শাখার নেতা, একজন ইডেন কলেজ শাখার বর্তমান সাধারণ সম্পাদক, ১৪ জন ছাত্রলীগের কেন্দ্রীয় ও ঢাকা বিশ্ববিদ্যালয়ের বিভিন্ন হল শাখার সাবেক নেতা। বাকি ছয়জন ছাত্রলীগের ‘সক্রিয় কর্মী’।
সংশ্লিষ্ট একাধিক সূত্র জানায়, এনএসআইয়ের মতো গুরুত্বপূর্ণ গোয়েন্দা সংস্থাটির উপসহকারী পরিচালক (ডিএডি) পদে নিয়োগের জন্য ছাত্রলীগের পক্ষ থেকে একটি তালিকাও পাঠানো হয়।
সংশ্লিষ্ট সূত্রগুলো জানায়, এনএসআইয়ের ডিএডি পদে নিয়োগ পরীক্ষা হয় গত ২১ অক্টোবর। মিরপুর কমার্স কলেজে অনুষ্ঠিত পরীক্ষায় প্রায় তিন হাজার জন অংশ নেন। ২০০ নম্বরের পরীক্ষা নেওয়া হয়।
পরীক্ষায় অংশ নেওয়া ছাত্রলীগের একাধিক নেতা-কর্মীর সঙ্গে কথা বলে জানা যায়, পরীক্ষায় অংশ নিতে প্রবেশপত্র পাঠানো নিশ্চিত করতে ছাত্রলীগের পক্ষ থেকে ১৪৫ জন নেতা-কর্মীর একটি তালিকা পাঠানো হয়। কিন্তু তালিকার অনেকেই প্রথম প্রবেশপত্র পাননি। এরপর ছাত্রলীগের বর্তমান কেন্দ্রীয় সভাপতি ও সাধারণ সম্পাদক তদবির করে বাকিদের প্রবেশপত্র পাওয়ার ব্যবস্থা করে।
তবে এই সহযোগিতা করার কথা অস্বীকার করেছেন বর্তমান সভাপতি বদিউজ্জামান ও সাধারণ সম্পাদক সিদ্দিকী নাজমুল আলম। বদিউজ্জামান বলেন, ‘ছাত্রলীগের ৮-১০ জন নেতা-কর্মীর চাকরি হয়েছে বলে শুনেছি। মেধার ভিত্তিতেই তাঁরা নিয়োগ পেয়েছেন বলে জানি।’ আর সিদ্দিকী নাজমুল আলম বলেন, গোয়েন্দা সংস্থায় নিয়োগের সঙ্গে ছাত্রলীগের কোনো যোগাযোগ নেই।
নিয়োগ পরীক্ষায় অংশগ্রহণকারী কয়েকজন প্রথম আলোকে বলেন, লিখিত পরীক্ষার পর উত্তীর্ণদের কোনো তালিকা প্রকাশ করা হয়নি। তবে মৌখিক পরীক্ষায় অংশ নিতে সংশ্লিষ্টদের সবার ঠিকানায় চিঠি পাঠানো হয়। গত ২৩ ডিসেম্বর মৌখিক পরীক্ষা অনুষ্ঠিত হয়।
অনুসন্ধানে জানা যায়, এর আগে ১৯ নভেম্বর ছাত্রলীগের ঢাকা বিশ্ববিদ্যালয় শাখার (সদ্য বিলুপ্ত কমিটি) সভাপতি শেখ সোহেল রানা ও সাধারণ সম্পাদক সাজ্জাদ সাকিবের সই করা ৫২ জন নেতা-কর্মীর নামের একটি তালিকা প্রধানমন্ত্রীর কার্যালয়ে পাঠানো হয়।
জানতে চাইলে শেখ সোহেল রানা এ রকম তালিকা পাঠানোর কথা প্রথম আলোর কাছে অস্বীকার করেন। তবে সাজ্জাদ সাকিব এ রকম তালিকা পাঠানোর কথা স্বীকার করেছেন। তিনি বলেন, ‘আমরা সব সময় নিজেদের নেতা-কর্মীদের জন্য কাজ করি। তাঁদের জন্য কিছু করার চেষ্টা করি। যাঁরা দীর্ঘদিন ধরে রাজনীতি করেছেন, কিন্তু পদবি পাননি এবং যাঁদের পারিবারিক সমস্যা রয়েছে, তাঁদের নিয়ে তালিকাটি করা হয়েছিল।’
পরে নিয়োগপ্রাপ্ত ব্যক্তিদের নামের তালিকার সঙ্গে মিলিয়ে দেখা যায়, ছাত্রলীগের প্যাডে পাঠানো তালিকা থেকে ২৪ জন নিয়োগপত্র পেয়েছেন। তাঁরা হলেন: ছাত্রলীগের বর্তমান কেন্দ্রীয় কমিটির সহসভাপতি সাজ্জাদ ইবনে রায়হান, মো. ফয়েজ উদ্দিন, মো. ওয়াসিম উদ্দিন, মো. মেজবাহ উদ্দিন ও মো. আজিজুল হক, যুগ্ম সম্পাদক এ জি এম সাদিদ জাহান, সাংগঠনিক সম্পাদক মো. নাজমুল হক, উপ-মুক্তিযুদ্ধ গবেষণা সম্পাদক রাজীব কুমার দাস, উপ-প্রচার সম্পাদক মো. বাহারুল হুসাইন, ফজলুল হক মুসলিম হলের সাধারণ সম্পাদক আসাদুজ্জামান, একই হলের সাংগঠনিক সম্পাদক তারিক হাসান, শহীদুল্লাহ হলের সহসভাপতি মো. ফরহাদ হোসেন, ‘সক্রিয় কর্মী’ সুমন বিশ্বাস, বিপুল চন্দ্র দাস ও আবদুল্লাহ আল মামুন, কেন্দ্রীয় কমিটির সাবেক যুগ্ম সম্পাদক জাকারিয়া কবীর, সাবেক সহসম্পাদক জিয়াউল হক, সাবেক উপ-কর্মসূচি প্রণয়ন ও পরিকল্পনা সম্পাদক দেওয়ান মনোয়ার হোসেন, ঢাকা বিশ্ববিদ্যালয় শাখার সাবেক সহসভাপতি পলাশ গোমস্তা, সাবেক প্রচার সম্পাদক আমজাদ হোসেন, সাবেক শিক্ষা ও পাঠচক্র সম্পাদক মিয়া মাহমুদ হাসান, সাবেক সহসম্পাদক সাইফুল ইসলাম, সাবেক পরিবেশ সম্পাদক এফ এম ফয়সাল প্রমুখ।
ছাত্রলীগের পাঠানো ওই তালিকার বাইরে ছাত্রলীগের সাবেক ও বর্তমান কমিটিতে থাকা আরও ১৩ জন নিয়োগ পেয়েছেন। তাঁরা হলেন: বর্তমান কেন্দ্রীয় সহসভাপতি সাইদ মাহমুদ, মুক্তিযুদ্ধ গবেষণা সম্পাদক মো. আল-আমিন, তথ্যপ্রযুক্তি সম্পাদক আবদুল্লাহ আল মারুফ, উপ-প্রচার সম্পাদক দেবব্রত দাশ, ইডেন কলেজ শাখার সাধারণ সম্পাদক ফারজানা ইয়াসমিন, কেন্দ্রীয় কমিটির সাবেক উপক্রীড়া সম্পাদক আজমুল হোসেন, সাবেক সহসম্পাদক আনোয়ার হোসেন মনির, ঢাকা বিশ্ববিদ্যালয় শাখার সাবেক পরিকল্পনা সম্পাদক রেজাউল করিম, জিয়া হলের সাবেক সহসভাপতি মো. আহসান খান, ফজলুল হক হলের সাবেক সহসভাপতি সাইফ আহমেদ শাকিল, কেন্দ্রীয় সহসম্পাদক সাবেক এস কে সাইলক হোসেন, বঙ্গবন্ধু হল শাখার কর্মী শরীফুল আলম তানভীর ও জসীমউদ্দীন হল শাখার কর্মী মোহাম্মদ মেরাজুল ইসলাম।
জানতে চাইলে নিয়োগপ্রাপ্ত ছাত্রলীগের নেতা দেওয়ান মনোয়ার হোসেন প্রথম আলোকে বলেন, ‘তালিকা হয়েছে বলে শুনেছি। তবে আমার নাম সেখানে আছে কি না, জানি না।’
নিয়োগের ক্ষেত্রে দলীয় পরিচয় প্রাধান্য পাওয়ার কথাও অস্বীকার করে দেওয়ান মনোয়ার হোসেন বলেন, ‘শুনেছি, পরীক্ষায় পাসের নম্বর প্রথমে ৮০ ধরা হয়েছিল। এরপর পাস নম্বর চার কমানো হয়েছে।’
</doc>
<doc>
সিলেটের ফেঞ্চুগঞ্জ উপজেলার সুলতানপুর সরকারি প্রাথমিক বিদ্যালয়ের নবনির্মিত ভবন উদ্বোধনের দেড় বছরের মাথায় শ্রেণীকক্ষ ও বারান্দার মেঝে ধসে প্রায় নয় ফুট গভীর হয়ে গেছে। ভয়ে শিশুরা বিদ্যালয়ে যাচ্ছে না বলে অভিভাবকেরা জানিয়েছেন।
ঝুঁকিপূর্ণ হয়ে পড়ায় ভবনের দুটি কক্ষে ছাত্রছাত্রীদের পাঠদান বন্ধ করে দেওয়া হয়েছে। বিদ্যালয় পরিচালনা কমিটি এর আগেই ঠিকাদারি প্রতিষ্ঠানের বিরুদ্ধে নিম্নমানের নির্মাণসামগ্রী ব্যবহারের লিখিত অভিযোগ করে। কিন্তু কর্তৃপক্ষ কাজের মান নিয়ন্ত্রণ না করায় ভবনটির বিভিন্ন অংশ ধসে পড়ছে। ১৩ লক্ষাধিক টাকা ব্যয়ে নির্মিত এ ভবনটি ২০১০ সালের ৪ সেপ্টেম্বর আনুষ্ঠানিকভাবে উদ্বোধন করা হয়।
একটি শ্রেণীকক্ষে গত রোববার আন্তপ্রাথমিক বিদ্যালয়ের প্রতিযোগিতা চলার সময় হঠাৎ মেঝে ধসে পড়লে ছয় ছাত্রী গুরুতর আহত হয়। মঙ্গলবার বিকেলে উপজেলা পরিষদের একটি প্রতিনিধিদল বিদ্যালয় পরিদর্শন করতে গেলে তাদের সামনেই ধসে পড়ে বিদ্যালয়ের বারান্দাও। এতে শিক্ষকসহ ছয় ব্যক্তি আহত হওয়ার ঘটনা ঘটে।
স্থানীয় প্রকৌশল অধিদপ্তর সূত্রে জানা যায়, ২০০৬-০৭ অর্থবছরে পিইডিপি-২-এর আওতায় ১৪ শতাংশ ঊর্ধ্বদরে ১৩ লাখ ৪০ হাজার টাকা ব্যয়ে ২০০৭ সালের ২৯ মে বিদ্যালয়ের ভবন নির্মাণের কার্যাদেশ পায় স্থানীয় মেসার্স রঞ্জিত দাস কনস্ট্রাকশন। বিদ্যালয় কর্তৃপক্ষ ২০০৯ সালের ১৫ জুন ফেঞ্চুগঞ্জ উপজেলা নির্বাহী কর্মকর্তা বরাবর নির্মাণকাজের বিভিন্ন অনিয়মের লিখিত অভিযোগ দাখিল করে। কিন্তু স্থানীয় সরকার প্রকৌশল অধিদপ্তরের কর্মকর্তারা কাজের সঠিক মান নিশ্চিত করেননি।
প্রকল্পের কাজ তদারকির দায়িত্বে ছিলেন উপসহকারী প্রকৌশলী অনুপ কুমার। স্থানীয় লোকজন জানান, প্রকৌশলী অনুপ কুমার ঠিকাদার অনাদি রঞ্জন দাশের সঙ্গে মাঝেমধ্যে আসতেন। আবার এক সঙ্গেই চলে যেতেন। ঠিকাদারিপ্রতিষ্ঠান বিদ্যালয় ভবনের নির্মাণকাজ সম্পন্ন করে ২০১০ সালের ২ সেপ্টেম্বর চূড়ান্ত বিল তুলে নেয়। আর দেড় বছরের মাথায় ভবনের মেঝে ও বারান্দা দেবে ও ধসে ছাত্রছাত্রীসহ ১২ ব্যক্তি আহত হওয়ায় প্রশাসনের টনক নড়ে।
সরেজমিনে মঙ্গলবার সুলতানপুর সরকারি প্রাথমিক বিদ্যালয় ঘুরে দেখা যায়, পূর্ব দিকের শ্রেণীকক্ষের একাংশ ধসে গেছে। ১৫ ফুট দীর্ঘ আট ফুট প্রস্থের মেঝে ধসে প্রায় নয় ফুট গভীরে চলে গেছে। মেঝের নিচে মাটি নেই। বালুর সঙ্গে পানি রয়েছে। স্থানীয় প্রশাসনের পরামর্শে ধসে পড়া ভবন তালাবদ্ধ করে রাখা হয়েছে।
দুর্ঘটনার পর থেকে বিদ্যালয়ে ছাত্রছাত্রীদের উপস্থিতি কমে গেছে। বিদ্যালয়ের ১৮৫ জন ছাত্রছাত্রীর মধ্যে দুর্ঘটনার পরদিন মাত্র ১৩ জন ছাত্রছাত্রী উপস্থিত ছিল। মঙ্গলবার তাদের উপস্থিতির সংখ্যা ছিল ২৬ জন।
অভিভাবক মঈন উদ্দিন বলেন, ‘দুর্ঘটনার বাদ থাকি পুড়ি (মেয়ে) ডরাইয়া স্কুলো আর না। জোর করলে কান্দি দেয়।’ বিদ্যালয়ের সহকারী শিক্ষিকা শাহিনা আক্তার বলেন, ‘আমরা নিজেরাই যেখানে ভয় পাচ্ছি, সেখানে ছাত্রছাত্রীরা ভয় পাওয়ার কথা।’ বিদ্যালয়ের শ্রেণীকক্ষ ধসে পড়ার ঘটনায় এলাকায় আতঙ্ক সৃষ্টি হয়েছে।
১৯৭২ সালে প্রতিষ্ঠিত এই বিদ্যালয়ের পুরাতন ভবনের দক্ষিণ পাশে নতুন ভবনটি নির্মাণ করা হয়েছে। বন্যার পানি যাতে ভবনে ঢুকতে না পারে, এ জন্য পুরাতন ভবনের চেয়ে ছয় ফুট উঁচু করে নির্মাণ করা হয় নতুন ভবন।
এলাকার প্রবীণ লোকজনের সঙ্গে কথা বলে জানা যায়, যেখানে নতুন ভবন নির্মাণ করা হয়েছে, সেখানে ডোবা ছিল। ঠিকাদারিপ্রতিষ্ঠান ভালো করে মাটি ভরাট না করে মেঝে ঢালাই করে ফেলে।
প্রধান শিক্ষক শশাংক কুমার নাথ বলেন, ‘ভবন নির্মাণকাজের প্রাথমিক পর্যায়ে ঠিকাদার নিম্নমানের নির্মাণসামগ্রী ব্যবহার করলে আমরা লিখিত অভিযোগ করি। কিন্ত তাদের বিরুদ্ধে কার্যকর কোনো ব্যবস্থা নেওয়া হয়নি। বিদ্যালয় ছুটি হওয়ার পর ও বন্ধের দিন তারা কাজ করত।’
ঠিকাদার অনাদি রঞ্জন দাশ অনিয়মের অভিযোগ অস্বীকার করে বলেন, ‘কাজের কোনো অনিয়ম হয়নি। মেঝের নিচের মাটি সরে যাওয়ার কারণে দুর্ঘটনা ঘটতে পারে। আমি বিল তুলে নিয়েছি। এখন আমার কোনো দায়বদ্ধতা নেই।’
উপজেলা স্থানীয় সরকার প্রকৌশল অধিদপ্তরের প্রকৌশলী মো. আবুল কালাম আজাদ মোল্লা বলেন, ভবনটি ঝুঁকিপূর্ণ অবস্থায় রয়েছে। ইতিমধ্যে বিশেষজ্ঞ প্রকৌশলীরা ঘটনাস্থল পরিদর্শন করেছেন। তাঁদের মতামতের ভিত্তিতে পরবর্তী কার্যক্রম শুরু করা হবে।
</doc>
<doc>
বাঁ পা পুরোটাই কেটে ফেলতে হয়েছে। বাঁ হাতের চার আঙুলও কাটা। এক পা আর এক হাতের কর্মক্ষমতা হারিয়ে একজন মানুষকে দাঁড়াতে গেলেই তো কারও না কারও সহায়তা নিতে হয়। জীবনের বাকি দিনগুলো তো চলবে দয়াদক্ষিণায়। কিন্তু না, তার বেলায় ব্যতিক্রম।
এক পায়ে ভর করে জীবনসংগ্রামে নেমে পড়ল। কোনো কাজ জুটল না বলে শেষে ঝুঁকিপূর্ণ পেশায় নিয়োজিত করল নিজেকে। যেমন করে সে হাত-পা হারিয়েছিল, ঠিক তেমনই করে করছে জীবিকার সন্ধান। ছেলেটির নাম আবুল কালাম (১৭)। সিলেট-কানাইঘাট সড়কে চলাচলকারী লেগুনার হেলপার কালামকে দেখে সতর্ক থাকে সড়কপথে চলাচলকারী ছোট-বড় যানচালকসহ যাত্রীরা। কালাম বলল, ‘আমি সালাম দিয়ে পেসিঞ্জার ডাকি। সালাম দিলেই তারা আমার দিকে তাকায়। জানতে চায়। এর পর তারা সতর্ক থাকে!’
কালামের পৈতৃক বাড়ি কুমিল্লায়। বাবা-মায়ের সঙ্গে ছোটবেলা থেকে সিলেট শহরতলির খাদিমনগর এলাকায় ভাড়া বাসায় থাকে। চার ভাই দুই বোনের সংসার। দুই বোনের বিয়ে হয়েছে। বাবা মারা যাওয়ার পর কালামের বড় তিন ভাই বিয়ে করে পৃথক হয়ে যান। কালাম থাকে মায়ের কাছে। খাদিমনগরের দেবপুর সরকারি প্রাথমিক বিদ্যালয়ে পঞ্চম শ্রেণী পর্যন্ত পড়াশোনা করে।
২০০৭ সালের ফেব্রুয়ারিতে কুমিল্লা থেকে বাড়ি ফিরছিল ট্রেনে করে। ট্রেনের দরজার পাশে একটি শিকল ধরে বসেছিল। হঠাৎ হাত ফসকে চলন্ত ট্রেন থেকে নিচে পড়ে যায়। কাটা পড়ে তার বাঁ পা। হাতের চারটি আঙুল শিকলে ধরা অবস্থায় থেঁতলে যায়। একটানা ছয় মাস ঢাকার পঙ্গু হাসপাতালে চিকিৎসা নিয়ে ক্র্যাচে ভর দিয়ে বাড়ি ফেরে কালাম। ঘরে অসুস্থ মা। আয়-রোজগারের কোনো পথ নেই। কালাম ক্র্যাচে ভর করে কর্মসংস্থানের খোঁজ করে। কিন্তু কোনো কাজ না পেয়ে ২০০৮ সাল থেকে সিলেট-কানাইঘাট সড়কে চলাচলকারী যাত্রীবাহী লেগুনার হেলপার হিসেবে দৈনিক মজুরিভিত্তিক কাজ নেয়।
কালামের গাড়ির চালক রশিদ আহমদ বলেন, ‘গত পাঁচ বছরে কালাম ছয়টি গাড়ির হেলপারি করেছে। সর্বশেষ তার গাড়িতে প্রায় নয় মাস ধরে আছে। পেসেঞ্জারদের প্রতি কালামের মায়া দেখে আমি সন্তুষ্ট।’
কালামের মা কাঞ্চনবালা জানান, এত বড় দুর্ঘটনার পরও কালাম হাত পাতেনি। শরীর খাটিয়ে রোজগার করছে। তিনি বলেন, ‘গাড়িত লটকা-লটকির (ঝুলে) কামে (পেশা) আমার ভয় অয়। এ ছাড়া কোনো কাম পাইল না বইলা পুয়া আমার কষ্ট করে। আল্লায় তারে রক্ষা করুক।’
</doc>
<doc>
« আগের সংবাদ পরের সংবাদ»

মানিকগঞ্জ সদর উপজেলায় গত মঙ্গলবার রাত থেকে গতকাল বুধবার ভোর পর্যন্ত একটি খামারের কমপক্ষে ১৩ হাজার মুরগি নিধন এবং ১০ হাজার ডিম ধ্বংস করা হয়েছে। বার্ড ফ্লুতে আক্রান্ত হওয়ায় ডিম ও মুরগিগুলো ধ্বংস করা হয়েছে।
সদর উপজেলা প্রাণিসম্পদ কর্মকর্তার কার্যালয় সূত্র জানায়, গত এক সপ্তাহে উপজেলার জাগীর ইউনিয়নের জয়রা এলাকায় অবস্থিত ‘এম এস পোলট্রি অ্যান্ড হ্যাচারি’র তিন শতাধিক মুরগি মারা যায়। বিষয়টি খামারের পক্ষ থেকে উপজেলা প্রাণিসম্পদ কর্মকর্তাকে জানানো হয়। পরে মানিকগঞ্জ আঞ্চলিক পশুরোগ অনুসন্ধান গবেষণাগারে নমুনা পরীক্ষা করা হয়। এতে ওই খামারে বার্ড ফ্লু আক্রান্তের বিষয়টি নিশ্চিত হওয়া যায়।
সদর উপজেলা নির্বাহী কর্মকর্তা (ইউএনও) এস এম মোস্তফা কামালের উপস্থিতিতে গত মঙ্গলবার রাত নয়টার দিকে উপজেলা প্রাণিসম্পদ কার্যালয়ের কর্মকর্তা-কর্মচারীরা মুরগি নিধনকার্যক্রম শুরু করেন। গতকাল ভোর পাঁচটা পর্যন্ত ওই খামারের ১২ হাজার ৭১৪টি মুরগি নিধন ও ১০ হাজার ৩৬৫টি ডিম ধ্বংস করা হয়। এরপর সেগুলো খামারের পাশেই গর্ত করে মাটিতে পুঁতে ফেলা হয়।
এম এস পোলট্রি অ্যান্ড হ্যাচারির মালিকানা অংশীদার হাবিবুল মমিন বলেন, পরীক্ষামূলকভাবে খামারে তিন মাসের জন্য কয়েক শ মুরগি রাখা হবে। বার্ড ফ্লুর জীবাণু না পেলে খামারের কার্যক্রম আবার চালু করা হবে। তাঁর দাবি, বার্ড ফ্লু আক্রান্ত হওয়ায় এসব মুরগি নিধন ও ডিম ধ্বংসে তাঁদের এক কোটিরও বেশি টাকা ক্ষতি হয়েছে।
সদর উপজেলা প্রাণিসম্পদ কর্মকর্তা বিনয় কুমার নাগ প্রথম আলোকে বলেন, ওই খামারে বার্ড ফ্লুর বিষয়টি নিশ্চিত হওয়ার পর মুরগি নিধন ও ডিম ধ্বংস করে মাটিতে পুঁতে ফেলা হয়েছে।
</doc>
<doc>
ক্ষমতাসীন দলের নেতা-নেত্রীদের বক্তৃতা-বিবৃতি এবং সরকারের পুলিশ প্রশাসনের আচরণ এতটাই সমর্থক হয়ে উঠেছে যে মাঝে মধ্যে পার্থক্য করাও কঠিন হয়ে পড়ে। পুলিশ আওয়ামী লীগের কর্মীর ভূমিকায় কিংবা আওয়ামী লীগের কর্মীরা পুলিশের ভূমিকায় নেমে ২০০৮ সালের নির্বাচনে প্রায়-প্রত্যাখ্যাত বিএনপির জনপ্রিয়তা বাড়িয়ে চলেছেন। গত তিন বছরে বিএনপি আন্দোলন করে যা অর্জন করতে পারেনি ২৯-৩০ জানুয়ারি আওয়ামী লীগ ও পুলিশের হঠকারী ও তুঘলকী কর্মকান্ড দলটিকে তার চেয়ে বেশি পাইয়ে দিয়েছে। চাঁদের যেমন নিজস্ব আলো নেই, সূর্যের আলো ধার করে সে অন্যকে বিলায়, তেমনি আমাদের দেশে বিরোধী দলকেও জনগণের জন্য কিছু করতে হয় না। সরকারি দল ও পুলিশই বিরোধী দলের হারানো ভাবমূর্তি ও জনপ্রিয়তা পুনরুদ্ধারের জন্য যথেষ্ট।
প্রথমে ঢাকা মহানগর পুলিশ নাশকতার আশঙ্কায় ২৯ জানুয়ারি বিএনপির নির্ধারিত গণমিছিল কর্মসূচির ওপর নিষেধাজ্ঞা জারি করে। অজুহাত হিসেবে দুই দলের পাল্টাপাল্টি কর্মসূচির কথা বলে। পুলিশ দাবি করে, জনগণের জানমালের নিরাপত্তা দেওয়া তাদের দায়িত্ব। কিন্তু এক দিন পর ৩০ জানুয়ারি যথারীতি শান্তিপূর্ণভাবেই দুই দলের কর্মসূচি পালিত হলো। তাহলে আগের দিন নিষেধাজ্ঞা জারি করে পুলিশ প্রশাসন কার স্বার্থ রক্ষা করেছে?
পত্রিকায় খবর এসেছে, যুদ্ধাপরাধের বিচার সামনে রেখে নাশকতার আশঙ্কায় আগামী ১ মাসের জন্য সারা দেশে সভা-সমাবেশ বন্ধ রাখার প্রস্তাব দেওয়া হয়েছিল স্বরাষ্ট্র মন্ত্রণালয়ের পক্ষ থেকে। কিন্তু প্রধানমন্ত্রী তাতে রাজি হননি। পরে ঢাকা মহানগর পুলিশ শর্তসাপেক্ষে বিএনপিকে গণমিছিলের অনুমতি দিয়েছে। শর্তটি হলো বিএনপির গণমিছিল নয়াপল্টন থেকে কাকরাইল হয়ে মগবাজার চৌরাস্তায় শেষ করা। মগবাজারের কথা শুনে এক সাংবাদিক-বন্ধু ঠাট্টা করে বললেন, ‘খালেদা জিয়া সঠিক গন্তব্যই বেছে নিয়েছেন।’ বিএনপির সদর কার্যালয় নয়াপল্টনে আর জামায়াতে ইসলামীর মগবাজারে।
আগের দিন মুক্তিযোদ্ধা সমাবেশ ডেকে পরের দিন মহানগর আওয়ামী লীগের ‘নামকাওয়াস্তে’ সমাবেশ করে ক্ষমতাসীন দলটি কি ফায়দা পেতে করতে চাইছে? যাঁরা টেলিভিশনে মহানগর আওয়ামী লীগের ছোট নৌকার মাপের সমাবেশটি দেখেছেন, তাঁদের মধ্যে একই সঙ্গে হাসি ও করুণার সৃষ্টি হয়েছে। যে সংগঠনটির ডজন দুয়েক সম্ভাব্য মেয়র প্রার্থী রাজধানীজুড়ে পোস্টারে সয়লাব করে দিয়েছেন, সেই সংগঠন বিএনপির অর্ধেক মাপের সমাবেশ করার মুরোদ দেখাতে পারেনি।
গত কিছু দিন ধরে শেখ হাসিনার সরকারের বিরুদ্ধে যদি কেউ ‘অন্তর্ঘাত’ করে থাকে, তা করেছেন তাঁর দলের গলাবাজ নেতারাই। নেতাদের গলার আওয়াজ যত বড়, সমাবেশের আকার তত ছোট। ৩০ জানুয়ারির সমাবেশে ভাষণদানকারী একমাত্র কেন্দ্রীয় নেতা মাহবুব উল আলম হানিফ বিরোধী দলকে হুঁশিয়ার করে বলেছেন, ‘ষড়যন্ত্র ও অসাংবিধানিক উপায়ে সরকার পতনের চেষ্টা করলে আওয়ামী লীগের নেতা-কর্মীরা ঘরে বসে থাকবে না।’ (প্রথম আলো, ৩১ জানুয়ারি, ২০১২)। কিন্তু নির্মম সত্য হলো মহানগর আওয়ামী লীগের নেতা-কর্মীদের বেশির ভাগ বিএনপির গণমিছিলের পাল্টা সমাবেশ ডেকে সত্যি সত্যি ঘরে বসে ছিলেন। পত্রিকায় আরও খবর এসেছে, মহানগর আওয়ামী লীগের সম্পাদক মোফাজ্জল হোসেনের বক্তব্যের সময় কর্মীদের মধ্যে কথা-কাটাকাটি ও হাতাহাতি শুরু হয়। আওয়ামী লীগের নেতারা বিএনপির গণমিছিলে নাশকতা ও ষড়যন্ত্র খুঁজলেও নিজ দলের কর্মীদের মারামারি ঠেকাতে পারেন না।
পুলিশের ভূমিকা আরও ন্যক্কারজনক। ২৯ জানুয়ারি ঢাকার পাশাপাশি ছয়টি বিভাগীয় শহরে সভা-সমাবেশের ওপর নিষেধাজ্ঞা ছিল, কিন্তু চাঁদপুর ও লক্ষ্মীপুরে তো কোনো নিষেধাজ্ঞা ছিল না। তার পরও সেখানে গণমিছিলে পুলিশের বাধা দেওয়া এবং গুলি করে মানুষ মারার কী যুক্তি থাকতে পারে? পুলিশের দাবি, তারা আত্মরক্ষার্থে গুলি ছুড়েছে। কিন্তু আত্মরক্ষার প্রয়োজনই হতো না যদি তারা নির্বিঘ্নে মিছিল করতে দিত। বিরোধী দলকে একটি মিছিল করতে দিলে কি চাঁদপুর ও লক্ষ্মীপুরে বিএনপির শাসন কায়েম হয়ে যেত? গুলিবর্ষণের ঘটনা তদন্তে পুলিশ দুটি কমিটি গঠন করেছে। প্রশ্ন হলো, এই কমিটি কি সত্য উদ্ঘাটন করবে, না সত্যকে চিরতরে ধামাচাপা দেবে? যে পুলিশ দিনাজপুরের ইয়াসমিন হত্যা ও ধর্ষণ মামলা ধামাচাপা দেয়, সেই পুলিশ গুলিবর্ষণকারী পুলিশদের বিরুদ্ধে রিপোর্ট দেবে, তা পাগলেও বিশ্বাস করবে না।
চাঁদপুর ও লক্ষ্মীপুরে এখন ‘বিচার চাই না, পুলিশ সামলাও’ পরিস্থিতির সৃষ্টি হয়েছে। পুলিশের গুলিতে চার-চারজন মানুষ মারা গেল, তাঁদের মধ্যে একজন রিকশাচালক, কোনো দলের কর্মী নন। ক্ষমতার লড়াইয়ের অসহায় শিকার এই রিকশাচালকের পরিবার-পরিজনের কী হবে তা কি নেতা-নেত্রীরা ভেবে দেখেছেন? কেউ কি তাঁদের সহায়তায় এগিয়ে আসবেন?
পুলিশ দুই শহরে বিএনপি ও জামায়াতের ১৩ হাজার নেতা-কর্মীর বিরুদ্ধে মামলা করেছে। দিনবদলের আওয়ামী লীগের শাসনামলে দুটি জেলায় বিএনপি ও জামায়াতের ১৩ হাজার কর্মী! আমরা যদি প্রতি জেলায় গড়ে সাড়ে ছয় হাজার নেতা-কর্মী আছেন ধরে নিই, তাহলে ৬৪ জেলায় তাদের সংখ্যা দাঁড়ায় চার লাখ ১৬ হাজার। সারা দেশে বিএনপি-জামায়াতের এত কর্মী থাকলে তো খালেদা জিয়ার ঘোষিত গণ-অভ্যুত্থান ২০১১ সালেই হয়ে যাওয়ার কথা। তা যখন হয়নি, তখন বুঝতে হবে পুলিশ বাড়াবাড়ি করেছে।
অতীতে আমরা পুলিশের বহু ডিগবাজি দেখেছি। ২০০৬ সালের অক্টোবর পর্যন্ত যে পুলিশ বিএনপির হুকুম তামিল করেছে, ২০০৭ সালের ১১ জানুয়ারির পর তারাই বিএনপির নেতা-কর্মীদের বিরুদ্ধে মহা উৎসাহে মামলা করেছে, তাদেরকে জেলে পুরেছে। আজ যারা লক্ষ্মীপুর ও চাঁদপুরে বিএনপির নেতা-কর্মীদের বিরুদ্ধে মামলা দায়ের করেছে, তারা এক সময় আওয়ামী লীগের নেতা-কর্মীদের বিরুদ্ধেও মামলা ঠুকেছিল। দুই বড় দলের ক্ষমতালিপ্সার হাতিয়ার হিসেবে আমরা এর আগেও পুলিশকে ব্যবহূত হতে দেখেছি। আওয়ামী লীগ ২০০৪ সালের ৩০ এপ্রিল তৎকালীন বিএনপি সরকারের সময়সীমা বেঁধে দেওয়ার পর সারা ঢাকা শহর অবরুদ্ধ করে ফেলার কাজটি কিন্তু তখন পুলিশই করেছিল, হাওয়া ভবনের নির্দেশে। আজ তারা কার নির্দেশে ১৩ হাজার নেতা-কর্মীকে আসামি করল?
গত তিন বছরে আওয়ামী লীগের জনপ্রিয়তায় টান পড়েছে বলে বিএনপির জনপ্রিয়তা হু হু করে বেড়েছে এটা কেউ মনে করে না। কিন্তু আওয়ামী লীগের অতি-উৎসাহী নেতাদের সাম্প্রতিক আবোল-তাবোল বক্তৃতা-বিবৃতি ও পুলিশের বাড়াবাড়ির কারণে বিএনপি জনপ্রিয়তা অনেকটাই ফিরে পেতে যাচ্ছে। একমাত্র যুদ্ধাপরাধের বিচার আওয়ামী লীগের সম্ভাব্য ধস ঠেকাতে পারবে বলে মনে হয় না । দেশের মানুষ যুদ্ধাপরাধের বিচার চায়। একই সঙ্গে চায় সুশাসন, চায় বাজার ও শেয়ারবাজারের স্থিতি, চায় সরকারের নির্বাচনী প্রতিশ্রুতির বাস্তবায়ন। তিন বছর পর এসে ফাঁকা বুলিতে তারা আশ্বস্ত হবে না।
আওয়ামী লীগের নেতারা জোর গলায় বলছেন, ‘ভয় পাওয়ার কিছু নেই। বিএনপি গণ-অভ্যুথান দূরের কথা, একটি সফল গণ-আন্দোলনও করতে পারবে না।’ কিন্তু সরকারের পুলিশ যেভাবে দেশের প্রায় সব মানুষকে বিএনপি-জামায়াত বানিয়ে ফেলছে, তাতে আশঙ্কা হয় সরকারের বিরুদ্ধে খালেদা জিয়ার ঘোষিত গণ-অভ্যুত্থানটা সত্যি সত্যি না ঘটে যায়। আওয়ামী লীগ সরকারের পুলিশ বাহিনীর তালিকা অনুযায়ী দেশের রাজনীতিতে এখন বিএনপি ও জামায়াত-শিবিরই বড় শক্তি। চাঁদপুর ও লক্ষ্মীপুরের মতো দুটি ছোট জেলায় ১৩ হাজার নেতা-কর্মী। পুলিশের দাবি অনুযায়ী একটি জেলায় বিএনপি-জামায়ায়াতের সাড়ে ছয় হাজার কর্মী থাকলে আগামী নির্বাচনে তাদের জয় ঠেকায় কে?
আমাদের বিশ্বাস, মামলা দেওয়ার আগে পুলিশ কর্মকর্তাদের সঙ্গে বিএনপি-জামায়াতের একটি অলিখিত চুক্তি হয়েছে। পুলিশ আসামির সংখ্যা যত বাড়িয়ে বলবে, বিএনপি-জামায়াত ততই লাভবান হবে। বাংলাদেশে নেতা হতে হলে মামলা খেতে হয়। থানার হাজতখানা কিংবা জেলখানার ফটকের মধ্যে যে ফারাক, আমাদের দেশে মাস্তান ও নেতার পার্থক্য তার চেয়েও কম।
কেউ কেউ বলবেন, পুলিশ টাকা কামানোর উপায় হিসেবে হাজার হাজার লোককে আসামি করেছে। আবার বিএনপি ও জামায়াতের নেতা-কর্মীরা নেতৃত্বের আসন পাকাপোক্ত করতে পুলিশকেও মোটা অঙ্কের উৎকোচ দিতে পারে। দাঙ্গাবাজ কর্মীও জেলখানা থেকে ফুলের মালা নিয়ে বেরিয়ে এসে দলের বড় নেতা বনে যান।
লক্ষ্মীপুর ও চাঁদপুরসহ সারা দেশে পুলিশ বিএনপি ও জামায়াতের জনপ্রিয়তা-উন্নয়ন প্রকল্প হাতে নিয়েছে কি না, স্বরাষ্ট্রমন্ত্রী তদন্ত করে দেখতে পারেন। লক্ষ্মীপুরে এক তাহের এবং তাঁর পুত্রদের দৌরাত্ম্য এতটাই বেড়েছিল যে ২০০৮ সালের ২৯ ডিসেম্বরের নির্বাচনী গণজোয়ারেও আওয়ামী লীগের কোনো প্রার্থী জয়ী হতে পারেননি। মামলা দায়েরের পর বিএনপির সেই জনপ্রিয়তা আরও বেড়ে যাবে।
একজন জ্যেষ্ঠ আইনজীবী, যিনি একটি বিশ্ববিদ্যালয়ে আইনশাস্ত্র পড়ান, আলাপ প্রসঙ্গে বলেছেন, একদিনের পত্রিকা দেখে মনে হয় সরকার সঠিক পথেই আছে। কিন্তু পরের দিনই সরকারের শীর্ষস্থানীয় কোনো নেতার বক্তৃতা শুনলে কিংবা পুলিশের কাজ দেখলে মনে হয় যেন, আগামী নির্বাচনে আওয়ামী লীগ জয়ী হতে চায় না। এক দিন যদি জনপ্রিয়তার পারদ ৫০ ডিগ্রি উঠে যায়, পরের দিন ১১০ ডিগ্রি নামিয়ে ফেলেন নেতারা। অনেকটা শেয়ারবাজারের মতো।
সম্প্রতি সেনা ‘অভ্যুত্থানের চেষ্টা’ ব্যর্থ করে দিয়ে সরকার জনগণের কাছে যে সহানুভূতি পেয়েছিল, তার চেয়ে বেশি বিরাগভাজন হয়েছে বিএনপির গণমিছিলকে বাধাগ্রস্ত করে। এতে সরকারের শক্তি নয়, দুর্বলতাই প্রকাশ পেয়েছে।
সরকার ও বিরোধী দল মিলেই যে গণতন্ত্র—আমাদের ‘মহান’ নেতা-নেত্রীরাই তা মানতে চান না। সরকারি দলের নেতারা মনে করেন, তাঁরা যা বলেন, যা করেন, তা-ই গণতন্ত্র। বিরোধী দলের নেতারা মনে করেন, সরকারের বিরোধিতাই হল গণতন্ত্র। প্রশাসনের কর্মকর্তারা মনে করেন, সরকার যখন তাঁদের ঘাড়ে বন্দুক রেখে সবকিছু করছে, তখন বখরাটা পুরো হাতিয়ে নেওয়াই গণতন্ত্র।
বিরোধী দলের নেতারা ভাবেন, ক্ষমতায় থাকতে পুরো পাঁচ বছর সংসদে ছিলাম। এখন সংসদ বর্জন করাই গণতান্ত্রিক অধিকার। তাঁরা বেতন-ভাতা নেবেন, শুল্কমুক্ত গাড়ি নেবেন, ন্যাম ফ্ল্যাটে থাকবেন, কিন্তু সংসদে যাবেন না। আপসহীন বিরোধী দল রাজপথ ছেড়ে কেন সংসদে যাবে?
সরকার, বিরোধী দল, প্রশাসন, পুলিশ—সবাই গণতান্ত্রিক অধিকার প্রয়োগ করে এবং যার যার মতো সুবিধা আদায়ে ব্যস্ত থাকে। কিন্তু দেশটির প্রকৃত মালিক যারা, সেই জনগণের গণতান্ত্রিক অধিকার প্রয়োগের সুযোগ ক্রমশই সংকুচিত হয়ে আসছে। হায় বাংলাদেশ! হায় গণতন্ত্র!
সোহরাব হাসান: কবি, সাংবাদিক।
sohrab03@dhaka.net
</doc>
<doc>
« আগের সংবাদ পরের সংবাদ»

দেশের জনশক্তির বিদেশ যাওয়া আরও সহজ হোক—এই যখন আমাদের চাওয়া, তখন সরকার এমন এক সিদ্ধান্ত নিয়েছে, যা উল্টো ফল দিতে বাধ্য। প্রবাসীকল্যাণ মন্ত্রণালয় ১ ফেব্রুয়ারি থেকে কার্যকর করার জন্য এমন আদেশ জারি করেছে, যা একদিকে যেমন চাকরি নিয়ে বিদেশ যাওয়ার ক্ষেত্রে আমলাতান্ত্রিক জটিলতা সৃষ্টি করবে, তেমনি তৈরি করবে দুর্নীতি ও অনিয়মের সুযোগ। প্রবাসীদের কল্যাণ করার কথা যে মন্ত্রণালয়ের, তারা কেন এমন অকল্যাণকর সিদ্ধান্ত নিতে গেল, সেটা সত্যিই বিস্ময়কর। জনশক্তি রপ্তানির ক্ষেত্রে এই সিদ্ধান্তটি আত্মঘাতী, মানতেই হচ্ছে।
বাংলাদেশ থেকে যেসব কর্মী কাজ করতে বিভিন্ন দেশে যান, তাঁদের ৯০ শতাংশ ব্যক্তি-উদ্যোগে কাজের অনুমতিপত্র আনেন। এরপর ভিসা সংগ্রহ ও অন্য আনুষঙ্গিক কাজ করতে হয়। এখন প্রবাসীকল্যাণ মন্ত্রণালয় থেকে যে আদেশ জারি করা হয়েছে, তাতে ব্যক্তি-উদ্যোগে আনা চাকরির অনুমতিপত্র সংশ্লিষ্ট দেশের বাংলাদেশ দূতাবাস থেকে সত্যায়িত করতে হবে। আমাদের প্রশ্ন, যাঁরা বিদেশে গিয়ে কষ্ট করে দেশের জন্য বৈদেশিক মুদ্রা আনেন, আমরা তাঁদের বিদেশ যাওয়ার পথ সহজ করব, নাকি আরও কঠিন ও জটিল করে তুলব। অনেক সময় সরকার কিছু বিষয়ে নিরুৎসাহিত করতে নিয়মকানুন কঠিন ও জটিল করে ফেলে। প্রবাসীকল্যাণ মন্ত্রণালয়ের এই কাজ দেখে মনে হচ্ছে, তারা যেন জনশক্তির বিদেশ যাওয়াকে নিরুৎসাহিত করতে চাইছে।
বিভিন্ন দেশে আমাদের যেসব দূতাবাস রয়েছে, প্রবাসী বাংলাদেশিরা সেখানে গিয়ে কতটুকু সাহায্য-সহযোগিতা পান, সেটা কারও অজানা নয়। কিছু ক্ষেত্রে আন্তরিকতার অভাব না থাকলেও দেখা যায় যে লোকবলের অভাবে দূতাবাসগুলো প্রয়োজনীয় সেবা দিতে পারে না। এ অবস্থায় একজন নিজ দায়িত্বে চাকরির অনুমতিপত্র জোগাড় করবেন, তারপর ওই দেশের বাংলাদেশ দূতাবাসে তা সত্যায়িত করতে পাঠাবেন—এই প্রক্রিয়াটি কতটুকু বাস্তবসম্মত? এতে পুরো প্রক্রিয়াটি দীর্ঘসূত্রতার মধ্যে পড়বে; একধরনের হয়রানির মধ্যে পড়বেন বিদেশে চাকরিপ্রত্যাশী মানুষটি। অন্যদিকে দূতাবাসগুলোতে অনিয়ম ও দুর্নীতির সুযোগ তৈরি হবে।
এই আইন করার পেছনে যে যুক্তি দেওয়া হয়েছে, তা হচ্ছে কর্মীরা যাতে প্রতারিত না হন বা কোথায় কত বেতনে কাজ করছেন, সেটা নিশ্চিত হওয়া ও কর্মীদের প্রয়োজনীয় তথ্য সংরক্ষণ করা। এই যুক্তিটি অগ্রহণযোগ্য। কারণ, এখন যেকোনো কর্মীকে চাকরি নিয়ে বিদেশ যেতে গেলে স্মার্ট কার্ড নিতে হয়। যেখানে সবকিছুই লিপিবদ্ধ থাকে। এই নতুন আদেশের ফলে জনশক্তি রপ্তানির ওপর যে নেতিবাচক প্রভাব পড়তে পারে, সে আশঙ্কা প্রবাসীকল্যাণ মন্ত্রণালয়েরও রয়েছে। সংশ্লিষ্ট মন্ত্রী বলেছেন, ‘দেখি না কী হয়; আর যদি দেখি লোক যাওয়া অনেক কমে গেছে, তখন অন্য সিদ্ধান্ত নেওয়া যাবে।’ যে সিদ্ধান্তটি জনশক্তি রপ্তানির ওপর নেতিবাচক প্রভাব ফেলবে এবং সংশ্লিষ্ট সবাই যখন তা-ই মনে করছেন, সেটা কার্যকর করে দেখার কোনো দরকার আছে কি? মন্ত্রীর এই অবস্থান কোনো অবস্থাতেই যৌক্তিক হিসেবে মেনে নেওয়া যাচ্ছে না। অবিলম্বে এই আদেশ প্রত্যাহার করার জন্য সরকারের প্রতি আহ্বান জানাই।
</doc>
<doc>
« আগের সংবাদ পরের সংবাদ»

নাটোরের বাগাতিপাড়ায় যাঁরা শিক্ষকতা করেন, মনে হয় তাঁদের অন্তত একটি বিষয় জানা জরুরি হয়ে দাঁড়িয়েছে—স্থানীয় আওয়ামী লীগের নেতাদের কথা শুনে চলা। এই সাধারণ জ্ঞান না থাকলে মার খেয়ে, মানসম্মান খুইয়ে বিদায় নিতে হবে। তিনি প্রধান শিক্ষক হন বা নারী হন, পার পাবেন না। স্থানীয় আওয়ামী লীগের কিছু নেতা শিক্ষকদের ‘বেয়াদবি’ সহ্য করেন না।
বাগাতিপাড়ার বেসরকারি রেজিস্টার্ড প্রাথমিক বিদ্যালয়ের প্রধান শিক্ষিকার ‘অপরাধ’, তিনি আওয়ামী লীগের নেতার কথা শুনে চলেন না, যিনি বিদ্যালয়ের পরিচালনা কমিটির সভাপতিও। প্রধান শিক্ষিকাকে পদত্যাগপত্রে স্বাক্ষর করতে বলেন তিনি। তাতে রাজি না হওয়ায় শেষ পর্যন্ত তাঁকে মারধর করা হলো। বুধবার প্রথম আলোয় এই অভিযোগের কথা ছাপা হয়েছে। প্রশ্ন ওঠে, বাগাতিপাড়ার আওয়ামী লীগের নেতা কি আইনকানুন, থানা-পুলিশের ঊর্ধ্বে? তা না হলে একজন নারী প্রধান শিক্ষককে স্থানীয় আওয়ামী লীগের সাংগঠনিক সম্পাদক ‘লাথি ও কিল ঘুষি’ মেরে বহাল তবিয়তে আছেন কী করে?
প্রাথমিক বিদ্যালয়ের প্রধান শিক্ষকের জন্য স্থানীয় আওয়ামী লীগ নেতার কথামতো চলা কোন আইনে আছে, সেটা জানা দরকার। সরকারের কোনো পরিপত্রে এমন কথা বলা আছে কি?
দলীয় নেতার তল্পিবাহক হওয়া শিক্ষকের কাজ নয়। বিদ্যালয়ে নিয়মিত পাঠদানই তাঁর কাজ। প্রাথমিক শিক্ষা মন্ত্রণালয় সেটাই চায়। কিন্তু সরকারি দলের স্থানীয় নেতারা মনে করেন, বিদ্যালয় তাঁদের ব্যক্তিগত অথবা অন্তত দলীয় সম্পত্তি। এসব তথাকথিত নেতা যেমন শিক্ষার বারোটা বাজাচ্ছেন, তেমনি সরকারের ভাবমূর্তিও মাটিতে মিশিয়ে দিচ্ছেন।
গত বছরও শিক্ষক পেটানো হয়েছে। একই উপজেলার ইউনিয়ন আওয়ামী লীগের একজন নেতা অপর এক প্রধান শিক্ষককে বিদ্যালয় চলা অবস্থায় মারধর করেছিলেন। কত নিচে নামলে একজন নেতা এমন নিন্দনীয় কাজ করতে পারেন, ভাবলে অবাক হতে হয়।
অভিযুক্ত শিক্ষকের বিষয়ে অবশ্যই তদন্ত ও বিচার হতে হবে। অপরাধ প্রমাণ-সাপেক্ষে দৃষ্টান্তমূলক শাস্তি দিয়ে প্রাথমিক শিক্ষায় শৃঙ্খলা নিশ্চিত করা হোক। পরিচালনা কমিটিতে দলীয় লোকজন না রেখে বরং এলাকার শিক্ষানুরাগীদের রাখলে সমস্যা অনেক কমে যাবে।
</doc>
<doc>
পরের সংবাদ»

সময় টিভি চ্যানেলকে অভিনন্দন। তারা প্রখ্যাত সাহিত্যিক ও শিক্ষাবিদ ড. মুহম্মদ জাফর ইকবালকে নিয়ে একটি চমৎকার অনুষ্ঠান প্রচার করছে। অনুষ্ঠানটির নাম ‘সরাসরি: মুহম্মদ জাফর ইকবাল’। প্রতি শুক্রবার সকাল ১০টায় প্রচারিত এই অনুষ্ঠানে ড. ইকবাল ছাত্রছাত্রীদের নানা প্রশ্নের জবাব দেন। প্রতিটি অনুষ্ঠান পূর্বঘোষিত একটি বিষয়কেন্দ্রিক হয়ে থাকে, যদিও ছাত্রদের প্রশ্ন সব সময় একটি বিষয়েই সীমাবদ্ধ থাকে না। একটি বিষয়ে সীমাবদ্ধ রাখা গেলে ভালো হতো। ছাত্রছাত্রীরা ফোনে, ই-মেইলে, এসএমএসে ও চিঠিতে ড. ইকবালকে নানা প্রশ্ন করেন। ড. ইকবাল খুব আন্তরিকভাবে ও মোটামুটি সংক্ষেপে প্রশ্নগুলোর জবাব দেন।
আমাদের দেশের টিভি চ্যানেলগুলোর শিক্ষামূলক ও অর্থপূর্ণ অনুষ্ঠানের মধ্যে এটিকে অন্যতম শ্রেষ্ঠ অনুষ্ঠান বলা যায়। টিভি চ্যানেলের বেশির ভাগ অনুষ্ঠানই নিছক বিনোদনমূলক। সস্তা ও লঘু বিনোদন অনুষ্ঠানের সংখ্যাই বেশি। দর্শকেরা বিনোদন অনুষ্ঠানই বেশি চায়। স্পন্সররাও বিনোদন অনুষ্ঠানের প্রতি পক্ষপাতিত্ব দেখায়। কাজেই চ্যানেল কর্তৃপক্ষ আর কী করতে পারে। স্রোতের সঙ্গে চলাটাই তারা মেনে নিয়েছে।
কিন্তু বাংলাদেশ একটি গরিব ও উন্নয়নশীল দেশ। দেশের ৩১ ভাগ লোক এখনো দারিদ্র্যসীমার নিচে বাস করে। ৪০ ভাগ লোক শিক্ষাবঞ্চিত। টিভি চ্যানেল কর্তৃপক্ষ ও স্পন্সরদের এই বাস্তবতা মনে রাখা দরকার। বিনোদন ও তথ্যমূলক অনুষ্ঠানের (খবর, টক শো) পাশাপাশি সুচিন্তিত শিক্ষামূলক ও উন্নয়ন অনুষ্ঠানের জন্যও টিভি চ্যানেলে সময় দিতে হবে। আমি খুব সচেতনভাবে ‘সুচিন্তিত’ শব্দটি ব্যবহার করেছি। কারণ, যেনতেন একটি অনুষ্ঠান করলেই কাজ হবে না। তা হতে হবে সুচিন্তিত ও সুপরিকল্পিত। শিক্ষাবিষয়ক সুপরিকল্পিত অনুষ্ঠান করার কথা সরকারি বিটিভি ও প্রাইভেট টিভি চ্যানেল কেউ তেমন ভাবছে না। মনে হয় স্পন্সররাও এ ব্যাপারে অনাগ্রহী। অন্তত কয়েকটি টিভি চ্যানেল কর্তৃপক্ষ আমাকে সে রকম ধারণাই দিয়েছে। এই তথ্য যদি সত্য হয়, তাহলে আমাদের দেশের বাণিজ্যিক স্পন্সরদের খুব দায়িত্বশীল ও দেশপ্রেমিক বলা যাবে না। তারা শুধু তাদের পণ্যের প্রচারেই আগ্রহী। বড় বাজেটের স্পন্সরদের বার্ষিক বাজেটের অন্তত ২৫ শতাংশ শিশুতোষ অনুষ্ঠান, শিক্ষাবিষয়ক অনুষ্ঠান ও উন্নয়ন অনুষ্ঠানের জন্য বরাদ্দ করার জন্য আমি প্রস্তাব করছি। বিজ্ঞাপন বাজেটের ৭৫ শতাংশ টাকা কি বিনোদন অনুষ্ঠানের জন্য যথেষ্ট নয়? স্পন্সরদের ভেবে দেখতে অনুরোধ করি।
সময় টিভির ‘সরাসরি: মুহম্মদ জাফর ইকবাল’ অনুষ্ঠানটি একটি মডেল অনুষ্ঠান হতে পারে। ড. ইকবাল প্রধানত বিজ্ঞান ও লেখালেখি নিয়ে নানা প্রশ্নের জবাব দিয়ে থাকেন। আমাদের দেশের স্কুল, কলেজ ও বিশ্ববিদ্যালয়ে বিশেষজ্ঞ পর্যায়ের শিক্ষক খুবই কম। আমি আবার লিখছি—খুবই কম। তাঁদের সান্নিধ্যে আসার বা তাঁদের সরাসরি ছাত্র হওয়ার সুযোগ খুব কম ছাত্রছাত্রীরই হয়ে থাকে। অনেকে ইতিমধ্যে অবসরও নিয়েছেন। কিন্তু জ্ঞানচর্চায় তাঁরা এখনো সজীব ও সক্রিয়। বিভিন্ন টিভি চ্যানেল এ ধরনের বিশেষজ্ঞ শিক্ষকদের নিয়ে বিষয়ভিত্তিক সরাসরি সম্প্রচারিত টিভি অনুষ্ঠান পরিকল্পনা করতে পারে, যেগুলোর দর্শক হবে অবশ্যই ছাত্রছাত্রীরা। সংখ্যায় কিন্তু ছাত্রছাত্রীরা কম নয়। এবং তারাই দেশের ভবিষ্যৎ। বিষয় আগাম প্রচার করলে সংশ্লিষ্ট বিষয়ে আগেভাগে প্রশ্ন পাওয়া কঠিন হবে না। তা ছাড়া সরাসরি সম্প্রচারিত অনুষ্ঠানে ফোন তো থাকবেই। যেসব বিষয় নিয়ে এ ধরনের ‘প্রশ্ন ও উত্তর’ অনুষ্ঠান হতে পারে, তা হলো: বাংলা ভাষা, ইংরেজি ভাষা, অঙ্ক, বিজ্ঞানের নানা বিষয়, বাংলাদেশের ইতিহাস, মুক্তিযুদ্ধ ১৯৭১, অর্থনীতি ও আরও অনেক। একেকটা বিষয়ে ১০-১৫টি অনুষ্ঠানও হতে পারে। আলোচ্য বিষয়ে যার মনে যত প্রশ্ন আছে, সবই এই অনুষ্ঠানে করা সম্ভব। তথ্য বা পরিসংখ্যান স্মৃতি থেকে বলা সম্ভব না হলে বিশেষজ্ঞ আলোচক তাঁর উত্তর পরের অনুষ্ঠানেও দিতে পারেন। কোনো উত্তরের সঙ্গে কেউ একমত না হলে তার ভিন্নমতও পরের অনুষ্ঠানে প্রচার করা যায়। এ ধরনের অনুষ্ঠান অন্তত এক ঘণ্টা স্থায়ী হওয়া উচিত, যেন বিশেষজ্ঞ শিক্ষক বিস্তারিতভাবে সব প্রশ্নের উত্তর দিতে পারেন।
আমার ধারণা, এ ধরনের অনুষ্ঠান জনপ্রিয় হতে পারে। সারা দেশে ছড়িয়ে থাকা লাখ লাখ ছাত্রছাত্রী নানা প্রশ্ন মাথায় নিয়ে ঘুরছে। তাদের প্রশ্নের উত্তর দেওয়ার মতো ব্যক্তি তারা হাতের কাছে পায় না। টিভি এর একটি ভালো মাধ্যম হতে পারে। ঢাকার টিভি স্টুডিওতে বসে একজন বিশেষজ্ঞ শিক্ষক টেকনাফ, তেঁতুলিয়া, নিঝুমদ্বীপ ও দেশের প্রত্যন্ত অঞ্চলের ছাত্রছাত্রীদের একই বৈঠকে উত্তর দিয়ে সন্তুষ্ট করতে পারবেন। টিভি ও রেডিও ছাড়া অন্য কোনো মাধ্যমে তা সম্ভব হবে না।
বিভিন্ন টিভি চ্যানেল ও স্পন্সররা এই প্রস্তাবটি ভেবে দেখতে পারে।

মত ও ভিন্নমত
আজকাল টক শোর কল্যাণে নানা ব্যক্তির নানা মত টিভিতে প্রচারিত হচ্ছে। কখনো কখনো তা নিয়ে বিতর্কও সৃষ্টি হয়। কখনো বুঝে, কখনো না বুঝেও এসব বিতর্ক হয়ে থাকে। বিতর্ক হওয়া ভালো। কিন্তু ভিন্নমতের নামে বক্তা বা আলোচকের অফিস আক্রমণ করা, তাঁর বিরুদ্ধে স্লোগান দেওয়া, মিছিল করা, ব্যক্তিগত আক্রমণ করা—এর কোনোটাই সমর্থনযোগ্য নয়। অথচ এগুলো করা হয় গণতন্ত্রের নামে। আসলে এগুলো ফ্যাসিবাদী আচরণ। যারা এ রকম আচরণ করে তারা গণতন্ত্রের শত্রু। টক শো বা কোনো নিবন্ধের বক্তব্য নিয়ে কেউ ভিন্নমত পোষণ করলে তার জবাব পত্রিকায় লিখে বা টক শোতে আলোচনার মাধ্যমে দিতে হবে এবং বক্তা বা লেখককে আত্মপক্ষ সমর্থনের সুযোগ দিতে হবে। অফিস আক্রমণ করে টক শোর জবাব দেওয়া যাবে না। যারা কোনো বক্তা বা লেখকের অফিস বা বাসা আক্রমণ করে, তাদের গ্রেপ্তার করে দৃষ্টান্তমূলক শাস্তি প্রদানের জন্য আমি আবেদন জানাচ্ছি।
সম্প্রতি টিভিতে প্রচারিত অধ্যাপক আসিফ নজরুলের কিছু বক্তব্যকে উপলক্ষ করে ঢাকা বিশ্ববিদ্যালয়ে কিছু নিন্দনীয় ঘটনা ঘটেছে, যা গণতন্ত্র চর্চাকে ব্যাহত করবে এবং যা বাক্স্বাধীনতার ওপর হস্তক্ষেপতুল্য। আমরা এর নিন্দা জানাই।

আ-মরি বাংলা ভাষা
ফেব্রুয়ারি মাসে বইমেলা, বই নিয়ে সাংবাদিকতার ছড়াছড়ি দেখা যাবে সংবাদপত্র ও টিভিতে। তা যাক। কিন্তু সংবাদপত্রে বাংলা ভাষাবিষয়ক একটি নিয়মিত কলাম কি সাহিত্য বিভাগেও প্রকাশ করা যায় না? সংবাদপত্রে ও বইয়ে ভুল বাংলা ও ভুল বানান অনেক সময় দেখা যায়। শুদ্ধ বাংলা শুদ্ধ বানানের ব্যাপারে অনেকেরই অমনোযোগ রয়েছে। সংবাদপত্রের একটি নিয়মিত কলাম এ ব্যাপারে আমাদের মনোযোগ বাড়াতে ও ভুল বাংলা ও বানান চিহ্নিত করে শুদ্ধ রূপ দিতে পারে।
মুহাম্মদ জাহাঙ্গীর: মিডিয়া ও উন্নয়নকর্মী।
</doc>
<doc>
« আগের সংবাদ

‘আমার ভাইয়ের রক্তে রাঙানো একুশে ফেব্রুয়ারী
আমি কি ভুলিতে পারি।’
এই কবিতাটি রচনা করেছিলেন ঢাকা কলেজের ছাত্র আবদুল গাফ্ফার চৌধুরী। ১৯৫২ সালের একুশে ফেব্রুয়ারি ভাষার দাবিতে ছাত্রমিছিলে গুলি চালানোর প্রেক্ষাপটেই রচিত হয়েছিল কবিতাটি। ১৯৫৩ সালের একুশে ফেব্রুয়ারি ঢাকা কলেজের ছাত্ররা একটি লিফলেট প্রকাশ করে। সেখানে কবিতাটি ছাপা হয়। এরপর হাসান হাফিজুর রহমান সম্পাদিত ও মোহাম্মদ সুলতান কর্তৃক প্রকাশিত একুশে ফেব্রুয়ারী সংকলনে ‘একুশের গান’ হিসেবে ছাপা হয় ১৯৫৩ সালের মার্চ মাসে। শহীদের রক্তে যে প্রেক্ষাপট রচিত হয়েছিল সেদিন, সেই ঋণ পরিশোধের অঙ্গীকার নিয়ে আমরা চলেছি আজও, আন্দোলনের ৬০ বছর পেরিয়ে যাওয়ার পরও। তবে এই উচ্চারিত শোকগাথা আর সুর সৃষ্টি আজ গোটা পৃথিবীর বিভিন্ন দেশে প্রতিধ্বনিত হচ্ছে, কারণ আমাদের বায়ান্নর একুশে ফেব্রুয়ারি যে বিশ্ব সংস্থার সিদ্ধান্ত অনুযায়ী ‘আন্তর্জাতিক মাতৃভাষা দিবস’ হিসেবে পরিগণিত হয়েছে। মাতৃভাষা দিবসে আমাদের দূতাবাসগুলোতে অনুরণিত হচ্ছে গানটি।
এই কবিতাটির যে সুরের সংগীত মাধুর্য বিশ্বকে আজ চমৎকৃত করছে, তার স্রষ্টা শিল্পী সংগ্রামী আলতাফ মাহমুদ। কী অনন্য-সাধারণ প্রতিভায় প্রদীপ্ত স্বাক্ষরেই না সৃষ্টি হয়েছে এই কালজয়ী সুর।
তবে এই অপূর্ব কবিতাখানি লিখিত হওয়ার পর সেদিনের আরেক তরুণ সচেতন ছাত্র রফিকুল ইসলাম একে তুলে দিয়েছিলেন দেশের বরেণ্য এক কণ্ঠশিল্পী আবদুল লতিফের হাতে। প্রলুব্ধ অথচ শোকার্ত শিল্পীর আবেগ-মথিত সুর একদিন ঢাকা কলেজের নবীনবরণ অনুষ্ঠানে ব্যথা আর বেদনার পাশাপাশি নবীন সমাবেশে ভাষার দাবিতে প্রচণ্ড ক্ষোভের সৃষ্টি করেছিল।
ইতিমধ্যে বরিশালের সচেতন যুবকর্মী, শিল্পী-সংগঠক আলতাফ মাহমুদ এই কবিতাটি পড়ে প্রলুব্ধ হন এবং তিনিও সুরারোপ করেন। লতিফ ভাইকে সুরটি শোনাতে চাইলে তিনি শুনেছিলেন তো বটেই, সেই সঙ্গে এক শৈল্পিক মহানুভবতার দৃষ্টান্ত স্থাপন করেছিলেন। আবদুল লতিফ উদারচিত্তে আলতাফ মাহমুদকে বুকে জড়িয়ে ধরেছিলেন সেদিন এবং অনুমতি দিয়ে বলেছিলেন, ‘আজ থেকে তোমার সুরেই এই গানটি গাইবে সবাই। আমার দেওয়া সুর স্থগিত রইল।’ এ যে কত বড় মহত্ত্বের দৃষ্টান্ত, তা বলে শেষ করা যাবে না। এর কোনো উদাহরণ আর মিলবে না। সেই থেকে আবদুল লতিফের সুরটি স্থগিত হলেও তাঁর শিল্পীসুলভ ঔদার্য ঘটনাটিকে মহিমান্বিত করেছে। আলতাফ মাহমুদের দেওয়া সুরটিই আজ বাজে প্রতিটি পাড়ায়, মহল্লায়, গ্রামেগঞ্জে, নগরে-বন্দরে, ঘরে ঘরে।
একুশের রাষ্ট্রভাষা আন্দোলনের প্রাণ বলিদানের মধ্য দিয়ে আমরা বাঙালি হিসেবে যে অধিকার অর্জন করেছিলাম, তারই প্রতীক হয়ে আবির্ভূত হলো ‘আমার ভাইয়ের রক্তে রাঙানো’ গানটি। আমরা কেন্দ্রীয় শহীদ মিনারে যখন একুশের অনুষ্ঠানে এই গানটি পরিবেশন করেছি, তখন দেখেছি আলতাফ মাহমুদকে প্রচণ্ড হূদয়ানুভূতি দিয়ে তাঁর সুরকে বাঙ্ময় করে তুলছেন সমবেত মানুষের মধ্যে। ছড়িয়ে দিচ্ছেন শোককে শক্তিতে পরিণত করে। একুশের চেতনা আমাদের জাতিসত্তাকে প্রাণবন্ত করে তুলেছে। আমরা শক্তি সঞ্চয় করেছি একুশ থেকে, এই ভাষার আন্দোলন আমাদের যে গতি দিয়েছিল, যে পথনির্দেশ করেছিল, তাকেই লক্ষ করে আমরা সব অন্যায়ের বিরুদ্ধে বিদ্রোহ করেছিলাম। আমরা ন্যায়সংগত অধিকার আদায়ের লড়াইয়ে সংঘবদ্ধ হয়েছিলাম। এই লড়াইয়ের ময়দানে আমাদের কানে যেন বেজেছে এই শহীদের গান। প্রভাতফেরির জন্য বিভিন্ন পাড়া-মহল্লা থেকে যে দলগুলো বের হতো, তাদের কণ্ঠে উঠে আসত ‘আমার ভাইয়ের রক্তে রাঙানো’ গানটি। এখনো একই ধারায় একই সুর-মূর্ছনায় বাঙালি জাতি কেবল নয়, আমাদের দেশের অন্যান্য ক্ষুদ্র জাতিসত্তার মানুষও জেগে ওঠে, আপন সত্তাকে বিকশিত করার জন্য তারাও প্রাণময় সংঘবদ্ধতায় অভিসিক্ত হয়। এই একুশের গান, এই একুশে আমাদের শিখিয়েছে, মানুষের শক্তি কী অপ্রতিরোধ্য।
এ ছাড়া সে গানগুলো তাৎক্ষণিক এবং পাকিস্তানি শাসনামলে ভাষা সংগ্রামের ওপর রচিত হয়েছে, তার মধ্যে আবদুল লতিফের ‘ওরা আমার মুখের কথা কাইড়া নিতে চায়’ কিংবা গ্রাম্য কবি শামসুদ্দিনের লেখা ‘রাষ্ট্রভাষা আন্দোলন করিলিরে বাঙালি, ঢাকার শহর রক্তে ভাসাইলি’, কেন্দ্রীয় সরকারের কর্মকর্তা মোশারেফ উদ্দিন আহমদের লেখা ‘মৃত্যুকে যারা তুচ্ছ করেছে ভাষা বাঁচাবার তরে, আজিকে স্মরিও তারে’ অন্যতম। বদরুল হাসান লিখলেন ‘ঘুমের দেশে ঘুম ভাঙাতে ঘুমিয়ে গেল যারা’, ছাত্রনেতা গাজীউল হক রচনা করলেন ‘ভুলব না ভুলব না একুশে ফেব্রুয়ারী’। প্রখ্যাত লোককবি রমেশ শীল গাইলেন, ‘ভাষার জন্য জীবন হারালি বাঙালি ভাইরে রমনার মাটি রক্তে ভাসালি’। চারণকবি-লোকগায়ক হাকিম ভাই গেয়েছিলেন, ‘বাংলা মোদের মাতৃভাষা বাংলা মোদের বুলি’, হাসান হাফিজুর রহমান লিখেছিলেন ‘মিলিত প্রাণের কলরবে যৌবন ফুল ফোটে রক্তের অনুভবে’, ছাত্র ও সাংবাদিক তফাজ্জল হোসেন লিখেছিলেন, ‘অনেক একুশ দেখেছি, দেখেছি তোমায় নাগরিকবেশে’। ফজলে লোহানীর একুশে কবিতা খান আতার সুরে প্রাণ পেল ‘শীতল পৃথিবী অবশনগর’, এমন অসংখ্য গান, কবিতা, গল্প, উপন্যাস, নাটক, যাত্রা রচিত হয়েছে।
এসবই তো নানা সংগ্রামে আমাদের প্রেরণার উৎস। লড়াইয়ের সাহস।
</doc>
<doc>
পরের সংবাদ»

আফগানিস্তানের তালেবান জঙ্গিরা মনে করে, পশ্চিমা সেনা প্রত্যাহারের পরই তাদের দেশটির ক্ষমতায় ফিরে আসা অবশ্যম্ভাবী। বিবিসি ও টাইমস পত্রিকায় গতকাল বুধবার ফাঁস করে দেওয়া ন্যাটোর এক গোপন প্রতিবেদনে এ কথা বলা হয়েছে। এতে আরও বলা হয়েছে, আফগান সরকার ও পশ্চিমা সেনাদের বিরুদ্ধে লড়াইরত তালেবানকে সক্রিয় সহায়তা দিচ্ছে পাকিস্তান।
এই প্রতিবেদনের ব্যাপারে মন্তব্য করতে অস্বীকৃতি জানিয়েছে তালেবান। মার্কিন প্রতিরক্ষা মন্ত্রণালয়ও বলেছে, তারা প্রতিবেদনটি দেখেনি বলে এ নিয়ে কথা বলবে না। একে ‘ফালতু’ আখ্যা দিয়ে প্রত্যাখ্যান করেছে ইসলামাবাদ।
তালেবানের সঙ্গে আফগান সরকারের শান্তি আলোচনার উদ্যোগের প্রেক্ষাপটে ন্যাটোর ওই কথিত প্রতিবেদন ফাঁস হলো।
আফগান প্রেসিডেন্ট হামিদ কারজাইয়ের সঙ্গে পাকিস্তানের পররাষ্ট্রমন্ত্রী হিনা রাব্বানি খারের গতকালের নির্ধারিত বৈঠকের আগে এ খবর প্রকাশ পায়, যা বৈঠকের ওপর একটি নেতিবাচক প্রভাব ফেলতে পারে বলে মনে করা হচ্ছিল।
ন্যাটোর ‘স্টেট অব দ্য তালেবান’ শিরোনামের ওই প্রতিবেদনে উল্লেখ করা হয়েছে, পাকিস্তানের গোয়েন্দা সংস্থা আইএসআই আফগান তালেবান নেতাদের সঙ্গে নিয়মিত বৈঠক করছে। কৌশলগত পরামর্শসহ নানা সহায়তা দিচ্ছে।
বিবিসির খবরে বলা হয়েছে, গ্রেপ্তার হওয়া চার হাজারের বেশি তালেবান ও আল-কায়েদা জঙ্গিকে অন্তত ২৭ হাজার বার জিজ্ঞাসাবাদে পাওয়া তথ্যের ভিত্তিতে ওই প্রতিবেদন তৈরি করেছে ন্যাটো।
প্রতিবেদনে বলা হয়েছে, তালেবানের সঙ্গে পাকিস্তান সরকারের ঘনিষ্ঠ যোগাযোগ রয়েছে। আফগান তালেবান জঙ্গিদের কর্মতৎপরতা সম্পর্কে আইএসআই সব কিছু জানে।
কাবুলেরও অভিযোগ, প্রায় ১০ বছর ধরে তালেবান জঙ্গিদের মদদ দিয়ে আসছে ইসলামাবাদ।
তালেবান ন্যাটোর কথিত প্রতিবেদন সম্পর্কে মন্তব্য করতে রাজি হয়নি। তবে শান্তি আলোচনার শর্ত হিসেবে অস্ত্রবিরতিতে রাজি হতে যুক্তরাষ্ট্রের প্রস্তাব প্রত্যাখ্যান করেছে তারা। আফগান তালেবানের মুখপাত্র ইউসুফ আহমাদি গতকাল রয়টার্সকে বলেন, ‘আফগানিস্তানে পূর্ণ ইসলামি শাসন প্রতিষ্ঠা না করা পর্যন্ত আমাদের জিহাদ চলবে। ২০১৪ কিংবা ২০১৫ সালে বিদেশি সেনা প্রত্যাহার করা হোক বা না হোক।’
ন্যাটোর ওই প্রতিবেদনের বরাত দিয়ে টাইমস-এর খবরে বলা হয়েছে, তালেবান জঙ্গিদের শক্তিসামর্থ্য এবং তহবিল প্রাপ্তি, জিহাদে উদ্বুদ্ধকরণ ও কৌশলগত বিষয়ে দক্ষতা অক্ষুণ্ন রয়েছে। এ ছাড়া কারজাই সরকারের দুর্নীতিতে অতিষ্ঠ অধিকাংশ সাধারণ আফগানও চায়, ২০০১ সালে মার্কিন অভিযানে ক্ষমতাচ্যুত তালেবান আবার ক্ষমতায় ফিরে আসুক।
পত্রিকাটির সম্পাদকীয়তে মন্তব্য করা হয়েছে, এ প্রতিবেদনে আইএসআইয়ের যে চেহারা ফুটে উঠেছে তাতে তাদের খুবই—এমনকি তালেবানের চেয়ে বেশি— দুর্বৃত্তোচিত বলে মনে হয়।
আফগানিস্তানে আন্তর্জাতিক নিরাপত্তা সহায়তা বাহিনীর (আইএসএএফ) মুখপাত্র লেফটেন্যান্ট কর্নেল জিমি কামিংস বলেছেন, ফাঁস হওয়া ওই গোপন প্রতিবেদন মার্কিন সামরিক বাহিনীর তৈরি করা। এটি বিশ্লেষণধর্মী নয়, তথ্যধর্মী। গ্রেপ্তার হওয়া তালেবান ও আল-কায়েদা জঙ্গিদের দেওয়া মন্তব্য ও তথ্যের সংকলন।
যুক্তরাষ্ট্রের প্রতিরক্ষা দপ্তর পেন্টাগনের মুখপাত্র জর্জ লিটল এএফপিকে বলেন, ‘আমরা ওই প্রতিবেদন দেখিনি। তাই এ সম্পর্কে কোনো মন্তব্য করতে চাই না। তবে তালেবান জঙ্গিদের সঙ্গে আইএসআইয়ের সম্পর্কের বিষয়ে আমাদের উদ্বেগ রয়েছে।’
মার্কিন প্রতিরক্ষামন্ত্রী লিওন প্যানেট্টা বলেন, ‘পাকিস্তানে তালেবানের নিরাপদ আশ্রয়স্থল রয়েছে বলে আমি দৃঢ়ভাবে বিশ্বাস করি। পাকিস্তানের উচিত এই সমস্যা শনাক্ত করা।’
ন্যাটোর প্রতিবেদন ‘ফালতু’ মন্তব্য করে পাকিস্তানের পররাষ্ট্র মন্ত্রণালয়ের মুখপাত্র আবদুল বাসিত এএফপিকে বলেন, ‘পাকিস্তান আফগানিস্তানের অভ্যন্তরীণ ব্যাপারে হস্তক্ষেপ না করার বিষয়ে দৃঢ়প্রতিজ্ঞ। আমরা আফগান নেতৃত্বে তালেবানের সঙ্গে শান্তি আলোচনাও সমর্থন করি।’ এএফপি, বিবিসি ও রয়টার্স।
</doc>
<doc>
বাংলাদেশে নিযুক্ত যুক্তরাষ্ট্রের রাষ্ট্রদূত ড্যান ডব্লিউ মজিনা বলেছেন, গ্রহণযোগ্য নির্বাচনের বিষয়ে বাংলাদেশের সব রাজনৈতিক দলের এখনই ঐকমত্যে আসা উচিত। এটা হতে যত দেরি হবে, ভোগান্তি তত বাড়বে। গতকাল বুধবার বিকেলে চট্টগ্রামের থিয়েটার ইনস্টিটিউট মিলনায়তনে আয়োজিত এক অনুষ্ঠানের প্রশ্নোত্তর পর্বে তিনি এ কথা বলেন।
‘চট্টগ্রাম অঞ্চলে গণতন্ত্র সুসংহতকরণ: নারী ও যুবাদের ভূমিকা এবং দায়িত্ব’ শীর্ষক বৈঠকটির আয়োজন করে ডেমোক্রেসি ইন্টারন্যাশনাল বাংলাদেশ। এতে বিভিন্ন রাজনৈতিক, ছাত্রসংগঠন ও এনজিও-কর্মীরা প্রশ্নোত্তর পর্বে অংশ নেন। চট্টগ্রামে আয়োজিত আমেরিকা সপ্তাহ উপলক্ষে এর আয়োজন করা হয়।
অনুষ্ঠানে চট্টগ্রাম সিটি করপোরেশনের মেয়র মোহাম্মদ মনজুর আলম, নগর বিএনপির সভাপতি আমীর খসরু মাহমুদ চৌধুরী, নগর জামায়াত ইসলামীর সহসভাপতি এ জেড এম ওবায়দুল্লাহ ও জাতীয় পার্টির নগর আহ্বায়ক মো. সোলায়মান আলম শেঠ বক্তব্য দেন।
অনুষ্ঠানে আয়োজক প্রতিষ্ঠানের পক্ষে স্বাগত বক্তব্য দেন ওয়েন লিপার্ট।
তত্ত্বাবধায়ক সরকার ইস্যুতে দেশের বর্তমান রাজনৈতিক পরিস্থিতিতে যুক্তরাষ্ট্র সরকারের ভূমিকা কী হবে, এমন প্রশ্নের জবাবে ড্যান মজিনা বলেন, বাংলাদেশে গণতন্ত্রকে ত্বরান্বিত করতে আগামী নির্বাচন অবশ্যই স্বচ্ছ, নিরপেক্ষ ও গ্রহণযোগ্য হতে হবে। এ ধরনের নির্বাচনের জন্য একটি কৌশল দরকার এবং তা অবশ্যই সব দলের কাছে গ্রহণযোগ্য হতে হবে।
বাংলাদেশের রাজনৈতিক দলগুলো এ রকম কৌশল অবলম্বন করে ঐকমত্যে পৌঁছাবে এমন আশাবাদ ব্যক্ত করে মার্কিন রাষ্ট্রদূত বলেন, প্রশ্নটি হলো এই ঐকমত্য কখন হবে। সেটি কি এ বছর হবে, নাকি ২০১৫, ২০১৬ বা ২০১৭ সালে হবে। এটা হতে যত দেরি হবে, ভোগান্তি ততই বাড়বে। তিনি বলেন, বাংলাদেশের সব রাজনৈতিক দলের এখনই ঐকমত্যে আসা উচিত, তিন বছর পরে নয়। কালক্ষেপণ উচিত নয়।
</doc>
<doc>
ঢাকা বিশ্ববিদ্যালয়ের কেন্দ্রীয় গ্রন্থাগারের সামনের চত্বরে শুরু হয়েছে দুই দিনব্যাপী জাতীয় কবিতা উত্সব। গতকাল উত্সবের উদ্বোধনের দিন সমবেত সংগীত পরিবেশন করেন শিল্পীরা

ছবি: প্রথম আলো

শীতের শেষ বেলায় বসন্তের উঁকিঝুঁকি। সকালের সোনা রোদের সঙ্গে দক্ষিণ হাওয়ার মিতালি। তারপর দিনভর কবিতা আর কবিতা।
গতকাল বুধবার ঢাকা বিশ্ববিদ্যালয়ের কেন্দ্রীয় গ্রন্থাগারের সামনের চত্বরে শুরু হয়েছে জাতীয় কবিতা উৎসব। সকালে বর্ণাঢ্য শোভাযাত্রার মধ্য দিয়ে উৎসবের শুরু, আজ শেষ।
দেশি ও বিদেশি কবিরা গতকাল উৎসবের শুরুতে জাতীয় কবি কাজী নজরুল ইসলাম, শিল্পাচার্য জয়নুল আবেদিন ও শিল্পী কামরুল হাসানের সমাধিতে ফুল দিয়ে শ্রদ্ধা জানান। এরপর তাঁরা কেন্দ্রীয় শহীদ মিনারে পুষ্পস্তবক অর্পণ করেন।
উৎসবের আনুষ্ঠানিক উদ্বোধন করা হয় জাতীয় সংগীত দিয়ে। শিল্পীরা পরিবেশন করেন ‘আমার ভাইয়ের রক্তে রাঙানো একুশে ফেব্রুয়ারী’ ও কবিতা উৎসবের গান ‘কবিতা শোনিতে, স্বপ্নের ধ্বনিতে তুলে নাও কবিতার বাণী’।
এ ছাড়া তারেক মাসুদ, মিশুক মুনীর, ভূপেন হাজারিকা, স্টিভ জবসসহ সদ্য প্রয়াত দেশি-বিদেশি বরেণ্য ব্যক্তির স্মৃতির প্রতি শ্রদ্ধা জানিয়ে এক মিনিট নীরবতা পালন করা হয়।
উদ্বোধনী অনুষ্ঠানে বক্তব্য দেন পরিষদের সভাপতি হাবীবুল্লাহ সিরাজী, রবিউল হুসাইন, মুহাম্মদ সামাদ, আসলাম সানী, তারিক সুজাত প্রমুখ। কবিতা আবৃত্তি করেন বীথি চক্রবর্তী, মণিপুরের কবি রাজকুমার ভুবনস্না, রাতুল দেববর্মন, শ্যামলকান্তি দাশ, আশিস সান্যাল, দীপক লাহিড়ীসহ আরও অনেকে।
শুভেচ্ছা বক্তব্য শেষে প্রথমেই ভারতের কবিদের আমন্ত্রণ জানানো হয় কবিতা আবৃত্তি করার জন্য। বীথি চক্রবর্তী আবৃত্তি করলেন ‘এক রাজা তার ঢাল-তালোয়ার নেই’। মণিপুরের কবি রাজকুমার ভুবনস্না মণিপুরি ভাষায় আবৃত্তি করলেন ‘বৈশাখের অগ্নিশিখা’ কবিতাটি। বিদেশি কবিদের আবৃত্তির ফাঁকে ফাঁকে তাঁদের ফুল দিয়ে শুভেচ্ছা জানান এ দেশের কবিরা।
উৎসবের অন্যতম উদ্যোক্তা কবি সৈয়দ শামসুল হক বলেন, ‘এই কবিতা উৎসবে সারা দেশের কবিদের সঙ্গে সীমান্তের ওপার থেকেও কবিরা আসেন, এটা কবিদের একটি বড় মিলনমেলা। দেশের একটা সংকটময় সময়ে আমরা সংগঠিত হয়েছিলাম। জাতি যে স্বপ্ন দেখে, সেই স্বপ্নের কথাই প্রচার করে কবিতা।’
কবিতা উৎসবে আসা কলকাতার কবি শ্যামলকান্তি দাশ বললেন, ‘একদিকে বইমেলা, অন্যদিকে কবিতা উৎসব—সব মিলে এক অনন্য ভালোলাগা নিয়ে দেশে ফিরে যাই।’
কবিতাকে ভালোবেসে বিকেল গড়িয়ে সন্ধ্যা ও রাত অবধি বাড়তে থাকে দর্শকদের সংখ্যাও। দেশ-বিদেশের কবিদের এই মিলনমেলায় কাব্যানুরাগীদের মুখেও উচ্চারিত হতে থাকে কবিতার জয়গান।
আজ বৃহস্পতিবার উৎসবের সমাপনী। সকাল ১০টায় ‘ভাষা আন্দোলন ও আমাদের কবিতা’ এবং ১১টায় ‘মুক্তিযুদ্ধ এবং আমাদের কবিতা’ শীর্ষক দুটি সেমিনার অনুষ্ঠিত হবে। বিকেলে হবে পুরস্কার বিতরণী অনুষ্ঠান।
</doc>
<doc>
মায়ের খুব ইচ্ছা ছিল ছেলে ঘোড়ায় চড়ে গিয়ে এসএসসি পরীক্ষা দেবে। সেই মা বেঁচে নেই। কিন্তু মায়ের শখের কথা মনে রেখেছে ছেলে তরিকুল ইসলাম (১৬)। গতকাল বুধবার ঘোড়ায় চড়ে গিয়ে এসএসসির প্রথম পরীক্ষা দিয়েছে সে।
তরিকুল যশোরের অভয়নগর উপজেলার বারান্দী গ্রামের নছিমন (শ্যালো মেশিনচালিত ছোট যান) চালক গোলাম মোস্তফার ছেলে। ফকিরহাট মাধ্যমিক বিদ্যালয়ের এসএসসি পরীক্ষার্থী সে। পরীক্ষা দিচ্ছে নওয়াপাড়া মাধ্যমিক বালিকা বিদ্যালয় পরীক্ষা কেন্দ্রে।
গ্রামবাসী জানায়, তরিকুলের মা ফাতেমা বেগম ছিলেন পাটকল শ্রমিক। ২০০৮ সালের ৪ মার্চ সন্ত্রাসীদের ধারালো অস্ত্রের আঘাতে তিনি প্রাণ হারান। টানাপোড়েনের সংসারে বাবা মোস্তফা আবার বিয়ে করেন। বড় দুই মেয়ের বিয়ে দেন। এর মধ্যে তরিকুলের পড়াশোনা চালিয়ে যাওয়া কঠিন হয়ে দাঁড়ায়। কিন্তু সে হাল ছাড়েনি। পড়াশোনার ফাঁকে ফাঁকে নছিমন চালিয়ে ও শিশুদের পড়িয়ে পড়াশোনার খরচ চালিয়ে এসেছে। গতকাল পরীক্ষা কেন্দ্রে যেতে নিজের টাকায় কেশবপুর থেকে ঘোড়াটি ভাড়া করে আনে সে। এক দিনের ভাড়া বাবদ ঘোড়ার মালিককে এক হাজার টাকা দিতে হয়েছে।
গতকাল সকালে নওয়াপাড়া মাধ্যমিক বালিকা বিদ্যালয়ের সামনে গিয়ে দেখা যায়, একটি ঘোড়ার পিঠে চড়ে পরীক্ষা কেন্দ্রের দিকে যাচ্ছে তরিকুল। ঘোড়ার লাগাম ধরে হাঁটছেন মালিক নজরুল ইসলাম।
তরিকুল এ সময় আবেগজড়ানো কণ্ঠে বলে, ‘ছোটবেলায় মা বলতেন, ভালো করে লেখাপড়া করলে আমাকে ঘোড়ার পিঠে বসিয়ে এসএসসি পরীক্ষা দিতে পাঠাবেন। তিন বছর আগে সন্ত্রাসীরা মাকে হত্যা করে। কিন্তু মায়ের সে ইচ্ছা আমি পূরণ করেছি। ভালো করে পড়াশোনা করেছি। এখন নিজের টাকায় ঘোড়া ভাড়া করে পরীক্ষা দিতে যাচ্ছি।’ পরীক্ষার ফলও ভালো হবে বলে তার প্রত্যাশা।
</doc>
<doc>
রাজধানীর আদাবরে শিশু সামিউল ওরফে আজিম হত্যা মামলায় তার মা ও মায়ের বন্ধুর বিরুদ্ধে অভিযোগ গঠন করেছেন আদালত।
গতকাল বুধবার ঢাকার বিশেষ জজ আদালত-৪-এর বিচারক জেসমিন আনোয়ার এ অভিযোগ গঠন করেন। আদালত আগামী ১ মার্চ সাক্ষ্য গ্রহণের দিন ধার্য করেন।
গতকাল ঢাকা কেন্দ্রীয় কারাগার থেকে নিহত সামিউলের মা আয়েশা হুমায়রা এশা ও তাঁর বন্ধু মো. শামসুজ্জামান ওরফে আরিফকে আদালতে হাজির করা হয়।
রাষ্ট্রপক্ষের আইনজীবী আসামি আয়শা ও শামসুজ্জামানকে অভিযোগ পড়ে শোনান। তাঁদের বিরুদ্ধে হত্যা এবং লাশ গুম ও হত্যাকাণ্ডে সহযোগিতার অপরাধে অভিযোগ গঠন করেন আদালত। এ সময় আয়শা ও শামসুজ্জামান নিজেদের নির্দোষ দাবি করে ন্যায়বিচার চান। শুনানি শেষে আদালত তাঁদের বিরুদ্ধে অভিযোগ গঠন করেন।
পাঁচ বছর বয়সী সামিউলকে ২০১০ সালের ২৩ জুন রাতে হত্যা করা হয়। পরদিন রাজধানীর মোহাম্মদপুর থানার নবোদয় হাউজিংয়ের এ-ব্লকের ৯ নম্বর সড়কের একটি ফাঁকা জায়গা থেকে তার বস্তাবন্দী লাশ উদ্ধার করা হয়। সামিউল মোহাম্মদপুর শিয়া মসজিদসংলগ্ন গ্রিন উডস স্কুলে নার্সারিতে পড়ত।
এ ঘটনায় সামিউলের বাবা কে আর আজম আদাবর থানায় হত্যা ও লাশ গুমের অভিযোগে মামলা করেন। গ্রেপ্তারের পর আয়েশা পুলিশের জিজ্ঞাসাবাদে বলেন, তাঁর বন্ধু শামসুজ্জামান সামিউলকে খুন করে।
</doc>
<doc>
২১ আগস্ট গ্রেনেড হামলা মামলার দায় থেকে অব্যাহতি চেয়ে আরও দুই আসামির করা আবেদনের শুনানি গতকাল বুধবার শেষ হয়েছে। আদালত পরবর্তী শুনানির জন্য ৬ ফেব্রুয়ারি দিন ধার্য করেছেন।
ঢাকা কেন্দ্রীয় কারাগারের পাশে স্থাপিত বিশেষ এজলাসে গতকাল আসামি মাওলানা আবদুর রউফ ও শরিফ শাহেদুল আলম ওরফে বিপুলের পক্ষে করা আবেদনের শুনানি শেষ হয়। আসামি শাহাদাত উল্লাহ জুয়েলের পক্ষে করা আবেদনের আংশিক শুনানি হয়। ঢাকার দ্রুত বিচার ট্রাইব্যুনাল-১-এর বিচারক শাহেদ নূরউদ্দিন শুনানি গ্রহণ করেন।
এ নিয়ে ৩০ আসামির পক্ষে করা আবেদনের শুনানি শেষ হলো। বিএনপির ওয়ার্ড কাউন্সিলর আরিফুল ইসলাম ও জঙ্গি নেতা জাহাঙ্গীর আলমের করা আবেদনের শুনানি বাকি আছে।
জামায়াতে ইসলামীর নেতা সাবেক মন্ত্রী আলী আহসান মোহাম্মাদ মুজাহিদ, সাবেক স্বরাষ্ট্র প্রতিমন্ত্রী লুৎফুজ্জামান বাবর ও উপমন্ত্রী আবদুস সালাম পিন্টু, হরকাতুল জিহাদের (হুজি) নেতা মুফতি আবদুল হান্নানসহ কারাগারে থাকা ৩২ আসামিকে গতকাল আদালতে হাজির করা হয়। জামিনে থাকা আরিফুল ইসলাম আদালতে হাজির ছিলেন।
সিআইডির বিশেষ পুলিশ সুপার আবদুল কাহার আকন্দ গত বছরের ৩ জুলাই বিএনপির জ্যেষ্ঠ ভাইস চেয়ারম্যান তারেক রহমানসহ আরও ৩০ জনকে আসামি করে এ মামলার সম্পূরক অভিযোগপত্র দাখিল করেন। ২০০৪ সালের ২১ আগস্ট রাজধানীর বঙ্গবন্ধু এভিনিউয়ে আওয়ামী লীগের সমাবেশে গ্রেনেড হামলায় ২২ জন নিহত ও কয়েক শ আহত হন।
</doc>
<doc>
এসেছে বৈশাখ। বৈশাখী আয়োজন নিয়ে ছুটির দিনেও হাজির আপনাদের দোরগোড়ায়।
নতুন বছরের সূচনা করে বৈশাখ। তাই, বৈশাখ মানেই শুভর সূচনা। নতুনের আগমন ধ্বনি।
বরাবরের মতো আমাদের বৈশাখের আয়োজনের পুরোভাগে আছেন একঝাঁক তরুণ। আমরা পরিচয় করিয়ে দিচ্ছি একঝাঁক উজ্জ্বল সম্ভাবনাময় তরুণের সঙ্গে। সংগীত, চলচ্চিত্র, টেলিভিশন, মঞ্চ, তথ্যপ্রযুক্তি, খেলাধুলা, সমাজসেবা—এসব বিভিন্ন ক্ষেত্রে তাঁরা রেখেছেন প্রতিভার স্বাক্ষর।
ভবিষ্যতে দারুণ কিছু করার প্রতিজ্ঞা আর সম্ভাবনা—দুটোই আছে তাঁদের মধ্যে।
আমরা বিশ্বাস করি, তরুণ আর নতুনের শক্তিই বদলে দিতে পারে আমাদের চারপাশ। তরুণেরাই আঁধার ডিঙিয়ে আমাদের নিয়ে যেতে পারেন উজ্জ্বল ভবিষ্যতের দুয়ারে। দেখাতে পারেন, নতুন দিনের স্বপ্ন। আনতে পারেন, নতুন দিনের ভোর। ফেলে আসা অতীত হয়তো আমাদের খুব আশাবাদী করে না।
তার পরও আমরা ভরসা রাখতে চাই এই তরুণদের ওপরেই। তারুণ্যে বন্দনা ছাড়াও সঙ্গে থাকল আমাদের সংস্কৃতির অনুষঙ্গ বাংলার খেলা আর বাংলার ধাঁধা।
আশা করি, এ আয়োজন বৈশাখের এই রংদার মুহূর্তকে আরও রঙিনতর করে তুলবে।
সবাইকে বৈশাখী শুভেচ্ছা।
</doc>
<doc>
আমরা যারা শহরে থাকি, তারা কি ঋতুর পরিবর্তন টের পাই? বছরের দুয়েকটা সময় যে টের পাই না, তা অবশ্য নয়। শীত এলে বছর ধরে তুলে রাখা গরম কাপড়গুলো বের হতে থাকে বাক্স-পেটরা থেকে। লেপ, কাঁথা, কম্বল নতুন করে রোদ পোয়াতে শুরু করে। আর যে ঋতুটিকে টের না পেয়ে উপায় থাকে না, সে হলো বর্ষা। বর্ষা আসে ছোটদের জন্য আনন্দ হয়ে। স্কুল বাদ দাও, বৃষ্টিতে ভেজো। আর যদি মায়ের মন-মেজাজ ভালো থাকে, তা হলে খিচুড়িও হয়ে যেতে পারে। কিন্তু অঝোর বৃষ্টি বড়দের জন্য আসে আপদ হয়ে। পথে তখন গাড়ি-ঘোড়াও বিশেষ থাকে না। থাকলেও ভাড়া হাঁকে দশ গুণ। বৃষ্টি-কাদা ঠেঙিয়ে এর মধ্যেই কাজে ছোটো।
এইটুকুর বাইরে নগরজীবনে ঋতু কোথায়?
গ্রামের চিত্রও দ্রুত পাল্টে যাচ্ছে। বাঙালির ঋতুর অবসরকালীন ছুটি আসন্নপ্রায়। কেবল যাঁদের জীবিকা কৃষিনির্ভর, এখনো তাঁদের সক্রিয় যোগ রয়ে গেছে ঋতুচক্রের সঙ্গে। ফসলের জীবনের সঙ্গে জড়ানো তাঁদের জীবন। তাঁরা বোঝেন হাওয়া কোন দিক থেকে বইলে তার মানে কী? কখন ঘটছে ঋতুর অবসান। কখনই বা জেগে উঠছে নতুন কোনো ঋতু। কারণ তারই চক্রে বাঁধা তাঁর ফসলের উন্মেষ আর পরিপক্বতা। ঋতুর চাকায় বাঁধা বলে তাঁদের সময় বৃত্তাকার। বছর শেষে পুরো সময়চক্র আবার ফিরে আসে। আমাদের শহুরে জীবনে সময় চলে সরলরেখায়।
আমাদের সবার এই সরল জীবন বেঁকে যায় শুধু একটি সময়ে। পয়লা বৈশাখে। পয়লা বৈশাখ আসে নতুন বছরের বার্তা সশব্দে ঘোষণা করে। ধীরে ধীরে এই দিনটি হয়ে উঠেছে ধর্মবর্ণ-নির্বিশেষে সমস্ত বাঙালির সবচেয়ে বড় উদ্যাপনের ক্ষণ।
গ্রামবাংলায় উদ্যাপনের সময় হিসেবে চৈত্রই ছিল প্রধান। বছরের শেষ দিনে তেতো খাবার খেয়ে শরীর শুদ্ধ করো। নির্মল চিত্তে প্রস্তুত হও নতুন বছরে নতুনতর জীবনে প্রবেশ করার জন্য। বৈশাখ আমাদের প্রত্যক্ষে এসেছে আমাদের রাজনৈতিক ইতিহাসের হাত ধরে। ষাটের দশকে পাকিস্তান যুগের বাঙালিবিরোধী আবহাওয়া রমনার বটমূলে বৈশাখযাপন ছিল বাঙালি হিসেবে নিজের আত্মঘোষণার অনুষ্ঠান। এর পরে বাঙালির রাজনৈতিক সংগ্রামের মধ্য দিয়ে উত্থান ঘটল পয়লা বৈশাখের।
কী সেই উত্থানের মানে? মানুষ যেখানে অনন্য, তার সেই আত্মপরিচয়। গতানুগতিকের বাইরে উঠে দাঁড়িয়েছে মানুষের সৃষ্টিশীলতার যে নবতর ইশারা, তাকে গ্রহণ করা। ঠিক এই জায়গাটিতে বাংলার কবিদের বৈশাখবন্দনা এখনো বাতিল হয়ে যায়নি। রবীন্দ্রনাথ ঠাকুর যে বলেছেন, ‘হূদয় আমার, ওই বুঝি তোর বৈশাখী ঝড় আসে,/বেড়া ভাঙার মাতন নামে উদ্দাম উল্লাসে।’ বা কাজী নজরুল ইসলাম, ‘তোরা সব জয়ধ্বনি কর,/ঐ নূতনের কেতন ওড়ে কালবোশেখির ঝড়।’ বৈশাখ যেন বাঙালির সেই নবীন উত্থানেরই প্রতীক। পুরোনো থেকে ইতিহাস ও মানবপ্রবাহের ভবিষ্যৎযাত্রা।
বৈশাখে তাই আমরা অভিষিক্ত করি আমাদের সৃষ্টিশীল নবীনদের। তাদের সৃষ্টিশীল অগ্রযাত্রাই এ দেশের ভবিষ্যৎ নিয়ে আমাদের স্বপ্ন জাগিয়ে রাখে। কত না দিকে এখন ছড়িয়ে পড়েছে আমাদের তরুণেরা। বাড়িয়ে চলেছে আমাদের সম্ভাবনার কত না অজানা দিগন্ত। কেউ জয় করেছেন শারীরিক সীমাবদ্ধতা, কেউ জয় করেছেন পর্বত। কেউ উদ্যোক্তা, কেউ ক্রীড়াবিদ। কেউ উন্মোচন করছেন অ্যানিমেশনের নতুন জগৎ, নাট্যচর্চার মধ্য দিয়ে কেউ সঞ্জীবিত করছেন একটি ক্ষুদ্র নৃগোষ্ঠীর মন। ক্রিকেটে যখন আমরা অপেক্ষা করছি ধারাবাহিক সফলতা দেখানো একজন খেলোয়াড়ের, নাসির হোসেন তখনই এলেন ক্রীড়ামোদীদের চিত্ত জয় করে। বিপিএলে সবচেয়ে দামি বাংলাদেশি খেলোয়াড় হয়ে চমকে দিলেন সবাইকে। নারী ক্রিকেটকে উজ্জীবিত করে তুললেন জাতীয় দলের কনিষ্ঠতম সদস্য খাদিজাতুল কুবরা। দুজন তরুণের পর শিখরজয়ী নারী হিসেবে ওয়াসফিয়া নাজরীনকে অতি দ্রুতই আমরা পেয়ে গেলাম। কিলিমানজারো ও অ্যাকোনকাগুয়া পর্বত জয় করেছেন তিনি। স্বপ্ন এখন এভারেস্টকে পদানত করা। মণিপুরি তরুণ শুভাশিস সিনহা ঢাকায় পড়াশোনা শেষ করে ফিরে গেছেন শ্রীমঙ্গলে তাঁর নিজের সম্প্রদায়ে। গড়ে তুলেছেন থিয়েটার গোষ্ঠী, নিজেদের নাট্যমঞ্চ ও নাট্য আন্দোলন। আনিসুল হক চৌধুরী-সামিহা আলম দম্পতি উদ্যোক্তা ইকো-ট্যুরিজমের ধারণায় কক্সবাজার-ভ্রমণকে আকর্ষণীয় করে তুলেছেন দেশি-বিদেশি পর্যটকদের মধ্যে। নানা পুরস্কার জিতে এবং একের পর এক জনপ্রিয় টিভিনাটক বানিয়ে সবার চোখ কেড়েছেন ইফতেখার আহমেদ।
এঁদের চোখ বাংলাদেশের সুদূর ভবিষ্যতে প্রসারিত। বাংলাদেশের আগামী দিনের পথ গড়ে উঠবে এঁদেরই মতো আরও বহু স্বপ্নবান তরুণের অধ্যবসায়ে।
মনে পড়ছে ফেদেরিকো ফেলিনির স্যাটায়ারিকন সিনেমাটির শেষ দৃশ্যটির কথা। সমুদ্রের মাঝখানে এক দেশ। মারা গেছেন সে দেশের রাজা। মরার আগে একটি অদ্ভুত উইল করে গেছেন তিনি। লিখে গেছেন, যারা তার মৃতদেহের মাংস খাবে, তারা হবে তার সমস্ত ঐশ্বর্যের অধিকারী। আর যারা তা খাবে না, তারা তার সম্পদের কানাকড়িও পাবে না। তবে একটি জিনিস পাবে। পাবে এই দ্বীপরাজ্য ছেড়ে যাওয়ার অধিকার। ছবির শেষে আমরা দেখি, রাজ্যের সব অশীতিপর বৃদ্ধেরা রাজসম্পদের আশায় রাজার মাংস খুবলে খুবলে খাচ্ছে। কিন্তু তরুণেরা বেরিয়ে পড়ছে পথে। সমুদ্রের ঝঞ্ঝাক্ষুব্ধ বাতাসে পাল উড়িয়ে তারা যাবে নতুন কোনো দেশে। তরুণের এই দুঃসাহসিক অভিযাত্রাকে শুধু নতুন বছরে নয়, স্বাগত জানাই নতুন যুগের ভোরে ।
</doc>
<doc>
« আগের সংবাদ পরের সংবাদ»

বৈশাখের সঙ্গে রবীন্দ্রনাথের জন্মের যোগ ছিল, ছিল প্রাণেরও। আশি বছরে দেহত্যাগ করেছিলেন রবীন্দ্রনাথ, কিন্তু মৃত্যুর কয়েক মাস আগে ‘সভ্যতার সংকট’ নামে যে বক্তৃতা দিয়েছিলেন, তাতে একজন বৃদ্ধের ভাবনা-চিন্তার পরিবর্তে একজন তরুণের ক্রোধ এবং প্রত্যয়ই ফুটে উঠেছে। একজন তরুণের দৃষ্টিতে তিনি সমাজকে দেখতেন, ইতিহাসকে দেখতেন এবং কিছু মৌলিক পরিবর্তন কামনা করতেন। এই পরিবর্তন যে নিজ থেকে, প্রাকৃতিক নিয়মে আসবে না, তাও তিনি জানতেন। সে জন্য তিনি জোর দিয়েছেন তরুণদের নৈতিক এবং সাংস্কৃতিক প্রস্তুতির ওপর, সমাজ বদলের শিক্ষিত অঙ্গীকারের ওপর। কল্পনার ‘বর্ষশেষ’ কবিতায় তাঁর প্রিয় ইংরেজ কবি শেলির ‘ঔড টু দ্য ওয়েস্ট উইন্ড’ কবিতার মতো প্রকৃতিকেও সঙ্গী করেছেন পরিবর্তন প্রয়াসে। ওই কবিতার নতুনের আবাহন করেছেন, বর্ষাশেষের ঝড়ের শক্তি যাতে তারুণ্যের মধ্যে সঞ্চারিত হয়, সে কামনা করেছেন:
হে নূতন, এসো তুমি সম্পূর্ণ গগন পূর্ণ করি
পুঞ্জ পুঞ্জ রূপে—
ব্যাপ্ত করি, লুপ্ত করি, স্তরে স্তরে স্তবকে স্তবকে
ঘনঘোর স্তূপে...
আর প্রতীজ্ঞা করেছেন, সেই নতুনদের পক্ষে:
চাব না পশ্চাতে মোরা, মানিব না বন্ধন ক্রন্দন
এবং,
মুহূর্তে করিব পান মৃত্যুর ফেনিল উন্মত্ততা
উপকণ্ঠ ভরি—
বর্ষশেষ তো একটি নতুন বছরের আগমনীও বটে। বছরের পর বছর যদি নতুনের অভিযাত্রা অব্যাহত থাকে, যদি প্রতিটি বৈশাখে তারুণ্য গ্রহণ করে দিনবদলের অঙ্গীকার এবং দিনবদলের সংগ্রামে পথে নামে, তাহলে এই বাংলার দুঃখ-দারিদ্র্য, অপমান-লাঞ্ছনা শিগগিরই অতীতের বিষয় হয়ে যায়।
বাংলাদেশ আজ বরণ করছে ১৪১৯ সালকে। ১৪১৮-এর অবসানে অনেকেই অতীতে ফিরে গেছেন, হিসাব কষেছেন বছরজুড়ে নানা প্রাপ্তি-অপ্রাপ্তির। সে জন্য তাঁদের কণ্ঠে প্রাধান্য পেয়েছে খেদ এবং হতাশা। কিন্তু তারুণ্যের জন্য এই খেদ এবং এই হতাশা নয়, তারুণ্যের জন্য প্রধান হওয়া উচিত সংকল্প এবং আত্মবিশ্বাস।
বৈশাখ আমাদের আত্মবিশ্বাস শেখায়, সংকল্পবদ্ধ হতে শেখায়। অনেক আগে এক বৈশাখের প্রথম দিনে মাঝনদীতে আমাদের নৌকা পড়েছিল ঝড়ের কবলে। আমরা কয়েক বন্ধু নৌকার যাত্রী—আমাদের চোখে ঘনিয়ে এসেছিল শঙ্কা। কিন্তু মাঝির চোখে শঙ্কা ছিল না, ছিল ঝড়কে পরাজিত করার সংকল্প। তিনি দৃঢ়হাতে বৈঠা ধরেছিলেন, তাঁর মুখে ছিল প্রত্যয়ের কাঠিন্য। দক্ষহাতে তিনি নৌকাকে নিয়ন্ত্রণ করেছিলেন। নৌকাটি তাঁরই বশ্যতা স্বীকার করেছিল, ঝড়ের নয়। তিনি যখন নৌকা চালাচ্ছিলেন, আমরা অবাক চোখ চাওয়া-চাওয়ি করছিলাম; ভাবছিলাম, যদি নৌকাটি হতো বাংলাদেশ এবং তিনি সেই দেশের কান্ডারি! আরেক দূরবর্তী বৈশাখ দিনে কালবৈশাখীতে লন্ডভন্ড হয়েছিল ডেমরার একটি গ্রাম। আমরা কয়েক বন্ধু মিলে ত্রাণ নিয়ে গিয়েছিলাম সেই গ্রামে। চব্বিশ ঘণ্টাও হয়নি ঝড়টার ধ্বংসযজ্ঞের, দেখি ঘর উঠছে, চাল বসছে, খোলা আকাশের নিচে রান্না হচ্ছে, শিশুরা খেলছে। কান্না ভেসে আসছে কোনো কোনো বাড়ি থেকে; কিন্তু কান্নাকে ছাপিয়ে উঠেছে জীবনের কলরব। এই জীবন আবহমান বাংলার। বাংলার কৃষকের, বাংলার শ্রমিকের এই হচ্ছে শক্তিশালী বৈশাখ যাপন, বর্ষাযাপন। এই চিত্রটি অভাবে-দুর্ভিক্ষে, শত দুর্ভোগেও মলিন হয় না।
যে তরুণেরা আগামীতে কান্ডারি হবেন দেশের ও জাতির, তাঁদের এই শক্তি এবং সাহসের জন্য যেতে হবে বিশাল বাংলার মানুষের কাছে, বৈশাখে ঘর হারানো গৃহস্থের কাছে, শিলাবৃষ্টিতে খেত তছনছ হওয়া কৃষকের কাছে, মেঘনা অথবা সাগরে জাল ফেলা মৎস্যজীবী ও মাঝির কাছে। এই শক্তি ও সাহস তাঁকে তাঁর শিক্ষাসনদ দেবে না, তাঁর রাজনৈতিক দল অথবা নেতানেত্রী দেবে না। এই অর্জনটুকুর জন্য আমাদের জনজীবন, সংস্কৃতি এবং ইতিহাসে তাঁকে ফিরতে হবে।

২.
সংস্কৃতির কথায় বাংলাদেশজুড়ে বর্ষবরণ উৎসবের প্রসঙ্গটি উঠে আসে। পয়লা বৈশাখে সারা বাংলাদেশে বর্ষবরণ হয়—আড়ং হয়, মেলা হয়, হালখাতা খোলা ও মিষ্টিমুখ হয়, যেমন হয়েছে এক শ-দু শ বছর আগেও। এই উৎসবটি ধর্ম-জাত-পেশানির্বিশেষে সবার। এর উদ্যাপনটিও তাই সর্বজনীন। শহরের মানুষ পয়লা বৈশাখে স্মৃতিকাতর হতো, আড়ং-মেলার জন্য হাহাকার করত। পাকিস্তানিরা যখন আমাদের সংস্কৃতির মূলে কুঠার চালাচ্ছিল, তখন এই গ্রামীণ উৎসবটি শহুরেদের কাছে একটা শক্তিরূপে ধরা ছিল। ঢাকা শহর তখন কলেবরে বাড়ছে, দৈত্যের মতো হচ্ছে এবং দেশে পাকিস্তানি ধারার রাজনীতি ও সংস্কৃতিবিরোধিতা চলছে, সেই আশির দশকে, তখন এই নববর্ষের উৎসবটা একটা অস্ত্রের মতো হাতে তুলে নিল বাঙালি। ছাত্ররাই, তরুণেরাই এই পুনর্জাগরণের রূপকার হলো। তারাই ঢাকা বিশ্ববিদ্যালয়কে, চারুকলাকে কেন্দ্র করে বাঙালি সংস্কৃতির প্রেরণাসঞ্চারি, আলোকিত আর অন্তর্ভুক্তিমূলক চরিত্রটিকে বর্ষবরণ উৎসবের কেন্দ্রে নিয়ে এল। শুরু হলো মুখোশমিছিল, রমনা পার্কে ভোরের সংগীতানুষ্ঠান। কালে কালে অনুষ্ঠানের সংখ্যা ও পরিধি বাড়ল। আজ তো দেখা যায়, সারা বাংলাদেশেই এই নতুন রূপের নববর্ষ উৎসব চলে সারা দিন ধরে। এই উৎসব হালখাতার মলাট থেকে, আমাদের পতাকা থেকে, গ্রীষ্মের কৃষ্ণচূড়া থেকে লাল রংটি নিল; সাদা নিল আমাদের পবিত্রচিন্তার প্রশান্তি থেকে। এখন বৈশাখের রং হচ্ছে তারুণ্যের লাল এবং পরিণত বয়সের সাদা; অথবা তারুণ্যের লাল এবং তার আলোকিত, স্থিতধী চিন্তার সাদা। বৈশাখ তার কড়ি ও কোমলে যে বৈপরীত্যকে মেলায়, লাল-সাদা সে রকম এক সমীকরণের ইঙ্গিত। সে জন্য, শুধু প্রচণ্ড হলে চলবে না, শান্তও হতে হবে; শুধু তীব্র হলে চলবে না, সুস্থিরও হতে হবে। তারুণ্যকে এ রকম অনেক বৈপরীত্যকে, বিপ্রতীপতাকে একখানে এনে মেলাতে হবে। ঝোড়ো হাওয়া আর পোড়ো বাড়িটাকে মেলানোর মতো।

৩.
পয়লা বৈশাখে আমি তারুণ্যকে দেখি; তারুণ্যের শক্তি, স্পর্ধা আর সম্ভাবনাকে দেখি। বিশ্ববিদ্যালয় পাড়ায় আমার বাসা। সারা দিন পাড়াটি অবরুদ্ধ থাকে—সারা বাংলাদেশ যেন ভেঙে পড়ে বিশ্ববিদ্যালয়ে সেদিন। কিন্তু রাস্তায় বেরোলে দেখি, সব তরুণ। নববর্ষ উৎসব এখন এমন ব্যাপক এবং বিশাল যে এর সামনে প্রতিক্রিয়াশীলতার একশটা ট্রাক দাঁড়িয়ে পড়লেও সেগুলো গুঁড়িয়ে যাবে। যা ভালো লাগে এই উৎসবের আমার—এর উচ্ছল এবং অদম্য তারুণ্য, কিন্তু একই সঙ্গে এক নান্দনিক শৃঙ্খলা। উচ্ছ্বাস আছে, অসভ্যতা নেই। এটি সবচেয়ে বড় কথা।
বৈশাখী তারুণ্যকে আমি সারা বছরে পরিব্যাপ্ত হতে দেখতে চাই। বৈশাখের আগুন আর উত্তাপ, এর ঝড় এবং হঠাৎ বৃষ্টি আমি তরুণদের মনে সারা বছর জাগ্রত দেখতে চাই। বাংলাদেশটাকে অচলায়তন বানানোর প্রয়াস নিয়েছে অন্ধকারের অনেক গোঁসাই। অনেক তাদের নাম আর পরিচয়। তারা আমাদের সংস্কৃতি, ভাষা, সভ্যতাকে বিকৃত করে, খর্ব করে, দখলে নিতে চায়। বাংলাদেশকে অচলায়তন বানাতে চায় বাজারের শক্তি, রাজনীতির অপশক্তি, দারিদ্র্য, শিক্ষাহীনতার কারবারিরা। আমাদের কুসংস্কার, অসহিষ্ণুতা আর নানান অন্ধ আবেগ। এগুলোর ওপর দিয়ে বৈশাখের আগুন আর ঝড় বইয়ে দিতে হবে এবং তা পারবে তরুণেরা। সেই তরুণেরা যারা একই সঙ্গে স্পর্ধিত এবং বিনয়ী, প্রত্যয়ী এবং দরদি; যারা অকারণ কলহে আত্মশক্তির অপচয় ঘটাবে না, বরং আত্মশক্তিকে জাগাবে সমষ্টিকে জাগাতে।
এ রকম অসংখ্য তরুণ নীরবে প্রস্তুত হচ্ছে। সারা দেশে, তাদের জন্য এই বৈশাখে আমার অভিবাদন এবং ভালোবাসা।
</doc>
<doc>
সাবরিনা ও সালমা—ফুলের মতো দুটো মেয়ে একদিন আমার অফিসে এল হুইলচেয়ারে। বলল, সামাজিক যোগাযোগের ওয়েবসাইট ‘ফেসবুকে’ একটি গ্রুপ খুলেছে। প্রতিবন্ধী মানুষের সমস্যা ও অধিকারের বিষয়গুলো মানুষের কাছে তুলে ধরার জন্য ‘বাংলাদেশ সিস্টেমস চেঞ্জ অ্যাডভোকেসি নেটওয়ার্ক’ (বি-স্ক্যান)। বলল, তাদের ইচ্ছের কথা, স্বপ্নের কথা। অবাক হয়ে শোনার পালা আমার। আমাকে তারা চাইল তাদের সঙ্গে। রাজি হলাম আর এরপর থেকে এদের দেখেছি নানাভাবে নানা কাজে আর অবাক হয়েছি ভিন্নভাবে সক্ষম এসব লোকের ক্ষমতা দেখে। তাদের অন্তর্জ্ঞান ও ইনটিউশন দেখে, কল্পনাপ্রবণতা দেখে, সমস্ত ইন্দ্রিয়কে ব্যবহার করার দক্ষতা দেখে। সাবরিনার কথা আজ বলব। তাকে দেখে দেখে মুগ্ধ হয়েছি। হুইলচেয়ারের সঙ্গে লাগানো ছোট কাঠের পাটাতনের উপর রাখা ল্যাপটপে দুটো আঙুল চালনা কিবোর্ডে। খুব কষ্ট হচ্ছে তার। কিছুক্ষণ পর ব্যথায় টনটন করে ওঠে আঙুল। সহ্য করতে না পেরে থামে। একটু কমলেই আবার শুরু। বিস্ক্যানের আসন্ন একটি সেমিনারের কর্মপরিকল্পনায় মগ্ন।
সাবরিনা বাংলাদেশের একজন ব্লগার। সে ভালোবাসে পড়তে, লিখতে, ডিজঅ্যাবল মানুষের অধিকার নিয়ে লিখতে, লড়াই করতে। ইন্টারনেটের মাধ্যমে সে প্রকাশ করে নিজেকে। অন্যদের চেয়ে সে আলাদা। ভয়ানক অসুখ মাসকুলার ডিসট্রোফি নিয়েও সে ব্লগ করে। অবাক কথা! নিদারুণ কষ্ট নিয়েও দুটো আঙুল দিয়ে কিবোর্ডের চাবি টিপতে পারে। তার লেখার মধ্য দিয়ে হূৎস্পন্দনের প্রতিটি তরঙ্গ পৌঁছে যাবে মানুষের হূদয়ে।
হুইলচেয়ারে বসা সাবরিনা একজন অবাক বালিকা। অনলাইন তার অনিঃশেষ প্রেরণা, নিজেকে তুলে ধরার এবং তার মতো মানুষের অধিকার আদায়ের লড়াইয়ে সে নেমেছে লেখায়, রাজপথে সমমনাদের নিয়ে। হাতিয়ার তার আধুনিক প্রযুক্তি। সে হুইলচেয়ার ব্যবহারকারীদের নিয়ে রাজপথে নামে। একুশের শহীদ মিনারের নিচে সমাবেশ করে, সরকারি অফিস ও শিক্ষাপ্রতিষ্ঠানের অধিকার আদায়ের দেনদরবার করে, ব্লগে লিখে লিখে মানুষদের জানায়। এভাবে লিখে লিখে ব্লগার হিসেবে জনসমর্থন পায়। বিশেষভাবে পারদর্শী এ জন্যই বলি তাকে। তার মনের ভাবনা কত শক্তিশালী, চোখের জোর অবিশ্বাস্য। কী প্রচণ্ড পরিমাণ মনের জোর থাকলে একজন অস্বাভাবিকভাবে বেড়ে ওঠা মানুষ এত আত্মনির্ভরশীল হয়ে উঠতে পারে। নিজের চার দেয়ালের ভুবনকে ছাড়িয়ে বিশ্বভুবনে নিজেকে ছড়িয়ে দিতে পারে, হয়ে উঠতে পারে অপরাজিতা।
খুব ছোট্ট সাবরিনার কথা জানতে ইচ্ছে করে। ফিরে যাব বন্দরনগর চট্টগ্রামে, যেখানে তার জন্ম, বেড়ে ওঠা ও স্বপ্নপুরিতে বর্তমান নিবাস।
জন্মের পর কবছর তেমন কষ্ট চোখে পড়েনি। প্রজাপতির মতো ছুটোছুটি, দুরন্তপনা, দুষ্টুমি এই মিষ্টি মেয়েটির। কিন্তু একদিন কী যে হলো! নানা রঙের সেই দিনগুলো আর রইল না। ভয়ংকর কালো মেঘের ছায়া পড়ল ছোট্ট মেয়েটির জীবনে। ১৯৮৯ সাল। স্নানঘরে ঢুকেছেন মা তাকে নিয়ে, স্নান শেষ হলো। কিন্তু সাবরিনা আর নিজে থেকে উঠে দাঁড়াতে পারে না। দুষ্টুমি নয় তো? পরে ভুল ভাঙল তার। সত্যি তার বড় রকমের কোনো অসুখ হয়েছে। দেশে-বিদেশে নানা রকমের চিকিৎসা হলো। ধরা পড়ল তার মাসকুলার ডিসট্রোফি নামে দুশ্চিকিৎস্য এক রোগ হয়েছে। জন্মগত এই রোগ, পেশি হয়ে যায় ভয়ানক দুর্বল। ক্ষয়ে যায় পেশি। ক্রমে অবস্থা আরও খারাপ হতে থাকে। মানুষ হয়ে পড়ে চলনশক্তিহীন। জিনগতিতে থাকে ভুল সংকেত। আর তাই সুস্থ পেশি তৈরির জন্য প্রোটিনগুলো তৈরি হয় না। পেশিগুলো কালক্রমে দুর্বল হতে থাকে, হাঁটাচলা-ওঠাবসা কঠিন হয়ে ওঠে।
বেণি দুলিয়ে পাড়া-মাতানো সাবরিনার দুরন্ত শৈশব হঠাৎ থেমে গেল। ক্ষয় হয়ে আসে শরীরের বল। ধনুকের মতো বাঁকা হয়ে ওঠে শরীর। হুইলচেয়ারে আটকে গেল তার জীবন। স্কুলের পাঠও চুকল। বাইরেও বেরোনো হয় না, পথেঘাটে স্কুলে সবাই তার দিকে অদ্ভুত দৃষ্টিতে তাকিয়ে থাকে। সমাজে মেলামেশা থেকে নিজেকে সরিয়ে নেয়। কিন্তু জীবনের প্রতি সপ্রশ্ন আগ্রহ তার থামে না। চার দেয়ালের মধ্যে বন্দী হয়েও লেখালেখিতে, বইপত্র পড়াতে সময় কাটে। কিন্তু এদিকে আরও দুঃসংবাদ। তার বোনও আক্রান্ত হয় একই রোগে। সব দরজা কি বন্ধ হয়ে আসছে জীবনের? বিদ্রোহী হয়ে ওঠে তার মন। লেখালেখি শুরু করে সাবরিনা তাদের এই সমস্যা নিয়ে। মাননীয় প্রধানমন্ত্রীর কাছে তার অভিজ্ঞতার বর্ণনা দিয়ে একটি হূদয়ছোঁয়া চিঠি লেখে, যা প্রকাশিত হয় স্থানীয় ও জাতীয় দৈনিক পত্রিকায়। সাবরিনার প্রথম প্রবন্ধ প্রকাশিত হলো দৈনিক আজাদীর জনপ্রিয় ফিচার পাতা আজমিশালিতে ‘স্বপ্ন কখনো সত্যি হয় না’। এরপর আর থেমে থাকা নয়। আমার ব্লগ, প্রথম আলো ব্লগ, চতুর্মাত্রিক, শব্দনীড় লেখার শেষ নেই। ভিন্নভাবে দক্ষ মানুষেরা জীবন চলার অধিকার থেকে বঞ্চিত। তাই সে লেখে তাদের স্বাভাবিক জীবনের অধিকার নিয়ে। সর্বত্র প্রবেশগম্যতা চাই। চলাচলের সুবিধা চাই, চাই দালানে, বাসে, রেলে ব্যবস্থা, চাই বিশেষ টয়লেট সুবিধা।
চলাচলে বাধা, শিক্ষাগ্রহণে বাধা, নাটক দেখার বাধা, অন্যদের মতো সম্মেলনস্থলে পৌঁছাতে বাধা। এসব অন্যায়-অবিচারের বিরুদ্ধে লেখে সাবরিনা ও তার সহকর্মীরা। ২০০৯ সালে সাবরিনা তার আরও বন্ধুকে নিয়ে তাই খোলে ‘বিস্ক্যান’ অনলাইন গ্রুপ। অসংখ্য সদস্য এখন এই অনলাইন গ্রুপের। সাবরিনার লেখা থামে না। ববস(বেস্ট অব ব্লগ) প্রতিযোগিতায় শীর্ষে ওঠে তার নাম। আন্তর্জাতিক ভাষার ব্লগে বিচারকদের রায়ে সে হয় দ্বিতীয়।
বিশ্বে ৭০০ কোটি মানুষের মধ্যে ৯০ কোটি মানুষ অন্যভাবে সক্ষম। বাংলাদেশে দেড় কোটি অন্যভাবে সক্ষম মানুষ রয়েছে। এদের উন্নয়নের মূল স্রোতে নিয়ে আসা চাই। সাবরিনার সঙ্গে আছেন সালমাও। শিক্ষাঙ্গনে অধিকার ও প্রবেশগম্যতার জন্য এখন তাই চলছে গণস্বাক্ষর অভিযান বিস্ক্যানের পক্ষ থেকে। স্বেচ্ছাসেবী সংগঠন বিস্ক্যান, যার সভাপতি সাবরিনা।
সাবরিনা স্বপ্ন দেখে সঙ্গীদের নিয়ে। সে পাহাড় ভালোবাসে, ভালোবাসে বৃষ্টি, ভালোবাসে গান শুনতে, নাটক দেখতে, পড়ালেখা শিখতে, অন্যদের মতো কাজ করে খেতে। কবে উঠবে সেই রোদ্দুর। সেই রোদ্দুরে সে পাহাড়ের কাছে যেতে চায়। স্বপ্ন কখনো সত্যি হয় না লিখেছিল সাবরিনা। কিন্তু স্বপ্ন সত্যি হবে একদিন লড়াই থামবে, শান্তি আসবে বিশ্বে, সমতাভিত্তিক বিশ্বে সবার জন্য। সাবরিনাদের সেদিন জয় হবে। কেন? জয় হবে আসলে মানুষের।
subhagata.bd@gmail.com
</doc>

