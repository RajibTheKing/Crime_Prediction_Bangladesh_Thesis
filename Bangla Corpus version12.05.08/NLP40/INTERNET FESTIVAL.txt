
ওরা আটজন। লামীয়া কবীর, ফাতেমা রউফ, ইবতেসাম নওশীন, সৌমিতা বিশ্বাস, রাফিয়া ফেরদৌস, লামিয়া রহমান, সুনন্দা সরকার ও শাহানা আক্তার। সম্প্রতি শেষ হওয়া গ্রামীণফোন-প্রথম আলো ইন্টারনেট উৎসবের আঞ্চলিক পর্বে বিভিন্ন জোন থেকে আই-জিনিয়াস নির্বাচিত হয়েছে এই মেধাবী আটের দল। জাতীয় উৎসবে অংশগ্রহণের প্রাক্কালে আমরা শুনব তাদের প্রস্তুতি ও স্বপ্নের কথা।
লামিয়া রহমান, পঞ্চগড়
বসে বসে কার্টুন দেখা সবচেয়ে পছন্দের কাজ লামিয়া রহমানের। তবে সেই পছন্দের কাজ থেকে নিজেকে দূরে রাখছে ইদানীং; টিভিমুখো হচ্ছে না মোটেও। টিভিতে কার্টুন অনুষ্ঠান হয় আর লামিয়া বুকে পাষাণ বেঁধে ইন্টারনেট নিয়ে পড়ে থাকে। ‘কারণ আমাকে দেশের সেরা আই-জিনিয়াস হতেই হবে।’ লামিয়া পড়ছে পঞ্চগড় সরকারি বালিকা উচ্চবিদ্যালয়ে নবম শ্রেণীতে। প্রকৌশলী বাবা, গৃহিণী মা আর মেডিকেল পড়ুয়া বড় বোন নিয়ে লামিয়ার সংসার। ভবিষ্যতে বড় বোনের মতো তিনিও ডাক্তার হতে আগ্রহী।
সৌমিতা বিশ্বাস, হবিগঞ্জ
ছোটবেলা থেকেই কম্পিউটারের প্রতি ভীষণ সখ্য সৌমিতা বিশ্বাস পূজার। সেই সখ্য তার জন্য বয়ে এনেছে হবিগঞ্জের আই-জিনিয়াস হওয়ার গৌরব। পূজা চায় এবার দেশসেরা আই-জিনিয়াস হতে। তাই তো কম্পিউটারের প্রতি এখন তার সখ্য আগের চেয়ে আরও বেশি। দুই বোনের মধ্যে পূজাই ছোট। বাবা আইনজীবী, মা ব্যাংকার। পূজা পড়ছে বিকেজিসি সরকারি বালিকা উচ্চবিদ্যালয়ে নবম শ্রেণীতে। পড়ালেখার পাশাপাশি নাচের চর্চা চলছে নিয়মিত। আর হবিগঞ্জের এই জিনিয়াস ভবিষ্যতে হতে চায় একজন দক্ষ সফটওয়্যার প্রকৌশলী।
লামীয়া কবীর, সিরাজগঞ্জ
সিরাজগঞ্জ সরকারি কলেজের দ্বাদশ শ্রেণীর শিক্ষার্থী। মা-বাবার ইচ্ছা মেয়ে যেন ডাক্তার হিসেবে নিজেকে প্রতিষ্ঠিত করে। কিন্তু মেয়ের ইচ্ছা প্রধানমন্ত্রী হওয়া। ‘মা-বাবার স্বপ্নপূরণের জন্য আমি অবশ্যই মেডিকেল কলেজে ভর্তি হওয়ার চেষ্টা করব, তবে প্রধানমন্ত্রী হওয়ার স্বপ্নটাকেও লালন করব মৃত্যুর আগপর্যন্ত।’ বলছিল লামীয়া। লামীয়া চায় বাংলাদেশের আমূল পরিবর্তন। ‘সে জন্য তথ্যপ্রযুক্তির বিপ্লব প্রয়োজন সবার আগে’—এমন অভিমত সিরাজগঞ্জের আই-জিনিয়াসের। অবসরে বই পড়তে ভালোবাসে, তবে এই মুহূর্তে অবসর কাটছে শুধুই ইন্টারনেটে।‘ আমাকে যে দেশসেরা হতেই হবে!’ দৃপ্তকণ্ঠ লামীয়ার।
ইবতেসাম নওশীন, মৌলভীবাজার
বাবা ডাক্তার, মা ডাক্তার, ডাক্তার বড় বোন। তাঁদের দেখানো পথে ইবতেসাম নওশীনও হতে চায় ডাক্তার। পড়ছে মৌলভীবাজার সরকারি কলেজে একাদশ শ্রেণীতে। পড়াশোনার পাশাপাশি গানের চর্চা করে নিযমিত। ধ্রুপদী ও রবীন্দ্রসংগীতের ওপর তালিম নিচ্ছে অনুপম কুমার পালের কাছে। এখন অবসরের পুরোটাই ব্যয় করছে ইন্টারনেটে। ‘ঢাকার আই-জিনিয়াস প্রতিযোগিতায় অংশ নিতে নিজেকে প্রস্তুত করছি পুরোদস্তুর।’ বলছিল নওশীন।
ফাতেমা রউফ, কুলাউড়া
দুই বোন এক ভাইয়ের সংসারে সবার বড় ফাতেমা রউফ। পড়ছে ইয়াকুব তাজুল মহিলা ডিগ্রি কলেজে একাদশ শ্রেণীতে। সবার আগে ভালো মানুষ হতে চায়, তারপর হতে চায় ভালো ডাক্তার। ‘কারণ সামাজিক মর্যাদা বজায় রেখে সব শ্রেণীর মানুষের সেবা করার সবচেয়ে সহজ পথ এই ডাক্তারি পেশা।’ বলছিল ফাতেমা। ফাতেমার এখন সময় কাটছে কীভাবে? এখন বই পড়া আর গান শোনার পাশাপাশি চলছে ঢাকার উৎসবে যোগ দেওয়ার প্রস্তুতি।’
রাফিয়া ফেরদৌস, চাঁদপুর
পুরান বাজার ডিগ্রি কলেজের একাদশ শ্রেণীর শিক্ষার্থীর্ রাফিয়া ফেরদৌস। পড়ছে ব্যবসায় শিক্ষা নিয়ে। তবে বিজ্ঞানের প্রতি প্রচুর আগ্রহ তার। বিজ্ঞানে না পড়তে পারার কারণ হিসেবে নিজেকেই দায়ী করল সে। তার ভাষায়, ‘নিজের একটা বিশেষ গুণ, যাকে বলা যায় “ধীরে চলা”। অর্থাৎ কোনো কাজ আমি দ্রুত করতে পারতাম না, আবার পড়াশোনাতেও ফাঁকিবাজ ছিলাম। তাই বাবা-মা সাজা হিসেবেই পড়াচ্ছেন ব্যবসায় শিক্ষায়।’ বর্তমান সময়টাকে খুবই উপভোগ করছে সে। বলে, এখন যেকোনো বন্ধুবান্ধব দেখলেই বলে বসে, ‘আরে, এ যে আই-জিনিয়াস রাফিয়া ফেরদৌস!’
শাহানা আক্তার, কেরানীগঞ্জ, ঢাকা
মা-বাবার সংসারের সবচেয়ে ছোট মানুষটি শাহানা আক্তার। পড়ছে জিনজিরা পীর মো. পাইলট উচ্চবালিকা বিদ্যালয়ের দশম শ্রেণীতে। খুব ভালো লাগে ছবি আঁকতে। আর এই আঁকাআঁকির হাতেখড়ি হয়েছিল বাবার কাছ থেকেই। কেরানীগঞ্জের আই-জিনিয়াস নির্বাচিত হওয়ার পর অনেক বেশি উচ্ছ্বসিত। আর এই উচ্ছ্বাসের মাত্রা বেড়ে দিয়েছে নানার কাছ থেকে পাওয়া উপহার। কিনে দিলেন গ্রামীণফোনের সেই মুঠোফোনটি, যেটি ব্যবহার করা হয়েছিল উৎসবের আয়োজনে!
সুনন্দা সরকার, মানিকগঞ্জ
বাবা রবীন্দ্রসংগীত শিল্পী। তাই ছোটবেলা থেকেই সংগীতের ওপর তালিম নেওয়ার সুযোগ হয়েছিল তার। হয়তোবা নিজেও হয়ে উঠতে পারত রবীন্দ্রসংগীত শিল্প। কিন্তু প্রবল ইচ্ছা মানুষের সেবা করবে, সর্বোপরি থাকবে মানুষের মাঝে। আর এমন ইচ্ছা থেকে ডাক্তার হওয়ার স্বপ্ন তার। বলছিলাম মানিকগঞ্জের আই-জিনিয়াস সুনন্দা সরকারের কথা। সরকারি দেবেন্দ্র কলেজের একাদশ শ্রেণীর শিক্ষার্থী সুনন্দা সরকার। আই-জিনিয়াস হওয়ার অনুভূতি প্রকাশ করতে গিয়ে জানায়, ‘এখন মানিকগঞ্জের অনেকে আমাকে চেনে। তাই দেশসেরা হয়ে সবার মাঝে নিজেকে তুলে ধরতে চাই।’
এমন অসাধ্য কাজ সত্যিই আমরা সফল করে ফেললাম। না—ভুল বললাম। আমাদের কাছে কোনো কাজই তো অসাধ্য নয়, বন্ধুসভার বন্ধুদের কাছে কোনো কিছু অসাধ্য নয়। আমরা সব সম্ভব করতে পারি।
একটি নয়, দুটি নয়, তিনটি নয়; ১০১টি অনুষ্ঠান। তাও আবার গতানুগতিক অনুষ্ঠান নয়। না আছে গান, না আছে নাচ, না অভিনয়! প্রচলিত সব অনুষ্ঠানের বাইরে এই অনুষ্ঠান।
প্রথমে আমরা ভেবেছিলাম এ অনুষ্ঠান জমবে তো! এ অনুষ্ঠানে শিক্ষার্থীরা আসবে তো—নাকি আসবে না। এটি নিরস অনুষ্ঠান হবে। আমাদের এই সমস্ত ভাবনা সম্পূর্ণ ভুল প্রমাণিত হতে থাকল। উদ্বোধনী অনুষ্ঠান জমে উঠল ঢাকার নবাবগঞ্জে। একের পর এক অনুষ্ঠান জমে উঠল জেলায়, উপজেলায়। যেসব উপজেলায় কোনো বড় ধরনের অনুষ্ঠান এর আগে হয়নি, সেসব উপজেলায়ও ইন্টারনেট উৎসব জমে উঠল। অংশও নিল হাজার হাজার শিক্ষার্থী।
এ উৎসব সফল করার জন্য সারা দেশকে ছয়টি জোনে ভাগ করা হয়। ছয়টি জোনে কাজ করেছে বন্ধুসভার ছয়টি বিশেষ দল। স্থায়ীভাবে এই দলগুলোতে ২৪ জন বন্ধু মাসব্যাপী কাজ করে। যেখানে অনুষ্ঠান হবে, সেখানে একাধিকবার গিয়ে বন্ধুদের সঙ্গে অনুষ্ঠান সফল করার জন্য নানা প্রস্তুতি গ্রহণ করে তারা।
অনুষ্ঠান সফল করার জন্য আমরা সব ধরনের প্রস্তুতি গ্রহণ করি। যেকোনো উপায়ে ইন্টারনেট উৎসব সারা দেশে সফল করতে হবে।
ঢাকা অফিসে ছিল বিশেষ দল। এই দলের বন্ধুরা সারা দেশে কোথায় কবে অনুষ্ঠান হচ্ছে—তাদের প্রস্তুতি কেমন ইত্যাদি বিষয়ে সার্বক্ষণিক খোঁজখবর রাখার কাজ করে। স্থানীয় বন্ধুুরা অনুষ্ঠানের কয়েক দিন আগে এলাকায় ইন্টারনেট উৎসবের রঙ ছড়িয়ে দেয়। এলাকাবাসীর মধ্যে আলোচনা শুরু হয় ইন্টারনেট উৎসব নিয়ে, আলোচনা শুরু হয় শিক্ষার্থী ও শিক্ষকদের মধ্যে।
কে হবে আইজিনিয়াস, কে প্রতিনিধিত্ব করবে তার এলাকার, এসব নিয়ে কৌতূহল, উচ্ছ্বাস ও আনন্দ। এসব নিয়েই ইন্টারনেট উৎসব।
১০১টি জেলা, উপজেলার প্রতিনিধি এবং নিজস্ব প্রতিবেদক বন্ধুরা প্রচণ্ড পরিশ্রম করে নেপথ্যে থেকে। তারা ছিল ইন্টারনেট উৎসবের নেপথ্যের নায়ক।
সামনের সারির নায়কেরা ছিল বন্ধুসভার বন্ধুরা।
এর আগে এমন আয়োজনের সঙ্গে আমরা পরিচিত ছিলাম না, তার পরও ব্যর্থতার লেশমাত্র নেই। আমরা মনে করি, এই ইন্টারনেট উৎসবের মাধ্যমে আমাদের উদ্দেশ্য সফল হয়েছে, সারা দেশে গড়ে উঠছে ইন্টারনেট প্রজন্ম। এই প্রজন্মরা একদিন পাল্টে দেবে বাংলাদেশ। ইন্টারনেট উৎসবের আলো ছড়িয়ে যাচ্ছে সবখানে।


 সাধারণ সম্পাদক,
প্রথম আলো বন্ধুুসভা
জাতীয় পরিচালনা পর্ষদ২১ অক্টোবর সারা দিন মেঘাচ্ছন্ন। বৃষ্টিও হয়েছে কয়েক পশলা। মাঠে জল জমে গেছে। আমরা সবাই আতঙ্কিত। ৪ নম্বর সঙ্কেত চলছে। আকাশে মেঘ থাকলেও ছাত্রছাত্রীরাও আসছে দলে দলে। আটটা বাজতেই হঠাৎ দেখি, ঝলমলে রোদের হাসি। বৃষ্টিস্নাত গাছের সবুজ পাতা চিকচিক করছে। ওই হাসিতেই উৎসব শেষ হলো।
নানা অভিজ্ঞতাময় ঘটনার মধ্য দিয়ে ইন্টারনেট উৎসব ছিল মুখরিত। শত শত ছাত্র-শিক্ষক-অভিভাবক। হঠাৎ চোখে পড়ে মেয়েদের দুই-তিনটি সারিতে নারীদের সমাগম। এখানেই ৪০ জন। এরা জাতীয় মহিলা পরিষদের কম্পিউটার ছাত্রী। তাঁরা এসেছেন বাড়তি অভিজ্ঞতা নেওয়ার জন্য। উপস্থিত ছাত্রীদের অনেকে প্রথমার বই কিনেছেন। কিনেছেন চাবির রিং। প্রতিযোগিতায় কেউ বিজয়ী হলে শিক্ষাপ্রতিষ্ঠানের অন্য ছাত্রদের সোচ্চার উল্লাস!— নেয়ামতউল্ল্যাহ
গ্রামীণফোন-প্রথম আলো আই -জিনিয়াসের প্রথম পর্বটা শুরু হয়েছিল আমাদের সাভার থেকেই। আর শেষ পর্বটাও হলো আমাদের সাভারেই।
৩ নভেম্বর রাজধানীর অদূরে সাভারের অধর চন্দ্র উচ্চবিদ্যালয় মাঠে বসেছিল ইন্টারনেট উৎসবের শেষের দিনের আসর। এতে মেতে উঠেছিল ১০টি শিক্ষাপ্রতিষ্ঠানের প্রায় দুই হাজার শিক্ষার্থী।
সকাল সাড়ে ১০টায় অধর চন্দ্র উচ্চবিদ্যালয়ের প্রধান শিক্ষক আবদুস সামাদ অতিথিদের সঙ্গে নিয়ে জাতীয় পতাকা উত্তোলনের মধ্য দিয়ে উৎসবের শুভ সূচনা করেন। এরপরই বিদ্যালয়ের শিক্ষার্থীরা জাতীয় সংগীত পরিবেশন করে।
অধর চন্দ্র উচ্চবিদ্যালয়ের প্রধান শিক্ষক আবদুস সামাদ বলেন, ইন্টারনেট হচ্ছে জাদুর লাঠি, যা আলাউদ্দিনের আশ্চর্য প্রদীপকেও হার মানিয়েছে।
উপজেলা নির্বাহী কর্মকর্তা জাহিদ হোসেন বলেন, গ্রামীণফোন-প্রথম আলোর এ ধরনের একটি উদ্যোগ প্রশংসার দাবি রাখে। ডিজিটাল বাংলাদেশ গড়ার লক্ষ্যে এই প্রচেষ্টা আমাদের অনেকটাই এগিয়ে নিয়ে যাবে।
উৎসবে আই-জিনিয়াস নির্বাচিত হয় সাভার বিপিএটিসি স্কুল অ্যান্ড কলেজের একাদশ শ্রেণীর শিক্ষার্থী ফরহাদ হোসেন খা
ইন্টারনেট উৎসবে নিজেদের কলেজ থেকে আই-জিনিয়াস হবে—এই আশায় কলেজের তিনজন শিক্ষক ইন্টারনেটের ওপরে শিক্ষার্থীদের দক্ষতা বাড়ানোর জন্য আলাদা করে ক্লাস নিয়েছেন। জয়পৃুরহাটের ক্ষেতলাল উপজেলার ছাঈদ আলতাফুন্নেছা কলেজের শিক্ষকদের সেই প্রত্যাশা অবশ্য পূরণও হয়েছে। ৩ নভেম্বর গ্রামীণফোন-প্রথম আলো ইন্টারনেট উৎসবের শেষ দিনের আসর বসেছিল ঢাকার সাভার, কেরানীগঞ্জ ও জয়পুরহাটের ক্ষেতলালের এই কলেজে। এই কলেজের একাদশ শ্রেণীর শিক্ষার্থী মানিক মণ্ডল আই-জিনিয়াস নির্বাচিত হয়েছে। মানিক যেন ঢাকার চূড়ান্ত প্রতিযোগিতায় বিজয়ী হতে পারে, সে জন্য কলেজের শিক্ষকদের নতুন প্রস্তুতির কথা শুনে মনে হলো সারা দেশের ১০১টি ভেন্যুতে ইন্টারনেট উৎসব শেষ হলেও ক্ষেতলালে উৎসব শেষ হয়নি! তারা চূড়ান্ত প্রতিযোগিতায় বিজয়ী হওয়ার জন্য স্বপ্ন দেখতে শুরু করেছে। সেই লক্ষ্যে নতুন উদ্যমে আবার কাজ শুরু করছে। —আজিজার রহমান
দুটি ভেন্যুই ঢাকা। ঢাকার নবাবগঞ্জ থেকে সাভার। নবাবগঞ্জ দিয়ে শুরু হয়েছিল আমাদের ইন্টারনেট উৎসব। আর শেষ হলো সাভারের শেষ উৎসবের মধ্য দিয়ে। আবার এই সাভারেই হয়েছিল ইন্টারনেট উৎসবের পাইলট প্রকল্প। সাভারে শেষ ইন্টারনেট উৎসবের দিন ছিল তথ্যপ্রযুক্তির সর্বোচ্চ ব্যবহার। ছিল সাতটি ক্যামেরা, যা পুরো উৎসব ভিডিও করেছে। গ্রামীণফোন-প্রথম আলো ইন্টারনেট উৎসবের গ্রামীণফোনের মূল টিম সেদিন ছিল সাভারের উৎসবে। সাভারের এই উৎসবের মধ্য দিয়ে শেষ হলো গ্রামীণফোন-প্রথম আলোর ইন্টারনেট উৎসবের সারা দেশের ১০১টি উৎসব।
এখন অপেক্ষা জাতীয় উৎসবের, যেখানে থাকবে সারা দেশের আই-জিনিয়াস।
 জুবায়ের কবির
উৎসবের আগেই ঠিক করে রেখেছিলাম সব আই-জিনিয়াসের অটোগ্রাফ নিয়ে রাখব। সারা দেশ থেকে ১০১ আই-জিনয়াস নির্বাচন করা হবে। তার মানে কম ব্যাপার নয়! এরা যার যার অঞ্চলের ইন্টারনেট তারকা হিসেবে স্বীকৃৃত হবে। কিন্তু কিসে নেব অটোগ্রাফ? আমার দলের অন্য সদস্যদের সঙ্গে কথা বলে সিদ্ধান্ত নিলাম, সাদা টি-শার্টকে খাতা বানিয়ে বগুড়া-রংপুর অঞ্চলের সব জিনিয়াসের অটোগ্রাফ সংগ্রহ করব। শুরু হলো আমাদের অটোগ্রাফ অভিযান। এক জেলার উৎসব শেষ করে আমরা যাচ্ছি অন্য জেলায়। প্রতিটি উৎসব সফল হচ্ছে আর সাদা টি-শার্টে আই-জিনিয়াসরা রাখছে তাদের স্বাক্ষর। উৎসবও এক এক করে শেষ হয়ে যাচ্ছে। ঠাকুরগাঁও উৎসব শেষে আই-জিনিয়াসের অটোগ্রাফ নিতে গিয়েই বাধল বিপত্তি। কোথাও পাওয়া যাচ্ছে না আমাদের শখের অটোগ্রাফের খাতাটি (টি-শার্ট)। চলতি পথেই আমাদের বুড়ো আঙুল দেখিয়ে কোথায় জানি হারিয়ে গেছে সে! মনের দুঃখে বাকি উৎসবে আমাদের আর কেউ অটোগ্রাফ নিতে যায়নি।
 ইমাম হাসান
তাসমিন আরা। কুষ্টিয়া সরকারি গার্লস স্কুলের দশম শ্রেণীর ছাত্রী। ইন্টারনেটের প্রতি তার প্রবল আগ্রহ। যেদিন থেকে পত্রিকায় ইন্টারনেট উৎসবের খবর ছাপা হয়, ঠিক সেদিন থেকেই সে প্রস্তুতি নিতে থাকে এই উৎসবে সে অংশগ্রহণ করবে।
সময় এগিয়ে আসে দ্রুতই। মন ভরে ওঠে তাসমিন আরার। কিন্তু সে জানেই না তার স্কুলে রেজিস্ট্রেশন হয়ে গেছে। তার স্কুল থেকে রেজিস্ট্রেশন করতে পারেনি।
ভেঙে যায় এত দিনের সব স্বপ্ন। স্কুল থেকেই কান্নাকাটি শুরু করে তাসমিন। বাড়ি ফিরে এসে তো সে আরও হতাশ।
অবস্থা খারাপ দেখে তাসমিনের বাবা কর্তৃপক্ষকে জানায়। তারা তাসমিনের নিবন্ধনের ব্যবস্থা করে।
উৎসবের দিন কথা হয় তাসমিনের সঙ্গে। তাসমিন জানায়, ‘আমার যে এখন কি ভালো লাগছে, তা আমি বলে বোঝাতে পারব না।
এখান থেকে আমি অনেক কিছু শিখতে পেরেছি, যা আমি আগে জানতাম না। এই উৎসব আমার জানা আগ্রহকে আরও বাড়িয়ে দিল।’
 জুবায়ের কবির
আমার ছেলেমেয়েদের প্রথম অভিজ্ঞতা এমন আনন্দময় হবে, ভাবতেই পারিনি। ইন্টারনেট উৎসবের সুবাদে এই প্রথমবারের মতো ইন্টারনেট ব্যবহারের সুযোগ পেয়ে ওদের আনন্দের সীমা নেই। এ ছাড়া একের পর এক শিক্ষাপ্রতিষ্ঠানের শিক্ষার্থীরা যখন ব্যান্ড বাজিয়ে, উৎসবের সাফল্য কামনা ও বিভিন্ন স্লোগান লেখা ব্যানার নিয়ে শোভাযাত্রা করে উৎসবস্থলে সঠিক সময়ের মধ্যেই এসে পৌঁছলে তখন আক্ষরিক অর্থের উৎসব জমে ওঠে উৎসবের মতোই। এমন জমজমাট ও শিক্ষণীয় কোনো উৎসবের অভিজ্ঞতা ওদের এই প্রথম। এমন উৎসব প্রতিবছরই হওয়া দরকার। প্রতিক্রিয়া ব্যক্ত করতে গিয়ে এসব কথা বললেন চাঁপাইনবাবগঞ্জের চরমোহনপুর উচ্চবিদ্যালয়ের প্রধান শিক্ষক রফিকুল ইসলাম। প্রায় একই ধরনের মতামত ব্যক্ত করেন আলীনগর উচ্চবিদ্যালয়ের প্রধান শিক্ষক এতাহার আলী।
চরমোহনপুর পৌর এলাকার মধ্যে হলেও এ অঞ্চল এখনো পশ্চাদপদ গ্রামের মতো। বিদ্যুতের আলোর মুখ দেখেছেন মাত্র চার বছর আগে। রাস্তাঘাটের অবস্থাও একই। ছয় থেকে সাত কিলোমিটার সাইকেল চালিয়ে শিক্ষার্থীরা উৎসবস্থলে এসেছে। অনেকেই উৎসবে এসেছে ব্যান্ড বাজিয়ে। চাঁপাইনবাবগঞ্জে ২৯ অক্টোবর হরিমোহন সরকারি উচ্চবিদ্যালয়ে অনুষ্ঠিত আনন্দঘন ইন্টারনেট উৎসবে ঘটেছে নানা আনন্দময় ঘটনা।

প্রতিযোগীর জন্মদিন উদ্যাপন
নবাবগঞ্জ সরকারি বালিকা উচ্চবিদ্যালয়ের শিক্ষার্থী শামস্-ই-তামান্নার জন্মদিন ছিল ২৯ অক্টোবর। প্রশিক্ষণ নেওয়ার আগে তাদের যখন প্রতিযোগীদের জন্য নির্ধারিত টি-শার্ট দেওয়া হলো, ঠিক তখনই তার মনে হলো, সবাই এক পোশাকে কেক কাটা হলে দৃশ্যটা হবে অন্য রকম, চমৎকার। যেই ভাবা, সেই কাজ। কেকের বায়না দেওয়া ছিল আগেই। অল্পক্ষণের মধ্যে চলে এল জন্মদিনের কেক। সতীর্থ প্রতিযোগী, বিদ্যালয়ের শিক্ষক ও বন্ধুুসভার কয়েকজন স্বেচ্ছাসেবককে সঙ্গে নিয়ে হরিমোহন সরকারি উচ্চবিদ্যালয়ের একটি কক্ষে উদ্যাপিত হলো জন্মদিন। শামস্-ই-তামান্না বলেন, এই জন্মদিনটা আমার জীবনে অন্য রকম স্মরণীয় হয়ে থাকবে।

উত্তর সবারই জানা
আই-জিনিয়াস প্রতিযোগিতা শুরুর ঠিক আগে শিক্ষার্থী দর্শকদের উদ্দেশে উপস্থাপকের প্রথম প্রশ্ন ছিল আমের জন্য কোন জেলা বিখ্যাত, তখন উল্লাসধ্বনি দিয়ে একযোগে হাত ওঠাল সবাই। কিন্তু প্রশ্ন শেষ হওয়ার ঠিক আগেই পেছন থেকে লাফিয়ে হাত তোলে হরিমোহন সরকারি উচ্চবিদ্যালয়ের ছাত্র হুমায়ন আহমেদ। এবার জোরে উল্লাস প্রকাশ করে হরিমোহনের ছাত্ররা। জমে ওঠে উৎসব।

খুদে শিক্ষার্থীদের ভিড়
উৎসবস্থলের ঠিক পাশেই নবাবগঞ্জ মডেল সরকারি প্রাথমিক বিদ্যালয়। বিদ্যালয়ের প্রধান শিক্ষক আগে থেকেই জানেন উৎসবের কথা। জানে শিক্ষার্থীরাও। উৎসব শুরু হলেই ছুটি দিয়ে শিক্ষার্থীদের উৎসবস্থলে পাঠানোর কথা। উৎসব শুরু হয়েছে বেশ কিছুক্ষণ, উৎসবস্থল থেকে ভেসে আসছে ড্রামের শব্দ আর উল্লাসধ্বনি। অস্থির হয়ে উঠেছে শিক্ষার্থীরা। কিন্তু প্রধান শিক্ষকের অনুমতি না হলে তো আর ক্লাস থেকে বের হওয়া যাবে না। শেষে অস্থির শিক্ষার্থীরা সাহস করে প্রধান শিক্ষকের কক্ষে ঢুকে মনে করিয়ে দিল প্রধান শিক্ষককে উৎসবে যোগ দেওয়ার কথা। জরুরি কাজে মগ্ন প্রধান শিক্ষক সংবিৎ ফিরে পেয়ে একজন সহকারী শিক্ষকের তত্ত্বাবধানে সব শিক্ষার্থীকে পাঠালেন উৎসবস্থলে। রাস্তা দিয়ে সারিবদ্ধভাবে একে অন্যের ঘাড়ে হাত দিয়ে উৎসবস্থলে ঢুকেই চার দিকে হল্লা করে ছড়িয়ে পড়ল খুদেদের দল। উৎসব পেল অন্য মাত্রা। প্রধান শিক্ষক মো. মারুফ বলেন, ‘আমার বিদ্যালয়ের তৃতীয় শ্রেণীর এক ছাত্র প্রশ্নের উত্তর দিতে পেরেছে জেনে আমি অত্যন্ত আনন্দিত। ওদের না পাঠালে বড় ভুল হতো। ওরা উৎসবে গিয়ে খুব আনন্দ পেয়েছে।’
—আনোয়ার হোসেন
‘ইন্টারনেট আলাদিনের আশ্চর্য প্রদীপকেও হার মানিয়েছে। প্রথম আলো ও গ্রামীণফোন দেশব্যাপী যে উৎসবের আয়োজন করেছে, তাতে তরুণ প্রজন্ম আরও উজ্জীবিত ও অনুপ্রাণিত হবে।’ গতকাল বৃহস্পতিবার ঢাকার সাভারে গ্রামীণফোন-প্রথম আলো ইন্টারনেট উৎসবে এসব কথা বলেন অধর চন্দ্র উচ্চবিদ্যালয়ের প্রধান শিক্ষক আবদুস সামাদ।
গতকাল সাভার ছাড়া ঢাকার কেরানীগঞ্জ ও জয়পুরহাটের ক্ষেতলালে ইন্টারনেট উৎসব হয়েছে। এর মাধ্যমে উৎসবের সমাপ্তি ঘটল।
উৎসবগুলোতে বিজ্ঞান এবং তথ্য ও যোগাযোগ প্রযুক্তি মন্ত্রণালয়, প্রথম আলো ও গ্রামীণফোনের তিনটি ভিডিওচিত্র দেখানো হয়।
ঢাকার বাইরে প্রথম আলোর নিজস্ব প্রতিবেদক ও প্রতিনিধিদের পাঠানো খবর:
কেরানীগঞ্জ: জিনজিরা পীর মোহাম্মদ পাইলট বালিকা উচ্চবিদ্যালয়ের মাঠে আয়োজিত উৎসবে কেরানীগঞ্জের ১১টি শিক্ষাপ্রতিষ্ঠানের দেড় হাজারেরও বেশি শিক্ষার্থী অংশ নেয়।
সকালে জাতীয় সংগীতের সঙ্গে জাতীয় পতাকা উত্তোলনের মাধ্যমে উৎসবের সূচনা হয়। জাতীয় পতাকা উত্তোলন করেন কেরানীগঞ্জ উপজেলা নির্বাহী কর্মকর্তা (ইউএনও) আবুল বাশার মোহাম্মদ ফখরুজ্জামান।
অনুষ্ঠানে জিনজিরা পীর মোহাম্মদ পাইলট বালিকা উচ্চবিদ্যালয়ের প্রধান শিক্ষক মো. আবু রায়হান বলেন, ‘বর্তমান প্রজন্মের শিক্ষার্থীদের কম্পিউটার ও ইন্টারনেট ছাড়া শিক্ষার বিকল্প নেই।’ ইউএনও আবুল বাশার মোহাম্মদ ফখরুজ্জামান বলেন, শিক্ষার্থীদের আধুনিক শিক্ষায় শিক্ষিত হয়ে দেশ গড়ার কাজে এগিয়ে আসতে হবে।
গ্রামীণফোনের এরিয়া ম্যানেজার আবদুহু সূফী বলেন, দেশ গঠনে আগামী প্রজন্মের ভূমিকাকে আরও শক্তিশালী করে তুলবে এই উৎসব।
উৎসবে আরও বক্তব্য দেন প্রথম আলোর কেরানীগঞ্জ প্রতিনিধি ইকবাল হোসেন।
উৎসবে আই-জিনিয়াস নির্বাচিত হয়েছে জিনজিরা পীর মোহাম্মদ উচ্চবিদ্যালয়ের বিজ্ঞান বিভাগের দশম শ্রেণীর ছাত্রী শাহানা আক্তার।
সাভার: রাজধানীর অদূরে সাভারের অধর চন্দ্র উচ্চবিদ্যালয়ের মাঠে আয়োজিত উৎসবে যোগ দেয় ১০টি শিক্ষাপ্রতিষ্ঠানের প্রায় দুই হাজার শিক্ষার্থী। সকালে অধর চন্দ্র উচ্চবিদ্যালয়ের প্রধান শিক্ষক আবদুস সামাদ অতিথিদের সঙ্গে নিয়ে জাতীয় পতাকা উত্তোলনের মাধ্যমে উৎসবের সূচনা করেন। এরপর বিদ্যালয়ের শিক্ষার্থীরা জাতীয় সংগীত পরিবেশন করে।
প্রথম আলো বন্ধুসভা জাতীয় পরিচালনা পর্ষদের সাধারণ সম্পাদক সাইদুজ্জামান রওশনের সঞ্চালনায় অনুষ্ঠানে বক্তব্য দেন প্রথম আলোর যুগ্ম সম্পাদক আব্দুল কাইয়ুম, সাভারের উপজেলা নির্বাহী কর্মকর্তা জাহিদ হোসেন, গ্রামীণফোনের বিতরণ বিভাগের প্রধান সাজ্জাদ হাসিব, হেড অব করপোরেট অ্যান্ড কমিউনিকেশন তাহমিদ আজিজুল হক, উপপরিচালক মামুনুর রহমান খান, উপমহাব্যবস্থাপক ফারহা নাজ জামান, প্রধান শিক্ষক আবদুস সামাদ ও সাভার বন্ধুসভার সভাপতি হিমেল হোসেন।
প্রথম আলোর যুগ্ম সম্পাদক আব্দুল কাইয়ুম বলেন, ইন্টারনেট উৎসব তরুণদের মধ্যে জাগরণ এনে দিয়েছে। তরুণদের গতিশক্তি বাড়িয়ে দিয়েছে।
ইউএনও জাহিদ হোসেন বলেন, প্রথম আলো ও গ্রামীণফোনের এ উদ্যোগ প্রশংসার দাবি রাখে।
উৎসবে আই-জিনিয়াস নির্বাচিত হয় সাভার বিপিএটিসি স্কুল অ্যান্ড কলেজের একাদশ শ্রেণীর শিক্ষার্থী ফরহাদ হোসেন খান।
ইন্টারনেট উৎসবের সূচনা হয়েছিল সাভার থেকেই। গত ৩১ জুলাই উৎসবের পরীক্ষামূলক আসর বসেছিল সাভার বিশ্ববিদ্যালয় কলেজের মাঠে। আর উৎসবের ইতিও টানা হয়েছে সাভারে।
ক্ষেতলাল: সকালে ক্ষেতলাল ছাঈদ আলতাফুন্নেছা কলেজের মাঠে উপজেলা পরিষদের চেয়ারম্যান তাইফুল ইসলাম তালুকদার জাতীয় পতাকা উত্তোলন করেন। এরপর উৎসবের উদ্বোধন ঘোষণা করেন ভেন্যু শিক্ষাপ্রতিষ্ঠান ক্ষেতলাল সাঈদ আলতাফুন্নেছা কলেজের অধ্যক্ষ হাফিজুর রহমান।
অনুষ্ঠানে অধ্যক্ষ হাফিজুর রহমান বলেন, বিজ্ঞানের এই যুগে দেশকে এগিয়ে নিতে হলে নতুন প্রজন্মকে ইন্টারনেটের সঙ্গে অবশ্যই পরিচিত করে তুলতে হবে। এই আয়োজনের কারণে প্রত্যন্ত অঞ্চলের পিছিয়ে পড়া শিক্ষার্থীরা ইন্টারনেটের ব্যবহার সম্পর্কে জানতে পারছে।
উপজেলা নির্বাহী কর্মকর্তা রুহুল আমিন মিঞা বলেন, আজকের এই আয়োজন নিঃসন্দেহে অবহেলিত এই জনপদের জন্য সুফল বয়ে আনবে।
গ্রামীণফোনের আঞ্চলিক ব্যবস্থাপক মেহেদি মাহমুদুল হক বলেন, ইন্টারনেট ব্যবহার করতে জানলে ঘরে বসেই অনেক টাকা আয় করা সম্ভব।
উৎসবে উপজেলার ১৬টি শিক্ষাপ্রতিষ্ঠানের প্রায় তিন হাজার শিক্ষার্থী, শিক্ষক ও অভিভাবক অংশ নেন।
ক্ষেতলালে আই-জিনিয়াস নির্বাচিত হয় ক্ষেতলাল ছাঈদ আলতাফুন্নেছা কলেজের একাদশ শ্রেণীর ছাত্র মো. মানিক মণ্ডল।
অনুষ্ঠানে আরও বক্তব্য দেন প্রথম আলোর রাজশাহীর নিজস্ব প্রতিবেদক আবুল কালাম মুহম্মদ আজাদ, ক্ষেতলাল বন্ধুসভার সভাপতি গোলাম মোস্তফা ও প্রথম আলোর ক্ষেতলাল প্রতিনিধি আজিজার রহমান।
উত্তর খুঁজে পেতে চলছে মোবাইল ব্রাউজিং। হাজার তিনেক দর্শকের চোখ তখন মঞ্চে। একজন প্রতিযোগী হাত তুলেছেন। উত্তর নিতে সঞ্চালক নিজেই মাইক্রোফোন নিয়ে এগিয়ে গেলেন। সবার কান খাড়া। উত্তর ভুল। হাত তুলেছেন আরেক প্রতিযোগী। মাইক্রোফোন গেল তার কাছে। এবং উত্তরটি সঠিক। মুহুর্মুহু করতালি আর চিৎকার। মঞ্চজুড়ে জরি বাজি ফুটছে। বিজয়ীর চোখে তখন জল।
বলছিলাম পঞ্চগড়ের আই-জিনিয়াস খুঁজে পাওয়ার শেষ দৃশ্যের কথা। এভাবেই সেদিন পঞ্চগড়ের আই-জিনিয়াস নির্বাচিত হয়ে জাতীয় প্রতিযোগিতার টিকিট পেলেন পঞ্চগড় সরকারি বালিকা উচ্চবিদ্যালয়ের শিক্ষার্থী লামিয়া রহমান। নবম শ্রেণীর শিক্ষার্থী লামিয়া হতে চান আধুনিক প্রযুক্তিনির্ভর একজন সফল চিকিৎসক। এই শিক্ষার্থী জানান, ‘এখন থেকে আমার প্রতিটি সকাল শুরু করতে চাই ইন্টারনেট দিয়ে।’—ইমাম হাসান
