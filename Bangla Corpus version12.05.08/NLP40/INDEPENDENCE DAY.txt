
মুক্তিযুদ্ধের ইতিহাসে একাত্তরের প্রতিটি দিনই গুরুত্বপূর্ণ। প্রতিটি দিবসই রক্তের অক্ষরে লেখা। তার পরও কোনো কোনো তারিখ ত্যাগে, আত্মদানে ও গৌরবের মহিমায় হয়ে ওঠে সমুজ্জ্বল। একটি তারিখ পরিণত হয় সংগ্রামের প্রতীকে, শ্রদ্ধা ও বিজয়ের অবিনাশী স্মারকে।
একাত্তরের এ রকমই ১০টি তারিখ নিয়ে প্রথম আলোর স্বাধীনতা দিবস সংখ্যাটি সাজানো হয়েছে—৭ মার্চ, বঙ্গবন্ধুর ভাষণ; ২৬ মার্চ, স্বাধীনতা ঘোষণা;
১৭ এপ্রিল, মুজিবনগর সরকার গঠন; ১১ জুলাই, সেক্টর কমান্ডারদের বৈঠক; ১ আগস্ট, দ্যকনসার্ট ফর বাংলাদেশ; ৩ ডিসেম্বর, ভারত-পাকিস্তান যুদ্ধ;
৬ ডিসেম্বর, বাংলাদেশকে ভারতের স্বীকৃতি; ৪-১৫ ডিসেম্বর, জাতিসংঘে বাংলাদেশ-বিতর্ক; ১৪ ডিসেম্বর, বুদ্ধিজীবী হত্যা এবং ১৬ ডিসেম্বর, চূড়ান্ত বিজয়। একাত্তরে আমাদের মুক্তিযুদ্ধ যে ভৌগোলিক সীমা ছাড়িয়ে বিশ্বজনীন রূপ নিয়েছিল, কোনো কোনো তারিখে তাও প্রতীকায়িত হয়েছে। শোক ও বীরত্বগাথায় ঋদ্ধ এ দিনগুলো আমাদের কাছে স্মরণীয় হয়ে থাকবে কেবল ইতিহাসের সাক্ষ্য নয়, ভবিষ্যতের পথচলায় নিত্যপ্রেরণা হিসেবেও।
আমরা উদ্যাপন করছি স্বাধীনতার ৪০ বছর। সুন্দর, আলোকিত বাংলাদেশ গড়ে তুলতে এখন আমাদের সামনে পরিবর্তনের সংগ্রাম। আমাদের বদলে দেওয়ার, বদলে যাওয়ার সংগ্রামে পথচলার প্রেরণা জোগাবে একাত্তরের এই দিনগুলো।
মতিউর রহমান


বঙ্গবন্ধুর সাতই মার্চের ভাষণটি বাঙালি জাতি ও বাংলাদেশের ইতিহাসে অনির্বাণ-শিখার মতো। ৪০ বছরের ব্যবধানে এটি আজও তাজা, প্রাসঙ্গিক এবং একইভাবে উদ্দীপনাময়। এটি এমন এক অমর-কথা, যার ভূমিকা ও অবদান জাতির জীবনে এখনো ফুরোয়নি। যেন এটি এক কল্পতরু—জাতির প্রয়োজনে সংগ্রামের প্রেরণা-পুষ্টি জোগাতে সদাই প্রস্তুত, সদাই সক্ষম।
এই ভাষণটি শোনা যেকোনো বাঙালির জীবনে অবিস্মরণীয় অভিজ্ঞতা। যার মধ্যে বাঙালিত্বের ছিটেফোঁটা হলেও আছে, সে যে বয়সেরই হোক, এই ভাষণ তাকে আলোড়িত করবে, অনুপ্রাণিত করবে। দেশ, মানুষ ও ইতিহাসের প্রতি তার অঙ্গীকারকে এ ভাষণ নবজীবন দেবে। আর তাই আজ ৪০ বছরের অভিজ্ঞতায় বলা যায়, এটি কালোত্তীর্ণ মহান শিল্পকর্ম, যা আজও সমানভাবে প্রেরণাদায়ী।
এই শিল্পিত ভাষণটি শুরু থেকে শেষ পর্যন্ত এক তারে বাঁধা ছিল, যেন বজ্রকণ্ঠের লক্ষ্যভেদী শব্দায়ুধ প্রতিপক্ষের সব বাধা ছিন্নভিন্ন করে জাতিকে স্বাধীনতার ঘাটে পৌঁছে দেবেই। এটা সম্ভব হয়েছে বঙ্গবন্ধুর বাগ্মিতার জাদুতে—বক্তব্যে সমালোচনা, অভিযোগ, ক্ষোভের প্রকাশ তো ছিলই; কিন্তু তাতে প্রয়োজনীয় নির্দেশনা ও চূড়ান্ত ঘোষণার গুরুত্ব চাপা পড়েনি। বক্তৃতায় মূল অভীষ্ট সাধনে ভুল হয়নি।
ভাষণটি কেবল বুদ্ধির নির্মাণ নয়, ভালোবাসার আবেগে জীবন্ত। এটির আবেদন যুগপৎ বুদ্ধি ও হূদয়বৃত্তির কাছে। তাই অনুপ্রাণিত এক বক্তা সেদিন তাঁর মুখাপেক্ষী জনতাকেই জীবনের সবচেয়ে বড় ব্রত সাধনের আবাহন করেছিলেন। তাঁর ডাক মানুষের অন্তরে পৌঁছেছিল।
এক তারে বাঁধা ভাষণটির পাঁচটি বাঁক ফেরা লক্ষ করা যাবে। শুরুটা করেছেন সারা দেশে মানুষের আত্মত্যাগ স্মরণ করে এবং নিয়মতান্ত্রিক রাজনীতির প্রতি তাঁর ও বাঙালির সহজাত পক্ষপাতের কথা দিয়ে। তারপরই কিন্তু সুর চড়িয়ে পাকিস্তানি শাসকদের কাছে পাওয়া বঞ্চনা-নির্যাতন-প্রতারণার প্রসঙ্গ টেনে সত্তরের নির্বাচনের পরও তাঁর সমঝোতার ইচ্ছাকে উপেক্ষার কথা তুললেন। একই সূত্রে চলে এল ভুট্টোর ভূমিকা, বিশেষত, ষড়যন্ত্রকারী ভুট্টোকে ছেড়ে আওয়ামী লীগ, তিনি নিজে এবং বাংলাদেশের মানুষকে অভিযুক্ত করার জন্য পাকিস্তান সরকারের বিরুদ্ধে নালিশ জানিয়ে রাখলেন জনতার দরবারে। এরপর ছোট্ট একটা বাঁক নিলেন—তিনি যাদের এবং তাঁর নিজের যারা ভরসা, সেই জনমানুষের কাছে খুলে বললেন শান্তিপূর্ণ সংগ্রাম সত্ত্বেও ইয়াহিয়ার আক্রমণাত্মক ভূমিকা ও ষড়যন্ত্রের কথা। জবাব দিলেন সব অভিযোগের আর প্রতিবাদ জানালেন হত্যা ও নির্যাতনের। নেতা ও জনতার ঐক্য তাতে যেন গাঢ় হয়ে উঠল। এবার জননায়ক স্বৈরাচার ও ষড়যন্ত্রকারীদের পেছনে ফেলে আত্মবিশ্বাস ও সৎসাহসে ভর করে মুখোমুখি তাঁর দেশবাসীর। দ্বিধাহীন স্পষ্ট ভাষায় দৃঢ় কণ্ঠে উচ্চারণ করলেন সরকারের জন্য শর্ত, আর জনগণের জন্য দিলেন নির্দেশনা। সরকারকে দিলেন হুঁশিয়ারি, জনগণকে করলেন সতর্ক। তারপর জনগণকে চরম সংগ্রামের জন্য প্রস্তুতি নিতে বললেন, নিজে নিলেন বিকল্প সরকারের ভূমিকা। করণীয় জানালেন। না, করণীয় সম্পর্কে বলতেও ভুললেন না।
শেষে টানটান উত্তেজনার মধ্যে যেন জ্যা-মুক্ত করলেন ধনুকের তীর—এবারের সংগ্রাম, আমাদের মুক্তির সংগ্রাম; এবারের সংগ্রাম, স্বাধীনতার সংগ্রাম।
মুক্তিপাগল যে জাতি স্বাধীনতার সংগ্রামে ঝাঁপিয়ে পড়ার জন্য অধীর প্রতীক্ষায় ছিল, তারা এই ভাষণের মাধ্যমে সেই সংকেতটি পেয়েছিল। এই ভাষণ ঘরকুনো নিতান্ত ছাপোষা বাঙালিকে রূপান্তরিত করেছিল বীরের জাতিতে।
এই ভাষণের পর যে কারও মনের সামান্য দ্বিধা ও দ্বন্দ্ব দূর হয়ে গেল। স্বভাবত বিভক্ত, কলহপ্রিয় মানুষগুলো সব ভেদাভেদ ভুলে ঐক্যবদ্ধ হওয়ার প্রেরণা পেল এ থেকে। এই ঐক্য কোনো সীমা মানেনি, জাত মানেনি—সব বাংলা ভাষাভাষীকে এক করে দিয়েছিল। ব্যক্তিগত জীবন, সংসার, পরিবার, নিজেদের নৈমিত্তিক কাজগুলো বড্ড ছোট অকিঞ্চিৎকর মনে হতে থাকল। এই একটি ভাষণ সবার অন্তরের রুদ্ধ কপাটগুলো খুলে দিয়ে সব ক্ষুদ্র ভাবনা দূর করে তাদের নিয়ে এল জাতীয় জীবনের ঘটমান ইতিহাসের মহা রণাঙ্গনে।
রমনার রেসকোর্স ময়দানে সেদিন অপরাহ্নের এক অলৌকিক ভাষণে অবগাহন করে একটি জাতি নবজন্ম লাভ করেছিল।
সাতই মার্চের ভাষণটি ধর্ম-বর্ণ-বয়স-লিঙ্গনির্বিশেষে সব বাঙালিকে জয়বাংলার সৈনিকে রূপান্তরিত করেছিল।
বাঙালিকে এমন মন্ত্রে উজ্জীবিত করেছিল এই ভাষণ, যে তার পক্ষে যুদ্ধ ও স্বাধীনতা এবং ত্যাগ ও বীরত্বের কমে আর কোনো বিষয় নিয়ে ভাবা সম্ভব ছিল না।
একটি ভাষণ পুরো জাতিকে এক ধ্যানে মহান ব্রতে উদ্দীপ্ত করেছিল।
নয় মাসের মুক্তিযুদ্ধে জয়বাংলা ছিল রণধ্বনি, মুজিব ছিলেন মহানায়ক আর সাতই মার্চের ভাষণ ছিল অনুপ্রেরণার অফুরন্ত উৎস।
সাতই মার্চের ভাষণ কেবল অবিস্মরণীয় নয়, বাঙালির জন্য অনিঃশেষ এর প্রেরণা। এটি রাজনীতির চিরায়ত এক ভাষ্য, ধ্রুপদি সৃষ্টি।
১৭ মার্চ ২০১১, চট্টগ্রাম


৭ মার্চের যে সভা, তা নিয়ে অনেক লেখালেখি হয়েছে। আমার সৌভাগ্য যে সেদিন আমি মঞ্চে ছিলাম। বঙ্গবন্ধুর কর্মী হিসেবেও, এবং একজন নির্বাচিত প্রতিনিধি হিসেবেও। বঙ্গবন্ধুর নির্বাচনী এজেন্টও ছিলাম আমি। আমি ঢাকা মহানগরের পুরো নির্বাচনে টঙ্গী থেকে নারায়ণগঞ্জে নির্বাচনের দায়িত্বে ছিলাম। তিনি দুটো আসন থেকে নির্বাচিত হলেন। ঢাকার পুরোনো শহর ও তেজগাঁও-টঙ্গী। আমাকে তিনি বললেন, আমি তেজগাঁও-টঙ্গী আসনটি ছেড়ে দিলাম। সেখানে আমি তোমাকে মনোনয়ন দিচ্ছি। সেভাবেই আমি নির্বাচিত প্রতিনিধি হয়েছি। ৭ মার্চের আগে, বিশেষ করে তাজউদ্দীন ভাইয়ের সঙ্গে আমার কথা হয়েছিল। বঙ্গবন্ধু একটা লিখিত বক্তব্য দেবেন, সেটা লিখিত আকারে রাখা দরকার প্রেসকে দেওয়ার জন্য। এবং সেদিন রেসকোর্স ময়দানের যে অবস্থা, লাখ লাখ মানুষ চারদিক থেকে এসেছে। আমি একটা বক্তব্য লিখে দিয়েছিলাম। বঙ্গবন্ধু বলেছিলেন, আমি তো লিখিত বক্তব্য দেব না, আমি আমার মতো বক্তব্য দেব। পয়েন্টসগুলো ফরমুলেট করো। তাঁর ভাষণ তো আমাদের জন্য একটা ঐতিহাসিক দলিল হয়ে থাকবে। বক্তব্যের জন্য আমরা যে গাইডলাইন পেয়েছিলাম, তা হলো আমরা রক্তপাত এড়ানোর জন্য জানিয়ে দিতে চাইব, যদি সংবিধান তৈরির পথ বন্ধ হয়ে যায়, তাহলে আমরা স্বাধীনতার পথে যাব।
৫ মার্চ সম্ভবত লিখিত বক্তব্যটি তৈরি করেছিলাম। একটি ইংরেজি ভার্সনও তৈরি করা হলো। তাজউদ্দিন সাহেব মূল দায়িত্বে ছিলেন। আমি তাঁর সহায়ক হয়ে কাজ করেছি। সেই দিন যে নির্দেশনা দেওয়া হয়েছিল, সেটা হলো তাজউদ্দীন ভাই মঞ্চে থাকবেন এবং লিখিত বক্তব্যটা দেখতে থাকবেন, যদি কোনো রকম সংশোধনের প্রয়োজন থাকে, তবে উনি সেটা সংশোধন করে প্রেসকে দেবেন।
বঙ্গবন্ধুর ভাষণে সে কথাগুলো এসেছিল। বঙ্গবন্ধু যখন ভাষণ দিচ্ছিলেন, তখন আমাদের তৈরি করা খসড়াটা বঙ্গবন্ধুর হাতে ছিল কি না, তা মনে করতে পারছি না। তবে তাজউদ্দীন ভাইয়ের হাতে ছিল। বঙ্গবন্ধু মঞ্চে যাওয়ার আগে সেটা দেখেছিলেন। বঙ্গবন্ধু লিখিত ভাষণ দেননি। নিজের মতো করে ভাষণ দিয়েছিলেন। খসড়ায় থাকা কথাগুলোও তাঁর মনে ছিল। তবে তাঁর ভাষণের যে অংশটা চিরস্মরণীয় হয়ে থাকবে—‘এবারের সংগ্রাম আমাদের মুক্তির সংগ্রাম, এবারের সংগ্রাম স্বাধীনতার সংগ্রাম’— এটা ওনার কথা। তিনি চমৎকারভাবে কবিতার মতো করে বলেছেন।
এভাবে এটা লেখার বিশেষ কারণ হলো, ওরা যদি বলে আমরা এককভাবে স্বাধীনতা ঘোষণা করেছি, তাহলে গুলি চালাবে। সেদিনকার প্রস্তুতি যদি দেখতেন। সব জায়গায় মেশিনগান ফিট করা। শাহবাগ হোটেলের ছাদেও ছিল মেশিনগান। যেখানেই জনগণের জমায়েত, সেখানেই মেশিনগান। যুদ্ধ-প্রস্তুতির কোনো বাকি রাখে নাই। ওই মুহূর্তে আনুষ্ঠানিক অর্থে স্বাধীনতা ঘোষণা করলে গুলি ছাড়া আর পথ নাই।
বঙ্গবন্ধুর ভাষণটি আন্তর্জাতিকভাবে স্বীকৃত হয়েছে। লন্ডনের গার্ডিয়ান পত্রিকা অনেক ঐতিহাসিক ভাষণ ছেপেছে। যেমন আব্রাহাম লিংকনের গ্যাটিসবার্গ অ্যাড্রেস, দ্বিতীয় বিশ্বযুদ্ধের সময় চার্চিলের বক্তৃতা। ওখানে চিহ্নিত হয়েছে, বঙ্গবন্ধুর ভাষণটাও সেই পর্যায়ের। যে বক্তৃতাগুলো ইতিহাস সৃষ্টি করে, বঙ্গবন্ধুর ভাষণ ছিল সে রকমই ইতিহাস সৃষ্টিকারী ভাষণ।
২০ মার্চ, ২০১১, ঢাকা
দেশরক্ষা মন্ত্রী : তাজউদ্দীন আহমদ
প্রধান সেনাপতি : কর্নেল এম এ জি ওসমানী
চিফ অব স্টাফ : লেফটেন্যান্ট কর্নেল এম এ রব
ডেপুটি চিফ অব স্টাফ : গ্রুপ ক্যাপ্টেন এ কে খন্দকার
‘জেড’ ফোর্স কমান্ডার : মেজর জিয়াউর রহমান
‘এস’ ফোর্স কমান্ডার : মেজর কে এম সফিউল্লাহ
‘কে’ ফোর্স কমান্ডার : মেজর খালেদ মোশাররফ
সেক্টর নং ১
মেজর জিয়াউর রহমান (এপ্রিল-১০ জুন ’৭১)
মেজর রফিকুল ইসলাম (১১ জুন-১৬ ডিসেম্বর ’৭১)
সেক্টর নং ২
মেজর খালেদ মোশাররফ (এপ্রিল-অক্টোবর ’৭১)
ক্যাপ্টেন এ টি এম হায়দার (অক্টোবর-১৬ ডিসেম্বর ’৭১)
সেক্টর নং ৩
মেজর কে এম সফিউল্লাহ (এপ্রিল-৩০ সেপ্টেম্বর ’৭১)
মেজর এ এন এম নূরুজ্জামান (১ অক্টোবর-১৬ ডিসেম্বর ’৭১)
সেক্টর নং ৪
মেজর চিত্তরঞ্জন দত্ত (মে-১৬ ডিসেম্বর ’৭১)
সেক্টর নং ৫
মেজর মীর শওকত আলী (আগস্ট-১৬ ডিসেম্বর ’৭১)
সেক্টর নং ৬
উইং কমান্ডার এম কে বাশার (জুন-১৬ ডিসেম্বর ’৭১)
সেক্টর নং ৭
মেজর খন্দকার নাজমুল হক (এপ্রিল-আগস্ট ’৭১)
মেজর কাজী নূরুজ্জামান (আগস্ট-১৬ ডিসেম্বর ’৭১)
সেক্টর নং ৮
মেজর আবু ওসমান চৌধুরী (এপ্রিল-১৫ আগস্ট ’৭১)
মেজর এম আবুল মঞ্জুর (১৮ আগস্ট-১৬ ডিসেম্বর ’৭১)
সেক্টর নং ৯
মেজর এম এ জলিল (এপ্রিল-১৬ ডিসেম্বর ’৭১)
সেক্টর নং ১০
কোনো সেক্টর কমান্ডার নিযুক্ত করা হয়নি। প্রধান সেনাপতি তাঁর নিয়ন্ত্রণে এই বাহিনীকে রেখেছিলেন।
সেক্টর নং ১১
মেজর জিয়াউর রহমান (১০ জুন-১২ আগস্ট ’৭১)
মেজর আবু তাহের (১২ আগস্ট-১৪ নভেম্বর ’৭১)
ফ্লাইট লেফটেন্যান্ট এম হামিদুল্লাহ খান (১৫ নভেম্বর-১৬ ডিসেম্বর ’৭১)
সূত্র: বাংলাদেশের স্বাধীনতাযুদ্ধ সেক্টরভিত্তিক ইতিহাস
মুক্তিযুদ্ধবিষয়ক মন্ত্রণালয়, গণপ্রজাতন্ত্রী বাংলাদেশ সরকার, (২০০৪)।
একাত্তরে আমাদের মুক্তিযুদ্ধের প্রতি বিশ্বজনমত সৃষ্টি ও তহবিল সংগ্রহের জন্য পণ্ডিত রবিশংকরের অনুরোধে নিউইয়র্কের ম্যাডিসন স্কয়ার গার্ডেনে ‘দ্য কনসার্ট ফর বাংলাদেশ’ নামের এক অবিস্মরণীয় কনসার্টের আয়োজন করেছিলেন বিশ্বখ্যাত ব্যান্ড বিটলেসর শিল্পী জর্জ হ্যারিসন। তখন থেকেই বাংলাদেশের সঙ্গে গভীর সম্পর্ক জর্জের। ওই কনসার্ট, অ্যালবাম এবং ২০০৫ সালে প্রকাশিত ডিভিডি থেকে পাওয়া অর্থ দান করা হয় ইউনিসেফে। এখনো তা ব্যয় হচ্ছে বাংলাদেশের সুবিধাবঞ্চিত শিশুদের কল্যাণে।
এক.
আমাদের একাত্তরের মহান মুক্তিযুদ্ধের সময় মার্কিন যুক্তরাষ্ট্রে নিউইয়র্কের ম্যাডিসন স্কয়ার গার্ডেনে ১৯৭১ সালের ১ আগস্ট অনুষ্ঠিত হয়েছিল ‘দ্য কনসার্ট ফর বাংলাদেশ’। পণ্ডিত রবিশংকর মুক্তিযুদ্ধের প্রতি বিশ্বজনমত গড়ে তোলা এবং শরণার্থীদের আর্থিক সহায়তা দেওয়ার জন্য তাঁর শিষ্য-বন্ধু বিশ্বখ্যাত ব্যান্ড বিটলেসর শিল্পী জর্জ হ্যারিসনকে নিয়ে এই অবিস্মরণীয় কনসার্টের আয়োজন করেছিলেন।
সে সময়, ১৯৭১ সাল, মুক্তিযুদ্ধ চলছে। তখন আমরা ছিলাম আগরতলায়, জর্জ হ্যারিসনের দ্য কনসার্ট ফর বাংলাদেশ-এর কথা অল্পই জানতে পেরেছিলাম। দেশ স্বাধীন হলে যখন দ্য কনসার্ট ফর বাংলাদেশ-এর কথা আরও বিস্তারিত জানতে পারি, তখন গভীর আবেগে আপ্লুত হয়েছিলাম, অনুপ্রাণিত হয়েছিলাম। সেই সঙ্গে কনসার্টটির অ্যালবাম সংগ্রহ করা ও গানগুলো শোনার গভীর ব্যাকুলতাও সৃষ্টি হয়েছিল মনের গভীরে। সে সময় এখনকার মতো এত সহজেই বিদেশি গানের অ্যালবাম পাওয়া বা শোনার সহজসুলভ ব্যবস্থা ছিল না।
১৯৭৭ সালে কূটনীতিক মোস্তফা ফারুক মোহাম্মদ, বর্তমানে সাংসদ, তিনটি লং প্লে রেকর্ডসহ পুরো দ্য কনসার্ট ফর বাংলাদেশ অ্যালবামটি আমাকে উপহার দেন। তার পর থেকে কতবার যে অবিস্মরণীয় সেই অ্যালবামের গানগুলো শুনেছি! অ্যালবামটির সঙ্গে একটি পুস্তিকাও ছিল। তাতে ছিল ওই কনসার্ট নিয়ে রবিশংকরের সাক্ষাৎকার, বেশ কিছু তথ্য আর দারুণ সব ছবি। গভীর আগ্রহ নিয়ে তা পড়েছি, জেনেছি। সত্যি বলতে কি, অ্যালবামটি শোনা ও পুস্তিকাটি পড়ার পর এ নিয়ে আমাদের আগ্রহ দিনে দিনে আরও বেড়েছে। বিভিন্নভাবে এই কনসার্ট নিয়ে নানা তথ্য সংগ্রহ করেছি। এখনো করে যাচ্ছি। অনেক জায়গায় এ সম্পর্কে বলেছি, লিখেছি। সেই কনসার্ট নিয়ে উদ্দীপ্ত হই, অনুপ্রাণিত হই এখনো। এভাবেই কয়েক বছর আগে সিঙ্গাপুরে বইয়ের দোকান বোডার্সে পেয়ে যাই জর্জ হ্যারিসনের লেখা বই আই-মি-মাইন। এই বইয়ে রয়েছে দ্য কনসার্ট ফর বাংলাদেশ নিয়ে বেশ কিছু নতুন তথ্য ও বর্ণনা। আরও পাই তাঁর ‘বাংলাদেশ বাংলাদেশ’ গানটি লেখার প্রেরণার কথা। দীর্ঘদিন ধরে এভাবেই জর্জ হ্যারিসনের প্রতি এক গভীর ভালোবাসা তৈরি হয় আমাদের মধ্যে।
দুই.
জর্জ হ্যারিসনের প্রতি সেই ভালোবাসা থেকে গত ফেব্রুয়ারিতে স্ত্রী অলিভিয়া হ্যারিসন ঢাকায় এলে (১৫ ফেব্রুয়ারি) সোনারগাঁও হোটেলে তাঁর সঙ্গে কথা বলেছি দ্য কনসার্ট ফর বাংলাদেশ নিয়ে। তিনি বলেছিলেন, ‘১৯৬৫ সালে এক রাতে রবিশংকরের সঙ্গে পরিচয় হয় জর্জ হ্যারিসনের। জর্জ বছর তিনেক সেতার নিয়ে অনুশীলন করেছিল রবিশংকরের কাছে। রবির মাধ্যমেই বাংলাদেশের সঙ্গে জর্জের আত্মিক সম্পর্ক গড়ে ওঠে। একাত্তরের উত্তাল দিনগুলোতে রবির যন্ত্রণার সঙ্গী হয়ে কনসার্টের দায়িত্ব কাঁধে নিয়েছিল জর্জ। সব সময় ওকে বলতে শুনেছি, বাংলাদেশের জন্য তার আরও কিছু করার ছিল।’
অলিভিয়ার সঙ্গে কথা বলে জানতে পারি, কনসার্টটির কাজ করতে গিয়ে বাংলাদেশের সঙ্গে একটা গভীর আত্মিক সম্পর্ক তৈরি হয়েছিল জর্জ হ্যারিসনের। বাংলাদেশের মানুষের দুঃখ-দুর্দশা আর গণহত্যা তাঁর অন্তরকে গভীরভাবে স্পর্শ করে গিয়েছিল। অলিভিয়া বলেছিলেন, ‘জর্জের কাছে শুনেছি, একাত্তরে বাংলাদেশে গণহত্যা, ধ্বংস আর হানাহানি বিপর্যস্ত করে তুলেছিল রবিশংকরকে। এ নিয়ে মনঃকষ্টে ছিল সে। অন্যদিকে নিজের রেকর্ডিং নিয়ে ব্যস্ত ছিল জর্জ। সত্তরে বিটল্স ভেঙে যাওয়ায় নতুন করে ক্যারিয়ার গড়তে সে মনোযোগী হয়ে ওঠে। এ সময় রবিশংকর জানায়, বাংলাদেশের জন্য তহবিল সংগ্রহে একটি কনসার্ট করতে চায়। এ উদ্যোগে সে জর্জকে পাশে পেতে চায়। জর্জেরও মনে হলো, এ কাজে তার নিযুক্ত হওয়া উচিত। তার ডাকে অনেকে সাড়া দেবে, একাত্তরের উত্তাল দিনগুলোর মাঝামাঝি সময়ে ওই কনসার্ট আয়োজন সময়োপযোগী ছিল। জর্জ তখন বব ডিলান, এরিক ক্ল্যাপটন, বিলি প্রেস্টন, রিঙ্গো স্টার, লিওন রাসেল, ওস্তাদ আলী আকবর, ওস্তাদ আল্লা রাখা ও রবিশংকরকে নিয়ে কনসার্ট আয়োজন করে। ওই কনসার্ট দিয়েই বাংলাদেশের সঙ্গে জর্জের বন্ধন শুরু।’
অলিভিয়া হ্যারিসন ‘জর্জ হ্যারিসন ফান্ড ফর ইউনিসেফ’-এর প্রতিষ্ঠাতা। গত ফেব্রুয়ারিতে তিন দিনের জন্য ইউনিসেফের সহায়তায় বাংলাদেশে এই প্রতিষ্ঠানের কাজ দেখতেই এসেছিলেন ঢাকায়। তিনি ঢাকা ও ঢাকার বাইরে দরিদ্র শিশু ও কিশোরদের জন্য নির্দিষ্ট কিছু কাজ দেখেছেন। পার্বত্য চট্টগ্রামে শিশুদের জন্য কিছু কর্মসূচি চলে জর্জ হ্যারিসন ফান্ডের সহায়তায়। ভবিষ্যতে হাওর ও পার্বত্য চট্টগ্রামে শিশু-কিশোরদের নৌকাস্কুল কর্মসূচির জন্য সহায়তা নিয়ে অলিভিয়ার সঙ্গে কথা হয়েছে ইউনিসেফের। এটাই ছিল তাঁর প্রথম বাংলাদেশ সফর। বছরের পর বছর ধরে তিনি তাঁর প্রয়াত স্বামীর শুরু করা মানবিক কর্মকাণ্ড অব্যাহত রেখেছেন, যে কাজের সুফল পাবে বাংলাদেশের শিশুরা।
তিন.
জর্জ হ্যারিসন যখন দ্য কনসার্ট ফর বাংলাদেশ আয়োজনের উদ্যোগ নিয়েছিলেন, তখন বিটলেসর সহশিল্পীদের সঙ্গে তাঁর সম্পর্ক স্বস্তিকর ছিল না। তা সত্ত্বেও তিনি আত্মাভিমান ত্যাগ করে সহশিল্পী ও বন্ধুদের সঙ্গে যোগাযোগ করে কনসার্টে অংশ নেওয়ার অনুরোধ জানান। বিটলেসর ড্রামার রিঙ্গো স্টার রাজি হয়েছিলেন এক কথায়। বিল প্রেস্টন, লিওন রাসেলও প্রথমবারেই রাজি হলেন। বব ডিলান ও এরিক ক্ল্যাপটনও প্রস্তাবটি বিবেচনার আশ্বাস দিলেন। কিছুটা অনিশ্চয়তার পর দুজনই অংশ নিয়েছিলেন।
জর্জ হ্যারিসন অনুষ্ঠানে হাজার হাজার শ্রোতাকে ধন্যবাদ জানিয়ে শুরুতেই বলেন, ‘ভারতীয় সংগীত আমাদের চেয়ে অনেক গভীর।’ তারপর পণ্ডিত রবিশংকর ও ওস্তাদ আলী আকবর খান এবং সহশিল্পীদের পরিচয় করিয়ে দেন। কনসার্টটির শুরুতেই পণ্ডিত রবিশংকর এক সংক্ষিপ্ত বক্তব্যে বলেন, ‘প্রথম ভাগে ভারতীয় সংগীত থাকবে। এর জন্য কিছু মনোনিবেশ দরকার। পরে আপনারা প্রিয় শিল্পীদের গান শুনবেন। আমাদের বাদন শুধুই সুর নয়, এতে বাণী আছে। আমরা শিল্পী, রাজনীতিক নই। বাংলাদেশে অত্যন্ত দুঃখজনক ঘটনা ঘটছে। বাংলাদেশের পল্লিগীতির সুরের ভিত্তিতে আমরা বাজাব “বাংলা ধুন”।’ তিনি ‘বাংলা ধুন’ নামের একটি নতুন সুর সৃষ্টি করেছিলেন। সেটি দিয়েই আলী আকবরের সঙ্গে যুগলবন্দীতে কনসার্ট শুরু হয়েছিল। তবলায় ছিলেন ওস্তাদ আল্লা রাখা এবং তানপুরায় ছিলেন কমলা চক্রবর্তী।
দ্য কনসার্ট ফর বাংলাদেশ-এর বড় আকর্ষণ ছিলেন বব ডিলান ও জর্জ হ্যারিসন। অসাধারণ গিটার বাজিয়েছিলেন এরিক ক্ল্যাপটন। জর্জ হ্যারিসন আটটি গান গেয়েছিলেন। এর একটি ছিল বব ডিলানের সঙ্গে। বব ডিলান গেয়েছিলেন পাঁচটি গান (প্রথম লং প্লেতে পাঁচটি গান আছে, তবে ২০০৫ সালের ডিভিডিতে আছে চারটি গান)। রিঙ্গো স্টার ও বিলি প্রেস্টন একটি করে গান করেছিলেন। লিওন রাসেল একটি একক এবং ডন প্রেস্টনের সঙ্গে একটি গান করেছিলেন। অনুষ্ঠানের শেষ পরিবেশনা ছিল জর্জ হ্যারিসনের সেই অবিস্মরণীয় গান ‘বাংলাদেশ বাংলাদেশ’। প্রথমে পরিকল্পনা ছিল, একটি কনসার্ট হবে। কিন্তু সেদিন এত বিপুল সাড়া জাগিয়েছিল কনসার্টটি যে পরে অনুষ্ঠানসূচি ঠিক রেখে, একই দিনে আরও একটি অনুষ্ঠান করতে হয়েছিল দ্য কনসার্ট ফর বাংলাদেশ-এর।
চার.
দ্য কনসার্ট ফর বাংলাদেশ-এর পর দেশে দেশে মানবতার কল্যাণে কত বড় বড় কনসার্ট হলো দুনিয়াভর। কিন্তু সেসবেরই পথিকৃৎ হয়ে আছে ৪০ বছর আগের দ্য কনসার্ট ফর বাংলাদেশ। ২০০৫ সালে নতুন করে প্রকাশিত হয়েছে দ্য কনসার্ট ফর বাংলাদেশ অ্যালবামের ডিভিডি। দুটি ডিভিডির একটি সুদৃশ্য সেট এখনো পাওয়া যায়। এর সঙ্গে যুক্ত ছিলেন অলিভার হ্যারিসন। একটি সিডিতে রয়েছে পুরো গানের অনুষ্ঠান। আরেকটি সিডিতে রয়েছে শিল্পী-কলাকুশলীদের সাক্ষাৎকার, যাতে কনসার্টটি আয়োজনের নেপথ্য কাহিনি তুলে ধরা হয়েছে। আরও আছে মহড়ার কিছু চিত্র ও গান। এর সঙ্গে আছে একটি সচিত্র পুস্তিকা। এই নতুন ডিভিডির ভূমিকায় পণ্ডিত রবিশংকর বলেছেন, ৭৫ বছরের সংগীতজীবনে যত কনসার্ট করেছেন, তার মধ্যে সবচেয়ে স্মরণীয় হয়ে আছে ম্যাডিসন স্কয়ার গার্ডেনের ওই কনসার্টটিই। নতুন ডিভিডিতে সাক্ষাৎকারে এরিক ক্ল্যাপটন বলেছেন, এ অনুষ্ঠান সারা জীবনের জন্য স্মরণীয় হয়ে থাকবে। সংগীতশিল্পী হওয়াটা যে গর্বের একটা বিষয়, তা সেই মুহূর্তে বুঝেছিলাম। রিঙ্গো স্টার বলেন, অনুষ্ঠানটি যেন অনন্য সাজে সেজেছিল। দর্শক-শ্রোতার উপস্থিতি ছিল বিশাল।
২০০৫ সালে পুনঃপ্রচারিত দ্য কনসার্ট ফর বাংলাদেশ ডিভিডি উপলক্ষে সঙ্গে প্রকাশিত পুস্তিকায় ইউএসএ ফান্ড ফর ইউনিসেফের সভাপতি চার্লস জে. লিওনসের লেখা থেকে জানা যায়, কনসার্টের টিকিট বিক্রি থেকে সংগ্রহ হয়েছিল প্রায় আড়াই লাখ ডলার। ১৯৭১ সালের ডিসেম্বরে প্রকাশিত তিনটি রেকর্ডসহ অ্যালবাম এবং ১৯৭২ সালের মার্চের কনসার্ট নিয়ে তৈরি ফিল্ম থেকে আয় নাটকীয়ভাবে বেড়ে যায়। পরবর্তী দশকগুলোতে এসব অর্থ দান করা হয় ইউনিসেফ পরিচালিত শিশুদের কল্যাণমূলক তহবিলে।
এসব কারণেই রবিশংকর, জর্জ হ্যারিসন এবং ওই কনসার্টের শিল্পীদের প্রতি আমাদের আগ্রহ ও আকর্ষণ ম্লান হয় না কিছুতেই, কোনো সময়েই নয়। বরং তা প্রেরণার অফুরান উৎস হয়ে ওঠে। যতবার দেখি, প্রথম দেখার মতো আবেগাপ্লুত হয়ে পড়ি বারবার।
পাঁচ.
একটি স্বপ্ন ছিল আমাদের। বন্ধুদের সঙ্গে আলোচনা করেছি বহুবার—এসব মহৎ ও বিশ্বসেরা শিল্পীকে যদি বাংলাদেশে আমন্ত্রণ জানানো যেত, ঢাকায় যদি তাঁদের নিয়ে স্টেডিয়ামে একটি অনুষ্ঠান করা যেত! সোহরাওয়ার্দী উদ্যানে লাখো মানুষের সামনে যদি তাঁদের সংবর্ধনা দেওয়া যেত! এ রকম একটি দৃশ্যের কথা ভেবেছি বহুদিন—যে দেশটির জন্য, যেসব মানুষের জন্য একদিন তাঁরা সোচ্চার হয়েছিলেন সেই দেশে, এক বিশাল মঞ্চে তাঁরা আসীন। আর লাখ লাখ বাঙালি তাঁদের সামনে দাঁড়িয়ে আছে কৃতজ্ঞচিত্তে। পণ্ডিত রবিশংকর, ওস্তাদ আলী আকবর খান, বব ডিলান, জর্জ হ্যারিসন, রিঙ্গো স্টারসহ অনেকে (তাঁদের অনেকেই চলে গেছেন চিরতরে) কথা আর সুরের ঐশ্বর্যমণ্ডিত ভুবন রচনা করে চলেছেন। স্বপ্নের মতো এই দৃশ্যের কল্পনা করে এখনো আমরা আবেগে বিহ্বল হয়ে পড়ি। তাঁদের প্রতি আমাদের যে ঋণ, তা তো শোধ হওয়ার নয়। সব ঋণ শোধ হয়ও না। সেসব স্মরণ রাখতে হয়, জানাতে হয় কৃতজ্ঞতা। সেই কৃতজ্ঞতা নিয়ে তাঁদের সামনে দাঁড়িয়ে তাঁদের সম্মান জানানোর এই স্বপ্নও আমাদেরকে উজ্জীবিত করে রাখে।
গত ২৩ ফেব্রুয়ারি প্রথম আলোর পক্ষ থেকে দ্য কনসার্ট ফর বাংলাদেশ-এ রবিশংকরের সঙ্গে তবলাবাদক ওস্তাদ আল্লা রাখাকে ঢাকায় সম্মান (মরণোত্তর) জানানো হয়েছে। ওস্তাদ জাকির হোসেনের তবলাবাদন উপলক্ষে তাঁকে স্মরণ করে আমরা কৃতজ্ঞ হয়েছি। ভবিষ্যতেও এমন আরও কিছু করতে চাই।
পণ্ডিত রবিশংকর

বাংলাদেশের পরিস্থিতি নিয়ে আমার যে অনুভূতি, তার পুরোটাই ব্যক্তিপর্যায়ের; এর কারণ, আমি নিজে একজন বাঙালি। গত মার্চ থেকে সেখানে যেসব অস্বাভাবিক প্রকৃতির ঘটনা ঘটছে, তা আমার মধ্যে মামুলি সহানুভূতির উদ্রেক করেনি, বরং এর চেয়েও জোরালো অনুভূতি কাজ করছে; কারণ আমি বাঙালি। অন্যদের থেকে আলাদা হয়ে আমি প্রত্যক্ষভাবে সেখানকার পরিস্থিতির সঙ্গে জড়িয়ে গেছি। কারণ সেখানকার অগণিত মানুষ ভারতে আশ্রয় নিয়েছে। তারা কোনো রকমে প্রাণ নিয়ে পালাচ্ছে। অসংখ্য লোককে হত্যা করা হয়েছে। তাদের মধ্যে আমার দূর সম্পর্কের জ্ঞাতি, আত্মীয়, মুসলমান বন্ধুসহ বহু ঘনিষ্ঠজন রয়েছে। এমনকি আমার গুরুর পরিবারের লোকজনকেও হত্যা করা হয়েছে। তাদের বাড়িঘর জ্বালিয়ে-পুড়িয়ে সব শেষ করে দেওয়া হয়েছে।
এ কারণে মার্চ থেকে পরবর্তী কয়েক মাস ধরে চলমান ঘটনাপ্রবাহ আমাকে বেদনাবিদ্ধ করেছে। কষ্ট দিয়েছে। আমি আবেগাপ্লুত হয়ে পড়েছি।
জুন মাসের শেষ দিকে রাগা অ্যালবামের কাজের জন্য জর্জ হ্যারিসন ক্যালিফোর্নিয়ায় এল। এ সময় আমার মনটা খুব অশান্ত ও বিচলিত ছিল। বাংলাদেশের মানুষের জন্য কিছু করতে মন চাইছিল। আমি যুক্তরাষ্ট্র ও ইউরোপের বহু সংস্থার সঙ্গে যোগাযোগ করলাম। তারা আমাকে পরিবেশনা বাবদ ভালো সম্মানী দিতেও রাজি ছিল। কিন্তু আমি বৃহৎ পরিসরে এমন কিছু করতে চাইছিলাম, যা বড় অঙ্কের একটা তহবিলের জোগান দেবে। পাশাপাশি জনসচেতনতামূলক প্রচারণাও পাবে।
এ কারণে ভাবলাম, জর্জকে বড় ধরনের একটা কনসার্ট করার কথা বলব। সে যদি নিজে অংশ না-ও নেয়, অন্তত এ বিষয়ে অন্য শিল্পীদের অনুরোধ করে, পরামর্শ দিয়ে বা অন্য কোনোভাবে সাহায্য করতে পারে কি না, জিজ্ঞেস করব। চেষ্টা করলে হয়তো বড় একটা অনুষ্ঠান করে ২৫ থেকে ৫০ হাজার ডলারের তহবিল জোগাড় করে ফেলতে পারি।
বিষয়টি তাকে বলার পর সে আমার আন্তরিকতা দেখে মুগ্ধ হলো। আমি বাংলাদেশিদের করুণ অবস্থা সম্পর্কে ধারণা দেওয়ার জন্য তাকে বাংলাদেশ-সম্পর্কিত বইপত্র ও সাময়িকী দিলাম। একজন ভারতীয় হিসেবে নয়; বরং একজন খাঁটি বাঙালি হিসেবে আমি তাকে পরিস্থিতি ব্যাখ্যা করলাম। ফ্রান্স, জার্মানি, ইংল্যান্ড, নরওয়ে, আমেরিকাসহ বহু দেশের সংবাদপত্র বাংলাদেশের ভাগ্যবিড়ম্বিত লাখ লাখ মানুষের সীমাহীন কষ্ট ও দুর্দশা গুরুত্বের সঙ্গে তুলে ধরছিল। সেগুলো পড়ার পর জর্জের মনে গভীরভাবে রেখাপাত করে। এর পরই সে আমাকে জানায় যে এই মহান অনুষ্ঠানে সাহায্য করতে পারলে, এমনকি পরিবেশনার সুযোগ পেলে খুশি হবে।
এর পরই কাজ দ্রুত এগোতে থাকে। স্পেনে ওই সময় একটা ফিল্মের কাজ করছিলেন রিঙ্গো। জর্জ তাঁকে ডাকল। তিনি লিওন রাসেলের সঙ্গে কথা বলেন এবং পশ্চিম ও পূর্ব উপকূলের বিখ্যাত সব সংগঠনকে আমন্ত্রণ জানালেন। এরপর তিনি মিস্টার ক্লেইনের সঙ্গে যোগাযোগ করে তাঁকে এই কনসার্টের ব্যবসায়িক ও প্রশাসনিক দায়িত্ব দিলেন। প্রত্যেকেই গভীর সহমর্মিতা নিয়ে এগিয়ে এলেন।
সৌভাগ্যক্রমে বব ডিলানকেও আমরা পেয়ে গেলাম। তিনি এর সঙ্গে যুক্ত হয়ে রীতিমতো উদ্বেলিত ছিলেন। মাত্র চার বা পাঁচ সপ্তাহের মধ্যে এই মহা আয়োজন সম্পন্ন হলো। এত সংক্ষিপ্ত সময়ে এ ধরনের বিশাল একটি অনুষ্ঠানের পরিকল্পনা এবং সফলভাবে তা সম্পন্ন করা বিশ্ব বিনোদন জগতে নিঃসন্দেহে একটি ঐতিহাসিক রেকর্ড।
এ জন্য সবাইকে অজস্র ধন্যবাদ।
এখন আমি বড় ধরনের প্রশান্তি অনুভব করতে পারছি। জর্জের ‘বাংলাদেশ’খ্যাত গান, আমার একটি পরিবেশনা, কনসার্ট নিয়ে বানানো প্রামাণ্য চলচ্চিত্র, প্রকাশিতব্য অ্যালবাম—এই সবকিছুর মাধ্যমে যে অর্থ পাওয়া গেছে, তা-ও সহায়তা তহবিলে যোগ হবে।
৮০ লাখ শরণার্থী এবং তাদের মধ্যকার অগণিত শিশুর সাহায্যার্থে জোগাড় করা এই অর্থ যদিও মহাসাগরে এক ফোঁটা জলের সমান; এ দিয়ে হয়তো বড়জোর তাদের দুই থেকে তিন দিনের অন্নের সংস্থান করা যেতে পারে; কিন্তু সেটাই মুখ্য বিষয় নয়। সবচেয়ে বড় কথা, তহবিল সংগ্রহের বাইরে আমরা কনসার্টে আসা যুব সম্প্রদায়কে (আগত দর্শকদের মধ্যে ৪০-৫০ হাজার তরুণ-তরুণী ছিল) বাংলাদেশ সম্পর্কে এবং সেখানে মানুষ কী দুর্বিষহ অবস্থায় রয়েছে, সে বিষয়ে ধারণা দিতে পেরেছি।
‘যত দূর সম্ভব, প্রত্যেকের কাছে দায়িত্ব পৌঁছে দেওয়ার যে চেষ্টা, যে আকুতি, এই কনসার্ট ছিল তারই একটা স্ফুলিঙ্গ। আমার মনে হয়, সেই মহৎ লক্ষ্যে আমরা পৌঁছাতে পেরেছি।’

অনুবাদ: সারফুদ্দিন আহমেদ


১ আগস্টের প্রথম কনসার্টের দুই দিন পর একটি অনানুষ্ঠানিক সাক্ষাৎকার থেকে মাইকেল ভসের সম্পাদিত ‘কনসার্ট ফর বাংলাদেশ’-এর পরিচিতিমূলক পুস্তিকা থেকে।
সময়টা ১৯৭১, লস অ্যাঞ্জেলেসে রাগা অ্যালবামের কাজ করছি। রবিশংকরের সঙ্গে আলাপ হচ্ছিল। একটা কনসার্ট করতে চান তিনি। সাধারণত যেমনটা করেন, তার চেয়ে বড়, যাতে বাংলাদেশের অভুক্ত মানুষের জন্য অন্তত ২৫ হাজার ডলার তোলা যায়। আমি কোনোভাবে সাহায্য করতে পারি কি না, জানতে চাইলেন। এই যেমন কনসার্ট শুরু করে দিয়ে গেলাম অথবা পিটার সেলার্সকে নিয়ে এলাম...যেকোনো ধরনের সাহায্য।
তারপর তিনি পত্রিকা ও সাময়িকীর যুদ্ধ আর দারিদ্র্যসংক্রান্ত কাটিংস দেওয়া শুরু করলেন। বিষয়টা কী, আস্তে আস্তে বুঝতে শুরু করলাম। আমার মনে হলো, কাজটার ব্যাপারে আমার বোধহয় তাঁকে সাহায্য করা উচিত।
আর বিটলেসর দৃষ্টিভঙ্গিই হচ্ছে—যদি কিছু করো, তাহলে বড় করেই করো, আর মিলিয়ন ডলারই বা নয় কেন?
এভাবেই জড়িয়ে গেলাম। পরে যা ‘কনসার্ট ফর বাংলাদেশ’ হয়ে উঠবে, তিন মাস ধরে টেলিফোনে সেটাকে দাঁড় করালাম। কাজটা সম্ভব করার জন্য লোকজনের সঙ্গে কথা বলার চেষ্টা করলাম। এরিকের (ক্ল্যাপটন) সঙ্গে কথা বললাম, আরও যাঁরা শেষ পর্যন্ত এতে কাজ করেছিলেন, সবার সঙ্গে কথা বললাম।
সামান্য মহড়াই আমরা করেছিলাম। সত্যি বলতে কি, সবার উপস্থিতিতে একটা মহড়া আমরা করতে পারিনি। নানা অসুবিধার মধ্যে অগোছালোভাবে কাজটা করলাম আমরা।
অনুষ্ঠানের জন্য আমরা এমন একটা সময়সীমা ঠিক করে নিলাম, যার মধ্যে কাজটা আমাদের করতে হবে। একজন ভারতীয় জ্যোতিষী জানালেন, আগস্টের শুরুটা আমাদের জন্য শুভ। আগস্টের মোক্ষম দিনটাও পেয়ে গেলাম। তখন ম্যাডিসন স্কয়ার গার্ডেনও ছিল ফাঁকা, আমরা সেটা ভাড়া করলাম। তারপর কনসার্টটা আমরা করলাম। দুটো অনুষ্ঠান করেছিলাম। প্রথম অনুষ্ঠানের সব টিকিট বিক্রি হয়ে যাওয়ায় দ্বিতীয় কনসার্ট করেছিলাম। কপালই বলতে হবে, সবকিছুই ভালোয় ভালোয় সম্পন্ন হয়েছিল। ম্যাডিসন স্কয়ার গার্ডেনে শোনাও গিয়েছিল চমৎকার।
সাউন্ড মিক্সের জন্য ব্যান্ডের প্রোডাকশনের ব্যক্তিদেরই পেয়েছিলাম আমরা। লাইটিংয়ের জন্য ছিল চিপ মংক। আর ঘটনাটাকে চলচ্চিত্রায়িত করেছিল অ্যালেন ক্লাইনের লোকজন। ছবিটা ভালোভাবে করা যায়নি। বড় বড় সাদা লাইটের নিচে প্রথম কনসার্টের পর গরমে আমাদের প্রায় সেদ্ধ হওয়ার দশা। মঞ্চে কোনো স্টেজ লাইট ছিল না। ব্যাপার কী জানতে চাইলাম চিপের কাছে। সে জানাল, ফিল্মের লোকজন তাকে শুধু সাদা আলো জ্বালিয়ে রাখতে বলেছে। তাদেরই একজন বলেছে, ‘না না, চলচ্চিত্রায়ণের জন্য আমাদের স্টেজ লাইটের দরকার নেই।’ মনে মনে সে ভেবেছিল, ‘আমাদের জিনিস তো পেয়েই গেছি, দ্বিতীয় শোতে তারা রঙিন আলো ব্যবহার করুক।’ আমার বিবেচনায় দ্বিতীয় শো-টাই সেরা। লাইটিং ছিল খুবই ভালো, কিন্তু চলচ্চিত্রায়ণ ঠিকমতো হলো না। ম্যাডিসন স্কয়ার গার্ডেনের ঠিক পেছনের একটি ক্যামেরার ফিল্মের পুরোটাই কালো, মাঝখানে শুধু আলোর একটা বিন্দু, তাতে কিছুই দেখা যাচ্ছে না। দালানের ডান দিকে মাঝ বরাবর রাখা আরেকটি ক্যামেরা পুরো সময়েই ছিল আউট অব ফোকাস, ক্যামেরাটিতে ত্রুটি ছিল। দালানের বাঁ দিকে মাঝপথে আরেকটি ক্যামেরা ছিল, এটার সামনে আবার পুরো সময়টায় ঝুলছিল বড় বড় তার। ফলে মঞ্চের ঠিক সামনে রাখা ক্যামেরা আর শব্দ ধারণে অক্ষম হ্যান্ডহেল্ড ক্যামেরাই ছিল আমাদের ভরসা। আপনারা যে ছবিটা দেখেন, সেটা অনেক কসরতের ফল। যেমন ধরুন, ছবিতে আমার প্রথম গান ‘ওয়াহ ওয়াহ’তে ১২টা কাট আছে, ১২টা জোড়া। তার মধ্যে ১২টা আসল, নয়টা নকল। নানা জায়গার আলাদা আলাদা শট জুড়তে বাধ্য হয়েছিলাম আমরা। কিছু অংশ আবার ব্লো-আপ (বর্ধিত) করতে হয়েছে। ফলে সেই জায়গাগুলোর ছবি খুব দানাদার। আরও অনেক ব্যাপার আছে, নেতিবাচক ব্যাপার।
কিন্তু শিল্পীরা সবাই ছিল খুব সদয়। আমি তাদের এই নিশ্চয়তা দেওয়ার চেষ্টা করেছি যে কারও যদি রেকর্ড বা ফিল্ম পছন্দ না হয়, তাহলে তারা এটা থেকে নিজেকে সরিয়ে নিতে পারে। আমি চাইনি, এসব কিছুর জন্য আমাদের বন্ধুত্বের অবসান হোক। এটা একটা বিরাট দায়িত্ব, কিন্তু সবকিছু ভালোয় ভালোয় শেষ হয়েছিল।
কিন্তু ক্লাইনের ক্ষেত্রে তা হয়নি। সে কাজটা ঠিকমতো গুছিয়ে করেনি। কনসার্টের আগে না গিয়ে সে ইউনিসেফের কাছে গিয়েছিল পরে। তারপর মার্কিন কর কর্মকর্তাদের সঙ্গে বিষয়টি মিটমাট করার চেষ্টা করে আমাদের আইনজীবীরা। ওরা এখনো বলে, ‘আমরা ভেবেছিলাম, তোমরা হয়তো নিজেদের লাভের জন্য এটা করেছ।’ বছরের পর বছর টাকাটা আটকে রাখা হয়।
যা হোক, মোদ্দা কথা হচ্ছে, বাংলাদেশের ঘটনাবলির ব্যাপারে আমরা দৃষ্টি আকর্ষণ করতে সক্ষম হয়েছিলাম। আমরা যখন কনসার্টের প্রস্তুতি নিচ্ছি, মার্কিনরা তখন পাকিস্তানকে অস্ত্র পাঠাচ্ছে। প্রতিদিন হাজার হাজার মৃত্যু হচ্ছে, কিন্তু সংবাদপত্রে শুধু কয়েক লাইন, ‘ও হ্যাঁ, এখনো এটা চলছে।’ আমরা ব্যাপক মনোযোগ আকর্ষণ করতে পেরেছিলাম। এখনো বাঙালি রেস্তোরাঁয় এমন সব ওয়েটারের সঙ্গে আমার দেখা হয়, যারা বলে, ‘ওহ মিস্টার হ্যারিসন, আমরা যখন জঙ্গলে লড়াই করছিলাম, তখন বাইরে কেউ আমাদের কথা ভাবছে, এটা জানাটাও আমাদের জন্য ছিল অনেক কিছু।’
সত্যি, এর একটা ভালো প্রতিক্রিয়া হয়েছিল। বাঙালির জন্য এটা একটা নৈতিক উদ্দীপনা জুগিয়েছিল আর কিছু পাকিস্তানি হিটলারকে শনাক্ত করতে তাদের ওপর আলোকপাত করেছিল।
অনুবাদ: সারফুদ্দিন আহমেদ
কিন্তু আমি কী-ই বা করতে পারি’—মানুষের এ ধরনের কথা শুনে শুনে আমি ক্লান্ত। পাশাপাশি ঘটনার বিস্তারিত বিবরণ প্রকাশে পত্রিকাগুলোর অনীহার কারণে বিকল্প উপায়ে বিষয়টির প্রতি মানুষের মনোযোগ আকর্ষণ করাটা জরুরি হয়ে পড়ে। কাজেই কনসার্টের চেয়ে চলমান যুদ্ধের প্রতি বেশি মনোযোগ আকর্ষণের জন্য বিশেষভাবে লেখা হয় ‘বাংলাদেশ’। লিওন রাসেল আমাকে পরামর্শ দেন গানের শুরুতেই ঘটনাটা ব্যাখ্যা করার জন্য, যেন আমি কিছু করি: একটি ধীরগতির অবতরণিকা। তাঁর পরামর্শ গ্রহণ করলাম এবং এটাকে সংক্ষিপ্তভাবে প্রকাশ করলাম:
এল একদিন বন্ধু আমার
চোখভরা তার ধু ধু হাহাকার
বলে গেল, চাই শুধু সহায়তা
দেশ তার আজ ধুঁকে ধুঁকে মরে...
বাংলাদেশের মুক্তিযুদ্ধের নয় মাসের রক্তাক্ত ইতিহাসে এক মোড়-ঘোরানো তারিখ ৩ ডিসেম্বর। প্রত্যক্ষ লড়াইয়ের পরিণতি নির্ধারক দিন। সেদিন পাকিস্তান ভারতীয় বিমানঘাঁটিগুলোতে বোমাবর্ষণ ও পশ্চিম সীমান্তের বিভিন্ন স্থানে আর্টিলারি গোলা নিক্ষেপ শুরু করলে ভারত ও পাকিস্তানের মধ্যে আনুষ্ঠানিক যুদ্ধ শুরু হয়ে যায়। সেই সঙ্গে সূচিত হয় পূর্ব রণাঙ্গনে বাংলাদেশ-ভারত মিলিত বাহিনীর যুদ্ধ-তৎপরতার চূড়ান্ত অধ্যায়।
১৯৭১ সালের ৩ ডিসেম্বর। কলকাতায় সন্ধ্যা নামছে। সেখানে এক জনসভায় ভাষণ দিচ্ছেন ভারতের প্রধানমন্ত্রী ইন্দিরা গান্ধী। তিনি জানেন না, তাঁর দেশের পশ্চিম সীমান্তজুড়ে নয়টি ভারতীয় বিমানঘাঁটির ওপর বোমাবর্ষণ শুরু করেছে পাকিস্তানি বিমানবাহিনী। ভাষণ শেষ করার সঙ্গে সঙ্গে সেই সংবাদ তাঁকে জানানো হলো: তিনি তৎক্ষণাৎ ছুটলেন বিমানবন্দরে। একটি তুপোলেভ টুইন জেটবিমানে করে দুঘণ্টা পর তিনি নামলেন দিল্লি বিমানবন্দরে। সেখানে তাঁর জন্য অপেক্ষমাণ তাঁর দুই তরুণ পুত্র ও মন্ত্রিসভার সদস্যরা। কিন্তু ইন্দিরা গান্ধী সেখানে কালক্ষেপণ না করে গাড়িতে উঠলেন। গাড়ি তাঁকে নিয়ে চলল সোজা পার্লামেন্ট ভবনে প্রধানমন্ত্রীর দপ্তরে। ভারতের প্রধানমন্ত্রী মন্ত্রিসভার জরুরি বৈঠকে বসলেন। বৈঠক শেষে মধ্যরাতের কিছু পরে জাতির উদ্দেশে এক ভাষণে তিনি বললেন, ‘পাকিস্তান এত দিন বাংলাদেশে যে নৃশংসতা চালিয়ে আসছিল, এখন তারা সেটিকে পরিণত করেছে ভারতের বিরুদ্ধে সর্বাত্মক যুদ্ধে।’
এভাবে শুরু হলো বাংলাদেশে আট মাস ধরে নরমেধযজ্ঞ পরিচালনাকারী সামরিক জান্তার অখণ্ড পাকিস্তানের স্বপ্নের কফিনে শেষ পেরেকটি ঠুকে দেওয়ার আয়োজন। বাংলাদেশের মুক্তিযুদ্ধের নয় মাসের রক্তাক্ত ইতিহাসে এক মোড়-ঘোরানো তারিখ ৩ ডিসেম্বর। সেদিন পাকিস্তান ভারতীয় বিমানঘাঁটিগুলোতে বোমাবর্ষণ ও পশ্চিম সীমান্তের বিভিন্ন স্থানে আর্টিলারি গোলা নিক্ষেপ শুরু করলে পূর্ব রণাঙ্গনে বাংলাদেশ-ভারত মিলিত বাহিনীর যুদ্ধ-তৎপরতার চূড়ান্ত অধ্যায় শুরু হয়ে যায়। ৪ ডিসেম্বর ভারতের পার্লামেন্টে প্রধানমন্ত্রী ইন্দিরা গান্ধী একটি বিবৃতি পেশ করেন, যেখানে তিনি বাংলাদেশের জনগণের পাশে দাঁড়ানোর ঘোষণা দেন। একই তারিখে বাংলাদেশের অস্থায়ী রাষ্ট্রপতি ও প্রধানমন্ত্রী কূটনৈতিক স্বীকৃতি চেয়ে পত্র লেখেন ভারতের প্রধানমন্ত্রীকে। ৬ ডিসেম্বর ভারত সরকার আনুষ্ঠানিকভাবে বাংলাদেশকে কূটনৈতিক স্বীকৃতি প্রদান করে।
৪ ডিসেম্বর থেকে ভারতীয় স্থলবাহিনী একযোগে চারটি অঞ্চলে অগ্রাভিযান শুরু করে। এক. পুবে ত্রিপুরা থেকে সিলেট-ব্রাহ্মণবাড়িয়া-কুমিল্লা-নোয়াখালীর দিকে; দুই. উত্তরাঞ্চলে রংপুর-দিনাজপুর-বগুড়া অভিমুখে; তিন. পশ্চিম দিক থেকে যশোর-খুলনা-কুষ্টিয়া-ফরিদপুর অভিমুখে এবং চার. মেঘালয়ের তুরা থেকে জামালপুর-ময়মনসিংহ অভিমুখে। ৩ ডিসেম্বর থেকে ৬ ডিসেম্বরের মধ্যেই চার ফ্রন্টে অনেক এলাকা মুক্ত করে মিলিত বাহিনীর বিজয়াভিযান চলতে থাকে ঢাকা অভিমুখে। এরই সমান্তরালে চলতে থাকে কূটনৈতিক যুদ্ধ। ৪ ডিসেম্বর ওয়াশিংটনে বসে হেনরি কিসিঞ্জারের নেতৃত্বে ওয়াশিংটন স্পেশাল অ্যাকশন গ্রুপের (ডব্লিউএসএজি) বৈঠক। কিসিঞ্জার জাতিসংঘ নিরাপত্তা পরিষদের অধিবেশনে যুদ্ধবিরতি ও সেনা প্রত্যাহারের দাবিসংবলিত মার্কিন প্রস্তাব পেশের জন্য ব্যস্ত হয়ে ওঠেন। নিরাপত্তা পরিষদের অধিবেশনে মার্কিন প্রতিনিধি অবিলম্বে যুদ্ধবিরতি ঘোষণা এবং ভারত ও পাকিস্তানের সেনা নিজ নিজ সীমান্তের ভেতরে ফিরিয়ে নেওয়া এবং সেই সিদ্ধান্ত কার্যকর করার জন্য জাতিসংঘ মহাসচিবকে ক্ষমতা প্রদানের প্রস্তাব পেশ করেন। কিন্তু এই প্রস্তাবকে একতরফা অভিহিত করে ভেটো প্রয়োগ করে সোভিয়েত ইউনিয়ন। সোভিয়েত ইউনিয়ন জাতিসংঘে পূর্ব পাকিস্তানে রাজনৈতিক নিষ্পত্তি ও পাকিস্তানের সহিংসতা অবিলম্বে বন্ধের দাবি জানিয়ে একটি প্রস্তাব পেশ করলে চীন তাতে ভেটো দেয়, অন্যরা ভোটদানে বিরত থাকে। যুক্তরাষ্ট্রের যুদ্ধবিরতির ও সেনা প্রত্যাহারের প্রস্তাবের মতোই একটি প্রস্তাব আসে আটটি দেশের পক্ষ থেকে। সোভিয়েত ইউনিয়ন তাতে দ্বিতীয়বারের মতো ভেটো দেয়। এর মধ্যে ৬ ডিসেম্বর ভারত সরকারিভাবে বাংলাদেশকে স্বীকৃতি দেয়। কিসিঞ্জারের নেতৃত্বে ওয়াশিংটন স্পেশাল অ্যাকশন গ্রুপ সামরিক হস্তক্ষেপের উপায় খুঁজতে থাকে। মার্কিন সপ্তম নৌবহর, উত্তর দিক থেকে চীনাদের সামরিক হস্তক্ষেপ এবং এসবের বিপরীতে ভারত মহাসাগরে সোভিয়েত সাবমেরিন ও রণসজ্জার মধ্যেই মুক্তিবাহিনী ও ভারতীয় বাহিনীর সম্মিলিত যুদ্ধাভিযান পাকিস্তানি বাহিনীকে চূড়ান্ত পরাজয়ের কিনারে নিয়ে যায়।
ইয়াহিয়া চক্র যে কূটনৈতিক দুরভিসন্ধি থেকে ৩ ডিসেম্বর ভারতকে আনুষ্ঠানিক যুদ্ধে জড়িয়েছিল, শেষ পর্যন্ত তা ভণ্ডুল হয়ে যায় একদিকে বাংলাদেশের নিপীড়িত সংগ্রামী জনসাধারণের প্রতি ভারত ও সোভিয়েত ইউনিয়নের নৈতিক ও কূটনৈতিক সমর্থনের কারণে, অন্যদিকে মুক্তিবাহিনী ও ভারতীয় মিত্রবাহিনীর সম্মিলিত সফল যুদ্ধাভিযানের ফলে। ১৬ ডিসেম্বর দখলদার পাকিস্তানি বাহিনীর আত্মসমর্পণের মধ্য দিয়ে বাংলাদেশের মুক্তিযুদ্ধের শেষ ১৩ দিনের বিজয়গাথা রচিত হবে—এটি যেন-বা নির্ধারিত হয়েছিল ৩ ডিসেম্বরেই।
১৮ মার্চ ২০১১, ঢাকা


মাননীয় স্পিকার, আজ সকালে প্রাপ্ত সংবাদ অনুযায়ী, পশ্চিম পাকিস্তানের সরকার আমাদের বিরুদ্ধে যুদ্ধ ঘোষণা করেছে। গতকাল সন্ধ্যায় পশ্চিম পাকিস্তান বিমানবাহিনী আমাদের আকাশসীমা লঙ্ঘন করেছে এবং আমাদের বেশ কয়েকটি বিমান ক্ষেত্রের ওপর আক্রমণ চালিয়েছে। সমান্তরালভাবে তাদের স্থলবাহিনীগুলো পশ্চিম সীমান্তজুড়ে আমাদের অবস্থানের ওপর গোলাবর্ষণ করেছে। তাদের প্রচারযন্ত্র সম্পূর্ণ ভিত্তিহীনভাবে এই অভিযোগ প্রচার করছে যে ভারত তাদের ওপর আক্রমণ ও আগ্রাসন শুরু করেছে।
খবরটি আমার কাছে পৌঁছায়, ঠিক যখন আমি কলকাতা ত্যাগ করছিলাম। [দিল্লিতে] ফিরে আসার সঙ্গে সঙ্গে আমি আমার সহকর্মী ও বিরোধীদলীয় নেতাদের সঙ্গে আলোচনা করে তাঁদের পরামর্শ গ্রহণ করেছি। আমরা সবাই একমত এবং এই সংকল্পে ঐক্যবদ্ধ হয়েছি যে জাতির স্বাধীনতা রক্ষা করতে হবে এবং সর্বসম্মতভাবে সিদ্ধান্তে পৌঁছেছি যে আগ্রাসী আঘাতকারী শক্তিকে প্রত্যাঘাত করতে হবে।
নয় মাসেরও বেশি সময় ধরে পশ্চিম পাকিস্তানের সামরিক সরকার বর্বরোচিতভাবে দলিত করে চলেছে বাংলাদেশের জনগণের মুক্তি ও মৌলিক মানবাধিকার। তাদের হানাদার বাহিনী যেসব অপরাধ করে চলেছে, প্রতিহিংসাপ্রসূত হিংস্রতার দিক থেকে সেগুলো তুলনাবিহীন। লাখ লাখ মানুষকে বাস্তুচ্যুত করা হয়েছে, আমাদের দেশে তাড়িয়ে দেওয়া হয়েছে এক কোটি মানুষকে। পুরো একটি জাতির এই নিশ্চিহ্নকরণ অভিযানের প্রতি এবং আমাদের নিরাপত্তার ওপর এই হুমকির প্রতি আমরা বারবার বিশ্ব সম্প্রদায়ের দৃষ্টি আকর্ষণ করেছি। সবখানেই মানুষ সহানুভূতি প্রকাশ করেছে, ভারতের ওপর অর্থনৈতিক ও অন্যান্য বোঝা এবং তার বিপদ উপলব্ধি করেছে।...
পাকিস্তানের সামরিক বাহিনী ক্রোধান্ধ হয়ে উঠেছে, কারণ বাংলাদেশের জনগণ এমন কিছু মূল্যবোধের জন্য উঠে দাঁড়িয়ে আন্দোলন-সংগ্রামে নিবেদিত হয়েছে, যেসব মূল্যবোধ উপলব্ধি করতে সামরিক বাহিনী অক্ষম; এবং সেই সব মূল্যবোধ তারা দলিত করে চলেছে পাকিস্তানের প্রতিটি প্রদেশেই।
মুক্তিবাহিনীর যুদ্ধ-তৎপরতার সাফল্য যতই বেড়েছে, পাকিস্তানি বাহিনী ততই বেপরোয়া হয়ে উঠেছে। আমাদের ঐতিহ্য নিপীড়ক স্বৈরাচারীদের পাশে দাঁড়ানো নয়, বরং নিপীড়িতদের 
পাশে দাঁড়ানো; এবং সে কারণেই তাদের রোষানল এখন বর্ষিত হচ্ছে আমাদের ওপর।...
বাংলাদেশের বিরুদ্ধে পরিচালিত আগ্রাসনকে পাকিস্তান বিস্তৃত করেছে ভারতের বিরুদ্ধে সর্বাত্মক যুদ্ধরূপে।..আমরা শান্তির পক্ষে, কিন্তু আজ শান্তিই বিপন্ন: শান্তি রক্ষা করতে হবে। আজ আমরা লড়াই করছি জাতীয় ভূখণ্ডের অখণ্ডতা ও জাতীয় মর্যাদা রক্ষার লক্ষ্যে। সর্বোপরি আমরা লড়ছি আমাদের লালিত আদর্শ ও শান্তি রক্ষার স্বার্থে।
লে. জেনারেল জে এফ আর জ্যাকব ১৯৬৯ সালের মে থেকে ১৯৭২ সালের জুন মাস পর্যন্ত ভারতীয় সেনাবাহিনীর পূর্বাঞ্চলীয় কমান্ডের চিফ অব স্টাফ হিসেবে দায়িত্ব পালন করেন। ইউপিএল থেকে প্রকাশিত তাঁর সারেন্ডার অ্যাট ঢাকা গ্রন্থ থেকে নির্বাচিত অংশের অনুবাদ এখানে ছাপা হলো।
...১৯৭১ সালের ৩ ডিসেম্বর বিকেল প্রায় পাঁচটা ৪০ মিনিটে পাকিস্তানি বিমানবাহিনী ভারতের পশ্চিম সীমান্তে আমাদের বিমানঘাঁটিগুলোর ওপর বোমাবর্ষণ শুরু করে। একসঙ্গে বেশ কয়েকটি বিমানঘাঁটির ওপর হামলা চালানো হয়, কিন্তু আমার ক্ষয়ক্ষতি হয়েছিল সামান্যই। আমি আজও পর্যন্ত বুঝে উঠতে পারিনি, তাদের এই আক্রমণের পদ্ধতি ও সময়-নির্ধারণের পেছনে কী যুক্তি ছিল।...
৩ ডিসেম্বর সন্ধ্যা ছয়টায় আমি অফিসেই ছিলাম। এর মধ্যে জেনারেল মানেকশর একটি টেলিফোন পাই। তিনি আমাকে বললেন, ‘পাকিস্তানি বিমান থেকে পশ্চিমাঞ্চলে আমাদের বিমানঘাঁটিগুলোর ওপর বোমাবর্ষণ করা হচ্ছে; কলকাতার রাজভবনে অবস্থানরত প্রধানমন্ত্রী শ্রীমতি গান্ধীকে আমি যেন এই সংবাদ জানাই।’ আমি তাঁকে জিজ্ঞাসা করি, পরিকল্পনা অনুযায়ী আমরা আমাদের সেনা পরিচালনা করব কি না। তিনি আমাকে এগিয়ে যাওয়ার নির্দেশ দেন। তিনি (মানেকশ) আরও বলেন, প্রধানমন্ত্রীকে এটাও জানাতে হবে। এ ব্যাপারে শিগগিরই তিনি দাপ্তরিক আদেশ ইস্যু করবেন বলে আমাকে জানান।
দুই কামরার মাঝখানের স্যুইং ডোর ঠেলে আমি জেনারেল অরোরার কামরায় ঢুকে তাঁকে এই আলোচনার কথা জানালাম।...অরোরা প্রধানমন্ত্রীর সঙ্গে দেখা করতে গেলেন।
..স্টাফদের একসঙ্গে পেতে কোনো সমস্যা হয়নি..। অ্যাডভান্সড এয়ার হেডকোয়ার্টার্সে জানানো হলো, আমি বিমানবাহিনীর সহযোগিতা সমন্বয় করার জন্য জেএএওসিতে আসছি। স্টাফ এ বিষয়ে প্রয়োজনীয় অর্ডার ইস্যু করে। সব কোর কমান্ডারকে আমি ফোনে ব্রিফ করি। জেএএওসিতে বিমান বরাদ্দের উদ্যোগ নেওয়া হয় এবং বিমান অভিযানের জন্য বাহিনীতে সেনা বরাদ্দ করা হয়। আমাদের প্রথম লক্ষ্য ছিল পাকিস্তানি বিমানঘাঁটিগুলোর রানওয়ে। রাত সাড়ে আটটার দিকে আক্রমণ শুরুর জন্য প্রয়োজনীয় প্রস্তুতি ও সমন্বয় শেষ হয়। অরোরা ঠিক তখনই প্রধানমন্ত্রীকে ব্রিফ করে ফিরেছেন। গৃহীত প্রস্তুতির কথা আমি তাঁকে জানালে সবার মধ্যে স্বস্তি নেমে আসে। সেনারা অধীর আগ্রহে আক্রমণ শুরুর নির্দেশের অপেক্ষায় ছিল। ... অরোরা ছিলেন খুবই উৎফুল্ল। তিনি তাঁর এডিসিকে মেস থেকে এক বোতল হুইস্কি আনতে বললেন।..
আমরা সবাই কিছুক্ষণের জন্য বিশ্রাম নিচ্ছি, এমন সময় নিউইয়র্ক টাইমস-এর প্রতিবেদক সিডনি শ্যানবার্গের ফোন এল। শ্যানবার্গ আমাকে জিজ্ঞেস করলেন, পশ্চিমাঞ্চলে পাকিস্তানি আক্রমণের জবাবে আমরা কী করতে যাচ্ছি। আমি তাঁকে হালকা সুরে জানালাম, আমরা খানাপিনায় ব্যস্ত আছি। তিনি জানতে চাইলেন, আমরা শঙ্কিত কি না। আমি উত্তরে তাঁকে বললাম, আমাদের পূর্বাঞ্চলীয় বাহিনী শিগগিরই বাংলাদেশ স্বাধীন করে ফেলবে বলে আমরা বিশ্বাস করি।...তার আগে ৩ ডিসেম্বর সকালে আমাদের ইস্টার্ন ন্যাভাল কম্যান্ডের ফ্ল্যাগ অফিসার কম্যান্ডিং ইন চিফ অ্যাডমিরাল কৃষ্ণণ টেলিফানে আমাকে জানান, একজন মৎস্যজীবী বিশাখাপত্তম বন্দরের প্রবেশমুখে পাকিস্তানি সাবমেরিনের ধ্বংসাবশেষ দেখতে পেয়েছে। বঙ্গোপসাগরে প্রবেশের সময় পাকিস্তানি সাবমেরিন ‘গাজি’র ইনটারসেপ্ট করা সংকেত আমাদের কাছে ছিল। এই তথ্য আমরা আগেই ভারতীয় নৌবাহিনীর কাছে পাঠিয়ে দিয়েছিলাম। কৃষ্ণণ বললেন, মাইন পাততে গিয়ে ১ বা ২ ডিসেম্বর ‘গাজি’র ধ্বংস হওয়া দৈব ঘটনা ছাড়া কিছু নয়। এই ঘটনার ফলে আমাদের নৌবাহিনীও আক্রমণ শুরুর আরও বেশি স্বাধীনতা পেয়ে গেল।
পরবর্তী সময়ে নৌবাহিনীর আনুষ্ঠানিক ভাষ্যে বলা হয়, ৪ ডিসেম্বর ইস্টার্ন ফ্লিটের জাহাজগুলো সাবমেরিন ‘গাজি’ ডুবিয়ে দিয়েছে।
লে. জেনারেল আমির আবদুল্লাহ খান নিয়াজি পাকিস্তান সামরিক বাহিনীর ইস্টার্ন কমান্ডের কমান্ডার হিসেবে ১৯৭১ সালের এপ্রিল থেকে ১৬ ডিসেম্বর পর্যন্ত দায়িত্ব পালন করেন। অক্সফোর্ড ইউনিভার্সিটি প্রেস থেকে প্রকাশিত তাঁর দ্য বিট্রেয়াল অব ইস্ট পাকিস্তান বই থেকে নির্বাচিত অংশের সংক্ষেপিত অনুবাদ এখানে ছাপা হলো।
...১৯৭১ সালের ৩ ডিসেম্বর আমি সেনাবাহিনীর প্রধানের (সিওএস) কাছ থেকে একটি বার্তা পাই। আমাকে পরামর্শ দেওয়া হয় যে, ভারত যেহেতু পূর্ব পাকিস্তানে আক্রমণ চালাতে যাচ্ছে, তাই আমাকে বিদ্যমান পরিস্থিতির আলোকে সেনা মোতায়েন করতে হবে...। একই দিন আরেকটি বার্তায় আমাকে জানানো হলো, ভারত কাশ্মীর ও পশ্চিম পাকিস্তানের বিভিন্ন স্থানে হামলা চালিয়েছে।
...ভারত পশ্চিম পাকিস্তানে আমাদের বিরুদ্ধে যুদ্ধ শুরু করেছে—এমন মিথ্যা খবর জেনারেল হেডকোয়ার্টার্স কেন আমাদের পাঠিয়েছিল, তা আমি বুঝতে ব্যর্থ হয়েছি। আসলে, আমরাই পশ্চিম অংশে লড়াই শুরু করেছিলাম। জেনারেল হেডকোয়ার্টার্স কি কয়েক দিন আগে একজন বার্তাবাহকের মারফত পশ্চিম অংশে তাদের আক্রমণ চালানোর পরিকল্পনা সম্পর্কে আমাকে জানাতে পারত না?
...৬ ডিসেম্বর জেনারেল হেডকোয়ার্টার্সে আমার কৌশলগত ধারণা সম্পর্কে আমি একটি বার্তা পাঠাই।
এক. ৩ ডিসেম্বর থেকে শত্রু সর্বাত্মক লড়াই শুরু করেছে, পূর্বাংশের সব ফ্রন্টে তাদের আক্রমণ ব্যাপকভাবে বেড়েছে। চারটি পূর্ণাঙ্গ ট্যাংক রেজিমেন্টের সমর্থনে শত্রুপক্ষের আট ডিভিশন সেনা এ হামলায় অংশ নিচ্ছে, তাদের সঙ্গে রয়েছে ৩৯ ব্যাটালিয়ন বিএসএফ এবং ৬০-৭০ হাজার প্রশিক্ষণপ্রাপ্ত বিদ্রোহী। শত্রু আক্রমণ চালাচ্ছে বিমানবাহিনীর ছত্রচ্ছায়ায়। ভারতীয় বিমানবাহিনী আমাদের যোগাযোগব্যবস্থার ক্ষতিসাধন করেছে...। স্থানীয় জনগণও আমাদের বিপক্ষে। আমাদের শক্তিবৃদ্ধি, ঘাটতি পূরণ বা অবস্থানের পুনর্বিন্যাস কঠিন হয়ে দাঁড়িয়েছে। চট্টগ্রামের সঙ্গেও যোগাযোগ বিচ্ছিন্ন হয়ে যেতে পারে। তা হলে আমাদের যোগাযোগব্যবস্থার আরও অবনতি ঘটবে। ভারতীয় নৌবাহিনী চট্টগ্রাম বন্দরের প্রতি মারাত্মক হুমকি সৃষ্টি করেছে। তারা সব নদী অবরোধ করার চেষ্টা করছে। রংপুর, সিলেট, মৌলভীবাজার, ব্রাহ্মণবাড়িয়া, লাকসাম, চাঁদপুর ও যশোরের ওপর প্রচণ্ড চাপ সৃষ্টি হয়েছে...। দুই. আমাদের সেনারা নয় মাস ধরেই সক্রিয় লড়াইয়ে জড়িত রয়েছে এবং তারা আরও তীব্র লড়াইয়ের জন্য প্রতিজ্ঞাবদ্ধ। তাদের কোনো স্বস্তি বা বিশ্রাম নেই। ..প্রচণ্ড লড়াইয়ে ক্ষয়ক্ষতির মাত্রা উল্লেখযোগ্যভাবে বেড়েছে। নিজেদের ট্যাংক, কামান ও বিমানের ছত্রচ্ছায়া না থাকায় পরিস্থিতির ঘটেছে অবনতি। অস্ত্রসহ রাজাকারদের পক্ষ ত্যাগের ঘটনাও বেড়ে চলেছে...।
তিন. এই কমান্ডের আওতায় ফরমেশনগুলোর বর্তমান তৎপরতা পূর্বপরিকল্পিত প্রতিরক্ষা লাইনে পৌঁছেছে। সুরক্ষিত ঘাঁটিগুলোতে আশ্রয় গ্রহণ: শত্রুপক্ষ অনৈতিক উপায়সহ সব ধরনের পন্থা অবলম্বন করবে। আমরা শেষ রক্তবিন্দু ও শেষ বুলেট থাকা পর্যন্ত লড়াই করব।
সিজিএস ৭ ডিসেম্বর সংকেতের মাধ্যমে সুরক্ষিত ঘাঁটিগুলোতে সেনা প্রত্যাহারে আমার কৌশলগত ধারণা অনুমোদন করেন।
...৮ ডিসেম্বর আমি সিজিএসের কাছ থেকে জি-০৯১২ নম্বর আরেকটি সংকেত পাই। এতে বলা হয়, ‘তৎপরতা শুরু হয়েছে। ৭ ডিসেম্বর পাঠানো জি-০৯০৭ সংকেত অনুযায়ী আপনি লড়াই অব্যাহত রাখুন।’ ‘তৎপরতা’ বলতে মূলত চীনাদের তৎপরতার কথাই বোঝানো হয়। জেনারেল হেডকোয়ার্টার্স আমাকে ধোঁকা দিচ্ছিল; আসলে তখনো পর্যন্ত চীনারা কোনো যোগাযোগ, কোনো সংকেতও পাঠায়নি। ৬ ডিসেম্বর পাঠানো বার্তায় আমি সংকল্প ব্যক্ত করেছিলাম—শেষ রক্তবিন্দু ও শেষ বুলেট পর্যন্ত লড়াই করে যাব। আমার কৌশলগত পরিকল্পনা চিফ অব জেনারেল স্টাফ অনুমোদন করেছিলেন। এসব সত্ত্বেও কেন আমার সঙ্গে এমন প্রতারণা করা হলো?


বঙ্গবন্ধু কী বলবেন ৭ মার্চে, এ নিয়ে সর্বত্র ছিল উৎকণ্ঠা, জিজ্ঞাসা। জাতীয় পরিষদের অধিবেশন স্থগিত, সৈন্যরা মিছিলে গুলি করে মানুষ মারছে। পরিস্থিতি এমন জায়গায় চলে গেছে, পেছনে ফেরার আর উপায় নেই। আমরা, আর্ট কলেজের শিক্ষক আর ছাত্ররা তো সেই ষাটের দশক থেকেই স্বাধিকার আন্দোলনের সঙ্গে নানাভাবে যুক্ত হয়ে পড়েছি। আমরা ছিলাম সংস্কৃতি সংসদের কর্মী। ঊনসত্তরের গণআন্দোলনে ছিলাম সরাসরি যুক্ত। এখন সারা দেশের সমস্ত মানুষের সঙ্গে শিল্পী-সাহিত্যিক-শিক্ষকেরাও সরাসরি মিশে গেছেন। আমরা সেই মিছিলটা বের করি, যেটার সম্মুখভাগে অঙ্কিত ছিল বাংলাদেশের মানুষের চাওয়া—স্বাধিকার নয়, স্বাধীনতা। চারটা কুলায় স্বা-ধী-ন-তা কথাটা লেখা ছিল। আর রেসকোর্স ময়দান তো আমাদের আর্ট কলেজেরই সামনে। আমরা অনেক কার্টুন এঁকেছিলাম, আমি তো তখন তরুণ কার্টুনিস্ট, অনেক কার্টুন এঁকে হাত রপ্ত করছি, সেই সব কার্টুনও ছিল আমাদের মিছিলের হাতে হাতে, মিছিল শেষে সেসব আর্ট কলেজে টাঙানো রইল। সাতই মার্চ আমরা কলেজ থেকেই দেখছি সকাল থেকে লোক আসছে। মিছিলের পর মিছিল। লাঠি হাতে মানুষ আসছে। ইঞ্জিনিয়ার্স ইনস্টিটিউটের দিক থেকে লগি হাতে আসছে মিছিল। সব জায়গা থেকে সব ধরনের মানুষ। যত জায়গা থেকে যত ধরনের মানুষ আসতে পারে, সব বয়সের, সব স্তরের নারী-পুরুষ। আমি, বুলবন ওসমান, হাশেম খান আর শাহাদত চৌধুরী তিনটার মধ্যে জনসমুদ্রে ঢুকে গেলাম লাইব্রেরির উল্টো দিক দিয়ে। রেসকোর্সের ময়দানের চারদিকে তখন কাঠের বেড়া ছিল। শিশুপার্কের ওই পাহাড়টা ছিল, পাহাড়ের কাছাকাছি জিমখানা, আর একটা বটগাছ। মঞ্চের বেশি কাছে যেতে পারিনি। মানুষ আর মানুষ। লাখ লাখ মানুষ। সে এক অপূর্ব দৃশ্য। সেই দৃশ্য তো ভোলার নয়। আর কী ভাষণটাই না দিলেন বঙ্গবন্ধু! সিরাজউদেদৗলা পালায় যেমন কণ্ঠ ধীরে ধীরে উঁচু লয়ে ওঠে, শচীনবাবুর কণ্ঠের মতো তার ওঠানামা। আস্তে আস্তে তিনি পুরো আবহটা তৈরি করলেন। সমস্ত মানুষকে আপ্লুত করলেন। সমস্ত ইন্দ্রিয় যখন একটা বাক্য শোনার জন্যে আকুল—তিনি ঘোষণা করলেন, ‘এবারের সংগ্রাম আমাদের মুক্তির সংগ্রাম, এবারের সংগ্রাম স্বাধীনতার সংগ্রাম।’
ভাষণ শেষ হলে আমরা চলে এলাম শরিফের ক্যানটিনে। ওখানে সব তরুণ লেখক-শিল্পী-সংস্কৃতি কর্মীদের আড্ডা জমে। তখন আড্ডার বিষয় ছিল একটাই—রাজনীতি। ওই ভাষণের পরে সব এক হয়ে গেল, কে রুশপন্থী, কে চীনপন্থী, কে আওয়ামী লীগ কিংবা কে নীরব মুসলিম লীগ—সব একাকার। আমরা জানলাম, আমাদের সামনে একটাই গন্তব্য—স্বাধীনতা।
১৮ মার্চ ২০১১, ঢাকা


৭ মার্চ আর্ট কলেজে বসেই দেখেছি, সকাল থেকেই রেসকোর্স ময়দানে দলে দলে লোক জড়ো হচ্ছে। এ রকম জনস্রোত, যেন সমুদ্রের ঢেউয়ের মতো আছড়ে পড়ছে রেসকোর্সে। একেকটা ভিন্ন ভিন্ন ঢেউ আসছে আর মিশে যাচ্ছে অন্যান্য ঢেউয়ের সঙ্গে। কোন ঢেউ আগের, কোনটা পরের, তা বোঝার আর উপায় থাকছে না—যেন একটাই সত্তা। কারও হাতে লাঠি, ফেস্টুন, লগি। বিভিন্ন চেহারা-শ্রেণী-চরিত্রের মানুষ। কেউ হেঁটে আসছে, কেউ রিকশায়, কেউ নিজস্ব যানবাহনে। কিন্তু ওই জায়গায় এসেই সবাই মিলছে, যেটা তাদের গন্তব্য। অচেনা মানুষ, ভিন্ন পরিচয়ের মানুষ যে মুহূর্তে এখানে এসেছে, সেই মুহূর্তে হয়ে যাচ্ছে বিশাল জনস্রোতের অংশ। সে এক অদ্ভুত রকম মিলে যাওয়া, যা ভেবে আজও শিহরিত হই।
আমরা আর্ট কলেজের দিক থেকেই রেসকোর্স ময়দানে ঢুকলাম। দুপুর হতে না হতেই ময়দানে তিল ধারণের জায়গা নেই। আমি জানি, মা সামনের সারিতে বসে আছেন। বোন সাঈদাও গিয়েছিল। যখন সময় হলো, বঙ্গবন্ধু এলেন। সিঁড়ি দিয়ে যখন তিনি মঞ্চে উঠছেন, তখন জনতার হর্ষধ্বনি, উল্লাসের মধ্যে দাঁড়িয়ে আমার মনে হচ্ছিল, মহাসাগরের পাড়ে দাঁড়ালে যে ভীষণ আলোড়ন অথচ সুসংবদ্ধ ধারাবাহিকতা দেখা যায়, জনতার এই হর্ষধ্বনি, এই উল্লাসও যেন তারই মতো। মনে হয়েছে, এ হলো একেবারে অদম্য একটা শক্তির পরিচয়। এই শক্তিকে কেউ ‘দাবায়া’ রাখতে পারে না। এই মুক্তিকামী মানুষকে কখনো দাবিয়ে রাখা যায় না। মানুষের এই ভিড় দেখে মনে হয়েছে, সমুদ্র কি এর চেয়ে বিশাল, এর চেয়ে উত্তাল, এর চেয়ে গভীর হয়?
বঙ্গবন্ধু মঞ্চে উঠলেন, ভাষণ দিলেন। মানুষ তাঁর দিকে তাকিয়ে রইল। প্রথম দিকে তিনি বর্ণনা করলেন ২৩ বছরের বঞ্চনার ইতিহাস। শেষে বললেন, ‘এবারের সংগ্রাম আমাদের মুক্তির সংগ্রাম, এবারের সংগ্রাম স্বাধীনতার সংগ্রাম।’ কথাটি এমনভাবে বলে নেমে গেলেন, মনে হলো, এর চেয়ে বড় এবং চূড়ান্ত কোনো দিকনির্দেশনা আর কিছুই থাকতে পারে না। কেন যেন আমার মনে হয়েছে, তিনি নেমে যাচ্ছেন, তাঁকে ঘিরে ধরছে জনস্রোত; কিন্তু এই ঘোষণাই আমাদের মনে রণিত হতে থাকল, এই ঘোষণাই আমাদের টেনে নিয়ে গেল মুক্তিযুদ্ধের দিকে।
২০ মার্চ ২০১১, ঢাকা


একটি কবিতা লেখা হবে, তার জন্য অপেক্ষার উত্তেজনা নিয়ে
লক্ষ লক্ষ উন্মত্ত অধীর ব্যাকুল বিদ্রোহী শ্রোতা বসে আছে
ভোর থেকে জনসমুদ্রের উদ্যান সৈকতে: ‘কখন আসবে কবি?’

এই শিশু-পার্ক সেদিন ছিল না,
এই বৃক্ষে ফুলে শোভিত উদ্যান সেদিন ছিল না,
এই তন্দ্রাচ্ছন্ন বিবর্ণ বিকেল সেদিন ছিল না।
তা হলে কেমন ছিল সেদিনের সেই বিকেল বেলাটি?
তা হলে কেমন ছিল শিশু-পার্কে, বেঞ্চে, বৃক্ষে,
ফুলের বাগানে ঢেকে দেয়া এই ঢাকার হূদয় মাঠখানি?

জানি, সেদিনের সব স্মৃতি মুছে দিতে হয়েছে উদ্যত
কালো হাত। তাই দেখি কবিহীন এই বিমুখ প্রান্তরে আজ
কবির বিরুদ্ধে কবি,
মাঠের বিরুদ্ধে মাঠ,
বিকেলের বিরুদ্ধে বিকেল,
উদ্যানের বিরুদ্ধে উদ্যান,
মার্চের বিরুদ্ধে মার্চ...।

হে অনাগত শিশু, হে আগামী দিনের কবি,
শিশু-পার্কের রঙিন দোলনায় দোল খেতে খেতে তুমি
একদিন সব জানতে পারবে; আমি তোমাদের কথা ভেবে
লিখে রেখে যাচ্ছি সেই শ্রেষ্ঠ বিকেলের গল্প।
সেদিন এই উদ্যানের রূপ ছিল ভিন্নতর।
না পার্ক না ফুলের বাগান, ...এসবের কিছুই ছিল না,
শুধু একখণ্ড আকাশ যে রকম, সে রকম দিগন্তপ্লাবিত
ধু-ধু মাঠ ছিল দুর্বাদলে ঢাকা, সবুজের সবুজময়।
আমাদের স্বাধীনতাপ্রিয় প্রাণের সবুজ এসে মিশেছিল
এই ধু-ধু মাঠের সবুজে।

কপালে, কবজিতে লালসালু বেঁধে
এই মাঠে ছুটে এসেছিল কারখানা থেকে লোহার শ্রমিক,
লাঙল জোয়াল কাঁধে এসেছিল ঝাঁক বেঁধে উলঙ্গ কৃষক;
পুলিশের অস্ত্র কেড়ে নিয়ে এসেছিল প্রদীপ্ত যুবক।
হাতের মুঠোয় মৃত্যু, চোখে স্বপ্ন নিয়ে এসেছিল মধ্যবিত্ত,
নিম্ন মধ্যবিত্ত, করুণ কেরানী, নারী, বৃদ্ধ, বেশ্যা, ভবঘুরে
আর তোমাদের মতো শিশু পাতা-কুড়ানীরা দল বেঁধে।

একটি কবিতা পড়া হবে, তার জন্য কী ব্যাকুল
প্রতীক্ষা মানুষের: ‘কখন আসবে কবি?’
‘কখন আসবে কবি?’
শত বছরের শত সংগ্রাম শেষে,
রবীন্দ্রনাথের মতো দৃপ্ত পায়ে হেঁটে
অতঃপর কবি এসে জনতার মঞ্চে দাঁড়ালেন।

তখন পলকে দারুণ ঝলকে তরীতে উঠিল জল,
হূদয়ে লাগিল দোলা,
জনসমুদ্রে জাগিল জোয়ার সকল দুয়ার খোলা।
কে রোধে তাঁহার বজ্রকণ্ঠ বাণী?
গণসূর্যের মঞ্চ কাঁপিয়ে কবি শোনালেন তাঁর
অমর কবিতাখানি:
‘এবারের সংগ্রাম আমাদের মুক্তির সংগ্রাম,
এবারের সংগ্রাম স্বাধীনতার সংগ্রাম।’

সেই থেকে স্বাধীনতা শব্দটি আমাদের।
চাষাভুষার কাব্য (১৯৮১) থেকে


বাইরে একটা কোকিল ডেকে উঠল। দক্ষিণের জানালা দিয়ে বাতাসও আসছে ঘরে, বসন্তের বিখ্যাত সমীরণ। আমের গাছে মুকুল এসেছে নাকি! আজকাল বাতাসে কেবল বারুদের গন্ধ, টায়ার পোড়ানোর গন্ধ। এর মধ্যে হঠাৎ করে এক ঝলক বসন্ত বাতাস শেখ মুজিবের শরীরে একটু যেন শান্তির স্পর্শ বুনে দিল। তাঁর মনে হলো, গোপালগঞ্জের টুঙ্গিপাড়ায় তাঁদের বাড়ির সামনের ছোট্ট খালটার পাশে আমগাছের নিচে এমনই গন্ধ লেগে থাকত। গাছতলাটা কেমন ছেয়ে থাকত ঝরা মুকুলের দানায়।
শেখ মুজিব শুয়ে আছেন বিছানায়। মাথার কাছে তাঁর বড় মেয়ে হাসু একটা মোড়া নিয়ে বসে আছেন। আর পায়ের কাছে বসেছেন বেগম মুজিব। শেখ মুজিব তাঁকে ডাকেন রেনু বলে। এই বিকেলে মুজিবের এভাবে শুয়ে থাকার কথা নয়। আজ সাতই মার্চ। ১৯৭১ সাল। রেসকোর্স ময়দান ভরে গেছে মানুষে মানুষে। প্রায় ১০ লাখ মানুষ সমবেত হয়েছে সেখানে। প্রায় সবার হাতে লাঠি। সবার মুখে স্লোগান: ‘বীর বাঙালি অস্ত্র ধরো, বাংলাদেশ স্বাধীন করো।’
স্বাধীনতা...সারাটা জীবন এই একটা লক্ষ্যই মনের মধ্যে মুজিব সযত্নে লালন করে আসছেন। সেই যখন ১৯৪৭ সালে ভারত ভাগ হলো, শরৎ বসু আর মুজিবের নেতা সোহরাওয়ার্দীর শেষ মুহূর্তের আসামসহ একটা অখণ্ড বাংলা গঠনের উদ্যোগ ভেস্তে গেল, আবুল হাশিমপন্থী বলে পরিচিত মুসলিম লীগের প্রগতিশীল অংশটা খাজাদের কাছে কোণঠাসা হয়ে পড়ল, তখন শেখ মুজিব বেকার হোস্টেলের একটা কক্ষে মিলিত হয়েছিলেন মুসলিম ছাত্রলীগের সমমনা কর্মীদের সঙ্গে। সেদিনই তিনি বলেছিলেন, ‘পাকিস্তান অর্জিত হচ্ছে বটে, কিন্তু আমাদের সংগ্রাম শেষ হচ্ছে না, শুরু হচ্ছে।’ ঢাকায় ফিরেই তিনি শুরু করলেন মিছিল-মিটিং। ১৯৪৮ সালেই ‘রাষ্ট্রভাষা বাংলা চাই’ বলে শুরু করে দিলেন আন্দোলন। গত ২৪টা বছর তিনি এই একটা লক্ষ্যেই কাজ করে চলেছেন। অ্যান্থনি মাসকারাসের সঙ্গে ১৯৫৮ সালের অক্টোবরে বালুচ রেজিমেন্টের মেসেও তিনি উত্তেজিত হয়ে বলেছিলেন, ‘আমাদের স্বাধীনতা পেতে হবে। আমাদের নিজেদের সেনাবাহিনী, নৌবাহিনী, বিমানবাহিনী থাকতে হবে।’
আজ একটা সন্ধিক্ষণে পৌঁছেছেন তিনি। গতকাল বিকেলে পাকিস্তানের প্রেসিডেন্ট ইয়াহিয়া খান ভাষণ দিয়েছেন। নিজের এই ঘরে শুয়ে রেডিওতে সেই ভাষণ তিনি শুনেছেন। সব দোষ বাঙালিদের দেওয়া হলো? দোষ আমাদের? আমাদের রক্তের দামে কেনা বুলেট আমার মানুষের ওপর বর্ষণ করা হচ্ছে, আর দোষ আমাদের? গত রাতে আওয়ামী লীগের নেতাদের সঙ্গে ভাষণ-পরবর্তী করণীয় নিয়ে বৈঠক হয়েছে।
আজ পুরো জাতি অপেক্ষা করছে তিনি রেসকোর্স ময়দানে গিয়ে কী বলবেন, তা শোনার জন্য। মানুষ একটা কথাই শুনতে চায়। স্বাধীনতা। যুক্তরাষ্ট্রের মতো দেশ থেকে এরই মধ্যে তাঁকে জানিয়ে দেওয়া হয়েছে, এই মুহূর্তে ইউডিআই, ইউনিল্যাটারাল ডিক্লারেশন অব ইনডিপেনডেন্স তিনি করুন, তারা সেটা চায় না। কাল রাতেই ইয়াহিয়া খান ফোন করেছিলেন, তিনি অনুরোধ করেছেন, এখনই যেন মুজিব চূড়ান্ত কিছু ঘোষণা না দেন। চারদিকে রব, আজ যদি তিনি স্বাধীনতা ঘোষণা করেন, আজকেই পাকিস্তানি বাহিনী হামলা শুরু করবে। রক্তনদী বইয়ে দেওয়া হবে। তাঁকে বিচ্ছিন্নতাবাদী বলে দোষ দেওয়া হবে। স্বাধীনতা ঘোষণা করলেই তো চলবে না। সেটা ধরে রাখতে হবে। ফিলিস্তিনিরা সেই কবে থেকে লড়ছে স্বাধীনতার জন্য, আইরিশরা লড়ছে, কিন্তু অর্জন তো করতে পারছে না।
অন্যদিকে মানুষ নিজের গতিতে বিস্ফোরণের দিকে এগোচ্ছে। এই নেতৃত্ব মুজিবের নাগালের বাইরে চলে যাবে, যদি তাঁর মুখ থেকে সময়ের সংলাপ উচ্চারিত না হয়। ছাত্ররা স্বাধীন বাংলাদেশের পতাকা বানিয়ে ফেলেছে। তাঁর উপস্থিতিতেই সেই পতাকা ওড়ানো হয়েছে। তাঁর সারা জীবনের স্বপ্ন ‘আমার সোনার বাংলা আমি তোমায় ভালোবাসি’—এই গানটা হবে বাংলাদেশের জাতীয় সংগীত। সবকিছু ঠিক। ছাত্রনেতারা তাঁকে বারবার করে জানান দিচ্ছেন, স্বাধীনতা ঘোষণার চেয়ে কম কিছু তাঁরা শুনতে চান না।
তিন দিন আগে গুলিতে মারা গেছে ফারুক ইকবাল। আবুজর গিফারি কলেজের ছাত্র। মৌচাক-মালিবাগের মোড়ে তারা মিছিল করছিল। মুজিব শুনতে পেয়েছেন, মৃত্যুর আগে নিজের রক্ত দিয়ে এই ছাত্রটি রাজপথে লিখেছিল, ‘জয় বাংলা’। মানুষ মরতে শিখেছে। এই মানুষকে কে দাবায়া রাখতে পারবে?
একটু পরে তাঁকে উঠতে হবে গাড়িতে। যেতে হবে রেসকোর্স ময়দানে। রেনু তাঁকে বললেন, ‘মেলা রাত মিটিং করেছ। সারা দিন একদণ্ডও ফুরসত পাওনি। এখন একটু বিশ্রাম নাও। ১০টা মিনিট শুয়ে থাকো।’
মুজিব রেনুর কথা শুনলেন। তিনি ১০টা মিনিটের জন্যই শরীর এলিয়ে দিলেন বিছানায়। পায়ের কাছে রেনু, মাথার কাছে হাসু।
বেগম মুজিব বললেন, ‘শোনো, তোমার সামনে লক্ষ মানুষ, তাদের হাতে লাঠি। তোমার পেছনে বন্দুক। এই লক্ষ মানুষ যেন হতাশ না হয়। কারও পরামর্শ শোনার দরকার নাই। তোমার বিবেকের দিকে তাকাও। তোমার মন যা বলবে, তা-ই বলবা।’
মুজিব যেন কোত্থেকে শক্তি পেলেন। তাঁর মন যা বলবে, তা-ই তিনি বলবেন।
তিনি উঠে পড়লেন। বেগম মুজিব তাঁকে এগিয়ে দিলেন তাঁর সাদা পাঞ্জাবি, তাঁর কালো হাতাকাটা কোট।
বঙ্গবন্ধু মুজিব রওনা হলেন। নিরাপত্তার জন্য ৩২ নম্বর থেকে সরাসরি মিরপুর রোডে না উঠে পশ্চিম দিক দিয়ে রওনা হলো গাড়ি।
শেখ মুজিব চলেছেন। পথে মানুষ আর মানুষ। হাতে লাঠি, লগি। তাদের এক দফা—স্বাধীনতা। মানুষের ভিড় ঠেলে সভামঞ্চে পৌঁছাতে দেরি হয়ে যায়। নৌকা আকৃতির মঞ্চ। এখন যেখানে শিশুপার্ক, তার দক্ষিণ-পূর্ব কোণে ছিল সেই মঞ্চটি।
রোদ মরে আসছে। ফাল্গুনের বাতাস স্তব্ধ হয়ে আছে মুজিব কী বলেন, তা শোনার জন্য। উৎকর্ণ হয়ে আছে সমবেত ১০ লাখ মানুষ। তাঁর সঙ্গে সাড়ে সাত কোটি বাঙালি। ২৪টা বছর যে মানুষটা সাহস, প্রতিজ্ঞা, দেশপ্রেম, আত্মত্যাগ দিয়ে হয়ে উঠেছেন সব বাঙালির একমাত্র কণ্ঠস্বর, এবার তিনি মুখ খুলবেন।
তিনি মাইক্রোফোনের সামনে দাঁড়ালেন। একটা সবুজ হেলিকপ্টার সেনাবাহিনীর উপস্থিতি জানান দিতে উড়ছিল রেসকোর্সের ওপর দিয়ে।
মুজিব জনতাকে অভিবাদন জানিয়ে মুখ খুললেন। ‘আজ দুঃখভারাক্রান্ত মন নিয়ে আপনাদের সামনে হাজির হয়েছি।’
বললেন তাঁর সারা জীবনের সব ক্রিয়াকর্মের সারকথা, ‘আমি প্রধানমন্ত্রিত্ব চাই না, দেশের মানুষের অধিকার চাই।’
বললেন, ‘প্রত্যেক ঘরে ঘরে দুর্গ গড়ে তোলো। তোমাদের যা কিছু আছে, তা-ই নিয়ে শত্রুর মোকাবেলা করতে হবে।’
‘রক্ত যখন দিয়েছি, রক্ত আরও দেব। এ দেশের মানুষকে মুক্ত করে ছাড়ব ইনশাল্লাহ। এবারের সংগ্রাম আমাদের মুক্তির সংগ্রাম, এবারের সংগ্রাম স্বাধীনতার সংগ্রাম।’
২০ মার্চ ২০১১, ঢাকা


হাজার বছরের সংগ্রাম পেছনে ফেলেজাতির জীবনে নেমে এল ২৫ ও ২৬ মার্চ। দুঃস্বপ্ন, স্বপ্ন ও সম্ভাবনার অভাবনীয় সংমিশ্রণ ঘটল বাঙালির জীবনে। পাকিস্তানিদের লক্ষ্য ছিল বাঙালির জাতিসত্তা নিশ্চিহ্ন করা। ২৬ মার্চের প্রথম প্রহরে জাতির জনক বঙ্গবন্ধু শেখ মুজিবুর রহমান ডাক দেন স্বাধীনতার। তবে দুঃখজনকভাবে স্বাধীনতার ঘোষণা নিয়েরাজনীতিতে বিতর্ক চলছে। ঐতিহাসিক দলিলপত্র সাক্ষ্য দেয়, মুজিবই স্বাধীনতার ঘোষক। জিয়াউর রহমান তাঁর নামে স্বাধীনতার ঘোষণা পাঠ করেছিলে
বাংলাদেশের অভ্যুদয় ঘটেছিল কালজয়ী রাজনৈতিক প্রক্রিয়ায়। সেই প্রক্রিয়ার উন্মেষ ঠিক কোন তারিখে, তা হলফ করে বলা কঠিন। বায়ান্নর একুশে ফেব্রুয়ারি, ঊনসত্তরের গণ-অভ্যুত্থান, বঙ্গবন্ধু শেখ মুজিবের ছয় দফা ধ্রুবতারা। ধাপে ধাপে গড়ে উঠেছে বাঙালির আত্মনিয়ন্ত্রণ, স্বায়ত্তশাসন ও স্বাধীনতার স্বপ্নসৌধ। পিছিয়ে থাকা মানুষের মুক্তির আকাঙ্ক্ষা চিরন্তন। বাঙালিও মুক্তি চেয়েছিল। মুসলমান নয়, মানুষ হিসেবে। পাকিস্তান আন্দোলনে বাঙালি মুসলমান অংশ নিল মুক্তির চেতনা, তাগিদ ও তাড়না থেকেই। সাতচল্লিশের দেশভাগকে বাঙালি মুক্তির পথ ভেবেছিল। কিন্তু পশ্চিম পাকিস্তানের শাসকগোষ্ঠী তাদের ভুল ভেঙে দেয়। শোষণ, নিপীড়ন, বঞ্চনা তো ছিলই, কিন্তু তার চেয়েও তাদের আরও মারাত্মক মনোভাব ছিল। সেটা হলো পূর্ব পাকিস্তানের জনগোষ্ঠীকে সমমর্যাদা দিতে অস্বীকৃতি। বাঙালি ছিল পশ্চিমা শাসকগোষ্ঠীর চোখের বালি, আমেরিকার ইতিহাসের ক্রীতদাস। বাঙালি দেখল, তাদের পরিচয়-সংকট ঘোচেনি। তার জাতিসত্তা আহত। পশ্চিম পাকিস্তানি শাসকশ্রেণী গণতন্ত্রী নয়। তাই সাতচল্লিশের স্বাধীনতার প্রথম থেকেই তারা কর্তৃত্বপরায়ণ হয়ে ওঠে। পূর্ব পাকিস্তান তাদের নব্য উপনিবেশ। এই জনগোষ্ঠীকে তারা সংবিধানে কী মর্যাদা দেবে, তা নিয়ে তাদের অস্বস্তি কখনো চাপা থাকেনি।
প্রথম সংবিধান রচনা করতে তাদের নয় বছর কেটে যায়। বলা যায়, সাতচল্লিশের ১৫ আগস্ট ছিল একাত্তরের ২৬ মার্চের যৌক্তিক পরিণতির সূচনা। এ জন্যই মাউন্টব্যাটেন বাংলাদেশের জন্ম দেখেছিলেন, কথাটি প্রচার পায়। বঙ্গবন্ধু শেখ মুজিব পাকিস্তান আন্দোলনের সঙ্গে সম্পৃক্ত ছিলেন। এ কথাটিকে অনেকে আড়াল করার চেষ্টা করেন। এটা নিরর্থক। জমিদারি যাঁতাকলে অতিষ্ঠ, অনগ্রসর বাঙালি মুসলমানের জীবনে ধর্মরাষ্ট্র ‘পাকিস্তানে’ টান ছিল না। হাজার মাইল দূরবর্তী সমাজের সঙ্গে তার সাংস্কৃতিক, সামাজিক কিংবা রাজনৈতিক কোনো বন্ধন কখনো ছিল না। বিশ্বসভ্যতায় ধর্মীয় বন্ধন সবচেয়ে ঠুনকো। এই বন্ধনে কেউ কখনো বাঁধা পড়েনি। বাঙালিও পড়েনি।
প্রথম দ্বন্দ্ব ও প্রতিবাদ সংবিধান প্রণয়ন নিয়েই। কায়েদে আযম জিন্নাহর ‘টাইপরাইটারে’, কংগ্রেসের অদূরদর্শিতায় জন্ম নেওয়া পাকিস্তানের ভাঙনের সানাই বাজল। ১৯৭০ সালের ঐতিহাসিক নির্বাচন কেন হয়েছিল? অনেক সময় একটা ধারণাগত ভ্রান্তি বা অসাবধানতা লক্ষ করি। বড় বেশি জোর দিয়ে বলা হয়ে থাকে, মুজিব অবিভক্ত পাকিস্তানের প্রধানমন্ত্রী হতে চেয়েছেন, কি চাননি। একাত্তরের মার্চে মুজিব-ইয়াহিয়ার বৈঠকে ‘ক্ষমতা হস্তান্তরের’ কথাটিও খুব জোর পায়। অথচ এর কোনোটিই ঠিক নয়। অনেকে বলেন, বাহাত্তরের সংবিধান তৈরি করার ম্যান্ডেট আওয়ামী লীগের ছিল না। নতুন করে গণপরিষদের নির্বাচন করা দরকার ছিল। এও এক ভ্রান্তি। আসলে সংবিধান থেকে বাংলাদেশের স্বাধীনতা এসেছে। বিশ্ব ইতিহাসে এরও কেনো তুলনা নেই।
১৯৪৭ থেকে ১৯৫৬। পাকিস্তানে কয়টা প্রদেশ হবে, তা ঠিক করতে পারেনি পশ্চিমারা। পাঁচটি করা ছিল যৌক্তিক। যদি পাঁচটি করে, তাহলে পূর্ব পাকিস্তান বৃহত্তম প্রদেশ হতো। তাই তারা ১৯৫৬-তে দুটো প্রদেশ করে একটি বিকলাঙ্গ সংবিধান বানাল। আবশ্য তাতেও তারা তৃপ্ত ছিল না। তাদের কারণেই ৫৮-তে সাংবিধানিক দুর্ঘটনা ঘটল। সংবিধান নিয়ে পূর্ব পাকিস্তান আর সন্তুষ্ট হতে পারেনি।
জেনারেল ইয়াহিয়া সংসদ ও সংবিধান বাতিল করেছিলেন। এলএফওর আওতায় সত্তরের নির্বাচন হলো। তার লক্ষ্য ছিল নতুন গণপরিষদ ও সংবিধান তৈরি। ছয় দফার পয়লা দফাতেই আছে সংবিধানের কথা। তাতে বলা হলো, লাহোর প্রস্তাবের ভিত্তিতে একাটি ফেডারেশন গঠনে সংবিধান অনুমোদিত হতে হবে। কিন্তু তা করতে ইয়াহিয়া-ভুট্টো কেউ রাজি ছিলেন না। সুর একটাই। পূর্ব পাকিস্তানকে ঠেকাও।
একাত্তরের মার্চের আলোচনা যদি সফলও হতো, তাহলে মুজিব বা ভুট্টো কারও পক্ষে প্রধানমন্ত্রী হওয়া সম্ভব ছিল না। নিয়মিত সংসদ গঠন সম্ভব ছিল না। কারণ নতুন একটি সংবিধান তৈরিই ছিল ঘোষিত লক্ষ্য। সুতরাং আমাদের জাতীয় জীবনে ছাব্বিশে মার্চের তাৎপর্য অপরিসীম। অনন্যসাধারণ।
আমাদের জাতীয় জীবনে ২৫ ও ২৬ মার্চ গণহত্যার দুঃস্বপ্ন ছাড়াও এক রাজনৈতিক সাংবিধানিক ও ঐতিহাসিক পরম্পরা।
স্বাধীনতার ঘোষণাপত্রের প্রথম বাক্যেই কিন্তু বলা হয়েছে, ‘যেহেতু একটি সংবিধান প্রণয়নের জন্য সত্তরে অবাধ নির্বাচন হয়।’ যেহেতু তারা কথা রাখেনি। বরং আলোচনারত অবস্থায় তারা একটি অন্যায় ও বিশ্বাসঘাতকতামূলক যুদ্ধ ঘোষণা করে, গণহত্যা শুরু করে। তাই সাড়ে সাত কোটি মানুষের অবিসংবাদিত নেতা বঙ্গবন্ধু শেখ মুজিবুর রহমান বাংলাদেশের জনগণের আত্মনিয়ন্ত্রণের আইনানুগ প্রতিষ্ঠার লক্ষ্যে ১৯৭১ সালের ২৬ মার্চ তারিখে ঢাকায় যথাযথভাবে স্বাধীনতার ঘোষণা প্রদান করেন। ২৫ মার্চেই বুদ্ধিজীবী নিধন শুরু হয়েছিল, যাতে সংবিধান তৈরি ও রাষ্ট্রপরিচালনার মতো লোক বাঙালি জাতির না থাকে। জনগণের ম্যান্ডেটেই আমাদের গণপরিষদ হয়েছে। সেই গণপরিষদ আমাদের স্বল্পতর সময়ে নতুন সংবিধান দিয়েছে। তাই বলা যায়, সাংবিধানিক পথে বাংলাদেশের স্বাধীনতা এসেছে।
২৩ মার্চ ২০১১, ঢাকা


বঙ্গবন্ধু শেখ মুজিবুর রহমান ২৫ মার্চে তাঁর গ্রেপ্তার সম্পর্কে বিস্তারিত বলেন মার্কিন সাংবাদিক ডেভিড ফ্রস্টকে। এই সাক্ষাৎকার ১৮ জানুয়ারি ১৯৭২ নিউইয়র্কের টিভিতে সম্প্রচার করা হয়েছিল। ফ্রস্ট জানতে চেয়েছিলেন ...সেই রাতের কথা আপনি বলুন। আপনি গ্রেপ্তার হলেন। কেন আপনি নিজের বাড়ি ছেড়ে অপর কোথাও গেলেন না এবং গ্রেপ্তার বরণ করলেন?
উত্তরে বঙ্গবন্ধু বলেছিলেন, সে-সন্ধ্যায় আমার বাড়ি পাকিস্তান সামরিক জান্তার কমান্ডো বাহিনী ঘেরাও করেছিল। ওরা আমাকে হত্যা করতে চেয়েছিল। প্রথমে ওরা ভেবেছিল, আমি বাড়ি থেকে বেরিয়ে এলে ওরা আমায় হত্যা করবে এবং প্রচার করে দেবে যে, ওরা যখন আমার সঙ্গে রাজনৈতিক আপসের আলোচনা করছিল, তখন বাংলাদেশের চরমপন্থীরাই আমাকে হত্যা করেছে। আমি বাড়ি থেকে বেরোনো, না বেরোনো নিয়ে চিন্তা করলাম। আমি জানতাম, পাকিস্তানি বাহিনী এক বর্বর বাহিনী। আমি স্থির করলাম: আমি মরি, তাও ভালো, তবু আমার প্রিয় দেশবাসী রক্ষা পাক।
ফ্রস্ট: আপনি হয়তো কলকাতা চলে যেতে পারতেন।
শেখ মুজিবুর: আমি ইচ্ছা করলে যেকোনো জায়গায় যেতে পারতাম। কিন্তু আমার দেশবাসীকে পরিত্যাগ করে আমি কেমন করে যাব? আমি তাদের নেতা। আমি সংগ্রাম করব। মৃৃত্যুবরণ করব। পালিয়ে কেন যাব? দেশবাসীর কাছে আমার আহ্বান ছিল: তোমরা প্রতিরোধ গড়ে তোলো। (সরদার ফজলুল করিম অনূদিত রুমীর আম্মা ও অন্যান্য প্রবন্ধ, পৃ.৭২)
তাঁর গ্রেপ্তার সম্পর্কে পাকিস্তানি সাংবাদিক আহমেদ সালিম লিখেছেন, জেনারেল টিক্কা খানের এডিসি মেজর অব. এস জি জিলানির ভাষ্যমতে, গ্রেপ্তারের পর শেখ মুজিবকে রাখা হয়েছিল ঢাকা ক্যান্টনমেন্টে (মুজিবকে গ্রেপ্তার অভিযানের নেতৃত্বদানকারী ব্রিগেডিয়ার জেড এ খানের মতে, তাঁকে গ্রেপ্তার করে প্রথমে অ্যাসেম্বলি ভবনের একটি কক্ষে আনা হয়। আগরতলা ষড়যন্ত্র মামলার সময় যেখানে তাঁকে রাখা হয়েছিল)। আমাদের ভয় হচ্ছিল, কোনো বিদেশী রাষ্ট্র বিশেষভাবে ভারত তাঁকে পালিয়ে যেতে সাহায্য করার চেষ্টা নিতে পারে। তাঁর অবস্থান গোপন রাখা হয়েছিল এবং এক জায়গাতেও তাঁকে রাখা হতো না। তাঁকে পশ্চিম পাকিস্তানে পাঠাবার ব্যবস্থা দুইবার বাতিল করা হয়েছিল, এই ভয় থেকে যে, খবরটি ভারতে পাচার হয়ে গেছে। এবং মধ্য আকাশে বিমানকে ভারত ধাওয়া করতে পারে।
এক সাংবাদিক টিক্কা খানকে জিজ্ঞেস করেছিলেন, আপনি শেখ মুজিবকে গ্রেপ্তার করেছিলেন কেন? টিক্কা খান জবাব দিয়েছিলেন, “আমার কো-অর্ডিনেশন অফিসার একটি তিন ব্যান্ড রেডিও নিয়ে ছুটতে ছুটতে এসে বলেছিল, ‘স্যার, শুনুন! শেখ সাহেব স্বাধীনতা ঘোষণা করছেন। এবং আমি নিজে রেডিওর এক বিশেষ ফ্রিকোয়েন্সিতে সেই স্বাধীনতার ঘোষণা শুনি। ...তাই তাঁকে গ্রেপ্তার করা ছাড়া আর কোনো বিকল্প ছিল না।”
সাংবাদিক জানতে চাইলেন, “তাজউদ্দিন আহমদের সঙ্গে শেখ মুজিবও যদি ভারতে যেতেন তবে সেক্ষেত্রে আপনি কি করতেন স্যার?”
“আমি খুব ভালো করে জানি মুজিবের মতো একজন নেতা তাঁর জনগণকে পরিত্যাগ করবে না। আমি গোটা ঢাকা শহরে তাঁকে খুঁজে বেড়াতাম এবং একটি বাড়িও তল্লাশির বাইরে রাখতাম না। তাজউদ্দীন অথবা তাঁর মতো অন্য নেতাদের গ্রেপ্তারের কোনো অভিপ্রায় আমার ছিল না। সে কারণেই তাঁরা এত সহজে ঢাকা ছেড়ে যেতে পেরেছিল।”
সূত্র: মফিদুল হক অনূদিত আহমেদ সালিমের পাকিস্তানের কারাগারে শেখ মুজিবের বন্দী জীবন।


একাত্তরের মধ্য ফেব্রুয়ারিতে পূর্ব পাকিস্তানের গভর্নর ও সামরিক আইন প্রশাসক লে. জে. সাহেবজাদা ইয়াকুব খান পূর্ব পাকিস্তানের পরিস্থিতি নিয়ন্ত্রণে একটি পরিকল্পনা তৈরি করেন। এর নাম দেওয়া হয়েছিল অপারেশন ব্লিটৎস। কিন্তু বাঙালি দমনে সামরিক শক্তি প্রয়োগে তিনি রাজি ছিলেন না। ৫ মার্চ তিনি পদত্যাগ করেন। দুই দিন পরই তাঁর উত্তরসূরি হিসেবে যোগ দেন বেলুচিস্তানের কসাইখ্যাত জেনারেল টিক্কা খান। ১৬ মার্চ জেনারেল রাও ফরমান আলী ও জেনারেল খাদিম হোসেন রাজাকে নতুন নীলনকশা তৈরির নির্দেশ দেন। ১৮ মার্চ সকালে তাঁরা অপারেশন সার্চলাইটের বিস্তারিত পরিকল্পনা করেন।
জেনারেল রাও অপারেশনের পরিধি, সাফল্যের শর্ত ইত্যাদি বিষয় আর জেনারেল খাদেম হোসেন রাজা বিভিন্ন ব্রিগেড ও ইউনিটের দায়িত্ব ও করণীয় নির্ধারণ করেন। এই অপারেশনের মৌলিক বিষয়গুলো ছিল:
সব গুরুত্বপূর্ণ শহরে একত্রে আক্রমণ পরিচালনা করা হবে। আক্রমণ রাতে পরিচালনা করা হবে। যেহেতু পূর্ব পাকিস্তানে অবস্থিত সৈনিকদের প্রায় ৬০ শতাংশ বাঙালি, তাই অপারেশনের বিষয়টি যত দূর সম্ভব শেষ মুহূর্ত পর্যন্ত গোপন রাখা হবে।
পাকিস্তানের সঙ্গে বহির্বিশ্বের সব ধরনের গুরুত্বপূর্ণ যোগাযোগ (আকাশ, নৌপথসহ) বিচ্ছিন্ন করা হবে।
বেতারব্যবস্থার নিয়ন্তণ গ্রহণ করা হবে এবং সব অনুষ্ঠান মার্শাল ল কর্তৃপক্ষ পরিচালনা করবে।
গুরুত্বপূর্ণ আওয়ামী লীগ নেতাদের গ্রেপ্তার করা হবে।
ঢাকা বিশ্ববিদ্যালয়ের ছাত্রাবাসগুলো দুষ্কৃতকারী ও অস্ত্রের জন্য তল্লাশি করা হবে।
পূর্ব পাকিস্তানে সব বেসামরিক প্রশাসন অচল ও অস্তিত্বশূন্য হয়ে পড়ায় সামরিক অপারেশন বেসামরিক প্রশাসনের সাহায্যার্থে পরিচালিত হবে না, বরং গৃহযুদ্ধ বিবেচনায় সরাসরি সামরিক বাহিনীর নিয়ন্ত্রণে এই অপারেশন পরিচালনা করা হবে।
বিভিন্ন সেনানিবাসে অবস্থিত বাঙালি সৈনিকদের নিরস্ত্র করা হবে।
এই পরিকল্পনা লেখার জন্য দুই জেনারেল হালকা নীল রঙের অফিশিয়াল প্যাড ব্যবহার করেন আর লেখার কাজটি কাঠপেনসিল দিয়ে সারেন। পাঁচ পৃষ্ঠাব্যাপী এই পরিকল্পনায় মোট ১৬টি অনুচ্ছেদ ছিল। পরিকল্পনার ক্রোড়পত্রে ১৬ ব্যক্তির নাম উল্লেখ ছিল, যাঁদের গ্রেপ্তার করতে হবে।
১৯ মার্চ জেনারেল টিক্কা খান এই নীলনকশা অনুমোদন করেন। ২৪ মার্চ ইয়াহিয়া নিশ্চিত হন যে শেখ মুজিব বাঙালির ন্যায্য অধিকারের প্রশ্নে কোনো ছাড় দিতে রাজি নন। তাই তিনি অপারেশন সার্চলাইট কার্যকর করার চূড়ান্ত অনুমোদন দেন। ২৫ মার্চ সন্ধ্যা ছয়টায় সব ফরমেশন জানানো হয়, অপারেশন ওই রাত একটার পর কোনো একসময় শুরু হবে। রাত আটটায় ইয়াহিয়া নিঃশব্দে ঢাকা ত্যাগ করেন। ভুট্টো তখনো হোটেল ইন্টারকন্টিনেন্টালে। রাত ১১টায় সেনাবাহিনী শহরে ছড়িয়ে পড়তে শুরু করে। গুলির শব্দে মাঝরাতে ঘুম ভাঙে ঢাকাবাসীর। ঘুমের মধ্যেই শহীদ হয়ে যায় হাজারো নিরপরাধ মানুষ। শুরু হয় পাকিস্তান দ্বিখণ্ডিত হওয়ার শেষ দৃশ্য বা বাংলাদেশ জন্মগ্রহণের প্রসববেদনা।
অব. লে. কর্নেল মুহাম্মদ লুৎফুল হকের নিবন্ধ থেকে


পঁচিশ মার্চের রাতে জগন্নাথ বিশ্ববিদ্যালয়ের বর্বরতার আলোকচিত্র ধারণ করেছিলেন বুয়েটের প্রয়াত অধ্যাপক ড. নূরূল উল্লা। এটিই একমাত্র ভিডিও দৃশ্য। তাঁর জবানিতে স্মৃতিচারণ:
সাতই মার্চের পরে আমাদের বিশ্ববিদ্যালয়ের ছাত্রলীগের কিছু ছেলে এল। ওঁরা বলল, স্যার একটি অয়্যারলেস স্টেশন তৈরি করতে হবে।’ এরপর ওঁরা একদিন বঙ্গবন্ধুর ধানমন্ডির বাড়িতে নিয়ে গেলেন। সোফার ওপরে তিনজন বসে ছিলেন। মাঝখানে বঙ্গবন্ধু। তাঁর ডানে সৈয়দ নজরুল ইসলাম। বাঁ পাশে তাজউদ্দীন সাহেব। পরিচয় শেষে বঙ্গবন্ধু আমাকে এক কোণে ডেকে নিলেন। বললেন, ‘নূরূল উল্লা আমাকে ট্রান্সমিটার তৈরি করে দিতে হবে। আমি যাওয়ার বেলায় শুধু একবার আমার দেশবাসীর কাছে কিছু বলে যেতে চাই। আমি শেষবারের মতো ভাষণ দিয়ে যাব।’ ফিরে এসে আমাদের তড়িৎকৌশল বিভাগের অন্যান্য শিক্ষকের কাছে সব কথা খুলে বললাম। শুরু হলো আমাদের কাজ। তৈরি হলো ট্রান্সমিটার। যদিও এর ব্যবহারের সুযোগ ঘটেনি। এই সঙ্গেই আমার মাথায় ধারণা এল, যদি কোনো হত্যাকাণ্ড, অগ্নিসংযোগ বা গোলাগুলি হয়, তাহলে তা আমি ক্যামেরায় তুলে ফেলব এবং সেই থেকেই বিভাগের ক্যামেরাটি আমার সঙ্গে রাখতাম।
২৬ মার্চ সকাল সাতটা থেকে আটটার মধ্যবর্তী সময়ে ক্যামেরা চালু করি। জানালা দিয়ে লক্ষ করলাম যে, জগন্নাথ হলের সামনেই মাঠে কিছু ছেলেকে ধরে বাইরে আনা হচ্ছে। এবং তাদেরকে লাইনে দাঁড় করানো হচ্ছে। তখনই আমার সন্দেহ জেগে যায় এবং আমি ক্যামেরা অন করি। দেখলাম একজন বুড়ো দাড়িওয়ালা লোক রয়েছে। সে বসে পড়ে হাতজোড় করে ক্ষমা চাইছে। তাঁর দাড়ি দেখিয়ে বোঝাতে চেয়েছিল যে সে মুসলমান। কিন্তু বর্বর পাকিস্তানি বাহিনী তার কোনো কথাই শুনতে চায়নি। তাকে গুলি করে মারা হলো। মাঠের পূর্ব পাশে পাকিস্তানি বাহিনী একটা তাঁবু বানিয়ে ছাউনি করেছিল। সেখানে দেখছিলাম, ওরা চেয়ারে বসে বেশ কয়েকজন চা খাচ্ছে আর হাসি-তামাশা ও আনন্দ-উল্লাসে ফেটে পড়ছে। যাদেরকে আমার চোখের সামনে মারা হয়েছে ও যাদের মারার ছবি আমার ক্যামেরায় রয়েছে, তাদের দিয়ে প্রথমে হলের ভেতর থেকে মৃতদেহ বের করে আনা হচ্ছিল। মৃতদেহগুলো এনে সব এক জায়গায় জমা করা হচ্ছিল এবং ওদেরকে দিয়ে লেবারের কাজ করানোর পরে আবার ওদেরকেই লাইনে দাঁড় করিয়ে এক সারিতে গুলি করে হত্যা করা হয়েছে। মনে হচ্ছিল একটা করে পড়ে যাচ্ছে। আমার মনে হয়, প্রায় ৭০-৮০ জনের মৃতদেহ এক জায়গায় জমা করা হয়েছিল।
যুদ্ধকালীন নয় মাস প্রতিদিন প্রতিমুহূর্ত আমার আতঙ্কের মধ্যে কেটেছে। কখন কে জেনে ফেলে, কখন আমি ধরা পড়ে যাই বা কখন এটা এসে নিয়ে যায়—এমনি মানসিক যন্ত্রণায় আমি ভুগছিলাম।
সূত্র: বাংলার বাণী, বিশেষ সংখ্যা, ১৯৭২

জাহানারা ইমাম ও সুফিয়া কামাল


২৫ মার্চ বৃহস্পতিবার
রুমীর মুখে দু’দিনের খোঁচা খোঁচা দাড়ি। মাথার চুল খামছে ধরে রুমী বলল, ‘আম্মা বুঝতে পারছ না মুজিব-ইয়াহিয়া আলোচনা ব্যর্থ হতে বাধ্য। এটা ওদের সময় নেবার অজুহাত মাত্র। ওরা আমাদের স্বাধীনতা দেবে না। স্বাধীনতা আমাদের ছিনিয়ে নিতে হবে সশস্ত্র সংগ্রাম করে।’
সূত্র: একাত্তরের দিনগুলি পৃষ্ঠা ৩৭

২৬ মার্চ শুক্রবার
ফোনটা রাখা মাত্র পুলের উপর ‘মা’ বলে একটি আর্তনাদ শুনা গেল, পরপর মেশিনগানের শব্দ ও জয়বাংলা শব্দের পর অবিরাম রাইফেল বোমা স্টেনগান মেশিনগানের শব্দ, সাত মসজিদ, ইপিআরের দিক থেকে গোলা কামানের শব্দ, জয় বাংলা আল্লাহু আকবর-এর আওয়াজ ২টা পর্যন্ত হল, তারপর থেকে শুধু গোলাগুলির শব্দ।
সূত্র: একাত্তরের ডায়েরী পৃষ্ঠা ৪১

একাত্তরে আমাদের একজন যুগমানব এসেছিলেন, সরকার গঠন থেকে শুরু করে পুরো মুক্তিযুদ্ধ পরিচালনায় যিনি অনন্য সাধারণ ভূমিকা রাখেন। যিনি দলকে ছাড়িয়ে দেশকে ধারণ করেছিলেন আপন সত্তায়; যিনি সব প্রতিকূলতা অতিক্রম করে স্বাধীনতার স্বপ্নকে বাস্তবে রূপ দিয়েছিলেন। তিনি তাজউদ্দীন আহমদ। বাংলাদেশের স্বাধীনতাসংগ্রামের দীর্ঘ পথচলায় যে কটি তারিখ নক্ষত্রের মতো জ্বলজ্বল করছে, নিঃসন্দেহে ১৭ এপ্রিল সেগুলোর মধ্যে উল্লেখযোগ্য। স্বাধীন বাংলাদেশের প্রথম সরকারের আনুষ্ঠানিক শপথ নেওয়ার 

রাষ্ট্রপতি : বঙ্গবন্ধু শেখ মুজিবুর রহমান
ভারপ্রাপ্ত রাষ্ট্রপতি : সৈয়দ নজরুল ইসলাম
প্রধানমন্ত্রী : তাজউদ্দীন আহমদ
পররাষ্ট্রমন্ত্রী : খন্দকার মোশতাক আহমদ
অর্থমন্ত্রী : মনসুর আলী
স্বরাষ্ট্রমন্ত্রী : এইচ এম কামরুজ্জামান
প্রধান সেনাপতি : এম এ জি ওসমানী
মুখ্য সচিব : রুহুল কুদ্দুস
সংস্থাপনসচিব : নূরুল কাদের খান
মন্ত্রিপরিষদসচিব : এইচ টি ইমাম
তথ্যসচিব : আবদুস সামাদ আনোয়ারুল হক খান
(১৪ অক্টোবর থেকে )
অর্থসচিব : খোন্দকার আসাদুজ্জামান
পররাষ্ট্রসচিব : মাহবুবুল আলম চাষী
স্বরাষ্ট্রসচিব : এম এ খালেক
কৃষিসচিব : নূরউদ্দিন আহমদ
প্রতিরক্ষাসচিব : আবদুস সামাদ
আইনসচিব : এ হান্নান চৌধুরী
শিক্ষা উপদেষ্টা : কামরুজ্জামান এমএনএ
তথ্য, বেতার, ফিল্ম,
আর্ট ও ডিজাইন
বিভাগের দায়িত্বপ্রাপ্ত : আবদুল মান্নান এমএনএ
পরিকল্পনা কমিশন
চেয়ারম্যান : ড. মুজাফফর আহমদ চৌধুরী
সদস্যরা : ড. স্বদেশ বসু
ড. মুশাররফ হোসেন
ড. আনিসুজ্জামান
ড. সারওয়ার মুরশিদ

মুজিবনগর স্মৃতিসৌধ।

ছবি: তুহিন আরণ্য


মুজিবনগর, বাংলাদেশ
১০ই এপ্রিল, ১৯৭১
যেহেতু একটি সংবিধান প্রণয়নের উদ্দেশ্যে প্রতিনিধি নির্বাচনের জন্য ১৯৭০ সনের ৭ই ডিসেম্বর হইতে ১৯৭১ সনের ১৭ই জানুয়ারি পর্যন্ত বাংলাদেশে অবাধ নির্বাচন অনুষ্ঠিত হয়,
এবং
যেহেতু এই নির্বাচনে বাংলাদেশের জনগণ ১৬৯ জন প্রতিনিধির মধ্যে আওয়ামী লীগদলীয় ১৬৭ জনকে নির্বাচিত করেন,
এবং
যেহেতু সংবিধান প্রণয়নের উদ্দেশ্য জেনারেল ইয়াহিয়া খান জনগণের নির্বাচিত প্রতিনিধিগণকে ১৯৭১ সনের ৩রা মার্চ তারিখে মিলিত হইবার জন্য আহ্বান করেন,
এবং
যেহেতু এই আহূত পরিষদ-সভা স্বেচ্ছাচারী ও বেআইনিভাবে নির্দিষ্টকালের জন্য স্থগিত করা হয়,
এবং
যেহেতু পাকিস্তানি কর্তৃপক্ষ তাহাদের প্রতিশ্রুতি রক্ষার পরিবর্তে এবং বাংলাদেশের প্রতিনিধিগণের সহিত আলোচনা অব্যাহত থাকা অবস্থায় একটি অন্যায় ও বিশ্বাসঘাতকতামূলক যুদ্ধ ঘোষণা করে,
এবং
যেহেতু এইরূপ বিশ্বাসঘাতকতামূলক আচরণের পরিপ্রেক্ষিতে বাংলাদেশের সাড়ে সাত কোটি মানুষের অবিসম্বাদিত নেতা বঙ্গবন্ধু শেখ মুজিবুর রহমান বাংলাদেশের জনগণের আত্মনিয়ন্ত্রণের আইনানুগ অধিকার প্রতিষ্ঠার লক্ষ্যে ১৯৭১ সনের ২৬শে মার্চ তারিখে ঢাকায় যথাযথভাবে স্বাধীনতার ঘোষণা প্রদান করেন এবং বাংলাদেশের মর্যাদা ও অখণ্ডতা রক্ষার জন্য বাংলাদেশের জনগণের প্রতি উদাত্ত আহ্বান জানান,
এবং
যেহেতু একটি বর্বর ও নৃশংস যুদ্ধ পরিচালনায় পাকিস্তানি কর্তৃপক্ষ, অন্যান্যের মধ্যে বাংলাদেশের বেসামরিক ও নিরস্ত্র জনগণের উপর নজিরবিহীন নির্যাতন ও গণহত্যার অসংখ্য অপরাধ সংঘটন করিয়াছে এবং এখনও অনবরত করিয়া চলিতেছে,
এবং
যেহেতু পাকিস্তান সরকার একটি অন্যায় যুদ্ধ চাপাইয়া দিয়া, গণহত্যা করিয়া এবং অন্যান্য দমনমূলক কার্যকলাপের মাধ্যমে বাংলাদেশের প্রতিনিধিগণের পক্ষে একত্রিত হইয়া একটি সংবিধান প্রণয়ন এবং নিজেদের জন্য একটি সরকার প্রতিষ্ঠা করা অসম্ভব করিয়া তুলিয়াছে,
এবং
যেহেতু বাংলাদেশের জনগণ তাহাদের বীরত্ব, সাহসিকতা ও বিপ্লবী উদ্দীপনার মাধ্যমে বাংলাদেশের ভূখণ্ডের উপর তাহাদের কার্যকর কর্তৃত্ব প্রতিষ্ঠা করিয়াছে।
সেহেতু আমরা বাংলাদেশের নির্বাচিত প্রতিনিধিগণ, বাংলাদেশের সর্বোচ্চ ক্ষমতার অধিকার জনগণ কর্তৃক আমাদিগকে প্রদত্ত কর্তৃত্বের মর্যাদা রক্ষার্থে নিজেদের সমন্বয়ে যথাযথভাবে একটি গণপরিষদরূপে গঠন করিলাম, এবং
পারস্পরিক আলোচনা করিয়া, এবং
বাংলাদেশের জনগণের জন্য সাম্য, মানবিক মর্যাদা ও সামাজিক সুবিচার নিশ্চিত করণার্থ,
সার্বভৌম গণপ্রজাতন্ত্র রূপে বাংলাদেশের প্রতিষ্ঠা ঘোষণা করিলাম এবং তদ্দ্বারা বঙ্গবন্ধু শেখ মুজিবুর রহমান কর্তৃক ইতোপূর্বে ঘোষিত স্বাধীনতা দৃঢ়ভাবে সমর্থন ও অনুমোদন করিলাম,
এবং
এতদ্দ্বারা দৃঢ়ভাবে ঘোষণা ও সিদ্ধান্ত গ্রহণ করিতেছি যে, সংবিধান প্রণীত না হওয়া পর্যন্ত বঙ্গবন্ধু শেখ মুজিবুর রহমান প্রজাতন্ত্রের রাষ্ট্রপতি থাকিবেন এবং সৈয়দ নজরুল ইসলাম প্রজাতন্ত্রের উপ-রাষ্ট্রপতি থাকিবেন,
এবং
রাষ্ট্রপতি প্রজাতন্ত্রের সকল সশস্ত্র বাহিনীর সর্বাধিনায়ক হইবেন,
ক্ষমা প্রদর্শনের ক্ষমতাসহ সকল নির্বাহী ও আইন প্রণয়ন ক্ষমতা প্রয়োগ করিবেন,
একজন প্রধানমন্ত্রী নিয়োগ এবং তাহার বিবেচনায় প্রয়োজনীয় অন্যান্য মন্ত্রী নিয়োগ ক্ষমতার অধিকারী হইবেন,

কর আরোপণ ও অর্থ ব্যয়ন ক্ষমতার অধিকারী হইবেন,
গণপরিষদ আহ্বান ও মূলতবিকরণ ক্ষমতার অধিকারী হইবেন,
এবং
বাংলাদেশের জনগণকে একটি নিয়মতান্ত্রিক ও ন্যায়ানুগ সরকার প্রদানের লক্ষ্যে প্রয়োজনীয় অন্যান্য সকল কার্য করিতে পারিবেন।
আমরা বাংলাদেশের জনগণের নির্বাচিত প্রতিনিধিগণ আরও সিদ্ধান্ত গ্রহণ করিতেছি যে, কোন কারণে রাষ্ট্রপতি না থাকা বা রাষ্ট্রপতি তাহার কার্যভার গ্রহণ করিতে অসমর্থ হওয়া বা তাহার ক্ষমতা প্রয়োগ করিতে অসমর্থ হওয়ার ক্ষেত্রে রাষ্ট্রপতির উপর এতদ্দ্বারা অর্পিত সমুদয় ক্ষমতা, কর্তব্য ও দায়িত্ব উপ-রাষ্ট্রপতির থাকিবে এবং তিনি উহা প্রয়োগ ও পালন করিবেন।
আমরা আরও সিদ্ধান্ত গ্রহণ করিতেছি যে, জাতিমণ্ডলীর সদস্য হিসেবে আমাদের উপর যে দায় ও দায়িত্ব বর্তাইবে উহা পালন ও বাস্তবায়ন করার এবং জাতিসংঘের সনদ মানিয়া চলার প্রতিশ্রুতি আমরা দিতেছি।
আমরা আরও সিদ্ধান্ত গ্রহণ করিতেছি যে, স্বাধীনতার এই ঘোষণাপত্র ১৯৭১ সালের ২৬শে মার্চ তারিখে কার্যকর হইয়াছে বলিয়া গণ্য হইবে।
আমরা আরও সিদ্ধান্ত করিতেছি যে, এই দলিল কার্যকর করার লক্ষ্যে এবং রাষ্ট্রপতি ও উপ-রাষ্ট্রপতির শপথ পরিচালনার জন্য আমরা অধ্যাপক ইউসুফ আলীকে আমাদের যথাযথ ক্ষমতাপ্রাপ্ত প্রতিনিধি নিয়োগ করিলাম।

অধ্যাপক ইউসুফ আলী
বাংলাদেশের গণপরিষদের ক্ষমতাবলে ও
তদধীনে যথাযথভাবে ক্ষমতাপ্রাপ্ত প্রতিনিধি


*১০ এপ্রিল ১৯৭১ তারিখে মুজিবনগরে ঘোষিত ও জারিকৃত এবং ২৩ মে, ১৯৭২ তারিখে বাংলাদেশ গেজেটের অতিরিক্ত সংখ্যায় প্রকাশিত

৯ এপ্রিল সকালে তাজউদ্দীন আমীর উল ইসলামকে সঙ্গে নিয়ে এক পুরোনো ডাকোটা প্লেনে করে প্রস্তাবিত মন্ত্রিসভার অবশিষ্ট সদস্যদের খুঁজতে বের হন। মালদহ, বালুরঘাট, শিলিগুড়ি, রূপসা (ধুবড়ীর কাছে) ও শিলচর হয়ে পথে ক্যাপ্টেন মনসুর আলী, আবদুল মান্নান ও সৈয়দ নজরুল ইসলামকে সঙ্গে করে তাজউদ্দীন আগরতলায় পৌঁছালেন ১১ এপ্রিল (একান্ত সাক্ষাৎকার, তাজউদ্দীন আহমদ, ও শরদিন্দু চট্টোপাধ্যায়)। খন্দকার মোশতাক আহমদ ও কর্নেল ওসমানী আগরতলায় অপেক্ষা করেছিলেন। এঁদের মধ্যে দুই দিন ধরে বিভিন্ন পর্যায়ে বিস্তর আলাপ-আলোচনা ও বিতর্ক চলার পর অবশেষে তাজউদ্দীন কর্তৃক প্রস্তাবিত মন্ত্রিসভার গঠন ও আয়তন বহাল থাকে। অবশ্য এই মতৈক্যে পৌঁছানোর স্বার্থে মন্ত্রিসভার ক্ষমতার পরিসরে কিছু গুরুত্বপূর্ণ পরিবর্তন সাধন করা হয়।
পরে ১৭ এপ্রিলে নির্বাচিত পরিষদ সদস্যদের পক্ষ থেকে প্রচারিত পূর্ববর্তী তারিখযুক্ত (১০ এপ্রিলের) ‘স্বাধীনতা আদেশ ঘোষণায়’ শাসনতন্ত্র প্রণীত না হওয়া পর্যন্ত বাংলাদেশ গণপ্রজাতন্ত্রের কার্যনির্বাহী ক্ষমতা, আইন প্রণয়নের ক্ষমতা, প্রধান সেনাপতির ক্ষমতা, এমনকি প্রধানমন্ত্রী ও মন্ত্রিসভার সদস্য নিয়োগের ক্ষমতা রাষ্ট্রপতির অথবা তাঁর অনুপস্থিতিতে অস্থায়ী রাষ্ট্রপতির হাতে অর্পণ করা হয় এবং এই স্বাধীনতা আদেশটি ২৬ মার্চ থেকে কার্যকারিতা লাভ করেছে বলে উল্লেখ করা হয়। শেখ মুজিবুর রহমানের অনুপস্থিতিতে এবং বিশেষ করে পরবর্তী নেতৃত্ব সম্পর্কে কোনোরূপ সিদ্ধান্তের অভাবে আওয়ামী লীগের নেতৃত্বসংকট যেখানে একরূপ অবধারিত ছিল, সেখানে একটি মন্ত্রিসভার গঠন নিঃসন্দেহে ছিল এক বিরাট রাজনৈতিক অগ্রগতি।
নতুন মন্ত্রিসভা আগরতলা থেকে কলকাতা আসার পর তখনকার অন্যতম মূল প্রচেষ্টা হয়ে দাঁড়ায় নতুন সরকারকে এমনভাবে বহির্বিশ্বের কাছে উপস্থিত করা, যাতে এর পক্ষে বিভিন্ন দেশ থেকে কূটনৈতিক স্বীকৃতি সংগ্রহ করা সম্ভব হয়। ১৭ এপ্রিল বিশ্বের সংবাদমাধ্যমের প্রতিনিধিদের সম্মুখে নবগঠিত মন্ত্রিসভার প্রকাশ্য শপথ গ্রহণ অনুষ্ঠান আয়োজিত হয় বাংলাদেশের দ্রুত সংকুচিত মুক্তাঞ্চলের এক প্রান্তে—কুষ্টিয়ার মেহেরপুর মহকুমার সীমান্তবর্তী গ্রাম বৈদ্যনাথতলায়, যার নতুন নামকরণ হয় ‘মুজিবনগর’। বাংলার সশস্ত্র বিদ্রোহ তখন সর্বাংশে স্তিমিত। পাকিস্তানি বাহিনীর দ্রুত অভিযানের মুখে সমগ্র বাংলাদেশের পতন প্রায় সম্পন্ন হওয়ায় বিভিন্ন রাষ্ট্র থেকে কূটনৈতিক স্বীকৃতিলাভের আশা অনিশ্চিতকালের জন্য পিছিয়ে যায়। তিন সপ্তাহের অধিককাল ধরে পাকিস্তানের হত্যাতাণ্ডব, অগ্নিসংযোগ ও বর্বরতার মুখে বাংলার স্বতঃস্ফূর্ত প্রতিরোধ যখন বিপর্যস্ত, এমনি সময় বিলম্ব সত্ত্বেও মন্ত্রিসভা গঠনের মারফত বাংলাদেশ তার বিঘোষিত স্বাধীনতা বাস্তবায়নের জন্য সঠিক রাজনৈতিক পদক্ষেপ গ্রহণ করে।
সূত্র: মূলধারা ’৭১, ইউপিএল, ঢাকা

আমরা কলকাতায় ফিরে এসে সরকারের আনুষ্ঠানিক শপথ গ্রহণ অনুষ্ঠানের প্রস্তুতি নেবার জন্য চিন্তাভাবনা করছি। আমরা সিদ্ধান্ত নিলাম যে, এই অনুষ্ঠান সাংবাদিক সম্মেলনের মাধ্যমে এবং বাংলাদেশের সীমানার ভেতরে হবে। ১৭ এপ্রিলের অনুষ্ঠানের ব্যাপারে ভীষণভাবে গোপনীয়তা রক্ষা করা হল।
...আমি আর মান্নান সাহেব ১৬ তারিখ সন্ধ্যাবেলা কলকাতা প্রেস ক্লাবে গেলাম। এই প্রথম বাংলাদেশ সরকারের প্রতিনিধিরা প্রকাশ্য সাংবাদিক সম্মেলনে বক্তৃতা করবেন। লোকে লোকারণ্য প্রেস ক্লাব, তিল ধারণের স্থান নেই।
পরদিন সকালেপ্রেসক্লাব থেকে সাংবাদিকদের নিয়ে রওনা দিলাম।...সবাইকে নিয়ে আমরা চলেছি বৈদ্যনাথতলাতে। আমরা সকাল ১১টার দিকে পৌঁছলাম।
আমরা আগে থেকেই আম্রকাননে সবকিছু ঠিক করে রেখেছিলাম। স্টেজ তৈরি করা হয়েছিল।...সমস্ত পার্লামেন্ট সদস্যদের পক্ষ থেকে চীফ হুইপ হিসেবে অধ্যাপক ইউসুফ আলীকে প্লেনিপোটেনশিয়ারি নিযুক্ত করে স্বাধীনতার ঘোষণা দেয়া হয়, ইউসুফ আলি সাহেব ঘোষণাপত্রের বাংলা অনুবাদটি পাঠ করেন। সৈয়দ নজরুল ইসলাম সাহেব, তাজউদ্দীন সাহেব তাঁদের লিখিত বক্তৃতা দিলেন এবং এই বক্তৃতার কপি সাংবাদিকদের দেয়া হল। সে দিনের শপথগ্রহণ অনুষ্ঠানে আনুষ্ঠানিকভাবে শপথগ্রহণের মাধ্যমে গণপ্রজাতন্ত্রী বাংলাদেশ সরকার প্রতিষ্ঠা লাভ করে। সাংবাদিকরা কাভার করলেন যে, এটা হল আমাদের সরকারের আনুষ্ঠানিক সূচনা বা আনুষ্ঠানিক আত্মপ্রকাশ।

সূত্র: বাংলাদেশের স্বাধীনতা যুদ্ধ, দলিলপত্র, পঞ্চদশ খণ্ড


প্রধানমন্ত্রী হিসেবে তাজউদ্দীন আহমদের প্রথম সরকারি নির্দেশের ঐতিহাসিক গুরুত্ব ছিল অপরিসীম। এতে দেশবাসীর প্রতি প্রধানমন্ত্রীর আহ্বান ছিল:
১. কোন বাঙ্গালী কর্মচারী শত্রুপক্ষের সঙ্গে সহযোগিতা করবেন না। ছোট বড় প্রতিটি কর্মচারী স্বাধীন বাংলাদেশ সরকারের নির্দেশ মোতাবেক কাজ করবেন। শত্রু কবলিত এলাকায় তারা জনপ্রতিনিধিদের এবং অবস্থা বিশেষে নিজেদের বিচার-বুদ্ধি খাটিয়ে কাজ করবেন।
২. সরকারী, আধাসরকারী প্রতিষ্ঠানসমূহের যে-সমস্ত কর্মচারী অন্যত্র গিয়ে আশ্রয় নিয়েছেন, তাঁরা স্ব স্ব পদে বহাল থাকবেন এবং নিজ নিজ ক্ষমতা অনুযায়ী বাংলাদেশ সরকার ও মুক্তিবাহিনীকে সাহায্য করবেন।
৩. সকল সামরিক, আধা সামরিক লোক কর্মরত বা অবসরপ্রাপ্ত অবিলম্বে নিকটতম মুক্তিসেনা শিবিরে যোগ দেবেন। কোন অবস্থাতেই শত্রুর হাতে পড়বেন না বা শত্রুর সাথে সহযোগিতা করবেন না।
৪. যে কেউ শত্রুপক্ষকে খাজনা-ট্যাক্স দেবে, অথবা এ ব্যাপারে সাহায্য করবে, বাংলাদেশ সরকার ও মুক্তিবাহিনী তাদেরকে জাতীয় দুশমন বলে চিহ্নিত করবে এবং তাদের দেশদ্রোহের দায়ে উপযুক্ত শাস্তির ব্যবস্থা করবে।
৫. যোগাযোগ ব্যবস্থা, বিশেষ করে নৌ-চলাচল সংস্থার কর্মচারীরা কোন অবস্থাতেই শত্রুর সাথে সহযোগিতা করবেন না। সুযোগ পাওয়া মাত্রই তাঁরা যানবাহনাদি নিয়ে শত্রুকবলিত এলাকার বাইরে চলে যাবেন।
৬. কালোবাজারী, মুনাফাখোরী, মজুদদারী, চুরি, ডাকাতি বন্ধ করতে হবে; এদের প্রতি কঠোর নজর রাখতে হবে।
৭. গ্রামে গ্রামে রক্ষীবাহিনী গড়ে তুলতে হবে। মুক্তিবাহিনীর নিকটতম শিক্ষাশিবিরে রক্ষীবাহিনীর স্বেচ্ছাসেবকদের পাঠাতে হবে।
৮. শত্রুপক্ষের গতিবিধির সমস্ত খবরাখবর অবিলম্বে মুক্তিবাহিনীর কেন্দ্রে জানাতে হবে।
৯. স্বাধীন বাংলা মুক্তিবাহিনীর যাতায়াত ও যুদ্ধের জন্য চাওয়া মাত্র সমস্ত যানবাহন (সরকারী/বেসরকারী) মুক্তিবাহিনীর হাতে ন্যস্ত করতে হবে।
১০. বাংলাদেশ মুক্তিবাহিনী অথবা বাংলাদেশ সরকার ছাড়া অন্য কারো কাছে পেট্রল, ডিজেল, মবিল ইত্যাদি বিক্রি করা চলবে না।
১১. কোন ব্যক্তি পাকিস্তানী সেনাবাহিনীর অথবা তাদের এজেন্টদের কোন প্রকারের সুযোগ-সুবিধার সংবাদ সরবরাহ অথবা পথনির্দেশ করবেন না। যে করবে, তাকে আমাদের দুশমন হিসেবে চিহ্নিত করতে হবে এবং প্রয়োজনবোধে উপযুক্ত শাস্তির ব্যবস্থা করতে হবে।
১২. শত্রুবাহিনীর ধরা পড়া সমস্ত সৈন্যকে মুক্তিবাহিনীর কাছে সোপর্দ করতে হবে।

‘স্বাধীন বাংলা বেতার কেন্দ্র থেকে প্রচারিত এবং সাপ্তাহিক জয় বাংলা, ১১ই মে ’৭১ সংখ্যায় মুদ্রিত।’
২৬ মার্চ স্বাধীনতাযুদ্ধ শুরু হওয়ার পরপরই বাংলাদেশ বাহিনী গঠিত হয়। কর্নেল এম এ জি ওসমানীকে প্রধান সেনাপতি নিয়োগ দেওয়া হয়। বাংলাদেশকে কয়েকটি সামরিক অঞ্চল বা সেক্টরে ভাগ করা হয়। যুদ্ধকে গতিশীল করা এবং চূড়ান্ত বিজয়ের লক্ষ্যে নিয়ে যাওয়ার জন্য ১১ থেকে ১৫ জুলাই সেক্টর কমান্ডারদের সভা অনুষ্ঠিত হয়। এই সভায় বাংলাদেশের স্বাধীনতার জন্য সশস্ত্র যুদ্ধের রূপরেখা, রণনীতি ও রণকৌশল, নেতৃত্বের বিভিন্ন ধাপ, এলাকা নির্ধারণ ইত্যাদি বিষয় আলোচিত হয়। স্বাধীনতাযুদ্ধকালে এটিই ছিল বাংলাদেশ বাহিনীর উচ্চতম পর্যায়ের একমাত্র সভা।

জুন মাসের শেষের দিকে প্রধানমন্ত্রী তাজউদ্দীন আহমদের সভাপতিত্বে যুদ্ধপরিস্থিতি নিয়ে মন্ত্রিসভার বৈঠক অনুষ্ঠিত হয়। এখানে সিদ্ধান্ত হয় যে প্রশাসনিক ও রণকৌশলের সুবিধার্থে রণাঙ্গনকে কয়েকটি অঞ্চল বা সেক্টরে ভাগ করা হবে। মন্ত্রিসভা প্রধান সেনাপতি কর্নেল ওসমানীকে এ বিষয়ে প্রয়োজনীয় ব্যবস্থা গ্রহণের জন্য নির্দেশ দেয়।
প্রধান সেনাপতি কর্নেল ওসমানী ১১ থেকে ১৫ জুলাই সেক্টর কমান্ডারদের সভা আহ্বান করেন। সভা অনুষ্ঠিত হয় কলকাতার ৮, থিয়েটার রোডে। সভায় সেক্টর কমান্ডার ছাড়াও সদরদপ্তরের স্টাফ অফিসাররা এবং সেক্টরের বেসামরিক বিষয়ক উপদেষ্টারাও যোগ দেন। শেষ মুহূর্তে সংবাদ পেয়ে তড়িঘড়ি করে হলেও প্রায় সব সেক্টর কমান্ডার ও বেসামরিক বিষয়ক উপদেষ্টা যথা সময়ে কলকাতায় এসে পৌঁছেন। তবে ৫ ও ১০ নম্বর সেক্টরে কমান্ডার এবং ১, ৫ ও ৭ নম্বর সেক্টরের বেসামরিক বিষয়ক উপদেষ্টারা প্রথম দিন অনুপস্থিত ছিলেন। সভা শুরুর আগে ২৮-৩০ জুনের মধ্যে বাংলাদেশ বাহিনীর সদরদপ্তর থেকে বেশ কয়েকটি নীতিনির্ধারণী চিঠি প্রচারিত হয়। এই চিঠিগুলোই সভার আলোচ্যসূচিতে প্রাধান্য পায়।
সভায় আগত সেক্টর কমান্ডারদের মধ্যে কয়েকজন স্বাধীনতাযুদ্ধকে গতি দান এবং যুদ্ধে একক নেতৃত্ব প্রতিষ্ঠা করার জন্য একটি যুদ্ধ কাউন্সিল গঠনের প্রস্তাব দেন। প্রস্তাবে কর্নেল ওসমানীকে দেশরক্ষামন্ত্রী পদে উন্নীত করে যুদ্ধ কাউন্সিলের প্রধান নির্ধারণ করা হয়। এ ছাড়া কাউন্সিলে সাতজন সামরিক সদস্য প্রস্তাব করা হয়। সেক্টর কমান্ডারদের অধিকাংশ এই প্রস্তাবের পক্ষে মত পোষণ করেন। মেজর জিয়াউর রহমান এই প্রস্তাবের পক্ষে জোরালো অবস্থান নিলেও মেজর খালেদ মোশাররফ এর বিরোধিতা করেন। কর্নেল ওসমানী যুদ্ধ কাউন্সিলকে তাঁর একক নেতৃত্বের জন্য হুমকি মনে করে সভার শুরুতেই প্রধান সেনাপতির পদ থেকে ইস্তফা দেন। ফলে শুরুর দিন প্রধান সেনাপতি সভায় অনুপস্থিত থাকেন। দেশরক্ষামন্ত্রী তথা প্রধানমন্ত্রী তাজউদ্দীন আহমদ প্রথম দিনে সভাপতিত্ব করলেও শুরুতেই ঘটে যাওয়া অপ্রীতিকর ঘটনার কারণে ওই দিন আলোচনা দীর্ঘায়িত হয়নি এবং প্রধানমন্ত্রীর বড় সময় ব্যয় হয় কর্নেল ওসমানীকে মানিয়ে পদত্যাগপত্র প্রত্যাহার করাতে। সভার শুরুতে বেশ কয়েকজন সেক্টর কমান্ডার উল্লেখ করেন যে ২৮ জুন থেকে প্রচারিত পত্রগুলো তাঁরা পাননি।
সূচনার বিব্রতকর পরিস্থিতি কাটিয়ে উঠে ১২ তারিখ থেকে সভা যথাযথভাবে শুরু হয়। সেক্টর কমান্ডাররা সভায় তাঁদের নিজ নিজ এলাকার বিভিন্ন সাফল্য, সমস্যা ও পরিকল্পনার কথা আলোচনা করেন। একনাগাড়ে পাঁচ দিন সভা চলার পর ১৫ জুলাই সভার সমাপ্তি ঘটে। ১৫ জুলাই রাতে সেক্টর কমান্ডাররা অস্থায়ী রাষ্ট্রপতি সৈয়দ নজরুল ইসলাম ও প্রধানমন্ত্রী তাজউদ্দীন আহমদের সঙ্গে সাক্ষাৎ করেন এবং আনুষ্ঠানিকভাবে বাংলাদেশ সরকারের প্রতি আনুগত্য স্বীকার করে শপথ নেন। ১৭ জুলাইয়ের মন্ত্রিসভায় প্রধান সেনাপতি সেক্টর কমান্ডারদের সভার প্রতিবেদন পেশ করেন। ৬ আগস্ট সভার কার্যবিবরণী প্রচার করা হয়, তবে সভায় গৃহীত অনেক সিদ্ধান্তই বিশেষ করে সেক্টর সীমানা, গণবাহিনীর সংগঠন ও অস্ত্রশস্ত্র, গেরিলাযুদ্ধের রণকৌশল ইত্যাদি কার্যবিবরণী প্রকাশের আগেই জুলাই মাসের মধ্যে পৃথক পত্র দ্বারা প্রচারিত হয়।
যুদ্ধকালে এটিই সর্বোচ্চ পর্যায়ের একমাত্র সামরিক সভা, পরবর্তী সময়ে সেক্টর কমান্ডারদের সভা অনুষ্ঠিত হয় দেশ স্বাধীন হওয়ার পর ১১ জানুয়ারি ১৯৭২, ঢাকায়।

সূত্র: লক্ষ প্রাণের বিনিময়ে, রফিকুল ইসলাম


বীর উত্তম, (২০০৬)।
মূলধারা’ ৭১, মঈদুল হাসান, (২০০৮)।
মার্চের শেষের দিকে সারা বাংলাদেশে বিচ্ছিন্নভাবে স্বাধীনতাযুদ্ধ শুরু হয়, বিভিন্ন কারণে এটিকে একক নেতৃত্বের অধীন সংগঠিত করা যাচ্ছিল না। এপ্রিল মাসের মাঝামাঝি বাংলাদেশ বাহিনী গঠিত হলেও মাঠপর্যায়ের যুদ্ধে কেন্দ্রের কর্তৃত্ব বা নেতৃত্ব কাগজ-কলমের মধ্যেই সীমিত থেকে যায়।
প্রাথমিকভাবে গড়ে ওঠা প্রতিরোধযুদ্ধ অনেকটা স্থিমিত হতে থাকে। একক নেতৃত্ব, ভারী অস্ত্র, উন্নত যোগাযোগব্যবস্থা ইত্যাদির অভাবে সশস্ত্র যুদ্ধের ধার কমতে থাকে এবং একপর্যায়ে প্রায় গতিহীন হয়ে পড়ে।
স্বাধীনতাযুদ্ধ শুরু হওয়ার পর সশস্ত্র বাহিনীর সিনিয়র কর্মকর্তারা বাংলাদেশকে কয়েকটি সামরিক অঞ্চলে ভাগ করেন। জুন মাসের মধ্যে ধীরে ধীরে অঞ্চলের সংখ্যা চার থেকে নয়টিতে পৌঁছায়। অঞ্চল কমান্ডাররা নিজেরাই অঞ্চলের সীমা নির্ধারণ করে নেন। অঞ্চলের কোনো সুনির্দিষ্ট নাম না থাকলেও যে এলাকায় তাঁরা কর্মরত ছিলেন, সেই এলাকার নামে পরিচিত ছিল, যেমন: চট্টগ্রাম অঞ্চল, সিলেট অঞ্চল, রাজশাহী অঞ্চল ইত্যাদি। বাংলাদেশ বাহিনী সদরদপ্তর এতে সম্মতি দান করে। ভারতীয় বাহিনী গড়ে ওঠা অঞ্চলগুলোর সঙ্গে সমন্বয় সাধনের জন্য আটটি সেক্টর গঠন করে, এগুলোর নাম ছিল ইংরেজি অক্ষরের ক্রমানুসারে যেমন এ, বি, সি, ডি, ই, ই(১), এফ, জে সেক্টর। জুন মাস থেকে বাংলাদেশ বাহিনীর অঞ্চলগুলো সেক্টর হিসেবে পরিচিতি পায়।
নিজস্ব বেতারযন্ত্র না থাকায় অঞ্চলগুলো সংশ্লিষ্ট ভারতীয় সেক্টরের মাধ্যমে বাংলাদেশ বাহিনীর সদরদপ্তরের সঙ্গে যোগাযোগ করত। ফলে অঞ্চলগুলোর ওপর কেন্দ্রের কার্যকর নেতৃত্ব প্রতিষ্ঠা পাচ্ছিল না, প্রয়োজনীয় মুহূর্তে অঞ্চলসমূহ কেন্দ্রের সিদ্ধান্ত থেকে বঞ্চিত হচ্ছিল। এ ছাড়া অঞ্চলসমূহ নিজেদের মধ্যেও সমন্বয় করতে পারছিল না।
মুক্তিবাহিনীর জন্য নতুন যোদ্ধা সংগ্রহ, তাঁদের প্রশিক্ষণ প্রদান ইত্যাদি বিষয়ে অঞ্চল ও বিভিন্ন সংস্থার মধ্যে কোনো সমন্বয় ছিল না। বেসামরিক প্রশাসনের সঙ্গে অঞ্চলসমূহের যোগাযোগ, লেনদেন ইত্যাদি বিষয় স্বচ্ছ না থাকায় মাঝে মাঝেই ভুল বোঝাবুঝির সৃষ্টি হচ্ছিল।
বাংলাদেশ বাহিনীর অধীনস্থ অঞ্চলসমূহে বেশ কিছু সশস্ত্র দল বা বাহিনী গজিয়ে উঠতে থাকে বা তৎপর দেখা যায়। এসব বাহিনী অঞ্চলের সঙ্গে তাদের কর্মকাণ্ডের বিষয়ে কোনো সমন্বয় করত না। এদের অনেকে বাংলাদেশ সরকারের নির্দেশও অমান্য করতে থাকে।
সব মিলিয়ে স্বাধীনতাযুদ্ধে অংশ নেওয়া রাজনৈতিক দল, সশস্ত্র বাহিনী, অন্যান্য সংগঠনের মধ্যে অনিশ্চয়তা, শঙ্কা, অবিশ্বাস ইত্যাদি বাড়তে থাকে। সমন্বয় ও নীতিমালার অভাবে আন্তঅঞ্চল সম্পর্কের মধ্যেও বিভিন্ন ধরনের সমস্যা শুরু হয়।
যেকোনো যুদ্ধের সাফল্য নির্ভর করে মূলত কার্যকর আদেশ-নিয়ন্ত্রণ এবং প্রয়োজনীয় অস্ত্রসম্ভার প্রাপ্তির ওপর। স্বাধীনতাযুদ্ধ শুরুর তিন মাস গত হওয়ার পরও ভারতীয় বাহিনী বা অন্য কোনো জায়গা থেকে প্রত্যাশিত অস্ত্রশস্ত্র এবং লজিস্টিক না পাওয়ায় যুদ্ধপরিস্থিতি ক্রমেই নিয়ন্ত্রণের বাইরে চলে যাচ্ছিল।
এপ্রিল ও মে মাসের মধ্যে হানাদার বাহিনী বাংলাদেশে গোলন্দাজ ও সাঁজোয়াসহ পাঁচটি সামরিক ডিভিশন মোতায়েন করতে সক্ষম হয়। প্রাথমিক ক্ষতি কাটিয়ে ওঠার পর মে মাসের মধ্যে হানাদার বাহিনী নিজস্ব শক্তি বৃদ্ধি করে এবং ধীরগতিতে সারা বাংলায় তাদের দখলদারিত্ব প্রতিষ্ঠা করে।
এ রকম একটা পরিস্থিতিতে বাংলাদেশ বাহিনীর জন্য সশস্ত্র যুদ্ধের নীতিমালা, বিভিন্ন সেক্টরের সীমানা ও নেতা নির্ধারণ, যুদ্ধের জন্য অস্ত্র ও অন্যান্য সমরসম্ভার সংগ্রহ, সর্বোপরি কেন্দ্রীয় নেতৃত্ব প্রতিষ্ঠা ইত্যাদি বিষয়ে সিদ্ধান্ত গ্রহণ জরুরি হয়ে পড়ে।
বিষটি জুন মাসের মন্ত্রিসভায় আলোচিত হয়। সিদ্ধান্ত হয়যে সেক্টর কমান্ডার ও সংশ্লিষ্ট ব্যক্তিদের নিয়ে একটি সভার আয়োজন করা হবে। সভার তারিখ নির্ধারিত হয় ১১ থেকে ১৫ জুলাই।
১২ ডিসেম্বর, ২০১১, ঢাকা
সেক্টর কন্ডারদের সভায় যা আলোচনা হয়েছিল, তা পরবর্তীতে সভার কার্যবিবরণী এবং একাধিক নীতিমালার সাহায্যে প্রচার করা হয়। সভায় অনেক বিষয় আলোচনা হলেও সবগুলোকে কার্যবিবরণীতে অন্তর্ভুক্ত করা হয়নি। গুরুত্বপূর্ণ বিবেচনায় ২৭টি বিষয় কার্যবিবরণীতে অন্তর্ভুক্ত করা হয়। এই ২৭টির মধ্যে উল্লেখযোগ্য কয়েকটি নিচে দেওয়া হলো:
 অনেকগুলি কোম্পানি নিয়ে একটি সেক্টর গঠিত হবে। সেক্টরের এলাকা ও দায়িত্বের ভিত্তিতে সেক্টরের কোম্পানি সংখ্যা নির্ধারণ করা হবে। সেক্টরের দায়িত্ব ও অপারেশন পদ্ধতিসমূহ সভায় নির্ধারণ করা হয়।
 সেক্টরসমূহের সীমানা নির্ধারণ করা হয় এবং ১৮ জুলাই অতি গোপনীয় পত্রের মারফত তা সংশ্লিষ্ট সকলকে জ্ঞাত করানো হয়। নির্দেশ দেওয়া হয় যে এক সেক্টর অপর সেক্টর এলাকায় অপারেশন করবে না।
 সৈনিকদের মধ্যে যে সমস্ত সৈনিক বিমান, নৌ, গোলন্দাজ, সিগন্যাল বিষয়ে পারদর্শী তাদের তালিকা তৈরি করতে হবে, যাতে এদের দ্বারা ঐ সমস্ত বাহিনী গঠন করা যায়।
 ইয়ূথ ক্যাম্পের সঙ্গে বাংলাদেশ বাহিনীর কোনো সম্পৃক্ততা থাকবে না। ইয়ূথ ক্যাম্প সরকারের ভিন্ন সংস্থা পরিচালনা করবে।
 গণবাহিনীর গঠন, কর্মপন্থা, প্রসাশন ইত্যাদি বিষয়ে বিস্তারিত আলোচনা হয়। ২৫ জুলাই গণবাহিনীর সংগঠন, অস্ত্রশস্ত্র, পোষাক, রণকৌশল, আত্মীকরণ সম্বন্ধীয় ১০ পৃষ্ঠার পত্র জারি হয়। এই পত্রে প্রেরিত সিদ্ধান্ত ও নির্দেশনাবালীর অতিরিক্ত আরও কিছু সিদ্ধান্ত ২৭ ও ৩১ জুলাই সকল সেক্টরে প্রেরণ করা হয়।
 সদরদপ্তর ও সেক্টরের মধ্যে বেতার যোগাযোগ ভারতীয় সেক্টরের মাধ্যমে রক্ষা করা হবে। ভারতীয় সেক্টর সদরদপ্তর ও বাংলাদেশী সেক্টর সদরদপ্তর এক স্থানে না থাকলে তাদের মধ্যে বেতার যোগাযোগ ব্যবস্থা থাকবে।
 লজিস্টিকস ও প্রশাসনিক বিষয়গুলোর মধ্যে মুক্তিবাহিনীর বেতন, পোষাক, রেশন, চিকিৎসা বিষয়ে বিভিন্ন ধরনের সিদ্ধান্ত গৃহীত হয়।

অংশগ্রহণকারীদের নাম
প্রধানমন্ত্রী তাজউদ্দীন আহমদ
কর্নেল এম এ জি ওসমানী
লে. কর্নেল এম এ রব
গ্রুপ ক্যাপ্টেন এ কে খন্দকার
মেজর কাজী নূরুজ্জামান
মেজর চিত্তরঞ্জন দত্ত
মেজর জিয়াউর রহমান
মেজর কে এম সফিউল্লাহ
মেজর খালেদ মোশাররফ
মেজর মীর শওকত আলী
উইং কমান্ডার এম কে বাশার
মেজর আবু ওসমান চৌধুরী
মেজর রফিকুল ইসলাম
মেজর নাজমুল হক
মেজর এম এ জলিল
মেজর এ আর চৌধুরী
সূত্র: বাংলাদেশের স্বাধীনতাযুদ্ধ সেক্টরভিত্তিক ইতিহাস, মুক্তিযুদ্ধবিষয়ক মন্ত্রণালয়, গণপ্রজাতন্ত্রী বাংলাদেশ সরকার, (২০০৪)। বাংলাদেশের স্বাধীনতাযুদ্ধ দলিলপত্র: দশম খণ্ড, তথ্য মন্ত্রণালয়, গণপ্রজাতন্ত্রী বাংলাদেশ সরকার, (১৯৮২)। বাংলাদেশের মুক্তিযুদ্ধ, সেনাসদর, শিক্ষা পরিদপ্তর, (২০০৭)। লক্ষ প্রাণের বিনিময়ে, রফিকুল ইসলাম, বীর উত্তম, (২০০৬)।


মূলধারা ’৭১, মঈদুল হাসান, (২০০৮)।
১ এপ্রিল ২ ও ৪ ইস্ট বেঙ্গল রেজিমেন্টের অফিসাররা পরবর্তী করণীয় নির্ধারণ ও সমন্বয় সাধনের জন্য তেলিয়াপাড়া (হবিগঞ্জ) চা-বাগানে উপস্থিত হন। বিকেলে ভারতের বর্ডার সিকিউরিটি ফোর্সের (বিএসএফ) পূর্বাঞ্চলীয় মহাপরিচালক ব্রিগেডিয়ার ভিসি পান্ডে তাঁদের সঙ্গে সাক্ষাৎ করেন। বাঙালি অফিসাররা ব্রিগেডিয়ার পান্ডের কাছ থেকে কর্নেল এম এ জি ওসমানী (অবসরপ্রাপ্ত) এবং ৮ ইস্ট বেঙ্গল রেজিমেন্টের অবস্থান সম্পর্কে জানতে পারেন। তাঁরা সিদ্ধান্ত নেন যে ৪ এপ্রিল কর্নেল ওসমানীসহ ওই এলাকার সব সামরিক অফিসার তেলিয়াপাড়ায় একত্র হয়ে পরবর্তী করণীয় সম্পর্কে আলোচনা করবেন। ব্রিগেডিয়ার পান্ডের মাধ্যমে আগরতলায় কর্নেল ওসমানীকে আর রামগড়ে ৮ ইস্ট বেঙ্গলকে আলোচনার সংবাদ জানানো হয়।
৪ এপ্রিল সকাল ১০টায় তেলিয়াপাড়া চা-বাগানের ব্যবস্থাপকের বাংলোতে সভা শুরু হয়। এখানে উপস্থিত হন কর্নেল এম এ জি ওসমানী, লে. কর্নেল সালাউদ্দীন মো. রেজা, লে. কর্নেল আব্দুর রব, মেজর জিয়াউর রহমান, মেজর কে এম সফিউল্লাহ, মেজর খালেদ মোশাররফ, মেজর কাজী নুরুজ্জামান (অবসরপ্রাপ্ত), মেজর নুরুল ইসলাম, মেজর সাফাত জামিল, মেজর মাইনুল হোসেন চৌধুরী, ক্যাপ্টেন আব্দুল মতিন প্রমুখ। এ ছাড়াও বৈঠকে বিএসএফের ব্রিগেডিয়ার ভিসি পান্ডে, আগরতলার (ত্রিপুরা) জেলা ম্যাজিস্ট্রেট সায়গল এবং ব্রাহ্মণবাড়িয়ার মহকুমা প্রশাসক কাজী রফিকউদ্দিন উপস্থিত ছিলেন।
সভায় উদ্ভূত পরিস্থিতির সার্বিক মূল্যায়ন এবং ভবিষ্যৎ কর্মপন্থা নিয়ে আলোচনা হয়। সিদ্ধান্ত হয় যে বাংলাদেশ সরকার গঠন না হলেও বাস্তবতার প্রয়োজনে সেনাবাহিনী, ইপিআর, পুলিশ, আনসারের সদস্য এবং সাধারণ সশস্ত্র জনতাকে নিয়ে মুক্তিবাহিনী গঠন করা হবে। কর্নেল ওসমানী মুক্তিবাহিনীর প্রধান থাকবেন। মুক্তিযুদ্ধের সুবিধার্থে বাংলাদেশকে মোট চারটি অঞ্চলে ভাগ করা হবে, যার নেতৃত্বে থাকবেন মেজর জিয়াউর রহমান (চট্টগ্রাম অঞ্চল), মেজর কে এম সফিউল্লাহ (সিলেট অঞ্চল), মেজর কে মোশাররফ (কুমিল্লা অঞ্চল) এবং মেজর আবু ওসমান চৌধুরী (কুষ্টিয়া অঞ্চল)। সভায় আরও সিদ্ধান্ত হয় যে ভারী অস্ত্রশস্ত্র আর গোলাবারুদের অভাব মেটানোর জন্য তাঁরা অবিলম্বে ভারতের সাহায্য প্রার্থনা করবেন।
এই সভা ছিল স্বাধীনতাযুদ্ধকালে সামরিক বিষয়সমূহ সমন্বয় সাধনের জন্য প্রথম সভা।মোহাম্মদ আইনউদ্দিন (বীর প্রতীক) ১৯৭১ সালের ২৬ মার্চ কুমিল্লা সেনানিবাস থেকে পালিয়ে ব্রাহ্মণবাড়িয়ায় অবস্থানরত চতুর্থ ইস্ট বেঙ্গল রেজিমেন্টের সঙ্গে মুক্তিযুদ্ধে যোগ দেন। তখন তিনি পাকিস্তান সামরিক বাহিনীতে ক্যাপ্টেন পদে কর্মরত ছিলেন। তিনি স্বাধীন বাংলাদেশে সামরিক বাহিনীতে নানা গুরুত্বপূর্ণ পদে দায়িত্ব পালন করেন। ১৯৯৬ সালে মেজর জেনারেল হিসেবে অবসর গ্রহণ করেন।
৪ ডিসেম্বর ব্যাটল অব ইন্ডিয়া-পাকিস্তান শুরু হয়। সেটাতে নবম বেঙ্গলকে দায়িত্ব দেওয়া হলো গঙ্গাসাগর এলাকায় অবস্থান নিতে, যেন কুমিল্লা ক্যান্টনমেন্ট থেকে এসে পাকিস্তানি বাহিনী কোনো সমস্যা করতে না পারে। এই দায়িত্ব ছিল আমার। আর কর্নেল সফিউল্লাহর নেতৃত্বাধীন ৩ নম্বর সেক্টরকে দেওয়া হলো একটা ব্যাটালিয়ন দিয়ে সিঙ্গারবিল এলাকার উত্তর অংশে প্রটেকশনের দায়িত্ব। ওইখানে ছিল ভারতীয় বাহিনীর টেন মাউন্টেন ডিভিশন, সেটার কমান্ডে ছিলেন জেনারেল গনজালভেস। তাঁর নেতৃত্বে ৪ ডিসেম্বর খুব সকালে আক্রমণ শুরু হয়। আমি বাইনোকুলার দিয়ে সব দেখছিলাম। টেন বিহার নামে ইন্ডিয়ান আর্মির একটা ব্যাটালিয়ন ছিল সবচেয়ে বাঁয়ে, তারা মাইন ফেটে আটকে যায়, এতে তাদের অনেক সেনা ও অফিসার আহত হয়। ডান পাশেও প্রচণ্ড যুদ্ধ হয়। ভারতীয় বাহিনীর ক্ষয়ক্ষতি হয় প্রচুর। সেখানে তাদের একজন ব্রিগেডিয়ার আহত হন। তিনি ছিলেন ব্রিগেড কমান্ডার। জেনারেল গনজালভেসের সঙ্গে বৈঠক করে তিনি গিয়েছিলেন।
...যাই হোক, তিন ঘণ্টা ককফাইটের পর ইন্ডিয়ান আর্মি পুরো এলাকা দখল করে নেয়। তারপর তারা আমাকে ওয়্যারলেসে খুঁজছিল। তখন নবম বেঙ্গলের জন্য আদেশ এল, আমরা যেন তৎক্ষণাৎ কুমিল্লা-চিওড়া কাজীবাড়ীর দিকে অগ্রসর হই। কুমিল্লা রুটে আমার জন্য অর্ডার ছিল, লাকসাম রুট দিয়ে, যেটা বর্তমানে কুমিল্লা চিটাগাং রোড—একে মেইন এক্সেস করে কুমিল্লা টাউন দখল করতে হবে আমাকে। আমি কয়েকজনকে ওখানে প্রটেকশনে রাখি। আমি না এলে ব্যাটালিয়নও আসতে পারবে না। তখন লেফটেন্যান্ট হারুন ব্যাটালিয়নকে মুভ করালেন আর আমার জন্য মেসেজ রেখে তিনি সীমান্ত পর্যন্ত চলে গেলেন। আমি ওখানে গিয়ে ওদের সঙ্গে মিলিত হলাম। ৪ ডিসেম্বর ভোরে সীমান্ত অতিক্রম করে আমরা সন্ধ্যার দিকে চিওড়া কাজীবাড়ীর কাছে পৌঁছি, সেখানে চারপাশে ইন্ডিয়ান আর্মির ব্যারিকেড ছিল। তারা আমাদের টেক ওভার করল। ওখানে ব্রিগেডিয়ার বকসিকে বলা হলো, তিনি যেন চাঁদপুর হয়ে কুমিল্লাগামী রাস্তাটা ধরে লালমাই এক্সেস যান। আমাকে বার্তা পাঠানো হলো, ইনডিপেনডেন্ট এক্সেস চট্টগ্রাম-কুমিল্লা হাইওয়ে হয়ে কুমিল্লা টাউন দখল করতে হবে। আমিই মুক্তিবাহিনীর কমান্ডার, আমার অধীনে ছিল একটা ইন্ডিয়ান মাউন্টেন আর্টিলারি ব্যাটারি, সেটার কমান্ডার ছিলেন ক্যাপ্টেন জামাল। আমি ব্যাটালিয়ন কমান্ডার, তিনি ব্যাটারি কমান্ডার। ওই ব্যাটারির সাপোর্ট নিয়ে, আর্টিলারির সাপোর্ট নিয়ে আমি চিওড়া কাজীবাড়ী থেকে ডিসেম্বরের ৫ বা ৬ তারিখ সকালবেলা রওনা হই কুমিল্লার উদ্দেশে। পথে প্রথম আক্রমণ হলো কুমিল্লা টাউনের পুবদিকে বালুথুবা এলাকায়। সেখানে সেকেন্ড লেফটেন্যান্ট হারুন ছিলেন। আমাদের তখন অফিসার নেই। আর আমি আশরাফকে খুঁজে পাচ্ছিলাম না। শাহরিয়ার নামে আরেকজন অফিসার ছিলেন। সেখানে হারুন আক্রমণ করলেন। পাকিস্তান বাহিনী সরে গেল, আমরা বালুথুবা দখল করলাম। সকাল পৌনে ১০টার দিকে আমি কুমিল্লা টাউনে পৌঁছে রেলওয়ে স্টেশন পর্যন্ত ডিফেন্স এক্সটেন্ড করে পজিশন নিই। সন্ধ্যায় ভারতীয় বাহিনী আসে। জেনারেল হীরা জানালেন, এ সময়ের মধ্যে ব্রিগেডিয়ার বকসি ও টম পান্ডে আহত হয়েছেন। আমি কুমিল্লা টাউন দখল করি ৬ ডিসেম্বর। 
বাংলাদেশের স্বাধীনতাযুদ্ধে ভারতের সহায়তা যেমন ছিল, তেমনি বাংলাদেশকে ভারত যে স্বীকৃতি দেবে, সে ব্যাপারে আস্থার অভাব ছিল না। তবে আইনগতভাবে বাংলাদেশের স্বীকৃতি জরুরি হয়ে পড়েছিল। মুজিবনগর সরকারের অনুরোধে একাত্তরের ৬ ডিসেম্বর ভারত বাংলাদেশকে আনুষ্ঠানিক স্বীকৃতি দেয়। একটি স্বাধীন রাষ্ট্র হিসেবে অন্য কোনো দেশ আনুষ্ঠানিকভাবে স্বীকার করে নেয় বাংলাদেশকে। এই স্বীকৃতি বাংলাদেশের মুক্তিযুদ্ধকে ‘ভারত-পাকিস্তান’ যুদ্ধের পরিচিতি থেকে মুক্তি দিয়েছে
২৬ মার্চ থেকে ৬ ডিসেম্বর; একাত্তরে এর মাঝে সময় চলে গেছে আট মাসেরও বেশি। স্বাধীনতার ঘোষণার পর এই সময়ে মুক্তির জন্য যুদ্ধ যেমন দিনে দিনে জোরদার হয়েছে, দখলদার পাকিস্তানি বাহিনীর নৃশংসতাও বেড়েছে। কোটি খানেক শরণার্থী দেশ ছেড়ে আশ্রয় নিয়েছে পাশের দেশ ভারতে। ১৭ এপ্রিল মুজিবনগরে অস্থায়ী সরকার গঠনের পর এই সরকারের নেতৃত্বেই পরিচালিত হতে থাকে মুক্তিযুদ্ধ। সীমান্ত তখন মিলেমিশে একাকার। শরণার্থীশিবির, মুক্তিযোদ্ধাদের আশ্রয় ও প্রশিক্ষণ—সবই চলছে ভারতের সীমান্ত ঘিরে। অনানুষ্ঠানিকভাবে কলকাতার ৮, থিয়েটার রোডে পরিচালিত হতো অস্থায়ী বাংলাদেশ সরকারের সচিবালয়। ৩ ডিসেম্বর যখন সরাসরি ভারত-পাকিস্তান যুদ্ধ শুরু হয়ে গেল, পরিস্থিতি পাল্টাল দ্রুতই। বাংলাদেশের মুক্তিযুদ্ধে ভারতের সাহায্য-সহযোগিতা ও সমর্থন সবকিছু থাকলেও তখনো আইনগতভাবে ভারতের স্বীকৃতি পায়নি বাংলাদেশ নামের কোনো দেশ। বাংলাদেশকে স্বীকৃতি না দেওয়ার অর্থ বিষয়টিকে ভারত-পাকিস্তান যুদ্ধ হিসেবেই দেখার মতো। ভারতের সেনাবাহিনী কোন ভূ-খণ্ডে দাঁড়িয়ে যুদ্ধ করছে—পাকিস্তানের, না বাংলাদেশের?
ভারত-পাকিস্তান যুদ্ধ শুরুর পরদিনই ৪ ডিসেম্বর ভারতের প্রধানমন্ত্রী ইন্দিরা গান্ধীর কাছে চিঠি লিখলেন অস্থায়ী রাষ্ট্রপতি সৈয়দ নজরুল ইসলাম ও প্রধানমন্ত্রী তাজউদ্দীন আহমদ। ‘মাননীয় প্রধানমন্ত্রী, আপনার দেশের বিরুদ্ধে ৩ ডিসেম্বর পাকিস্তানের সরাসরি আগ্রাসনের পরিপ্রেক্ষিতে আমরা আপনাকে জানাতে চাই যে বাংলাদেশের মুক্তিবাহিনী যেকোনো সেক্টর ও ফ্রন্টে বাংলাদেশে পাকিস্তানের আগ্রাসী বাহিনীর বিরুদ্ধে লড়াই করতে প্রস্তুত রয়েছে। আমরা যদি আনুষ্ঠানিকভাবে কূটনৈতিক সম্পর্ক প্রতিষ্ঠা করতে পারি, তবে পাকিস্তানের সামরিক ষড়যন্ত্রের বিরুদ্ধে আমাদের যৌথ অবস্থান আরও জোরদার করা সম্ভব। এই পরিস্থিতিতে আমরা আবারও আমাদের দেশ ও সরকারকে ভারত সরকারের স্বীকৃতির জন্য আপনার প্রতি অনুরোধ জানাচ্ছি।’ বাংলাদেশের এই অনুরোধের প্রতি ইন্দিরা গান্ধী সাড়া দিলেন এভাবে—
‘আমি পার্লামেন্টে এই তথ্য দিতে পেরে আনন্দিত যে নিজেদের অস্তিত্ব রক্ষা এবং বাংলাদেশ সরকারের বারবার করা অনুরোধের পরিপ্রেক্ষিতে ভারত সরকার খুবই গুরুত্বপূর্ণ একটি সিদ্ধান্ত নিয়েছে। ভারত সরকার গণপ্রজাতন্ত্রী বাংলাদেশ সরকারকে স্বীকৃতি দেওয়ার সিদ্ধান্ত নিয়েছে।’ ভারতের পার্লামেন্টে একাত্তরের ৬ ডিসেম্বর দেওয়া এই বিবৃতির পর ইন্দিরা গান্ধী সেই দিনই বাংলাদেশের প্রধানমন্ত্রী তাজউদ্দীন আহমদকে লেখা এক চিঠিতে বাংলাদেশকে স্বীকৃতি দেওয়ার কথা জানিয়ে দেন। একটি স্বাধীন রাষ্ট্র হিসেবে অন্য কোনো দেশের স্বীকৃতি পেল বাংলাদেশ। তারিখটি ৬ ডিসেম্বর ১৯৭১, স্বীকৃতিদাতা দেশটি ভারত।
বিশ্বের বিভিন্ন দেশের কাছে স্বীকৃতি চেয়ে আবেদন জানানো হয়েছিল বাংলাদেশের অস্থায়ী মুজিবনগর সরকার গঠন হওয়ার পরপরই। ভারতের স্বীকৃতির জন্য দাবি উঠেছিল দেশটির ভেতর থেকেও। পশ্চিমবঙ্গ বিধানসভায় বাংলাদেশকে স্বীকৃতি দেওয়ার দাবি জানিয়ে প্রস্তাব নেওয়া হয়েছিল একাত্তরের মে মাসেই। ‘বাংলাদেশের জনগণের জাতীয় স্বাধীনতার জন্য মরণপণ সংগ্রামের প্রতি ভারতের আশু ও জরুরি কর্তব্যের কথা বিবেচনা করিয়া এই বিধানসভা ভারত সরকারের নিকট দাবি জানাইতেছে যে, অনতিবিলম্বে বাংলাদেশের সার্বভৌম গণতান্ত্রিক প্রজাতন্ত্র ও তাহার সরকারকে স্বীকৃতি এবং অস্ত্রশস্ত্রসহ সর্বপ্রকার প্রয়োজনীয় কার্যকরী সাহায্য দিতে হইবে।’ একাত্তরের ৮ মে পশ্চিমবঙ্গ বিধানসভায় মুখ্যমন্ত্রী এই প্রস্তাব আনলে সর্বসম্মতিতে এই প্রস্তাব পাস হয়। ভারত সরকার এ জন্য অপেক্ষা করেছে ৬ ডিসেম্বর পর্যন্ত।
‘মে মাসের মাঝামাঝি, পূর্ব পাকিস্তান থেকে ভারতের পশ্চিম বাংলা ও উত্তর-পূর্বে আশ্রয় নিতে আসা শরণার্থীদের সংখ্যা বাড়তে লাগল বানের বেগে। মে মাসের তৃতীয় সপ্তাহে ৫৫ থেকে ৭০ লাখ শরণার্থীর কারণে ভারতের আসাম, ত্রিপুরা এবং পশ্চিম বাংলা ভীষণ জনসংখ্যার চাপে পড়ে যায়। এই রাজ্যগুলোতে সম্পদের সংকট দেখা দেয়। তার পরও পূর্ব পাকিস্তানিদের জন্য সাধারণ সমর্থন অব্যাহত রইল, কিন্তু স্বাধীনতাযুদ্ধকালে কূটনৈতিক কিংবা রাজনৈতিক ক্ষেত্রে যেকোনো পদক্ষেপের ব্যাপারেই ভারত ছিল সদা সতর্ক। একটি অন্তর্বর্তীকালীন সরকার প্রতিষ্ঠার ক্ষেত্রে সহায়তা এবং প্রতিরোধ আন্দোলনে সমর্থন দিয়ে গেলেও ভারত কিন্তু তখনো মুজিবনগর সরকারকে কোনো আনুষ্ঠানিক স্বীকৃতি দেয়নি।’ ভারতের সাবেক পররাষ্ট্রসচিব জে এন দিক্ষিত এই কথাগুলো লিখেছেন তাঁর লিবারেশন অ্যান্ড বিয়ন্ড: ইন্দো-বাংলাদেশ রিলেশান বইতে (ইউপিএল, ১৯৯৯)। মুক্তিযুদ্ধে সব সাহায্য-সহযোগিতার পরও বাংলাদেশকে স্বীকৃতি দিতে কেন সময় নিল ভারত, তার জবাবও তিনি দিয়েছেন তাঁর বইতে। ‘মিসেস গান্ধীর প্রারম্ভিক এবং সহজাত প্রতিক্রিয়াই ছিল বাংলাদেশকে মুক্ত দেশ হিসেবে স্বীকৃতি প্রদান এবং সেখানে স্বাধীনতা যুদ্ধের জন্যে সেনাবাহিনী পাঠানো। যাহোক, পররাষ্ট্রমন্ত্রী স্মরণ সিং এটাও মাথায় রেখেছিলেন যে এর বিশ্বাসযোগ্যতা ও রাজনৈতিক নির্ভুলতা যেন কখনোই প্রশ্নবিদ্ধ না হয়। স্মরণ সিংয়ের মাথায় ছিল, ভারতকে যেন কখনোই বড় কোনো পরাশক্তি বা জাতিসংঘের সামনে কোনোরকম দোষারোপের দায় নিয়ে দাঁড়াতে না হয়, যাতে তারা কখনোই বলতে না পারে, ভারত প্রতিবেশী একটি দেশের ব্যাপারে অযাচিত নাক গলিয়েছে, দেশটিকে বিভক্ত করেছে কিংবা ধ্বংস করেছে আঞ্চলিক সুসম্পর্ক।’
৩ ডিসেম্বর ভারত-পাকিস্তান যুদ্ধের শুরু, ৪ ডিসেম্বর ভারতের স্বীকৃতি চেয়ে আবার ইন্দিরা গান্ধীর কাছে অনুরোধ, ৬ ডিসেম্বর প্রত্যাশিত স্বীকৃতি—এমন অবস্থায় কী চলছিল মুজিবনগর সরকারে, তার বিবরণ পাই অস্থায়ী সরকারের প্রধানমন্ত্রী তাজউদ্দীন আহমদের সচিব হিসেবে দায়িত্ব পালনকারী ফারুক আজিজ খানের স্প্রিং ৭১ (ইউপিএল, ১৯৯৮) বইতে। ‘৩ ডিসেম্বর যুদ্ধ শুরু হয়ে যাওয়ার পর প্রায় তিন দিন কেটে গেছে। ভারতের বাংলাদেশকে স্বীকৃতি দেওয়ার কোনো খবর পাওয়া যাচ্ছে না। যদিও প্রধানমন্ত্রী তাজউদ্দীন আহমদ বাংলাদেশের স্বীকৃতি চেয়ে ভারতের প্রধানমন্ত্রীকে ৪ ডিসেম্বর চিঠি লিখেছেন। অবশেষে ৬ ডিসেম্বর ভারত বাংলাদেশ সরকারকে দীর্ঘ প্রতীক্ষিত স্বীকৃতি দিল। বিকেল নাগাদ যখন রেডিওতে এ খবর শোনা গেল, তখন আমরা যাঁরা কয়েকজন তখনো আমাদের অফিস প্রাঙ্গণে ছিলাম, তখন তাঁদের মধ্যে আনন্দের বন্যা বয়ে গেল। প্রধানমন্ত্রী তাজউদ্দীনের তথ্য কর্মকর্তা আলী তারেক ও কয়েকজন উৎসাহী তরুণ তড়িঘড়ি করে ৮ থিয়েটার রোডের মূল ভবনে বাংলাদেশের একটি পতাকা ওড়ালেন। এ সময় গগনবিদারী বিজয়ের স্লোগান উঠল সেখানে। প্রথমবারের মতো বাংলাদেশ সচিবালয়ে লাল-সবুজের পতাকা উড়ল। তখন উত্তর দিক থেকে শান্ত বাতাস বইছিল।’
১৬ ডিসেম্বর চূড়ান্ত বিজয়ের আগে স্বীকৃতি মিলেছিল দুটি দেশের কাছ থেকে। ভারতের পর ভুটানের স্বীকৃতি পাওয়া যায় ৮ ডিসেম্বর। বাংলাদেশকে ভারতের স্বীকৃতি একাত্তরের বাংলাদেশের মুক্তিযুদ্ধকে ‘ভারত-পাকিস্তান’ যুদ্ধের পরিচিতি থেকে মুক্তি দিয়েছে। পাকিস্তানি বাহিনী ভারতীয় সেনাবাহিনীর কাছে আত্মসমর্পণ করেনি, করেছে ভারত-বাংলাদেশ যৌথ বাহিনীর কমান্ডের কাছে
নয়াদিল্লি
ডিসেম্বর ৬, ১৯৭১


প্রিয় প্রধানমন্ত্রী,
৪ঠা ডিসেম্বর তারিখে মাননীয় ভারপ্রাপ্ত রাষ্ট্রপতি সৈয়দ নজরুল ইসলাম এবং আপনি যে বার্তা পাঠিয়েছেন তা পেয়ে আমি ও ভারত সরকারের আমার সহকর্মীবৃন্দ গভীরভাবে অভিভূত হয়েছি। বার্তাটি পেয়ে ভারত সরকার আপনার নিবেদিতপ্রাণ নেতৃত্বাধীন গণপ্রজাতন্ত্রী বাংলাদেশকে স্বীকৃতিদানের জন্য আপনার অনুরোধ পুনর্বিবেচনা করেছে। আমি আনন্দের সঙ্গে জানাচ্ছি যে বিদ্যমান বর্তমান পরিস্থিতির আলোকে ভারত সরকার স্বীকৃতি প্রদানের সিদ্ধান্ত গ্রহণ করেছে। আজ সকালে এ বিষয়ে পার্লামেন্টে আমি একটি বিবৃতি প্রদান করেছি।
অনুলিপি প্রেরণ করা হলো।
বাংলাদেশের জনগণকে প্রচুর দুর্ভোগ পোহাতে হয়েছে। আপনাদের যুবসম্প্রদায় স্বাধীনতা ও গণতন্ত্রের জন্য এক আত্মোৎসর্গীকৃত সংগ্রামে লিপ্ত রয়েছে। ভারতের জনসাধারণও অভিন্ন মূল্যবোধের প্রতিরক্ষায় যুদ্ধ করছে। আমার কোনো সন্দেহ নেই যে মহান উদ্দেশ্য সাধনের জন্য এই সহমর্মিতা প্রচেষ্টা ও ত্যাগ দুই দেশের মৈত্রীকে আরও সুদৃঢ় করবে। পথ যতই দীর্ঘ হোক না কেন এবং ভবিষ্যতে দুই দেশের জনগণকে যত বড় ত্যাগ স্বীকারই করতে বলা হোক না কেন আমি নিশ্চিত যে জয় আমাদের হবেই।
এই সুযোগে আপনাকে, আপনার সহকর্মীগণকে এবং বাংলাদেশের বীর জনগণকে আমার প্রীতিসম্ভাষণ ও শুভকামনা জ্ঞাপন করছি।
আমি এই সুযোগে আপনার মাধ্যমে গণপ্রজাতন্ত্রী বাংলাদেশ সরকারের মহামান্য ভারপ্রাপ্ত রাষ্ট্রপতি সৈয়দ নজরুল ইসলামের প্রতি আমার সর্বোত্তম শ্রদ্ধা জ্ঞাপন করছি।
আপনার একান্ত
(ইন্দিরা গান্ধী)
জনাব তাজউদ্দীন আহমদ
মাননীয় প্রধানমন্ত্রী
গণপ্রজাতন্ত্রী বাংলাদেশ সরকার
মুজিবনগর
ভারতের পার্লামেন্টে বাংলাদেশকে স্বীকৃতি দেওয়ার সিদ্ধান্ত নেওয়ার পর প্রধানমন্ত্রীতাজউদ্দীন আহমদকে ইন্দিরা গান্ধীর চিঠি
সূত্র: বাংলাদেশের স্বাধীনতা যুদ্ধ: দলিলপত্র
বাংলাদেশকে ভারতের আনুষ্ঠানিক স্বীকৃতি দেওয়ার খবর সারা দুনিয়ায় ছড়িয়ে গেছে খুব দ্রুতই। বাংলাদেশের স্বাধীনতাযুদ্ধের বিরোধী অবস্থান নেওয়া যুক্তরাষ্ট্রে এর প্রতিক্রিয়া ছিল মিশ্র। মার্কিন সিনেট ও প্রতিনিধি পরিষদে সদস্যদের দেওয়া বক্তব্য ও তাঁদের প্রতিক্রিয়ায় বিষয়টি স্পষ্ট। ভারতের স্বীকৃতির বিষয়টি প্রচারিত হওয়ার পর ৬ ডিসেম্বর সিনেটে দেওয়া এক বক্তব্যে সিনেটর রবার্ট বায়ার্ড (পশ্চিম ভার্জিনিয়া থেকে নির্বাচিত ডেমক্র্যাটদলীয় সদস্য) বলেছেন, বাংলাদেশের প্রতি ভারতের স্বীকৃতি যুদ্ধের আগুনে ইন্ধন জোগাবে। তিনি বলেন, ‘আজ সকালের রেডিওর খবরে জানতে পারলাম যে পূর্ব পাকিস্তানকে ভারত আনুষ্ঠানিকভাবে বাংলাদেশ হিসেবে স্বীকৃতি দিয়েছে। এই উদ্যোগ নিশ্চিতভাবেই পাকিস্তানকে ক্ষুব্ধ করবে এবং তা যুদ্ধের আগুনে তেল ঢেলে দেবে।’
মার্কিন প্রতিনিধি পরিষদে ৯ ডিসেম্বরে (১৯৭১) দেওয়া বক্তব্যে ডেমক্র্যাটদলীয় সদস্য হেনরি হেলস্টস্কি (নিউজার্সি থেকে নির্বাচিত) অবশ্য বিপরীত দাবি তুলেছেন। তিনি বলেছেন, যুক্তরাষ্ট্রের উচিত, স্বাধীন রাষ্ট্র হিসেবে বাংলাদেশকে পূর্ণ কূটনৈতিক স্বীকৃতি প্রদান করা। প্রতিনিধি পরিষদে দেওয়া বক্তব্যে তিনি বলেন, ‘জনাব স্পিকার, আজ আমি একটি সাধারণ হাউস প্রস্তাব উত্থাপন করছি, তা হলো বাংলাদেশকে নতুন রাষ্ট্র হিসেবে পূর্ণ কূটনৈতিক স্বীকৃতি প্রদান করা উচিত।’
হেনরি হেলস্টস্কি বলেন, ‘ওই অঞ্চলের বিশ্বস্ততার প্রতীক হিসেবে আওয়ামী লীগকে গ্রহণ এবং পূর্ব পাকিস্তানের সাধারণ জনগণকে ঘৃণ্যভাবে দমনের দায়ে পাকিস্তান সরকারকে দায় স্বীকার করতে বলা উচিত। ২৫ মার্চ ইয়াহিয়া খান যে ঘটনা ঘটান, তা সেখানে গৃহযুদ্ধের সূচনা ঘটায় এবং সাম্প্রতিক সময়ে ভারত-পাকিস্তানের শত্রুতাপূর্ণ সম্পর্ক অখণ্ড পাকিস্তানের ভবিষ্যৎ শেষ করে দিয়েছে। জনাব স্পিকার, বাংলাদেশ একটি স্বাধীন সার্বভৌম দেশ হিসেবে আত্মপ্রকাশ করতে যাচ্ছে, এটা কেবল সময়ের ব্যাপার। আজ সকালে ওই অঞ্চল থেকে আসা প্রতিবেদন এটাই জানান দিচ্ছে যে ভারতীয় বাহিনী ও মুক্তিবাহিনী পাকিস্তানি সেনাবাহিনীকে ঘিরে ফেলেছে এবং প্রায় পরাস্ত করে ফেলেছে। এই বাহিনীর হাতে খুব শিগগির বিজয় ধরা না দেওয়ার আর কোনো কারণই দেখছি না।
‘যুক্তরাষ্ট্র যদি শুধু বাস্তবতার নিরিখেই কোনো পদক্ষেপ নেয়, তাহলে এ ক্ষেত্রে এই উত্তরণের বিষয়টি তাদের মাথায় নিয়ে নতুন রাষ্ট্র হিসেবে বাংলাদেশকে কূটনৈতিক স্বীকৃতি দেওয়া উচিত। তবে আরেকটি বড় ব্যাপার হলো, আন্তর্জাতিক রাজনীতির ক্ষেত্রে যে গোঁড়ামি আছে, তা থেকে বেরিয়ে আসতে হবে। ইয়াহিয়া খানের দমনমূলক শাসনব্যবস্থার বিপরীতে অবস্থান নিয়ে মুখোমুখি হতে হবে দক্ষিণ এশিয়ার প্রকৃত ঘটনাবলির।’
বাংলাদেশকে ভারতের স্বীকৃতির পর ৯ ডিসেম্বর (১৯৭১) প্রতিনিধি পরিষদের রিপাবলিকান দলীয় সদস্য পল এন ম্যাকক্লসিক (ক্যালিফোর্নিয়া থেকে নির্বাচিত) এক বিবৃতি দিয়ে বলেন, ‘নতুন জাতি হিসেবে বাংলাদেশকে যুক্তরাষ্ট্রের অবশ্যই স্বীকৃতি দিতে হবে।’ ম্যাকক্লসিক তাঁর ওয়াশিংটনের কার্যালয় থেকে প্রকাশিত এক বিবৃতিতে বলেন, বাংলাদেশকে স্বীকৃতি দেওয়া না-দেওয়ার ব্যাপারে বিবেচ্য বিষয় হচ্ছে, গত বছর অনুষ্ঠিত মুক্ত ও অবাধ নির্বাচনে বিজয়ী ১৬৭ জন প্রতিনিধির মধ্যে সরকার চালানোর জন্য যথেষ্টসংখ্যক প্রতিনিধি বেঁচে আছেন কি না। তাঁরা যদি বেঁচেই থাকেন, তবে ঔপনিবেশিকবিরোধী ঐতিহ্য বজায় রেখে আমাদের উচিত বাংলাদেশকে একটি নতুন জাতির স্বীকৃতি দেওয়া।
একাত্তরের ৬ ডিসেম্বর আমি মুজিবনগর সরকারে কর্মরত ছিলাম। মুজিবনগর সরকারের রাজনৈতিক নেতারা থেকে কর্মকর্তা-কর্মচারী পর্যন্ত সবাই সেদিনের এই ঘোষণায় আনন্দে উৎফুল্ল হয়ে ওঠেন। সবচেয়ে বড় কথা, ভারতের এই স্বীকৃতি আমাদের জন্য এক বড় স্বস্তির বিষয় ছিল।
আমরা এটা সবাই জানি যে ভারত একাত্তরের ৩ ডিসেম্বর পাকিস্তানের বিরুদ্ধে যুদ্ধ ঘোষণা করে। এ অবস্থায় যতক্ষণ পর্যন্ত ভারত বাংলাদেশকে আনুষ্ঠানিকভাবে স্বীকৃতি না দিচ্ছে, ততক্ষণ বিষয়টি এমন দাঁড়াচ্ছে যে ভারত পাকিস্তানের ভূখণ্ডে লড়াই করছে। বাংলাদেশের স্বাধীনতাযুদ্ধে ভারতের সহায়তা যেমন ছিল, তেমনি বাংলাদেশকে ভারত স্বীকার করে নেবে, সে ব্যাপারে কোনো আস্থার সমস্যাও ছিল না। কিন্তু আইনগতভাবে এই স্বীকৃতি তখন জরুরি হয়ে পড়েছিল।
বাংলাদেশকে আনুষ্ঠানিক স্বীকৃতি দেওয়ার ক্ষেত্রে এত দিন ভারতের অপেক্ষা করার পেছনে কিছু কারণ ছিল। ভারত পাকিস্তানকে ভাঙতে চাইছে—এই অভিযোগের দায়দায়িত্ব ভারত নিতে চায়নি।
৬ ডিসেম্বর ভারত বাংলাদেশকে যে আনুষ্ঠানিক স্বীকৃতি দিয়েছে, তা নিছক স্বীকৃতির মধ্যে সীমাবদ্ধ ছিল না। অন্যান্য রাষ্ট্র, বিশেষত মার্কিন যুক্তরাষ্ট্র এই যুদ্ধে হস্তক্ষেপ করবে কি না, তা নিয়ে তখনো অনিশ্চয়তা ছিল। ভারতের স্বীকৃতির পর আইনগতভাবে বাংলাদেশ প্রসঙ্গটি আন্তর্জাতিক পর্যায়ে তুলে ধরা সম্ভব হয়।
২০ মার্চ, ২০১১, ঢাকা
স্বাগত বাংলাদেশ
সোমবার, ৬ ডিসেম্বর। ইতিহাসের এক যুগান্তকারী দিন। অধীর আগ্রহের বাঞ্ছিত অবসান। বাংলাদেশকে কূটনৈতিক স্বীকৃতি দিয়েছে নয়াদিল্লি। প্রায় আট মাস আগে সার্বভৌম রাষ্ট্ররূপে যার প্রথম আবির্ভাব, আজ তার পূর্ণ অভিষেক সমাপ্ত। নবজাতকের মাথায় কল্যাণ বারি বর্ষণ করেছেন প্রধানমন্ত্রী শ্রীমতি ইন্দিরা গান্ধী। ভারতের ৫৫ কোটি নর-নারীর অন্তরের শুভেচ্ছা মিশন রয়েছে তার সঙ্গে। লোকসভায় প্রধানমন্ত্রী যখন ঘোষণা করছিলেন ভারত সরকারের সিদ্ধান্ত, তখন আনন্দমুখর হয়ে উঠেছিল পরিষদকক্ষ, দলমত নির্বিশেষে সবার কণ্ঠ গিয়েছিল মিশে। স্বাগত জানাচ্ছিলেন তাঁরা বিশ্বের সর্বকনিষ্ঠ রাষ্ট্রটিকে। উচ্ছল হূদয়ের এই সাদর অভিবাদন গোটা ভারতের তৃপ্ত বাসনার প্রতিধ্বনি। হয়তো চমক লেগেছে ইসলামাবাদের জঙ্গীশাহীর। সাড়ে সাত কোটি বাঙালিকে ধ্বংস করার জন্য তাঁরা ছুড়েছিলেন কামানের গোলা। তাঁদের সেই নিক্ষিপ্ত গোলা থেকে জন্ম নিয়েছে নতুন রাষ্ট্র। ভবিষ্যৎ সমৃদ্ধির সম্ভাবনায় সে প্রাণবন্ত। তাকে দাবিয়ে রাখতে পারে না দুনিয়ার কোনো স্বৈরাচারী শক্তি।
বাংলাদেশ তার স্বাধীনতা আপসে পায়নি, লড়াই করে ছিনিয়ে নিয়েছে। দিতে হয়েছে তাকে রক্ত মূল্য। যা সে পেয়েছে, তা রাখার জন্য দরকার আরও রক্তের। পুবের বাঙালি তার জন্য তৈরি। বাংলাদেশের প্রতিবেশী ভারত। গত আট মাস ধরে অসহ্য যন্ত্রণা ভোগ করেছে সে। সীমান্তের ওপার থেকে প্রতিদিন ভেসে আসত আর্তমানুষের বুকফাটা কান্না, ধর্ষিতা নারীর রক্ষার মিনতি এবং মায়ের কোল জড়িয়ে ধরা অসহায় শিশুর ভয়ার্ত চিৎকার। আবার পরক্ষণেই পাকিস্তানি পশুদের উন্মত্ত উল্লাসের মধ্যে মিলিয়ে যেত সব। সীমান্তের বাঁধ ভেঙে ঘাতকের খাঁড়া কেড়ে নিতে পারেনি ভারত। মানবতার চরম অপমান সে দেখেছে এবং ভেতরে ভেতরে জ্বলেছে। এক কোটি শরণার্থী আশ্রয় নিয়েছে ভারতে। তাঁদের চোখের জল মোছাতে ত্রুটি করেননি এ দেশের ৫০ কোটি নর-নারী। সাময়িক সান্ত্বনায় ভরেছে ওদের মন, কিন্তু প্রাণে আসেনি শান্তি। স্বদেশ যাদের শত্রুকবলিত, তারা কী করে পাথর চাপা দিতে পারেন জীবনের সব অনুভূতি? আহত সিংহের মতো গর্জে উঠেছিল বাঙালি। করেছিল স্বাধীন বাংলাদেশের প্রতিষ্ঠা। মুক্তিবাহিনী ধরেছিল অস্ত্র। আঘাতে আঘাতে জর্জর করে তুলেছিল দখলদার পাকিস্তানি বাহিনীকে। ইয়াহিয়ার অত্যাচারে নিরস্ত্র জনতার রূপান্তর ঘটেছে জাতীয় সেনাবাহিনীতে। তাদের ভরসাস্থল ভারত, ৫৫ কোটি নর-নারীর আশীর্বাদ তাদের পাথেয় এবং স্বাধীনতার উদগ্র আকাঙ্ক্ষা তাদের প্রেরণা। আধুনিক অস্ত্রসজ্জিত একটি দস্যুদলের সঙ্গে ক্ষীণকায় বাঙালির দীর্ঘস্থায়ী লড়াই সাম্প্রতিক ইতিহাসের এক অনন্য সাধারণ ঘটনা। ওরা গোটা দুনিয়ার বিস্ময় এবং ভবিষ্যৎ মুক্তিসেনানীদের সার্থক পথিকৃৎ। এদের ভাগ্যের সঙ্গে নিজের ভাগ্য মিশিয়ে দিয়েছে ভারত। ইয়াহিয়া দিয়েছেন তাঁর জঙ্গি উত্তর। ভারতের বিরুদ্ধে যুদ্ধ ঘোষণা করেছেন তিনি। জলে, স্থলে এবং অন্তরীক্ষে চলেছে রক্তক্ষয়ী সংগ্রাম। বাংলাদেশে পাকিস্তানি বাহিনী পর্যুদস্ত। এখন শুধু তাদের আত্মসমর্পণের অপেক্ষা। পশ্চিম রণাঙ্গন জ্বলছে। জঙ্গীশাহীর শোষণ দুর্গ পুড়ে একেবারে ছাই হওয়ার আগে তা নিভবে না। কোনোমতেই ভারত এ আগুন নেভাতে দেবে না। গত ২৩ বছরের পাক আবর্জনার কোনো চিহ্নই সে রাখবে না। বর্তমান সংগ্রাম-সামন্ততন্ত্রী পাকিস্তানি দস্যুদের নিঃশেষ করার শেষ সংগ্রাম।
ইচ্ছা করে নয়াদিল্লি নেয়নি এই রক্ত পিছল বন্ধুর পথ। ইসলামাবাদের উন্মাদের দল তাদের ঠেলে দিয়েছে এ পথে। আজ ভারত ও স্বাধীন বাংলাদেশ সহযাত্রী মুক্তিযোদ্ধাদের খুন মিশে যাচ্ছে ভারতীয় জওয়ানদের রক্তের সঙ্গে। ওদের সম্মিলিত আঘাত পড়ছে নরপশুদের ওপর। কিসের বন্ধনে বাধা পড়েছে অসম সাহসী ভারতীয় জওয়ান এবং দুর্বার মুক্তিসেনা। কোথায় পেয়েছে তারা উল্কার গতি? কেন একসঙ্গে মিশে যাচ্ছে তাদের প্রাণের স্পন্দন? ধর্মনিরপেক্ষ ও গণতন্ত্রী ভারত আদর্শের মূল্য দিতে জানে। পাকিস্তানের সাম্প্রদায়িক বদ্ধ জলার মধ্যে বাংলাদেশ ফুটন্ত পদ্ম। তার সারা অঙ্গে রয়েছে গণতন্ত্র এবং ধর্মনিরপেক্ষতার ছাপ। আদর্শের এই ঐক্য চেতনা ভারত এবং বাংলাদেশকে টেনে এনেছে কাছাকাছি। তাই নবীনের মাথায় প্রবীণ ঢেলেছে প্রথম অভিষেকের কল্যাণ বারি। তার হাতে পরিয়ে দিয়েছে সৌভ্রাতৃত্বের রাখি। আন্তর্জাতিক সমাজের পাদপ্রদীপের সামনে আসার আগেই নবজাতককে গলা টিপে মারতে চেয়েছিল কায়েমি স্বার্থবাদীর দল। দুই হাতে তাকে আড়াল করে রেখেছে ভারত। ইয়াহিয়ার অস্ত্র পড়েছে তার পিঠে। ভ্রুক্ষেপ করেনি সে। জমির লোভ তার নেই। আদর্শের জন্য যেকোনো ত্যাগ স্বীকারে সে প্রস্তুত। বাংলাদেশকে কূটনৈতিক স্বীকৃতি দানের সঙ্গে সঙ্গে ভারতের সঙ্গে কূটনৈতিক সম্পর্ক ছিন্ন করেছে পশ্চিম পাকিস্তান। এটা অপ্রত্যাশিত নয়। একসঙ্গে থাকতে পারে না কল্যাণব্রতী এবং মানবদ্রোহী দুটি রাষ্ট্র। বাংলাদেশে যারা গণহত্যার নায়ক, যারা লাখ লাখ নর-নারীকে ভিটেছাড়া করার নিপীড়ক যন্ত্র এবং যারা নারীর ইজ্জত অপহারক, তারা নিঃসন্দেহে সভ্য সমাজের অপাঙেক্তয়। পূর্বের নবীন সূর্যকে অভিনন্দন জানাতে ভারত যখন ব্যস্ত, তখন অন্ধকারের জীবগুলো খুঁজে বেড়াচ্ছে বিবরাশ্রয়। রেহাই পাবে না ওরা। ভারতের সার্বভৌম মর্যাদার ওপর আঘাত হেনেছে বর্বরের দল। চরম শাস্তি তাদের পাওনা। কোথায় আজ পাকিস্তানি দোস্তদের শয়তানি চক্র? একসঙ্গে গাঁটছড়া বেঁধে তারা করেছে উন্মত্ত নর্তন। ঠেকাতে পেরেছে কি স্বাধীন বাংলাদেশের অগ্রগতি? থামাতে পেরেছে কি তার জওয়ানদের প্রচণ্ড প্রত্যাঘাত? নির্বোধ ইয়াহিয়া ও নির্বোধ তাঁর পরিষদ দল। ওদের ধ্বংস অনিবার্য। বাংলাদেশ খুঁড়েছে অত্যাচারী স্বৈরতন্ত্রীর কবর। তাতে ইসলামাবাদের শব নামাবে ভারত। আর এই কবরে মাটি দেবে ভারত এবং বাংলাদেশের সাড়ে ৬২ কোটি নর-নারী। এ দুটি রাষ্ট্রের বন্ধুত্বের বুনিয়াদ পরস্পরের বুকের পাঁজরে গড়া এবং শহীদের তাজা রক্তে সিঞ্চিত। এ বন্ধন অক্ষয় এবং ভবিষ্যতের অপরূপ আলোকে ভাস্বর। স্বাগত সার্বভৌম বাংলাদেশ, স্বাগত তার রাহুমুক্ত জনতা এবং স্বাগত তার সরকার। জয় বাংলা।
৭ ডিসেম্বর, ১৯৭১। কলকাতার যুগান্তর পত্রিকায় ভারতের বাংলাদেশকে দেওয়া স্বীকৃতির ওপর প্রকাশিত সম্পাদকীয়।
আমরা কৃতজ্ঞ
আমরা কৃতজ্ঞ। আমরা গভীর কৃতজ্ঞ মহান জনগণ এবং মহান নেত্রী শ্রীমতি ইন্দিরা গান্ধীর কাছে। যেভাবে সামরিক ও বৈষয়িক সাহায্য দিয়া, স্বাধীন বাংলাদেশকে স্বীকৃতি দিয়া ভারত অকৃত্রিম আন্তরিকতায় বঙ্গবন্ধু শেখ মুজিবুর রহমানের কারামুক্তি এবং জননী বাংলার শৃঙ্খল মোচনের এই জীবনপণ যুদ্ধে বাঙ্গালী জাতির পার্শ্বে আসিয়া দাঁড়াইয়াছে, উহার তুলনা নাই। শেখ মুজিবের বাংলাদেশের, ইন্দিরার ভারতের কাছে চিরকাল সুগভীর কৃতজ্ঞতার ঋণের বন্ধনে আবদ্ধ থাকিবে। আমরা কৃতজ্ঞ, সোভিয়েত ইউনিয়নের জনগণ ও সরকারের কাছে। যেভাবে রাশিয়া নিরাপত্তা পরিষদে ভেটো প্রয়োগ করিয়া বাংলাদেশের বিরুদ্ধে পরিচালিত মার্কিন সাম্রাজ্যবাদী চক্রান্ত বানচাল করিয়া দিয়াছে, আমাদের সমর্থনে আগাইয়া আসিয়াছে, ইহা চিরদিন স্মরণ থাকিবে।
আমরা কৃতজ্ঞতা জানাই ভারতের সেই সব মহান বন্ধুদের, যাঁরা নেপথ্যে থাকিয়া আমাদের এই সংগ্রামে অংশ নিয়াছেন।
স্মরণ থাকিবে পোল্যান্ডের প্রশংসনীয় ভূমিকা। আর সেই সঙ্গে আমাদের কাছে শত্রু হিসাবে চিহ্নিত হইয়া থাকিবে মার্কিন যুক্তরাষ্ট্র ও চীনসহ বাংলাদেশবিরোধী রাষ্ট্রসমূহ। তাদের এই মানবতাবিরোধী, স্বাধীনতাবিরোধী ভূমিকার বিচারের ভার আমরা ইতিহাসের উপরই ছাড়িয়া দিতেছি।
৭ ডিসেম্বর, ১৯৭১। মুজিবনগর থেকে প্রকাশিত বাংলার বাণী পত্রিকায় বাংলাদেশকে ভারতের স্বীকৃতি জানানোর পর অভিনন্দন জানিয়ে প্রকাশিত সম্পাদকীয়
সূত্র: বাংলাদেশের স্বাধীনতা যুদ্ধ: দলিলপত্র
বাংলাদেশের মুক্তিযুদ্ধ কেবল যুদ্ধের ময়দানেই হয়নি, বহুদূরে নিউইয়র্কে জাতিসংঘের সদর দপ্তরেও হয়েছিল। ৩ ডিসেম্বর ভারতের বিরুদ্ধে পাকিস্তানের যুদ্ধ ঘোষণার পর কূটনীতির লড়াইয়েও আসে চরম মুহূর্ত। সেই লড়াই চলে ৪ ডিসেম্বর থেকে ১৫ ডিসেম্বর। জাতিসংঘের নিরাপত্তা ও সাধারণ পরিষদের সেই বিতর্ক এবং তাতে অংশ নেওয়া কয়েকজন প্রতিনিধির ভাবনা





