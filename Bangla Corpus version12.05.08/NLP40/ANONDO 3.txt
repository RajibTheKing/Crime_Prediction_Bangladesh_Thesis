
‘আমরা শিল্পীরা নিজেদের কষ্টগুলোকে সহজে প্রকাশ করি না। কিন্তু যখন একটি কষ্টের দৃশ্যে অভিনয় করি, তখন নিজের ব্যক্তিজীবনের কষ্টটাকে অনুভব করে কাঁদি। এ কান্নাটা সত্যিকারের কান্না। ফলে অভিনয়টা অনেক প্রাণবন্ত হয়ে ওঠে। আমরা শিল্পীরা এই একটা কাজ করি। গোপন কথাটা আজ বললাম।’
বলছিলেন জয়া আহসান।
প্রশ্ন করেছিলাম, কষ্ট পেলে কী করেন? উত্তরে জয়া এভাবেই কথাগুলো বললেন।
আমরা জয়ার শিল্পীজীবন সম্পর্কে সবাই কমবেশি জানি। তার পরও জয়া নামটি শুনলেই
অমিতাভ রেজার মায়া ও মৃত্যুর গল্প, নূরুল আলম আতিকের বিকল পাখির গান, মেজবাউর রহমান সুমনের ফেরার পথ নেই থাকে না কোনোকালে, কিংবা তার পরও আঙুরলতা নন্দকে ভালোবাসে, রবিউল আলমের পঞ্চম বিবাহবার্ষিকী, মাহমুদ দিদারের চেরিফুলের নামে নাম ধরনের নাটকগুলোই চোখে ভাসে। আর অনিমেষ আইচের পথ গেছে বেঁকে ধারাবাহিকটির কথাও মনে না পড়ে পারে না। বাইরে থেকে জয়াকে দেখে কে কী মনে করে, জয়া তা জানেন না। নিজের সম্পর্কে তথ্য দিতে গিয়ে জানালেন, রাগ, হিংসা এসব তার নেই বললেই চলে। যদি খুব বেশি রাগ ওঠে, তখন নিজের ওপর রাগ করেন। শোরগোল নয়, নীরবতাই তার কাছে প্রিয়। একাকিত্বকে খুবই পছন্দ করেন, ‘এ জন্য বিষণ্নতা আমাকে পেয়ে বসে।’
জয়ার কাছে প্রশ্ন ছিল, নিজেকে এতটা ঈর্ষণীয় জায়গায় নিয়ে গেলেন কীভাবে?
জয়া হাসেন। নিজেকে খুব উঁচু মাপের অভিনয়শিল্পী বলতে একদমই নারাজ তিনি। উল্টো জয়ার দুঃখবোধ হচ্ছে, ‘চরিত্রাভিনেত্রী হিসেবে যদি আরও কয়েকজন থাকত, তাহলে আমি হয়তো ফাঁকা মাঠে গোল দিয়ে যেতাম না। আমি কাজ কম করি। যে কাজটা করি, সেই কাজের প্রতি আমার চেষ্টা থাকে শতভাগ; থাকে সততা। আমি চাইলে মাসের ৩০ দিনই কাজ নিয়ে ব্যস্ত থাকতে পারতাম, কিন্তু তা করি না। একটি কাজ করার পরে মাঝে বিরতি নিই। যে কাজটা করব, সেটার জন্য নিজেকে প্রস্তুত করি। এভাবেই আমি কাজ করে চলছি দীর্ঘ ১২ বছর।’
১৯৯৭ সালের দিকে জয়া বিনোদন-ভুবনে এসেছেন। কখনো মডেলিং, কখনো বা অভিনয়। ২০০০ সাল থেকে অভিনয়কে পেশা হিসেবেই নিলেন। অভিনয়ের কোনো শিক্ষা ছিল না তাঁর। তবে অনেক নান্দনিক ছবি দেখেছেন, এখনো দেখেন। একেকটি চরিত্র কীভাবে কথা বলে, তা তিনি ধরার চেষ্টা করেন।
পেশাদার অভিনেত্রী হিসেবে এক যুগ পার করেছেন। দীর্ঘ সময় ধরে কাজ করে নতুনদের ভিড়েও তিনি এখনো অন্যতম জনপ্রিয় শিল্পী। তাঁর সময়কার অনেকেই হারিয়ে গেছেন। এর পেছনে রহস্য কী?
জয়া হাসেন। কোনো রহস্য নাকি নেই। পর্দায় কম আসা। নিজেকে ‘না’ বলতে শেখা। ‘আমি যখন একটি গল্প পাই, তখন দেখি গল্পটি খুবই সুন্দর, চরিত্রটি ভালো। কিন্তু আমি যদি মনে করি কাজটা সে ভালো করে করতে পারবে না, তখন আমি “না” বলে দিই। এই “না” বলতে পারাটাও একটা বড় কাজ এই মাধ্যমে। তার পরও কিছু মন্দ কাজ করি, তখন আবার “না” বলতে শুরু করি।’
ছোটপর্দা জয় করে বড়পর্দার দর্শকদেরও মন জয় করেছেন তিনি। ২০১১ সাল জয়ার জন্য ছিল বেশ আনন্দের একটি বছর। এ বছরই তাঁর অভিনীত চলচ্চিত্র গেরিলা অর্জন করে কলকাতা আন্তর্জাতিক চলচ্চিত্র উৎসবে সেরা চলচ্চিত্রের পুরস্কার। তিনি অভিনয় করেছেন চোরাবালি চলচ্চিত্রে। আসছে ফেব্রুয়ারিতে জয়া যাবেন কলকাতার অরিন্দম শীলের আবর্তন চলচ্চিত্রে অভিনয় করতে।
‘ছোটপর্দায় আমি অনেক দিনই অভিনয় করছি না। এর কারণ হচ্ছে, ভালো কাজ পাই না। আর কাজ করে ভালো না লাগলে সেটা করতে চাই না। আমাদের দেশে সিনেমাকে একটা সম্ভাবনাময় শিল্প মনে হয়। এখানে ভালো কাজ করার সুযোগ আছে। আমি সেখানে কাজ করতে চাই। ভালো চলচ্চিত্র হলে কাজ করব। কলকাতার চলচ্চিত্রনির্মাতা অরিন্দম শীল আমার নাটক দেখেছেন। দেখেই সিদ্ধান্ত নিয়েছেন। ১৩ জানুয়ারি তিনি আসবেন। সেখানকার ছবিতে আমি আছি; পাওলি দামসহ আরও কয়েকজন শিল্পী থাকবেন। একটি ভালো ছবি হবে, এ প্রত্যাশা করছি।’ বলছিলেন জয়া।
এক যুগ পার করে নিজেকে আরও নিখুঁত অভিনয়ের মাধ্যমে সংস্কৃতিজগতে স্থায়ী আসন নেওয়ার আকাঙ্ক্ষা কাজ করে তাঁর মনেও। তিনি এগিয়ে যান কাঙ্ক্ষিত লক্ষ্যের দিকে—এই তো চায় তাঁর গুণমুগ্ধ দর্শক-শ্রোতারা।


আমাদের যেমন সত্যজিৎ রায় ইরানের তেমন দারিয়ুস মেহ্রজুই। আমাদের সত্যজিৎ রায়ের পথের পাঁচালী আর ইরানের দারিয়ুস মেহ্রজুইয়ের গাভ বা দ্য কাউ। ১৯৭০-এর দশকে ইরানি ছবির নবতরঙ্গ বা নিউ ওয়েভের সূচনা হয় মূলত মেহ্রজুইয়ের গাভ ছবির হাত ধরেই।
ইরানি ছবির সেই কিংবদন্তিই আসছেন ঢাকায়। সব ঠিকঠাক থাকলে আজই ঢাকা পৌঁছানোর কথা এই ইরানি চলচ্চিত্র স্রষ্টার। ঢাকা আন্তর্জাতিক চলচ্চিত্র উৎসবে যোগ দিতে দারিয়ুস আসছেন ঢাকায়। তাঁর ছবি নিয়ে এবারের উৎসবে থাকছে বিশেষ আয়োজন। দ্বাদশ ঢাকা আন্তর্জাতিক চলচ্চিত্র উৎসবের আয়োজন করেছে রেইনবো ফিল্ম সোসাইটি।
উৎসব আয়োজক কমিটি জানাচ্ছে, দারিয়ুস মেহ্রজুইয়ের উপস্থিতি ছাড়াও আরও বেশ কিছু চমক থাকছে এবারের উৎসবে। ১২ জানুয়ারি থেকে ২০ জানুয়ারি পর্যন্ত চলবে এই আন্তর্জাতিক উৎসব। উৎসবের এবারের থিম ‘বেটার ফিল্ম, বেটার অডিয়েন্স, বেটার সোসাইটি’। নয় দিনের এই উৎসবে প্রদর্শিত হবে গোটা বিশ্বের প্রায় ২০০টি ছবি। ছবিগুলো প্রদর্শিত হবে জাতীয় জাদুঘর, কেন্দ্রীয় গণগ্রন্থাগার ও আলিয়ঁস ফ্রঁসেজে।
প্রতিযোগিতা বিভাগে প্রতিদ্বন্দ্বিতা করবে এশিয়া ও অস্ট্রেলিয়ার কমপক্ষে ৭০ মিনিট দৈর্ঘ্যের কাহিনীচিত্র। সম্মাননার সঙ্গে সেরা ছবির পুরস্কার বিজয়ী ছবির নির্মাতা পাবেন এক লাখ টাকা। প্রতিযোগিতা বিভাগের ছবিগুলোর মধ্যে আছে অস্ট্রেলিয়ার দ্য ডব্লিউসি, থাইল্যান্ডের মাইন্ডফুলনেস অ্যান্ড মার্ডার, ইরানের ইনভাইটেশন, আলজেইমারস, চীনের অ্যাডিক্টেট টু লাভ ইত্যাদি। আছে ভারতের নোবেল চোর। বাংলাদেশ থেকে প্রতিযোগিতায় লড়বে গৌতম ঘোষের মনের মানুষ এবং নাসির উদ্দিন ইউসুফের গেরিলা।
উৎসবে এছাড়াও থাকছে সিনেমা অব দ্য ওয়ার্ল্ড এবং রেট্রোসপেকটিভ বিভাগ। উৎসবে আলাদা আয়োজন থাকছে প্রয়াত নির্মাতা তারেক মাসুদকে নিয়ে। মুক্তির গান এবং মাটির ময়নাসহ তাঁর পাঁচটি ছবি প্রদর্শিত হবে উৎসবে। কবি গুরু রবীন্দ্রনাথ ঠাকুর এবং স্পিরিচুয়াল ছবির জন্য থাকবে আলাদা বিভাগ। নারী নির্মাতাদের ছবির জন্যও থাকছে আলাদা আয়োজন। এই অংশে থাকবে ব্রাজিল, চীন,যুক্তরাষ্ট্র, তুরষ্ক ইত্যাদি দেশের ছবি।
উৎসবের সময়ে ছবির প্রদর্শনী ছাড়াও চলচ্চিত্র বিষয়ক সেমািনেরর আয়োজন থাকবে।

দারিয়ুস মেহ্রজুই
ইরানের তেহরানে মধ্যবিত্ত পরিবারে জন্ম। সংগীত আর পিয়ানোর দিকে ঝোঁক ছিল শৈশবে। লস অ্যানজেলেসের ক্যালিফোর্নিয়া বিশ্ববিদ্যালয়ে যান চলচ্চিত্র বিষয়ে উচ্চতর পড়াশোনা করতে। কিন্তু পরে মনোযোগ অন্যদিকে ঘুরে যায় তাঁর। যারপরনাই হতাশ হন ফিল্ম স্কুলের মাত্রাতিরিক্ত হলিউডপ্রীতি দেখে। ১৯৬৪ সালে স্নাতক শেষ করার পর একটি সাহিত্য পত্রিকা সম্পাদনা শুরু করেন তিনি। মার্কিন মুলুক থেকে ইরানে ফিরে তৈরি করেন প্রথম ছবি ডায়মন্ড ৩৩ (১৯৬৭)। খানিকটা জেমস বন্ড ঘরানার এই ছবি দর্শক-সমালোচক কারোরই দৃষ্টি আকর্ষণ করতে পারেনি। মেহ্রজুই নিজেও আর ওই ঘরানার ছবি বানানোর পথে হাঁটার ভুল করেননি।
দুই বছর পরে তিনি তৈরি করেন গাভ বা দ্য কাউ। গোলাম হুসেন সায়েদির গল্প থেকে তৈরি হয় এই ছবির চিত্রনাট্য। এই ছবিই মূলত সূচনা করে ইরানি চলচ্চিত্রের ‘নিউ ওয়েভ’। দেশ-বিদেশে মেহ্রজুইয়ের খ্যাতি এনে দেয় এই ছবি। ১৯৭৯ সালে ইরানের বিপ্লবের সময় সাময়িকভাবে দেশে ছেড়ে গেলেও আবার ফিরে এসে শুরু করেন সিনেমা তৈরি।
ইরানের গৃহায়ণব্যবস্থা নিয়ে তৈরি করেন কমেডি ছবি দ্য টেনেন্টস। বক্স অফিসে সাড়া ফেলে দেয় এই ছবি।
তাঁর অন্যান্য ছবির মধ্যে আছে বানু (১৯৯২), সারা (১৯৯৩), লায়লা (১৯৯৬), মেহমান ই মামান (২০০৪)।



একটি ফোন।
হ্যালো!
ফোনের অপর প্রান্ত থেকে, ‘আপনার কাছে একটি ছোট্ট প্যাকেট পাঠাইছি, ভাই। দেখে নিয়েন।’
ফোনের সংযোগ বিচ্ছিন্ন হয়ে যায়। নম্বরটি বন্ধ করে দেওয়া হয়।
কিছুক্ষণ পরই একটি বেসরকারি কুরিয়ার সার্ভিস থেকে প্যাকেট আসে। সেই প্যাকেটটি খুলে দেখা যায়, একটি ছোট্ট মেমোরি কার্ড এবং একটি সিডি। সিডিটি ডিভিডি প্লেয়ারে দেওয়ার পর আঁতকে উঠতে হয়। কারণ মাত্র দুই সপ্তাহ আগে এই মানুষটি প্রায় দুই কোটি টাকা ব্যয় করে ঈদে তাঁর ছবিটি মুক্তি দিয়েছিলেন। সেই ছবিটির ঝকঝকে প্রিন্ট। প্যাকেটে ছোট্ট করে লেখা, ১০ লাখ টাকা দিতে হবে। কাউকে বলা যাবে না। র‌্যাবকে জানানো যাবে না। তাহলে দু-এক দিনের মধ্যেই ভিডিও সিডি বাজারে চলে আসবে।
ওপরের ঘটনাটি নাটকীয়, তবে পুরো সত্যি। ঈদুল আজহার দুই সপ্তাহ পরই বিকেলবেলা এই ফোনটি করেন অজ্ঞাতপরিচয় এক ব্যক্তি। এমন অজ্ঞাত ফোনের আতঙ্কে রয়েছেন চলচ্চিত্র প্রযোজকেরা। ছবি মুক্তি দেওয়ার পর ছবিটি ব্যবসা করুক বা না করুক, ভিডিও চোরদের জন্য পাঁচ থেকে ১০ লাখ টাকার বাজেট বরাদ্দ রাখতে হচ্ছে।
উপরে উল্লিখিত ঘটনাটি ঘটে ঈদের ঠিক দুই সপ্তাহ পরে। ওই প্রযোজক প্রথম আলোর কাছে অনুরোধ করেন, তাঁর নাম যেন প্রকাশ না করা হয়। তাহলে ভিডিও সিডি বাজারে চলে আসবে।
খোঁজ নিয়ে জানা গেল, ঈদে যে প্রযোজকদের ছবি মুক্তি পেয়েছে, প্রত্যেককেই এমনিভাবে টাকা দিতে বলা হয়েছে। প্রযোজকেরা কেউই ভয়ে সরাসরি এ নিয়ে কথা বাড়াননি। ঈদের ছবির অপর এক প্রযোজক বলেন, তাঁর কাছে ১০ লাখ টাকা চাওয়া হয়েছিল। কিন্তু তিনি মুঠোফোনেই নিজের অনেক সমস্যা দেখিয়ে সেটিকে পাঁচ লাখ টাকায় আপস করেছেন এবং দুই দফায় টাকা দিয়েছেন। এই টাকা দিতে তাঁকে গাজীপুর পর্যন্ত যেতে হয়েছে। একটি বেসরকারি পরিবহনের মাধ্যমে তিনি প্রথম কিস্তির টাকা পরিশোধ করেছেন।
এ ঘটনা জানাজানি হওয়ার পর সামনে ছবি মুক্তি দেওয়া থেকে বিরত থাকার সিদ্ধান্ত নিচ্ছেন অনেক প্রযোজকই। প্রশ্ন উঠেছে, ভিডিও পাইরেসির সঙ্গে জড়িত থাকার অপরাধে প্রায়ই র‌্যাপিড অ্যাকশন ব্যাটালিয়ন (র‌্যাব) বিভিন্ন জনকে আটক করছে, মামলা হচ্ছে; তার পরও কেন থামছে না ভিডিও চোরদের উৎপাত?
এ ব্যাপারে ভিডিও পাইরেসির শিকার হয়েছেন, এমন একজন প্রযোজক খসরু বলেন, ভিডিও পাইরেসির সঙ্গে সরাসরি যে চক্রটি জড়িত, তাদের অনেককে জেলে ধরে রাখতে পারলেও, অনেকেই জামিনে বেরিয়ে আসছে। অপরাধটি জামিনযোগ্য। বিচার দ্রুত সম্পন্ন করা গেলে অনেকেই আর এ কাজ করার সাহস দেখাত না। কিন্তু এখন পর্যন্ত ভিডিও পাইরেসির অপরাধে কারও কোনো সাজা হয়নি। ফলে এই অন্যায় কাজ থেকে তাদের বিরত করা যাচ্ছে না।
সিনেমা পাইরেসি হয় কোথা থেকে? এই প্রশ্নও এখন উঠেছে। এ ব্যাপারে অনুসন্ধান করে দেখা গেছে, মূলত সিনেমা হল থেকেই এটি করা হচ্ছে এবং সিনেমা হলের মালিকদের অসততার জন্যই সিনেমার প্রযোজকেরা ক্ষতিগ্রস্ত হচ্ছেন। একটি ছবি প্রদর্শনের সময় কোনো কোনো সিনেমা হলের মালিকদের সহায়তায় ডিভি ক্যাম ক্যামেরার সাহায্যে ছবিটি ক্যাসেটে বাক্সবন্দী করে তারপর তা সিডি আকারে বাজারে ছড়িয়ে দেওয়া হচ্ছে। এ জন্য সিনেমা হলের মালিকদের দেওয়া হয় কখনো এক লাখ টাকা আবার কখনো দেওয়া হয় দুই লাখ টাকা। সংশ্লিষ্ট ছবির প্রযোজক যদি ভিডিও চোরদের তাদের দাবিমতো টাকা না দেন, তবে তা বাজারে ছেড়ে দিয়ে ওই চোররা আয় করে প্রায় ১৫ লাখ টাকার মতো। আর প্রযোজককে পথে বসে যেতে হয়। পাইরেসির শিকার হয়ে গত এক বছরে ২৮ জন প্রযোজক তাঁদের প্রযোজনা প্রতিষ্ঠান বন্ধ করে দিয়েছেন।
এ ব্যাপারে র‌্যাবের গোয়েন্দাপ্রধান লে. কর্নেল জিয়াউল হাসান বলেন, ‘সারা দেশেই র‌্যাব ভিডিও পাইরেসির বিষয়টি তদারক করছে। বিভিন্ন স্থানে অভিযান চলছে। আশা করছি শিগগিরই এটি নিয়ন্ত্রণের মধ্যে চলে আসবে।’
পর্দা থেকে চোখ সরানোর কোনো সুযোগ নেই। অমিতাভ বচ্চন, আমির খান, শাহরুখ খান, সালমান খান, অজয় দেবগন, অক্ষয় কুমার, সাইফ আলী খান, হূতিক রোশন, এমরান হাশমি, রণবীর কাপুর, ইমরান খান—প্রত্যেকেই আসছেন পর্দা কাঁপাতে। দৌড়ে কারিনা, প্রিয়াঙ্কা, বিদ্যা, ক্যাটরিনারা তো আছেনই। নতুন চমক কারিনার সঙ্গে প্রথমবারের মতো পর্দাযুদ্ধে নামছেন তাঁর বোন কারিশমা কাপুর। একই মাসে (জুন) মুক্তি পাচ্ছে দুই বোনের ছবি। কারিশমা আসছেন ডেনজারাস ইশক (রজনীশ ডুগ্গল) নিয়ে, কারিনার ছবি তালাশ (আমির)। ১৫ বছর পর গৌরী শিন্দের ইংলিশ ভিংলিশ (অমিতাভ বচ্চন) দিয়ে ফিরছেন শ্রীদেবী। প্রীতি জিনতা, আমিশা প্যাটেল, মাহিমা চৌধুরী, মনীষা কৈরালাও কোমর বেঁধে পর্দায় ফেরার প্রস্তুতি নিয়েছেন। ২০১২-তেই আট বছর পর পরিচালনায় ফিরছেন ‘কিং অব রোমান্স’ যশ চোপড়া। নাম চূড়ান্ত না হওয়া তাঁর ছবিতেই প্রথম দেখা যাবে শাহরুখ-ক্যাটরিনা জুটিকে। সঙ্গে আছেন আনুশকা শর্মা। যশ রাজ ফিল্মস প্রযোজিত ছবিতে প্রথমবার দেখা যাবে সালমান খানকে। সালমানের ভাই আরবাজ খান বড়দিনে আসছেন তাঁর প্রথম পরিচালিত ছবি দাবাং ২ নিয়ে। ক্যাটরিনা-সালমান (এক থা টাইগার), দীপিকা-রণবীর (ইয়ে জাওয়ানি হ্যায় দিওয়ানি), প্রিয়াঙ্কা-শহীদের (তেরি মেরি কাহানি) সম্পর্ক আছে কি নেই—বোঝা দায়! তবে পর্দায় তাঁরা ফিরছেন এ বছরই। প্রীতি জিনতা, আমিশা প্যাটেল, শিল্পা শেঠি, দিনো মোরিয়াসহ আরও অনেকেই আসছেন প্রযোজকের ক্যাপ পরে। প্রযোজক সাইফ আলী খান ও একতা কাপুর যথাক্রমে গো গোয়া গোন, রক দ্য শাদি নামের ছবি মুক্তি দেবেন এ বছর। এই দুটি ছবিই হতে যাচ্ছে বলিউডের প্রথম জোমবি ছবি। প্রথম পর্দা-উপস্থিতি দিয়ে জ্বলে উঠতে পারেন বনি কাপুর-তনয় অর্জুন কাপুর (যশ রাজ ফিল্মসের ইশাকজাদে; বিপরীতে প্রিয়াঙ্কা চোপড়ার বোন পরিণীতি চোপড়া)। করণ জোহর পরিচালিত স্টুডেন্ট অব দ্য ইয়ার-এর মাধ্যমে পর্দায় অভিষেক হচ্ছে ডেভিড ধাওয়ান-তনয় বরুণ ধাওয়ান, মহেশ ভাট-কন্যা আলিয়া ভাট এবং মাই নেম ইজ খান-এর সহকারী পরিচালক সিদ্ধার্থ মালহোত্রার। আসছেন হেমা-ধর্মেন্দ্রর আরেক কন্যা অহনা দেওল, শীর্ষ মডেল ইলিয়েনা, শক্তি কাপুর-তনয় সিদ্ধার্থ কাপুর, জ্যাকি শ্রফ-তনয় টাইগার শ্রফ। আসছেন সানি লিওন।
২০১১ যদি পাঁচটি ১০০ কোটি রুপির ছবি উপহার দিতে পারে, ২০১২-ই বা কম যাবে কেন? ধারণা করা হচ্ছে, অগ্নিপথ, হাউজফুল ২, তালাশ, রৌডি রাঠোর, বোল বচ্চন, এক থা টাইগার, যশ চোপড়ার ছবি এবং দাবাং ২ অন্তত ১০০ কোটি রুপি ঘরে তুলবে। এ বছর বসতে যাচ্ছে সিকুয়্যালের মেলা-জিসম ২ (সানি লিওন, এমরান), জান্নাত ২ (এমরান, ইশা গুপ্ত) রাজ ৩ (এমরান, জ্যাকলিন, বিপাশা বসু), ওয়ান্স আপন এ টাইম ইন মুম্বাই ২ (অক্ষয় কুমার, কারিনা, ইলিয়েনা), হাউজফুল ২ (অক্ষয়, অসিন, জন, জ্যাকলিন, জেরিন, মিঠুন, ঋষি, রণধীর), দাবাং ২ (সালমান, সোনাক্ষী), দোস্তানা ২ (অভিষেক, জন, ক্যাটরিনা), কেয়া সুপার কুল হ্যায় হাম (রীতেশ, তুষার, নেহা শর্মা, সারা ডায়েস), রেস ২ (অনিল, আমিশা, সাইফ, দীপিকা, জন, জ্যাকলিন), থানেদার রিটার্নস (সঞ্জয় দত্ত), ঘায়েল রিটার্নস (সানি দেওল), ১৯২০ (আফতাব, টিয়া)। পুরোনো হিন্দি ছবি অগ্নিপথ, চশমে বাদ্দুর, গোলমাল রিমেক হচ্ছে। গোলমাল রিমেকের নাম রাখা হয়েছে বোল বচ্চন (অজয়, অসিন, অভিষেক, প্রাচী)।
বছরের প্রথম ছবি প্লেয়ার্স (অভিষেক, বিপাশা, ববি, সোনম, নীল) আশাতীত সাফল্য না পেলেও প্রথম মাসের শেষ ছবি অগ্নিপথ (হূতিক, প্রিয়াঙ্কা, সঞ্জয় দত্ত, ক্যাটরিনা) ঝড় তুলবে বলে আশাবাদী সবাই। ফারহান আখতার-আমির খান যৌথ প্রযোজিত, রীমা কাগতির ছবি তালাশ (রানী, কারিনা) মুক্তি পাচ্ছে জুনে। শাহরুখ, হূতিকের মতো আমিরেরও এ বছর এই একটি ছবিই মুক্তি পাবে। তবে সালমান খান এবারও আসছেন দুই ছবি নিয়ে। ঈদে যশ রাজ ফিল্মসের এক থা টাইগার (ক্যাটরিনা), বড় দিনে দাবাং ২ (সোনাক্ষী)-এর মুক্তির দিন নিয়ে এখনই দিন গুনছেন প্রেক্ষাগৃহের মালিকেরা। দিওয়ালিতে যশ চোপড়া-শাহরুখের ছবির সঙ্গে মুক্তি পাবে অজয় দেবগন প্রযোজিত সান অব সর্দার (অজয়, সোনাক্ষী, জুহি, সঞ্জয় দত্ত) এবং অক্ষয় কুমার প্রযোজিত খিলাড়ি ৭৮৬ (অক্ষয়, হিমেশ, ইলিয়েনা)। সান অব সর্দার, বোল বচ্চন-এর পাশাপাশি তেজ (অনিল, কঙ্গনা, জায়েদ) অজয়ের সাফল্য ধরে রাখবে আশা করা যায়। অক্ষয় কুমারের বিগত বছরগুলো তেমন একটা ভালো না গেলেও ২০১২ তে
হাউজফুল-২, ওয়ান্স আপন এ টাইম ইন মুম্বাই ২, খিলাড়ি ৭৮৬, জোকার (সোনাক্ষী), সঞ্জয় লীলা বানসালি প্রযোজিত প্রভু দেবা পরিচালিত রৌডি রাঠোর (সোনাক্ষী) নিয়ে আশায় বুক বেঁধেছেন। অনুরাগ বসুর কমেডি ছবি বারফি-তে মূক ও বধির চরিত্রে রণবীর কাপুর এবং মানসিক প্রতিবন্ধী চরিত্রে প্রিয়াঙ্কা চোপড়া নতুন চমক দেখাবেন। সঙ্গে আছেন ইলিয়েনা। বিদ্যা বালান কাহানি ছবিতে (পরমব্রত, নাসিরুদ্দিন শাহ) অন্তঃসত্ত্বা নারীর চরিত্রে নতুন আলোড়ন তুলবেন। কারিনা কাপুরও ছেড়ে কথা বলবেন না। তালাশ, ওয়ান্স আপন এ টাইম ইন মুম্বাই ২-এর পাশাপাশি মুক্তি পাচ্ছে মধুর ভান্ডারকরের বহুল আলোচিত ছবি হিরোইন (অর্জুন রামপাল), সাইফ প্রযোজিত এজেন্ট বিনোদ, করণ জোহর প্রযোজিত এক ম্যায় ঔর এক তু (ইমরান)। তবে বক্স অফিসে নায়িকাদের মধ্যে ক্যাটরিনা কাইফ হতে পারেন সম্রাজ্ঞী।
এ ছাড়া যেসব ছবি আলোড়ন তুলতে পারে: ডিপার্টমেন্ট (নাসিরুদ্দিন শাহ, অমিতাভ বচ্চন, সঞ্জয় দত্ত, রানা ডগ্গুবতি, অঞ্জনা), সাংঘাই (প্রসেনজিত, অভয়, কালকি), ককটেল (দীপিকা, সাইফ), জোড়ি ব্রেকার্স (বিপাশা, মাধবন), ফেরারি কি সাওয়ারি (শারমান), গ্যাংগস অব ওয়াসেপুর (শাবানা আজমি, মনোজ বাজপেয়ী), গো গোয়া গোন (সাইফ, কুনাল খেমু, বীর দাস), আই লাভ নিউ ইয়ার (সানি দেউল, কঙ্গনা, মাধবন), আই মি ঔর ম্যায় (জন, চিত্রাঙ্গদা, প্রাচী), ইনকার (অর্জুন, চিত্রাঙ্গদা), ইশক ইন প্যারিস (প্রীতি জিনতা, ফ্যাব্রিক লুচিনি), রক দ্য শাদি (অভয়, জেনেলিয়া), শুটআউট এট ওয়াদালা (জন, অনিল, তুষার, বিবেক), জিলা গাজিয়াবাদ (সঞ্জয় দত্ত, আরশাদ, বিবেক, মিনিশা), শর্টকাট রোমিও (আমিশা, নীল)। সব মিলিয়ে বলা যায়, ২০১২ সালে পর্দায় বুঁদ হয়েই থাকতে হবে বলিউড-দর্শকদের।
 রুম্মান রশীদ খান



[বলিউড হাঙ্গামা, আইএমডিবি, রেডিফ, আইবিএন লাইভ, ইন্ডিসিনে অবলম্বনে]
‘ইউ বয়েজ, আই অ্যাম সিঙ্গিং সং স্যুপ সং ফ্লপ সং হোয়াই দিস কোলাভেরি কোলাভেরি কোলাভেরি ডি...
রিদ্ম কারেক্ট
হোয়াই দিস কোলাভেরি কোলাভেরি ডি
মেনটেইন প্লিজ
হোয়াই দিস কোলাভেরি...আ ডি।’
কী আছে গানটিতে? এসব কথার মানে কী? আর সুর? সে-ও তো তেমন আহামরি কিছু নয়। ভারতের বিভিন্ন সংবাদমাধ্যমের দেওয়া তথ্য অনুযায়ী, মাত্র ৫৫ দিনে গানটি শুনেছেন দেশে-বিদেশে প্রায় ২৫ কোটি শ্রোতা! শুধু ইউটিউবেই শুনেছেন প্রায় ছয় কোটি!
‘কোলাভেরি ডি’ গানটি তৈরি হয়েছে ভারতের তামিল ভাষার ছবি থ্রির জন্য। তামিল ও ইংরেজি ভাষায় গানটি গেয়েছেন ভারতের দক্ষিণের নায়ক ধানুষ। পুরো নাম ভেনকাটেশ প্রভু কস্তুরি রাজা। বয়স ২৮। বাবা কস্তুরি রাজা তামিল ছবির পরিচালক। অভিনয়ের পাশাপাশি ধানুষ গান লেখেন, শখের বশে মাঝেমধ্যে তাতে কণ্ঠও দেন। এরই মধ্যে আড়ুকালাম ছবিতে অভিনয়ের জন্য পেয়েছেন জাতীয় চলচ্চিত্র পুরস্কার।
ধানুষ দক্ষিণের জনপ্রিয় অভিনেতা রজনীকান্তের মেয়ের জামাই। তাঁর স্ত্রী ঐশ্বরিয়া রজনীকান্ত দক্ষিণের শাস্ত্রীয় নৃত্যশিল্পী, প্লেব্যাক শিল্পী এবং চলচ্চিত্র পরিচালক। থ্রি ছবিটি তিনিই পরিচালনা করছেন। আর তাতে অভিনয় করছেন ধানুষ।
ধানুষের মতে, ‘কোলাভেরি ডি’ গানটি টাংলিশ ভাষায়। মানে তামিল ও ইংরেজি ভাষা একসঙ্গে জুড়ে তৈরি হয়েছে। লিখেছেন ধানুষ নিজেই। আর সুর ও সংগীতায়োজন করেছেন অনিরুধ রবিচন্দর। গানটির সুরে রয়েছে দক্ষিণের লোকগানের ছোঁয়া। বাদ্যযন্ত্রের মধ্যে রয়েছে নাড়াসোয়ারাম, সানাই, স্যাক্সোফোন, উড়ুমি, থেভিল, ড্রামস, অ্যাকুয়িস্টিক গিটার ও কিবোর্ড। আর গানটি রেকর্ড করা হয়েছে চেন্নাইয়ে এ আর রহমানের এ এম স্টুডিওতে।
ধানুষের মতে, ‘কোলাভেরি ডি’ একজন ব্যর্থ প্রেমিকের গান।
ভারতীয় একটি সিনে ম্যাগাজিনে ‘কোলাভেরি ডি’ গানটির ভাবানুবাদ করা হয়েছে এভাবে, ‘ছেলেরা, আমি গান গাইছি। এটা স্যুপ সং, ভালোবাসার মসৃণ আদর থেকে আছাড় খাওয়ার এই গান গাইছি। আমার গান ফ্লপ সং।...’
গানটির ধারণকাজ শেষ হওয়ার পর কীভাবে যেন তা বিভিন্ন ওয়েবসাইটে ছড়িয়ে পড়ে। বাধ্য হয়েই গানটি আনুষ্ঠানিকভাবে রিলিজ দেওয়া হয় গত বছরের ১৬ নভেম্বর।
ইউটিউবে দেওয়ার পর রাতারাতি গানটির জনপ্রিয়তা ছড়িয়ে পড়ে ভারতসহ যুক্তরাষ্ট্র, যুক্তরাজ্য, জাপান ও অস্ট্রেলিয়ায়। এরপর সংবাদমাধ্যমের কাছে দেওয়া সাক্ষাৎকারে ধানুষ বলেন, ‘আমি শুধু আমার খারাপ কণ্ঠ দিয়ে একটি অতিসাধারণ কথার গান গেয়েছি—ওই সময় এটাই জানতাম। এর বেশি কিছু নয়। তখন মোটেও ভাবতে পারিনি, গানটি রাতারাতি এতটা জনপ্রিয়তা পাবে। তবে আমি এই সাফল্যের কথা ভুলে যেতে চাচ্ছি। কারণ, তাতে আমার কাজ করতে অনেক অসুবিধা হচ্ছে।’
ধানুষের স্ত্রী ঐশ্বরিয়া কিন্তু কখনোই স্বামীর গান তেমন পছন্দ করেননি। কারণ, তাঁর মতে, ‘ধানুষ গান গাইলে মনে হয়, ও শুধু চিৎকার করছে।’
জনপ্রিয়তার কারণে গানটি নিয়ে আলোচনা-সমালোচনা চলতে থাকে সমান তালে। অভিনেতা অমিতাভ বচ্চন তাঁর টুইটারে লেখেন, ‘গানটা শুনেছি। গানটি দারুণ আলোড়ন ফেলেছে। অনেক হইচই হচ্ছে। কিন্তু গানটার একটা নিজস্বতা আছে। আমি ধানুষ আর রজনীকান্তের মেয়ে ঐশ্বরিয়াকে অভিনন্দন জানিয়েছি। নতুন কিছু হলে সমালোচনা তো হবেই। গানটিতে খুব সহজ ভাষায় মনের ভাব ফুটিয়ে তোলা হয়েছে। তেমন কোনো অলংকার নেই, স্বাভাবিক ভাবনাগুলো সরাসরি বলেছে ধানুষ।’
অমিতাভ তাঁর বাসায় ধানুষ আর ঐশ্বরিয়াকে চায়ের দাওয়াত দেন।
আর বিশিষ্ট গীতিকার ও চিত্রনাট্যকার জাভেদ আখতার বলেছেন, ‘এটা কোনো গান? আমি এটাকে কোনো গান মনে করি না। আমি এখানে কোনো নম্বর দিতে পারছি না। মাতামাতি হচ্ছে বলে কোনো জিনিস খুব ভালো হতে পারে—তার কোনো মানে নেই।’
আর গানটা শোনার পর খুব হেসেছেন রজনীকান্ত। গানটির মিউজিক ভিডিওতে থাকার ব্যাপারে আগ্রহ প্রকাশ করেন তিনি।
শুধু বড়দের মধ্যেই নয়, গানটি প্রভাব ফেলেছে ছোটদের ওপরও। ছোটদের জন্য এসেছে ‘কোলাভেরি ডি’ গানটির ‘কিডস ভার্সন’। আর তাতে কণ্ঠ দিয়েছে সনু নিগমের চার বছর বয়সী ছেলে নিভান। এখানে স্কচের গল্প নয়, ছিল গ্লাসভর্তি দুধ। নিভান তার মায়ের কাছে এই গানের মধ্য দিয়ে দুধ চেয়েছে।
পরিচালক ঐশ্বরিয়া বলছেন, ‘এ বছরই মুক্তি পাবে থ্রি। আমরা ভালোভাবে কাজটা শেষ করতে চাচ্ছি।’
এদিকে ধানুষের কাছে বড় আফসোসের কারণ হয়ে দাঁড়িয়েছে ‘কোলাভেরি ডি’ গানটির হিন্দি ভাষ্য। এ গানের কল্যাণে যে ‘ছাপ্পর ফাড়কে’ কাণ্ডের মতো কাঁড়ি কাঁড়ি রুপি আয় হয়েছে, তা কিন্তু পড়েনি গানের নেপথ্য নায়ক ধানুষের ঝোলায়। সনি মিউজিকের কাছে গানটির স্বত্ব বিক্রি করে দেওয়ায় বড় ধরনের দাঁও মারার সুযোগ হাতছাড়া হয়েছে ধানুষের। ওদিকে গানটি পয়মন্ত হয়ে ভরিয়ে তুলেছে সনির লক্ষ্মীর ভান্ড। এত বড় সুযোগ হাতছাড়া হওয়ায় ধানুষ আর তাঁর শুভাকাঙ্ক্ষীদের এখন আফসোসের শেষ নেই।
 মেহেদী মাসুদ
ওয়েবসাইট অবলম্বনে
বিয়ন্সে নোলস


ইদানীং পশ্চিমা দুনিয়ায় কোনো সম্পর্কই সে রকম টেকসই হয় না। সেখানে দুজন মিলে ভালোবাসার সাম্পান এক দশক ধরে বেয়ে চলা তো বিরাট ব্যাপার। আর সেই দশক পূর্তি যদি হয় নিজেদের প্রথম সন্তানের আগমনের মধ্য দিয়ে। এর চেয়ে বড় আনন্দের আর কী হতে পারে!
মার্কিন সংগীত তারকা বিয়ন্সে নোলস আর শন জে-জেড কার্টার দম্পতি সেই আনন্দের ভেলাতেই ভাসছেন এখন। গত শনিবার যে নোলসের কোলজুড়ে এসেছে তাঁদের প্রথম কন্যাসন্তান! নীল ফুটফুটে চাঁদের মতো দেখতে বলেই হয়তো মেয়ের নাম রাখা হয়েছে ব্লু আইভি কার্টার।
ব্লুর জন্মের মধ্য দিয়ে হয়তো শেষ হতে চলল কয়েক মাস ধরে নোলসের গর্ভধারণ নিয়ে চলা উন্মাদনার। সর্বশেষ এমন শোরগোল হয়েছিল সম্ভবত টম ক্রুজ আর কেটি হোমসের মেয়ে সুরি ক্রুজের জন্মের সময়। তবে তখন তো আর টুইটার-ফেসবুকের এমন দাপট ছিল না। এবার তাই শোরগোলটা বেশিই হয়েছে।
গত বছরের ২৮ আগস্ট নোলস প্রথম জানান, তিনি মা হতে চলেছেন; সেটিও এমটিভি মিভিউ মিউজিক অ্যাওয়ার্ড অনুষ্ঠানে গিয়ে। সেদিন ওই অনুষ্ঠানে ‘লাভ অন টপ’ গানটিও পরিবেশন করেছিলেন এই ৩০ বছর বয়সী তারকা।
সঙ্গে সঙ্গেই ইন্টারনেটে ঝড় ওঠে। নোলস মা হচ্ছেন—এ তথ্য জানিয়ে প্রতি সেকেন্ডে টুইট করার নতুন রেকর্ড হয়ে যায়। প্রতি সেকেন্ডে এ নিয়ে টুইট হয়েছে আট হাজার ৮৬৮টি! নিজের প্রথমবারের মতো মা হওয়ার স্বর্গীয় এই আনন্দের খবর এমটিভির অনুষ্ঠানে গিয়ে প্রচার করায় অনুষ্ঠানটিরও কপাল যেন খুলে যায়। ২০১১ এমটিভি মিভিউ মিউজিক অ্যাওয়ার্ড অনুষ্ঠানটি হয়ে যায় এমটিভির ইতিহাসে সবচেয়ে বেশি দর্শকের দেখা অনুষ্ঠান। যে অনুষ্ঠানের দর্শক ছিল এক কোটি ২৪ লাখ!
ওয়েবসাইটে তথ্য খোঁজার সবচেয়ে জনপ্রিয় সাইট গুগল জানায়, ২৯ আগস্ট থেকে ৪ সেপ্টেম্বর ২০১১ পর্যন্ত সবচেয়ে বেশিবার গুগলে খোঁজা হয়েছে ‘বিয়ন্সে প্রেগন্যান্ট’ এই শব্দবন্ধ লিখে। এই ঘোষণা তাঁর চতুর্থ অ্যালবাম ফোর-এর বিক্রিতেও গুরুত্বপূর্ণ প্রভাব ফেলেছে। কেবল আগস্ট মাসেই এই অ্যালবাম বিক্রি হয়েছে সাত লাখ কপি। এখন পর্যন্ত এই অ্যালবামের বিক্রি ছাড়িয়ে গেছে ১০ লাখের ঘর।
অক্টোবরের দিকে শুরু হয়ে যায় আরেক গুঞ্জন। অস্ট্রেলিয়ার একটি টিভি অনুষ্ঠানে হাজির হওয়ার পর এমন গুজব রটে, নোলস আসলে গর্ভধারণ করেননি। এটা স্রেফ বানানো। তাঁকে নিয়ে হইচই তৈরি অ্যালবাম বেশি বিক্রির কৌশল! পরিস্থিতি এমন পর্যায়ে গিয়ে পৌঁছায় যে নোলসের পক্ষ থেকে বিবৃতি পর্যন্ত দিতে হয়।
সেই বিবৃতির পর গুঞ্জন থেকে গেলেও অবিশ্বাসীর সংখ্যাটাও কম ছিল না। ব্লুর জন্মের ফলে হয়তো সেই গুঞ্জনের অবসান হবে। অবসান হবে কয়েক মাস ধরে চলা সাইবার উন্মাদনার। আবার এমনও তো হতে পারে, এবার ব্লুকে নিয়ে; তার প্রথম ছবি কে ছাপবে—এটা নিয়ে শুরু হয়ে যাবে নতুন প্রতিযোগিতা।
হলিউডের দুনিয়া এক আশ্চর্য দুনিয়া। যেখানে জন্মের আগেই ব্লু-সূরিরা ‘বিখ্যাত’ হয়ে যায়!
 রাজীব হাসান
তথ্য: এলএ টাইমস



১. প্লেয়ার্স—অভিষেক বচ্চন, বিপাশা বসু, ববি দেওল, সোনম কাপুর
২. ডন টু—শাহরুখ খান, প্রিয়াঙ্কা চোপড়া, বোমান ইরানি, লারা দত্ত
৩. দ্য ডার্টি পিকচার—বিদ্যা বালান, নাসিরুদ্দিন শাহ, এমরান হাশমি
৪. লেডিস ভার্সেস রিকি ভেল—রণবীর সিং, আনুশকা শর্মা, পরিণীতি চোপড়া, দীপান্বিতা, অদিতি
৫. রকস্টার—রণবীর কাপুর, নার্গিস ফাকরি
[বলিউড হাঙ্গামা ডট কম অবলম্বনে]
১. দ্য ডেভিল ইনসাইড
২. মিশন: ইমপসিবল—গোস্ট প্রটোকল
৩. শার্লক হোমস: এ গেম অব শ্যাডোস
৪. দ্য গার্ল উইথ দ্য ড্রাগন ট্যাটু
৫. অ্যালভিন অ্যান্ড দ্য চিপমাংকস: চিপরেকর্ড
৬. ওয়ার হর্স
৭. উই বট এ জু
৮. দ্য অ্যাডভেঞ্চারস অব টিনটিন
৯. টিংকার টেইলর সোলজার স্পাই
১০. দ্য ডার্কেস্ট আওয়ারনিউ ইয়ার’স ইভ



‘গিয়াস উদ্দিন সেলিম একদিন আমাকে মঞ্জু সরকারের অবগুণ্ঠন উপন্যাসটি পড়ার জন্য বললেন। বেশ কয়েক দিন সময় নিয়ে উপন্যাসটি পড়ার কাজ শেষ করি। পরে জানতে পারি, আমাকে গুলবাহার চরিত্রটির জন্য নির্বাচন করা হয়েছে। শুরুতে সিদ্ধান্ত নিতে পারছিলাম না। একে তো গ্রাম্য মহিলা, তাও আবার দুই সন্তানের মা। পরিচালক আমাকে চরিত্রটির গুরুত্ব বোঝান। এ নাটকে কাজ করতে গিয়ে গুলবাহারকে নিজের মধ্যে ধারণ করতে চেষ্টা করেছি। এরই মধ্যে নাটকটির বেশ কয়েকটি পর্ব প্রচারিত হয়েছে। এখন ভাবছি গুলবাহার চরিত্রে অভিয়ের সিদ্ধান্তটি ভুল ছিল না।’ বললেন রুহি।
অবগুণ্ঠন নাটকের মাধ্যমে আলোচনায় এলেও রুহি অভিনীত প্রথম টিভি নাটকের নাম অপরিচিতা। রবীন্দ্রনাথ ঠাকুরের ছোটগল্প নিয়ে নির্মিত নাটকটি পরিচালনা করেন আহম্মেদ সুস্ময়। অপরিচিতা নাটকে কল্যাণী চরিত্রে অভিনয় করেন তিনি। এরপর একই পরিচালকের আরও দুটি নাটকে অভিনয় করেন। নাটক দুটি হচ্ছে স্বপ্নমুখ ও ভালোবাসা এবং কাল্পনিক কিছু দৃশ্য। তবে টিভির পর্দায় প্রথম প্রচারিত হয় শহীদুজ্জামান সেলিমের পরিচালনায় বৃত্তের বাইরে নাটকটি। রুহি বলেন, ‘টিভি নাটকে কাজ করার ব্যাপারে আমার সে রকম কোনো আগ্রহ ছিল না। প্রযোজনা প্রতিষ্ঠান পথিকের কর্ণধার তুহিন বড়ুয়া আমাকে নাটকে অভিনয়ের ব্যাপারে উৎসাহ দেন। এভাবেই নাটকের দিকে মনোযোগী হই।’ সংখ্যার দিক থেকে খুব বেশি নাটকে অভিনয় করা হয়নি রুহির। অন্য দুটি নাটক হচ্ছে রিপন নবীর অচেনা মানুষ ও আবু সাইয়ীদের জন্ম।
টিভি নাটকে এখন ব্যস্ত সময় পার করলেও রুহির মিডিয়ায় আগমন ঘটে স্থির চিত্রের বিজ্ঞাপনের মডেল হিসেবে। ২০০৬ সালের ঘটনা। ফারুক হেলাল নামের একজন ফটোসাংবাদিকের সঙ্গে পরিচয় হয়। উনি রুহির বেশ কটি ছবি তুলে দেন। তাঁর মাধ্যমেই বাংলার মেলার এমদাদ হকের সঙ্গে পরিচয়। এমদাদ হকের মাধ্যমে পরিচয় হয় কোরিওগ্রাফার কৌশিকী নাসের তুপার সঙ্গে। সে সময়ই ঈদ-পরবর্তী একটি ফ্যাশন শোতে কাজ করেন রুহি। এভাবেই র‌্যাম্পে যাত্রা শুরু হয় তাঁর।
রুহি বলেন, ‘আমার স্বপ্ন ছিল নিজেকে ডিজাইনার হিসেবে সবার কাছে পরিচিত করার। ইচ্ছে আছে নিজের ডিজাইন করা পোশাক পরে র‌্যাম্পে হাঁটারও। আশা করছি এ বছরই সেটি করতে পারব।’
র‌্যাম্পে হাঁটার পাশাপাশি বেশ কটি বিজ্ঞাপনের কাজ করেছেন রুহি। ‘আমার করা প্রথম বিজ্ঞাপনটি ছিল অমিতাভ রেজার নির্দেশনায় প্যারাসুট নারিকেল তেলের। এরপর একে একে কাজ করেছি ডায়মন্ড ওয়ার্ল্ড, এলিট পেইন্ট, নোভা টেলিভিশন এবং গ্রামীণফোনের এক্সপ্লোরে। অনেক কাজ না করলেও যতটুকু করি, তার মান যেন ভালো হয়, সেটি খেয়াল রাখি। মানসম্পন্ন কাজ করতে চাই।’
তিন ভাই তিন বোনের মধ্যে রুহি সবার বড়। এদের মধ্যে ছোট বোন জয়া ও ভাই বিজয় সবচেয়ে ভালো বন্ধু। শুধু তাই এদের দুজনকে নিজের সন্তানের মতোই দেখাশোনা করেন রুহি। ‘তবে কাজের ক্ষেত্রে মা আমার বড় সমালোচক। কোনো নাটক প্রচারের পর তিনি ভালো লাগা ও মন্দ লাগার ব্যাপারটা জানান।
শরৎচন্দ্র চট্টোপাধ্যায়, রবীন্দ্রনাথ ঠাকুর, হুমায়ূন আহমেদের বই পড়তে ভালোবাসি। এ ছাড়া নজরুল সংগীত আমাকে অনেক বেশি টানে।’
এরই মধ্যে দেশে ও দেশের বাইরের কয়েকজন চলচ্চিত্র নির্মাতা রুহিকে নিয়ে চলচ্চিত্র নির্মাণের ব্যাপারে আগ্রহ দেখিয়েছেন। রুহিও নিজেকে সেভাবে বড় পর্দার জন্য তৈরি করছেন
বিশ্বের বিভিন্ন সময় বিভিন্ন দেশে গণহত্যা হয়েছে। এসব গণহত্যা নিয়ে তৈরি সিনেমার সংখ্যাও কম নয়। এসব ছবি দেখলে ১৯৭১-এর বাংলাদেশ অনায়াসেই মনে পড়ে যাবে। অনেক সিনেমার ভিড়ে সে রকম পাঁচটি সিনেমা নিয়ে এই আয়োজন। লিখেছেন শওকত হোসেন

আরারাত
১৯১৫ সালে অটোমান সাম্রাজ্যের শেষ সময়ে তুর্কিরা যে গণহত্যা চালিয়েছিল তাকে বিশ শতকের প্রথম গণহত্যা বলা হয়। এ সময় ১৫ লাখ আর্মেনীয়কে হত্যা করা হয়। দ্বিতীয় বিশ্বযুদ্ধের ঠিক পরের ঘটনা। মূলত আর্মেনীয়দের নিশ্চিহ্ন করতে পরিকল্পিতভাবে হত্যাযজ্ঞ চালানো হয়েছিল। প্রাথমিক হত্যাযজ্ঞের পর বাকিদের গ্রেপ্তার করে নিয়ে যাওয়া হয়েছিল কাছের মরুভূমিতে। পথে অনাহারে ও অত্যাচারে মারা যায় আরও অনেকে। বাকিদের মরুভূমিতে হত্যা করা হয়।
ভান উপত্যকায় সংগঠিত সেই গণহত্যা নিয়ে ছবি আরারাত। আরারাত সেখানকার একটি পাহাড়ের নাম। ওই এলাকার একজন ক্রিশ্চান পাদ্রির লেখা কিছু নোট এবং গণহত্যায় বেঁচে যাওয়া একজন চিত্রশিল্পীকে কেন্দ্র করে ছবিটি তৈরি। বলা যায়, সিনেমার মধ্যে সিনেমা। আর্মেনীয় একজন পরিচালক সেই গণহত্যা নিয়ে ছবি করার পরিকল্পনা নেন। সেই সিনেমা তৈরি এবং আনুষঙ্গিক কিছু ঘটনা নিয়ে তৈরি আরারাত।
এবার বাড়তি কিছু তথ্য। আর্মেনীয় গণহত্যা শুরু হয়েছিল প্রায় ২৫০ জন বুদ্ধিজীবী ও বিশিষ্ট ব্যক্তিদের গ্রেপ্তার ও হত্যাকে কেন্দ্র করে। গণহত্যার নির্দেশ দিয়েছিলেন তখনকার অটোমান স্বরাষ্ট্রমন্ত্রী তালাত পাশা। সেই গণহত্যা থেকে বেঁচে যাওয়া আর্মেনীয় সঘোমন তেহলিরিয়ান ১৯২১ সালে জার্মানির বার্লিনে দিনের আলোয় জনসমক্ষে তালাত পাশাকে খুন করে প্রতিশোধ নিয়েছিলেন। অসংখ্য সাক্ষী থাকা সত্ত্বেও বিচারকেরা সঘোমন তেহলিরিয়ানকে মুক্তি দিয়েছিলেন। কারণ তিনি এমন একজনকে খুন করেছেন যিনি ১৫ লাখ মানুষকে খুনের আদেশ দিয়েছিলেন।

কিলিং ফিল্ডস
কম্বোডিয়ার খেমার রুজদের নিয়ে ছবি। তথাকথিত কমিউনিস্ট এই খেমার রুজ, যারা ইতিহাসে ধিকৃত অন্তত ৩০ লাখ মানুষের গণহত্যার জন্য। কম্বোডিয়ায় ১৯৭৫ থেকে ১৯৭৯ সালের মধ্যে এই হত্যাকাণ্ড ঘটেছিল। কমিউনিস্ট পার্টি অব কাম্পুচিয়ার অনুসারীদেরই খেমার রুজ বলা হতো।
১৯৭৫ সালের ১৭ এপ্রিল সরকারি বাহিনীকে পরাস্ত করে খেমার রুজ গেরিলারা কম্বোডিয়ার রাজধানী নমপেন দখল করে নেয়। নেতৃত্বে ছিলেন পলপট। নমপেন দখল করে পলপট সরকার মূলত কৃষি সংস্কারের নামে ভয়ংকর হত্যাযজ্ঞ চালায়।
দি কিলিং ফিল্ডস সিনেমার শুরু ১৯৭৩ সাল থেকে। তখনো খেমার রুজরা নমপেন দখল করেনি। এরপর কাহিনি চলে যায় ১৯৭৫ সালে, যখন খেমার রুজরা ক্ষমতা দখল করে। মার্কিন সাংবাদিক সিডনি শ্যেনবার্গ খবর সংগ্রহ করতে গিয়ে আটকে পড়েন নমপেনে। সঙ্গী দোভাষী ডিথ প্রাণ। ডিথ প্রাণ চরিত্রে অভিনয় করেছিলেন হেইনজ এস এনগর, তিনি নিজেই গণহত্যা থেকে বেঁচে যাওয়া একজন। কীভাবে সেখান থেকে বের হয়ে আসেন সেটাই মূলত সিনেমা। খেমার রুজদের গণহত্যার দলিল এই ছবিটি।

কাতিন
১৯৩৯ সালের ১ সেপ্টেম্বর পোল্যান্ডের একটি অংশ জার্মান দখল করে নেয়। আর ১৭ সেপ্টেম্বর সোভিয়েত রেড আর্মি দখল করে পোল্যান্ডের পূর্বাংশ। রেড আর্মির হাতে সাড়ে চার লাখ যুদ্ধবন্দী থাকলেও এর মধ্যে ৪০ হাজার রেখে বাকিদের ছেড়ে দেওয়া হয়। সোভিয়েত ইন্টারন্যাল সিকিউরিটি সার্ভিস বা এনকেভিডির (আসলে সোভিয়েত গুপ্ত পুলিশ) হাতে যুদ্ধবন্দীদের ছেড়ে দেওয়া হয়। তাদের নেওয়া হয় সোভিয়েত ইউনিয়নের বিভিন্ন জায়গায়। বন্দীদের তালিকায় সেনাসদস্য ছাড়াও ছিলেন শিক্ষক, ডাক্তার, সাংবাদিকসহ বিভিন্ন পেশার মানুষ। ১৯৩৯-এর অক্টোবর থেকে ১৯৪০ সালের ফেব্রুয়ারি পর্যন্ত জিজ্ঞাসাবাদ চলে তাঁদের ওপর। যাঁদের মধ্যে সামান্যতম সোভিয়েতবিরোধী মনোভাব পাওয়া গেছে তাঁরাই তালিকাভুক্ত হন।
পিপলস কমিশনার ফর ইন্টারনাল অ্যাফেয়ার্স ও ফার্স্ট র‌্যাংক কমিশনার অব স্টেট সিকিউরিটি ল্যাভরেনিতি বেরিয়া ১৯৪০ সালের ৫ মার্চ স্তালিনসহ সোভিয়েত পলিতব্যুরোর সব সদস্যের কাছে একটি নোট পাঠান। তাতে যুদ্ধবন্দীদের বিরুদ্ধে ব্যবস্থা নেওয়ার সুপারিশ ছিল। পলিতব্যুরো তাতে সম্মতি দিলে ১৯৪০ সালের ৩ এপ্রিলের পর থেকে অল্প সময়ের মধ্যে ২২ হাজার ৪৩৬ জনকে ঠান্ডা মাথায় আয়োজন করে মেরে ফেলা হয়। গুপ্ত পুলিশের চিফ এক্সিকিউশনার ভাসিলি মিখাইলোভিচ ব্লোখিন একাই গুলি করে মারেন ছয় হাজার পোলিশ বন্দীকে।
সোভিয়েত ইউনিয়ন ১৯৯০ সালে প্রথম স্বীকার করে যে, কাতিন হত্যাকাণ্ডের জন্য দায়ী তারাই। গর্ভাচেভ তখন ক্ষমতায়। জানানো হয়, এটি ছিল সোভিয়েত গুপ্ত পুলিশের কাজ। তবে এটিকে তারা গণহত্যা বলতে রাজি না। ইতিহাসবিদেরা মনে করেন, এই গণহত্যার কারণ একটিই। আর সেটি হচ্ছে পোল্যান্ড সোভিয়েতের সীমান্তের দেশ। তারা চায়নি সীমান্তে একটি শক্তিশালী রাষ্ট্র হিসেবে পোল্যান্ড টিকে থাকুক।
কাতিন পোলিশ ছবি, পরিচালক আন্দ্রে ওয়াজদা। ২০০৭ সালে ছবিটি মুক্তি পেয়েছিল।

মিসিং
১৯৭৩ সালের ১১ সেপ্টেম্বর। ক্যু হয়েছে চিলিতে। প্রেসিডেন্ট সালভাদর আলেন্দেকে সরিয়ে জেনারেল অগাস্টো পিনোশে ক্ষমতা দখল করে কমিউনিস্ট বিরোধী একনায়কতন্ত্র প্রতিষ্ঠা করেন। এই সরকার টিকে ছিল ১৯৯০ পর্যন্ত। খুন হন আলেন্দে।
এই দিন মার্কিন সাংবাদিক চার্লস হরমান ফিরছিলেন চিলিতে। পথে তিনি সাক্ষী হয়েছিলেন কিছু ঘটনার, তাতে ক্যুর পেছনের কিছু হয়তো দেখে ফেলেছিলেন। তাই আর বাসায় ফিরতে পারেননি তিনি। বাসায় তখন স্ত্রী, সিসি স্পাসেক। আমেরিকা থেকে চলে এলেন বাবা জ্যাক লেমন। তারপর খোঁজার পালা।
ছবিটিতে ক্যুর পরে তোলা বিভিন্ন ছবি ব্যবহার করেছেন পরিচালক কোস্তা গারবাস। দেখা যায়, স্টেডিয়ামে আটক হাজার হাজার চিলিবাসী বা নদীতে ভেসে যাওয়া লাশ।
বাবা ও ছেলের বউ ঠিকই খুঁজে খুঁজে এই ক্যুর পেছনে মার্কিন দূতাবাস ও সিআইয়ের হাত বের করে ফেলতে শুরু করলে একপর্যায়ে পাওয়া গেছে বলে ছেলের লাশ ফেরত দেওয়া হয় বাবা ও স্ত্রীকে। বাবা দেশে ফিরে মার্কিন প্রশাসনের বিরুদ্ধে মামলাও করেছিলেন। কিন্তু রাষ্ট্রীয় গোপনীয়তার স্বার্থে সেই মামলার নিষ্পত্তি হয়নি। সত্য ঘটনা নিয়ে ছবি এই মিসিং।

শুটিং ডগস
রুয়ান্ডার গণহত্যা নিয়ে ছবি। ইকোল টেকনিক অফিশিয়াল রুয়ান্ডার একটা মাধ্যমিক স্কুল। এটি চালান ফাদার ক্রিস্টোফার। আর শিক্ষক হিসেবে লন্ডন থেকে চলে এসেছেন জো নামের এক আদর্শবাদী যুবক। ১৯৯৪ সালে ১১ এপ্রিল রুয়ান্ডার প্রেসিডেন্ট খুন হলে শুরু হয় গণহত্যা। হুতুরা সংখ্যাগরিষ্ঠ। তাদের হাতে মারা যায় টুটসিরা। জাতিসংঘ বাহিনী তখন ছিল রুয়ান্ডায় ক্ষমতা ভাগাভাগি পর্যবেক্ষণে। গণহত্যা শুরু হলে স্কুলে ক্যাপ করে জাতিসংঘ মিশন। একরাতে সেখানে আশ্রয় নেয় আড়াই হাজার টুটসি।
দৃশ্যটা এ রকম: ক্যাম্পের ঠিক ১০০ গজ বাইরেই উল্লাস করছে হুতুরা, সবার হাতে একে-৪৭, রামদা, কুড়াল ইত্যাদি। শহরজুড়ে তখন এই হত্যা-উৎসব। স্কুলের গাড়ি চালাত যে হুতু, তাকেও দেখা গেল রামদা হাতে।
সবার চোখের সামনে চলছে গণহত্যা। কেউ কিছু করছে না। ইউএন মিশনও না। তাদের নাকি খালি পর্যবেক্ষণ করার আদেশ, গুলি করার আদেশ নেই। একসময় আটকা পড়া ইউরোপের সবাইকে বিশেষ ব্যবস্থায় নিয়ে যাওয়া হলেও থেকে যান ফাদার ক্রিস্টোফার ও জো। কারণ, তাঁরা অসহায় টুটসিদের ছেড়ে যাবেন না। একসময় জাতিসংঘ বাহিনী হুতুদের হাতে আড়াই হাজার টুটসিকে রেখে দিয়ে চলে যায় রুয়ান্ডা ছেড়ে।
বিবিসি প্রোডাকশনের ছবি। পুরো ঘটনাই সত্য।
সম্প্রতি থিয়েটার আর্ট ইউনিট মঞ্চে এনেছে রবীন্দ্রনাথের শেষের কবিতা। প্রশান্ত হালদারের নাট্যরূপে নাটকটির নির্দেশনা দিয়েছেন মোহাম্মদ বারী। আজকের পাঁচ প্রশ্নের উত্তর দিয়েছেন তিনি।



রবীন্দ্রনাথের নাটকের নির্দেশনায় আগ্রহ হলো কীভাবে?
আগ্রহের চেয়ে বেশি গুরুত্বপূর্ণ ছিল রবীন্দ্রনাথের সার্ধশততম জন্মবার্ষিকী, যে উপলক্ষে বাঙালি জাতি, বিশেষ করে এপার-ওপার দুই বাংলা মিলেই উৎসব পালন করছে। সেই ধারাবাহিকতায় আমাদের দল থেকেও একটা রবীন্দ্রনাথের নাটক মঞ্চে আনার ব্যাপারে সিদ্ধান্ত হয়। দলই আমাকে নির্দেশনা দেওয়ার দায়িত্ব দিয়েছে।
যেহেতু এটা আপনার রবীন্দ্রনাথের প্রথম কাজ। সে ক্ষেত্রে নিজের প্রস্তুতিটা কেমন ছিল?
প্রস্তুতি নেওয়ার জন্যই আমরা অনুদানের টাকা ছেড়ে নিজেদের খরচে সময় নিয়েই কাজটি করেছি। কেননা, উপন্যাসটি এত বেশি পঠিত যে, পাঠকদের দাঁড়ি-কমা পর্যন্ত মুখস্থ। তাই নাট্যকারের সঙ্গে বসে সতর্কতার সঙ্গে বিচার-বিশ্লেষণ করে কাজটি শুরু করি।
নাটকটি মঞ্চে আসার পর দর্শকের সাড়া কেমন?
খুবই ভালো সাড়া পেয়েছি। রবীন্দ্রনাথকে সমকালীনভাবে মঞ্চে আনা হয়েছে। নাটকটির প্রদর্শনী শেষে আমি দর্শকের প্রশংসায় আনন্দিত হয়েছি, আবেগ-আপ্লুত হয়েছি।
আমাদের মঞ্চে আগে সেভাবে রবীন্দ্রনাথচর্চা হয়নি। গত বছর থেকে এটি ব্যাপক হারে শুরু হয়েছে। বিষয়টিকে আপনি কীভাবে দেখছেন?
আমি বিষয়টিকে ইতিবাচক হিসেবে দেখছি। হয়তো রবীন্দ্রনাথের সার্ধশততম জন্মবার্ষিকী উপলক্ষে আলাদাভাবে একটা উপলব্ধি তৈরি হয়েছে।
স্বাধীনতার ৪০ বছরে মুক্তিযুদ্ধের নাটক আমরা কতটুকু এগিয়ে আনতে পেরেছি?
বিষয়টি ভাবলে একটু কষ্টই লাগে। আমরা এত দীর্ঘ সময়েও মুক্তিযুদ্ধের নাটকের চর্চা বাড়াতে পারিনি। মুক্তিযুদ্ধের সফল ফসল হলো আমাদের মঞ্চনাটক। এত দিনে মুক্তিযুদ্ধ নিয়ে ভালো কাজ হয়েছে। তবে আরও গুণগতমানের নাটক হওয়া দরকার ছিল। এ ধরনের নাটক হিসাব করলে হাতেগোনা চার-পাঁচটির হিসাবই বারবার ঘুরেফিরে আসে। এই দীর্ঘ সময়ে যে পরিমাণ কাজ হওয়ার কথা ছিল, তা হয়নি। তবে গুণগতমানের কাজের জন্য ক্ষমতাবান লেখক-নির্দেশক আমাদের আছে। কিন্তু সেভাবে কাজটি হয়নি। মুক্তিযুদ্ধকে আশ্রয় করে সামাজিক সংকট নিয়ে কাজ হয়েছে। তবে মুক্তিযুদ্ধের প্রত্যক্ষ প্রামাণ্য দলিল হিসেবে আমাদের কম কাজ হয়েছে।
দি ডিসটেন্ট নেয়ার নাটকে মামুনুর রশীদ


বছরের শুরুতেই ঢাকায় দেশ ও দেশের বাইরের দল নিয়ে নাট্যোৎসবের আসর বসতে যাচ্ছে। নাট্যজনের আয়োজনে জাতীয় নাট্যশালার দুটি হলে চলবে উৎসবটি। সাত দিনের এই উৎসব ১৪ জানুয়ারি থেকে শুরু হবে, চলবে ২১ জানুয়ারি পর্যন্ত। মাঝখানে ১৭ জানুয়ারি একদিনের বিরতি। ‘বহে নিরন্তর অন্তত আনন্দধারা’ স্লোগান নিয়ে ওই দিন মূল হলে উৎসবটির উদ্বোধন করবেন বিচারপতি মুহাম্মদ হাবিবুর রহমান। বিশেষ অতিথি হিসেবে উপস্থিত থাকবেন আইটিআই বিশ্ব সভাপতি রামেন্দু মজুমদার ও বাংলাদেশ গ্রুপ থিয়েটার ফেডারেশনের সভাপতি লিয়াকত আলী লাকী। উদ্বোধনের পরই গান পরিবেশন করবেন কলকাতার অভিজিৎ বসু ও নাট্যজনের চিত্রলেখা গুহ। শেষে মামুনুর রশীদের একক অভিনীত বাঙলা থিয়েটারের দি ডিসটেন্ট নেয়ার মঞ্চস্থ হবে। একই হলে ১৫ জানুয়ারি দেখা যাবে কলকাতার লোককৃষ্টি দলের তিন নম্বর চোখ নাটকটি। পরের দিন একই হলে লোককৃষ্টির আরেকটি নাটক ইহাই সত্য মঞ্চস্থ হবে। ১৮ জানুয়ারি থিয়েটারের বারামখানা মঞ্চস্থ হবে মূল হলে, একই সময়ে পরীক্ষণ থিয়েটার হলে দেখা যাবে প্রাচ্যনাটের রাজা এবং অন্যান্য নাটক। সময়ের শেষ সংলাপ মঞ্চস্থ হবে পরীক্ষণ থিয়েটার হলে ১৯ জানুয়ারি। ২০ জানুয়ারি মূল হলে প্রাঙ্গণেমোরের শেষের কবিতা আর পরীক্ষণ থিয়েটার হলে লোকনাট্যদল সিদ্ধেশ্বরী পরিবেশন করবে লীলাবতী আখ্যান নাটকটি। উৎসবের শেষ দিন ২১ জানুয়ারি মূল হলে নাট্যজনের নিজস্ব প্রযোজনা ভুবনের ঘাট মঞ্চস্থ হবে।
প্রায় সাত বছর পর নাট্যজনের আয়োজনে এ ধরনের একটা উৎসব হতে যাচ্ছে। উৎসব কমিটির আহ্বায়ক তবিবুল ইসলাম বাবু বলেন, ‘এর আগে আমরা ২০০৫ সালে শেষ উৎসব করেছি। একটা উৎসব করতে গেলে অনেক খরচেরও ব্যাপার থাকে। এ ছাড়া নিজেদের দলের কার্যালয়েরও সমস্যা ছিল। ফলে সব দিক থেকে আমরা গুছিয়ে উঠতে পারিনি। এ জন্য আমরা এ সময়ে সাংগঠনিকভাবে সব দিক গুছিয়ে নিয়ে উৎসব আয়োজন করতে পারিনি। এবার মোটামুটি নিজেদের গুছিয়ে এনেছি। এই উৎসবে প্রায় ছয় লাখ টাকা খরচ হচ্ছে।’
২০১০ সালে জাহাঙ্গীরনগর থিয়েটারের ৩০ বছর পূর্তি হয়েছে। ওই বছরই তাঁরা ৩০ বছর পূর্তি উপলক্ষে তিন পর্বের নাট্যপার্বণ করার ঘোষণা দেয়। এ বছর সেই তিন পর্বের শেষ নাট্যপার্বণ হতে যাচ্ছে। ‘মেলো সৃষ্টির আকাশে দৃষ্টিলোক’—এই আহ্বান নিয়ে ১৫ জানুয়ারি জাহাঙ্গীরনগর বিশ্ববিদ্যালয়ের মুক্তমঞ্চে এই নাট্যপার্বণ শুরু হবে, চলবে ২০ জানুয়ারি পর্যন্ত। নাট্যপার্বণে জাহাঙ্গীরনগর থিয়েটারের নাটকসহ ঢাকার প্রথম সারির চারটি নাটকের দল অংশ নিচ্ছে। থাকছে গুণীজন, নাট্যজন সম্মাননা এবং জাহাঙ্গীরনগর থিয়েটারের নতুন-পুরোনো কর্মীদের পুনর্মিলনী।
১৫ জানুয়ারি সন্ধ্যায় মুক্তমঞ্চে নাট্যপার্বণের উদ্বোধন করবেন জাহাঙ্গীরনগর বিশ্ববিদ্যালয়ের শিক্ষক, জাহাঙ্গীরনগর থিয়েটার সভাপতি এ কে এম শাহনাওয়াজ। ওই দিন উদ্বোধনী মঞ্চায়ন হবে ঢাকার আরণ্যক নাট্যদলের আলোচিত নাটক ময়ূরসিংহাসন-এর। এর আগে নাট্যজন হিসেবে সম্মাননা দেওয়া হবে ফয়েজ জহিরকে।
৭ জানুয়ারি ছিল এবিসি রেডিওর চতুর্থ জন্মদিন। সারা দিনই এবিসি রেডিওর স্টুডিও ছিল মুখর। এসেছিলেন সংস্কৃতি-ব্যক্তিত্ব রামেন্দু মজুমদার, ক্রিকেটার আশরাফুল।
সংগীতশিল্পীদের মধ্যে ছিলেন হাবিব ওয়াহিদ, লাকী আকন্দ, মাহামুদুজ্জামান বাবু, তপু, শাহেদ, মিলন মাহমুদসহ আরও অনেকে। ব্যান্ড মেঘদল, সার্কাস কলিন্স, দ্য পার্টিও এসে যোগ দেয় সেই মিছিলে। ছবিতে এবিসি স্টুডিওতে আসা শাহেদ, সৈয়দ ইকবাল, তপু, লাকি আকন্দকে দেখা যাচ্ছে।
