
গোলাবাড়ী দেখলে মনে হয়, যেন দুনিয়ার শেষ সীমানার একফালি তুচ্ছ গ্রাম। প্রায় থইথই করা পানির ভেতরে শির উঁচু করে আছে সেই গ্রাম। ‘অদিনে শাওনের কাঁঠাল’-এর মতো শীতের দিনের গুঁড়ি গুঁড়ি বৃষ্টি বর্ষার আমেজ এনে দিলেও তা নৌকার ছইয়ের ওপর বসে পাখি পর্যবেক্ষণ করার কাজে বেশ কিছুটা বাধার সৃষ্টি করল।
তবে দূর থেকে ভেসে আসা কুড়ুল বা কুড়ার (প্যালাসেস ফিশ ইগল) কুড়ু রু-ক্রুহো, ক্রুহাউ—দারুণ জোরে গলা ফাটিয়ে করা ইত্যাদি শব্দ আমাদের সতর্ক করিয়ে দিল, আমরা দেশের দ্বিতীয় বৃহত্তম মিঠাপানির জলাভূমি টাঙ্গুয়ার হাওরের কাছাকাছি পৌঁছে গেছি।
বছরের প্রথম দিনটি ছিল রোদ্দুরে ভরা। তাই ভাবিনি, ওই রাতের শেষ প্রহরে আকাশের মায়াকান্নায় ছোট জেলা শহর সুনামগঞ্জের রাস্তাঘাটে পানি জমবে। অনেকটা কাদা পথ পেরিয়ে যখন সাহেববাড়ীর ঘাটে পৌঁছালাম, তখন সেখানকার দোকানিরা বলল, নদী পারাপারের জন্য ১০ টাকার খেয়া, মানে ইঞ্জিনচালিত ফেরিতে চড়তে। ওটা দুই কিলোমিটার দূরের মণিপুরিঘাটে যাত্রী নামাবে। সেখান থেকে মোটরসাইকেলের পেছনে বসে যেতে হবে ৩৫-৪০ কিলোমিটার। তারপর মিলবে উপজেলা সদর তাহেরপুর। সেখান থেকে টাঙ্গুয়ার হাওর। এর আগে ২০০৭ সালে যখন সেখানে গেছি, তখন সুরমা নদীর পাড় থেকে তাহেরপুর যাওয়ার কোনো রাস্তা ছিল না। খেতখামার বা তার আইল মাড়িয়ে মোটরসাইকেল দুই ঘণ্টায় পৌঁছে যেত। এবার কপাল ভালো ছিল। প্রায় সব রাস্তাই পাকা হয়েছে এবং যাত্রী পারাপারের জন্য ১৪ সিটের হিউম্যান হলার চালু হয়েছে। তবে মোটরসাইকেল যাত্রীরও অভাব নেই।
তাহেরপুর থেকে দেড় ঘণ্টা ইঞ্জিনবোটে প্রথমে বৌলাই এবং পরে পটলাই নদী দিয়ে টেকেরহাটের দিকে যাওয়ার সময় একটি শাখা নদী ঢুকে গেছে হাওরে। এই ছোট নদীটির পারের প্রান্ত শেষের গ্রামটিই গোলাবাড়ী। এরপর কূলকিনারহীন বিশাল জলরাশি, নাম যার টাঙ্গুয়ার হাওর।
নৌকা গোলাবাড়ী গ্রামে ঢোকার আগেই দেখলাম, বিকট শব্দ করে বিশালাকার ডানা ঝাঁপটিয়ে বেপরোয়া হয়ে কাক ও শঙ্খচিলকে তাড়িয়ে বেড়াচ্ছে এক জোড়া কুড়ুল। পাখির প্রজাতিটি বৈশ্বিকভাবে বিপন্ন। সারা দেশে এর নমুনাসংখ্যা ১০০টি হবে কি না সন্দেহ। সম্ভবত টাঙ্গুয়ার হাওরেই এদের সবচেয়ে বড় দল আছে। এরা শীতকালীন পরিযায়ী পাখি।
গোলাবাড়ীসংলগ্ন কবরস্থান মায় দুই হেক্টরের মতো খাসজমির ওপর অযত্নে বেড়ে ওঠা কিছু বরুণাগাছ, হিজল, নলখাগড়া এবং ঝোপঝাড়। সবচেয়ে উঁচু একটি বরুণাগাছে এক যুগ ধরে এক জোড়া কুড়ুল ঘরসংসার পাতছে। এবারও তার ব্যতিক্রম হয়নি। বাসায় বাচ্চা নেই, তবে ডিম যে আছে, তা আমি একেবারেই নিশ্চিত। কারণ, মা-বাবার কোনো না কোনো একজন বাসা পাহারা দিচ্ছে এবং অর্বাচীন সব পাখিকে তাড়া করে বেড়াচ্ছে।
প্রতিবছর ছবি তুললেও কুড়ুল পাখিদের কর্মচঞ্চলতা ক্যামেরায় না ধরলে যেন চলেই না।
সূর্যহীন মেঘযুক্ত ও ইলশেগুঁড়ি বৃষ্টি উপেক্ষা করে নৌকা থেকে পাড়ে নেমে পিচ্ছিল পথ পেরিয়ে বরুণাবাগানে গেলেও কুড়ুল আমাকে কোনো তোয়াক্কাই করল না। আপন মনে সে তাক করে থাকল দুষ্টমতি কাক বা শঙ্খচিলের পথের দিকে, যারা সুযোগ পেলেই কুড়ুলকে হামলা করে। আর কাক কখনো-সখনো কুড়ুলের ডিমও বাচ্চা চুরি করে।
একে তো আকাশে আলোর অভাব, তারপর যদি কালো কুক্কুট বা জলচরি কুট (ইউরেশিয়ান কুটের) পাখির বিশাল ঝাঁক পরিযায়ী বৃহৎ চিত্রা ইগলের হামলা থেকে বাঁচার জন্য বিলের পানি থেকে আকাশে উঠে আসে, তখন আকাশের যে কী বেহাল, তা বলা বাহুল্য।
এবার আইইউসিএনের দুজন বিজ্ঞানী দীপু ও শাহরিয়ারের সঙ্গে আমাদের দুই দিনের পাখিগণনায় টাঙ্গুয়ার হাওরে যে ২৮-২৯ হাজার পাখি দেখেছি, তা চার ভাগের এক ভাগই ছিল জলকুক্কুট।
পটলাইয়ের যে শাখা গোলাবাড়ীর পাশ দিয়ে গেছে, সেটা ধরে একটু এগোতেই পেলাম টাঙ্গুয়ার হাওর, যে দুই ডজন হাওরের সমাহারে গঠিত তার প্রথমটি।
ভারতীয় প্রদেশ মেঘালয়ের তুড়া পাহাড়ের পাদদেশের বাংলাদেশ সীমানার প্রায় ১০০ বর্গকিলোমিটার জায়গাজুড়ে তাহেরপুর ও ধর্মপাশা উপজেলায় অবস্থিত টাঙ্গুয়ার হাওর। এখানে পানিবহুল মূল হাওর ২৮ বর্গকিলোমিটার এবং বাকি অংশ গ্রামগঞ্জ ও কৃষিজমি। এখানকার ৭৬টি গ্রামে প্রায় ৫০ হাজার মানুষের বাস।
কেবল শীত মৌসুমে যখন পানির স্তর নেমে যায়, তখন যে দুই ডজন বিল বা হাওর আছে, তার সীমানা জেগে ওঠে এবং প্রতিটির পাড় বা কান্দা জেগে ওঠে। কেবল কান্দার ভেতরের অংশেই শীতে আদি বিল থাকে এবং এর পেছনের যে শুকনো জায়গা, সেখানে গ্রামের লোকজন রবিশস্য ও বোরো ধানের চাষ করে। এ সময় এলাকাটি একটি গোচারণ ক্ষেত্রেও পরিণত হয়। আর বর্ষায় সব হাওর এক হয়ে একটি জলসমুদ্রে রূপ নেয়। তখন প্রতিটি বাড়ি বা ছোট ছোট গ্রামকে একেকটি ভাসমান দ্বীপ মনে হয়।
কান্দায় ভিড় জমায় হাজারে-বিজারে পরিযায়ী পাখি। ওরা মূলত কালক্ষেপণ করা এবং রোদ পোহানোর জন্য ব্যবহার করে ওসব কান্দা। এখন তো আর কোনো কান্দা নেই। তাই পাখির রোদ পোহানোর জন্য বিভিন্ন এনজিও এবং সরকারি মন্ত্রণালয় মিলে বিভিন্ন হাওরে বাঁশ-কাঠ পুঁতে কিছুটা জাংলামতো বানিয়ে দিয়েছে, যার ওপর বসে পাখিরা ডানা শুকাতে পারে। বিশেষ করে, প্রহরের পর প্রহর ধরে রোদে ডানা মেলে অলসভাবে বসে থাকে ছোট ও বৃহৎ পানকৌড়ির প্রজাতি।
আমরা বেশ কয়েকটি হাওরে—চটাইন্নার বিল ও তার খাল, রোয়া বিল, লেচুয়ামারা বিল, রুপাবই বিল, হাতির গাতা বিল, বেরবেরিয়া বিল, বাইল্লার ডুবি, তেকুন্না ও আন্না বিলে ঘুরে বেড়ানো, জলকেলি করা ও আপন মনে খাবার জোগাতে ব্যস্ত প্রায় ৪৭ প্রজাতির জলচরি পাখি বা ওয়াটারফাউলের মোট ২৮ হাজার ৮৭৬টি নমুনা দেখি। এর মধ্যে প্রধান ছিল কুট, মরিচা ভুঁতিহাঁস, পিয়ংহাঁস; সাধারণ ভুঁতিহাঁস, পান্তামুখী বা শোভেলার, লালচে মাথা ভুঁতিহাঁস, লালশির, নীলশির, পাতিহাঁস, বালিহাঁস, লেনজা, ডুবুরি, পানকৌড়ি প্রভৃতি।
অভিনব সে দৃশ্য, যা নিজে চোখে না দেখে বিশ্বাস করা যাবে না যে কোটি কোটি মানুষের আমাদের এ দেশে এখনো হাজারে-বিজারে পরিযায়ী পাখি আসে এবং তাদের কলকাকলিতে মাতিয়ে রাখে দেশের বিল, বাঁওড় ও হাওর।
দেশের টাঙ্গুয়ার হাওরের এই যে বিশাল পাখিসম্পদ—প্রায় ২৫০ প্রজাতি, মাছের ১৪০টি, ব্যাঙের ডজনের বেশি, সরীসৃপের অর্ধশতাধিক প্রজাতি ও অমেরুদণ্ডী প্রাণীদের সহস্রাধিক প্রজাতির আবাসস্থল—হাওর সংরক্ষণ এবং এসবের কেবল সুষ্ঠু ও টেকসই ব্যবস্থাপনার মাধ্যমেই এমন মনোরম দৃশ্য, নান্দনিক পরিবেশব্যবস্থা আমরা ধরে রাখতে পারব আমাদের আগামী প্রজন্মের জন্য।
 লেখক: বিশিষ্ট বন্য প্রাণী বিশেষজ্ঞ, দুবাই চিড়িয়াখানা প্রধান


আবুল কালাম মোহাম্মদ যাকারিয়া, কৃতিত্বপূর্ণ শিক্ষাজীবনের পর ১৯৪৭ সালে ডেপুটি ম্যাজিস্ট্রেট হিসেবে কর্মজীবন শুরু। পরে বাংলাদেশ সরকারের শিক্ষা, সংস্কৃতি ও ক্রীড়াবিষয়ক সচিব ছিলেন। প্রত্নতত্ত্ব, ইতিহাস, নৃতত্ত্ব, মধ্যযুগের বাংলা সাহিত্য, ফরাসি ও ইংরেজি ভাষার অনুবাদসহ প্রায় ৪০টি বই লিখেছেন। ২০০৫ সালে পান বাংলা একাডেমী পুরস্কার।
এখনো লিখছি
আমার যথেষ্ট বয়স হয়েছে। আগের মতো পড়ার সময় মেলে না। তবে ইংরেজি মাসিক রিডার ডাইজেস্ট-এর নিয়মিত পাঠক আমি। পড়ার চেয়ে লেখালেখিতে এখন মনোযোগ বেশি। যেটুকু সময় বেঁচে আছি, লিখে যাচ্ছি। বাঙালির নৃতাত্ত্বিক পরিচিতি বইটি নতুনভাবে লিখছি।
এ ছাড়া প্রশ্নোত্তরে বাংলাদেশের প্রত্নকীর্তি বইটির দ্বিতীয় খণ্ড লিখছি।
রবীন্দ্রসংগীতে মেলে সব উত্তর
একসময় গানের তুখোড় শ্রোতা ছিলাম। নিয়মিত বড় বড় গানের আসরে যেতাম। আব্বাসউদ্দীন আমার বন্ধু ছিলেন। সে সময়ে নিয়মিত পল্লিগীতি, ভাওয়াইয়া, ওস্তাদি গান শোনা হতো। আমার সংগ্রহে নানা শিল্পীর গাওয়া পশ্চিমা সংগীতের অ্যালবাম আছে। এখনো মাঝেমধ্যে শোনা হয়। তবে সবচেয়ে প্রিয় রবীন্দ্রসংগীত। জীবনের সব প্রশ্নের উত্তর রবীন্দ্রসংগীতের মধ্যে পাওয়া যায়।
বাগানে আমার সময় কাটে
কাজের ফাঁকে অবসর বলতে আমার বাগান। ছাদের বাগানে আছে বিচিত্র ধরনের গাছপালা। কী নেই সেখানে! আম, আমড়া, বরই, লেবুসহ প্রায় সব ধরনের ফল ও ফুলের গাছ আছে। এটা আমার ছেলেবেলার নেশা। অনেক জেলায় থেকেছি, সবখানে বাগান করেছি। পরম মমতায় গাছের যত্ন করি আমি। লাগানো গাছের ফল-ফুল ধরলে এক ধরনের আত্মতৃপ্তি বোধ করি। এ ছাড়া আগে অবসরে মাছ ধরতে যেতাম বড়শি দিয়ে। এখন বয়স হয়েছে, কোথাও তেমন যেতে পারি না।
তিতাস হায় তিতাস
আমার গ্রামের বাড়ি ব্রাহ্মণবাড়িয়া জেলায়। ছেলেবেলা কেটেছে তিতাসের পাড়ে। কত গোসল করেছি, মাছ ধরেছি এই তিতাসের বুকে। কত স্মৃতি এই নদীর পাড়ে! তিতাসের মাছ খুবই সুস্বাদু। এখনো বাড়িতে গেলে তিতাসের কাছে ধরা দিই। কিন্তু হায়, যে তিতাসকে আমরা দেখেছিলাম ছেলেবেলায়, সেই দুরন্ত তিতাস এখন স্থির! তিতাসের জন্য কষ্ট হয়।
খেলা উপভোগ করি
এমন কোনো খেলা নেই যে আমরা ছেলেবেলায় খেলিনি। দাঁড়িয়াবান্ধা, গোল্লাছুট থেকে শুরু করে সব ধরনের খেলা খেলতাম। মনে পড়ে, একবার হকি খেলতে গিয়ে পায়ে চোট পেয়েছিলাম। এখন তো খেলতে পারি না! তবে সব ধরনের খেলা উপভোগ করি।
সাক্ষাৎকার: মোছাব্বের হোসেন
বিশ্বের সেরা নতুন সাত বিস্ময়ের তালিকায় শেষ পর্যন্ত সুন্দরবন ঠাঁই পায়নি। তার বাক্সে যথেষ্ট ভোট পড়েনি তাই। এই ভোট হয়েছে মূলত ইন্টারনেটের মাধ্যমে। আন্তর্জাতিক প্রতিযোগিতা হলেও অধিকাংশ ভোটারই নিজ নিজ দেশের ‘বিস্ময়ের’ পক্ষে ভোট দিয়েছেন। সে দৌড়ে আমরা হেরে গেছি। অন্য কারণ, সুন্দরবন সম্পর্কে বিশ্বের মানুষ এখনো যথেষ্ট জানে না। ইউনেসকো একে তাদের ‘ওয়াইল্ড হেরিটেজ’ তালিকায় অন্তর্ভুক্ত করেছে বটে, কিন্তু তার পরিচিতি বাড়াতে খুব একটা কিছু করেনি। সে কাজ অবশ্য তাদের করারও কথা নয়, করার কথা আমাদের।
এনায়েতুল্লাহ খানের নতুন কফি-টেবিল বই দ্য বাংলাদেশ সুন্দরবনস হাতে পেয়ে মনে হলো, এত দিনে একটি যোগ্য কাজ সম্পন্ন হলো। এই বনের সুন্দর-ভয়ংকর সৌন্দর্য বিষয়ে যত কথাই বলি না কেন, চোখে আঙুল দিয়ে তা না দেখিয়ে দিলে সত্যিকারের ছবিটা ধরা পড়ে না। এনায়েতুল্লাহ খানের এই বইটি ঠিক সেই কাজই করেছে। অসাধারণ ছবি, তার সঙ্গে মানানসই বিবরণ—সব মিলিয়ে ভারি চমৎকার।
এই বই থেকেই জানলাম সুন্দরী কাঠের জন্য বিখ্যাত বলে তার নাম সুন্দরবন বলে যে ধারণা প্রচলিত, তা এক শ ভাগ সত্যি না-ও হতে পারে। একসময় বরিশালের সুগন্ধা নদীর অববাহিকায় এই বনের বিস্তার ছিল, সেই থেকে নাম হয়েছিল সুন্ধারবন। আবার অনেকে এমন কথাও বলেছেন, এই বনের নাম একসময় ছিল সমুদ্রবন। সেই নাম বিকৃত হতে হতে শেষ পর্যন্ত দাঁড়াল সুন্দরবনে। বঙ্গোপসাগরের নোনাজলে যে বন তার পা ভেজায়, এমন নাম তো তার হতেই পারে। কিন্তু আমার মনে হয় সুন্দরবন নামটাই ঠিক, শুধু সুন্দরী কাঠের জন্য নয়, এই অরণ্যের সৌন্দর্য মনে করিয়ে দেয় বলেই।
জেনে অবাক হয়েছি, একসময় অনেক অনেক বছর আগে সুন্দরবন এখনকার তুলনায় বহুগুণে বিস্তৃত ছিল। এমনকি আজকের কলকাতা শহরের উপকণ্ঠ পর্যন্ত তার বিস্তার ছিল। বন কেটে মানুষ বসত গড়েছে, সভ্যতার সম্প্রসারণ হয়েছে। আর তার ফলে আগ্রাসী মানুষের কাছে ঠকে গেছে প্রকৃতি। ছোট হতে হতে এখন দুই বাংলা মিলে সুন্দরবনের মোট আয়তন দাঁড়িয়েছে ৬০১৭ বর্গকিলোমিটারে। সেও একদম কম নয়, কিন্তু ধরে না রাখলে ফুরাতে তার সময় লাগবে না। পড়েছি, একসময় নাকি সাহারা মরুভূমি সবুজ ছিল। কয়েক লাখ বছরের অত্যাচারের ফল তার আজকের এই নির্দয়, ঊষর চেহারা। একদিন সুন্দরবনের সে অবস্থা হতে পারে, যদি আমরা সচেতন না হই। বস্তুত, এখনো প্রতিদিন লোভী মানুষের আগ্রাসন সহ্য করতে হচ্ছে সুন্দরবনকে। বেআইনিভাবে গাছ কেটে নিয়ে যাচ্ছে মানুষ, আক্রান্ত হচ্ছে ডোরাকাটা হরিণ, দেদার নিধন চলছে চিংড়ি ও অন্যান্য মাছ, মারা পড়ছে রয়েল বেঙ্গল টাইগার। এ ছাড়া আছে প্রাকৃতিক দূষণ ও বৈশ্বিক উষ্ণতার ভয়াবহ তাণ্ডব। প্রায় সাড়ে চার শ নদী সুন্দরবনকে ঘিরে আছে। সেসব নদীতে লবণাক্ততা ক্রমশ বেড়েই চলেছে, কমছে নদীর নাব্যতা, জাগছে চর। এনায়েতুল্লাহ খান জানাচ্ছেন, সময়মতো ব্যবস্থা না নিলে ২০৫০ সালের মধ্যে এই বনের চেহারা একদম পাল্টে যেতে পারে।
যে বাঘ নিয়ে আমাদের এত গর্ব, এই বই থেকে জানতে পারছি, তার মোটে ৩০০-৩৫০টি এখন অবশিষ্ট আছে। সংখ্যায় কমে আসছে, ফলে শিকারির লোভী চোখে বাঘের দাম বাড়ছে। কাগজে-কলমে বাঘ শিকার নিষিদ্ধ হলে কী হবে, প্রতিবছরই অনির্দিষ্টসংখ্যক বাঘ শিকার হচ্ছে। বাঘের প্রধান খাদ্য ডোরাকাটা হরিণ, একসময় এই বনে তাদের সংখ্যা ছিল অগুনতি। এখন কমতে কমতে মাত্র এক লাখে এসে ঠেকেছে। প্রতিবছর মানুষ ও বাঘের পেটে কম করে হলেও ২০ হাজার হরিণ হত হচ্ছে। একসময় দেখা যাবে বাঘ ও হরিণ—দুই-ই নির্বংশ হয়েছে। তখন কী নিয়ে গর্ব করবে বাঙালি?
ঠিক সেই ভয় সম্পর্কে আমাদের সাবধান করে দিয়েছেন ব্রিটিশ কবি টেড হিউজ। ১৯৮৯ সালের নভেম্বরে সুন্দরবন ভ্রমণে এসে ‘ফোর থিংস ক্রিয়েটেড বাই গড’ নামে একটি কবিতা লিখেছিলেন এই ব্রিটিশ পোয়েট লরিয়েট। এই বইতে হিউজের হস্তাক্ষরে সে কবিতাটি তুলে দিয়েছেন এনায়েতুল্লাহ খান। বাংলায় হিউজের কথার অর্থ দাঁড়ায় এই রকম:
ঈশ্বরের সৃষ্টি
সুন্দরবনের জন্য
রয়েল বেঙ্গল টাইগার
যার চোখ জাগায় সারা বিশ্বের সম্ভ্রম।

ঈশ্বরের সৃষ্টি
গায়কের জন্য কণ্ঠ
কবির জন্য শব্দ
আর বাংলাদেশের জন্য সুন্দরবন।

গায়ক তার কণ্ঠ হারালে
কী হয়?
কী হয় যখন
কবি হারায় তার শব্দ?

অতএব, বাংলাদেশ
যত্ন নিয়ো তোমার সুন্দরবনের।

মোট ১৬৮ পাতার এই বইতে ছবি ও কথায় এনায়েতুল্লাহ খান বারবার আমাদের সেই সাবধানবাণীই উচ্চারণ করেছেন। এনায়েতুল্লাহকে ধন্যবাদ, নিজের দায়িত্ব তিনি পালন করেছেন। গর্ব করার মতো হাতেগোনা যা কিছু আমাদের আছে, সুন্দরবন তার একটি। যক্ষের ধনের মতো তাকে আগলে রাখার দায়িত্ব আমাদের সবার।
৯ জানুয়ারি ২০১২, নিউইয়র্ক
রবীন্দ্রনাথ, মুসলিমমানস ও বাংলাদেশের অভিযাত্রা
লেখক: আবুল মোমেন
প্রকাশনা: প্রথমা প্রকাশন
দাম: ২৮০ টাকা।
বাঙালির মননচর্চার পুরোধা ব্যক্তিত্ব রবীন্দ্রনাথ। আর বাংলাদেশের অভিযাত্রায় তাঁর ভূমিকা ব্যাপক—কখনো প্রেরণার উৎস হিসেবে, কখনো পথনির্দেশকরূপে। আমাদের জাতীয় ইতিহাসের একটি অধ্যায়ের সঙ্গে তাঁর গভীর যে যোগ সেটাই তো রবীন্দ্রনাথ সম্পর্কে সব কথা বা শেষ কথা নয়। বিপুল কালোত্তীর্ণ সৃষ্টির এই রূপকার সর্বকালে সর্বদেশে নানাভাবে প্রাসঙ্গিক। সংকটাপন্ন এই বিশ্বে রবীন্দ্রনাথের ভাবজগৎ ও শিল্পসম্ভার থেকে এত জানার, বোঝার ও নেওয়ার আছে যে এ যেন এক অনিঃশেষ পথচলা।

কবীর
লেখক: ক্ষিতিমোহন সেন
প্রকাশক: আনন্দ পাবলিশার্স
দাম: ২৮৫ টাকা।
মধ্যযুগের বিস্ময়কর সাধককবি কবীরের জীবনী ও সন-তারিখ নিয়ে বহু তর্ক-বিতর্ক, বিস্তর রহস্য-কিংবদন্তি। কিন্তু তাঁর বচনের জনপ্রিয়তা প্রশ্নাতীত। সর্বজনীন ও যুগোত্তীর্ণ এই রচনাবলিতে বেশ কিছু প্রক্ষিপ্ত অংশেরও অনুপ্রবেশ ঘটেছে। এই শতকের শুরুর দশকে পণ্ডিত ক্ষিতিমোহন সেন শান্তিনিকেতনে যোগ দিয়েই, রবীন্দ্রনাথের প্রত্যক্ষ প্রেরণায় ও তাগিদে, কবীরের এক নির্ভেজাল বচন-সংগ্রহে উদ্যোগী হন। প্রায় সাড়ে তিন শ কবীর-বচন এখানে বিষয়মুখী বিন্যাসে অন্তর্ভুক্ত, সঙ্গে সরল বঙ্গানুবাদ।

হোয়াট দ্য ইনক
প্রকাশনা: রাইটারস ব্লগ
দাম: ৫০০ টাকা।
গত কয়েক বছরে বাংলাদেশের সামাজিক যোগাযোগের বিভিন্ন ওয়েবসাইটের সঙ্গে সঙ্গে বেড়েছে ব্লগ ব্যবহারকারীদের সংখ্যাও। বাংলায় ব্লগ লেখার পাশাপাশি অনেক ব্লগার ইংরেজিতেও ব্লগচর্চা করছেন। ব্লগে তাঁদের মনের ভাব প্রকাশ করার সঙ্গে সঙ্গে ইংরেজিতে বিভিন্ন গল্প, কবিতা ও উপন্যাস লিখছেন। ইংরেজি ভাষায় সাহিত্যচর্চার অন্যতম একটি ব্লগ ‘রাইটারস ব্লগ’। সম্প্রতি বাজারে আসা রাইটারস ব্লগের হোয়াট দ্য ইনক নামের গ্রন্থে পাওয়া যাবে এই ব্লগের ব্লগারদের লেখা গল্প, কবিতাসহ বিভিন্ন সাহিত্যকর্ম।
সূত্র: প্রথমা প্রকাশন, আজিজ সুপার মার্কেট, শাহবাগ, ঢাকা।

সংগীত
অসমাপ্ত ২
বাংলাদেশের তরুণ প্রজন্মের ব্যান্ড অর্থহীন। গত কয়েক বছরে এই ব্যান্ডের গাওয়া বিভিন্ন গান জনপ্রিয়তা পেয়েছে তরুণদের কাছে। সম্প্রতি বাজারে এসেছে অর্থহীন ব্যান্ডের নতুন গানের অ্যালবাম অসমাপ্ত ২। এই অ্যালবামের গানগুলোতেও ও ভিন্নতা পাওয়া যাবে। এখানে ‘উড়ু উড়ু মন’, ‘আলো আর আঁধার’, ‘মাঝে মাঝে’সহ মোট ১০টি গান রয়েছে।
সূত্র: সুরের মেলা, আজিজ সুপার মার্কেট, শাহবাগ, ঢাকা।

চলচ্চিত্র
মিস লংকা
পরিচালক: ইকবাল আকবর ও মো. জিয়াউদ্দিন আসলাম।
বাংলাদেশ, পাকিস্তান ও শ্রীলঙ্কার যৌথ প্রযোজনায় নির্মিত হয়েছে চলচ্চিত্রটি। বিত্তশালী বাবার সন্তান ববি, দুরন্ত-দস্যিপনায় তার জুড়ি নেই। তার বিরুদ্ধে নানা অভিযোগ সবার। বাবাও তার অত্যাচারে অতিষ্ঠ। বাবার ইচ্ছা, তাঁর সদ্য প্রয়াত বন্ধু লন্ডনপ্রবাসী মেয়ের সঙ্গে ববির বিয়ে দেবেন। কিন্তু ববি কিছুতেই এ সিদ্ধান্ত মেনে নেবে না। সে পালিয়ে শ্রীলঙ্কায় তার চিরকুমার চাচার কাছে আশ্রয় নেয়।

এ সেপারেশন
পরিচালক: আসগর ফারহাদি।
বিবাদের শুরু দেশ ছেড়ে দেশের বাইরে গিয়ে থাকা নিয়ে। নাদের চায় স্ত্রী-কন্যা নিয়ে দেশেই থাকতে, কিন্তু স্ত্রী সিমিন মনে করে, তাদের কন্যার উন্নত ভবিষ্যৎ নিশ্চিত করতে বিদেশকে বেছে নেওয়াই শ্রেয়। কিন্তু নাদের কিছুতেই ইরান ছেড়ে যেতে আগ্রহী নয়; বৃদ্ধ বাবার দেখাশোনা করাটাও গুরুত্বপূর্ণ তার কাছে। কিন্তু সিমিন এ বিষয়ে ছাড় দিতে একদমই রাজি নয়। প্রয়োজনে স্বামীকে তালাক দিয়ে হলেও ইরান ছেড়ে যাবে সে।
সূত্র: মুভি প্লাস, রাইফেল স্কয়ার মার্কেট, ঢাকা।
যা কিছু প্রথম, তা সব সময়ই প্রথম। হতে পারে, প্রথম আবিষ্কৃত তথ্যটা হয়তো পরে দেখা গেল প্রথম নয়, তারও আগে কিছু আছে। কিন্তু সেটিও হবে প্রথম। কাজেই প্রথম চিরকালই প্রথম।

স্লাইড প্রজেক্টর
পৃথিবীতে প্রথম স্লাইড প্রজেক্টর উদ্ভাবন করেন ওলন্দাজ বিজ্ঞানী কর্নওয়ালিশ ড্রেবেল। ১৬৩০ সালে তিনি লেন্স ও আলো ব্যবহার করে এই স্লাইড প্রজেক্টর তৈরি করেন। বর্তমানে বিভিন্ন দাপ্তরিক কাজে স্লাইড প্রজেক্টর ব্যবহূত হলেও ড্রেবেল তাঁর স্লাইড প্রজেক্টরটি তৈরি করেছিলেন ‘অনুপস্থিত ব্যক্তিদের ছবি দেখা’র উদ্দেশ্যে। তবে ১৬৫১ সালে ইতালীয় খ্রিষ্ট-ধর্মযাজক ড্রেবেলের স্লাইড প্রজেক্টরের কারিগরি উন্নতি ঘটান। একই বছর আরেক ইতালীয় মার্টিন মার্টিনি স্বচ্ছ স্লাইডের ব্যবহার চালু করেন।

নাটক
পৃথিবীতে প্রথম নাটক অভিনীত হয় খ্রিষ্টপূর্ব ২১ শতকে। মিসরীয় ফারাও প্রথম সেসোট্রিসের সিংহাসনে অভিষেক উপলক্ষে সেই নাট্যাভিনয় মঞ্চস্থ হয়েছিল। ঠিক একই সময়ে ট্র্যাজিক ও কমেডি—দুই ধারার কাহিনিনির্ভর গল্পই নাটক মঞ্চায়নে ব্যবহার করা শুরু হয়। সে সময় দুঃখের কাহিনিনির্ভর নাটকে অভিনেতা-অভিনেত্রীরা সুরের ধারায় বিভিন্ন ট্র্যাজিক কাহিনি তুলে ধরতেন। গ্রিসে কমেডি ধারার নাটক সবচেয়ে জনপ্রিয় ছিল।
 নাইর ইকবাল, পেঙ্গুইন বুক অব ফার্স্ট অবলম্বনে
একজন বাঙালি মুসলিম পরিবারের মেয়ে ১৯৪৬ সালে ঢাকা বিশ্ববিদ্যালয়ের ইংরেজি বিভাগ থেকে প্রথম হন মুসলমান মেয়েদের মধ্যে। অন্যজন পাকিস্তানি, জন্ম ভারতের অমৃতসরে। দুজনের পরিচয় যুক্তরাষ্ট্রে; তারপর বিয়ে। এই যুগল তার পর থেকে বাংলাদেশ নিয়ে কাজ করছেন। তাঁদের ৪০ বছরের গবেষণার ফল বাংলা ভাষা আন্দোলন; বাংলাদেশের অভ্যুদয় নিয়ে লেখা সুবিশাল গ্রন্থ। প্রায় জীবনসায়াহ্নে উপনীত এই যুগল এখনো কাজ করে যাচ্ছেন বাংলাদেশ নিয়ে; এখনো তাঁদের যা কিছু স্বপ্ন এই দেশকে ঘিরেই...

খুব অল্প কথায় দুজনের পরিচিতি দেওয়া মোটেও সহজ নয়। আফিয়া খাতুনের জন্ম তৎকালীন অবিভক্ত ভারতবর্ষের পূর্ববঙ্গে, আর আনোয়ার দিলের জন্ম ভারতের অমৃতসরে। উপমহাদেশের একেবারে দুই প্রান্তে জন্ম নেওয়া এ দুজনের কেউ কি জানতেন, ভবিতব্য তাঁদের দুই হাত একদিন এক করে দেবে। সে কথায় আসার আগে একটু পেছনের কথা টানা যাক। নরসিংদীর করিমপুর হলো আফিয়া খাতুনের গ্রাম। তিনি যখন এই গ্রামে বেড়ে উঠেছেন, তখন কোনো মেয়ের পক্ষেই স্কুল-কলেজে পড়া প্রায় কল্পনাতীত ব্যাপার ছিল। কিন্তু বাবা সেকান্দর আলী—যিনি গ্রামের লোকের কাছে ‘সেকান্দর মাস্টার’ নামে পরিচিত ছিলেন—মেয়ের শিক্ষার ব্যাপারে সবচেয়ে বড় সহায় ছিলেন। এই বাবার কাছেই তাঁর ইংরেজি শেখা, যদিও অক্ষর-পরিচয় ঘটে প্রাথমিক বিদ্যালয়ের শিক্ষিকা মায়ের কাছে।
বাবা বিদ্যোৎসাহী ছিলেন বলেই গ্রামের লোকের ভ্রুকুটি অবজ্ঞা করে মেয়েকে স্কুল-কলেজে পাঠিয়েছেন; পড়িয়েছেন বিশ্ববিদ্যালয়েও। ১৯৩৪ সালে যখন ঢাকায় মুসলিম গার্লস স্কুল স্থাপিত হয়, মেয়েকে ঢাকায় নিয়ে এসে মুসলিম গার্লস স্কুলে ভর্তি করিয়ে দেন। এই স্কুলে আফিয়া খাতুন দুই বছর পড়ার পর চলে আসেন ইডেন স্কুলে, ১৯৩৬ সালের কথা সেটা।
১৯৪০ সালে এই স্কুল থেকেই ম্যাট্রিক পরীক্ষায় অংশ নিয়ে আফিয়া মুসলমান মেয়েদের মধ্যে প্রথম স্থান লাভ করেন। ইন্টারমিডিয়েটেও একই ফল। ফলে আফিয়ার ভাগ্যে অনায়াসে জুটে যায় সরকারি বৃত্তি, যার কারণে মেয়েকে বিশ্ববিদ্যালয়ে পড়ার অনুমতি না দিয়ে আর কোনো উপায় থাকেনি বাবার।
আফিয়াই হলেন ঢাকা বিশ্ববিদ্যালয়ের প্রথম মুসলমান নারী, যিনি ইংরেজিতে অনার্সসহ স্নাতকোত্তর পড়াশোনা সম্পন্ন করেন, সেটা ১৯৪৬ সালের কথা। এরপর (১৯৪৭) দেশ ভাগ হয়ে গেল। দলে দলে হিন্দু শিক্ষকেরা সব ভারতে চলে গেলেন—এ রকম একটা পরিস্থিতিতে আফিয়া প্রভাষক হিসেবে যোগ দিলেন ইডেন কলেজে।
এই সময়েই, বায়ান্নর ভাষা আন্দোলন শুরু হয়ে যায় এবং আফিয়া তখন আওয়ামী লীগের প্রতিষ্ঠাতা সাধারণ সম্পাদক শামসুল হকের স্ত্রী, স্বভাবতই তিনিও ভাষা আন্দোলনের সঙ্গে সম্পৃক্ত হয়ে পড়েন। ইডেন কলেজের তাঁর বাসস্থানই তখন হয়ে উঠেছিল অনেক গোপন বৈঠকের কেন্দ্রস্থল।
ইডেন কলেজে কর্মরত অবস্থায়ই তিনি ১৯৫৩ সালে নিউজিল্যান্ডের একটি বিশ্ববিদ্যালয়ের বৃত্তি লাভ করেন। ১৯৫৬ সালে লিডারশিপ এক্সচেঞ্জ প্রোগ্রামের আওতায় পূর্ব পাকিস্তান থেকে আফিয়াই প্রথম যুক্তরাষ্ট্রে যাওয়ার সুযোগ পান।

দুই.
অমৃতসরে জন্ম হলেও আনোয়ার দিল বেড়ে ওঠেন পাকিস্তানের উত্তর-পশ্চিম সীমান্ত প্রদেশের পেশোয়ারে। পড়াশোনায় তুখোড় আনোয়ার দিলও বৃত্তি নিয়ে রিসার্চ স্টুডেন্ট হিসেবে এসেছেন যুক্তরাষ্ট্রে। এটা ষাটের দশকের কথা। এখানেই আরেক রিসার্চ স্টুডেন্ট আফিয়া খাতুনের সঙ্গে তাঁর পরিচয়; এবং এই পরিচয়-বন্ধুত্ব একসময় বিয়ের মধ্য দিয়ে স্থায়ী রূপ নেয়।
তবে গুরুত্বপূর্ণ ব্যাপার হলো, এ দুই প্রতিভাধর ব্যক্তিত্ব তাঁদের যুগল জীবনে দীর্ঘ সময় প্রবাসে থাকলেও তাঁদের কর্মময় জীবনের পুরোটা জুড়ে ছিল কিন্তু বাংলাদেশ।
বাংলাদেশের মেয়ে আফিয়াকে আনোয়ার দিল শুধু জীবনসঙ্গিনীই করেননি, বাংলার সংস্কৃতি ও মানুষকে ভালোবেসে জীবনের বেশির ভাগ সময় কাটিয়েছেন বাংলা ভাষা ও বাংলাদেশের অভ্যুদয়ের ইতিহাস নিয়ে গবেষণা করেই। তাঁদের ৪০ বছরের যৌথ গবেষণার ফসল ইংরেজিতে রচনা করা ৭৭৬ পৃষ্ঠার সুবিশাল গ্রন্থ বেঙ্গলি ল্যাঙ্গুয়েজ মুভমেন্ট অ্যান্ড ক্রিয়েশন অব বাংলাদেশ, অর্থাৎ ভাষা আন্দোলন এবং বাংলাদেশের জন্ম। শুধু এক প্রজন্মের জন্য নয়, প্রজন্ম-প্রজন্মান্তরের কাছে এ বই তুলে ধরবে বাংলাদেশের ভাষা ও জন্মের ইতিহাস। কেন বাঙালি মুসলমান সাতচল্লিশের দেশ ভাগের সময় পূর্ব ও পশ্চিম পাকিস্তান গঠনে বলিষ্ঠ ভূমিকা নিয়েছিল? কেনই বা সেই স্বপ্নের পাকিস্তান ভেঙে একাত্তর সালে তাঁদের লড়তে হলো বাংলাদেশের জন্য? প্রথিতযশা এ দুই সমাজবিজ্ঞানী-ভাষাতত্ত্ববিদ মনে করেন, এই আন্দোলনের বীজ প্রকৃত অর্থে রচিত হয়েছিল সেই ১৯০৫ সালের বঙ্গভঙ্গের সময়েই। এরই ধারাবাহিকতায় হয়েছে ভাষা আন্দোলন, দেশ ভাগ এবং সবশেষে বাংলাদেশের জন্ম। এ বই রচনায় আফিয়া বাংলা থেকে ছেঁকে নিয়েছেন যত রসদ, অন্যদিকে আনোয়ার ব্যবহার করেছেন উর্দু তথ্যভান্ডার; সঙ্গে অবশ্যম্ভাবীভাবে যোগ হয়েছে বিশ্বের নানা প্রান্তে ছড়িয়ে থাকা অন্য তথ্যগুলো। ২০০০ সালে শুধু শিক্ষক-গবেষকদের জন্য সীমিত আকারে এ বইটি প্রকাশিত হয়েছিল বাংলাদেশের বাইরে।
বিদেশ-বিভুঁইয়ে পড়ে থাকলেও আফিয়া-দিলের হূদয়ে সদা জাগরূক ছিল বাংলাদেশ। যতবারই বাংলাদেশে এসেছেন তাঁরা, বিপুল গবেষণার রসদ নিয়ে গেছেন। যার একটি বইয়ের নাম করা যায় এক্ষুনি—বেঙ্গলি নার্সারি রাইমস: অ্যান ইন্টারন্যাশনাল পারসপেক্টিভ। এ বইতে বাংলায় প্রচলিত যত শিশুতোষ ছড়া আছে, তার সঙ্গে তুলনামূলক বিচার করা হয়েছে বিশ্বের বিভিন্ন দেশের শিশুপাঠ্য ছড়ার সঙ্গে। এ বই দিয়ে বাংলাদেশের সমৃদ্ধ সাহিত্য-পরিচয়ই আফিয়া আন্তর্জাতিক পাঠকমহলে পরিচিত করতে চেয়েছেন। এ বইয়ের পরিচয় দিতে গিয়ে ক্যালিফোর্নিয়ার বার্কলে বিশ্ববিদ্যালয়ের প্রফেসর ইমেরিটাস সুসান এরভিন-ট্রিপ বলেছেন: এ বইতে আফিয়া দিল যেভাবে বাংলা ও সারা বিশ্বের শিশুতোষ ছড়ার সমাবেশ ঘটিয়েছেন, তা অনেক দিন পর্যন্ত লেখক-গবেষকদের সাহায্য করবে।
তাঁর বাংলায় লেখা বইয়ের মধ্যে রয়েছে: নিউজিল্যান্ডের পত্র, ক্যারোলাইন প্রাটের আই লার্ন ফ্রম চিলড্রেন বইয়ের বাংলা অনুবাদ (১৯৫৫), যে দেশ মনে পড়ে (১৯৫৭, ভ্রমণকাহিনি) হেলেন কেলারের লেখা মাই টিচার-এর বাংলায় অনুবাদ। এ ছাড়া সৈয়দ ওয়ালীউল্লাহর উপন্যাস চাঁদের অমাবস্যা ও নাটক তরঙ্গভঙ্গ তিনি বাংলা থেকে ইংরেজিতে অনুবাদ করেছেন।

তিন.
এই দুই যুগলের কাজের বর্ণনা দিয়ে শেষ করা যাবে না। তাঁদের স্বপ্নে-মননে সব সময়ই আছে বাংলাদেশ। আফিয়া ও আনোয়ার দিলের বয়স এখন আশি ছাড়িয়ে গেছে; কিন্তু এই বয়সেও এ দুজন তারুণ্যের কর্মক্ষমতায় ভরপুর। সামনে বাংলাদেশ নিয়ে তাঁদের অনেক পরিকল্পনা।
অবাঙালি আনোয়ার দিল মনেপ্রাণে বাংলাদেশকে ভালোবাসেন। বাংলা ও বাংলাদেশ নিয়ে লেখা বইয়ের বাইরেও তাঁর নিজস্ব বিষয়ে ভাষাতত্ত্ব ও ভাষাবিজ্ঞানের ওপর বই আছে ১৯টির মতো, যার সবগুলো প্রকাশ করেছে স্ট্যানফোর্ড বিশ্ববিদ্যালয় প্রেস। তাঁর লেখা ও সম্পাদিত বইয়ের সংখ্যা সব মিলিয়ে ৪৫।
এই কীর্তিমান ভাষাবিজ্ঞানী গবেষক তাঁর সময়ের সিংহভাগ এখন ব্যয় করছেন তাঁর ভালো লাগার পূর্ববঙ্গ নিয়ে কাজ করে। বাংলা ও বাংলাদেশ নিয়ে এরই মধ্যে প্রায় ১০টির মতো বই বেরিয়ে গেছে বাংলাদেশ থেকেই। অ্যাডর্ন পাবলিকেশন্স অতি যত্নে এই আন্তর্জাতিক খ্যাতিসম্পন্ন লেখকের বইগুলো বাংলাদেশের পাঠকের জন্য প্রকাশ করেছে।
বাংলাদেশ তাঁর স্ত্রীর দেশ। কিন্তু সেই অবিভক্ত ভারতবর্ষ, পরে পাকিস্তান এবং বাংলাদেশের যত বুদ্ধিজীবী কবি-সাহিত্যিক ছিলেন, এখনো বেঁচে আছেন—তাঁদের অনেকে সঙ্গে তাঁর প্রগাঢ় মেলামেশা ছিল, যোগাযোগ ছিল, কারও কারও সঙ্গে অটুট ছিল ঘনিষ্ঠ বন্ধুত্ব। সৈয়দ ওয়ালীউল্লাহ থেকে শুরু করে শাহেদ সোহরাওয়ার্দী, কাজী মোতাহার হোসেন, আব্বাসউদ্দীন আহ্মদ, জয়নুল আবেদিন, মুনীর চৌধুরী, মুর্তজা বশীর—সবাই বন্ধুস্থানীয়। তাঁদের প্রত্যেককে নিয়ে দুই হাতে লিখেছেন আনোয়ার দিল। সেসব বইয়ে তাঁদের সান্নিধ্য-স্মৃতিচারণাই শুধু নয়, আছে তাঁদের কাজের নানা ব্যাখ্যা-বিশ্লেষণও।
প্রতিবছর যুক্তরাষ্ট্র থেকে বাংলাদেশে ছুটে আসেন এই দম্পতি। সামনে তাঁদের হাজারো পরিকল্পনা। আফিয়ার গ্রামের বাড়ি নরসিংদীর করিমপুরে মা মিসেস ছফুরা খাতুনের নামে মেয়েদের জন্য স্কুল প্রতিষ্ঠা করেছেন। ঢাকা বিশ্ববিদ্যালয়ের সঙ্গে যৌথভাবে আয়োজন করবেন ‘বাংলাদেশ ও বিশ্বসংস্কৃতি’ শিরোনামে আন্তর্জাতিক সেমিনার, যা প্রতিবছর ডিসেম্বরের দিকে অনুষ্ঠিত হবে, যেখানে বাংলাদেশ ছাড়াও সমবেত হবেন আন্তর্জাতিক খ্যাতিসম্পন্ন সব ব্যক্তিত্ব। ঢাকার আন্তর্জাতিক মাতৃভাষা ইনস্টিটিউটের পাঠাগারটিও তাঁরা ব্যক্তিগত উদ্যোগে গড়ার পরিকল্পনা করেছেন। আফিয়া যুক্তরাষ্ট্রের ক্যালির্ফোনিয়ার স্যানডিয়াগোয় তাঁর কর্মস্থল অ্যালিয়ান্ট বিশ্ববিদ্যালয়ে ওমেনস স্টাডি বিভাগের উদ্যোক্তা। তাঁরই প্রচেষ্টায় এই ওমেনস স্টাডি বিষয়টি এখন বিশ্ববিদ্যালয়ের স্নাতকোত্তর পর্যায়ে সবার জন্য বাধ্যতামূলক হিসেবে অন্তর্ভুক্ত হয়েছে। ঢাকা বিশ্ববিদ্যালয়ের জেন্ডার স্টাডিজের সঙ্গেও তিনি এ বিষয় নিয়ে সম্ভব হলে সহযোগিতামূলক কিছু করতে চান।
বাংলাদেশকে নিয়ে তাঁদের পরিকল্পনা অনেক। দুজনই জানেন, হাতে সময় অনেক কম। তাই একমুহূর্ত সময়ও তাঁরা নষ্ট করতে চান না।

আফিয়া দিল
জন্ম: ঢাকার নরসিংদীতে। পড়াশোনা: ঢাকা বিশ্ববিদ্যালয়, ইউনিভার্সিটি অব নিউজিল্যান্ড, যুক্তরাষ্ট্রের মিশিগান বিশ্ববিদ্যালয় ও স্ট্যানফোর্ড বিশ্ববিদ্যালয়ে। কর্মজীবন শুরু ইডেন কলেজে, ইংরেজির প্রভাষক হিসেবে। কাজ করেছেন অধ্যাপক ও ভাষা বিশেষজ্ঞ হিসেবে পূর্ব ও পশ্চিম পাকিস্তান শিক্ষা বিভাগে, শিক্ষকতা করেছেন যুক্তরাষ্ট্রের মিসৌরি, কলাম্বিয়া আর স্ট্যানফোর্ড বিশ্ববিদ্যালয়ে। ২০০৩ সাল থেকে প্রফেসর ইমেরিটাস হিসেবে কর্মরত আছেন ক্যালিফোর্নিয়ার স্যানডিয়াগোয় অবস্থিত অ্যালিয়েন্ট বিশ্ববিদ্যালয়ে।
তাঁর উল্লেখযোগ্য প্রকাশনার মধ্যে আছে: হেলেন কেলার আমার শিক্ষক, টু ট্র্যাডিশন অব দ্য বেঙ্গুলি ল্যাঙ্গুয়েজ, বেঙ্গুলি নার্সারি রাইমস, ইংরেজি অনুবাদ করেছেন সৈয়দ ওয়ালীউল্লাহর দুটি বই: চাঁদের অমাবস্যা ও নাটক তরঙ্গভঙ্গ।

আনোয়ার দিল
জন্ম: অমৃতসর, পাঞ্জাব। বড় হয়েছেন পেশোয়ারের অ্যাবোটাবাদে।
পড়াশোনা: লাহোর গভর্নমেন্ট কলেজ, পেশোয়ার ইসলামিয়া কলেজ, মিশিগান বিশ্ববিদ্যালয় ও ইন্ডিয়ানা বিশ্ববিদ্যালয়। ১৯৭৩ সাল থেকে ভাষাবিজ্ঞানের অধ্যাপক হিসেবে কাজ শুরু করেন, বর্তমানে প্রফেসর ইমেরিটাস হিসেবে কর্মরত আছেন যুক্তরাষ্ট্রের ক্যালিফোর্নিয়ার স্যানডিয়াগোয় অবস্থিত অ্যালিয়েন্ট বিশ্ববিদ্যালয়ে। এর আগে পাকিস্তানে ১৬ বছর বিভিন্ন শিক্ষাপ্রতিষ্ঠানে ইংরেজির অধ্যাপক ও ভাষাবিশেষজ্ঞ হিসেবে কাজ করেছেন। ৪০টিরও বেশি বইয়ের লেখক, সম্পাদক। এর মধ্যে ১৯টি বই প্রকাশিত হয়েছে স্ট্যানফোর্ড বিশ্ববিদ্যালয় প্রেসের ল্যাঙ্গুয়েজ ও ন্যাশনাল ডেভেলপমেন্ট সিরিজের অংশ হিসেবে।
তাঁর আন্তর্জাতিক খ্যাতি এনে দেওয়া বইয়ের মধ্যে আছে: হিউম্যানস ইন ইউনিভার্স, নরম্যান বরলাউগ অন ওয়ার্ল্ড হাঙ্গার, সায়েন্স ফর পিস অ্যান্ড প্রগ্রেস।
হঠাৎ দুলে উঠবে পৃথিবী। বদলে যাবে আহ্নিক গতি। ঘুরতে শুরু করবে উল্টো দিকে! উত্তর মেরু চলে যাবে দক্ষিণ মেরুতে, দক্ষিণ মেরু উত্তর মেরুতে। পশ্চিম দিকে অস্ত নয়, উদয় হবে সূর্যের! নড়তে শুরু করবে মহাদেশীয় প্লেটগুলো। ফুঁসে উঠবে মৃত, সুপ্ত, অর্ধসুপ্ত—সব আগ্নেয়গিরি। দেখা দেবে প্রবল জলোচ্ছ্বাস। বেড়ে যাবে সূর্যের উত্তাপ; উত্তাপ বাড়বে পৃথিবীরও। গলিত লাভার মতো গলে যেতে শুরু করবে পৃথিবীর ভূখণ্ড। পৃথিবীকে লক্ষ্য করে ধেয়ে আসবে এক গ্রহ—‘নিবিরু’। ২০১২ সালের ২১ ডিসেম্বর, পৃথিবীর ভাগ্যললাটে লেখা একটাই শব্দ—মৃত্যু! ওই দিনই ধ্বংস হয়ে যাবে আমাদের মায়া-ভালোবাসা, লোভ-ঘৃণা, পাপ-পুণ্যের এই নীল-সবুজ পৃথিবী!
পৃথিবী ধ্বংসের পূর্বাভাস নতুন নয়। নতুন হলো, আবারও এমন একটা গুঞ্জন পৃথিবীব্যাপী ছড়িয়ে পড়া। এবার মূলত দুটো কল্পিত ধারণার ওপর ভিত্তি করে পৃথিবীর শেষ দিন ঘোষণা করা হয়েছে। ২০১২ সালের ২১ ডিসেম্বর শেষ হয়ে যাচ্ছে মায়া বর্ষপঞ্জির। ২৫০ থেকে ৯০০ খ্রিষ্টাব্দের মধ্যে মেক্সিকো ও মধ্য আমেরিকার বিশাল অঞ্চলজুড়ে বিকাশ লাভ করেছিল এই মায়া সভ্যতা। এই সভ্যতার আরও অনেক নিদর্শনের মধ্যে রয়েছে এর কয়েক হাজার বছর ধরে চলা বর্ষপঞ্জি। দক্ষিণ আমেরিকায় ইউরোপীয় উপনিবেশ স্থাপনের আগে এই বর্ষপঞ্জি অনুসরণ করত এ অঞ্চলের মানুষ। পরে গ্রেগরিয়ান বর্ষপঞ্জি চালু হয়ে যায়। সেই বিখ্যাত মেসোঅ্যামেরিকান লং কাউন্ট ক্যালেন্ডার পাঁচ হাজার ১২৫ বছরের বৃত্ত শেষ করছে এ বছরের ২১ ডিসেম্বর।
এর থেকে রটে গেছে, ২০১২ সালের এই ২১ ডিসেম্বর আসলে পৃথিবীরও শেষ দিন। এর সঙ্গে যুক্ত করা হয়েছে সুমেরীয়দের আবিষ্কৃত গ্রহ নিবিরু আর পৃথিবীর কক্ষপথ এই রেখায় চলে আসার তত্ত্ব। এ দুই গ্রহের মুখোমুখি সংঘর্ষ হবে; পুরোপুরি না হলেও পৃথিবীর একটা অংশ ছুঁয়ে যাবে। তা ছাড়া নিবিরু পৃথিবীর কাছাকাছি চলে আসার ফলে দুই গ্রহের মাধ্যাকর্ষণ শক্তির ঘাত-প্রতিঘাত পৃথিবীর গতিতেও এনে দেবে পরিবর্তন। কেউ কেউ প্রমাণ হিসেবে নাসার একটি পূর্বাভাসকেও ব্যবহার করছে। যেখানে বলা হচ্ছে, ২০১২ সালে সূর্য তুলনামূলকভাবে বেশি উত্তপ্ত থাকবে। এ সময় ‘সোলার ফ্লেয়ার’ বা সূর্যের মধ্যে বিস্ফোরণের পরিমাণ বেড়ে যাবে।
‘এন্ড অব ওয়ার্ল্ড ২০১২’ লিখে গুগল-দৈত্যের প্রদীপে ঘষা মারলে সঙ্গে সঙ্গে পাঁচ কোটি ৪৫ লাখ ভুক্তির হদিস পাওয়া যাচ্ছে। এ-সংক্রান্ত ভিডিও যদি খুঁজতে চান, ইউটিউব আপনার কাছে এনে হাজির করবে ৯৬ হাজার পোস্ট! হুট করে পৃথিবী ধ্বংসের এই গুজবকে আরও উসকে দিয়েছে ২০০৯ সালে মুক্তি পাওয়া ২০১২ নামের একটি ছবি। যেখানে দেখানো হয়েছে, সূর্যের উত্তাপ বাড়ার সঙ্গে সঙ্গে পৃথিবীর কেন্দ্রের উত্তাপও ভয়ংকরভাবে বেড়ে যাচ্ছে। এর ফলে গলে যাচ্ছে পৃথিবীর ভূখণ্ড। পৃথিবীতে আর ভূখণ্ড বলে কিছু থাকছে না। পুরো পৃথিবী তলিয়ে যাচ্ছে পানির নিচে। ওই ছবির প্রচার-প্রচারণায় মায়া বর্ষপঞ্জির শেষ হয়ে যাওয়ার বিষয়টি ব্যবহার করা হয়েছে জোরালোভাবে।
এখনই প্রতিদিন হাজার হাজার মানুষ নাসার কাছে এ বিষয়ে জানতে চেয়ে চিঠি পাঠাচ্ছে। কেউ কেউ এমনও মন্তব্য করেছেন, ওই বিভীষিকা শুরুর আগেই তাঁরা সপরিবারে আত্মহত্যা করবেন! ভেবে দেখুন অবস্থাটা। বাধ্য হয়ে নাসা এ নিয়ে একটি বিশেষ ওয়েবসাইট খুলে সেখানে বৈজ্ঞানিক যুক্তিতর্ক দিয়ে মানুষকে আশ্বস্ত করছে, পৃথিবী অন্তত এ বছরেই ধ্বংস হয়ে যাওয়ার কোনো কারণ নেই।
প্রথমত, মায়া বর্ষপঞ্জির ব্যাপারটি ভুলভাবে ব্যাখ্যা করা হচ্ছে। নিউইয়র্কের কোলগেট বিশ্ববিদ্যালয়ের মায়া সভ্যতার বিশেষজ্ঞ ডেভিড স্টুয়ার্ট বলেছেন, মায়ার লম্বা বর্ষপঞ্জি শেষ হয়ে যাচ্ছে ঠিকই, কিন্তু পরের দিন শেষে আবারও মায়ার লম্বা বর্ষপঞ্জির নতুন যাত্রা শুরু হবে; ঠিক যেমন এবার ৩১ ডিসেম্বর শেষে আমরা ঘরের দেয়ালে পুরোনো বর্ষপঞ্জি ফেলে দিয়ে নতুন বর্ষপঞ্জি টানিয়ে দিয়েছি। নিবিরু নামের কল্পিত সেই গ্রহের সঙ্গে পৃথিবীর সাক্ষাৎ হওয়ার সম্ভাবনাও নাকচ করে দিয়েছে নাসা। নাসার অ্যাস্ট্রোবায়োলজির সিনিয়র সায়েন্টিস্ট ডেভিড মরিসন বলেছেন, ‘এ ধরনের কোনো কিছুর অস্তিত্বই নেই।’
মরিসন অবশ্য স্বীকার করেছেন, এ বছর সোলার ফ্লেয়ার একটু বেশি হবে। তবে তাতে পৃথিবী ধ্বংসটংস নয়, বড়জোর সমস্যা হতে পারে স্যাটেলাইট যোগাযোগের ক্ষেত্রে।
 রাজীব হাসান
তথ্য: ন্যাশনাল জিওগ্রাফিক, নাসা, উইকিপিডিয়া, এবিসি।
সদ্য শুরু ২০১২ বছরটিতে পৃথিবীর কোন কোন ক্ষেত্রে কী ধরনের পরিবর্তন আসবে, ২০১২ সালে পৃথিবী কোন দিকে এগোবে? কোন প্রযুক্তি বিপ্লব সৃষ্টি করবে চারদিকে, এমনই কিছু ব্যাপার নিয়ে এ লেখা।
মধ্যপ্রাচ্য: সমস্যার মানচিত্র
গেল বছর মধ্যপ্রাচ্যজুড়ে লেগেছে জাগরণের ঢেউ। উত্তর আফ্রিকার তিউনিসিয়া, মিসর, লিবিয়ায় এ জাগরণ পতন ঘটিয়েছে তিন স্বৈরশাসকের। মধ্যপ্রাচ্যের ইয়েমেনেও জনতার দাবির কাছে নতিস্বীকার করেছেন স্বৈরশাসক আবদুল্লাহ সালেহ। সিরিয়া, মিসরে অস্থিরতা এখনো বিরাজমান। তবে, এ বছর যুক্তরাষ্ট্রের মাথাব্যথার কারণ হয়ে দাঁড়াতে পারে ইরান। বছরের শুরুতেই হরমুজ প্রণালিতে বিভিন্ন মাত্রার ক্ষেপণাস্ত্রের পরীক্ষা চালিয়ে ইরান নিজেদের শক্তি জাহির করেছে। মিসরে মোবারক সরকারের পতন হলেও স্থিতিশীলতা অনেক দূরের বিষয় মনে হচ্ছে। ২০১২ সালেও মিসরের রাজনীতিতে সেনাবাহিনীর প্রচ্ছন্ন প্রভাব বিদ্যমান থাকবে। কারণ, মিসরের বিরোধী দল এখনো সেনাবাহিনীকে রাজনীতি থেকে দূরে রাখার ব্যাপারে সত্যিকারের সাফল্য অর্জন করতে পারেনি। লিবিয়ায় দীর্ঘদিনের কেন্দ্রীভূত শাসনের কারণে, রাজনীতির প্রাতিষ্ঠানিক কোনো কাঠামো গড়ে ওঠেনি। এনটিসি এখন ক্ষমতায় থাকলেও এ বছর নানা ধরনের সমস্যার সম্মুখীন তাদের হতে হবে। দেশটির পূর্ব-পশ্চিম ভাগ ও বেদুইন উপজাতিদের বিভিন্ন গোষ্ঠীর স্বার্থের দ্বন্দ্ব ২০১২ সালে লিবিয়ার আর্থসামাজিক প্রেক্ষাপটকে বিষিয়ে তুলতে পারে। ২০১১ সালের মাঝামাঝি থেকে সিরিয়ার প্রেসিডেন্ট বাশার আল-আসাদ বিক্ষোভকারীদের ওপর নানা ধরনের দমন-পীড়ন শুরু করেছেন। এ বছরও এ দমন-পীড়ন চলতে থাকবে বলেই বিশ্লেষকদের মত। ইরানের প্রচ্ছন্ন সমর্থনে উন্মত্ত হয়ে উঠেছেন বাশার। তবে পাশের দেশ ইসরায়েল বুঝতে পেরেছে, দমন-পীড়ন চালিয়ে বাশার আল-আসাদ বেশি দূর যেতে পারবেন না। তারা ভয় পাচ্ছে, ইরান সিরিয়াকে মদদ জোগালেও বাশার আল-আসাদের পতনের পর সেখানে না আবার ইরানের মতো ইসলামি ঘরানার কট্টর কোনো সরকার ক্ষমতায় চলে আসে। সে ক্ষেত্রে মধ্যপ্রাচ্যে প্রভাব তো দূরের কথা অস্তিত্ব ধরে রাখাই কাল হবে ইসরায়েলের জন্য। এ বছরও পৃথক ফিলিস্তিন রাষ্ট্র অনেক দূরের স্বপ্ন বলেই মনে হচ্ছে। লেবানন, ইরাক, ইয়েমেন—এ দেশগুলোও অস্থিরতার মধ্য দিয়ে যাবে। আর সৌদির রাজবংশ সব সময় শঙ্কায় থাকবে, তাদের দেশে মার্কিন-প্রভাবের কমবেশি নিয়ে। কারণ, সৌদি রাজতন্ত্র টিকিয়ে রাখতে মার্কিন মদদ যে সবচেয়ে বেশি প্রয়োজন।

উত্তর কোরিয়া: সৌহার্দ্যের সূর্যের অপেক্ষায়
২০১১ সালের শেষপ্রান্তে এসে কিম জং-ইলের মৃত্যু কি সৌহার্দ্যের বাতাবরণ তৈরি করছে? তাঁর বিশের কোঠায় থাকা ছেলে কিম জং-উন দায়িত্ব নিয়ে পৃথিবী থেকে দূরে সরে থাকা এ দেশকে মূল স্রোতে ফিরিয়ে নিয়ে আসবেন রাতারাতি—এমন ভাবাটা অবশ্যই বাতুলতা। কিম জং-ইলের ছেলে নতুন যুগের হলেও, উত্তর কোরিয়ার সবকিছু একটি নির্দিষ্ট ধারায় গড়ে ওঠা। সেখানে সেনাবাহিনীর জেনারেলরা অনেক বেশি কট্টর। কিম জং-উনের যদি পৃথিবীর সঙ্গে সৌহার্দ্য গড়ার ইচ্ছা থাকেও, ওই জেনারেলরাই তাঁকে আপাতত আরও কিছুদিন সে ধরনের কোনো প্রচেষ্টা থেকে বিরত রাখবেন। দক্ষিণ কোরিয়া কিম জং-ইলের মৃত্যুর পরপরই পারস্পরিক সম্পর্ক উন্নয়নে আগ্রহ প্রকাশ করেছে। প্রেসিডেন্ট লি মিউং-বাক এখন দেশের ভেতর থেকেই উত্তরের সঙ্গে সম্পর্কোন্নয়ন নিয়ে সাধারণ দক্ষিণ কোরীয়দের চাপে রয়েছেন। তবে সবকিছুই নির্ভর করছে উত্তর কোরিয়ার কেন্দ্র সবকিছুতে কী ধরনের প্রতিক্রিয়া দেখায়, তার ওপর।

চিকিৎসাবিজ্ঞান: উচ্চ রক্তচাপের বিদায়!
উচ্চ রক্তচাপ আপনার আয়ু কমিয়ে দেয় কিংবা তাড়াতাড়ি বয়স বাড়িয়ে দেয়, এ রোগকে যেভাবে ইচ্ছা চিত্রিত করতে পারেন। কিন্তু আসল কথা হলো, উচ্চ রক্তচাপ সত্যিকার অর্থেই মানুষের অজস্র শারীরিক ও মানসিক সমস্যার সৃষ্টিকর্তা। উচ্চ রক্তচাপের কারণে মস্তিষ্কে রক্তক্ষরণ, হূদ্যন্ত্রের সমস্যা ইত্যাদি এখন নিত্ত্যনৈমিত্তিক ব্যাপার। বিষয়টি এমন দাঁড়িয়েছে যে এ উচ্চ রক্তচাপকে বাগে আনতে পারলেই অনেক সমস্যার সমাধান সম্ভব। ২০১২ সালে এ উচ্চ রক্তচাপ বিষয়ে একটি বৈপ্লবিক কিছু করে ঘটিয়ে ফেলতে পারেন চিকিৎসাবিজ্ঞানীরা।
সেই তিরিশের দশক থেকেই চিকিৎসকেরা একটি বিষয়ে গবেষণা করে যাচ্ছেন। তাঁরা গবেষণা করে দেখেছেন, যকৃতের আশপাশে এমন কিছু স্নায়ু রয়েছে, যেগুলোকে কেটে বাদ দিলে রক্তচাপ সহনীয় পর্যায়ে চলে আসে। কিন্তু গবেষণাটি মূলত এখান থেকেই শুরু হয়েছে। এত বছরেও সেই স্নায়ুগুলোকে কেটে বাদ দেওয়া সম্ভব হয়নি বিজ্ঞানীদের পক্ষে। কারণ, ওই স্নায়ুগুলোর অনুপস্থিতি মানুষের আরও কিছু ভয়াবহ শারীরিক সমস্যা সৃষ্টি করতে পারে। যেমন, অতিরিক্ত মুটিয়ে যাওয়া, প্রজননক্ষমতাহানি ইত্যাদি। তবে ২০১০ সাল থেকে চিকিৎসাবিজ্ঞানীরা এ স্নায়ুগুলোকে মেরে ফেলার অনেক কম আক্রমণাত্মক পদ্ধতি নিয়ে গবেষণা করে চলেছেন। বৈদ্যুতিক রশ্মির সাহায্যে ওই স্নায়ুকে মেরে ফেলে বা স্নায়ুর বাড়-বাড়ন্ত বন্ধ করে দিয়ে। ২০১১ সালের শেষ নাগাদ এতে এসেছে যুগান্তকারী সাফল্য। ১০৬ জন উচ্চ রক্তচাপে আক্রান্ত রোগীর ওপর পরীক্ষা চালিয়ে দেখা গেছে, এ পদ্ধতি ৮৪ শতাংশ রোগীর রক্তচাপ কোনো পার্শ্বপ্রতিক্রিয়া ছাড়াই সহনীয় মাত্রায় নেমে আসে। বাকিদের ক্ষেত্রে রক্তচাপ বেশি না নামলেও পার্শ্বপ্রতিক্রিয়া দেখা যায়নি বলে নিশ্চিত করেছেন বিজ্ঞানীরা। ফ্রান্সের ইউরোপিয়ান-জর্জেস-পাম্পিডু হাসপাতালে এ বিষয়ে সফল পরীক্ষা সম্পন্ন হয়েছে। এ বছরের মধ্যেই চূড়ান্ত নিষ্পত্তিতে আসা যাবে বলে আশাবাদী প্যারিসের সেই হাসপাতালের গবেষকেরা। সুতরাং ২০১২ সাল, তৈরি থাকো, উচ্চ রক্তচাপকে গুডবাই জানাতে!

কাগুজে নোটের বিদায়!
কেনাকাটা করতে ক্রেডিট কার্ড আছে, ডেবিট কার্ড আছে, ইলেকট্রনিক মানিব্যাগ বা ওয়ালেটের কথা শোনা যাচ্ছে অনেক দিন ধরেই। অর্থাৎ, আপনি সুপার শপে কেনাকাটা করতে যাবেন, কোনো কাগুজে মুদ্রা ছাড়াই। এ জন্য আপনার প্রয়োজন হবে কেবল একটি স্মার্টফোনের। এ বছরের মধ্যে আপনার স্মার্টফোনটিই ব্যবহূত হবে একটি ই-ওয়ালেট হিসেবে।
ই-ওয়ালেট আসলে কী? এটি কিন্তু ক্রেডিট ও ডেবিট কার্ডেরই আরও আধুনিক সংস্করণ। সম্প্রতি বিশ্বখ্যাত সার্চ ইঞ্জিন গুগল ‘গুগল ওয়ালেট’ নামে একটি মোবাইল ওয়ালেট সার্ভিস চালু করেছে। গুগলের সঙ্গে জুটি বেঁধেছে সিটিব্যাংক এনএ। মাস্টারকার্ড প্রতিষ্ঠানের সহায়তায় এ সেবা এ মুহূর্তে দারুণ জনপ্রিয়তা অর্জন করেছে যুক্তরাষ্ট্র ও ইউরোপে। এ সেবা ব্যবহার করলে আপনি ঘরে বসেই বিভিন্ন পণ্য মুঠোফোনের মাধ্যমে কিনে তার দাম অনলাইনে পরিশোধ করে দিতে পারবেন। এ সেবাটি যে গতিতে জনপ্রিয়তা অর্জন করছে, তাতে খুব সম্ভবত এ বছরের মধ্যেই কাগুজে নোটের ব্যবহার আরও এক দফা কমে যাবে। ২০১২ সাল হয়তো হবে ই-মানিব্যাগের সাল।
 টাইম সাময়িকী অবলম্বনে নাইর ইকবাল
কাজী আনোয়ার হোসেন, বাংলাদেশের রহস্য-রোমাঞ্চ সাহিত্যের প্রবাদপুরুষ। মাসুদ রানার স্রষ্টা, সেবা প্রকাশনীর কর্ণধার, রহস্যপত্রিকার সম্পাদক। ঢাকা বিশ্ববিদ্যালয়ের বাংলা সাহিত্যের ছাত্র ও গায়ক সেই ষাটের দশকে।

এখন যা পড়ছি
বই আর অনেক দিন ধরে সেভাবে পড়া হয়ে ওঠে না। তাই পত্রপত্রিকা থেকেই বিভিন্ন জনের লেখা, বিশেষত গল্প ও উপন্যাস পড়ে ফেলি। হুমায়ূন আহমেদ, মুহম্মদ জাফর ইকবাল ও আনিসুল হকের লেখা বেশি পড়ি। দেশ পত্রিকা হাতে পেলেই গল্পগুলো পড়ে ফেলি। কেউ বই পাঠালে উল্টেপাল্টে কিছুটা পড়ার চেষ্টা করি। বই পড়তে সময় বেশি লাগে। অথচ কাজের চাপে দিনে দিনে সময় কমে আসছে।

গানের জগতে
তথ্যপ্রযুক্তির কল্যাণে অনলাইনে গিয়েই গান শুনি। পছন্দের বা বারবার শুনতে চাই এমন গান নামিয়ে ফেলি। নিয়মিত শুনি ওস্তাদ বড়ে গোলাম আলী খান, ফৈয়াজ খাঁ, আবদুল করিম খাঁ, রশিদ খাঁর ক্লাসিক্যাল। রাসুলান বাঈ ও বেগম আখতারের ঠুমরি-গজল। আর শুনি বাজনা—ওস্তাদ বিলায়েত হোসেন খাঁ ও রবিশঙ্করের সেতার, হরিপ্রসাদ চৌরাসিয়ার বাঁশি, বিসমিল্লা খাঁর সানাই, আলী আকবর খানের সরোদ। একসময় পান্নালালের বাঁশিও খুব প্রিয় ছিল। মাঝে মাঝে পুরোনো দিনের গানও শুনি—জ্ঞান গোঁসাই, অখিল বন্ধু ঘোষ, বিশেষ করে অজয় চক্রবর্তীর গাওয়া সেমি-ক্লাসিক্যাল গান।

যা আর হয়ে ওঠে না
একসময় বেশ যেতাম বিচিত্রা অফিসে। যাওয়া-আসা ছিল একাধিক আসরে। অভ্যাসটা ছুটে গেল। অথচ সব সময়ই মনে হয়, যেতে পারলে ভালো লাগত। পুরোনোরা সরে গেছে, নতুনরা আসছে, তাদের কাউকে চিনি না। হঠাৎ কখনো কোথাও গেলে চেনা মুখ পাই না। মাছ ধরার পালাটা চুকে গেছে সেই কবে। বন্ধুবান্ধবের সঙ্গে আউটিংয়ে গিয়ে টুকটাক পাখি শিকার করতাম, সেই সব অতীত। কয়েকজন মিলে সপ্তাহে এক দিন যে মেডিটেশনে বসতাম, সেটাও বন্ধ। মেডিটেশনের চর্চাটাও কিছুটা অনিয়মিত হয়ে গেছে। নিজে নিজে গিটার বাজিয়ে গান গাইতাম। সেটা আর হয়ে ওঠে না।

এখন সবচেয়ে আনন্দ
আমার দুই নাতি সামিন ও রামিন। একজন প্রায় চার, আরেকজন এক বছরের। ওরা দুজনই এখন আমার সবচেয়ে বড় আনন্দ। লেখালেখি আর ব্যবসা সামলানোর খাটুনি ও ব্যস্ততার কারণে অনেক কিছু থেকে বঞ্চিত হলেও সামিন-রামিনের সান্নিধ্য আমাকে ভরিয়ে রাখে আনন্দে। সব মিলিয়ে সুখেই আছি।
 গ্রন্থনা: আসজাদুল কিবরিয়া
রবীন্দ্রনাথের জাপান, জাপানের রবীন্দ্রনাথ
লেখক : মনজুরুল হক
প্রকাশক: প্রথমা প্রকাশন
দাম: ২০০ টাকা
রবীন্দ্রনাথের তিনবার জাপান ভ্রমণ, জাপানি বুদ্ধিজীবীদের সঙ্গে রবীন্দ্রনাথের যোগাযোগ, জাপান সম্পর্কে চিন্তা ও তাঁর মূল্যায়ন—সব মিলে রবীন্দ্রনাথ ও জাপান নিয়ে পাঁচটি গুরুত্বপূর্ণ রচনা নিয়ে এ বই। তিনটি লিখেছেন দুজন জাপানি লেখক, যাঁরা রবীন্দ্রনাথ ও বাংলা সাহিত্যের প্রতি আগ্রহী; দুটি রচনা বাংলাদেশি লেখকের—যাঁদের আগ্রহ রয়েছে জাপান এবং রবীন্দ্রনাথ বিষয়ে। এ সবকিছু নিয়ে জাপান ও রবীন্দ্রনাথ বিষয়ে পাঠকের আগ্রহ মেটাবে এ বই।

কথায় কথায় রাত হয়ে যায়
লেখক: পুলক বন্দ্যোপাধ্যায়
প্রকাশনা: আনন্দ পাবলিশার্স
দাম: ২৮৫ টাকা
বাংলা সিনেমার গান সারা ভারতের সম্ভ্রম, মনোযোগ ও স্বীকৃতি আদায় করে নিয়েছিল সেই তিরিশের দশকে। ফিল্মের গান রচয়িতা হিসেবে তার পরের দশকেই পুলক বন্দ্যোপাধ্যায়ের আত্মপ্রকাশ। সময়ের হিসাবে ৫০ বছরের কিছু বেশি সময় ধরে তিনি বাংলা গীতির অন্যতম গীতিকার। এই ৫০ বছর চলচ্চিত্রের গান ও আধুনিক গান নানা পথের বাঁকে ঘুরেছে। গানের জগতের সেই জানা-অজানা কাহিনী এবং গানের জন্মকথা এই গ্রন্থের উপজীব্য।

এসেইস অন ইসলাম অ্যান্ড ইন্ডিয়ান হিস্ট্রি
লেখক: রিচার্ড এম. এটন
প্রকাশনা: অক্সফোর্ড ইন্ডিয়া পেপারবেকস
দাম: ৭০০ টাকা
ভারতীয় ইতিহাসের একটি বড় অংশ জুড়ে রয়েছে মুসলমানদের ইতিহাস। ভারতীয় উপমহাদেশের মুসলমান সভ্যতার বিকাশ ও ইতিহাসে তাদের বিভিন্ন গৌরবগাথা এই গ্রন্থ। তখনকার আর্থসামাজিক অবস্থা, রাজনীতি, অর্থনীতি স্থান পেয়েছে এই গ্রন্থটিতে। ভারতীয়দের বিভিন্ন সময়ে উত্থান-পতনের ইতিহাসও জানা যাবে এই বইয়ে। বিখ্যাত লেখক রিচার্ড এম. এটন এশীয় অঞ্চলের তথা ঢাকা, পাঞ্জাব এবং বাংলার বিভিন্ন ইতিহাস খুঁজে লিখেছেন এই বই।
সূত্র: প্রথমা প্রকাশন, আজিজ সুপার মার্কেট, শাহবাগ, ঢাকা।

সংগীত
জাগরণের গান-৩
স্বাধীনতা অর্জনের ৪০ বছর পূর্তি উদ্যাপন উপলক্ষে বেরিয়েছে জাগরণের গানের তৃতীয় অ্যালবামজাগরণের গান-৩। ৪০টি নতুন গণসংগীত সন্নিবেশিত করা হয়েছে এতে। এ ছাড়া জাগরণের গানের প্রথম ও দ্বিতীয় অ্যালবাম থেকে আরও ৩১টি গান নেওয়া হয়েছে। ব্রিটিশ উপনিবেশবাদী শাসনবিরোধী আন্দোলন থেকে শুরু করে ১৯৭১ সালের মুক্তিযুদ্ধের সময় পর্যন্ত গাওয়া গণসংগীত থেকে বাছাই করা হয়েছে জাগরণের গান-৩ অ্যালবামের গানগুলো।
সূত্র: সুরের মেলা, আজিজ সুপার মার্কেট, শাহবাগ, ঢাকা।

চলচ্চিত্র
আমার বন্ধু রাশেদ
পরিচালনা: মোরশেদুল ইসলাম
মুহম্মদ জাফর ইকবালের মুক্তিযুদ্ধের কিশোর উপন্যাস অবলম্বনে নির্মিত হয়েছে এ চলচ্চিত্র। আমার বন্ধু রাশেদ একটি ছোট ছেলের চোখে দেখা ১৯৭১ সালের স্বাধীনতাসংগ্রামের ইতিহাস। রাশেদ হঠাৎ করে স্কুলে হাজির হয়। স্বাধীনতাসংগ্রামের প্রকৃত অবস্থা বন্ধুদের বোঝায় রাশেদ। মুক্তিযোদ্ধাদের নানাভাবে সহায়তা করে রাশেদ ও তার বন্ধুরা। সম্মুখ সংঘর্ষে বন্দী হয়ে যান তাদের পরিচিত একজন মুক্তিযোদ্ধা। তারপর...

পাসিং ফ্যান্টাসি
পরিচালক: ইয়াসিজুরু অজু
জাপানি চলচ্চিত্রকার অজুর সেরা ছবির একটি। জাপানের সর্বোচ্চ পুরস্কার কিনেমা জাম্পু বিজয়ী। স্ত্রীর মৃত্যুর পর সন্তান নিয়ে চরম বিপদে পড়েছেন এক পিতা। দারিদ্র্য চরমে একই সঙ্গে। এ সময়েই পিতা-পুত্রের সাক্ষাৎ ঘটে অসম্ভব সুন্দরী এক তরুণীর সঙ্গে। তরুণীকে ঘিরে বিপত্নীক পিতার অতি আগ্রহকে ভালো চোখে দেখে না পুত্র। ঈর্ষাকাতর পিতা-পুত্রের মধ্যে একপর্যায়ে সংঘর্ষ অনিবার্য হয়ে ওঠে।
সূত্র: মুভি প্লাস, রাইফেল স্কয়ার মার্কেট, ঢাকা।
« আগের সংবাদ

টেলিযোগাযোগ-প্রযুক্তি
প্রাথমিক যুগের টেলিফোন প্রযুক্তিতে একটি টেলিফোনের সঙ্গে আরেকটির সংযোগ স্থাপন করা হতো তারের মাধ্যমে। এক এলাকার সঙ্গে আরেক এলাকার টেলিফোন সংযোগও দেওয়া হতো মাটির নিচ দিয়ে তার টেনে নিয়ে। একইভাবে এক মহাদেশের সঙ্গে আরেক মহাদেশের সংযুক্তিও ঘটত সাগরের তলদেশ দিয়ে তার টেনে নিয়ে। তবে পৃথিবীর সব জায়গার ভূমি একসমান না হওয়ার কারণে এই তার কখনোই সমান্তরালভাবে টেনে নিয়ে যাওয়া যেত না। সে কারণে টেলিফোনের সংযোগের ক্ষেত্রে নানা রকম বিঘ্ন ঘটত। পরে ইতালীয় বিজ্ঞানী মার্কোনি বেতার তরঙ্গের ব্যবহার আবিষ্কার করে টেলিযোগাযোগের ক্ষেত্রে একধরনের বিপ্লব সৃষ্টি করেন। তার পরও বেতার তরঙ্গ টেলিযোগাযোগকে পুরোপুরি নির্বিঘ্ন করতে পারেনি। পরবর্তী সময়ে স্যাটেলাইট-প্রযুক্তি টেলিযোগাযোগকে দিয়েছে ভিন্নমাত্রা।
প্রতিটি স্যাটেলাইটই পৃথিবীর কর্কটক্রান্তি রেখা থেকে একটি নির্দিষ্ট উচ্চতায় স্থাপন করা হয় (৩৫ হাজার কিলোমিটার)। এ স্যাটেলাইটগুলো পৃথিবীর ঘূর্ণনের সঙ্গে সঙ্গে একই গতিতে জায়গা পরিবর্তন করে থাকে। ফলে টেলিযোগাযোগ-তরঙ্গ থাকে নির্বিঘ্ন। পৃথিবী থেকে টেলিযোগাযোগ-তরঙ্গ প্রথমে স্যাটেলাইট গ্রহণ করে পরে তা আবার পৃথিবীতে ফেরত আসে। এভাবেই স্যাটেলাইটের মাধ্যমে টেলিযোগাযোগ কার্যক্রম পরিচালিত হয়।
 ওয়ার্ল্ড অব ফ্যাক্টস অবলম্বনে তানজিলা ইউছুফজাই
২০১১ সাল নানা কারণে স্মরণীয় হয়ে থাকবে। এ বছরই আরবদুনিয়ায় বিশাল পরিবর্তনের ঢেউ বয়ে গেছে। তাতে আক্রান্ত হয়েছে তিউনিসিয়া, ইয়েমেন, মিসর, লিবিয়া এবং কাঁপছে সিরিয়া। অর্থনৈতিক বৈষম্যের কারণে আমেরিকায় বিক্ষুব্ধ জনতা জমায়েত হয়েছে রাস্তায়, পার্কে। এর বাইরেও অন্য অনেক ঘটনা নজর কেড়েছে বিশ্ববাসীর। আলোচনা হয়েছে পত্রপত্রিকায়, সামাজিক যোগাযোগের মাধ্যম ফেসবুক ও টুইটারে। সানডে টাইমস, দি ডেইলি টেলিগ্রাফ ও লাইফ-এর নির্বাচিত ‘২০১১ সালের উল্লেখযোগ্য ঘটনা’ থেকে বাছাই করে কিছু তুলে ধরা হলো অন্য আলোর পাঠকদের জন্য।

সেরা চিত্র প্রদর্শনী
লন্ডনের ন্যাশনাল আর্ট গ্যালারিতে অন্য বড় বড় প্রদর্শনীর তুলনায় তুলনামূলকভাবে ছোট আকারে আয়োজন করা হয়েছিল লেওনার্দো দ্য ভিঞ্চির আঁকা ছবির প্রদর্শনীর। তাঁর ছবির মধ্যে ছিল বিখ্যাত ‘পোর্ট্রেট অব মিউজিশিয়ান, মস্তিষ্কের বিভিন্ন স্তর, ঘাড় আর মানুষের হাতের ড্রয়িং আর ভারজিন অব রক।’ এই ছবির দুটো সংস্করণ: লন্ডন সংস্করণ (১৪৯০-৯৩), অন্যটি প্যারিস সংস্করণ (১৪৮৯-৯০) এবং এই প্রদর্শনীতেই প্রথমবারের মতো ছবি দুটো একত্রে প্রদর্শন করা হয়।

সেরা ভাস্কর্য
এই ভাস্কর্যের নাম ‘ভ্রুম ভ্রুম’ শিল্পী লরেনজো কুইন। এটি প্রদর্শিত হয় লন্ডনের পার্ক লেনে। বিশাল আকৃতির এ ভাস্কর্যটিকে লাইফ স্থান দিয়েছে ২০১১ সালের সেরা ভাস্কর্যের তালিকায়।

সবচেয়ে দামি চিত্রকর্ম
লন্ডন, প্যারিস কিংবা নিউইয়র্কে নয়, ২০১১ সালে সবচেয়ে বেশি দামে ছবি বিক্রি হয় বেইজিংয়ে। গত মে মাসে চীনা শিল্পী কি বাইশির ট্রাডিশনাল চাইনিজ ইন্ক ও ব্রাশে আঁকা: একটি ইগলপাখির পাইনগাছে বসে থাকার ছবিটি বিক্রি হয় ৬৫ মিলিয়ন ডলারে। চীন যে ক্রমশ বিশ্বের ছবি কেনাবেচার বড় বাজারে পরিণত হচ্ছে এটা তারই প্রমাণ।

সেরা বিয়ের পোশাক
এ বছর ব্রিটিশ রাজবধূ কেট মিডলটনের বিয়ের সময় পরা পোশাকটিই সেরা বিয়ের পোশাকের মর্যাদা দিয়েছে সানডে টাইমস স্টাইল বিভাগ। এই পোশাকের ডিজাইনার ছিলেন সারাহ বার্টন। ভিক্টোরিয়ান করসেট স্টাইলে করা পোশাকের সুচিকর্ম তত্ত্বাবধানে ছিল রয়েল স্কুল অব নিডলওয়ার্ক।’

স্মরণীয় বিদায়
অ্যাপল কম্পিউটার প্রস্তুতকারী প্রতিষ্ঠানের প্রধান কর্ণধার স্টিভ জবসের মৃৃত্যু (৫ অক্টোবর) ২০১১ সালের আলোচিত মৃত্যুগুলোর একটি। এর আগে ৭৯ বছর বয়সে মারা যান ৫০টিরও বেশি সিনেমায় অভিনয় করা এলিজাবেথ টেলর। দুবার তিনি অস্কার জয় করেন। তিনি আটবার বিয়ে করেছিলেন সাত ব্যক্তিকে।

প্রাণের দায়ে
গত ৪ আগস্ট, ইংল্যান্ডের ক্রয়ডনের এক বাড়িতে অগ্নিকাণ্ডের সময় প্রাণ বাঁচাতে লাফিয়ে পড়েন বাড়ির এক নারী। এর চার দিন আগে পুলিশের গুলিতে প্রাণ হারান ২৯ বছর বয়সী মার্ক ডুগান। সাধারণ প্রতিবাদ সভা শেষে রূপ নেয় রীতিমতো দাঙ্গায়। এ সময় ঘরবাড়ি ও দোকানপাটে ব্যাপক অগ্নিসংযোগের ঘটনা ঘটে।


পূর্ণচন্দ্রের অপূর্ব রূপ
বিশাল চাঁদ—পূর্ণিমার এমন পরিপূর্ণ চাঁদ পৃথিবীর কাছাকাছি আসে অনেক বছর পর। গত ২১ মার্চ ইংল্যান্ডের গ্লাসটনবুরি টরের সেন্ট মাইকেল টাওয়ার থেকে তোলা ছবি। মুগ্ধ দর্শক অবাক বিস্ময়ে দেখছেন এই মনোমুগ্ধকর দৃশ্য।
পানিতে কুমির আর ডাঙায় বাঘ থাকলে সেখানে টিকে থাকাটাই কঠিন। সেই সঙ্গে যদি যোগ হয় বনদস্যুদের উপদ্রব, তবে তো রক্ষা নেই। অনেক ক্ষেত্রে বাঘ ও কুমিরের পেটে যেতে হয় পরিবারের একাধিক সদস্যকে। বনদস্যুদের নির্যাতন সহ্য করতে হয় প্রতিনিয়ত। কিন্তু এমন প্রতিকূল পরিবেশ মোকাবিলা করে বংশপরম্পরায় সুন্দরবনকে আঁকড়ে বেঁচে আছে নিরঞ্জন মণ্ডলের মতো উপকূলীয় জনপদের কয়েক হাজার পরিবার।
২৩ ডিসেম্বরের ঘটনা। সুন্দরবনের সাতক্ষীরা রেঞ্জের মাথাভাঙা নদীর দাতিনাখালী খাল এলাকায় কাঁকড়া ধরতে গিয়ে বাঘের শিকারে পরিণত হওয়া বাবা নিরঞ্জন মণ্ডলকে অসীম সাহসিকতায় ছেলে তাপস মণ্ডল বাঘের সঙ্গে মিনিট দশেক লড়ে গুরুতর আহত অবস্থায় ফিরিয়ে এনেছেন।
সাতক্ষীরার শ্যামনগর উপজেলার রমজাননগর ইউনিয়নের চার দশকের বনবাদাড় জীবনে অসংখ্যবার বাঘের মুখোমুখি হয়েছেন, সরাসরি বাঘের আক্রমণের শিকার হয়েছেন এর আগেও তিনবার, কিন্তু তিনবারের মধ্যে এবারের ঘটনাকে বেশি ভয়াবহ বলে উল্লেখ করেন নিরঞ্জন মণ্ডল: বাবা সুরেন মণ্ডল দীর্ঘদিন ধরে সুন্দরবনে মধু কাটার কাজ করে এসেছেন। বাবার হাত ধরে তাঁর বনে যাওয়া আর এখন তাঁর হাত ধরে ছেলে তাপস মণ্ডলও বনে যাতায়াত শুরু করেছেন।
‘তিন শত্রুকে স্মরণ করে বনে যাতি হয়, তাই নিজের রক্তের কেউ সাথে থাকলি বাড়তি সাহস পাওয়া যায়।’
নিরঞ্জন মণ্ডল বলেন, বনদস্যু, বাঘ আর কুমির হলো তাদের তিন শত্রু। বৃদ্ধ বাবা সুরেন মণ্ডল নয়-দশ বছর আগে বনে যাওয়া ছেড়ে দিয়েছেন, এখন তাঁরা শুধু বাপ-বেটা মিলে বনে যাতায়াত করছেন। অভাব-অনটন তাঁদের প্রতিদিনের সঙ্গী। বিপদ মাথায় নিয়ে তাঁদের ভোর হওয়ার আগেই যেতে হয় সুন্দরবনে। ঝাঁপ দিতে হয় খরস্রোতা নদীতে।
২৩ ডিসেম্বরের ঘটনার বর্ণনা দিয়ে ছেলে তাপস মণ্ডল (২৫) বলেন, ‘নৌকাপ্রতি বনদস্যুদের দাবিকৃত চাঁদার ছয় হাজার টাকা জোগাড় করতে পারিনি। তাই বাপ-বেটা মিলে বনের গভীরে না গিয়ে ওই দিন মাথাভাঙা নদীর দাতিনাখালী খালের মধ্যে কাঁকড়া শিকারের দোন (কাঁকড়া শিকারের কাজে ব্যবহূত বড়শিসদৃশ) ফেলার মন স্থির করি। সকাল বড়জোর আটটা হবে। বনের মধ্যে তখন আন্ধার কাটেনি। খালের তীর ঘেঁষে থাকা নৌকায় দাঁড়িয়ে কাঁকড়ার দোন ওঠাছেন বাবা। এমন সময় একটি বড় বাঘ লাফ দিয়ে তাঁর (বাবা) ওপর ঝাঁপিয়ে পড়ে। ডান পাঁজর আর কাঁধের পেছনের অংশে কামড়ে ধরে তাঁকে টেনেহিঁচড়ে বাঘটি বনের মধ্যে নিয়ে যাওয়ার চেষ্টা করতে থাকে। এ সময় বাবা তাঁর হাতে থাকা নৌকার বৈঠা দিয়ে বাঘের মুখে অনবরত আঘাত করতে থাকেন। আমিও হুঙ্কার দিয়ে নৌকার বৈঠা নিয়ে পাল্টা হামলা করি বাঘের ওপর। শুরু হয় বাঘে-মানুষে লড়াই। প্রায় ১০ মিনিট পর বাঘটি বাবাকে ছেড়ে দিয়ে চলে যায় বনের গহিনে।’
তীব্র শীতের কারণে জ্যাকেটসহ শরীরে জড়ানো চার-চারটি পরিধেয় বস্ত্র ভেদ করে বাঘের বিষাক্ত দাঁত তাঁর পাঁজরের ওপরের অংশে প্রায় আট ইঞ্চি ক্ষতের সৃষ্টি করে। একই অবস্থা তাঁর কাঁধের ওপরের অংশের।
গুরুতর আহত নিরঞ্জন মণ্ডল আক্ষেপ করে বলেন, ‘সিডর আর আইলার পর এলাকায় একপ্রকার কাজই নেই। সুন্দরবনে কাঠ কাটা বন্ধ। মাছের পোনা সংগ্রহ নিষিদ্ধ। তার পরও পরিবারের পাঁচ সদস্যের সংসারের খরচ জোগাতেই আমাকে বনে যেতে হয়। বনে ঢুকলেই দস্যুদের চাঁদার টাকা গুনতে হয়। কোনো রকমে তাদের হাত থেকে রেহাই মিললেও রক্ষা নেই বাঘের কবল থেকে। আবার নিরাপদে উপকূলীয় অংশ থেকে মাঝনদীতে থাকতে চাইলে সেখানে কুমিরের উপদ্রব।’
ক্ষুধার যন্ত্রণা আর খাবারের জন্য সন্তানদের অপেক্ষায় থাকার জন্য তিন শত্রুকে মোকাবিলা করার মতো মানসিক দৃঢ়তা নিয়ে বনে ঢুকতে হয় জানিয়ে নিরঞ্জন মণ্ডল জানান, ‘বাদায় না গিলি না খাইয়ে মরতি হুবে। এখন ধারদেনা করে চিকিৎসার খরচ জোগাড় কুরতি হতেছে, সুস্থ হুয়ে বাদায় যায়ে দেনা শোধ দিতি হুবে।’ সুস্থ না হওয়া পর্যন্ত ছেলে তাপসকে বাদায় যেতে দেবেন না জানিয়ে তিনি আরও বলেন, ‘বনে-বাদাড়ে গেলি নক্ত কুথা কয়।’ কোনো দুর্ঘটনা ঘটলে সঙ্গীরা যতটা দেখে, তার চেয়ে নিজের রক্ত বেশি ভূমিকা রাখে বলেই তিনি সুস্থ না হওয়া পর্যন্ত ছেলেকে বনে পাঠাবেন না। সুন্দরবনের ‘তিন শত্রু’র কবলে পড়ার অভিজ্ঞতার কথা বর্ণনা করতে গিয়ে যন্ত্রণায় কাতর নিরঞ্জন মণ্ডল বলেন, মাত্র দুই মাস আগের ঘটনা। বাপ-বেটা মিলে সুন্দরবনের কচুখালী খালের মধ্যে গিয়ে মাছ ধরে ফিরে আসার প্রস্তুতি নিচ্ছি। নৌকায় দাঁড় খাটানোর সময় একটি বাঘ নৌকার ওপর লাফিয়ে ওঠে। ওই দিন দুজন মিলে বাঘটির মাথায় আঘাত করতে থাকি। তার পরও বাঘটি না গেলে আমরা নদীতে লাফিয়ে পড়ে প্রাণ রক্ষা করি। পাঁচ বছর আগে উলোখালী খালের মধ্যে প্রথমবার বাঘের আক্রমণের শিকার হই আমি। সঙ্গীরা সে যাত্রায় আমাকে বাঁচিয়েছিল। ১৩-১৪ বছর আগে বাবা সুরেন মণ্ডলের সঙ্গে আমিসহ এলাকার ১০-১২ জন সুন্দরবনে মধু কাটতে যাই। আমাদের দলের প্রকাশ মণ্ডল গাছে ওঠার সময় একটি বাঘ তাকে আক্রমণ করে। কেউ বুঝে ওঠার আগেই মুহূর্তের মধ্যে তাকে মুখে করে নিয়ে বাঘটি দ্রুত বনের গহিনে চলে যায়। তিন-চার ঘণ্টা পর তার বাবা সুরেন মণ্ডলসহ সহযোগীরা মিলে বনের ভেতর থেকে তার অর্ধ খাওয়া ক্ষতবিক্ষত দেহ উদ্ধার করে।
বাঘের আক্রমণে আহত নিরঞ্জন মণ্ডলের সঙ্গে কথা বলে জানা যায়, তাঁর শ্যালক কৃষ্ণপদ মণ্ডলও দুবার বাঘের কবল থেকে আহত অবস্থায় ফিরেছেন। এ ছাড়া ভাই বিষ্টুপদ মণ্ডলের স্ত্রী চুনকুড়ি গ্রামের করুণা মণ্ডল চার বছর আগে চুনকুড়ি নদীতে চিংড়ির পোনা ধরার সময় কুমিরের আক্রমণের শিকার হন। সঙ্গে থাকা একমাত্র ছেলে বিমল কুমিরের সঙ্গে লড়াই করে মাকে আহত অবস্থায় ফিরিয়ে নিয়ে আসেন। তিনি আরও জানান, তিন শত্রুর সবাই ভয়ানক হিংস্র। কারও চেয়ে কেউ কম যায় না, তারপরও থামার উপায় নেই। জীবনের শুরু সুন্দরবন দিয়ে হয়তো শেষও ওই সুন্দরবনেই।
সুবর্ণা মুস্তাফা, দেশের অন্যতম অভিনয়শিল্পী। মঞ্চ ও চলচ্চিত্রে অভিনয় করেছেন। টিভিতে এখনও নিয়মিত। অভিনয়জীবন শুরু করেন ৭০ দশকে। পড়াশোনা ঢাকা বিশ্ববিদ্যালয়ে, ইংরেজিতে থেকে স্নাতক।

এখন যা পড়ছি
কাজের ব্যস্ততার কারণে নতুন বই পড়া হচ্ছে না। পুরোনো বইগুলোই ঘুরেফিরে পড়ছি। এখন পড়ছি সত্যজিৎ রায়ের বেশ কিছু বই। মাঝে থেমে নাটকের বই পড়েছি। এর মধ্যে বিশেষ করে আছে সেলিম আল দীনের বই। আরেকটি কারণে শহীদুল্লা কায়সারের একটা বই পড়তে হচ্ছে। তবে কাজের সঙ্গে সম্পর্কহীন নতুন বই হলে সময়ের অভাবে পড়া হয় না।

গানের জগতে
গান সবসময়ই শুনি। এখন শুনছি এ আর রহমানের গান। লতা মুঙ্গেশকরের যেকোনো গানই শোনা হয়। তবে পুরোনো দিনের গানই শুনি বেশি। এ ছাড়া রুনা লায়লা, সাবিনা ইয়াসমীন ও শাহনাজ রহমতুল্লাহর গাওয়া দেশাত্মবোধক গানগুলোও আমার সব সময়ই প্রিয়। আর রবীন্দ্রসংগীত বাদ দিয়ে তো গান শোনা হতে পারে না, তাই এর কথা আলাদা করে বলছি না।

শুটিংয়ের ফাঁকে আড্ডা হয়
কাজের চাপের কারণে তেমন আলাদা করে আড্ডা দেওয়া হয় না। তবে শুটিংয়ে, কাজের ফাঁকে ফাঁকে সবার সঙ্গে দারুণ আড্ডা দেওয়া হয়। আড্ডার কোনো বিষয় আগে থেকে ঠিক করা থাকে না। আড্ডা কখনো কোনো কিছু ঠিক করে দেওয়া যায় না। বিষয় ঠিক করা থাকলে আর সেটাকে আড্ডা বলা যায় না। সেটাকে আলোচনা সভা বলাই ভালো!

প্রদর্শনী ভীষণ মিস করি
কাজের মধ্যে জীবন বাধা পড়ে গেচে। প্রদর্শনীতে যাওয়ার সময় বের করা মুশকিল। যেমন কিছুদিন আগে বিপাশা ও সুমনার প্রদর্শনীতে যাওয়ার খুব ইচ্ছা ছিল। শেষ পর্যন্ত সময় মেলাতে পারলাম না। কিন্তু প্রদর্শনী খুবই মিস করি। ভবিষ্যতে সময় করে ভালো প্রদর্শনী বেছে যাওয়ার ইচ্ছা আছে।
 গ্রন্থনা: মোছাব্বের হোসেন
মাত্র ৬২ বছর বয়সে চলে গেলেন ক্রিস্টোফার হিচেনস। দুরারোগ্য ক্যানসার তাঁর শরীরে বাসা বেঁধেছিল। মৃত্যুর আগে আগে দুঃখ করে বলেছিলেন, এমন একটা বাজে অসুখের সঙ্গে লড়াই না করে তিনি যদি ভালো কোনো কারণে অথবা কোনো দুষ্টশক্তির বিরুদ্ধে লড়াইয়ের সুযোগ পেতেন, অনেক স্বস্তির সঙ্গে মৃত্যুকে বরণ করতে পারতেন। ভ্যানিটি ফেয়ার পত্রিকায় তাঁর শেষ রচনায় হিচেনস ইঙ্গিত করেছিলেন মৃত্যু নিয়ে তিনি ভীত নন, কিন্তু মৃত্যুর সঙ্গে লড়াই করার শক্তি তাঁর কমে আসছে। ‘একসময় (নিৎসের কথা ধার করে) খুব বলতাম, মৃত্যু ঘটায় না এমন যেকোনো কিছুই আমাকে অধিক শক্তিশালী করে। এই কথা এখন আর আগের মতো সংশয়হীনভাবে বলতে পারি না।’
বাঙালি পাঠকদের হিচেনসের নাম জানার কথা। তাঁর একটি বই হেনরি কিসিঞ্জারের বিচার বাংলায় অনূদিতও হয়েছে। ১৯৭১ সালে বাংলাদেশে পাকিস্তানি বাহিনীর গণহত্যার পেছনে কিসিঞ্জারের ও নিক্সন প্রশাসনের সমর্থনের কারণে লাখ লাখ মানুষের মৃত্যু হয়েছে, তিনি অভিযোগ করেছিলেন। একজন রক্তচোষা জেনারেল, যে মদ ও মেয়েমানুষ ছাড়া আর কিছু বোঝে না, তার পেছনে ছাতা পেতে ছিলেন কিসিঞ্জার। মানবতার বিরুদ্ধে অপরাধের কারণে তার বিচার হওয়া উচিত। তিনি লিখেছিলেন, ‘কিসিঞ্জার একটা মাস্তান, ধড়িবাজ, মিথ্যুক ও খুনে।’ ১৯৭৫ সালে বঙ্গবন্ধুকে হত্যার পেছনে মার্কিন প্রশাসনের হাত থাকতে পারে, এমন ইঙ্গিতও তাঁর সে বইতে রেখেছিলেন হিচেনস।
পাঁড় নাস্তিক বলে সুনাম-দুর্নাম দুটোই ছিল হিচেনসের। তাঁর একটি বইয়ের নাম গড ইজ নট গ্রেট। নিউইয়র্ক পাবলিক লাইব্রেরিতে নাস্তিকতার পক্ষে তর্ক করার সময় দেখেছি একদল শ্রোতা তাঁকে নায়কের মতো সম্মান জানাচ্ছে। অন্য দলের চোখে সেই তিনিই কালাপাহাড়। হিচেনস ক্যানসারে আক্রান্ত হয়েছেন শুনে কোনো কোনো বকধার্মিক সোল্লাসে বলেছিলেন, এই হলো ঈশ্বরের শেষ মার। এখন কোথায় পালাবে! শুনেছি, বিলেতে এই ধার্মিকজনেরা মৃত্যুর আগে তাঁর সুমতি হবে, এই ভেবে গির্জায় মোমবাতি জ্বেলে আসতেন। কিন্তু হিচেনস তেমন ভবি নন যে তিনি ভুলবেন। ‘যুক্তি দিয়ে যা জেনেছি, এখন সংকটে পড়ে নাকে খত দেব, তা কী করে হয়?’ বিরক্তি নিয়ে তিনি বলেছিলেন।
আজীবন নিজের শরীরের ওপর অত্যাচার করেছেন হিচেনস। রাত জেগে আড্ডা ও আকণ্ঠ মদ্যপান, তাঁর যুবা বয়স থেকে অভ্যাস। মৃত্যুর শেষ কয়েক মাস যে নিয়ম তাঁকে বদলাতে হয়েছিল। কিন্তু যে প্রখর যৌক্তিকতা ও জ্ঞান তাঁকে বিশ্বজোড়া খ্যাতি দিয়েছিল, শেষ পর্যন্ত তাঁকে আগলে রেখেছিলেন হিচেনস। মৃত্যুতে বিন্দুমাত্র ভীত ছিলেন না হিচেনস। তাঁর একমাত্র ভয় ছিল লেখার ক্ষমতা কমে আসছে, শরীর তাঁর সে ক্ষমতা কেড়ে নিচ্ছে, এই উপলব্ধি। ভ্যানিটি ফেয়ার-এ তিনি লিখেছেন:
‘আমি বেদনা উপশমের জন্য হাতে ও আঙুলে সদ্য ইনজেকশন নিয়ে লিখতে বসেছি। এই ব্যথার সবচেয়ে বড় পার্শ্বপ্রতিক্রিয়া হলো, এর ফলে শরীর ক্রমেই অসাড় হয়ে আসে। এখন এই ভয় আমাকে গ্রাস করা শুরু করেছে যে আমি হয়তো আর লিখতেই পারব না। লেখার ক্ষমতা নিঃশেষ হলে আমার জীবনধারণের ইচ্ছা যে বহুলাংশে হ্রাস পাবে, তাতে কোনো সন্দেহ নেই। আমি অনেক সময় লোক-দেখানো গর্ব করি, বলি যে লেখা কেবল আমার জীবিকার মাধ্যম নয়, লেখাই আমার জীবন। কিন্তু এখন সেই জীবন থেকে বঞ্চিত হওয়ার হুমকি দেখা দিয়েছে। এই উদ্বেগের সঙ্গে তুলনা চলে আমার গলার স্বর হারানোর আশঙ্কার সঙ্গে, যে আশঙ্কা এই মুহূর্তে দূর করা গেছে আমার কণ্ঠনালিতে ইনজেকশন দেওয়ার ফলে। চলৎশক্তিহীন হস্তদ্বয়ের কথা কল্পনা করে আমি এই ভেবে আশঙ্কিত যে আমার ব্যক্তিত্ব ও আত্মপরিচয় দুটোই ক্রমেই বিলীন হয়ে যাচ্ছে। আমার লেখার ও চিন্তা করার মাধ্যমসমূহ তার সঙ্গে নিশ্চিহ্ন হয়ে যাচ্ছে।’
ওয়াশিংটনে থাকলেও এই শহরে ঘন ঘন আসতেন হিচেনস, ফলে তাঁকে নানা সময়ে নানা আসরে দেখার সুযোগ আমার হয়েছে। মনে আছে ‘৯২ ওয়াই’ কেন্দ্রে একবার হিচেনস ও সালমান রুশদি শব্দ নিয়ে এক মজার খেলায় মেতে উঠেছিলেন। শব্দের মধ্যে কোনো একটা অক্ষর বদলে দিলে কী মজা হয়, তা দেখানোর প্রতিযোগিতা। একজন বললেন, লাফটার হাউস ফাইভ (স্লটার হাউস ফাইভের প্রথম অক্ষর বদলে), অন্যজন মুখের কথা ফেলতে না ফেলতেই পাল্টা বললেন, রোমিও অ্যান্ড জুলি (জুলিয়েটের টি বাদ দিয়ে)। সেই অনুষ্ঠানে রুশদিকে পরিচয় করিয়ে দিয়েছিলেন হিচেনস তাঁর ঘনিষ্ঠ বন্ধু হিসেবে। হিচেনসের মৃত্যুর পর রুশদি টুইটারে এক বার্তায় লিখেছিলেন, ‘বিদায় বন্ধু। আজ থেকে এক মহান কণ্ঠস্বর স্তব্ধ হয়ে গেল।’
ব্রিটিশ লেখক ও সাংবাদিক হিচেনস তাঁর প্রথম জীবনে বামপন্থী, এমনকি ট্রটস্কিপন্থী বলেই পরিচিত ছিলেন। একসময় ব্রিটিশ সোশ্যালিস্ট ওয়ার্কার্স পার্টির পত্রিকা সোশ্যালিস্ট ইন্টারন্যাশনাল-এর নিয়মিত লেখক ছিলেন। ব্রিটিশ লেবার পার্টির বামপন্থী সদস্য হিসেবে কম বয়সেই নাম কিনেছিলেন, কিন্তু ভিয়েতনাম যুদ্ধের বিরোধিতা করায় সে দল থেকে তিনি বহিষ্কৃত হন। ১৯৮১ সালে ব্রিটেন থেকে স্থায়ীভাবে বসবাসের জন্য মার্কিন যুক্তরাষ্ট্রে চলে আসেন হিচেনস। এই দেশে খ্যাতি-অখ্যাতি দুই-ই তাঁর ভাগে জোটে। বামপন্থী পত্রিকা দ্য নেশন-এ নিয়মিত লিখতেন তিনি। মার্কিন যুক্তরাষ্ট্র ইরাক আক্রমণ করলে তিনি সে যুদ্ধের অন্যতম প্রবক্তা হয়ে ওঠেন, ফলে নেশন-এর সঙ্গে তাঁর মতান্তর ঘটে। হিচেনস সাদ্দাম হোসেনের পতনকে শুধু স্বাগত জানাননি, ইসলামি সন্ত্রাসের বিরুদ্ধে যুদ্ধে নিজেও একজন সৈনিক হয়ে ওঠেন। ফলে বামপন্থীদের কাছে তিনি ব্রাত্য হয়ে উঠলেও মার্কিন দক্ষিণপন্থী মহল তাঁকে লুফে নেয়। কিন্তু নিজের নাস্তিকতার সঙ্গে কোনো আপস করতে রাজি না হওয়ায় তাদের চোখেও নিন্দনীয় হয়ে ওঠেন হিচেনস।
অনেক কিছুতেই হিচেনসের বাড়াবাড়ি ছিল। তিনি কথা বলতেন বেশি, মদ খেতেন আকণ্ঠ, সিগারেট খেতেন একের পর এক। যেকোনো আড্ডায় অন্য সবার চেয়ে উঁচু গলায় কথা বলতেন। কিন্তু কখনোই যুক্তি ছাড়া, গভীর প্রত্যয় ছাড়া কোনো কথা বলতেন না, কোনো কথা লিখতেন না। দুই হাতে লিখতে পারতেন হিচেনস। রাজনীতি, দর্শন, সাহিত্য—বিশ্বের হেন বিষয় নেই, যা তাঁকে আগ্রহী করত না। প্রতি বিষয়েই তাঁর নিজস্ব মতামত ছিল, অধিকাংশ সময়েই সে মতামত অন্য অধিকাংশের মতের বিপরীতে। বিলেতে তাঁর সব পরিচিত বন্ধুবান্ধব যখন মার্গারেট থ্যাচারের নিন্দায় সরব, তখন হিচেনস তাঁর পক্ষ নিয়েছেন এই যুক্তিতে যে আর্জেন্টার সামরিক জান্তাকে ম্যাগি থ্যাচার ছাড়া আর কেউ ও রকম বেধড়ক ঠ্যাঙাতে পারত না। সারা পৃথিবীর মানুষ যখন মাদার তেরেসাকে ‘সেইন্ট’ বলে কুর্নিশ করছে, হিচেনস তখন তাঁকে প্রতারক বলে নিন্দা করেছেন। মাদার তেরেসার ধর্মবিশ্বাস নিয়ে তাঁর সন্দেহ ছিল, তবে সবচেয়ে কঠোর ভাষায় যে কারণে হিচেনস মাদার তেরেসার নিন্দা করেছেন, তা হলো গর্ভপাতের বিরুদ্ধে মাদার তেরেসার অনড় অবস্থান। তৃতীয় বিশ্বের মানুষ যখন জনসংখ্যা সমস্যা ও দারিদ্র্য নিয়ে খাবি খাচ্ছে, সে সময় ধর্মের নামে জন্মনিয়ন্ত্রণে বাধা দেওয়া ভণ্ডামি ছাড়া আর কিছু নয়।
বাংলাদেশের মুক্তিযুদ্ধের পক্ষে লিখেছিলেন হিচেনস। বাঙালি হিসেবে তাঁর কাছে আমাদের এই ঋণ অপরিশোধ্য।
২৬ ডিসেম্বর ২০১১, নিউইয়র্ক
« আগের সংবাদ পরের সংবাদ»

সম্প্রদায়গত আইনের সংস্কার ও অন্যান্য
লেখক: দেবেশ ভট্টাচার্য
প্রকাশক: প্রথমা প্রকাশন
দাম: ১৯০ টাকা
গণতান্ত্রিক প্রশাসন, বাংলাদেশের সংবিধান, হাইকোর্ট বিভাগের বিকেন্দ্রায়ন, সংবিধান ও ধর্ম এবং আইনের শাসন ও আইনজীবীদের ভূমিকা সম্পর্কে বলা হয়েছে এ বইতে। বাংলাদেশে হিন্দু নারীদের অধিকার অর্জনের লক্ষ্যে আইন সংশোধনের জন্য সরব ছিলেন দেবেশ ভট্টাচার্য। একই সঙ্গে সব নারীর সম-অধিকার প্রতিষ্ঠার জন্যও তাঁর প্রয়াস ছিল। এ বইতে তিনি নারীসমাজের আইনগত অধিকার, পুত্র-কন্যার সম-উত্তরাধিকার, বাংলাদেশে প্রচলিত হিন্দু আইন সংস্কার বিভিন্ন প্রসঙ্গ নিয়ে আলোচনা করেছেন।

কলকাতা প্রতিদিন
লেখক: অশোক মিত্র
অনুবাদ: মালিনী ভট্টাচার্য ও মানবেন্দ্র বন্দ্যোপাধ্যায়
প্রকাশনা: গাঙচিল
দাম: ৫০০ টাকা
ঘামের গন্ধ। কলকাতা রাষ্ট্রীয় পরিবহনের একটি ঝরঝরে বাস কালো ধোঁয়ার অসুস্থ কুণ্ডলী ওগরাচ্ছে। শুকনো ঘাস, পোড়া সিগারেটের টুকরো, ছেঁড়া ন্যাকড়া, ছেঁড়া কাগজ—ট্রামের রাস্তার দুই সমান্তরাল রেখার মধ্যে সবকিছুর গোবেচারা সহাবস্থান। জরুরি অবস্থা রদ হওয়ার পর পশ্চিম বাংলায় যে রাজনৈতিক পটপরিবর্তন হলো, সেই প্রেক্ষিত অনেক অজানা বিষয় ওঠে এসেছে এই গ্রন্থে।

দ্য ম্যান হু নিউ ইনফিনিটি
এ লাইফ অব দ্য জিনিয়াস রামানুজন
লেখক: রবার্ট কানিগেল
প্রকাশনা: অ্যাবাকাস
দাম: ৬৯৫ টাকা
বিখ্যাত গণিতবিদ রামানুজনের জীবন অবলম্বনে এই গ্রন্থটি লেখা। অনেকে রামানুজনকে গণিতের এক অনন্য পুরুষ হিসেবে আখ্যায়িত করেছেন। স্বশিক্ষিত ভারতীয় এই গণিতবিদ তাঁর আপন কৃতিত্বের জন্য বিভিন্ন সময়ে আলোচিত। বিংশ শতাব্দীর অন্যতম এক ‘জিনিয়াস’ হিসেবেও বলা যায় তাঁকে। আরেক গণিতবিদ জি এইস হার্ডির জীবনের ছায়াও এই গ্রন্থে উঠে এসেছে। তাঁর সঙ্গে কেমব্রিজে দেখা হওয়ার পরই এই দুজন মিলে গণিতের ক্ষেত্রে নতুন দিগন্তের সূচনা করেন।
সূত্র: প্রথমা প্রকাশন, আজিজ সুপার মার্কেট, শাহবাগ, ঢাকা।

সংগীত
জ্যাম
বাংলাদেশের অন্যতম জনপ্রিয় ব্যান্ড দল সোলস। অনেক দিন ধরে ব্যান্ড সংগীতের বিকাশে কাজ করছে এই ব্যান্ডটি। সোলসের তুমুল জনপ্রিয় অনেক গানই অছে। সম্প্রতি বাজারে এসেছে এই ব্যান্ড দলের নতুন একটি অ্যালবাম। জ্যাম নামের এই অ্যালবাম বেরিয়েছে ডেডলাইন মিউজিক থেকে। এর আগে এই অ্যালবামটি মুঠোফোনে মুক্তি দেওয়া হয়েছিল। নির্মলেন্দু গুণ, ছায়া, জ্যাম, নাট্যকবিতাসহ মোট ১২টি গান স্থান পেয়েছে এই গানের অ্যালবামে।
সূত্র: সুরের মেলা, আজিজ সুপার মার্কেট, শাহবাগ, ঢাকা।

চলচ্চিত্র
কালবেলা
পরিচালক: গৌতম ঘোষ
সমরেশ মজুমদারের বিখ্যাত উপন্যাস কালবেলা থেকে নির্মিত হয়েছে চলচ্চিত্রটি। উত্তরবঙ্গ থেকে কলকাতার স্কটিশ চার্চ কলেজে পড়তে আসা যুবক অনিমেষ। পড়াশোনা থেকে ঘটনাক্রমে রাজনীতিতে জড়িয়ে পড়ে সে। এরই মধ্যে প্রেম হয় মাধবী লতার সঙ্গে। মিছিল-মিটিং থেকে আরও ঘনিষ্ঠভাবে রাজনীতিতে জড়িয়ে পড়ে অনিমেষ। এরপর নকশাল আন্দোলনের সঙ্গে চলতে শুরু করে সে। সরকার নকশালদের দমন করার সময় বন্দী হয়..

টু পেইন্ট অর মেক লাভ
পরিচালক: অরনাদ লারু
মাঝবয়সী এক দম্পতি, যাদের জীবনে কোনো ছন্দপতন নেই। আপাত নিস্তরঙ্গ জীবন হঠাৎ করেই ঘটনাবহুল হয়ে ওঠে, যখন তারা বাড়ি বদলে হাজির হয় শহরের বাইরে নির্জন এক বাড়িতে। বন্ধুত্ব তৈরি হয় এক অদ্ভুত কমবয়সী দম্পতির সঙ্গে। কিন্তু নানা ঘটনার পর আগুনে পুড়ে ভস্মীভূত হয়ে যায় এই তরুণী দম্পতির। তাদের নিজেদের বাড়িতে আমন্ত্রণ জানায় মাঝবয়সী দম্পতি। এরপর থেকেই বদলে যায় তাদের জীবন।
সূত্র: মুভি প্লাস, রাইফেল স্কয়ার মার্কেট, ঢাকা।
কিছু প্রথম, তা সবসময়ই প্রথম। হতে পারে, প্রথম আবিষ্কৃত তথ্যটা হয়তো পরে দেখা গেল প্রথম নয়, তারও আগে কিছু আছে। কিন্তু সেটিও হবে প্রথম। কাজেই প্রথম চিরকালই প্রথম।

নারী-পুরুষের সম-অধিকার
নারী-পুরুষের অধিকার সমান। পুরুষ যে কাজ করতে পারে, নারীকে তা থেকে বিরত রাখা অন্যায়। নারীও পুরুষের মতো দৈনন্দিন বিষয়াদি থেকে শুরু করে যুদ্ধবিগ্রহেও নিজের শৌর্যের পরিচয় রাখার অধিকার রাখে—বিষয়টি নিজের রিপাবলিক রচনায় প্রথম তুলে ধরেন প্লাতো। এথেন্সে খ্রিষ্টপূর্ব ৩৪০ শতকে এই মহান দার্শনিক নারী-পুরুষের সম-অধিকারের বিষয়ে এই মতামত ব্যক্ত করেন। তবে নারী-পুরুষের সম-অধিকারের বিষয়ে প্লাতোর সব বক্তব্য কিন্তু গ্রহণ করা হয়নি। তিনি নগ্নতার বিষয়েও সমান অধিকারের কথা তুলে ধরেন। কিন্তু প্লাতোর এই বক্তব্য গ্রহণ করেননি সেই সময়ের অনেক নারীবাদীই। নারী-পুরুষের সমান অধিকারের বিষয়ে প্লাতোর আরও একটি বক্তব্য গ্রহণযোগ্য হয়নি। তিনি বলেছিলেন, এমন কোনো কাজ নেই যা নারী করতে পারে, কিন্তু পুরুষ করতে পারে না; আবার পুরুষ পারে কিন্তু নারী পারে না। কিন্তু প্লাতো এই কথা হয়তো নারীর গর্ভধারণের বিষয়টি মাথায় রেখে বলেননি। তবে, এটা ঠিক, নারী ও পুরুষের সমান অধিকারের বিষয়টি সবার আগে এই দার্শনিকই সবার সামনে তুলে ধরেছিলেন।
 নাইর ইকবাল, পেঙ্গুইন বুক অব ফার্স্ট অবলম্বনে
তিউনিসিয়ার বুয়াজিজি যখন নিজের শরীরে আগুন ধরিয়ে প্রতিবাদ জানালেন অবিচারের, তখন পর্যন্ত কেউ জানত না সেই আগুনে শুধু তিউনিসিয়া নয়, পতন ঘটবে মিসর আর লিবিয়ার স্বৈরাচারের, কাঁপিয়ে দেবে সিরিয়ার স্বৈরশাসককেও। বিক্ষোভের আগুন এখন আটলান্টিক-প্রশান্ত মহাসাগর পেরিয়ে ছড়িয়ে পড়েছে স্পেনে, আমেরিকা আর রাশিয়াতেও...


আরব বসন্ত
নাম তাঁর মোহাম্মদ বুয়াজিজি। ২৬ বছরের তরতাজা এই যুবক রাস্তার এক ফেরিওয়ালা। তিউনিসিয়ার রাজধানী তিউনিস থেকে ১২৫ মাইল দূরের শহর সিদি বাউজিদে তাঁর বাস। এই ছোটখাটো জীবিকায় তাঁর শান্তি নেই। রোজই পুলিশি হয়রানির শিকার হতে হয় তাঁকে।
পুলিশের দাবি, রাস্তায় ফেরি করে জিনিসপত্র বেচার মতো বৈধ কাগজ নেই তাঁর। এ জন্য আর্থিক দণ্ড, শারীরিক লাঞ্ছনা—কোনোটাই বাদ নেই।
কিন্তু বৈধ কাগজ বাগানোর মতো আর্থিক সংগতি নেই বুয়াজিজির। অন্য কোনো জীবিকা বেছে নেওয়ার মতো সামর্থ্যও নেই তাঁর।
এসব নির্যাতনের প্রতিবাদ করে কোনো ফল পাননি বুয়াজিজি। তিউনিসিয়ার ক্ষমতাচ্যুত স্বৈরশাসক প্রেসিডেন্ট জয়নুল আবেদীন বেন আলীর শাসনামলে দেশের অবস্থা কেমন ছিল, এটি তার উজ্জ্বল উদাহরণ। এই হয়রানি ও হেনস্তা দিনের পর দিন, বছরের পর বছর সয়েছেন বুয়াজিজি। কিন্তু সবকিছুরই একটা সীমা থাকে। মনের ভেতর পুঞ্জীভূত ক্ষোভ, ঘৃণা আর প্রতিবাদ একপর্যায়ে পাহাড়প্রমাণ হয়ে দাঁড়ায়। তা থেকে জন্ম নেয় বিদ্রোহ। সেই বিদ্রোহের ধূমকেতু আঘাত হানে বুয়াজিজির ধৈর্যের দেয়ালে।
দিনটি ছিল ২০১০ সালের ১৭ ডিসেম্বর। সেদিন সকালেও রোজকার মতো জিনিসপত্র ফেরি করতে নিজের ঠেলাগাড়ি নিয়ে রাস্তায় বেরিয়েছেন বুয়াজিজি। একপর্যায়ে যথারীতি তাঁকে পাকড়াও করে পুলিশ। রাস্তায় ফেরি করার বৈধ কাগজ নেই বলে অপদস্থ করা হয় তাঁকে। স্থানীয় পৌরসভার একজন নারী কর্মকর্তা তাঁর গালে চড় মারেন। গায়ে থুতু ছিটান। কেড়ে নেন তাঁর মাপযন্ত্র। এই চরম অপমান হজম করার মতো মানসিক শক্তি ছিল না বুয়াজিজির। পৌর কর্তৃপক্ষের কাছে বিচার চেয়ে তা না পেয়ে পৌর ভবনের ফটকের সামনে গায়ে দাহ্য তরল ঢেলে আগুন ধরিয়ে দেন তিনি।
বুয়াজিজির মা মানুবিয়া বলেছেন, ‘আমার ছেলে মর্যাদার জন্য আত্মহত্যা করেছে।’ মানুবিয়ার ষোড়শী মেয়ে বাসমার কথা, ‘তিউনিসিয়ায় রুটির চেয়ে মর্যাদা বড়।’
এভাবে আগুনে পুড়ে বুয়াজিজির আত্মাহুতির ঘটনা থেকে বিদ্রোহের আগুন ছড়িয়ে যায় পুরো দেশে। ওই আগুন স্বৈরশাসন, দুর্নীতি, অসাম্যের বিরুদ্ধে আর কল্যাণময় পরিবর্তনের।

বুয়াজিজির আত্মাহুতির ঘটনার পর মাত্র মাস খানেক টিকতে পেরেছিলেন বেন আলী, ২৩ বছর ক্ষমতায় থাকার পর চলতি বছরের ১৪ জানুয়ারি পদত্যাগে বাধ্য হন তিনি। তিউনিসিয়ার বুয়াজিজির বিদ্রোহ থেকেই ‘আরব বসন্ত’ নামের গণজাগরণের সূচনা—তারপর এই গণজাগরণের জোয়ার একে একে মিসর, লিবিয়া, ইয়েমেন, সিরিয়া ও বাহরাইনে গিয়ে আছড়ে পড়ে।
মিসরের আন্দোলনের পেছনেও রয়েছেন একজন ‘বুয়াজিজি’। তিনি ২৮ বছর বয়সী মধ্যবিত্ত যুবক খালেদ সাইদ। গত বছরের কোনো এক সময় একজন পুলিশ কর্মকর্তার মুঠোফোন হ্যাক করে তিনি দুর্নীতির এক ভিডিওচিত্র বাগিয়ে নেন। এতে মাদকদ্রব্যের ব্যবসায় পুলিশ কর্মকর্তাদের জড়িত থাকার বিষয়টি ধরা পড়ে। খালেদের এই গোপন তৎপরতায় ক্ষুব্ধ হন তাঁরা। পুলিশের বেদম পিটুনিতে মারা যান খালেদ।
ঘটনাটি গভীরভাবে স্পর্শ করে আরেক যুবক গুগলের নির্বাহী ওয়ায়েল ঘনিমকে (২৯)। খালেদকে স্মরণীয় করে রাখতে তিনি সামাজিক যোগাযোগের ওয়েবসাইট ফেসবুকে ‘উই আর অল খালেদ’ নামের একটি পেজ খোলেন। খালেদের মৃত্যুর ঘটনা মিসরীয়দের জন্য স্পর্শকাতর হয়ে দাঁড়ায়। দুর্নীতির বিরুদ্ধে প্রতিবাদের সূত্র ধরে দানা বেঁধে উঠতে থাকে সরকারবিরোধী বিক্ষোভ। এ কারণেই গত জানুয়ারিতে দুবাই থেকে দেশে ফেরেন ঘনিম। ২৫ জানুয়ারি কায়রোর ঐতিহাসিক তাহরির স্কয়ারে দিনভর বিক্ষোভের ডাক দেন তিনি। সেই থেকে মিসরে প্রেসিডেন্ট হোসনি মোবারকের বিরুদ্ধে আন্দোলনের শুরু।
এরপর তাহরির স্কয়ারভিত্তিক এই সরকারবিরোধী আন্দোলন ক্রমে জোরদার হয়েছে। গত ১১ ফেব্রুয়ারি মোবারকের পদত্যাগের মাধ্যমে তাঁর তিন দশকের শাসনের অবসান ঘটে। টানা তিন সপ্তাহের এই আন্দোলনে মিসরের ৪৫ লাখ মানুষ অংশ নেয়।
ইয়েমেনের আন্দোলনে অগ্রণী ভূমিকায় ছিলেন এক নারী: তাওয়াক্কুল কারমান। গত ফেব্রুয়ারিতে রাজধানী সানার চেন্জ স্কয়ারে তাবু গেড়ে বসে ছিলেন তিনি। হাজার হাজার জনতার মধ্যমনি হয়ে উঠেন। ডাক দেন আবদুল্লাহ সালেহের ৩৩ বছরের একনায়কতান্ত্রিক শাসন অবসানের। এবং শেষমেষ চাপের মুখে নতি স্বীকার করে সালেহ মুখরক্ষা করেছেন। এদিকে কারমানের অসামান্য উদ্যোগের স্বীকৃতিস্বরূপ এসেছে ২০১১ সালের শান্তিতে নোবেল খেতাবেটি। আরব বিশ্বে কারমানই প্রথম নারী যিনি নোবেল পুরস্কার পেলেন।
আরব বসন্ত যে বিরাট পরিবর্তনের সূচনা করেছে আরব দুনিয়াতে তার ঢেউ লেগেছে অন্যত্রও। তবে আরব দুনিয়া এখনো পুরো শান্ত হয়নি। এখনো প্রতিবাদ চলছে। মিশরে, সামরিক কাউন্সিলের বিরুদ্ধে নারী-পুরুষ আবার জমায়েত হচ্ছে রাস্তায়। স্বৈরাচার বিরোধী আন্দোলন চলছে সিরিয়াতেও। প্রতিবাদ দমনে কঠোর অবস্থানে বাসার সরকার। এবং প্রতিদিনই প্রাণহানির ঘটনা ঘটছে। আরব বসন্তের জাগরণে তার অবস্থা টালমাটাল।


অর্থনৈতিক বৈষম্যের বিরুদ্ধে ক্ষোভের আগুন
যুক্তরাষ্ট্রসহ ইউরোপের বিভিন্ন দেশেও যে গণবিক্ষোভের ঘটনা ঘটছে, এর মূলে আরব বসন্তের অনুপ্রেরণা রয়েছে বলে অনেক বিশেষজ্ঞদের ধারণা। তবে পশ্চিমা বিশ্বের আন্দোলন কোনো স্বৈরাচারের বিরুদ্ধে নয়, তা অর্থনৈতিক বৈষম্যের বিরুদ্ধে সাধারণ মানুষের লড়াই।
এই আন্দোলনের আগুন গ্রিসের এথেন্স থেকে স্পেনের মাদ্রিদে, যুক্তরাজ্যের লন্ডন পর্যন্ত ধেয়ে এসেছে। বিক্ষোভ হয়েছে ইসরায়েল, চিলিতেও। এবং এসব আন্দোলনেও বুয়াজিজির মতো এক বা একাধিক ব্যক্তি অনুঘটক হিসেবে কাজ করেছেন।
ইউরোপে আন্দোলন শুরু ১৫ মে। ওই দিন হাজার হাজার মানুষ স্পেনের মাদ্রিদের প্যুয়ের্তো দেল সোল প্লাজার দিকে মিছিল নিয়ে যাত্রা শুরু করে। একই সঙ্গে স্পেনের অন্যান্য শহরেও হাজার হাজার মানুষ বিক্ষোভে নামে। তারা স্লোগান দেয়, ‘আমরা রাজনীতিক ও ব্যাংক কর্মকর্তাদের হাতের পণ্য নই’। বেকারত্ব, বিভিন্ন সুযোগ-সুবিধার অভাব, লক্ষ্যহীন রাজনীতি—এসব হতাশা থেকে বিক্ষোভে নামে তারা। নিজেদের তারা ‘বিক্ষুব্ধ’ বলে দাবি করে। এক দিনের সেই বিক্ষোভ টানা কয়েক মাসের আন্দোলনে পরিণত হয়।
মাদ্রিদের বিক্ষোভে যোগ দেওয়া একজন হলেন ওলমো গালবেজ (৩১)। চীনে তিন বছর কাজ করার পর দেশে ফেরেন ইন্টারনেটের এই উদ্যোক্তা। এই আন্দোলন গড়ে তুলতে ইন্টারনেটের মাধ্যমে সামাজিক যোগাযোগ সৃষ্টিতে তিনি অগ্রণী ভূমিকা রাখেন। তিনি বলেন, ‘জনগণ তাদের নিজের জীবনেই অভিনেতার ভূমিকা পালন করছেন, তা দেখার মধ্যে একটা চমক ছিল।’ তিনি বলেন, ‘জড়তা ভেঙে তাদের বেরিয়ে আসতে দেখা গেছে।’
মাদ্রিদের ঘটনার ১০ দিন পর গ্রিসের এথেন্সে ছড়িয়ে পড়ে ফুঁসে উঠতে থাকা সরকারবিরোধী বিক্ষোভ। বেকারত্ব, অর্থনৈতিক মন্দা, কৃচ্ছ্রসাধনে কাটছাঁট—এসব কারণে ক্ষুব্ধ মানুষ এক হয়ে বিক্ষোভে নামে। এথেন্সের পার্লামেন্ট ভবনের কাছে সিনতাগমা স্কয়ারে প্রায় এক লাখ লোক সমবেত হয়ে বিক্ষোভ করে। পরের রোববার একই স্থানে সমবেত হয় প্রায় লাখ মানুষ। আন্দোলনে যোগ দেওয়া জর্জ আনাসতাসোপলোস (৩৬) বলেন, ‘এ ঘটনা আমাদের এমনভাবে অনুপ্রাণিত করে যে আমরা বড় ধরনের কিছু করার ব্যাপারে আশাবাদী হই।’ এক মাসের বেশি সময় ধরে চলে আন্দোলন।
এই আন্দোলনে অংশ নেওয়া দুজনের নাম না বললেই নয়, তাঁরা হলেন নাতালি ক্লোসা (৪১) ও আন্তোনিস (৩৩)। সিনতাগমা স্কয়ার দখলের দ্বিতীয় দিন তাঁদের মধ্যে পরিচয় ও বন্ধুত্ব। এখন তাঁরা জুটি। আন্দোলনে নেমে মূল্যও কম দিতে হচ্ছে না তাঁদের। আন্তোনিস এর মধ্যে একটি ফ্যাসিবাদী দলের হামলার শিকার হয়েছেন। সাংবাদিকদের সামনে এখন চেহারা ঢেকে হাজির হচ্ছেন তিনি। এর পরও তাঁদের মনে একটা শান্তি রয়েছে যে সাধারণ মানুষের ভালোবাসা পাচ্ছেন।
আন্তোনিস জানান, একদিন এক বুড়ো এলেন আন্দোলনকারীদের দেখতে। বয়স ষাটের ঘরে হবে। আন্দোলনকারীদের দুর্দশা দেখে কেঁদে ফেলেন তিনি। এই দুর্মূল্যের বাজারেও তিনি দুই ইউরো রেখে যান আন্দোলনকারীদের জন্য, যাতে কয়েক বোতল পানি কেনা যায়।
গত আগস্টের শুরুতে ইংল্যান্ডে পুলিশের গুলিতে এক কৃষ্ণাঙ্গ তরুণ নিহত হন। ঘটনার জের ধরে লন্ডনজুড়ে সহিংসতা ছড়িয়ে পড়ে। টানা কয়েক দিন ধরে চলে ব্যাপক লুটপাট, ভাঙচুর ও আগুন লাগানোর ঘটনা। ঘটনার ব্যাপারে যুক্তরাজ্যের দ্য গার্ডিয়ান ও লন্ডন স্কুল অব ইকোনমিকসের তিন মাসের সমীক্ষার ফলাফলে বলা হয়েছে, তাণ্ডব চালানো লোকজন মূলত ছিল বিক্ষোভকারী। এ ঘটনায় ওই যুবকের ওপর সহানুভূতির চেয়ে বেকারত্ব, দারিদ্র্য, অসাম্য এবং সরকারের অতি-আগ্রাসী নীতির কারণে পুঞ্জীভূত ক্ষোভই এই সহিংস দাঙ্গায় ইন্ধন জুগিয়েছে।
আরব বিশ্বের সাম্প্রতিক আন্দোলনে শুরু থেকেই প্রত্যক্ষ বা পরোক্ষভাবে সহযোগিতা করে আসছে যুক্তরাষ্ট্র। সেই যুক্তরাষ্ট্রেই গত সেপ্টেম্বরে পুঁজিবাদবিরোধী বিশাল আন্দোলন গড়ে ওঠে, যা ‘ওয়াল স্ট্রিট দখল করো’ আন্দোলন হিসেবে পরিচিত। এই আন্দোলনের পীঠস্থান হচ্ছে নিউইয়র্কের জুকোটি পার্ক। আন্দোলনের আগে এই ব্যক্তিগত পার্কের কথা ওই নগরের ৯৯ শতাংশ মানুষ জানত না। ফেডারেল রিজার্ভ ব্যাংক ও বিশ্ব বাণিজ্য কেন্দ্রের মধ্যবর্তী স্থানের পার্কটিকে ওয়াল স্ট্রিট আন্দোলনকারীরা তাদের আশ্রয় হিসেবে বেছে নেয়। অর্থনৈতিক বৈষম্যের বিরুদ্ধে এই আন্দোলন দুনিয়াজুড়ে ঝড় তোলে। গত ১৫ অক্টোবর বিশ্বের ৮২টি দেশের বড় বড় শহরে লাখ লাখ মানুষ একযোগে এই বিক্ষোভে শরিক হয়। এতে ভাঙচুর, গুলি ও গ্রেপ্তারের ঘটনা ঘটে।
‘ওয়াল স্ট্রিট দখল করো’ আন্দোলনে শুরু থেকে যাঁরা সক্রিয়ভাবে জড়িত ছিলেন, তাঁদের একজন ২৪ বছর বয়সী যুবক ডানিয়েল থরসন। নিউইয়র্কের পশ্চিম প্রান্তের শহর থেকে এসে আন্দোলনে যোগ দেন তিনি। দর্শনে স্নাতক শেষ করে কম বেতনে বিভিন্ন চাকরি করছিলেন। বেকারও থেকেছেন বেশ কিছুদিন। একসময় স্বেচ্ছাসেবক হিসেবে প্রেসিডেন্ট বারাক ওবামার প্রচারণা চালিয়েছেন। কিন্তু এখন ওবামা প্রশাসনের কর্মকাণ্ড নিয়ে খুব হতাশ। টুইটার ও ফেসবুকের মাধ্যমে ‘ওয়াল স্ট্রিট দখল করো’ আন্দোলনে যোগ দিতে উৎসাহিত হন তিনি।
জুকোটি পার্কে পৌঁছে সোজা তথ্য ডেস্কে চলে যান ডানিয়েল। কিন্তু যেমনটি ভেবেছিলেন, ডেস্কের দায়িত্বে থাকা ব্যক্তিটি তেমন ছিলেন না। জুকোটি পার্ক হয়ে ওঠে তাঁর ঠিকানা। নভেম্বরে এক গভীর রাতে পুলিশ ওই পার্ক থেকে আন্দোলনকারীদের সরিয়ে দেওয়ার সময় ডানিয়েল তাঁর এক বন্ধুর বাড়িতে ছিলেন। পুলিশের উচ্ছেদ অভিযানের কথা জানতে পেরে তিনি ঘটনাস্থলে ছুটে যান। কিন্তু এতে লাভ হয়নি, বরং তাঁকে গ্রেপ্তার হয়ে ৩৮ ঘণ্টা পুলিশ হেফাজতে থাকতে হয়েছে। উচ্ছৃঙ্খল আচরণ করা এবং সরকারি কাজে বাধা দেওয়ার অভিযোগ আনা হয় তাঁর বিরুদ্ধে।
 শরিফুল ইসলাম ভূঁইয়া, সূত্র: টাইম সাময়িকী
২০১০ সালে সাগরে পড়ে গিয়েছিল দমকলকর্মীর এক ক্যামেরা। বছর খানেক পর সেই ক্যামেরা খুঁজে পান প্রকৃতিবিদ মার্কাস টমসন। মেমোরি কার্ডে জমা ৫০টি ছবি মুছে যায়নি, শুরু হলো মালিককে খুঁজে বের করার কাজ...


২৮ নভেম্বর ২০১১ মিডিয়ায় খবরটা প্রথম প্রকাশ পায়। মার্কাস টমসন একজন প্রকৃতিবিদ এবং ওয়াইল্ডলাইফ ফটোগ্রাফার। স্কুবা ডাইভিং করতে গিয়েছিলেন ব্রিটিশ কলম্বিয়ার ভ্যানকুভারে, সেখানেই সাগরতলে নেমে চারপাশে নজর বোলাচ্ছিলেন মার্কাস। নিচে দোয়াতকালির মতো গাঢ় নীল জলের বিচিত্র জগৎ, কোরাল আর সঙ্গে নাম না জানা মাছের আনাগোনা। চকিতে দু-একটা জেলি ফিশও সাঁতরে চলে যাচ্ছে। হঠাৎ কালোমতো একটা জিনিসে চোখ আটকে যায় তাঁর। সাবধানে জিনিসটা হাতে নিয়ে দেখেন, আস্ত একটা ক্যামেরা!
ডাঙায় উঠেই ক্যামেরা নিয়ে লাগলেন মার্কাস। দেখা গেল, ক্যামেরাটি ক্যাননের ইওএস ১০০০ডি মডেলের। ভেতরে একটা এসডি মেমোরি কার্ডও আছে বহাল তবিয়তে। ভালো করে শুকিয়ে নিয়ে মেমোরি কার্ডে লুকিয়ে থাকা স্মৃতি উদ্ধারে নামলেন মার্কাস। কম্পিউটারের পর্দায় ভেসে উঠল একটা পরিবারের ছবি, কোনো ছুটির দিনে হাস্যোজ্জ্বল সবার মুখ। আরেকটা ছবি দেখে বোঝা গেল, ক্যামেরার মালিক দমকলকর্মী। এবং তাঁর দল এক প্রতিযোগিতায় চ্যাম্পিয়ন হয়েছিল। ছবি মোটমাট ৫০টি। কী করা যায়? ভাবলেন মার্কাস।
‘ছুটির দিনে তোলা এক পরিবারের মোট ৫০টি ছবি আছে মেমোরি কার্ডে। আপনি যদি ব্রিটিশ কলম্বিয়ার কোনো দমকলকর্মীকে চেনেন, যার দল “প্যাসিফিক রিজিওনাল ফায়ারফিট” প্রতিযোগিতায় বিজয়ী হয়েছিল, অনুগ্রহ করে খোঁজ দিন। সুন্দরী স্ত্রী এবং (এখন) দুই বছর বয়সী একটা মেয়েও আছে সেই ভদ্রলোকের। তাদের ছবিগুলো ফেরত দিতে পারলে খুব ভালো লাগবে আমার।’ কথাগুলো লিখে ছবিসহ গুগল প্লাসে পোস্ট করে দিলেন মার্কাস। হাজারের মতো কমেন্ট পড়ল তাতে। পোস্টটি শেয়ার হলো সমানসংখ্যক। তবে ক্যামেরার মালিককে চিনল না কেউই। হঠাৎ একদিন একটা ই-মেইল পেলেন মার্কাস। প্রেরকের নাম হিলারি। সেখানে লেখা, ‘হ্যালো, মার্ক। হ্যাঁ, আমি জানি এই ক্যামেরা আসলে কার! দমকলকর্মী তিনি। আমি তাঁর সঙ্গে তোমার যোগাযোগ করিয়ে দিতে পারি।’
ব্যস, হিলারির সূত্র ধরে ক্যামেরার মালিকের সঙ্গে যোগাযোগ করলেন মার্কাস। ফেরত দিলেন ছবিগুলো, সঙ্গে ক্যামেরাটিও। তবে মালিকের সঙ্গে মার্কাসের আর দেখা হয়নি। এর আগে মার্কাস ক্যামেরার সিরিয়াল নম্বরটি ঘেঁটে দেখেছিলেন, সেটি কেনা হয়েছিল কানাডা থেকে। তবে কানাডার ক্যানন বিক্রয়কেন্দ্র কোনো তথ্যই রাখেনি ক্যামেরার মালিকের। এই সূত্র থেকে মার্কাস ধরে নিয়েছিলেন, ক্যামেরার মালিক দমকলকর্মীর বাড়ি সম্ভবত কানাডায়।
ক্যামেরা থেকে ছবি উদ্ধার করা গেলেও সেটি দিয়ে কিন্তু আর ছবি তোলা যাবে না। হিলারি জানিয়েছিলেন, ২০১০ সালের আগস্টে সেটি হারিয়ে ফেলেছিলেন সেই দমকলকর্মী। ৫০০ ডলার দিয়ে কিনেছিলেন সেটি।
এ ঘটনায় এটা স্পষ্ট হচ্ছে, সামাজিক যোগাযোগের মাধ্যমগুলো যে কতটা প্রভাব রাখছে আমাদের দৈনন্দিন জীবনে, তার উদাহরণ এই ক্যামেরা কাণ্ড!
 ইয়াহু নিউজ ও ডেইলি মেইল অবলম্বনে মাহফুজ রহমান
ঠিক ১০০ বছর আগে ১৯১১ সালে বাংলার ইতিহাসে ঘটেছিল তিনটি যুগান্তকারী ঘটনা। ওই বছর বঙ্গভঙ্গ রদ হয়, ভারতের রাজধানী কলকাতা থেকে দিল্লিতে সরিয়ে নেওয়া হয়, আর বাঙালিদের ফুটবল দল মোহনবাগান ক্লাব ইংরেজদের দল ইস্ট ইয়র্কশায়ার রেজিমেন্টকে হারিয়ে ইন্ডিয়ান ফুটবল অ্যাসোসিয়েশন (আইএফএ) শিল্ড লাভ করে। কোনো ভারতীয় দলের এটিই ছিল প্রথম আইএফএ শিল্ড বিজয়। চূড়ান্ত খেলা হয়েছিল ২৯ জুলাই, যেখানে মোহনবাগান ২-১ গোলে বিজয়ী হয়। খেলাটি হয়েছিল ক্যালকাটা ফুটবল ক্লাব মাঠে।
ফার্স্ট মিডলসেক্স রেজিমেন্টের সঙ্গে প্রথম দিনের সেমিফাইনালে ড্র আর পরের দিনেরটিতে বিজয়ী হয়ে মোহনবাগান ফাইনালে উত্তীর্ণ হলে সারা বাংলায় উত্তেজনা ছড়িয়ে পড়ে। ঢাকাসহ পূর্ববাংলার জেলাগুলো থেকে অজস্র মানুষ ফাইনাল দেখতে কলকাতায় হাজির হয়। রেল কর্তৃপক্ষ বর্ধমান ও রানাঘাট থেকে বিশেষ ট্রেনের ব্যবস্থা করে। রাজগঞ্জ ও বরানগর থেকেও বিশেষ স্টিমারের ব্যবস্থা হয়। জয়ন্ত দত্ত তাঁর ভিক্টোরিয়াস মোহনবাগান গ্রন্থে লিখেছেন, ‘শহর কলকাতা সাজল নতুন প্রাণের আবেগে। লাখ লাখ মানুষ চলল ময়দানের দিকে। সাহেব বাঙালির লড়াইকে প্রত্যক্ষ করতে। সবার মুখে এক কথা—আমাদের মোহনবাগান। মোহনবাগান দল তো কোনো একটা বিশেষ দল নয়, এ দল তো বাঙালি তথা বাংলার দল, ভারতীয় দল। অতএব, এই ম্যাচেই প্রমাণিত হবে স্বাধীনতার উন্মাদনা। সেদিনের যুদ্ধকে প্রত্যক্ষ করতে কলকাতা উপচে পড়েছিল।’
ফাইনালের দুই টাকার টিকিট কালোবাজারে ১৫ টাকায় বিক্রি হয়, মাঠে এক খিলি পান বিক্রি হয় এক আনায়। খেলা বিকেল পাঁচটায় শুরু হওয়ার কথা থাকলেও দুপুর দুইটার মধ্যে মাঠ প্রায় নিয়ন্ত্রণের বাইরে চলে যায়। মাঠের দুই ধারে খেলা দেখার জন্য আট আনা থেকে দুই টাকা পর্যন্ত ভাড়ায় বাক্স, টুল, টেবিল, পাটাতন এমনকি ইটও পাওয়া যায়। খেলায় দর্শকসংখ্যা ছিল আশি হাজার থেকে এক লাখ। রয়টার্সের সংবাদ অনুযায়ী, ভিড়ের কারণে বেশির ভাগ দর্শকই খেলা দেখতে পারেনি। গাছের ওপর থেকে দর্শক আর স্বেচ্ছাসেবকেরা খেলার ফলাফল প্রচার করতে থাকে। দ্য এম্পায়ার পত্রিকা মাঠে একটি অস্থায়ী টেলিফোন এক্সচেঞ্জ বসিয়ে টেলিফোনের মাধ্যমে খেলার ফলাফল সারা কলকাতায় জানাতে থাকে।
মোহনবাগানের বিজয়ের পর দেখা গেল আরেক দৃশ্য, পরাধীন ভারতে তা ছিল নজিরবিহীন। উন্মত্ত জনতা নিজেদের জামা ছিঁড়ে এবং সেই ছেঁড়া জামার টুকরো, টুপি, লাঠি, রুমাল, ছাতা শূন্যে ছুড়তে থাকে।
রয়টার্সের নিচের সংবাদের মাধ্যমে খেলার সংবাদ পৌঁছে গিয়েছিল সারা বিশ্বে: রয়টার্স নিউজ এজেন্সি: ক্যাবলগ্রাম টু ইংল্যান্ড, ২৯ জুলাই ১৮১১
ফর দি ফার্স্ট টাইম ইন দি হিস্ট্রি অব ইন্ডিয়ান ফুটবল, অ্যান ইন্ডিয়ান টিম, দি মোহনবাগান কনসিসটিং পিউরলি অব বেঙ্গলিজ, হ্যাজ ওন দি ইন্ডিয়ান ফুটবল অ্যাসোসিয়েশন শিল্ড বিটিং ক্র্যাক টিমস অব ইংলিশ রেজিমেন্টস। অ্যাট দি ফাইনাল টুডে দেয়ার ওয়াজ আ সিন অব এক্সট্রাঅর্ডিনারি এনথুজিয়াজম...’
মোহনবাগান ক্লাবের মোট ১১ জন খেলোয়াড়ের মধ্যে চারজন ছিলেন কলকাতার, দুজন হুগলির, দুজন ঢাকার, দুজন ফরিদপুরের এবং একজন ছিলেন ময়মনসিংহের, অর্থাৎ মোট পাঁচজন ছিলেন পূর্ব বাংলার। রাজেন সেন ও যতীন রায় ছিলেন ঢাকা জেলার, শিবদাস ভাদুড়ী ও বিজয়দাস ভাদুড়ী ছিলেন ফরিদপুর জেলার এবং অভিলাষ ঘোষ ছিলেন ময়মনসিংহ জেলার বাসিন্দা। দলের ক্যাপ্টেন ছিলেন শিবদাস ভাদুড়ী। ফাইনালে মোহনবাগান ক্লাবের ঐতিহাসিক বিজয়ের রূপকার ছিলেন পূর্ব বাংলার দুই খেলোয়াড়—শিবদাস ভাদুড়ী ও অভিলাষ ঘোষ। চূড়ান্ত খেলায় উভয়েই একটি করে গোল করেন। টুর্নামেন্টে মোহনবাগান মোট ১২টি গোল করে, যার মধ্যে পূর্ব বাংলার এই পাঁচজন করেছিলেন ১১টি, এর মধ্যে বিজয়দাস চারটি, শিবদাস তিনটি এবং অভিলাষ ও যতীন রায় দিয়েছিলেন দুটি করে।
রাজেন্দ্রনাথ সেনগুপ্ত (রাজেন সেন নামে অধিক পরিচিত ছিলেন)। ঢাকার বিক্রমপুরের অধিবাসী। দলের সবচেয়ে তরুণ খেলোয়াড়, ২১ বছর বয়স। কলকাতা স্কটিশ চার্চ কলেজের দ্বিতীয় বর্ষের ছাত্র ছিলেন। সেন্টার হাফ পজিশনে খেলতেন। বেঁটে-খাটো হলেও দুর্জয় সাহস এবং অফুরন্ত দমের কারণে সারা মাঠেই তাঁর বিচরণ ছিল। কথিত যে কলেজজীবনে স্বদেশি আন্দোলনে জড়িত ছিলেন। পরে আকাশবাণী, কলকাতায় যুক্ত হন। তিনি ছিলেন বাংলায় ফুটবল ধারাভাষ্য প্রচারে পথিকৃৎ। ১৯৪৮ সালে ইহলোক ত্যাগ করেন।
যতীন্দ্রনাথ রায় (মতান্তরে জীতেন্দ্রনাথ রায়, তবে কানু রায় নামে অধিক পরিচিত ছিলেন)। ঢাকার অধিবাসী। প্রেসিডেন্সি কলেজের ছাত্র ছিলেন। রাইট আউট পজিশনে খেলতেন। ঢাকায় ওয়ারী ক্লাবে খেলেছেন। ক্ষিপ্ত গতিতে বল নিয়ে এগোতেন, রামধনু শটে পারদর্শী ছিলেন। পরে পুলিশ কর্মকর্তা হিসেবে চাকরি করেছেন এবং রায়বাহাদুর খেতাব পেয়েছিলেন। ১৯৬২ সালে তিনি মৃত্যুবরণ করেন।
অভিলাষ ঘোষ। ময়মনসিংহের অধিবাসী। স্কটিশ চার্চ কলেজের ছাত্র ছিলেন। সেন্টার ফরোয়ার্ড পজিশনে খেলতেন। গায়ের কালো রঙের জন্য ‘কালো দৈত্য’ নামে পরিচিত ছিলেন। ১৯১১-এর চূড়ান্ত খেলায় বিজয়সূচক গোলটি অভিলাষের পা থেকে আসে। ১৯৫৫ সালে তিনি মারা যান।
বিজয়দাস ভাদুড়ী। ফরিদপুরের অধিবাসী। লেফট ইন পজিশনে খেলতেন। তাঁর অসাধারণ পায়ের কাজ আর শরীরের মোচড়ে প্রতিপক্ষের রক্ষণভাগ বিধ্বস্ত হয়ে যেত। কর্মজীবনে ব্যবসা করতেন। ১৯৩৬ সালে তাঁর মৃত্যু হয়।
শিবদাস ভাদুড়ী। ফরিদপুরের অধিবাসী। লেফট আউট পজিশনে খেলতেন। ১৯১১-এর বিজয়ী দলের দলপতি ছিলেন। ফর্সা দীর্ঘকায় চেহারার শিবদাসকে সে সময় ফুটবলের জাদুকর বলা হতো। ১৯১১-এর চূড়ান্ত খেলায় পিছিয়ে থাকা অবস্থায় শিবদাস প্রথমে নিজে এক গোল দিয়ে সমতা আনেন, আর শেষ মুহূর্তে অভিলাষকে পাশ দিয়ে জয়সূচক গোলের সুযোগটি করে দেন। কর্মজীবনে শিবদাস সরকারি পশু চিকিৎসা বিভাগের ইন্সপেক্টর ছিলেন। ১৯৩২ সালে শিবদাস ইহলোক ত্যাগ করেন।
১৯১১ সালে বাঙালি দল যে ইতিহাস সৃষ্টি করে, তার মোটা অংশের কৃতিত্ব ছিল পূর্ব বাংলা তথা আজকের বাংলাদেশের খেলোয়াড়দের। ১৯১১ সালে পূর্ব বাংলার ফুটবল খেলোয়াড়দের সাফল্যের ধারাবাহিকতায় ১৯২০ সালে কলকাতায় জন্ম নেয় ‘ইস্ট বেঙ্গল ক্লাব’। সে সময় এই ক্লাবের অধিকাংশ খেলোয়াড়ই আসতেন পূর্ব বাংলা থেকে।
 মুহাম্মদ লুৎফুল হক, সূত্র:১৯১১ বাঙালির ঐতিহাসিক ফুটবল যুদ্ধ, কৌশিক বন্দ্যোপাধ্যায়।
হাসান ফেরদৌস, লেখক, সাংবাদিক। বর্তমানে জাতিসংঘে কর্মরত। রবীন্দ্রনাথ, গীতাঞ্জলি ও দুই হ্যারিয়েটসহ বেশ কিছু গ্রন্থের রচয়িতা


দীর্ঘ ২২ বছর পর পিতা-পুত্রের প্রথম সাক্ষাৎ
পড়ছি অতিশ তাসিরের নতুন উপন্যাস নুন । অতিশের বাবা পাঞ্জাবের সাবেক গভর্নর সালমান তাসির গত বছর নিজের দেহরক্ষীর গুলিতে নিহত হন। তাঁর ও বিখ্যাত শিখ সাংবাদিক তাভলিন সিংয়ের বিবাহবহির্ভূত প্রণয়ের ফল অতিশ। দীর্ঘ ২২ বছর পর পিতা-পুত্রের প্রথম সাক্ষাৎ হয়। সে কাহিনি এই উপন্যাসের একটি প্রধান অংশ। খুব আগ্রহ নিয়ে পড়া শুরু করেছিলাম, কিন্তু শেষ করতে পারছি না, টানছে না। এ ছাড়া পড়ছি ডেমোক্রেসি ইজ নট এ স্পেকটেটর স্পোর্ট, আর্থার ব্লাউস্টাইনের চমৎকার ভলান্টিয়ার হ্যান্ডবুক। নিউইয়র্কের জুকোটি পার্কে, যেখান অকুপাই ওয়াল স্ট্রিট আন্দোলন চলছে, তার উন্মুক্ত লাইব্রেরি থেকে বইটি সংগ্রহ করি।

একদম পাগলা করে ফেলল
আমি প্রায় সারাক্ষণই গান গুনি—অফিসে, বাড়িতে, গাড়ি চালাতে চালাতে। প্রধানত রবীন্দ্রসংগীত। একসময় খুব শুনতাম দেবব্রতের গান। এখনো শুনি, তবে ইদানীং অনেক বেশি শুনছি মোহন সিং ও তাঁর ছেলে বিক্রম সিংয়ের গান। বেলাল চৌধুরীর কথা নকল করে বলতে পারি, ‘একদম পাগলা করে ফেলল।’ ভারতীয় রাগসংগীত আমার প্রিয়, বিশেষ করে, ওস্তাদ রশীদ খান ও পণ্ডিত যশরাজ।

সামনাসামনি এই প্রথম
নিউইয়র্কে থাকার মজা হলো, হরেক দেশের সেরা শিল্পীদের কাজ দেখার সুযোগ। গত সপ্তাহে এশিয়াটিক সোসাইটিতে সবাই মিলে দেখতে গিয়েছিলাম রবীন্দ্রনাথের চিত্র প্রদর্শনী। ৬০টি মৌলিক চিত্রকলা। এত দিন বইয়ের পাতায়, ইন্টারনেটে দেখেছি, সামনাসামনি এই প্রথম। এ অভিজ্ঞতার তুলনা নেই।

যেখানেই যাই, কিছু না কিছু হারাই
ভ্রমণের একমাত্র আনন্দ পুরোনো বন্ধুদের সঙ্গে সাক্ষাতের সুযোগ। এ বছর জুনে বুদাপেস্ট গিয়েছিলাম। বার্লিন থেকে দাউদ হায়দার এসে হাজির। দুজন এক রাতে হাঙ্গেরীয় লোকগানের কনসার্ট সেরে ভারতীয় রেস্তোরাঁয় খেতে গেছি। ফিরে দেখি মানিব্যাগটি উধাও। তিন মাস পরে অবশ্য সে ব্যাগ ফেরত পাই। কেউ একজন খুঁজে পেয়ে তা বুদাপেস্টে মার্কিন দূতাবাসে পাঠায়। সেখান থেকে ওয়াশিংটনের স্টেট ডিপার্টমেন্ট ঘুরে আমার বাসায়। কোনো কিছুই খোয়া যায়নি। কয়েক মাস আগে জেরুজালেমে যাওয়ার সুযোগ হয়েছিল। নেটিভিটি চার্চ, যিশুর জন্মস্থান, যে জলপাই বাগানে যিশু এসে বসতেন, যে গুহায় কিং ডেভিডের সমাধি—সবই দেখলাম। অথচ নিকস কাজান্তজাকিসের লাস্ট টেম্পটেশন অব ক্রাইস্ট পড়ে যতটা আনন্দ পেয়েছি, এ শহরের সেসব পথ দিয়ে হেঁটে বেড়াতে তেমন আনন্দ হলো না।
গ্রন্থনা: মোছাব্বের হোসেন
১৯১১ সালের ১৪ ডিসেম্বর পৃথিবীর মানচিত্রের দক্ষিণতম স্থানে প্রথম পদচিহ্ন এঁকে দিয়েছিলেন রোয়াল্ড অ্যামুন্ডসেন। দক্ষিণ মেরু জয়ের শততম বর্ষপূর্তি হলো। লিখেছেন রাজীব হাসান

ছেলেটাকে নিয়ে দুশ্চিন্তার শেষ নেই মায়ের। একরত্তি ছেলে, তার দস্যিপনায় অস্থির সবাই। কয়েক পুরুষ ধরে জাহাজের ব্যবসা তাদের। ছেলেও যে একদিন বড় হয়ে উত্তাল সমুদ্রের সঙ্গে সখ্য গড়বে, এ নিয়ে আর সন্দেহ কী!
মায়ের আপত্তিটা এখানেই। মমতার আঁচলে বেঁধে রাখতে চান প্রিয় সন্তানদের। নাবিকের কাজ মানেই মৃত্যুর সঙ্গে নিয়ত লড়াই করা। আর আমরা বলছি উনিশ শতকের কথা। যে সময়টায় আজকের মতো এত উন্নত প্রযুক্তি আর প্রতিকূল আবহাওয়ার সঙ্গে যুঝতে যাওয়ার সামর্থ্যও ছিল না।
মা তাই এক রকম দিব্যিটিব্যি দিয়ে বসলেন রোয়াল্ড অ্যামুন্ডসেনকে, নাবিক নয়, তাকে হতে হবে চিকিৎসক। সমুদ্রের ঢেউ নয়, গুনতে হবে মানুষের হূদ্স্পন্দন। মায়ের একান্ত বাধ্য ছেলেটি কথা রাখলেন। মন দিয়ে শুরু করলেন ডাক্তারি বিদ্যা আয়ত্ত করতে। কিন্তু চিকিৎসাবিজ্ঞানের ঢাউস সব বইয়ে নয়, মন তাঁর পড়ে থাকত সাগরেই।
এরই মধ্যে জীবনের সমুদ্রে এল উথালপাতাল ঢেউ। তাঁর বয়স যখন মাত্র ২১, মা নিজেই চলে গেলেন কথা না-রাখার দেশে। বাবা আকাশের তারা হয়ে গিয়েছিলেন আরও সাত বছর আগে। পারিবারিক পিছুটান নেই। আর তাই নির্দ্বিধায় ১৮৯৩ সালে ডাক্তারি পড়াশোনার ইতি টেনে দিয়ে অ্যামুন্ডসেন নাম লেখালেন নাবিকের খাতায়। ভিড়ে গেলেন বেলজিয়ামের এক অভিযাত্রী দলে। ‘বেলজিকা’ নামের এক জাহাজে চেপে পাড়ি দিলেন অ্যান্টার্কটিকার উদ্দেশে।
আলেকজান্ডার আইল্যান্ডে বরফের ফাঁদে আটকে পড়ে গেল বেলজিকা। পুরো শীতকাল সেখানেই কাটাতে হলো নাবিকদের। চলল মৃত্যুর সঙ্গে প্রতিনিয়ত লড়াই। প্রায় এক বছর শীত, ক্ষুধা আর স্কার্ভি রোগের সঙ্গে লড়াই করে অবিশ্বাস্যভাবে বেঁচে ফিরলেন অ্যামুন্ডসেন। এই অভিযান তাঁকে শেখাল অনেক কিছু। এই অভিযানই আসলে ছিল তাঁর দক্ষিণ মেরু অভিযানের মূল প্রস্তুতি।
মজার ব্যাপার হলো, দক্ষিণ মেরু নয়; অ্যামুন্ডসেন আসলে জয় করতে চেয়েছিলেন উত্তর মেরু। সেটারই প্রস্তুতি নিচ্ছিলেন। কিন্তু তাঁর সব পরিকল্পনায় জল ঢেলে দিল একটা খবর। ১৯০৯ সালের ঘটনা। খবর এল, ফ্রেডেরিক কুক আর রবার্ট পিয়ারি নামের দুই ব্রিটিশ জয় করে ফেলেছেন উত্তর মেরু। উৎসাহ হারিয়ে ফেললেন অ্যামুন্ডসেন। তবে একই সঙ্গে দেখা দিল নতুন আশার রেখা। পরিকল্পনা পাল্টে ফেললেন। উত্তর মেরুতে গিয়ে আর কাজ নেই, এর চেয়ে চলো দক্ষিণ মেরু। সেটা তো এখনো অজেয় থেকেই গেছে!
তাঁর শৈশবের মহানায়ক ছিলেন সে সময়ের বিখ্যাত অভিযাত্রী, পরে শান্তিতে নোবেলজয়ী ফ্রিডচফ ন্যানস্যান। শৈশবে ন্যানস্যানের রোমহর্ষক সব অভিযানের গল্প গোগ্রাসে গিলেছেন রূপকথার মতো। ভাগ্যের কী আশ্চর্য খেলা, ন্যানস্যানের প্রিয় জাহাজ ‘ফ্র্যাম’-এ চেপে ১৯১০ সালের ৩ জুন নরওয়ে ছাড়লেন অ্যামুন্ডসেন। বেশ কজন সাহসী নাবিক ছাড়াও তাঁর সঙ্গী হলো অদম্য সাহস, স্বপ্ন আর বেলজিকা অভিযান থেকে পাওয়া শিক্ষা।
শুধু প্রকৃতি নয়, পৃথিবীর মানচিত্রের দক্ষিণতম স্থানটি জয় করার এই অভিযানে অ্যামুন্ডসেনের জন্য চ্যালেঞ্জ ছিল আরেকটি। একই সময় ‘টেরা নোভা এক্সপিডিশন’ নামের এক অভিযান নিয়ে দক্ষিণ মেরু জয় করতে রওনা দিয়েছিলেন ব্রিটিশ অভিযাত্রী রবার্ট স্কট। একবার ব্রিটিশদের কাছে হেরেছেন। এবার আর কিছুতেই হারতে চান না অ্যামুন্ডসেন।
১৯১১ সালের ১৪ জানুয়ারি ফ্র্যাম নোঙর ফেলেছিল বে অব হোয়েলসে। এখানেই বেজ ক্যাম্প স্থাপন করেন অ্যামুন্ডসেন। বেজ ক্যাম্পের নাম দেওয়া হয় ফ্র্যামহেইম। উলের মোটা পোশাক তাঁদের গতিতে বাদ সাধবে। বুদ্ধি করে এস্কিমোদের মতো পোশাক বানিয়ে এনেছিলেন অ্যামুন্ডসেন। একটা দীর্ঘ পথ তাঁরা পাড়ি দিয়েছিলেন কুকুরে টানা স্লেজ গাড়িতে।
ওই বছর ৮ সেপ্টেম্বর প্রথম দক্ষিণ মেরুর দিকে যাওয়ার চেষ্টা করা হয়। কিন্তু প্রতিকূল আবহাওয়ার কারণে ব্যর্থ হয় সেই চেষ্টা। দলে দেখা দেয় বিভেদ। অধিনায়ক হিসেবে বিদ্রোহীদের আরেকটি অভিযানে পাঠিয়ে দেন অ্যামুন্ডসেন।
দল বেশি ভারী হলে চলবে না, এটাও মাথায় ছিল তাঁর। অক্টোবরে চার বিশ্বস্ত সঙ্গী ওলাভ বায়াল্যান্ড, হেলমার হেনসেন, সেভার হ্যাসেল, ওস্কার উইস্টিংকে সঙ্গে নিয়ে বেরিয়ে পড়েন দ্বিতীয়বারের মতো। চারটি স্লেজ গাড়ি আর ৫২টি কুকুর সঙ্গে ছিল। শুধু স্লেজ টানা নয়, খাবার হিসেবেও এ কুকুরের মাংস ব্যবহার করার উদ্দেশ্য ছিল। অবশেষে ১৪ ডিসেম্বর স্বপ্ন পূর্ণ হলো। পৃথিবীর দক্ষিণতম প্রান্তে নরওয়ের পতাকা পুঁতে দিলেন অ্যামুন্ডসেন। যত সহজে লিখে দেওয়া হলো, কাজটি ছিল তার চেয়ে অযুত-নিযুত গুণ কঠিন।
দুটো ছবি তোলা হলো। বেজক্যাম্পে যদি ফিরতে না পারেন, তার পরও যেন সবাই তাঁদের সাফল্যের কথা জানতে পারে, এ জন্য একটা চিঠিও লিখে রেখে দেওয়া হলো তাঁবুতে। না, শেষ পর্যন্ত সাফল্যের সঙ্গেই বেজক্যাম্পে ফিরেছেন। ১৯১২ সালের ৭ মার্চ তাঁদের জাহাজ অস্ট্রেলিয়ার হোবার্টে নোঙর করলে সবাই জানতে পারে এ সাফল্যের খবর। স্কটের নেতৃত্বাধীন অভিযাত্রী দলও কয়েক দিন পরে সেখানে পৌঁছায়। তবে ফেরার আগেই মারা পড়েন সবাই। নিজের এই অভিযানের সাফল্য সম্পর্কে অ্যামুন্ডসেন তাই পরে বলেছিলেন, অদম্য সাহস, স্বপ্ন, দৃঢ়প্রতিজ্ঞার পাশাপাশি তাঁদের সঙ্গে ছিল আরও একটা জিনিস—ভাগ্য। এ ভাগ্যই সঙ্গী না হওয়ায় ১৯২৮ সালে এক উদ্ধার অভিযানে অংশ নিয়ে নিরুদ্দেশ হয়ে যান অ্যামুন্ডসেন!
 সূত্র: ন্যাশনাল জিওগ্রাফিক ওর্য়াল্ড
হোর্হে লুইস বোর্হেসের আত্মজীবনী
অনুবাদ: রাজু আলাউদ্দিন ও রফিক-উম-মুনীর চৌধুরী
প্রকাশক: সংহতি প্রকাশন
দাম: ২৭৫ টাকা
হোর্হে লুইস বোর্হেস শুধু স্প্যানিশ সাহিত্যেই নয়, গোটা বিশ্বসাহিত্যের প্রেক্ষাপটেই তিনি এক অসাধারণ ছোটগল্পকার। স্প্যানিশ সাহিত্যে আর কেউই হোর্হে লুইস বোর্হেসের মতো বিপুল মৌলিকতা নিয়ে হাজির হননি। সাম্প্রতিক স্প্যানিশ সাহিত্যের তারকা-লেখকেরাই তাঁর প্রভাবকে গ্রহণ করে সৃষ্টিশীল হয়ে উঠেছেন। বোর্হেসের অন্য যেকোনো লেখার তুলনায় এই আত্মজীবনী অপেক্ষাকৃত কম পরিচিত ও পঠিত। স্প্যানিশ ভাষার পর দুই-তিনটি ইউরোপীয় ভাষায় এবং বাংলা ভাষায় তাঁর এই আত্মজীবনী গ্রন্থটি বের হয়েছে।

রবীন্দ্রনাথের চিঠি
অন্তরঙ্গ নারীকে
সম্পাদনা: ড. দিগ্বিজয় দে সরকার
প্রকাশনা: এন ই পাবলিশার্স
দাম: ১১৪
জীবনে রবীন্দ্রনাথ চিঠি লিখেছেন অনেক, প্রায় ১০ হাজার। এ বিপুল পরিমাণ চিঠি কবির আত্ম-উন্মোচনের অন্যতম মাধ্যম। রবীন্দ্রনাথের চিঠির একটি উল্লেখযোগ্য অংশজুুড়ে রয়েছে তাঁর প্রিয় নারীদের লেখা চিঠি। এ গ্রন্থের মাধ্যমে পাঠক পেয়ে যাবেন বিভিন্ন বয়সী নারীদের প্রতি তাঁর এ কথামৃত। এ চিঠিগুলো কবির সঙ্গে পাঠকের সান্নিধ্যকে আরও নিবিড় করবে। রবীন্দ্র পাঠকদের জন্য একটি অবশ্যপাঠ্য ও সংগ্রহে রাখার মতো বই।

দ্য মুঘল স্টেট (১৫২৬-১৭৫০)
সম্পাদনা: মুজাফফর আলম ও সঞ্জয় সুব্রামানিয়াম
প্রকাশনা: অক্সফোর্ড
দাম: ৭৯০ টাকা
ভারতীয় ইতিহাসের একটি বড় অংশজুড়ে রয়েছে মোগলদের রাজত্ব। এ উপমহাদেশে মোগলদের সাম্রাজ্য বিস্তার একটি উল্লেখযোগ্য ঘটনা। মূলত ভারতীয় উপমহাদেশের আধুনিক যুগের সূচনা হয় মোগল সাম্রাজ্যের মাধ্যমে। মোগল শাসনামলে বাবর, হুমায়ুন, জাহাঙ্গীর বা আকবরের শাসন আমল যেন উজ্জ্বল নক্ষত্রের মতো জ্বল জ্বল করছে। সে সময়ের আর্থসামাজিক অবস্থা, রাজনীতি, অর্থনীতি, সাংস্কৃতিক কর্মকাণ্ড স্থান পেয়েছে দ্য মুঘল স্টেট নামের এ গ্রন্থে।
সূত্র: প্রথমা প্রকাশন, আজিজ সুপার মার্কেট, শাহবাগ, ঢাকা।

সংগীত
অনন্ত আনন্দধারা রবীন্দ্র সংগীতের বিস্তার পৃথিবীজুড়ে। দুই বাংলাতেই সমানতালে বিভিন্ন সংগীতশিল্পী রবীন্দ্রসংগীত গাইছেন। রবীন্দ্রনাথের লেখা গান সংগীতশিল্পীরা গাইছেন নতুন নতুন গলায়। বাংলাদেশ থেকে সম্প্রতি বেরিয়েছে একটি রবীন্দ্রসংগীতের অ্যালবাম। শিল্পী স্বপন দত্তের সুরে অনন্ত আনন্দধারা নামের অ্যালবামটি বেরিয়েছে কান্ট্রি মিউজিক থেকে। সাদি মহম্মদের সংগীত আয়োজনে বেরিয়েছে এ রবীন্দ্রসংগীতের অ্যালবামটি। এখানে ‘আমার হূদয় তোমার’সহ মোট ১১টি গান রয়েছে।
সূত্র: সুরের মেলা, আজিজ সুপার মার্কেট, শাহবাগ, ঢাকা।

চলচ্চিত্র
অরুণোদয়ের অগ্নিসাক্ষী
পরিচালনা: সুভাষ দত্ত
একাত্তরের টালমাটাল দিন। চারদিকে যুদ্ধ আর যুদ্ধ। রোমানা ও আসাদ একজন আরেকজনকে ভীষণ ভালোবাসে। একদিন রোমানার সামনে আসাদের স্বজনদের হত্যা করে পাকিস্তানি হানাদার বাহিনী। অল্পের জন্য বেঁচে যায় আসাদ। রোমানাকে ধর্ষণ করে হায়েনারা। ভারসাম্যহীন হয়ে পড়ে রোমানার জীবন। তার পাশে এসে দাঁড়ায় আনু। আনু বন্দী হয়, আবার ছাড়াও পায়। বিবেকের দংশনে মুক্তিযুদ্ধের ট্রেনিং নিতে ভারতে চলে যায়। দেশকে শত্রুমুক্ত করার লড়াই শুরু হয় পুরোদমে।

ফ্রিডম সং
পরিচালক: ফিল আলডেন রবিনসন
মূলত তরুণদের সচেতন করার লক্ষ্যে এই ছবি। সমাজে নানাভাবে তরুণদের জীবনকে প্রভাবিত করে বর্ণবাদ। অহিংস আন্দোলনের সঙ্গে সংশ্লিষ্ট একটি দলের ঐকান্তিক চেষ্টার ফল হচ্ছে এই চলচ্চিত্র। আমেরিকার দক্ষিণের বিশেষত, মিসিসিপি অঙ্গরাজ্যের ওপর মূল আলোকপাত করা হয়েছে। ঘটনার মূল চরিত্র ওয়েন ওয়াকার নামের একজন তরুণ, যিনি অন্যায়ের বিরুদ্ধে রুখে দাঁড়ানোর চেষ্টা করছেন। একই রকম কালোদের ঐক্যবদ্ধ করার চেষ্টা করে ব্যর্থ হয়েছিলেন ওয়েনের বাবা উইল।
সূত্র: মুভি প্লাস, রাইফেল স্কয়ার মার্কেট, ঢাকা।
« আগের সংবাদ

পৃথিবীর বৃহত্তম শহর
জাতিসংঘের জরিপ অনুযায়ী, জনসংখ্যা ও আয়তনের ভিত্তিতে পৃথিবীর বৃহত্তম শহরগুলোর তালিকায় রয়েছে রাজধানী ঢাকার নাম। এ তালিকায় ঢাকার অবস্থান নবম। জাপানের রাজধানী টোকিও জনসংখ্যার ভিত্তিতে পৃথিবীর বৃহত্তম শহর। শহরটির জনসংখ্যা তিন কোটি ৬৬ লাখ ৬৯ হাজার। জাতিসংঘের জরিপে পৃথিবীর বৃহত্তম যে দশটির শহরের নাম এসেছে, তাতে আয়তনের দিক দিয়ে বৃহত্তম শহর ৩৩ হাজার ৫৭৮ বর্গকিলোমিটার।
এ তালিকায় থাকা অন্য শহরগুলো হচ্ছে: ব্রাজিলের সাও পাওলো, ভারতের মুম্বাই, কলকাতা, মেক্সিকো সিটি, যুক্তরাষ্ট্রের নিউইয়র্ক, চীনের সাংহাই ও পাকিস্তানের করাচি।

নাম পরিবর্তন
বর্তমানের মুম্বাই শহরের নাম এককালে বোম্বে ছিল, এ কথা আমরা প্রায় সবাই জানি। ১৯৯৫ সালে ভারত সরকার বোম্বে শহরের নাম পরিবর্তন করে মুম্বাই করে। ইন্দোনেশিয়ার রাজধানী জাকার্তার নাম এককালে ছিল বাটাভিয়া। নরওয়ের অসলোর নাম ছিল ক্রিস্টিয়ানা। ইস্তাম্বুল শহরের প্রাচীন নাম ছিল দুটি। প্রথমে ছিল কনস্ট্যানটিনোপল, এর পরে নাম পরিবর্তন করে করা হয় বাইজান্টিয়াম। সাবেক সোভিয়েত ইউনিয়নের গুরুত্বপূর্ণ শহর লেনিনগ্রাদের নাম ১৯৯১ সালে পরিবর্তন করে রাখা হয় সেন্ট পিটার্সবার্গ।
« আগের সংবাদ পরের সংবাদ»


আখতারুজ্জামান ইলিয়াসের চশমার ফ্রেমটা ছিল মোটা আর কালো। বইমেলায় তিনি হাঁটছেন, বিকেলবেলা, তখনো ফাল্গুনের হলুদ রোদ বর্ধমান হাউসের খিলানে তেরসা হয়ে ঝুলে আছে। আমগাছের নিচে ঝরা মুকুল, সোঁদা গন্ধ। বর্ধমান হাউসের বারান্দার সামনে ইট বিছানো পথে তিনি হাঁটছেন। আজ থেকে বছর কুড়ি আগের কথা। আমি তখন ভোরের কাগজ পত্রিকায় বইমেলা নিয়ে রোজকার প্রতিবেদন লিখি। আমি বলি, স্যার, বইমেলা কেমন লাগছে? তিনি শুধু হাসেন। আমার বয়স কম, ওজনও কম, হালকা-পাতলা এতটুকুন ছেলে আমি, আমি তাঁর হাতের আঙুল ধরে ফেলি। তিনি হাসেন, প্রশ্রয় দেন, কিন্তু আমার প্রশ্নের জবাব দেন না। বইমেলার অনামা প্রতিবেদক তাঁর সাক্ষাৎকার পান না।
হুমায়ুন আজাদ আসেন রোজ। এসে বসেন আগামীর স্টলে। সবার সঙ্গে কথা বলেন। প্রথম দিন তাঁর নারী বইটা এল, প্রচ্ছদ ছাড়া, প্রচ্ছদ তখনো ছাপা হয়নি। আমি বললাম, স্যার, কভার ছাড়া বই বেরিয়ে গেল? তিনি রসিকতা করলেন, নারী তো কভার ছাড়াই ভালো। আমি সেটা লিখে দিলাম পরের দিনের কাগজে। তিনি আহত বোধ করলেন। সে কবেকার কথা। আমার গদ্যকার্টুন বইয়ের ভূমিকা লিখে দিয়েছিলেন তিনি। আমাকে পছন্দ করতেন, আমার গদ্য-পদ্য সব...এখনো বইমেলায় গেলে আগামীর স্টলে মনে হয় তিনি বসে আছেন, জিনসের প্যান্ট, টি-শার্ট...মনে পড়ে, ১৯৮৮ সালের বন্যার সময় কবিরা যাচ্ছিলেন বন্যাদুর্গতদের সাহায্য দিতে, ঢাকার চারপাশটা জলমগ্ন, আমরা চলেছি ইঞ্জিনচালিত নৌকায়, হুমায়ুন আজাদও আছেন, সেই মোটা জিনসের প্যান্ট পরা, তাঁকে বললাম, স্যার, নৌকা ডুবে গেলে মোটা জিনসের প্যান্ট নিয়ে তো সাঁতরাতে পারবেন না...
সিকদার আমিনুল হকের কথা মনে হলেই ওই মোটা ফ্রেম পুরু লেন্সের চশমার কথাটাই মনে পড়ে। তিনি আসতেন মাঝেমধ্যে। আশির দশকের শেষের দিকে, নব্বইয়ের শুরুতে বইমেলার মধ্যেই চায়ের স্টল থাকত। সিকদার আমিনুল হকের সতত ডানার মানুষ বেরোল। কী অসাধারণ সেই বইয়ের আকার, প্রচ্ছদ, ভেতরের অঙ্গসজ্জা। কবিতাগুলোও অন্য রকম। সিকদার আমিনুল হক এসে বসতেন ওই চায়ের স্টলে। তখন কবিরা, শামসুর রাহমান, মহাদেব সাহা, নির্মলেন্দু গুণ, সিকদার আমিনুল হক—সব গভীর রাত পর্যন্ত আড্ডা দিতেন বইমেলায়।
বইমেলার একটা বিশিষ্ট চরিত্র ছিলেন সমুদ্র গুপ্ত। বড় সাদা চুল, বড় সাদা গোঁফ। তারও চোখে ওই পুুরু লেন্সের মোটা ফ্রেমের চশমা। একবার বইমেলায় তাঁর কবিতার বই বেরোল—একাকী রৌদ্রের দিকে। ওই বইয়ে ধুলো নিয়ে একটা কবিতা ছিল। আবার বইমেলায় এক দিন ধুলোও উড়ল খুব। আমি তার সদ্য প্রকাশিত বইটা থেকে ধুলোর কবিতাটা উদ্ধৃত করলাম। আমার ধুলোর বর্ণনাও হলো, আবার তার বইয়ের উল্লেখও হলো। দেখা হলে বললেন, উদ্ধৃতিটা কেজো হয়েছে রে খুব...
ওই তো আহমদ ছফা হেঁটে যাচ্ছেন বইমেলায়। তাঁর পেছনে পেছনে একদল তরুণ। আহমদ ছফার বুকে পোস্টার। ভারতীয় পাইরেটেড বই বিক্রি বইমেলায় বন্ধ করো।
শামসুর রাহমান এসেছেন বিকেলবেলা। হেঁটে হেঁটে যাচ্ছেন বিউটি বুক হাউসের দিকে। আমি তাঁর পেছন পেছন ছুটছি। (ন্যাশনাল জিওগ্রাফিক চ্যানেলে যেমন বাঘের পেছনে পেছনে ফেউ ছোটে:) আমি তাঁর সদ্য প্রকাশিত বই কিনি, তাঁর অটোগ্রাফ চাই, তিনি লাজুক ভঙ্গিতে তাকান, তাঁর কাশফুলের মতো শুভ্র চুল, বড় বড় চোখ, চোখে...তাঁরও চোখে মোটা ফ্রেমের চশমা...
রোকনুজ্জামান খান দাদাভাই হাঁটছেন। সঙ্গে লুৎফর রহমান রিটন, আমীরুল ইসলাম। আমি ছুটে যাই, দাদাভাই, আমার বই বেরিয়েছে, কবিতার বই...
দাদাভাই রিটন ভাইয়ের দিকে তাকিয়ে বললেন, আনিস কিন্তু আমাদের ছেলে, কচিকাঁচার মেলার...তার চোখেও চশমা, লেন্স পুরু, ফ্রেমটা কালো নয়, খয়েরি...
এবার বইমেলার উদ্বোধনী অনুষ্ঠানে কবীর চৌধুরী আসবেন না? লাল জ্যাকেট পরিহিত সবচেয়ে তরুণ অথচ সবচেয়ে বয়সী মানুষটাকে হালকা পায়ে হাসিমুখে দ্রুতগতিতে হাঁটতে দেখব না আর? চশমার নিচ থেকে সারাক্ষণ দ্যুতি ছড়াবে না তার উজ্জ্বল চোখ দুটি?
বইমেলায় প্রণব ভট্ট হাঁটতেন না, উলের বলের মতো গড়িয়ে যেতেন। দেখা হলেই মুখে হাসি ছড়িয়ে বলতেন, এইবার আমার বইয়ের কিন্তু অমুককে ছাড়িয়ে যাচ্ছে...আনওয়ার আহমেদ, সেই কবে, তার লিটল ম্যাগাজিন হাতে নিয়ে দ্রুত হেঁটে গেছেন এমাথা-ওমাথা, চলচ্চিত্রকার তারিক শাহরিয়ার লিটল ম্যাগাজিন চত্বরে দাঁড়িয়ে আড্ডায় মেতে উঠেছেন...
বইমেলায় আমি তাঁকে কখনো দেখিনি। মাহমুদুল হক, কালো বরফের, খেলাঘরের মাহমুদুল হক...কিন্তু বাংলা একাডেমী চত্বরেই তাঁকে দেখি, সেই প্রথম সেই শেষ, তিনি এসেছিলেন কফিনে শুয়ে। যেমন শহীদুল জহিরের সঙ্গে ফরিদপুরে এক ঘরে থেকেছি এক রাত, কিন্তু তাঁকে বইমেলায় কখনো দেখেছি বলে মনে পড়ে না। অথচ বইমেলায় আমাদের প্রতিবারের অন্বিষ্ট ছিল মাহমুদুল হকের নতুন বই কী বেরোবে এবার, মাটির জাহাজ ভিড়ছে না কেন। আর শহীদুল জহিরের সে রাতে পূর্ণিমা ছিল যেবার বেরোল, সেবার তো হইচই পড়ে গিয়েছিল মেলায়...
আবিদ আজাদকে পাওয়া যেত শিল্পতরুতে। তাঁর উঠোনে কি বৃষ্টি নামে এখনো, রেলগাড়ি থামে? শিল্পতরুর স্টলে ভারী ফ্রেমের পুরু লেন্সের চশমা পরে একবারও কি উঁকি দেবেন না আবদুল মান্নান সৈয়দ, তাঁর কবিতা কোম্পানি প্রাইভেট লিমিটেড কি বন্ধ হয়ে গেল?
ত্রিদিব দস্তিদার তাঁর রুক্ষ চুল নিয়ে, ময়লা জিনসের জ্যাকেট গায়ে আকাশের দিকে তাকিয়ে আর বলবেন না, ভালোবাসতে বাসতে ফতুর করে দেব?
রুদ্র মুহম্মদ শহিদুল্লাহরও চশমা ছিল। রিডিং গ্লাস। তিনি সেটা খাপ থেকে বের করে নিয়ে বই পড়তেন। ১৯৯১ সালে আমার দ্বিতীয় কবিতার বই বেরোল বইমেলায়, বইমেলা থেকে বেরিয়ে আমরা চললাম কমলাপুরে, ট্রেনে উঠে যাচ্ছি ময়মনসিংহ, বাংলাদেশ কৃষি বিশ্ববিদ্যালয়ের অনুষ্ঠানে, রুদ্র আমার কবিতা জোরে জোরে পড়ছেন, মাত্রাবৃত্তে ট্রেন চলে...তিনি পড়ছেন, কেউ কেউ আছে খুব কোকিলস্বভাবী, তারা শুধু ঘর ভাঙে, কাতর কুলায়ে তারা কখনো টেকে না...পড়ে তিনি উদাস হয়ে তাকাচ্ছেন জানালা দিয়ে বাইরে...
২৪ বছর ধরে আমি নিয়মিত বইমেলায় যাই। যখন নিজের বই ছিল না, তখনো যেতাম। একটা সময় ‘বইমেলা প্রতিদিন’ ধরনের প্রতিবেদন লিখেছি, দৈনিক পত্রিকায়, রোজ। এখনো ফেব্রুয়ারির বিকেলে পা আপনাআপনিই ছুটতে থাকে বইমেলার দিকে। বইমেলায়, যদি বেঁচে থাকি, এবারও যাব। ভিড়ের মধ্যে খুঁজতে থাকব কিছু চশমা-পরা মুখ। তাঁদের পাব না। তাঁদের বইগুলো অবশ্য পাওয়া যাবে। কারও কারও বই পাওয়া যাবে সামনের দিকে, কারওটা হয়তো পেছনের র‌্যাকে। সময়ের ধূলি পড়বে কোনো কোনো বইয়ে। কোনো কোনো বই, নক্ষত্রের মতো উজ্জ্বল হতে থাকবে—যতই দিন যাবে, ততই বাড়তে থাকবে তাঁদের উজ্জ্বলতা।


সময়ের সঙ্গে সঙ্গে বেড়েছে বইমেলার কলেবর। লেখক-পাঠকের সংখ্যাও হয়েছে ঊর্ধ্বমুখী। কিন্তু স্বপ্ন ছুঁতে পেরেছে কি? কেমন সেই ‘স্বপ্নের বইমেলা’ এ নিয়ে কথা বলেছেন এই সময়ের কয়েকজন বিশিষ্ট লেখক—

সৈয়দ শামসুল হক
একুশের বইমেলা বাংলা একাডেমী থেকে স্থানান্তরের কথা বলছেন অনেকে। তবে আমি এটা দৃঢ়ভাবে মনে করি, বইমেলা বাংলা একাডেমী প্রাঙ্গণেই থাকবে। কারণ এই মেলা বাংলা একাডেমীর সঙ্গে ওতপ্রোতভাবে জড়িত হয়ে গেছে। মূল কাঠামো অক্ষুণ্ন রেখে মেলাকে বরং সম্প্রসারণের চিন্তা করতে হবে। দীর্ঘদিন যাবৎ আমি বাংলা একাডেমীর দেয়াল স্বচ্ছ করে রাস্তা ছাপিয়ে মেলাকে সোহরাওয়ার্দী উদ্যান পর্যন্ত বিস্তৃত করার প্রস্তাব দিয়ে আসছি, যদিও এটা অদ্যাবধি কার্যকর হয়নি। একাডেমী প্রাঙ্গণের বাইরের রাস্তায় ও উদ্যানে বড় প্রকাশকদের প্যান্ডেল স্থাপনের ব্যবস্থা করলে মেলায় স্টল বরাদ্দ নিয়ে সমস্যা অনেকটাই কমে আসবে বলে মনে করি।
গ্রন্থনা: পি. মজিদ

নির্মলেন্দু গুণ
চিত্তরঞ্জন সাহার হাত ধরে যে বইমেলা শুরু হয়েছিল, তার আয়োজন এখনকার মতো এতটা বিশাল-ব্যাপক না হলেও তা ছিল প্রকৃতই আমাদের প্রাণের মেলা। এখন তো মানুষের ঢল, নিরাপত্তার কড়াকড়ি ইত্যাদি কারণে বইমেলায় প্রবেশই একটা ঝক্কির ব্যাপার হয়ে দাঁড়িয়েছে। বইমেলা নিয়ে আগের মতো তাই আর উৎসাহ জাগে না মনে। স্বপ্ন দেখি এমন এক বইমেলার, যেখানে ঠিকমতো ঘুরেফিরে পছন্দের বইটি কিনতে পারব।

শাহীন আখতার
বইমেলায় পড়ার উপযুক্ত ভালো বই থাকবে, এ সব সময় আশা করি। বই মানুষের মনের খোরাক জোগায়; আর দশটি নিত্যপ্রয়োজনীয় জিনিস খরিদ করার চেয়ে এ ভিন্ন। বইমেলায় মাছের বাজারের মতো গাদাগাদি, হইচই থাকবে না, খোলামেলা প্রশস্ত জায়গায় প্রশান্ত মনে পাঠক বই দেখবেন, এ সুযোগ অন্তত থাকা দরকার। বইমেলায় নতুন বই নিয়ে দেদার মাতামাতি চলে। বই যে গায়ের পোশাকের মতো বছর পরিক্রমায় পুরোনো বা বাতিল হয়ে যায় না, বই বিক্রেতা-প্রকাশক, প্রিন্টিং-ইলেকট্রনিক মিডিয়াসহ সংশ্লিষ্ট সকলের এ বোধোদয় ভবিষ্যতে প্রত্যাশা করি। সমপ্রতি পারস্যের কবি ফেরদৌসী তুসির শাহনামা মহাকাব্যের সহস্র বছর পূর্ণ হয়েছে। বইটি গায়েব হয়ে যায়নি। বহাল তবিয়তেই আছে, নানা ভাষায় তর্জমা হয়ে এমনকি বাংলায়ও। বইকে বছরওয়ারি হিসেবে না বেঁধে লেখক-প্রকাশক সবাই চিরায়ত হিসাবে দেখবেন (এ প্রত্যাশা ভবিষ্যতের বইমেলায়।

ওয়াসি আহমেদ
এমন এক বইমেলার স্বপ্ন দেখি, যেখানে এখনকার মতো হাজার হাজার অসম্পাদিত বইয়ের জঞ্জাল দেখতে হবে না। পৃথিবীর আর কোনো লেখকসমাজে সম্পাদনা-সংস্কৃতিকে বাংলাদেশের মতো এতটা গুরুত্বহীন করে দেখা হয় কি না আমার জানা নেই। একজন যোগ্য সম্পাদকই পারেন একটি বইকে যথাযথ পাঠোপযোগী করে পাঠকের সামনে হাজির করতে। বিশ্ববিখ্যাত ব্রিফ হিস্টরি অব টাইম-এর একটি অধ্যায় সম্পাদকের নির্দেশনায় হকিন্সকে ১৯ বার পর্যন্ত পুনর্লিখন করতে হয়েছে। আর আমাদের অনেক লেখক-প্রকাশককে বইমেলা এলেই যেনতেনভাবে বই প্রকাশের প্রতিযোগিতায় নামতে দেখা যায়। তাড়াহুড়ো করে বের করা এই বইগুলোতে থেকে যায় ভুলের পাহাড়।
ভবিষ্যতের বইমেলা নিয়ে ভাবতে গেলে এর স্থান নিয়েও ভাবতে হবে। বাংলা একাডেমী প্রাঙ্গণে বইমেলা আয়োজন নিশ্চয়ই আমাদের সুমহান ঐতিহ্য, কিন্তু একই সঙ্গে বাস্তবতার বিষয়টিও ভুলে গেলে চলবে না। কলকাতা বইমেলা যখন ময়দান থেকে সল্টলেকে স্থানান্তরিত হলো, তখনো ঐতিহ্যের কথা উঠেছিল, তবে শেষ পর্যন্ত সময়ের প্রয়োজনকে সবাই মেনে নিয়েছেন। আমরা একটি সুপরিসর-খোলামেলা-স্থায়ী মেলা প্রাঙ্গণের স্বপ্ন দেখি।
প্রতিকৃতি: মাসুক হেলাল

ইনাম আহমেদ চৌধুরী, জন্ম ১৯৩৭ সালে। লেখক, আন্তর্জাতিক উন্নয়ন বিশেষজ্ঞ, সাবেক সচিব, প্রেসিডেন্ট কমনওয়েলথ সোসাইটি অব বাংলাদেশ, উপদেষ্টা বাংলাদেশ জাতীয়তাবাদী দল এবং ঢাকাবাসী সংগঠনের প্রধান উপদেষ্টা

ভ্রমণ আমাকে সবচেয়ে বেশি টানে
আমি ভ্রমণ করতে ভালোবাসি। খুব অল্প কয়েকটি দেশ বাদে পৃথিবীর প্রায় সব দেশেই ভ্রমণ করেছি। আমার সবচেয়ে বেশি পছন্দের দেশ থাইল্যান্ড এবং দক্ষিণ আমেরিকার চিলি ও পেরু। এ ছাড়া দেশের বিভিন্ন স্থানে আমি অনেকবার গিয়েছি। সিলেটের নৈসর্গিক বৈচিত্র্য আমার কাছে অনেক বেশি ভালো লাগে। কক্সবাজারের উপকূলও আমাকে টানে। এখনো সময় পেলে ভ্রমণে বেরিয়ে পড়ি।

সিনেমায় আমার বিশেষ আগ্রহ
সময় পেলেই আমি সিনেমা দেখতে বসে যাই। বারবার দেখেছি টলস্তয়ের উপন্যাস অবলম্বনে নির্মিত চলচ্চিত্র আনা কারে নিনা। এ ছাড়া গন উইথ দ্য উইন্ড সিনেমাটিও অনেকবার দেখা হয়েছে। সম্প্রতি দেশে মুক্তি পাওয়া মেহেরজান সিনেমাটি দেখার খুব ইচ্ছে ছিল।
সোফিয়া লরেন ও ওমর শরিফ অভিনীত ডক্টর জি ভাগো চলচ্চিত্রটি আমার খুবই পছন্দের একটি সিনেমা। দেশে তৈরি মনপুরা সিনেমাটিও আমার ভালো লেগেছে।

আমি সংগীতের পোকা
আমি সংগীতের পোকা। আমার সংগ্রহে আছে পাশ্চাত্যের নানা ধরনের সংগীতের অ্যালবাম। সময় পেলেই শোনা হয় সেগুলো। এ ছাড়া ধ্রুপদি সংগীতে আমার বিশেষ আগ্রহ রয়েছে। তবে দুঃখের বিষয়, আমাদের দেশে ধ্রুপদি সংগীতের চর্চা তেমন নেই। দেশের মধ্যে ফেরদৌসী রহমানের গান শোনা হয়। আমার বিশেষ দুর্বলতা রয়েছে গজল সংগীতের প্রতি। এ ছাড়া রবীন্দ্র ও নজরুল—দুই ধরনের সংগীতের প্রতিই আমার সমান আগ্রহ আছে।

অবসরে যা করি
আমার অবসর সময় কাটে গলফ খেলে। এখনো নিয়মিত এ খেলাটি চালিয়ে যাচ্ছি। আমি অনেক দিন দেশের বাইরে ছিলাম। গলফ খেলার অভ্যাসটা হয়েছে মূলত সেখানেই।

এখন যা লিখছি আর পড়ছি
আমার সবচেয়ে ভালো লাগা কাজের মধ্যে রয়েছে লেখা ও পড়া। এখন আমি বাংলাদেশের সাংস্কৃতিক ঐতিহ্য এবং এর সমন্বয় সাধনসংক্রান্ত বই পড়ছি। বাংলাদেশের গণতন্ত্র কীভাবে আরও ভালোভাবে জিইয়ে রাখা যায়, সে বিষয়ে পড়ছি। এ ছাড়া আসছে বইমেলার জন্য একটি ভ্রমণের স্মৃতিকথার বই লিখছি। বইটির নাম ধায়ে গাড়ি, ধুম ছাড়ি।
গ্রন্থনা: মোছাব্বের হোসেন
সম্প্রতি ইউটিউবের কল্যাণে কনচিতা সুপারভিয়ার গলায় রবীন্দ্রনাথের একটি গান ইংরেজিতে শোনার সৌভাগ্য হয়েছে। যাঁরা বিশ শতকের অপেরার সঙ্গে কম-বেশি পরিচিত, তাঁদের কনচিতা সুপারভিয়ার নাম জানার কথা। মাত্র ৩৯ বছর বেঁচেছিলেন সুপারভিয়া, কিন্তু এরই মধ্যে অসাধারণ অপেরা শিল্পী হিসেবে বিশ্বজোড়া নাম কিনেছিলেন। ২০০-এর বেশি গান, মুখ্যত জনপ্রিয় অপেরা—রেকর্ড করেছিলেন স্পেনের আন্দালুসিয়ায় জন্মগ্রহণকারী এই শিল্পী। অপেরার বাইরে ইংরেজি, জার্মান, ফরাসি ও স্প্যানিশ ভাষায় বেশ কিছু জনপ্রিয় গানেরও রেকর্ড তিনি করেছিলেন। তারই একটি রবীন্দ্রনাথের ‘হোয়েন আই ব্রিং টু ইউ কালারড টয়স’।
বিখ্যাত আমেরিকান গীতিকার জন অলডেন কার্পেন্টার ইংরেজি গীতাঞ্জলির ৬২ নম্বর সেই গানে সুর দিয়েছিলেন ১৯১৩ সালে। লন্ডন থেকে তত দিনে ইন্ডিয়া সোসাইটির উদ্যোগে ইংরেজিগীতাঞ্জলি প্রকাশিত হয়ে আটলান্টিকের দুই পাড়ে বিপুল সাড়া ফেলেছে। শিকাগোর বাসিন্দা কার্পেন্টার। ১৯১৩ সালে এই শহরের পোয়েট্রি পত্রিকাতেই ইংরেজি গীতাঞ্জলি থেকে ছয়টি কবিতা ছেপেছিলেন হ্যারিয়েট মনরো। সম্ভবত হিন্দু আধ্যাত্মিকতায় উৎসাহী তাঁর প্রেমিকা অ্যালেনের কাছ থেকেই সে কবিতার খোঁজ পেয়েছিলেন কার্পেন্টার। পরে গীতাঞ্জলির একটি কপিও সংগ্রহ করে নেন তিনি। অনুমান করি, অন্যান্য পশ্চিমা পাঠকের মতো সেই কাব্যগ্রন্থের আধ্যাত্মিক ভাবনা তাঁকেও আলোড়িত করেছিল। অবশ্য ‘হোয়েন আই ব্রিং’ কবিতাটির আধ্যাত্মিকতা নয়, তার আপাত শিশুতোষ চরিত্রই কার্পেন্টারের মনে ধরেছিল। তাঁর শিশুকন্যা জেনেভিয়েভের কথাই তিনি ভেবেছিলেন এই গানে সুর করার সময়। তবে একটি নয়, গীতাঞ্জলির মোট ছয়টি কবিতায় সুর দিয়েছিলেন কার্পেন্টার। সেসব গানের মধ্যে তাঁর নিজের সবচেয়ে প্রিয় ছিল ‘লাইট মাই লাইট’ গানটি, যা তিনি নিবেদন করেছিলেন অ্যালেনের প্রতি। বাকি গানগুলো হলো: ‘দ্য স্লিপ দ্যাট ফ্লিটস অন দ্য বেবিস আইস’, ‘অন দ্য ডে ডেথ উইল নক অ্যাট দাই ডোর’, ‘আই অ্যাম লাইক এ র‌্যামন্যান্ট অব এ ক্লাউড অব অটাম’ এবং ‘অন দ্য সি শোর অব এন্ডলেস ওয়ার্লডস’।
কার্পেন্টারের করা এই ছয়টি গানের স্বরলিপি-শিট মিউজিক নিয়ে গীতাঞ্জলি নামের একটি ক্ষুদ্র বই প্রকাশিত হয় ১৯১৪ সালে শিকাগো থেকে। প্রকাশক জি স্কিনার। ভারি সুন্দর নীল রঙের নকশা করা প্রচ্ছদ, ভেতরের প্রতিটি পাতায়ও নকশা। গ্রন্থের শুরুতে ‘ক্রেডো’—এই নামে নিজের লেখা একটি কবিতা অন্তর্ভুক্ত করেন কার্পেন্টার; শেষে রবীন্দ্রনাথের গীতাঞ্জলির ১৩ নম্বর কবিতা ‘দ্য সং দ্যাট আই কেম টু সিং রিমেইনস আনসাং টু দিস ডে’। বোঝা যায়, গীতাঞ্জলির কবিতাগুলো খুব ঘনিষ্ঠভাবে অনুসরণ করেছিলেন তিনি, ‘ক্রেডো’তে অনায়াসেই কবিগুরুর কণ্ঠধ্বনি শোনা যায়। তার প্রথম চারটি লাইন অনুবাদে এ রকম:
‘আমি বিশ্বাস করি নীলাকাশ ও স্মিতা জলরাশি/আমি দেখতে পাই মেঘমালার আঁধার পেরিয়ে দূরে, আরও দূরে/ভীত নই আমি সাগরের জলোচ্ছ্বাসে/আস্থা আমার গাছ ও ফুলের বন্ধুত্বে, দৃশ্যত মৃত্যু হলেও/হূদয়ে যারা মরণহীন।’
পাশ্চাত্যের অনেক সংগীত-রসিকই কার্পেন্টারের সুরারোপিত রবীন্দ্রনাথের গানে ভারতীয় সংগীত ধারার অনুরণন খুঁজে পেয়েছেন। কার্পেন্টারের জীবনীকার হাওয়ার্ড পোলাকের ধারণা, শিকাগোতে রবীন্দ্রনাথের গলায় মূল বাংলা গান হয়তো তিনি শুনে থাকলে থাকতেও পারেন। ১৯১৩ সালের গোড়ার দিকে কয়েক মাস এই শহরে কাটান কবিগুরু, পোয়েট্রির অফিসে অনেকবারই আড্ডা দিতে এসে গান শুনিয়ে গেছেন তিনি। অবাক হব না, যদি কার্পেন্টারও সে আসরে এক-আধবার যোগ দিয়ে থাকেন। গীতাঞ্জলির যে কবিতাগুলো তিনি সুরারোপের জন্য বাছাই করেন, অধিকাংশ ক্ষেত্রে সম্পূর্ণ কবিতা ব্যবহারের বদলে নির্বাচিত অংশ ব্যবহার করেছেন কার্পেন্টার। কখনো বা কোনো কোনো স্তবকের পুনরাবৃত্তি করেছেন, মুখ্যত একটি ভাব ও ধ্বনি-ব্যঞ্জনা সৃষ্টির জন্য। আমাদের রবীন্দ্রসংগীত শোনা কানে সে গানে কবিগুরুকে খুঁজে পাওয়া ভার, তবে একধরনের সারল্য এই গানগুলোকে যে স্বাতন্ত্র্যমণ্ডিত করে, তাতে সন্দেহ নেই।
উদাহরণ হিসেবে ‘অন দ্য ডে ডেথ উইল নক অ্যাট দাই ডোর’, যা ‘মরণ যেদিন দিনের শেষে’—এই জনপ্রিয় বাংলা কবিতার ইংরেজি রূপান্তকরণ ধরা যাক। পোলাকের মতে, ভারতীয় সংগীতের রোমান্টিক ধারার সঙ্গে এই গানের সুরারোপ সংগতিপূর্ণ। পিয়ানোর সঙ্গে সংগতের জন্য যে সুর কার্পেন্টার নির্মাণ করেন, তাতে মাইনর কর্ডের পৌনঃপুনিক ব্যবহার রয়েছে, যা শুনে মনে হয়, মৃত্যুর দ্বারে আঘাতের ঠক্ঠক্ শব্দ—যেমন শোনা যায় বিটোফোনের ‘ফিফথ সিম্ফনি’তে। অন্যদিকে, ‘হোয়েন আই ব্রিং’ গানটির যে সুরারোপ কার্পেন্টার করেন, তাতে একধরনের ক্রীড়াপ্রিয়তা রয়েছে। এটিও পিয়ানোর জন্য রচনা। এখানে একটি মৃদু ও মোলায়েম সুর ও ছন্দের প্রাধান্য রয়েছে। পোলাক লিখেছেন, এতে পিয়ানোর পাদানি ব্যবহারের মাধ্যমে স্বর নির্মাণে যে যতি নির্দেশ করেছেন কার্পেন্টার, তাতে একধরনের জাদুকরি আলোকময়তা রয়েছে, যা ভারতীয় গানের সাংগীতিক বৈশিষ্ট্য যথাযথ রক্ষা করেছে। শুধু এটি নয়, কার্পেন্টারের সুর দেওয়া বাকি গানগুলোতেও পশ্চিমা সংগীতবোদ্ধারা প্রাচ্য ও প্রতীচ্যের সংগীতধারার ঐক্যবাদন দেখতে পেয়েছেন।
কার্পেন্টারের সুরে গীতাঞ্জলির এই গানগুলো বিশ ও ত্রিশের দশকে অনেকেই আনুষ্ঠানিকভাবে পরিবেশন করতে উৎসাহী ছিলেন। কেউ কেউ সেসব গানের রেকর্ডও করেছেন। অন্ততপক্ষে তিনজন নামকরা অপেরা গায়কের কথা শুনেছি, যাঁরা খুব ঘটা করে গানগুলো পরিবেশন করেছেন। তাঁরা হলেন: জুলিয়া কাল্প, লুসিল স্টিভেনসন এবং বিখ্যাত মার্কিন সোপরানো কিরস্টান ফ্লাগস্টাড। কার্পেন্টারের সুর দেওয়া রবীন্দ্রনাথের সবগুলো গানই একসময় খুব জনপ্রিয় হয়েছিল, তার মধ্যে ‘হোয়েন আই ব্রিং’ কমপক্ষে আটজন ভিন্ন ভিন্ন শিল্পী রেকর্ড করেছেন বলে শুনেছি। ‘স্লিপ দ্যাট স্লিটস’ গানটিও একাধিক শিল্পীর গলায় ধারণ করা হয়। উভয় গানই সম্ভবত শিশুতোষ বলেই ভাবা হতো, আর সে কারণেই তাঁদের জনপ্রিয়তা। সুপারভিয়া যখন ‘হোয়েন আই ব্রিং’ রেকর্ড করেন, মূল সুর ও সংগীতবিন্যাস থেকে কিছুটা সরে আসেন। শুনেছি, কার্পেন্টার তাতে খুব খুশি হননি। কার্পেন্টার নিজে তাঁর সুর করা গান রেকর্ড করেছেন বলে শুনিনি, তবে একাধিকবার গীতাঞ্জলির এই গানগুলোর সংগীত পরিচালনা করার সুযোগ তাঁর হয়েছিল। এর অন্যতম ১৯১৪ সালে, রবীন্দ্রনাথের নোবেল পুরস্কার পাওয়ার পর, শিকাগোতে অল-আমেরিকান সিম্ফনির শিল্পীদের সঙ্গে তাঁর সংগীতপরিচালনা।

শিকাগোতে, ১৯৫১ সালে ৭৫ বছর বয়সে দেহত্যাগ করেন জন কার্পেন্টার।
‘হোয়েন আই ব্রিং’ গানটি যখন কনচিতা সুপারভিয়ার গলায় শুনি, বলতেই হবে, আমাদের অনভ্যস্ত কানে একটি বিচিত্র ও ভিন্ন দ্যোতনার সঞ্চার করে। রবীন্দ্রনাথের গানটি মোটেই শিশুতোষ নয়, শিশুর মধ্যে যে নিষ্পাপ ও সুচি-স্নিগ্ধতা রয়েছে, তাতে রবীন্দ্রনাথ ঈশ্বরের আলোকছায়া খুঁজে পেয়েছিলেন। কার্পেন্টারের পিয়ানো বাদনে সে সুচি-স্নিগ্ধতা যে নেই তা নয়, কিন্তু সুপারভিয়ার গানের দ্যোতনাটি একদমই ভিন্ন। সেখানে শিশুর সঙ্গে ক্রীড়ারত, সদাহাস্য মাতার সুখী ও তৃপ্ত মুখচ্ছবিটিই যেন পাই। এই গানে কেউ যদি রবীন্দ্রনাথকে খুঁজতে যান, তাহলে ঝামেলায় পড়ে যাবেন, অন্তত আমি তা পাইনি। ইউটিউবে আপনারাও তা শুনে দেখুন না এখানে:
http://www.youtube.com/watch?v=7v5yz42EysU
২২ জানুয়ারি ২০১২, নিউইয়র্ক
আগের সংবাদ পরের সংবাদ»

বেলা অবেলার গল্প
লেখক: সৈয়দ মনজুরুল ইসলাম
প্রকাশক: প্রথমা প্রকাশন
দাম: ২৮০ টাকা
বেলা-অবেলার চক্রে আবর্তিত আমাদের জীবন। এই জীবনে সুখ-দুঃখ, আনন্দ-বেদনা জড়াজড়ি করে থাকে এবং সেগুলোর অভিঘাতে তৈরি হয় গল্প, প্রতিদিন। সব গল্প আমরা হয়তো মনে রাখি না; কিন্তু যেগুলো রাখি, সেগুলোতে জীবনের খণ্ড মুহূর্তগুলো আলাদা একটা দ্যুতি ও মহিমা নিয়ে দাঁড়িয়ে যায়। গল্পগুলো হতে পারে প্রাপ্তির অথবা অপ্রাপ্তির, অথবা এ দুয়ের মাঝখানে থাকা অভিজ্ঞতার। বেলা-অবেলার এ রকম ১৩টি গল্প নিয়ে বেলা অবেলার গল্প। আমাদের গল্প বলার ঐতিহ্যে স্থাপিত এই গল্পগুলো জীবনের এক সংবেদী ছবি তুলে ধরে।

রবীন্দ্রনাথ ও বাউল
সম্পাদনা: লীনা চাকী
প্রকাশক: পুস্তক বিপণি
দাম: ৩৪২ টাকা
একটিই পাখির সন্ধানী ছিলেন রবীন্দ্রনাথ ও বাউল। তাই রবীন্দ্রনাথের রচনায় বারবার এসেছে বাউল প্রসঙ্গ। এ গ্রন্থও সেসব রচনার মধ্যে রবীন্দ্রনাথের বাউল-ভাবনার প্রতিফলনের সন্ধানী। প্রাবন্ধিকদের আলোচনায় ঋদ্ধ এই গ্রন্থ পাঠকদের কাছে রবীন্দ্র-বাউলকে অধিষ্ঠিত করার চেষ্টা করেছে। রবীন্দ্রনাথের বাউল, বাউলের রবীন্দ্রনাথ ও বাউলের মনের মানুষ—এভাবেই আলোকপাত করা হয়েছে এই গ্রন্থে।
সূত্র: প্রথমা প্রকাশন, আজিজ সুপার মার্কেট, শাহবাগ, ঢাকা।

ইন্টারপ্রেটিং মোগল পেইন্টিং
লেখক: সোম প্রকাশ ভার্মা
প্রকাশক: অক্সফোর্ড ইউনিভার্সিটি প্রেস
দাম: ১১৯০ টাকা
ভারতীয় উপমহাদেশে কেবল সাম্রাজ্য বিস্তারই মোগল শাসকদের লক্ষ্য ছিল না। সাম্রাজ্য বিস্তারের সঙ্গে সঙ্গে মোগল শাসকেরা শিল্প-সাংস্কৃতিক কাজেও মনোনিবেশ করেছিলেন। মোগলরাই ভারতীয় উপমহাদেশের শিল্পকে সামনে এগিয়ে নিয়ে গেছে। আর এ সময়ের একটি উল্লেখযোগ্য কাজ হচ্ছে চিত্রকর্ম। মোগল শাসকদের পৃষ্ঠপোষকতায় বহু চিত্রকর্ম তৈরি হয়েছে। এ বিষয়গুলো নিয়ে বিখ্যাত লেখক সোম প্রকাশ ভার্মা তাঁর লেখা ইন্টারপ্রেটিং মোগল পেইন্টিং বইটি লিখেছেন।

সংগীত
বেচেই দিলাম
কয়েক বছরের মধ্যে দেশের তরুণ সংগীত-শিল্পীদের মধ্যে অন্যতম হচ্ছেন তানভীর আলম সজীব। সজীবের গাওয়া বেশ কয়েকটি গান এরই মধ্যে জনপ্রিয় হয়েছে। সম্প্রতি বেরিয়েছে বেচেই দিলাম নামের একটি গানের অ্যালবাম। এটি এসেছে লেজারভিশন থেকে। ভিন্নতা পাওয়া যাবে এই গানের অ্যালবামে।
‘বৃন্দাবন’, ‘ছেঁড়া আকাশ’, ‘মন খারাপ’, ‘বেচেই দিলাম’সহ মোট ১১টি গান আছে এই অ্যালবামে।
সূত্র: সুরের মেলা, আজিজ সুপার মার্কেট, শাহবাগ, ঢাকা।

চলচ্চিত্র
চকোরী
পরিচালক: এহতেশাম
সহায়সম্বলহীন আনু ঘোড়ার গাড়িচালক। ভালো গান গায় সে। ওদিকে জেলে ভাইয়ের ছোট বোন চকোরী। দুজনের মধ্যে বেশ ভাব হয়। গাঁয়ে বেড়াতে এসে বাবুজি আনুর গান শুনে মুগ্ধ হয়ে তাকে শহরে নিয়ে গিয়ে প্রতিষ্ঠিত করার কথা বলে। একপর্যায়ে আনুর সঙ্গে নামীদামি সংগীতপরিচালকদের পরিচয় হয়। একদিকে আনুর নামডাক, অন্যদিকে প্রেমিকা চকোরী। ঘটনা নানা দিকে মোড় নিতে থাকে।

সোশ্যালাইজ মি
পরিচালক: জাঁ লুক গদার
সমুদ্রযাত্রায় বেরিয়েছে একদল নারী-পুরুষ। কিন্তু এই ভ্রমণ আর নিছক ভ্রমণ থাকে না। এটা একপর্যায়ে হয়ে ওঠে চেনা-অচেনাকে চেনার উপলক্ষ—নানা কথোপকথন, নানা ভাষায়।
গভীর রাতে বাবা-মা ডেকে পাঠান তাঁদের তরুণ ছেলেমেয়েকে। অদ্ভুত এক জবাবদিহি পর্ব শুরু হয়। একপর্যায়ে সন্তানেরা তাদের বাবা-মায়ের কাছে দাবি করে বসে, স্বাধীনতা কী, সাম্যই বা কী?
সূত্র: মুভি প্লাস, রাইফেল স্কয়ার মার্কেট, ঢাকা।
যা কিছু প্রথম

| তারিখ:
« আগের সংবাদ

যা কিছু প্রথম, তা সব সময়ই প্রথম। হতে পারে, প্রথম আবিষ্কৃত তথ্যটা হয়তো পরে দেখা গেল প্রথম নয়, তারও আগে কিছু আছে। কিন্তু সেটিও হবে প্রথম। কাজেই প্রথম চিরকালই প্রথম।

মনোরেল
পৃথিবীর অনেক বড় শহরেই যানজট নিরসনে কার্যকর গণপরিবহন হিসেবে মনোরেলের প্রবর্তন ঘটেছে। সড়কদ্বীপের মাঝখান দিয়ে উঁচু পিলারের ওপর এই রেলব্যবস্থা গড়ে উঠেছে। মনোরেল যে রেল ট্র্যাকের ওপর দিয়ে চলে, তা সাধারণ রেল ট্র্যাকের চেয়ে অনেকটাই ভিন্ন। এখানে সমান্তরাল দুটো লাইনের বদলে একটি লাইন ব্যবহূত হয়। ১৮৯৬ সালে আয়ারল্যান্ডের লুইস ব্রেনান সর্বপ্রথম মনোরেলের ব্যাপারটি সবার গোচরিভুক্ত করেন। ব্যাপক পরীক্ষা-নিরীক্ষার পর ১৯০৩ সালে ব্রেনানের এই আবিষ্কার প্যাটেন্টভুক্ত হয়। ব্রেনান ১৯০৭ সালে মনোরেলের প্রথম নকশা প্রণয়ন করেন। ১৯১০ সালে মনোরেলের একটি প্রোটোটাইপ তৈরি করেন। একই বছর একটি জার্মান প্রতিষ্ঠানকে তিনি তাঁর প্যাটেন্ট বিক্রি করে দেন। এর কিছুদিন পর ফ্রান্স, রাশিয়া ও জার্মানির কয়েকটি শহরে মনোরেল ব্যবস্থার প্রচলন ঘটে।
 দ্য পেঙ্গুইন বুক অব ফার্স্ট অবলম্বনে নাইর ইকবাল
 গত ৬ জানুয়ারি ‘আপনি কি জানেন?’ বিভাগে প্রকাশিত লেখায় বিষুব রেখার স্থলে ছাপা হয়েছে কর্কটক্রান্তি রেখা, এ অনিচ্ছাকৃত ভুলের জন্য দুঃখিত।—বি.স.
১৯৭১ সাল, পূর্ব পাকিস্তানে নির্বিচারে গণহত্যা চলছে। সেই গণহত্যায় ব্যবহূত হচ্ছে মার্কিন সমরাস্ত্র। এ সময়েই খবর এল বাল্টিমোর বন্দরে পাকিস্তানি জাহাজ পদ্মা আসছে যুদ্ধবিমানসহ অন্যান্য মার্কিন অস্ত্রের চালান নিতে। মার্কিন সরকারের এই অন্যায় ও পাকিস্তানি সামরিক বাহিনীর বর্বরতার প্রতিবাদে বাল্টিমোরের একদল নারী-পুরুষ সিদ্ধান্ত নিলেন পদ্মায় কোনো অস্ত্র উঠবে না। শুরু হলো পদ্মা অবরোধ আন্দোলন।

কিছু করতে চাই
জুন মাসজুড়ে পত্রিকার পাতায় ছাপা হচ্ছিল ভয়াবহ সব ছবি: হাজার হাজার বাঙালি প্রাণভয়ে পালিয়ে আসছে ভারতে, সহায়-সম্বলহীন দুর্বল অভুক্ত মানুষের দীর্ঘ কাফেলা। তাদের একেকজনের চোখেমুখে আতঙ্ক, দিশেহারা দৃষ্টি। খবর আসছিল পশ্চিম পাকিস্তানি সেনারা নির্বিচারে হত্যাযজ্ঞ চালাচ্ছে পূর্ব পাকিস্তানজুড়ে।
১৯৭১ সালের গ্রীষ্মের ওই সময় পশ্চিম ফিলাডেলফিয়ার কিছু শান্তিকামী মানুষ একত্র হয়েছে ফিলাডেলফিয়া লাইফ সেন্টারে অহিংস আন্দোলনের ওপর প্রশিক্ষণ ও আলোচনার জন্য; আয়োজক কোয়েকার ফাউন্ডেশন, এটা ঈশ্বরবিশ্বাসী শান্তিকামী কিছু মানুষের সংগঠন।
ওই সভারই একজন সদস্য রিচার্ড টেলর, যিনি বিভিন্ন কারণে পূর্ব পাকিস্তানের পরিস্থিতি নিয়ে উদ্বিগ্ন। তাঁর একটি প্রতিদিনের মিডিয়ার খবর আর তাঁর বন্ধু বিল ময়ার। টেলরের মতো ময়ারও পাকিস্তানের পরিস্থিতি নিয়ে চিন্তিত। বিল ময়ার গিয়েছিলেন মিলাওয়াকির এক শান্তি আলোচনায়, সেখানে দেখা পুরোনো বন্ধু ডিক মারের সঙ্গে। তাঁর কাছ থেকেই ময়ার জানতে পারেন মার্কিন যুক্তরাষ্ট্র পাকিস্তানকে সামরিক সাহায্য দিচ্ছে। তিনি সাক্ষী হিসেবে হাজির করেছেন পাকিস্তানি এক শান্তিকর্মী একবাল আহমেদকে। একবাল বিভিন্ন সূত্র থেকে জেনেছেন: যুক্তরাষ্ট্র সরকারের ভূমিকা শুধু সমর্থনেই সীমাবদ্ধ নেই। তারা সমরাস্ত্রসহ অন্য সব রকম সাহায্যই পাঠাচ্ছে পশ্চিম পাকিস্তানের খুনি সরকারকে।
বিল কৌতূহল থেকেই ডিক মারের কাছে জানতে চেয়েছিলেন, ‘যুক্তরাষ্ট্রের অস্ত্র পাকিস্তানে যাচ্ছে কীভাবে?’
‘জাহাজে?’ জবাব এসেছিল।
বিল ময়ার আগপিছ না ভেবেই বলেছিলেন, ‘ওই জাহাজ কোনোভাবে আটকে দেওয়া যায় না?’
ডিক উত্তেজিত হয়ে বলেছিলেন, ‘হ্যাঁ যায় তো...জাহাজগুলো তো ইস্ট কোস্টের বন্দরেই আসছে। তোমার কিছু একটা করা উচিত।’ এই ভাবনাই ক্রমাগত তাড়িয়ে নিয়ে বেড়াচ্ছিল বিল ময়ারকে।
সে কারণেই কোয়েকারের ২২ জুনের সভায় হাজির করা হয় ওইদিন টাইম-এ টেড জুলকের লেখা একটি প্রতিবেদন, তাতে বলা হয়েছে: যদিও আমেরিকান স্টেট ডিপার্টমেন্ট বলছে, মার্চে পাকিস্তানের দমন অভিযান শুরু হওয়ার পর থেকে সামরিক সরঞ্জাম সরবরাহের ওপর নিষেধাজ্ঞা জারি রয়েছে, কিন্তু তা সত্ত্বেও পাকিস্তানি জাহাজ যুক্তরাষ্ট্রের বন্দরে আসছে অস্ত্রের চালান নিতে...
মার্কিন সরকারের সহযোগিতায় পূর্ব পাকিস্তানে হত্যাযজ্ঞ চালাচ্ছে পাকিস্তানি সামরিক সরকার, এটা অনুধাবন করার পর থেকেই সদস্যদের মধ্যে হতাশা ছড়িয়ে পড়ে। তাদের ট্যাক্সের টাকা ব্যবহার হচ্ছে নিরপরাধ মানুষ হত্যায়। ‘আমাদের যুদ্ধবিমান, ট্যাংক আর বন্দুক-গোলবারুদ ব্যবহার করে মারা হচ্ছে শত শত নিরীহ মানুষকে। আমাদের বুলেট ব্যবহার করা হচ্ছে নির্বাচনে বিজয়ী একটি জনগোষ্ঠীর বিরুদ্ধে।’
‘আমাদের এখন কী করা উচিত?’ কেউ একজন প্রশ্ন করেছিলেন। ‘হারবারে মাইন পেতে রাখব।’
বিল ময়ার চিন্তাভাবনা না করেই বলেছিলেন, ‘মাইন নয়, জাহাজ অবরোধ করতে হবে। তবে সেটা আমাদের অহিংস নীতিও বজায় রেখে।’
এভাবেই সমুদ্রতীরের এক শহরে হাজার মাইল দূরের নিদারুণ কষ্টে থাকা পূর্ববঙ্গের মানুষের জন্য নিজের দেশের সরকারের অন্যায়ের বিরুদ্ধে প্রতিবাদের পরিকল্পনা করে ফিলাডেলফিয়ার একদল শান্তিকামী মানুষ।

ফ্রেন্ডস অব বেঙ্গল
সুলতানা ক্রিপেনডরফ যুক্তরাষ্ট্রের একটি বিশ্ববিদ্যালয়ের সঙ্গে যুক্ত। জার্মান বংশোদ্ভূত স্বামী ক্লাউস কমিউনিকেশন স্পেশালিস্ট। তাঁদের প্রথম সন্তান কাইহান—কিন্তু তিন মাস ধরে এই পরিবারের সুখ-শান্তি সব হারাম হয়ে গেছে। বাঙালি মেয়ে সুলতানার পুরো পরিবার, বন্ধুবান্ধব সবাই থাকে পূর্ববঙ্গে। আর প্রতিদিন মিডিয়া খবর দিচ্ছে, পাকিস্তানি বাহিনী নির্বিচারে গণহত্যা চালাচ্ছে সেখানে, বাবা-মায়ের চিন্তায়, দেশের চিন্তায় সুস্থির হতে পারছেন না সুলতানা। পড়াশোনা বাদ পড়েছে, ছোট্ট শিশুপুত্র কাইহানের দিকেও নজর দেওয়া হচ্ছে না, তাঁর অস্থির সময় কাটছে টেলিফোনের সামনে। একের পর এক ফোন করছেন, যদি কোনো সাহায্য মেলে। ফোন করেছেন বিভিন্ন পিস গ্রুপকে, রাজনীতিতে সক্রিয় বিভিন্ন সংগঠনকে, উইমেন্স স্ট্রাইক ফর পিস, দ্য উইমেন ইন্টারন্যাশনাল লিগ অব পিস অ্যান্ড ফ্রিডম—কাউকে বাদ রাখেননি। সবাই সমবেদনা জানিয়েছে। কিন্তু তারা ব্যস্ত ভিয়েতনাম যুদ্ধ নিয়ে। অনেক বিশ্ববিদ্যালয়ের শিক্ষক, যাঁদের অনেকেই দক্ষিণ এশিয়া বিশেষজ্ঞ এবং স্টেট ডিপার্টমেন্টের পরামর্শক হিসেবেও কাজ করছেন, তাঁদের কাছেও সাহায্য চেয়েছেন, চিঠি লিখেছেন, কিন্তু তাঁরাও কেউ জড়াতে চাননি।
শেষ পর্যন্ত এপ্রিলের শেষাশেষি, অনেক চেষ্টায় বাঙালি ও মার্কিনদের ছোট একটা দলকে একত্র করে গঠন করা হলো ‘ফ্রেন্ডস অব ইস্ট বেঙ্গল’।
এই দলের কারোরই এর আগে এ ধরনের সাংগঠনিক কর্মকাণ্ড চালানোর অভিজ্ঞতা নেই। তাই দলটি শেষ পর্যন্ত ভালোমতো কাজ করবে কিনা এই নিয়েও যথেষ্ট সন্দেহ ছিল। কিন্তু সুলতানা ও অন্যান্য বাঙালি এবং মার্কিনদের আন্তরিক চেষ্টায় ধীরে ধীরে সংগঠনটি শক্তি অর্জন করে পূর্ব পাকিস্তানের পক্ষে নানা রকম কর্মকাণ্ড চালাতে শুরু করে, ফিলাডেলফিয়ার বাইরেও যোগাযোগ হতে থাকে বাংলাদেশের প্রতি সমব্যথিদের সঙ্গে।
২২ জুন টাইমের রিপোর্ট থেকেই যখন জানা গেল: ‘এস এস পদ্মা’ নামে একটি পাকিস্তানি জাহাজ বাল্টিমোর বন্দরে অস্ত্র বোঝাই করবে।
ফলে ফ্রেন্ডস অব ইস্ট বেঙ্গল এবং ফিলাডেলফিয়ার কোয়েকার সংগঠন একত্র হয়ে সিদ্ধান্ত নিল:‘পদ্মা’য় অস্ত্রের চালান ঠেকানোর চেষ্টা চালাবে তারা।
ড. উইলিয়াম গ্রিনাউ জন হপকিন্স বিশ্ববিদ্যালয়ের শিক্ষক, ১৯৬২ থেকে ১৯৬৫ পর্যন্ত পূর্ব পাকিস্তানে কলেরা নিয়ে গবেষণা করেছেন। তিনি পেন্টাগনের একটি গোপন সূত্র থেকে জানতে পারেন, শুধু পদ্মা নয় একাধিক পাকিস্তানি জাহাজ অস্ত্রের চালান গ্রহণ করতে যুক্তরাষ্ট্র অভিমুখে রয়েছে। এর একটি কিংবা দুটি আসছে ইস্ট কোস্টের বন্দরগুলোতে। এ খবর পাওয়ামাত্র গ্রিনাউ দেখা করেন টাইম-এর সাংবাদিক ট্যাড জুলের সঙ্গে। তারই ফল ২২ জুন টাইম-এর রিপোর্ট। জুল লেখেন: নিষেধাজ্ঞা সত্ত্বেও পাকিস্তানে অস্ত্র পাঠানো হচ্ছে। গ্রিনাইয়ের সূত্র ব্যবহার করেই...টাইম-এ প্রকাশিত এই প্রতিবেদনে ট্যাড পদ্মা নামের পাকিস্তানের জাহাজের নাম সুনির্দিষ্টভাবে উল্লেখ করেছিলেন। বলা হয়, পদ্মায় যুদ্ধবিমানের খুচরা যন্ত্রাংশ ও সামরিক যানের যন্ত্রাংশ এবং গোলাবারুদ সরবরাহ করা হবে।

কোয়েকারের কজন কীর্তিমান
কোয়েকার সদস্যদের শুরুর দিকে আন্দোলনে খানিকটা দ্বিধাদ্বন্দ্ব থাকলেও ফ্রেন্ডস অব ইস্ট বেঙ্গল যোগ দেওয়ার পর, সুলতানার মুখে পূর্ব পাকিস্তানে নিরীহ মানুষের ওপর অত্যাচার-নিপীড়নের কাহিনি শুনে সব দ্বিধাদ্বন্দ্ব দূর হয়ে যায়। প্রথম দিকের ৩০-৪০ জন দলের সদস্য সংখ্যা এক পর্যায়ে গিয়ে দাঁড়ায় ২০০ জনের ওপরে। এদের একজন রিচার্ড টেলরের পুরোনো বন্ধু জ্যাক প্যাটারসন—বাল্টিমোরের আমেরিকান ফ্রেন্ডস সোসাইটির বাল্টিমোর শাখার সভাপতি—পত্রিকা-ম্যাগাজিন পড়ে এরই মধ্যে পাকিস্তানযুদ্ধের অনেক খবরই তিনি জেনেছেন। এসেছেন অ্যালেক্স কক্স—লাল চুলের এক টেক্সান, ফিলাডেলফিয়া স্কুল কাউন্সেলর, সদ্য ন্যাশনাল এডুকেশন কনভেনশন শেষ করে ফিরেছেন। ‘আমাদের ট্যাক্সের টাকায় মিলিটারি সাহায্য যাচ্ছে পাকিস্তানে। এটা আমার মধ্যে এক ধরনের অসুস্থ অনুভূতি তৈরি করে...জাহাজ আটকানোর পরিকল্পনাটা আমার কাছে নাটকীয় মনে হলেও এই ঘটনা থেকে মার্কিন জনগণ প্রতিবাদের কথা জানতে পারবে।’ বাল্টিমোর সানকে বলেছিলেন।
ফিলাডেলফিয়া শহরতলির এক গোলাঘরের কর্মচারী ওয়েন লাউজার। ২৩ বছর বয়সী এই শান্তিকর্মী এর আগেও ১৯৬৯ সালে ক্লিভল্যান্ড থেকে ওয়াশিংটন পর্যন্ত যুদ্ধবিরোধী এক পদযাত্রায় অংশ নিয়ে প্রতিবাদলিপি দিয়েছিলেন মার্কিন প্রতিরক্ষামন্ত্রীর কাছে। ওয়েনই প্রথম প্রস্তাব করেন জাহাজ প্রতিরোধে ক্যানো (ছোট আকারের নৌকা) ব্যবহার করার। ওয়েন নিজেও একজন দক্ষ ক্যানো-চালক।
স্যালি উইলোবি বড় হয়েছেন কোয়েকার শান্তিকর্মীবেষ্টিত পরিবারে। তাঁর বাবা জর্জ উইলোবি ও মা লিলিয়ান গান্ধীবাদে দৃঢ়ভাবে বিশ্বাস করেন। ২৪ বছর বয়সী স্যালি মাত্র কিউবায় নৌকা চালিয়ে যুদ্ধবিরোধী এক শান্তি অভিযাত্রা শেষ করে ফিরেছেন। পাকিস্তানি জাহাজ হটানোর পরিকল্পনায় তিনিও রোমাঞ্চিত হয়ে ওঠেন।
কোয়েকারের আরেক সদস্য ফিলাডেলফিয়া স্কুলের স্টাফ পারসন মাল স্কট আন্দোলনে যোগ দেওয়ার অঙ্গীকার করেন তার পুরো পরিবার নিয়ে।

পদ্মা নিয়ে ধূম্রজাল
বাল্টিমোর সান-এ ছোট্ট একটা সংবাদ ছাপা হয় বিজনেস পাতায়: বুধবার, পদ্মা ভিড়বে বাল্টিমোরে, ইস্ট ওয়েস্ট শিপিং এজেন্সি।
১১ জুলাই বাল্টিমোর হারবারে প্রতিবাদ সভার আয়োজন করা হয়। প্রতিবাদকারীরা মিছিল নিয়ে হাজির হন বিভিন্ন গুরুত্বপূর্ণ ভবনের সামনে, বন্দরে। আন্দোলনের এই সময়ে একেকজন সদস্য দিনে ১৮ ঘণ্টার বেশি কাজ করেছেন। কর্মীরা শুধু আন্দোলনের কর্মকৌশল নির্ধারণেই সীমাবদ্ধ থাকেননি। তাঁরা লিফলেট, প্ল্যাকার্ড-সাইন তৈরি; প্রেস রিলিজ, টিভি স্টেশনে খবর পাঠানোর মতো কাজও করেছেন।
পাকিস্তানি জাহাজ পদ্মার ভেড়ার কথা ছিল বন্দরের ৮ নম্বর পিয়ারের কভিংটনে। কিন্তু ১৩ জুলাইয়েও পদ্মার দেখা নেই। ‘এক শ একটা গুজব ছড়াচ্ছে চারদিকে’, বিল ময়ার লেখেন তাঁর জার্নালে, ‘লোকজন আতঙ্কিত হয়ে ভাবছে, পদ্মা কোথায়?’
অন্যদিকে বন্দর কর্তৃপক্ষ, পদ্মার এজেন্ট ইস্ট-ওয়েস্ট শিপিং এজেন্সি—কেউ পদ্মা নিয়ে মুখ খুলতে রাজি নয়। মুখে সবাই কলুপ এঁটে বসে আছে যেন। বন্দর কর্তৃপক্ষের এক কর্মকর্তা জানান, পদ্মা আদৌ বাল্টিমোরে আসবে কি না, তারই নিশ্চয়তা নেই।
এদিকে পদ্মার আগের যাত্রায় জাহাজ থেকে লাফিয়ে পড়ে বাল্টিমোরে আশ্রয় নিয়েছিলেন, এমন কয়েকজন বাঙালি নাবিকও যোগ দিয়েছেন আন্দোলনে। তাঁরা জড়ো হয়েছেন বন্দরের হকিন্স পয়েন্টে। পদ্মা বন্দরে ঢুকলে তাঁরাই সবার আগে দেখতে পাবেন। দেখামাত্র খবর ছড়িয়ে দেওয়া হবে অন্য আন্দোলনকারীদের মধ্যে।
সর্বশেষ বন্দরের বে পাইলট জানান, পদ্মা বন্দরে ভিড়বে ১৪ জুলাই, বুধবার।

শেষ কথা
১৪ জুলাই সকালে ৮ নম্বর পিয়ার অভিমুখী যাত্রা শুরু হলো আন্দোলনকারীদের। শুরুতে দলটা ছোট থাকলেও দেখতে দেখতে জমায়েত দুশর কাছাকাছি চলে গেল। খবর পেয়ে হাজির হয়েছে টিভি ক্রু, বিভিন্ন পত্রিকার সাংবাদিক আর পুলিশ। জাহাজের কোনো কার্যক্রমে বাধা দেওয়ার চেষ্টা করা হলে মিছিলকারীদের গ্রেপ্তারে পুলিশ পিছপা হবে না। বার্তা খুব স্পষ্ট, কিন্তু বোঝা যাচ্ছিল, পদ্মার বিরুদ্ধে গড়ে ওঠা প্রতিবাদ কর্মসূচিতে তাদেরও নৈতিক সায় আছে। নেতৃত্বে রিচার্ড টেলর, ছোট ছোট নৌকা ক্যানো আর কায়াক নিয়ে নেমে পড়ল তাঁরা: ওয়েন লাউজার আর মাল স্কট ৮ নম্বর পিয়ারের কাছাকাছি গিয়ে দেখে, সেখানে আগেই আরও তিনটি কায়াক নিয়ে পৌঁছে গেছে স্যালি উইলোবি, স্টেফানি হলিম্যান আর অ্যালেক্স কক্স। কিন্তু পদ্মার কোনো দেখা নেই তখনো। ফলে ক্যানো আর কায়াকের ৮ নম্বর পিয়ার অভিমুখী এই অবরোধযাত্রা পরিণত হলো নিছক এক মহড়ায়। উপকূল থেকে ওয়াকিটকিতে বিল মারে জানাল, পাকা খবর জানা গেছে, পদ্মা বন্দরে ভিড়বে রাতে। কাজেই সবাই স্টোনি হাউসে ফিরে এল। নৌকাগুলো যেকোনো মুহূর্তে পানিতে নামার উপযোগী করে তৈরি রাখা হলো।
সন্ধ্যা ছটায় যখন সাপার গরম করা হচ্ছিল, তখনই ফোন বেজে উঠল, পদ্মা হারবারে ঢুকেছে।
এর পরের ঘটনা: ক্যানো আর কায়াকে চেপে বিশাল আকৃতির পদ্মার কাছাকাছি যাওয়ার চেষ্টা করে গ্রেপ্তার হলো—রিচার্ড টেলর, মাল স্কট, স্যালি উইলোবি, স্টেফানি হলিম্যান, ওয়েন লাউজারসহ মোট সাতজন। যদিও এক রাতের বেশি জেলে কাটাতে হলো না তাঁদের। এরপর দ্রুত ঘটনা ঘটতে শুরু করল। বন্দরের মাল ওঠানো-নামানোর কাজে নিয়োজিত লংসোরম্যান অ্যাসোসিয়েশন আন্দোলনকারীদের সঙ্গে আলোচনার পর পদ্মায় কোনো কারগো ওঠা-নামায় তাদের শ্রমিক অংশ নেবে না বলে ঘোষণা দিল।
ফিলাডেলফিয়ার এই অহিংস আন্দোলন শেষ পর্যন্ত ছড়িয়ে পড়ে আমেরিকার অন্যত্রও। পদ্মার মতো সামরিক সরঞ্জাম না ভরেই আরও পাকিস্তানি জাহাজকে ফিরে যেতে হয় নিউইর্য়ক থেকে সুটলাজ, ফিলাডেলফিয়া সিটি হারবার থেকে আল-আহমাদি জাহাজকে। আন্দোলন পৌঁছে যায় হোয়াইট হাউসের দোরগোড়া পর্যন্ত। সেখানে শান্তিকামী মানুুষ ভারতে বাঙালিদের শরণার্থী শিবিরের আদলে গড়ে তোলে প্রতিবাদ ক্যাম্প।
সূত্র: রিচার্ড টেলরের ব্লকেড গ্রন্থ, ৫ ডিসেম্বর প্রথম আলো কার্যালয়ে নেওয়া স্যালি উইলোবির সাক্ষাৎকার
বিজয় দিবস আমাদের জন্য গভীর আনন্দের ও গর্বের, কিন্তু পাকিস্তানের কাছে তা এক মহা বিপর্যয়, এ হলো তাদের ‘নাকবা’। একটি পাকিস্তানি ওয়েব পত্রিকায় ষোলই ডিসেম্বর উপলক্ষে একটি সংক্ষিপ্ত লেখায় আমি মন্তব্য করেছিলাম, বাঙালির এই বিজয়ের সঙ্গে আপনারা যত দিন সংহতি বোধ না করবেন এবং একাত্তরের গণহত্যায় আপনাদের ভূমিকার জন্য ক্ষমা না অর্জন করবেন, বাংলাদেশের মানুষের সঙ্গে পুরোপুরি সমঝোতা কখনোই অর্জিত হবে না। ‘আমরা দুঃখিত’ বলে শুকনো মুখে দুই কথা বললেন আর ক্ষমা হয়ে গেল, মোটেই নয়। ক্ষমা যাদের করার কথা, তাদের কাছ থেকে সে ক্ষমা অর্জন করতে হবে।
সে লেখায় দুই ধরনের প্রতিক্রিয়া হয়েছিল। একদল পাঠকের বক্তব্য ছিল, একাত্তরের গণহত্যার সঙ্গে আমরা কেউ জড়িত ছিলাম না। যে রাজনীতিবিদেরা সেই মর্মান্তিক ঘটনার জন্য দায়ী, তাদের অধিকাংশ আর বেঁচে নেই। তাদের জীবদ্দশায়ই পাকিস্তানিরা তাদের আস্তাকুঁড়ে ফেলে দিয়েছে। এখন তাদের কৃতকর্মের জন্য কোনো দায়ভার আমরা কেন বহন করব? অন্য আরেক দল পাঠক স্বীকার করেছিল, একাত্তরের গণহত্যা এক নির্মম ঘটনা। পাকিস্তানি হিসেবে তারা প্রত্যেকে সে গণহত্যা ঠেকাতে না পারার জন্য কমবেশি দায়ী। একাধিক পাঠক ব্যক্তিগতভাবে ক্ষমা চেয়েছিল। তাদের কেউ কেউ সরাসরি ই-মেইল পাঠিয়ে দুঃখ প্রকাশ করেছিল, বন্ধুত্বের অনুরোধও জানিয়েছিল।
একাত্তরের গণহত্যার জন্য পাকিস্তান ক্ষমা প্রার্থনা করুক, বাংলাদেশে অনেকেই এমন দাবি তুলে থাকেন। আওয়ামী লীগ সরকার যখন ক্ষমতায় আসে, ক্ষমা প্রার্থনার ব্যাপারটা তারা প্রায় এক কূটনৈতিক যুদ্ধের পর্যায়ে নিয়ে আসে। এই সে দিনও আমাদের পররাষ্ট্রমন্ত্রী নতুন করে সে দাবি তুলেছেন। আমি নিজে বাংলাদেশের তরফ থেকে বারবার সে দাবি তোলার কোনো কারণ দেখি না। যাদের হাতে রক্ত, জামায় রক্ত, বুকের ভেতর রক্ত, ক্ষমা প্রার্থনার দায়ভার তাদের। তাদের নিজেদের চৈতন্যের শুদ্ধির জন্যই প্রয়োজন ক্ষমাপ্রার্থনা।
একাত্তরের গণহত্যার জন্য আন্তরিকভাবে দুঃখিত, এমন পাকিস্তানির অভাব নেই। পাকিস্তানের মানবাধিকারকর্মী আসমা জাহাঙ্গীরের সঙ্গে কথা বলে দেখেছি, তিনি একাত্তরের পাকিস্তানি সেনা আক্রমণের প্রবল সমালোচক। তাঁর বাবা মালিক গোলাম জিলানি পাকিস্তানি সেনা হামলার প্রতিবাদ করায় জেল-জুলুম সহ্য করেছেন। বিখ্যাত পাকিস্তানি কবি ফয়েজ আহমেদ ফয়েজ একাত্তরে কোনো স্পষ্ট প্রতিবাদ না জানালেও পরে এ নিয়ে তাঁর মনস্তাপের কথা লিখেছেন। বাংলাদেশ সৃষ্টির ফলে তাঁর নিজের শরীরের একটি অংশ ছিঁড়ে গেছে, একাত্তর নিয়ে লেখা তিনটি কবিতায় এমন সন্তাপ বিবৃত করেছেন। মোশাররফের ঢাকা সফরের পর পাকিস্তানের ৫১টি সুশীল সমাজভুক্ত সংগঠন এক যৌথ বিবৃতিতে জানায়, মোশাররফের দুঃখ প্রকাশের ভেতর দিয়ে ক্ষমা প্রার্থনার অনুভূতি প্রকাশিত হলেও তা যথেষ্ট নয়। পাকিস্তান এখনো পুরোপুরি ক্ষমা প্রার্থনা করেনি। ক্ষমা প্রার্থনার দাবি তুলে পরে এক নাগরিক মিছিল বের করা হয়। সে মিছিলের অগ্রভাগে ব্যানারে লেখা ছিল, ‘একাত্তরের গণহত্যার জন্য আমরা তোমাদের কাছে ক্ষমা চাইছি।’
এদের কারোর আন্তরিকতা নিয়ে আমার কোনো সন্দেহ নেই। কিন্তু এ কথাতেও আমার কোনো সন্দেহ নেই যে বাঙালির মুক্তি আন্দোলনের সঙ্গে তাঁরা কেউই কোনো রকম সংহতি বোধ করেননি। একাত্তর কেবল একটি গণহত্যার ঘটনা নয়, এক বিশাল মানব গোষ্ঠীর নিরন্তর মুক্তি আন্দোলনের চূড়ান্ত প্রকাশ। এ কথাটি তাঁরা আগে যেমন বোঝেননি, এখনো বোঝেন না। একাত্তরের ওপর যেকোনো পাকিস্তানির লেখা বই পড়ে দেখুন।
একাত্তরের পুরো ঘটনাটি তাঁদের চোখে একটি ভারতীয় চক্রান্ত। ভারত আগাগোড়া চেয়েছে পাকিস্তানকে ভাঙতে, তাকে দুর্বল করতে। বাংলাদেশ সৃষ্টির ভেতর দিয়ে সেই চক্রান্তেরই বিজয় হলো। পাকিস্তানের কোনো পাঠ্যপুস্তকে আজ পর্যন্ত একাত্তরে বাঙালির মুক্তিযুদ্ধের স্বীকৃতি নেই। গত বছর করাচির ডন পত্রিকায় হুমা ইমতিয়াজ পাকিস্তানি পাঠ্যপুস্তকে ইতিহাস পাঠের বিবরণ দিয়ে লিখেছিলেন, বাংলাদেশের স্কুলে হিন্দু শিক্ষকদের প্রভাবে সে দেশের ছাত্রছাত্রীদের মনে পাকিস্তানিদের বিরুদ্ধে বিরূপ মনোভাবের সৃষ্টি হয়। সেই থেকেই বাংলাদেশের দাবি। অন্যদিকে ভারত আগাগোড়া চেষ্টা করেছে সেখানকার হিন্দুদের স্বার্থ তুলে ধরতে। পূর্ব পাকিস্তানে যে এক কোটির মতো হিন্দুর বাস, তাদের স্বার্থ রক্ষার উদ্দেশ্যেই ভারত আওয়ামী লীগের ভারতপন্থী নেতাদের সঙ্গে চক্রান্ত করে দেশটা ভেঙে ফেলে। পাকিস্তানি পাঠ্যপুস্তকের এই যে ন্যারেটিভ, বাম-ডান সব ধরনের পাকিস্তানিই তাতে আমুণ্ডু বিশ্বাসী।
একাত্তরে পাকিস্তানি সেনাবাহিনীর ভূমিকায় ক্রুদ্ধ, এমন কোনো কোনো বুদ্ধিজীবীর লেখাতে দেখেছি, তাঁরা ভাবেন সমস্যাটি কিছু বিভ্রান্ত রাজনীতিকের ভুলের কারণে সৃষ্ট। দু-চারজন আছেন, যাঁদের বাঙালিদের জন্য কপট ভালোবাসার শেষ নেই। যেমন হাসান জহির, যিনি ষাটের দশকে ও একাত্তরে পূর্ব পাকিস্তানে কিছুদিন কাটিয়েছেন। তাঁর ধারণা, পাকিস্তান ভেঙে বাংলাদেশের সৃষ্টি আসলে ১৯৪০ সালে লাহোরে গৃহীত পাকিস্তান প্রস্তাবের প্রকৃত বাস্তবায়ন। ভারতের মাটিতে মুসলমানদের জন্য মুক্ত স্বদেশভূমির নির্মাণ ছিল সে প্রস্তাবের লক্ষ্য। বাংলাদেশ গঠনের মাধ্যমে ভারতের মাটিতে দ্বিতীয় মুসলিম রাষ্ট্রের উদ্ভব সেই স্বপ্নেরই বাস্তবায়ন। এই থিসিস মাথায় রেখে ভদ্রলোক তাঁর বইয়ের নাম দিয়েছেন দি সেপারেশন অব ইস্ট পাকিস্তান: দি রাইজ অ্যান্ড রিয়ালাইজেশন অব বেঙ্গলি মুসলিম ন্যাশনালিজম। আরেক নামজাদা বুদ্ধিজীবী আকবর এস আহমদ, একাত্তরের আগে তিনিও বাংলাদেশে কয়েক বছর কাটিয়েছেন জেলা প্রশাসক হিসেবে। সেই যুক্তিতে বাঙালিদের মন-মানসিকতা বিষয়ে তাঁর মহা পাণ্ডিত্য। আকবর আহমদের বিখ্যাত বই, জিন্নাহ, পাকিস্তান অ্যান্ড ইসলামিক আইডেন্টিটি। তাতে ভদ্রলোক বাঙালিদের একহাত নিয়ে বলেছেন, পূর্ব পাকিস্তানে সামরিক হামলা গভীর শোকাবহ ঘটনা, কিন্তু আলাদা দেশের দাবি করে বাঙালিরা মোটেই বুদ্ধিমানের মতো কাজ করেনি। তিনি লিখেছেন, বাংলাদেশের এখন যে অবস্থা, তাতে দেশের মানুষ দেশ ভাঙার জন্য নিজের হাত নিজেই কামড়াচ্ছে।
গল্প-উপন্যাসে পাকিস্তান বিভক্ত নিয়ে তেমন লেখা চোখে পড়েনি। যে দু-চারটি দেখেছি, তাতে বিহারিদের জন্য কুম্ভিরাশ্রুই বেশি। একমাত্র যে উপন্যাস পড়েছি ইংরেজি অনুবাদে তার নাম ব্রেকিং লিংকস। রাজিয়া ফাসিহ আহমদের লেখা সে উপন্যাস পড়ে মনে হয়েছে, পাকিস্তানের দুই অংশের মনুষের মধ্যে যদি আরও বেশি সংখ্যায় বিয়েশাদি দেওয়া যেত, তাহলে দেশভাগটা ঠেকানো যেত। ভদ্র মহিলার উর্বর মস্তিষ্কে এমন এক উদ্ভট কল্পকাহিনি ফাঁদা হয়েছে, যার শুরু বখতিয়ার খিলজির বাংলা আক্রমণ দিয়ে। সে সময় খিলজির সেনাদলের এক তুর্কি সেনা কাসিম বঙ্গদেশ বিজয়ের পর প্রেমে পড়ে মুকুল নামের এক বাঙালি ললনার। তাদের বিয়ে হয়, ছেলেমেয়েও হয়। বঙ্গদেশের আবহাওয়ায় টিকতে না পেরে কাসিম সেখানে স্থায়ীভাবে বসতি না গড়ে পাড়ি জমায় আজকের পশ্চিম পাকিস্তানে। সেখানে সে আরেক বিয়ে করে। এই কাসিমের দুই বউয়ের সন্তানসন্ততি দিয়েই পরবর্তী সময়ে ভরে যায় ভারতের পুবে আর পশ্চিমে। এরাই শেষ পর্যন্ত লড়কে নেয় পাকিস্তান। কাসিমের এই সব নাতি-পুতিরা যদি তাদের বড় দাদার উদাহরণ মাথায় রেখে বিয়েশাদি করত, তাহলে সব মুশকিলেরই আসান হতো।
হায়, এই গল্প যদি দুই পাকিস্তানের মানুষেরা সময়মতো জানত, তাহলে কী আর পাকিস্তান নামের এমন মহান এক দেশ ভেঙে দুই টুকরো হয়!
ড. মুহাম্মদ ইব্রাহীম অধ্যাপক, বিজ্ঞান গবেষক ও বেশ কটি বিজ্ঞান বিষয়ক গ্রন্থের রচয়িতা

গান শুনতে ভালো লাগে
কোনো সুনির্দিষ্ট পছন্দ নেই। প্রধানত রীবন্দ্রসংগীত শুনি—উভয় বাংলার শিল্পীদের গাওয়া। পুরোনো দিনের আধুনিক গান শুনতে ভালো লাগে, যেমন সন্ধ্যা মুখোপাধ্যায়ের। আবার ছোটবেলায় শোনা হিন্দি সিনেমার হিট গানগুলোও প্রিয়।

চলচ্চিত্র দেখতে ক্লান্তি নেই
এখানেও পছন্দের ব্যাপ্তি যথেষ্ট। ইংরেজি সিনেমাই বেশি দেখা হয়—সাম্প্রতিককালের ছবি সুযোগ পেলেই দেখি, তবে পুরোনো রোমান্টিক ছবি যেমন (রোমান হলিডে) বা ব্লকবাস্টারগুলো যেমন (গানস অব নাভারন) বারবার দেখতে কোনো ক্লান্তি নেই। যেকোনো বিমান ভ্রমণে প্রতিমুহূর্ত সিনেমা দেখে কাটাই—সেখানে সাধারণত অনেক পছন্দের সুযোগ থাকে।

কাজ-সংশ্লিষ্ট প্রদর্শনী দেখতে যাই
নিজের কাজের সঙ্গে সংশ্লিষ্ট প্রদর্শনী ছাড়া খুব একটা দেখা হয় না। সেদিক থেকে বিজ্ঞান, নবায়নযোগ্য শক্তি, পরিবেশ, পল্লি কিশোর-কিশোরী উন্নয়ন ইত্যাদি প্রদর্শনীই বেশি দেখি।

বই আলাদা করা মুশকিল
বই পড়া শিশু বয়স থেকে। এখন পর্যন্ত একটানা অভ্যাস, সেখানে কয়েকটি ভালো লাগা বই আলাদা করা খুব মুশকিল। ফিকশন কম পড়ি (উপন্যাস ইত্যাদি)। ননফিকশন—সে বিজ্ঞান, ইতিহাস, ভ্রমণকাহিনি, রাজনীতি (তা সুদূর ভিন দেশেরও), শিল্প-সাহিত্য, আত্মজীবনী সবকিছুর ভালো বই সব সময় সোৎসাহে পড়ি।

মজার তথ্য
অল্প কিছুদিন আগে মেক্সিকো যাওয়ার একটি সুযোগ হয়েছিল কাজ উপলক্ষে। যাঁদের মেহমান ছিলাম তাঁরা একদিন মেক্সিকো সিটি ঘুরিয়ে দেখাচ্ছিলেন। প্রেসিডেন্ট প্রাসাদ, কলোনিয়াল চার্চ, নগর চত্বর সবকিছু। কিন্তু আমি শুরু থেকেই পীড়াপীড়ি করছিলাম ‘আজটেক’ সভ্যতার, যে নগর ধ্বংস করে মেক্সিকো সিটি তৈরি করা হয়েছে, তার কিছু নমুনা রয়ে গেছে বলে শুনেছি—সেগুলো দেখতে চাই। অবশেষে নগর চত্বরে একটি কুয়ার মতো জিনিসের গভীরে টর্চের আলো ফেলে কিছু ভাঙা ইটে গড়া সামান্য নির্মাণ দেখানো হলো। বহু কষ্টে তা দেখে আমার তৃপ্তি। ইতিহাসের নিরবচ্ছিন্নতাটি খুঁজে পাওয়ার চেষ্টা আমার একটি মজার অভ্যাস।
গ্রন্থনা: মোছাব্বের হোসেন
মুক্তিযুদ্ধে নারী
লেখক: মালেকা বেগম
প্রকাশনা: প্রথমা প্রকাশন
দাম: ৩০০ টাকা
স্বাধীনতা সংগ্রামে এ দেশের নারীরা প্রথম থেকেই যুক্ত ছিলেন। অবিভক্ত ভারতে যেমন তাঁরা যুক্ত ছিলেন সশস্ত্র বিপ্লবী আন্দোলনে, একইভাবে তেভাগা আন্দোলন, ভাষা আন্দোলন এবং সামরিক দমননীতির বিরুদ্ধে সংঘটিত ঊনসত্তরের গণ-অভ্যুত্থান এবং সত্তরের গণ-আন্দোলন থেকে শুরু করে মুক্তিযুদ্ধের প্রস্তুতি পর্ব পর্যন্ত প্রতিটি সংগ্রামী কার্যক্রমের সঙ্গেও তাঁরা সক্রিয়ভাবে জড়িত থেকেছেন। এরপর মুক্তিযুদ্ধের পুরোটা সময় দেশের ভেতরে এবং দেশের বাইরে শরণার্থী হয়ে পালন করেছেন বহুমাত্রিক ভূমিকা।

আখতারুজ্জামান ইলিয়াস
চূর্ণ ভাবনা ও চূর্ণ কথা সংগ্রহ
সংকলন ও সম্পাদনা: আলাউদ্দিন মণ্ডল
প্রকাশনা: নয়া উদ্যোগ
দাম: ৩৪২ টাকা
দুই বাংলার অন্যতম জনপ্রিয় লেখক আখতারুজ্জামান ইলিয়াসকে নিয়ে পাঠকের আগ্রহের কোনো কমতি নেই। গাম্ভীর্যে ও আভিজাত্যে ইলিয়াসের গল্প-উপন্যাসের নতুন পাঠকৃতি কীভাবে সম্ভব হয়েছে, কিংবা কোন টীকাভাষ্যে ‘লেখা’র আকল্প পূর্ণতার অভিসারী হয় এবং আমার কাল কীভাবে কালাতীতের ইশারা নিয়ে হাজির হয়, তার ভিন্নতর ব্যাখ্যা ও বীজ মিলে যেতে পারে এই গ্রন্থের বিভিন্ন লেখা ও সাক্ষাৎকারে।

আকবর অ্যান্ড হিজ ইন্ডিয়া
সম্পাদনা: ইরফান হাবিব
প্রকাশনা: অক্সফোর্ড
দাম: ৬৫০ টাকা
সম্রাট আকবর ছিলেন মোগল সাম্রাজ্যের সবচেয়ে প্রভাবশালী শাসকদের একজন। মূলত তাঁর সময়ে মোগল সাম্রাজ্য সবচেয়ে বেশি বিস্তৃত হয়।
আকবর অ্যান্ড হিজ ইন্ডিয়া নামের এই গ্রন্থে সম্রাট আকবরের সময়কার রাষ্ট্র, অর্থনীতি, সামাজিক অবস্থা ও সাংস্কৃতিক চিত্র উঠে এসেছে।
একই সঙ্গে জ্ঞান-বিজ্ঞানের বিভিন্ন বিষয় এই গ্রন্থে উল্লেখ করা হয়েছে। সংগীত, সাহিত্য, চিত্রকলা প্রভৃতি বিষয়ে জানতেও এই গ্রন্থ হতে পারে এক অনন্য পাথেয়।
সূত্র: প্রথমা প্রকাশন, আজিজ সুপার মার্কেট, শাহবাগ, ঢাকা।

সংগীত
প্রাণের খেলা ও ফাল্গুনী
দুই বাংলায় সমানতালে জনপ্রিয় হয়েছেন বাংলাদেশের রবীন্দ্রসংগীতশিল্পী রেজওয়ানা চৌধুরী বন্যা। তাঁর গাওয়া রবীন্দ্রসংগীত জনপ্রিয় হয়েছে। রবীন্দ্রসংগীতে এক নতুন মাত্রা এনে দিয়েছেন তিনি। সম্প্রতি বাংলাদেশ থেকে প্রাণের খেলা ও ফাল্গুনী নামের রবীন্দ্রসংগীতের দুটি অ্যালবাম এসেছে একই মোড়কে। এটি বাজারে এনেছে কান্ট্রি মিউজিক। এই অ্যালবামে আলাদাভাবে পাওয়া যাবে প্রেম ও প্রকৃতির গান। এক অ্যালবামে দুটি আলাদা সিডিতে মোট ১০টি গান আছে।
সূত্র: সুরের মেলা, আজিজ সুপার মার্কেট, শাহবাগ, ঢাকা।

চলচ্চিত্র
মুক্তিযুদ্ধের চলচ্চিত্র
‘আলোর মিছিল’
পরিচালক: মিতা
মহান মুক্তিযুদ্ধের আদর্শের পরিপন্থী ব্যক্তি আলীম। অভাবে সংসার চালানো এই মানুষটি মুক্তিযুদ্ধ-পরবর্তী সময়ে চোরাকারবারি আর মজুদদারি করে রাতারাতি বিশাল অর্থের মালিক হয়ে যান। লাখো শহীদের অর্জনকে নানাভাবে হেয় করতে আলীম ও চৌধুরী অপতৎপরতা শুরু করেন। এদিকে আলীমের ছোট ভাই রানা মুক্তিযুদ্ধের সৈনিক ও দেশপ্রেমিক। আরেক দেশপ্রেমিক শহীদের সঙ্গে তিনিও দেশের কাজ করতে থাকেন।

অ্যান আনফরগেটফুল সামার
পরিচালক: লুসিয়ান পিন্টেলে
১৯২৫ সালের রোমানিয়া, মারি-তেরেসে ফন ডেবরেটসি স্বামীর ঊর্ধ্বতন কর্মকর্তার অন্যায় প্রস্তাবে সাড়া না দেওয়ায়; শহরে বেড়ে ওঠা, আধুনিক জীবন যাপনে অভ্যস্ত পরিবারটিকে পাঠানো হলো বেলজিয়াম-রোমানিয়ার এক পাণ্ডববর্জিত সীমান্ত এলাকায়। কঠিন এক পরীক্ষায় অবতীর্ণ হলো এই দম্পতি। এক দিকে বাইরের বৈরী পরিবেশ, অন্যদিকে নিজেদের মধ্যকার সম্পর্ক—নানা টানাপোড়েনে জীবন জেরবার হতে শুরু করল এই যুগলের।
সূত্র: মুভি প্লাস, রাইফেল স্কয়ার মার্কেট, ঢাকা।
« আগের সংবাদ

বিশ্বে যত দেশ আছে তার মধ্যে সবচেয়ে বেশি জ্বালানি ব্যবহারকারী দেশ যুক্তরাষ্ট্র। দেশটির অর্থনৈতিক কর্মকাণ্ড তেমনটাই নির্দেশ করে। বছরে যুক্তরাষ্ট্রের মোট জ্বালানি ব্যবহারের পরিমাণ ২৩৩১ মেট্রিক টন। এর মধ্যে রয়েছে তেল, গ্যাস, কয়লা, পরমাণু ও হাইড্রো ইলেকট্রিক শক্তি। জ্বালানি ব্যবহারে এর পরপরই রয়েছে চীন, রাশিয়া, জাপান, জার্মানি ও ভারতের নাম। এ ছাড়া কানাডা, ফ্রান্স ও যুক্তরাজ্য সর্বাধিক জ্বালানি ব্যবহারের তালিকায় রয়েছে।
চীন, যুক্তরাষ্ট্র ও অস্ট্রেলিয়া—এই তিনটি দেশ বিশ্বের সর্বাধিক কয়লা উৎপাদন করে। এই তিনটি দেশের কয়লা উৎপাদনের পরিমাণ যথাক্রমে ৯৮৯,৮০০,০০, ৫৬৭,২০০,০০ ও ১৯৯,৪০০,০০০ মেট্রিক টন।
বিশ্বে সর্বাধিক জ্বালানি তেল উৎপাদনকারী দেশ সৌদি আরব। রাশিয়া পৃথিবীতে সবচেয়ে বেশি প্রাকৃতিক গ্যাস উৎপাদন করে। ফ্রান্স, লিথুয়ানিয়া ও স্লোভাকিয়া পরমাণু শক্তির ওপর সবচেয়ে বেশি নির্ভরশীল। পৃথিবীতে সবচেয়ে বেশি জলবিদ্যুৎ উৎপাদন করে কানাডা।
 বুক অব ফ্যাক্টস অবলম্বনে তানজিলা ইউছুফজাই

সংশোধনী: ২ ডিসেম্বর অন্য আলোর ‘ওরাও পাশে ছিল’ প্রচ্ছদ কাহিনির দুটো ঘটনার মূল সূত্র ছিল ‘আমার ব্লগ’-এ লেখা অমি রহমান পিয়ালের মুক্তিযুদ্ধবিষয়ক রচনা। ভুলবশত তথ্যসূত্রটি যথাযথভাবে উল্লেখ হয়নি। আমরা আন্তরিকভাবে দুঃখ প্রকাশ করছি।-বি.স
১৯৭১ সালে বাংলাদেশের স্বাধীনতা সংগ্রাম নাড়া দিয়েছিল বিশ্ববিবেককে। বাঙালির অধিকার আদায়ের সেই সংগ্রাম চিরতরে শেষ করে দিতে যখন পাকিস্তানি সামরিক জান্তা এ দেশের নিরস্ত্র মানুষের ওপর পশুর উন্মত্ততা নিয়ে ঝাঁপিয়ে পড়ল, তখন নিন্দায় মুখরিত হলো বিশ্ব বিবেক। সেদিন বিশ্বের বিভিন্ন প্রান্তে এ দেশের মুক্তিসংগ্রামের সমর্থনে ঘটেছিল কয়েকটি অসাধারণ ঘটনা। আজ স্বাধীনতার ৪০ বছর পূর্তির কালে আমাদের সেই বিদেশি বন্ধুদের অসামান্য প্রচেষ্টার কয়েকটি তুলে আনা হলো ইতিহাসের পাতা থেকে।

দুঃসাহসী জাঁ কুয়ে
কে এই জাঁ কুয়ে? ১৯৭১ সালের ৩ ডিসেম্বরের আগ পর্যন্ত তাঁকে কেউ চিনত না। কিন্তু ৩ ডিসেম্বর ১৯৭১, প্যারিসের অর্লি বিমানবন্দরে এই ফরাসি যুবক এক দুঃসাহসী ঘটনা ঘটিয়ে শিরোনাম হন ইউরোপ তথা গোটা পৃথিবীর বড় বড় সংবাদমাধ্যমে। এই যুবক বাংলাদেশের মুক্তিযুদ্ধেও সমর্থনে পাকিস্তান ইন্টারন্যাশনাল এয়ারলাইন্সের (পিআইএ) একটি বিমানকে পাঁচ ঘণ্টা রানওয়েতে দাঁড় করিয়ে রেখেছিলেন। তাঁর দাবি ছিল, সাত সমুদ্র তেরো নদীর ওপারের মুক্তিসংগ্রামে উন্মাতাল একটি জাতির কল্যাণে কিছু ওষুধ, খাদ্যসামগ্রী যেন ওই বিমানটিতে তোলা হয়!
১৯৭১ সালে বাংলাদেশে সংঘটিত মানবেতিহাসের জঘন্যতম গণহত্যা ছুঁয়ে গিয়েছিল জাঁ কুয়েকে। তিনি সবচেয়ে বেশি কাতর ছিলেন প্রাণ বাঁচাতে ত ৎ কালীন পূর্ব পাকিস্তান থেকে এক কোটি শরণার্থীর ভারতের পশ্চিমবঙ্গে আশ্রয় নেওয়ার ঘটনাটিতে। একটি দেশের সেনাবাহিনী কতটা নৃশংস হলে, তাদের ভয়ে প্রাণের ভয়ে অন্য দেশে পালিয়ে যায় দেশের মানুষ—এই হিসাবটিই তিনি মেলাতে পারতেন না।
জাঁ কুয়ে যেদিন বিমান ছিনতাইয়ের ঘটনা ঘটান, সেদিন ত ৎ কালীন পশ্চিম জার্মানির ভাইস চ্যান্সেলর উইলি ব্র্যান্ডট ফ্রান্স সফরে আসেন। উদ্দেশ্য বিবিধ বিষয় নিয়ে ফরাসি প্রেসিডেন্ট পম্পেডুর সঙ্গে দ্বিপক্ষীয় বৈঠক। এই চাঞ্চল্যকর ঘটনা শিকেয় তুলল সবকিছু। আলোচনায় বসা হলো জাঁ কুয়ের সঙ্গে। তিনি সাফ জানিয়ে দিলেন, ব্যক্তিগত কোনো লাভালাভের ব্যাপার এখানে নেই। তিনি কেবল চান মুক্তিযুদ্ধরত বাংলাদেশে যেন ফ্রান্স সরকার ওষুধ ও খাবার সরবরাহ করে সহায়তা দান করে। আর পিআইএর এই বিমানে করেই যেন সেই মালামাল বাংলাদেশে প্রেরণ করা হয়। পিআইএর বিমানের ব্যাপারটি ছিল পাকিস্তানি নৃশংসতার বিরুদ্ধে এক প্রতীকী প্রতিবাদ।
রাষ্ট্র কখনো সহজ-স্বাভাবিক দাবি মেনে নেয় না। জাঁ কুয়ের দাবিও রাষ্ট্র সহজে মেনে নেয়নি। বরং অনেক জল ঘোলা করে কমান্ডো দিয়ে অর্লি বিমানবন্দর ছেয়ে ফেলে ফ্রান্স সরকার, তবে এক পর্যায়ে মেনে নেয় কুয়ের দাবি। বিমানে তোলা হয় ২০ টন খাদ্যসামগ্রী ও ওষুধ। গ্রেপ্তারও করা হয় জাঁ কুয়েকে। অঁদ্রে দ্য মল্তে নামের একটি সাহায্য সংস্থার মাধ্যমে সেই খাদ্রসামগ্রী ও ওষুধ যখন বাংলাদেশে পৌঁছায়, তখন স্বাধীনতা যুদ্ধের মোড় ঘুরে গেছে চূড়ান্ত বাঁকে। পাকিস্তান ভারত আক্রমণ করে বসেছে। ফলে ভারতও জড়িয়ে পড়ে সর্বাত্মক যুদ্ধে। এর মাত্র ১৩ দিন পরেই বিশ্ব মানচিত্রে জন্ম নেয় স্বাধীন বাংলাদেশ। বাংলাদেশের স্বাধীনতা সংগ্রামে অসামান্য সমর্থন জোগানো এই পরম সুহূদ জাঁ কুয়ে নামের এক ‘পাগল’ যুবকের কথা এখন অবধি অজানাই থেকে গেছে। তবে অতি সম্প্রতি আমার ব্লগসহ কয়েকটি ব্লগে ওঠে এসেছে এই সাহসী যুবকের বীরত্বের কথা।

ক্রিকেট মাঠের প্রতিবাদ
ব্রিটেন তখনো বাংলাদেশের স্বাধীনতা যুদ্ধকে আনুষ্ঠানিক স্বীকৃতি দেয়নি। কিন্তু কর্ম ও চিন্তার স্বাধীনতায় বিশ্বাসী ব্রিটিশরা বাংলাদেশের স্বাধীনতার প্রশ্নে তখন নীরব অথচ প্রশ্রয়দীপ্ত সমর্থন দিয়ে যাচ্ছে। ঢাকা বিশ্ববিদ্যালয়ের ত ৎ কালীন উপাচার্য ও বাংলাদেশের পরবর্তী রাষ্ট্রপতি বিচারপতি আবু সাঈদ চৌধুরী তখন লন্ডনে। এ দেশের স্বাধীনতার প্রশ্নে বিশ্বজনমত গড়ে তুলতে তিনি তখন অগ্রণী ভূমিকা পালন করছেন। এরই মধ্যে খবর এল, পাকিস্তান ক্রিকেট দল টেস্ট সিরিজে অংশ নিতে ইংল্যান্ড সফরে আসছে। বিচারপতি আবু সাঈদ চৌধুরী ও প্রবাসী নেতৃত্ব সিদ্ধান্ত নিল, যে দেশের সেনাবাহিনী নির্বিচারে নিজ দেশের মানুষের ওপরই নারকীয় হত্যাযজ্ঞ চালিয়ে যাচ্ছে, সে দেশের কোনো ক্রীড়াদলের বিদেশের মাটিতে নির্বিবাদে খেলাধুলায় অংশ নিতে দেওয়া যেকোনো বিবেকবান মানুষের পক্ষেই অনুচিত। তারা প্রতিটি ভেন্যুতেই পাকিস্তানি ক্রিকেটারদের কালো পতাকা প্রদর্শনের কর্মসূচি ঘোষণা করলেন।
সিদ্ধান্ত অনুযায়ী লন্ডনের বিখ্যাত লর্ডস, ম্যানচেস্টারের ওল্ড ট্র্যাফোর্ড ক্রিকেট গ্রাউন্ড, লন্ডনেরই আরেক বিখ্যাত ক্রিকেট ভেন্যু দ্য ওভাল, বার্মিংহামের ট্রেন্টব্রিজ প্রভৃতি সব জায়গাতেই শান্তিপূর্ণ কর্মসূচি পালন করলেন ব্রিটেন প্রবাসী বাঙালিরা। বিব্রত হলেন পাকিস্তানি ক্রিকেটাররা। ব্রিটিশরা জানল, পাকিস্তানে স্বাভাবিক পরিস্থিতি নেই। কোনো হাঙ্গামা নয়, চি ৎ কার করে প্রতিবাদ নয়, হাতে প্ল্যাকার্ড নিয়ে টেস্ট ম্যাচগুলোর সময় কেবল বাঙালিরা জানিয়ে দিল, ওরা (পাকিস্তানিরা) আমাদের এমন একটি পরিস্থিতির মধ্যে ঠেলে দিয়েছে, যেখানে দাঁড়িয়ে আমরা বাঙালিরা এখন আর পাকিস্তানকে নিজের দেশ হিসেবে কিছুতেই ভাবতে পারি না।

বাল্টিমোরের প্রতিরোধ
পাকিস্তানি ফ্রেইটার জাহাজ পদ্মা বাল্টিমোর বন্দরে নোঙর করে আছে। এই ফ্রেইটারটি পাকিস্তানি সেনাবাহিনীর জন্য বিপুলসংখ্যক অস্ত্রশস্ত্র ও গোলাবারুদ নিয়ে অল্প কিছুক্ষণের মধ্যেই বাল্টিমোর বন্দর ত্যাগ করবে করাচির উদ্দেশে।
তারিখটা ১৯৭১ সালের ১৫ জুলাই। কিন্তু একি! বিপুলসংখ্যক অস্ত্র ও গোলা পদ্মায় তুলে দিতে অস্বীকৃতি জানালেন বাল্টিমোর বন্দরের শত শত শ্রমিক। নেতৃত্বে রয়েছে বন্দরের শ্রমিক-কর্মচারী ইউনিয়ন।
তাঁদের কথা একটিই। যে অস্ত্র তাঁদের জাহাজে তুলে দেওয়ার কথা, সেই অস্ত্র দিয়েই তো পাকিস্তানি সেনাবাহিনী পূর্ব পাকিস্তানের অসহায় ও নিরস্ত্র মানুষের ওপর ঝাঁপিয়ে পড়বে। এই অস্ত্রের গুলিই তো কেড়ে নেবে নারী-শিশুসহ অসংখ্য মানুষের অমূল্য প্রাণ। বাল্টিমোরের শ্রমিকেরা এতটা বিবেকহীন নন যে তাঁরা মানুষ হয়ে মানুষ হত্যার রসদ সরবরাহের অনুষঙ্গে পরিণত হবেন।
অচলাবস্থা দেখা দিল বাল্টিমোর বন্দরে। বারবার অনুরোধ সত্ত্বেও শ্রমিকেরা পদ্মায় অস্ত্র তুলে দিলেন না। করাচি থেকে পাকিস্তান শিপিং করপোরেশনের জরুরি টেলিগ্রাম এল বাল্টিমোর পোর্ট অথরিটির কাছে। শ্রমিকদের এই ধৃষ্টতা ‘পাকিস্তানের অভ্যন্তরীণ বিষয়ে হস্তক্ষেপ’ হিসেবেই মনে করতে থাকল পাক শিপিং করপোরেশন। ইয়াহিয়ার শিখিয়ে দেওয়া বুলি তখন আওড়াচ্ছে শিপিং করপোরেশনের কর্তা-ব্যক্তিরাও।
মার্কিন প্রশাসন পাকিস্তানের বন্ধু। কিন্তু তারা তো আর নিজ দেশের মানুষের শত্রু নয়! বাল্টিমোরের শ্রমিকদের পূর্ব পাকিস্তানের স্বাধীনতা সংগ্রামের প্রতি পরোক্ষ সমর্থনকে কিন্তু তারা ‘সরকারি কাজে বাধাদান’ হিসেবে না দেখে শ্রমিকদের কর্ম ও চিন্তার স্বাধীনতা হিসেবেই দেখল। তবে বন্ধুকেও তো খুশি করতে হবে। লোক দেখানোর মতো করেই অস্ত্র বোঝাই করে দিতে অস্বীকৃতি জানানো শ্রমিকদের কয়েকজনকে হাজতে নিয়ে পোরা হলো। এক রাত জেল খেটে তাঁরা পরের দিন সকালেই মুক্তি পেয়েছিলেন।
বাল্টিমোর বন্দরের শ্রমিকদের এই অসাধারণ প্রতিরোধ স্থান পেয়েছে আমাদের স্বাধীনতা যুদ্ধের দলিলপত্রের চতুর্দশ খণ্ডে।

অপরাধী এক বেলজিয়ান
পূর্ব পাকিস্তান থেকে প্রাণের ভয়ে ভারতে পালিয়ে আসা শরণার্থীদের সম্পর্কে টেলিভিশনে এক সন্ধ্যায় একটি অনুষ্ঠান প্রচারিত হচ্ছিল। আয়েশি ভঙ্গিমায় তা দেখছিলেন বেলজিয়ান যুবক মারিও রয়মান্স। হঠা ৎ হতদরিদ্র এক মায়ের কোলে অপুষ্টিতে আক্রান্ত, হাড্ডিসার এক শিশুকে দেখে আঁতকে উঠলেন তিনি। মানুষের এমন করুণ চেহারা দেখতে প্রস্তুত ছিল না তাঁর চোখ দুটি। অবাক বিস্ময়ে টেলিভিশনে দেখলেন, কেবল নিজেদের অধিকার বুঝে পাওয়ার দাবি জানাতেই শাসকগোষ্ঠীর কী নির্মম নিষ্পেষণের শিকার হতে হয়েছে এতগুলো মানুষকে। জানলেন, কী জান্তব উন্মত্ততায় ও হিংসায় একটি দেশের সেনাবাহিনী, নিজ দেশেরই মানুষকে ধেয়ে বেড়াচ্ছে হত্যা করার জন্য।
টেলিভিশনে পূর্ব পাকিস্তানের ঘটনাপ্রবাহ নিয়ে দেখা অনুষ্ঠানটিই যেন কাল হলো রয়মান্সের। মাথা থেকে কিছুতেই ঝেড়ে ফেলতে পারছিলেন না ব্যাপারগুলো। মাথায় ঢুকছিল না, মানুষ কীভাবে এত অসহায় অবস্থায় পড়তে পারে!
পূর্ব পাকিস্তানের শরণার্থীদের জন্য কিছু করার আকাঙ্ক্ষা তাঁকে পেয়ে বসল। কী করবেন কী করবেন ভাবতে ভাবতে ঠিক করে ফেললেন, ব্রাসেলসের গ্যালারি অব ফাইন আর্টস থেকে তিনি একটি চিত্রকর্ম চুরি করে তা বিক্রি করে সেই টাকা দান করবেন পূর্ব পাকিস্তানের সেই অসহায় শরণার্থীদের কল্যাণে।
যেমন ভাবা তেমনি কাজ । রয়মান্স ১৯৭১ সালের ২৩ সেপ্টেম্বর যা করলেন, তা বেলজিয়ামের ইতিহাসের অন্যতম চাঞ্চল্যকর অপরাধের তালিকার ওপরের দিকেই রয়েছে। তিনি চুরি করলেন সপ্তদশ শতকের শিল্পী ইয়োহান ভারমিয়ারের আঁকা ‘দ্য লাভ লেটার’ নামের একটি অসাধারণ তেলচিত্র। ওই সময়ের বাজারমূল্যে যার দাম ধরা ছিল ৫০ লাখ বেলজিয়ান ফ্রাঙ্ক।
সেদিন সন্ধ্যায়ই ব্রাসেলসের গ্যালারি অব ফাইন আর্টসে উদ্বোধন করা হয়েছিল হল্যান্ড, ফ্রান্স, ডেনমার্ক, ইংল্যান্ড, জার্মানির ষোড়শ ও সপ্তদশ শতকের শিল্পীদের আঁকা বিভিন্ন তেলচিত্রের প্রদর্শনী। অনুষ্ঠানে দর্শকবেশেই তিনি ঢুকেছিলেন। অনুষ্ঠানে ছিলেন শেষ অবধি। রাতের বেলা বন্ধ হয়ে যাওয়া গ্যালারিতে ঢুকে তিনি আলু কাটার ছুরি দিয়ে কেটে ফ্রেম থেকে বের করে আনেন সেই ছবিটি। এরপর গোপন পথ দিয়ে বেরিয়ে সোজা ট্যাক্সি চেপে নিজের বাড়ি। ছবিটি চুরি করে বিপদেই পড়েছিলেন রয়মান্স। কোথায় লুকিয়ে রাখবেন ভেবে পাচ্ছিলেন না তিনি। শেষে একদিন কোনো এক পত্রিকা অফিসে ফোন করে জানিয়ে দেন নিজের ‘কীর্তি’র কথা। ইয়োহান ভারমিয়ারের সেই তেলচিত্রটি খুঁজে পেতে তখন লাখ লাখ ফ্রাঙ্ক পুরস্কার ঘোষণা হয়ে গেছে। তিনি সাফ জানিয়ে দেন, এই চুরি তিনি নিজের জন্য করেননি। তাঁর উদ্দেশ্য ছিল, এর মাধ্যমে তিনি পূর্ব পাকিস্তানের অসহায় শরণার্থীদের জন্য অর্থ সংগ্রহ করবেন। এ জন্য দেনদরবার করতে থাকেন কর্তৃপক্ষের সঙ্গে। কিন্তু যেখান থেকে ফোন করে তিনি দরবার করছিলেন, সেখানকারই একজন গোপনে রয়মান্সের কথা শুনে পুলিশে জানিয়ে দেয়। পুলিশ ধাওয়া করে গ্রেপ্তার করে তাঁকে। উদ্ধার করে ভারমিয়ারের ছবিটি। বিচারে দুই বছরের সাজাও দেওয়া হয় রয়মান্সকে।
কিন্তু, গোটা বেলজিয়ামে তখন উল্টো প্রতিক্রিয়া। সত্যিই তো, রয়মান্স তো কোনো অন্যায় করেননি। তাঁর গ্রেপ্তার ও সাজা দেওয়ার প্রতিবাদে তরুণেরা রাস্তায় নেমে আসে। জনতার দাবির মুখে নতি স্বীকার করে বেলজিয়ান সরকার তাঁর সাজার মেয়াদ কমিয়ে ছয় মাস করে।
কারাভোগ অবশ্য ক্ষতির কারণ হয় রয়মান্সের জন্য। শরীর ভেঙে যায় তাঁর। তত দিনে অবশ্য বাংলাদেশও স্বাধীনতা পেয়ে যায়। কিন্তু কারাগারে বাস করে মানসিক আঘাত পাওয়া রয়মান্স আর নিজেকে ফিরে পাননি। ১৯৭৮ সালে খুব অল্প বয়সে তিনি পৃথিবী ছেড়ে বিদায় নেন।
মারিও রয়মান্সের এই অসাধারণ আত্মত্যাগ তো আমাদের স্বাধীনতার জন্যই। তাঁর কৃতিত্বের কথা জানতে আমাদের ৪০ বছর লেগে গেল।
গ্রন্থনা: নাইর ইকবাল
লম্বা লাইন। সবাই দাঁড়িয়ে আছেন সারি বেঁধে। ধীরে ধীরে এগোচ্ছে লাইনটি। এক-একজন করে ঢুকছেন। ভেতরে নির্বাচনী কর্মকর্তারা বসে আছেন। একজন ভোটারলিস্টের সঙ্গে মিলিয়ে দেখছেন ভোটদাতার নাম-পরিচয় আর শনাক্তকরণ চিহ্ন। দ্বিতীয়জন হাতে লাগিয়ে দিলেন অমোচনীয় কালি। তৃতীয়জনের কাছ থেকে ব্যালট পেপার নেওয়ার কথা। এই ব্যালট পেপারেই সিল মেরে দেওয়া হবে ভোট। কিন্তু এ কী, ব্যালট পেপারের বদলে যে হাতে ধরিয়ে দেওয়া হলো মার্বেল! এ কি ভোট, নাকি ছেলেখেলা! ভোট দিতে এসে হাতে মার্বেল ধরিয়ে দেওয়া কেন? না, খেলার জন্য নয়; ভোটদাতার হাতে মার্বেল দেওয়া হয়েছে ভোটই দেওয়ার জন্য!
আপনার কাছে এই দৃশ্য অবিশ্বাস্য লাগতে পারে। কিন্তু এটাই ঘটেছে। তা-ও আবার কোনো যেনতেন অগুরুত্বপূর্ণ নির্বাচনে নয়; একটি দেশের জাতীয় নির্বাচনেই! মার্বেল দিয়ে ভোট দেওয়ার এই অভিনব কায়দা আমাদের শেখাল আফ্রিকার দেশ গাম্বিয়া। গত সপ্তাহে গাম্বিয়ার প্রেসিডেন্ট নির্বাচনে ব্যালট পেপারের বদলে ব্যবহার করা হয়েছে ছেলে-ছোকড়াদের খেলার উপকরণ কাচের মার্বেল। শুনে আপনার হাসি আসতে পারে। কিন্তু মাত্র আট লাখ ভোটারের ছোট্ট এ দেশটির শীর্ষ নির্বাচনী কর্মকর্তা স্যামবউসাং এনজি বলছেন, এটাই দেশটির অশিক্ষিত জনগোষ্ঠীকে গণতান্ত্রিক প্রক্রিয়ায় নিয়ে আসার সবচেয়ে ভালো উপায়। লেখাপড়ার কোনো বালাই এতে নেই। ভোট দেওয়াও খুব সহজ। তা ছাড়া এ নির্বাচনী প্রক্রিয়া খুবই সাশ্রয়ী। পরিবেশবান্ধবও।
ভোটের প্রক্রিয়াটি ব্যাখ্যা করা দরকার। প্রেসিডেন্ট নির্বাচনে দাঁড়িয়েছিলেন তিনজন প্রার্থী। তিনজন প্রার্থীর জন্য ভোটকেন্দ্রে রাখা হয়েছিল তিনটি টিনের ড্রাম। ভিন্ন ভিন্ন রঙের। সেই ড্রামের ওপর ছিল তিনজন প্রার্থীর ছবি ও প্রতীক।
১৯৯৪ সালে রক্তপাতহীন অভ্যুত্থানের মাধ্যমে ক্ষমতায় আসা, চতুর্থ দফায় নির্বাচিত হওয়ার প্রতীক্ষায় থাকা প্রেডিডেন্ট ইয়াহইয়া জামেগর ড্রামের রং গাঢ় সবুজ। ৪৬ বছর বয়সী প্রেসিডেন্টের প্রধান প্রতিপক্ষ ওসাইনু ডারবোয়ের ড্রামের রং হলুদ। ৬৩ বছর বয়সী এই প্রার্থীর প্রতীক হলো করমর্দন। তৃতীয় প্রতিদ্বন্দ্ব্বী, ৫১ বছর বয়সী হামাত বাহের ড্রামের রং আকাশি, প্রতীক হলো গরু।
এবার ভোটদাতার কাজটি হলো খুব সহজ। নির্ধারিত মার্বেলের বাক্স থেকে একটা মার্বেল নিয়ে তাঁর পছন্দের প্রার্থীর ড্রামের ওপর রাখা ছিদ্র দিয়ে ফেলে দিতে হবে। ভোটদাতা মার্বেল ফেলার পর সেটি নল বেয়ে গড়িয়ে গিয়ে লাগবে ভেতরে রাখা সাইকেলের বেলের ওপর। ফলে টুং করে একটা শব্দ হবে। পোলিং এজেন্ট ও নির্বাচনী কর্মকর্তারা সেই টুং শব্দ শুনে নিশ্চিত হবেন, ভোট দেওয়া হয়েছে। তা ছাড়া কেউ যেন একটির বেশি মার্বেল ফেলতে না পারে, সে জন্যও এ ব্যবস্থা। তাতে টুং শব্দটা হবে একাধিকবার। বেলের গায়ে লাগার পরই মার্বেল জমা হবে নিচে। যেহেতু ধাতবের ড্রাম, দ্বিতীয় কোনো শব্দ যেন না হয়, এ জন্য ড্রামের নিচে রাখা আছে কাঠের গুঁড়া। শুধু তা-ই নয়, কোনো বিভ্রান্তি এড়াতে ভোটকেন্দ্রের ৫০০ মিটার আশপাশের এলাকায় নিষিদ্ধ করা হয়েছে সব ধরনের সাইকেল ও সাইকেলের বেল!
পরে মার্বেল গুনলেই বোঝা যাবে, কে পেয়েছে কত ভোট। এ ধরনের নির্বাচনীব্যবস্থা পৃথিবীতে আর কোথাও আছে বলে জানা নেই। তবে বিচিত্র এ ভোটব্যবস্থা নাকি দেশটিতে খুবই জনপ্রিয়। ২০০৬ সালের নির্বাচনেও ব্যবহূত হয়েছে এ পদ্ধতি। নির্বাচনী কর্মকর্তাদের বক্তব্য, ভোট আয়োজনে কেবল ব্যালট পেপারের কাগজ ও ছাপা খবর বাবদ খরচ হয় কোটি কোটি টাকা। এখানে সেটি সেরে ফেলা যাচ্ছে অল্প খরচেই। বেঁচে যাচ্ছে কাগজ। ফলে বাঁচছে প্রকৃতিও। শুধু তা-ই নয়; ভোটের পর মার্বেলগুলো রেখে দেওয়া হচ্ছে সযত্নে। যেন পরবর্তী নির্বাচনেও তা ব্যবহার করা যায়। এই ভোট-প্রক্রিয়া একই সঙ্গে সাশ্রয়ী এবং পরিবেশ ও ভোটারবান্ধব!
এ মার্বেলগুলো কোথায় রাখা হয়, কোথা থেকেই বা বানানো হয়েছে, সে কথা নিরাপত্তার কারণে জানানো হয়নি। তবে ধারণা করা হয়, ২০০২ সালে ১৫ লাখ মার্বেল দিয়ে সাহায্য করেছিল তাইওয়ান।
 রাজীব হাসান, সূত্র: বার্তা সংস্থা
মুনতাসীর মামুন, ঢাকা বিশ্ববিদ্যালয়ের ইতিহাস বিভাগের অধ্যাপক, গবেষক ও ইতিহাসবিদ। কেবল ইতিহাস নয়, লিখেছেন প্রবন্ধ, অনুবাদ, গল্প, কিশোর সাহিত্যসহ নানা বিষয়ে। একুশে পদক, বাংলা একাডেমী পুরস্কারসহ পেয়েছেন নানা পুরস্কার।

নানামুখী পড়া
একসঙ্গে একাধিক বই পড়ার কারণে নানা বিষয় নিয়েই পড়া হয়। বর্তমানে পড়ছি জন সিম্পসনের আত্মজীবনীমূলক একটি বই, যেখানে তাঁর সাংবাদিকতা জীবনের নানা অভিজ্ঞতাকে গুরুত্ব দেওয়া হয়েছে। এ ছাড়া বার্মা নিয়ে গবেষণাধর্মী একটা বই পড়ছি। বার্মার অভ্যন্তরীণ বিষয় এখানে মুখ্য। নাগিব মাহফুজের হারাফিস নামের উপন্যাসটি পড়ছি। কায়রোর কাহিনিনির্ভর বই। এ ছাড়া পাবলো নেরুদার স্ত্রীর আত্মজীবনী পড়তেও বেশ লাগছে।
কাজের অনুষঙ্গ যখন গান
যেকোনো কাজের সঙ্গেই গান চলে। তাই গানকে কাজের অনুষঙ্গ বলাই ভালো। সকালে নাশতা করতে বসলেই টেলিভিশনে গানের আসর শুনি। সকালে রবীন্দ্রসংগীত কিংবা হালকা ধাঁচের গান বেশি ভালো লাগে। ইংরেজি ফোক গান কিংবা মোজার্ট ভালো লাগে। যখন একা থাকি, তখনো গান শুনি। গান কাজের মৌনতা ভাঙায় না।
অস্কারের ছয়
অস্কারের জন্য মনোনীত মোট ছয়টি ছবির সব কটিই দেখেছি। তবে সবচেয়ে ভালো লেগেছে ব্ল্যাক সোয়ান সিনেমাটা। এ ছাড়া মুক্তিযুদ্ধের ওপর নির্মিত গেরিলা সিনেমা দেখেছি। গেরিলা দেখে মনে হয়েছে মুক্তিযুদ্ধ বুঝি আবার এল। দেখেছি, লালনের ওপর নির্মিত মনের মানুষ।
১২ খণ্ডে মুক্তিযুদ্ধ কোষ
একসঙ্গে পড়ার মতো একসঙ্গে কয়েকটি বই লেখার কাজ করছি। মুক্তিযুদ্ধে সারা বিশ্বের মানুষের ভূমিকা কেমন ছিল, এ বিষয়ে একটি বই লিখছি। শান্তি কমিটির কার্যক্রম-বিষয়ক একটি বই লিখছি। এ ছাড়া বড় পরিসরে এবং দীর্ঘ সময়ে লেখার কাজ করছি ১২ খণ্ডে মুক্তিযুদ্ধ কোষ। নয় মাস ধরে মুক্তিযুদ্ধ চলাকালে বিভিন্ন ঘটনানির্ভর এই বই। পাশাপাশি করছি সংকলন এবং বেশ কিছু বই সম্পাদনার কাজ।
বিস্ময়ের ঘোর কেটেছে
একটা সময় ঘুরতে খুব পছন্দ করতাম। তারুণ্যভরা জোয়ারে যেখানেই বেড়াতে গিয়েছি, চোখ মেলে দেখেছি। বিস্মিত হতাম। কিন্তু এখন বিস্ময়ের ঘোর কেটে গেছে। দেশের বাইরের কথা বললে ইউরোপের সব শহর একই রকম। আবার প্রাচ্য ও পশ্চা ৎ একই আদলে এগিয়ে যাচ্ছে। কোনো শহরের মাঝে বৈচিত্র্য খুঁজে পাই না। তবে একমাত্র আমস্টারডামকে অন্য রকম মনে হয়। মনোরম শহর বলা যায় একবাক্যে।
 শারমিন নাহার
ইটের গায়ে আজও লেখা রয়েছে আর বি ডি (রাধা বিনোদ পাল)। শান বাঁধানো ঘাটটি কালের আবর্তে ভেঙে পড়েছে। বিভিন্ন প্রজাতির ফলের বাগানটিও নেই। দেশ স্বাধীনের পর একতলা বাড়িটি ক্ষয়ে ক্ষয়ে হারিয়ে গেছে। কিন্তু আজও তাঁর নাম সবাই জানে। চাকরিজীবনের সুনাম, খ্যাতি তাঁকে দিয়েছে বিশ্বপরিচয়। কুষ্টিয়ার মিরপুর উপজেলার সদরপুর ইউনিয়নের নিভৃত পল্লি কাকিলাদহ। জাপানিদের কাছে দেবতুল্য ড. রাধা বিনোদ পালের শৈশব কেটেছে এ গ্রামে। এলাকাটি এখন জজপাড়া নামে পরিচিত। বিপিন বিহারি পালের ছেলে রাধা বিনোদ পাল আন্তর্জাতিক আদালতের বিচারক ছিলেন।
১৮৮৬ সালের ২৭ জানুয়ারি দৌলতপুর উপজেলার মথুুরাপুর ইউনিয়নের মৌজা সালিমপুরের অধীন তারাগুনিয়া গ্রামে মাতুলালয়ে তাঁর জন্ম। প্রতিভাবান ব্যক্তিত্ব ড. রাধা বিনোদ পালের সুখ্যাতি শুধু পাকিস্তান-ভারতের মধ্যেই সীমাবদ্ধ ছিল না। দ্বিতীয় বিশ্বযুদ্ধে ১৯৪৬-৪৮ সাল পর্যন্ত জাপানের রাজধানী টোকিও মহানগরে জাপানকে যুদ্ধাপরাধী সাব্যস্ত করে যে বিশেষ আন্তর্জাতিক আদালতে বিচার হয়, তিনি ছিলেন সেই আদালতের অন্যতম বিচারপতি। তিনি তাঁর ৮০০ পৃষ্ঠার যৌক্তিক রায় দিয়ে জাপানকে যুদ্ধাপরাধ থেকে মুক্ত করেন। এ রায় বিশ্বনন্দিত ঐতিহাসিক রায়ের মর্যাদা পায়। এরপর তিনি জাপান-বন্ধু ভারতীয় বলে খ্যাতি অর্জন করেন। খ্যাতিমান এই মনীষী ১৯৬৭ সালের ১০ জানুয়ারি কলকাতায় শেষ নিঃশ্বাস ত্যাগ করেন।
জজপাড়া এলাকায় গিয়ে দেখা যায়, রাধা বিনোদ পালের তৈরি করা পুকুরে আশপাশের মানুষ গোসল করছে। ষাটোর্ধ্ব বিল্লাল হোসেন জানান, স্বাধীনতার পর চুয়াত্তর সালের দিকে রাধা বিনোদ পালের চার ছেলে একবার কাকিলাদহ গ্রামে এসেছিলেন। তখনও, স্বাধীনতার পরেও রাধা বিনোদ পালের একতলা বাড়িটি ছিল। উঁচু প্রাচীর আর লম্বা বারান্দা। ঘরের মধ্যে ছিল চৌকি ও বিভিন্ন আসবাবপত্র, একটা পালকিও ছিল। ছিল আম, কাঁঠাল, লিচু আর কমলার বাগান। ১৬ বিঘা জমির ওপর কেটেছিলেন পুকুর। একই এলাকার ষাটোর্ধ্ব আবদুল ওহাব জানালেন, ১৩০ বিঘা এলাকার পুরোটায় তারকাঁটা দিয়ে ঘেরা ছিল। কিন্তু এলাকার প্রভাবশালী ও রক্ষণাবেক্ষণের অভাবে আশির দশকে তা নিশ্চিহ্ন হয়ে যায়।
এলাকাবাসী জানান, স্বাধীনতাযুদ্ধের অর্থা ৎ , তাঁর মৃত্যুর আগে এলাকার প্রভাবশালী আইনুদ্দীন মালিথা নামের এক ব্যক্তিকে জায়গাজমি দেখাশোনার দায়িত্ব দিয়ে তিনি ভারতে চলে যান। এর পর থেকে যে যেমন পেরেছে সরকারি বা প্রভাব খাটিয়ে দখলে নিয়ে জায়গাজমি ব্যবহার করছে। বাড়ির ইটসহ ব্যবহূত আসবাবপত্র এখনো অনেকের বাড়িতে পাওয়া যাবে। ত ৎ কালীন মিরপুর উপজেলা নির্বাহী কর্মকর্তা মোল্লা মাহমুদ হাসান প্রথম আলোকে বলেন, রাধা বিনোদ পালের বেশির ভাগ জমিই বেদখল হয়ে গেছে।
স্থানীয় সমাজসেবক ও সুপ্রিম কোর্টের আইনজীবী ব্যারিস্টার রাগীব রব চৌধুরী প্রথম আলোকে বলেন, রাধা বিনোদ পালের ডকুমেন্টারি তৈরির জন্য কাকিলাদহে জাপানের এনএইচকে টেলিভিশনের পরিচালক তরুতাকাজি, প্রকৌশলী দাই সহাকুরা, টেকনিশিয়ান সিংজিজু এসেছিলেন। এ ছাড়া জাপান সরকারের প্রতিনিধিরা স্মৃতিবিজড়িত এ জায়গায় হাসপাতালসহ একাধিক স্থাপনা তৈরির উদ্যোগ নিয়েছিলেন। স্থানীয় প্রভাবশালীদের কারণে সেগুলো সম্ভব হয়নি। জাপানিদের ইতিহাসে রাধা বিনোদের নাম স্বর্ণাক্ষরে লেখা রয়েছে। জাপানের টোকিও শহরে তাঁর নামে রয়েছে জাদুঘর, রাস্তা, রয়েছে স্ট্যাচু। এমনকি জাপান বিশ্ববিদ্যালয়ে একটি রিসার্চ সেন্টার রয়েছে। কিন্তু রক্ষণাবেক্ষণের অভাবে হারিয়ে যাচ্ছে বাংলাদেশে তাঁর স্মৃতি। বেদখল হয়েছে জায়গাজমি।

রাধা বিনোদ পাল
কুষ্টিয়ার মিরপুর উপজেলার ছাতিয়ান ইউনিয়নের ছাতিয়ান গ্রামের গোলাম রহমান পণ্ডিতের কাছে তাঁর শিক্ষাজীবনের হাতেখড়ি। কুষ্টিয়া হাইস্কুলে তিনি মাধ্যমিক পর্যায় পর্যন্ত লেখাপড়া করেন। ১৯২০ সালে আইন বিষয়ে স্নাতকোত্তর ও ১৯২৫ সালে আইনে ডক্টরেট ডিগ্রি লাভ করেন। ১৯১৯-২০ সালে ময়মনসিংহের আনন্দমোহন কলেজে অধ্যাপনা দিয়ে তিনি কর্মজীবন শুরু করেন। ১৯২৫-১৯৩০ এবং ১৯৩৬ সালে তিনি কলকাতা বিশ্ববিদ্যালয়ে আইনে অধ্যাপনা করেন। পরে কলকাতা হাইকোর্টে আইন পেশায় যোগদান করেন। ১৯৪১-৪৩ সাল পর্যন্ত তিনি কলকাতা হাইকোর্টের প্রধান বিচারপতি হিসেবে নিযুক্ত হন। ১৯৪৩-৪৪ সালে কলকাতা বিশ্ববিদ্যালয়ের উপাচার্য হিসেবে দায়িত্ব পালন করেন।
বিবিসি জানালা
ইংরেজি শেখার বই
প্রকাশনা: প্রথমা প্রকাশন
দাম: ১০০ টাকা
আমাদের দেশে ইংরেজি নিয়ে দুশ্চিন্তা অনেকের। ছাত্র-শিক্ষক-অভিভাবক—কেউই এই তালিকার বাইরে নয়। ইংরেজি সঠিকভাবে বলতে বা লিখতে না পারার কারণে বিভিন্ন সমস্যায় পড়তে হয়। দেশের বাইরে গেলে যেমন ইংরেজির দক্ষতা লাগে, তেমনি ভালো কাজ পেতে বা কর্মক্ষেত্রে ইংরেজিতে কথা বলতেও এর প্রয়োজনীয়তা অনন্য। এই ভাবনা থেকেই প্রকাশিত হয়েছে বিবিসি জানালা নামের বইটি। বিভিন্ন লেসনে ভাগ করা এই বইতে প্রয়োজনীয় ইংরেজির পাশাপাশি শব্দ তালিকাও রয়েছে।

কোনারকের বিবরণ
লেখক: নির্মলকুমার বসু
সম্পাদনা: প্রসেনজি ৎ দাশগুপ্ত ও সৌমেন পাল
প্রকাশনা: নিউ এজ পাবলিশার্স
দাম: ৬০০ টাকা
কোনারক সম্পর্কে বহু বিদগ্ধজনের গভীর অভিনিবেশপূর্ণ নানা রচনা, যা এ সংস্করণকে অখণ্ডতর রূপ দিয়েছে। অধ্যাপক বসু রচিত কোনারক-সম্পর্কিত আরও দুটি প্রবন্ধ, কোনারক বিষয়ে মারি সিটনের রচনা এবং ভারতবর্ষের শিল্পে মিথুনমূর্তির স্থান সম্পর্কে ও সি গাঙ্গুলির একটি মূল্যবান রচনা সংযুক্ত হয়েছে। কোনারক সম্পর্কে আলোচনার পাশাপাশি পাঠক এখানে খুঁজে পাবে মন্দির, স্থাপত্য ও শিল্পশাস্ত্রের অনেক সংবাদ।

টুগেদার দে ফট
গান্ধী-নেহরু করেসপনডেন্স ১৯২১-১৯৪৮
সম্পাদনা: উমা ইয়েনগার ও ললিতা জাকারিয়া
প্রকাশনা: অক্সফোর্ড
দাম: ২৫০০ টাকা
রাজনীতির দুই মহান নেতা করমচাঁদ গান্ধী ও জওহরলাল নেহরুর অসাধারণ কৃতিত্বের কথা সবারই জানা। ত ৎ কালীন বিভিন্ন ধরনের ভূমিকায় রাজনীতির এই দুই প্রবাদপুরুষের ভূমিকাও ছিল অসামান্য। দুজনের মধ্যে নানা সময়ে বিভিন্ন গুরুত্বপূর্ণ বিষয় নিয়ে চিঠি আদান-প্রদান হতো। সেসব চিঠিতে কী লেখা আছে? এ নিয়ে পাঠকের ব্যাপক কৌতূহল থেকে প্রকাশ করা হয়েছে টুগেদার দে ফট নামের বইটি।
সূত্র: প্রথমা প্রকাশন, আজিজ সুপার মার্কেট, শাহবাগ, ঢাকা।

সংগীত
যখন ভাঙল মিলনমেলা
বাংলাদেশের খ্যাতিমান সংগীত-শিল্পীদের মধ্যে খুব পরিচিত সৈয়দ আব্দুল হাদী। তাঁর গাওয়া বিভিন্ন গান জনপ্রিয়তা পেয়েছে। সংগীতের প্রতি ভালোবাসা তাঁকে নিয়ে গেছে গণমানুষের কাছে। সম্প্রতি তাঁর গাওয়া রবীন্দ্রসংগীতের একটি অ্যালবাম বাজারে এসেছে। শিল্পীর গাওয়া রবীন্দ্রসংগীতের অ্যালবাম এটাই প্রথম। এ অ্যালবামের গানগুলোর গায়কি ও যন্ত্রানুষঙ্গে পাওয়া যাবে ভিন্নতা। ‘আমি চঞ্চল হে’, ‘তুমি কি কেবলই ছবি’, ‘যখন পড়বে না মোর পায়ের চিহ্ন’সহ মোট নয়টি গান আছে ম
সূত্র: সুরের মেলা, আজিজ সুপার মার্কেট, শাহবাগ, ঢাকা।

চলচ্চিত্র
মুক্তির গান
পরিচালক: তারেক মাসুদ ও ক্যাথরিন মাসুদ
স্বাধীনতা-সংগ্রামে একদল নিবেদিতপ্রাণ সাংস্কৃতিক কর্মী, লেখক, আঁকিয়ে, গায়ক ও নাট্যশিল্পী সবাইকে তাঁদের কর্মকাণ্ডের মাধ্যমে উজ্জীবিত করার দায়িত্ব নিয়েছিলেন। ২০ বছর ধরে প্রধানত অর্থনৈতিক কারণেই নিউইয়র্কের কোনো এক অট্টালিকার পাতালকক্ষে বাক্সবন্দী হয়ে ছিল এ অমূল্য সম্পদ। উদ্ধারকৃত এ ঐতিহাসিক ফুটেজের সঙ্গে বিভিন্ন দেশ থেকে সংগৃহীত ও ক্রয়কৃত মুক্তিযুদ্ধের দুর্লভ প্রামাণ্য ফুটেজকে যুক্ত করে তৈরি হয়েছে মুক্তির গান।

ডার গোলেম
পরিচালক: পাউল ভেগেনার
১৬ শতকের প্রাগ। এক ইহুদি পাদরি কাদামাটি দিয়ে তৈরি করল এক বিশালদেহী দৈত্য। প্রাগে ইহুদিদের বিচারের হাত থেকে বাঁচানোর জন্য পাদরি এই মাটির দৈত্যকে জীবন্ত করে তুলল। এই ছবির পরিচালক পাউল নিজেই দৈত্য গোলেমের ভূমিকায় অভিনয় করেন। গোলেমের ধারণা পরিচালক ধার করেছেন প্রাচীন ইহুদি লোককথা থেকে। পরিচালক ১৯২০ সালের দিকেই প্রাণপণ চেষ্টা করেছেন স্পেশাল এফেক্টে ব্যবহার করার। তাতে তাঁকে সেই সময়ের পটভূমিতে সফলও বলা যায়।
সূত্র: মুভি প্লাস, রাইফেল স্কয়ার মার্কেট, ঢাকা।সবচেয়ে বড়, সবচেয়ে শক্তিশালী, সবচেয়ে দ্রুতগামী—এ রকম যাবতীয় রেকর্ডধারীরই একটা সাধারণ পরিণতি হচ্ছে একসময় পেছনে পড়ে যাওয়া। কারণ, আজ হোক বা কাল, কেউ না কেউ এই রেকর্ডধারীদের পেছনে ফেলবেই। কিন্তু যা কিছু প্রথম, তা সব সময়ই প্রথম। হতে পারে, প্রথম আবিষ্কৃত তথ্যটা হয়তো পরে দেখা গেল প্রথম নয়, তারও আগে কিছু আছে। কিন্তু সেটিও হবে প্রথম। কাজেই প্রথম চিরকালই প্রথম।

ত্রিকোণমিতি
ত্রিকোণমিতির জন্ম প্রাচীন মিসরে হলেও এর উদ্ভাবক কিন্তু একজন গ্রিক। খ্রিষ্টপূর্ব দ্বিতীয় শতকে গ্রিক জ্যোতির্বিদ হিপারচুস গ্রহ-নক্ষত্র বিচার করতে গিয়ে এই বিদ্যার চর্চা শুরু করেন। তিনি কাজ করতেন আলেকজান্দ্রিয়ার একটি জাদুঘরে। তবে আমরা বর্তমান যুগে ‘সাইন’, ‘কস’, ‘থেটা’, ‘কোসাইন’, ‘কোসেক’ ইত্যাদি দিয়ে যে ত্রিকোণমিতি করে থাকি, তার উদ্ভাবক কিন্তু মুসলিম গণিতবিদেরা। নবম খ্রিষ্টাব্দে আবু আবদুল্লাহ আল-বাতানি, হাবাস আল-হাসিব ও আবুল ওয়াফা আল-বুজানি নামের তিন গণিতবিদের যৌথ উদ্যোগের ফসল আজকের ত্রিকোণমিতি। তাঁরা কিন্তু গ্রিক জ্যোতির্বিদ হিপারচুসের মূল ধারণার ওপর ভিত্তি করেই এ বিষয়টিকে আরও আধুনিক করে গড়ে তুলেছিলেন।
 পেঙ্গুইন বুক অব ফার্স্ট অবলম্বনে

