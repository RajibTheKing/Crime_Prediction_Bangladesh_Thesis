
সংগীত, টেলিভিশন ও চলচ্চিত্রের বর্তমান আলোচিত কয়েকজন শিল্পীর এ বছরটি কেমন যাবে, তা বিশ্লেষণ করে জানাচ্ছেন কাওসার আহমেদ চৌধুরী
হাবিব
ইয়া হাবিবি! মাই ডার্লিং! (হাবিব শব্দের মানেই তো তাই)...নতুন তেমন কোনো খবর নেই; যাহা হইবে—ভালোই হইবে।
ন্যান্সি
ড্যান্স অ্যা লিট্ল্,...অ্যা লিট্ল্ মোর, ন্যান্সি; অ্যান্ড ইউ উইল বি মাচ মোর ফেমাস, ড্যান্সি...sorry ন্যান্সি, দিস ইয়ার!
কনা
চলতি বছরটিও আপনার জন্য বয়ে আনবে অজস্র সাফল্যের কণা।
আরেফিন রুমি
আরে! নতুন বছরেও আপনার...। ভালোই তো!
জয়া
জয় হোক জয়ার, এ বছরেও আবার। শুভ নববর্ষ।
চঞ্চল
চঞ্চলতার দিন হলো শেষ, ওরে ও চঞ্চলিয়া! (...এবার শান্ত হয়ে কাজ করে যান, চুপটি করিয়া)।
মোশাররফ করিম
জরা আস্তে, ভাইয়া!...নতুন এই বছরটাও আপনার মোটামুটি ভালোই যাবে মনে হয়।
তিশা
এ বছর আপনার জীবনে কমপক্ষে দুটি সুসংবাদ আসবে।
বিন্দু
বিন্দু বিন্দু জলে সিন্ধু হয়, আরও অনেক কিছুই হয়। ২০১২ খ্রিষ্টাব্দে বিন্দুর সাফল্যও অনেক হবে।
মীম
এ বছর আপনার মোটামুটি ০৫ ভাগ কাজ অসমাপ্ত থেকে যেতে পারে। শুভ হোক।
সারিকা
নতুন বছর আপনার পেশাগত জীবনে এক নতুন মাত্রা যোগ করবে।
শাকিব খান
কী খান? কিং খান? ও, না শাকিব খান। চলতি সালেও আপ্-কা কপাল...ভালোই রহেগা, খাঁ সাহাব!
পূর্ণিমা
হেমন্ত মুখোপাধ্যায়ের গাওয়া সেই বিখ্যাত গানের লাইনটি মনে পড়ে যায়, ‘সেদিনও এমনই ছিল পূর্ণিমা, পূর্ণিমা/ খেয়ালের খেয়া আমার ছাড়িয়ে গেল দূর সীমা’।...এ বছর আপনি একটি নতুন ধরনের স্বীকৃতি পেতে পারেন।
অপু বিশ্বাস
২০১২ খ্রিষ্টাব্দে আপনার অগ্রযাত্রার বিষয়ে আপনি নিজের ওপর বিশ্বাস রাখতে পারবেন



২০১১ সালের একেবারে শেষ দিনে বিশ্বের বৃহত্তম প্রাকৃতিক সমুদ্রসৈকত কক্সবাজারে অনুষ্ঠিত হয় এয়ারটেল আয়োজিত বিচ কনসার্ট। নতুন বছরকে স্বাগত জানাতে সেদিনের কনসার্ট উপভোগ করেন প্রায় দুই লাখ দর্শক।
এলআরবির দলপ্রধান আইয়ুব বাচ্চু বলেন, ‘২০১১ সালের শেষ ১০ দিনের প্রতিদিনই আমরা বিভিন্ন কনসার্টে গান করেছি। এর মধ্যে দুটি ওপেন এয়ার আর অন্যগুলো ছিল বিভিন্ন বাণিজ্যিক প্রতিষ্ঠানের। এলআরবির প্রায় সব গানই শ্রোতাদের জানা। তবে সব গানের মধ্য থেকে শ্রোতারা “চলো বদলে যাই” গানটির সঙ্গে অনেক বেশি একাত্ম হয়ে যায়। আমরা গানটির এক লাইন ধরলে শ্রোতারা পরবর্তী লাইনটি সমস্বরে গেয়ে ওঠে। কিন্তু ৩০ ডিসেম্বর আর্মি স্টেডিয়ামের কনসার্টে ঘটেছে একেবারে ব্যতিক্রমী ঘটনা। এদিন আমার অ্যাকুইস্টিক গিটার বাজানোর সঙ্গে পুরো গানটি স্টেডিয়াম-ভর্তি শ্রোতারা গেয়ে শোনায়। এ এক অসাধারণ অনুভূতি, যা বলে বোঝানো সম্ভব নয়।’
ব্যান্ডদল নগর বাউল ৩০ ডিসেম্বর কমলাপুর স্টেডিয়ামে গান করে বৈশাখী টেলিভিশনের বর্ষপূর্তি অনুষ্ঠানে। দলপ্রধান জেমস বলেন, ‘আমার কাছে মনে হয় নগর বাউলের কনসার্টে দর্শকেরা সব গানে অনেক বেশি আনন্দ পায়। “গুরু”, “পাগলা হাওয়া”, “দুখিনী দুঃখ কোরো না”, “তারায় তারায়” ও “বাংলাদেশ” গানগুলো দর্শকদের পছন্দের তালিকার শীর্ষে অবস্থান করে। এ ছাড়া হিন্দি ছবিতে গাওয়া “ভিগি ভিগি” গানটি সবার আগ্রহের কেন্দ্রবিন্দুতে থাকে। দর্শকদের কাছ থেকে এ ধরনের ভালোবাসা অন্যসব শিল্পীর মতো আমারও ভালো লাগে।’
প্রমিথিউস ব্যান্ডের অন্যতম সদস্য বিপ্লব বলেন, ‘আমাদের কনসার্টগুলোতে চারটি গানের প্রতিক্রিয়া পাই বেশি। তবে অন্য গানের প্রতিক্রিয়া যে পাই না, তা কিন্তু নয়। সাম্প্রতিক কালে প্রতিক্রিয়া বেশি পাওয়া গানগুলো হচ্ছে “হায় আল্লাহ”, “পাঠশালা”, “চান্দের বাত্তি”, “চাঁদ সাজাল” গানগুলোতে যখন দেখি দর্শক উন্মাতাল হয়ে পড়ে, তখন নিজের এক অন্য রকম ভালোলাগা কাজ করে। যেকোনো শিল্পীর জন্য এটি অল্লাহর অশেষ রহমত ছাড়া আর কিছুই নয়। কারও হয়তো টাকাপয়সা থাকতে পারে, কিন্তু এ ধরনের ভালোবাসা আদায় করা তার পক্ষে সম্ভব নয়। ৩০ ডিসেম্বর কমলাপুর স্টেডিয়ামের কনসার্টে আমরা নতুন করে তা উপলব্ধি করেছি।’
৩১ ডিসেম্বর কক্সবাজারের কনসার্টে গান পরিবেশন করে মুগ্ধ হয়েছেন দলছুট ব্যান্ডের সদস্যরা। দলটির প্রধান ভোকাল বাপ্পা মজুমদার বলেন, ‘দলছুটের অনেক গানের মধ্যে “গাড়ি চলে না”, “বাজি”, “বায়োস্কোপ” এই তিনটি গানের প্রতিক্রিয়া অনেক বেশি পাই। এ ছাড়া আমরাও বেশির ভাগ কনসার্টে স্বাধীন বাংলা বেতার কেন্দ্রের “তীরহারা এই ঢেউয়ের সাগর” গানটি পরিবেশন করে থাকি। আমাদের সঙ্গে যখন দর্শকেরাও একাকার হয়ে যায়, তখন পুরো এলাকাটাতে অন্য রকম একটা আবহ তৈরি হয়। এটা আসলে অন্য কিছুতে সম্ভব হয় বলে মনে হয় না।’
এদিকে, ৩০ ডিসেম্বর জাহাঙ্গীরনগর বিশ্ববিদ্যালয়ে অনুষ্ঠিত হয় গানওয়ালা ব্যান্ডের কনসার্ট।


তিন পেরিয়ে চার বছরে পা রাখতে যাচ্ছে এবিসি রেডিও এফএম ৮৯ দশমিক ২। ৭ জানুয়ারি এবিসির তৃতীয় বর্ষপূর্তি। এ উপলক্ষে ১ জানুয়ারি থেকেই এবিসিতে প্রচারিত হচ্ছে সাত দিনের আনন্দ উৎসব। গত তিন বছরে এবিসিতে প্রচারিত সবচেয়ে শ্রোতাপ্রিয় অনুষ্ঠান, ব্যান্ড ও বাছাই করা লাইভ গান আর গল্প-আড্ডার মিশেলে চলছে এ উৎসব।
বাংলাদেশে এফএম বেতারের যাত্রা খুব বেশি পুরোনো নয়। এর মধ্যেই গড়ে উঠেছে বেশ কটি এফএম বেতারকেন্দ্র। ‘জন্মলগ্ন থেকেই এবিসির উদ্দেশ্য ছিল তথ্য-বিনোদনের অয়োজন ও উপস্থাপনায় ‘নিজস্বতা’ প্রতিষ্ঠা করা। তাই আর সব এফএম স্টেশনের মতো গতানুগতিকতায় গা না ভাসিয়ে বরং যে পথে কেউ হাঁটেনি সেই পথেই হেঁটেছে এবিসি এবং তিন বছরের মধ্যে ঠিকই স্বতন্ত্র জায়গা করে নিয়েছে,’ বলছিলেন এবিসির অনুষ্ঠান ও বার্তাপ্রধান সানাউল্লাহ।
টিভি, মোবাইল, ওয়েব নিউজ পেপার —এদের সঙ্গে পাল্লা দিয়ে সর্বশেষ খবর সবার আগে শ্রোতার কাছে পৌঁছে দেওয়ার চেষ্টা করে এবিসি। দক্ষ সাংবাদিকদের একটি টিম কাজ করছে এখানে।
এরপর এবিসির জ্যেষ্ঠ কথাবন্ধু কিবরিয়া শোনালেন তাঁদের বৈচিত্র্যপূর্ণ অনুষ্ঠানের কথা। ‘প্রতি ঘণ্টার সর্বশেষ খবর, সাম্প্রতিক বিষয় নিয়ে আলোচনা ও তর্ক-বিতর্ক, উদ্যমী নারীদের জীবনজয়ের গল্পগাথা, রাস্তায় যান চলাচলের তথ্য, শেয়ারবাজারের লেনদেনের খবরসহ সব বয়সী শ্রেণী-পেশার মানুষের জন্য আয়োজন থাকে এবিসি রেডিওতে,’ বললেন কিবরিয়া। কিবরিয়ার কাছ থেকে আরও জানা গেল, এই প্রথম রেডিওতে গিটার শেখায় এবিসি। প্রতি মঙ্গলবার রাত ১১টা থেকে দুইটা পর্যন্ত কথাবন্ধু সাজ্জাদ আরেফিন ও তাঁর দুই ছাত্র পিকআপ ও কিকআপ থাকেন এ অনুষ্ঠানে। শুধু তা-ই নয়, রেডিওতে সিনেমাও দেখায় এবিসি। ‘ডাবল এক্সপোজার’ নামের এ অনুষ্ঠানে থাকে দেশি-বিদেশি বিখ্যাত সব চলচ্চিত্র নিয়ে সরস আড্ডা। আর টক শোকে যাঁরা টেলিভিশনের নিজস্ব অনুষ্ঠান বলে মনে করেন তাঁদের জানাই রেডিওতেও টক শো সম্ভব। এবিসির টক শো-ভিত্তিক অনুষ্ঠান ‘মিঠা কড়া’ এখন দারুণ জনপ্রিয়। এ ছাড়া ভার্চুয়াল জগতের খবরাখবর নিয়ে অনুষ্ঠান ‘সোনার কাঠি রুপার কাঠি’, হিন্দি গানের আয়োজন নিয়ে ‘হিন্দি হিটস’, রকের দুনিয়ায় ভাসতে ‘রক অব এজেস’, নস্টালজিয়ায় হারাতে ‘ল্য ক্ল্যাসিক’, বিশ্ব-্বমাতানো গান নিয়ে ‘টানেল অব মিউজিক’, বুদ্ধির খেলায় অংশ নিতে ‘গোলকধাঁধা’, শব্দ নিয়ে সরব আয়োজন ‘শব্দ গল্প দ্রুম’, বাল্যবন্ধু সাহেদের সঙ্গে ‘ক্যাফে লাইভ’, শেষ বিকেলের রাস্তার হালহকিকত নিয়ে ‘বেহাল চৌরাস্তা’, ইয়ার্কি আড্ডায় কিবরিয়ার সঙ্গে ‘ক্যাফে ৮৯ দশমিক ২’, ক্যাম্পাসের বৈচিত্র্যময় জীবন নিয়ে ‘ক্যাম্পাস ক্যাম্পাস’, মুডের সঙ্গে মিলিয়ে ‘মুডস অ্যান্ড মেলোডি’ এবং ‘হ্যাঁ ভাই’ খ্যাত মাজহারুল ইসলামের সঙ্গে ‘সিনেমাতাল’ও কম জনপ্রিয় নয়।
এবিসি কখনোই আপন সংস্কৃতিকে ভুলতে চায় না। তাই এবিসির অনুষ্ঠানের তালিকায় থাকে লোকসংগীতের শিকড়সন্ধানী আয়োজন ‘হাওয়া বদল’। আর থাকে রবীন্দ্র-নজরুলসহ পঞ্চকবির গান। এবিসি সব ধরনের শ্রোতার কথা মাথায় রেখেই অনুষ্ঠান সাজায়। একই অনুষ্ঠানে পাঁচমিশালি গান না বাজিয়ে বরং রক, ক্ল্যাসিক, হিন্দি, ইংরেজি ও বাংলা সিনেমার গান নিয়ে আলাদা আলাদা আয়োজন করে থাকে।
নতুন বছরের অনুষ্ঠানমালায় আরও বৈচিত্র্য আনতে চায় এবিসি—এমনটাই জানালেন সানাউল্লাহ, ‘আমরা শুরু থেকেই এফএম রেডিওর সংস্কৃতিতে একটি নিজস্ব ধারা নিয়ে এসেছি। এই নিজস্বতা সামনের দিনগুলোতেও বজায় রাখতে চাই। সেই সঙ্গে আমরা চাই শ্রোতাদের আরও কাছাকাছি থাকতে। সে জন্য বছরের ৩৬৫ দিনই ২৪ ঘণ্টা খোলা রাখছি www.abcradiobd.fm এই অনলাইন ঠিকানা। আমাদের কাভারেজ এলাকার বাইরের শ্রোতারা যেকোনো সময় এই ওয়েবসাইট থেকে আমাদের অনুষ্ঠান শুনতে পারবেন।’
অতএব, পাঠক বন্ধুরা, এবিসির সঙ্গেই থাকুন।



পাঁচটি ১০০ কোটি রুপির ছবি (বডিগার্ড, রা ওয়ান, রেডি, সিংঘাম, ডন টু), বলিউডের দক্ষিণপ্রীতি (বডিগার্ড, রেডি, ফোর্স, সিংঘাম-এর হিন্দি সংস্করণ মুক্তি, দক্ষিণী অভিনেত্রী সিল্ক স্মিতাকে নিয়ে দ্য ডার্টি পিকচার নির্মাণ, বছরের সবচেয়ে আলোচিত গানটিও দক্ষিণের হোয়াই দিজ কোলাবেরি ডি), ঐশ্বরিয়ার মা হওয়া, হিরোইন ছবি সই করা এবং মা হওয়ার কারণে বাদ পড়া, অতঃপর ছবিতে কারিনার প্রত্যাবর্তন, সালমানের অস্ত্রোপচার, প্রিয়াঙ্কা-শাহরুখের প্রণয়ের ধূম্রজাল, হলিউডে এ আর রহমানের ব্যান্ড গড়া, প্রিয়াঙ্কার আন্তর্জাতিক মিউজিক অ্যালবামের কাজ শুরু, অমিতাভ বচ্চন এবং অনিল কাপুরের যথাক্রমে দ্য গ্রেট গেটস্বি, মিশন ইমপসিবল ৪-এ অভিনয়—সব মিলিয়ে ২০১১ সাল ছিল বলিউডের জন্য ঘটনাবহুল বছর।

১০ ব্যবসাসফল চলচ্চিত্র
১. বডিগার্ড ২. রা ওয়ান ৩. রেডি ৪. সিংঘাম ৫. ডন টু ৬. দ্য ডার্টি পিকচার ৭. জিন্দেগি না মিলেগি দোবারা ৮. মার্ডার ২ ৯. দিল্লি বেলি ১০. তনু ওয়েডস মনু (সর্বাধিক আয়ের ভিত্তিতে)
এ ছাড়া ইয়ামলা পাগলা দিওয়ানা, লেডিস ভার্সেস রিকি ভেল, মেরে ব্রাদার কি দুলহান, হন্টেড, নো ওয়ান কিল্ড জেসিকা, ডবল ধামাল, ফালতু, পেয়ার কা পাঞ্চনামা, রাগিণী এমএমএস, দেশি বয়েজ, রকস্টার, ফোর্স, চিল্লার পার্টি, বুডঢা হোগা তেরা বাপ, ধোবি ঘাট, মুঝছে ফ্রেন্ডশিপ কারো গে, ভেজা ফ্রাই ২, শয়তান, চলো দিল্লি, শোর ইন দ্য সিটি, দিল তো বাচ্চা হ্যায় জি, স্পিডি সিং প্রযোজকের মুখে হাসি ফুটিয়েছে।

প্রশংসিত অভিনেতা
সালমান, শাহরুখ, অজয়, এমরান, ইমরান ছাড়াও যেসব অভিনেতার অভিনয় দ্যুতি ছড়িয়েছে: রণবীর কাপুর (রকস্টার), হূতিক রোশন, ফারহান আখতার, অভয় দেউল (জিন্দেগি না মিলেগি দোবারা), আমির খান, প্রতীক বাব্বর (ধোবি ঘাট), অক্ষয় কুমার (পাতিয়ালা হাউজ, দেশি বয়েজ), রণদীপ হুদা, জিমি শের্গিল (সাহেব বিবি ঔর গ্যাংস্টার), নাসিরউদ্দিন শাহ (দ্য ডার্টি পিকচার), শহীদ কাপুর (মৌসম), তুষার কাপুর (শোর ইন দ্য সিটি, দ্য ডার্টি পিকচার), অমিতাভ বচ্চন (বুডঢা হোগা তেরা বাপ), অভিষেক বচ্চন (দাম মারো দাম), মনোজ বাজপায়ী (আরক্ষণ), বোমান ইরানি (ডন টু), জন আব্রাহাম (ফোর্স, দেশি বয়েজ), মাধবন (তনু ওয়েডস মনু), রাহুল বোস (আই অ্যাম), পিতোবাস (শোর ইন দ্য সিটি), অমল গুপ্ত (স্টেনলে কা ডাব্বা), কুনাল রায় কাপুর, বীর দাস, বিজয় রাজ (দিল্লি বেলি), ধর্মেন্দ্র,সানি, ববি (ইয়ামলা পাগলা দিওয়ানা), মহাক্ষয় (হন্টেড), দিবেন্দু শর্মা (পেয়ার কা পাঞ্চনামা), আলী জাফর (মেরে ব্রাদার কি দুলহান)।

প্রশংসিত অভিনেত্রী
বিদ্যা, কারিনা, ক্যাটরিনা, কঙ্গনা, অসিন ছাড়াও যাঁদের অভিনয় সমাদৃত হয়েছে: রানী মুখার্জি (নো ওয়ান কিল্ড জেসিকা), প্রিয়াঙ্কা চোপড়া (সাত খুন মাফ), আনুশকা শর্মা (লেডিস ভার্সেস রিকি ভেল), দীপিকা পাড়ুকোন (আরক্ষণ), কালকি (শয়তান, দ্যাট গার্ল ইন ইয়েলো বুটস, জিন্দেগি না মিলেগি দোবারা), নন্দিতা দাশ, জুহি চাওলা, মনীষা কৈরালা (আই অ্যাম), লারা দত্ত (চলো দিল্লি), দিয়া মির্জা (লাভ ব্রেকআপ জিন্দেগি), সোহা আলী খান (সাউন্ডট্র্যাক), নেহা ধুপিয়া (পাপ্পু ক্যান্ট ডান্স সালা), ইশা কোপিকার (শাবরি), মাহি গিল (নট এ লাভ স্টোরি, সাহেব বিবি ঔর গ্যাংস্টার), সোনম কাপুর (মৌসম), আয়েশা টাকিয়া আজমী (মোড়), চিত্রাঙ্গদা সিং (ইয়ে সালি জিন্দেগি)।

জনপ্রিয় তালিকা
চলচ্চিত্র: জিন্দেগি না মিলেগি দোবারা
পরিচালক: জয়া আখতার (জিন্দেগি না মিলেগি দোবারা)
প্রযোজক: বালাজী ফিল্মস (রাগিণী এমএমএস, শোর ইন দ্য সিটি, দ্য ডার্টি পিকচার)
কাহিনি: জয়া আখতার, রীমা কাগতি, ফারহান আখতার (জিন্দেগি না মিলেগি দোবারা)
চিত্রনাট্য: অক্ষত ভার্মা (দিল্লি বেলি)
সংলাপ: রজত শর্মা (দ্য ডার্টি পিকচার)
অভিনেতা: রণবীর কাপুর (রকস্টার)
অভিনেত্রী: বিদ্যা বালান (দ্য ডার্টি পিকচার)
পার্শ্ব-অভিনেতা: ফারহান আখতার (জিন্দেগি না মিলেগি দোবারা)
পার্শ্ব-অভিনেত্রী: রানী মুখার্জি (নো ওয়ান কিল্ড জেসিকা)
অভিনেতা (খল চরিত্র): প্রকাশ রাজ (সিংঘাম)
অভিনেতা (কৌতুক চরিত্র): কুনাল রায় কাপুর (দিল্লি বেলি)
সংগীত পরিচালক: এ আর রহমান (রকস্টার)
সর্বাধিক জনপ্রিয় ছবির সংগীত পরিচালক: বিশাল-শেখর (রা ওয়ান, দ্য ডার্টি পিকচার)
গীতিকার: ইরশাদ কামিল (তুম হো-রকস্টার)
গায়ক: বাপ্পি লাহিড়ী (উ লা লা)
গায়িকা: শ্রেয়া ঘোষাল (উ লা লা, তেরি মেরে)
নৃত্য পরিচালক: গণেশ হেজ (ছাম্মাক ছাল্লো-রা ওয়ান)
অতিথিশিল্পী: রজনী কান্ত (রা ওয়ান)
জুটি: ক্যাটরিনা কাইফ-হূতিক রোশন (জিন্দেগি না মিলেগি দোবারা)
নবাগত অভিনেতা: রানা ডগ্গুবতি (দাম মারো দাম)
নবাগত অভিনেত্রী: পরিণীতি চোপড়া (লেডিস ভার্সেস রিকে ভেল)
নবাগত পরিচালক: অভিনয় দেও (দিল্লি বেলি)
নবাগত কণ্ঠশিল্পী: রাম সম্পত (ভাগ ডি কে বোস-দিল্লি বেলি)
নবাগত সংগীত পরিচালক: কৃষ্ণ (তনু ওয়েডস মনু)

১০ সমালোচক প্রিয় চলচ্চিত্র
১. স্টেনলে কা ডাব্বা ২. ধোবি ঘাট ৩. দ্যাট গার্ল ইন ইয়েলো বুটস ৪. ইয়ে সালি জিন্দেগি ৫. সাহেব বিবি ঔর গ্যাংস্টার ৬. আই অ্যাম ৭. শয়তান ৮. চিল্লার পার্টি ৯. নো ওয়ান কিল্ড জেসিকা ১০. পেয়ার কা পাঞ্চনামা
এ ছাড়া আই এম সিং, দ্য ডার্টি পিকচার, মোড়, সাউন্ডট্র্যাক, শাবরি, নট এ লাভ স্টোরি, আরক্ষণ, আই এম কালাম, জিন্দেগি না মিলেগি দোবারা, দিল্লি বেলি, কাশমাকাশ, সাগির্দ, রাগিণী এমএমএস, হন্টেড, শোর ইন দ্য সিটি, দাম মারো দাম, তনু ওয়েডস মনু সমালোচকদের সমর্থন কুড়িয়েছে।

এক নজরে বলিউড ২০১১
আলোচিত বিয়ে: ইমরান খান-অবন্তিকা, লারা দত্ত-মহেশ ভূপতি, কালকি-অনুরাগ কশ্যাপ
আলোচিত ব্রেকআপ: জন আব্রাহাম-বিপাশা বসু
আলোচিত সন্তান: ঐশ্বরিয়া রাই-অভিষেক বচ্চনের মেয়ে, আমির খান-কিরণ রাওয়ের ছেলে
আলোচিত সন্তানসম্ভবা: লারা দত্ত, শিল্পা শেঠি, সেলিনা জেটলি
বিয়ের ঘোষণা: জেনেলিয়া-রীতেশ, কারিনা-সাইফ আলী খান
দেশে ফেরা: মাধুরী দীক্ষিত
অপ্রত্যাশিত সাফল্য: দ্য ডার্টি পিকচার, হন্টেড, তনু ওয়েডস মনু, ফালতু, পেয়ার কা পাঞ্চনামা, নো ওয়ান কিল্ড জেসিকা, মুঝছে ফ্রেন্ডশিপ কারো গে, রাগিণী এমএমএস, শয়তান, চিল্লার পার্টি
অপ্রত্যাশিত ব্যর্থতা: মৌসম, রাসকেলস
সেরা ফ্লপ: নটি অ্যাট ফোর্টি, চতুর সিং টু স্টার
সর্বাধিক ছবির অভিনেতা: তুষার কাপুর (৪টি)
সর্বাধিক ছবির অভিনেত্রী: কঙ্গনা রণৌত (৫টি)
অনুপস্থিত: কাজল, ঐশ্বরিয়া রাই বচ্চন, সুস্মিতা সেন, মাধুরী দীক্ষিত, প্রীতি জিনতা, জয়া বচ্চন, সোনাক্ষী সিনহা, উর্মিলা মাতোন্ডকর, সোনালী বান্দ্রে, শিল্পা শেঠি, শমিতা শেঠি, প্রাচী দেশাই, অক্ষয় খান্না
কাজে ফিরেছেন: শ্রীদেবী, কারিশমা কাপুর, রাভিনা ট্যান্ডন, মাহিমা চৌধুরী, মনীষা কৈরালা
চলে গেছেন: শাম্মী কাপুর, জগজিৎ সিং, মকবুল ফিদা হুসেন, দেব আনন্দ, ভূপেন হাজারিকা, উস্তাদ সুলতান আলী খান

১০ জনপ্রিয় গান
১. ছাম্মাক ছাল্লো (রা ওয়ান) ২. উ লা লা (দ্য ডার্টি পিকচার) ৩. তেরি মেরি (বডিগার্ড) ৪. ক্যারেক্টার ঢিলা (রেডি) ৫. ভাগ ডি কে বোস (দিল্লি বেলি) ৬. হালে দিল (মার্ডার ২) ৭. সাদ্দা হাক (রকস্টার) ৮. সাদ্দি দিল (তনু ওয়েডস মনু) ৯. জালেবি বাঈ (ডাবল ধামাল) ১০. ধুনকি (মেরে ব্রাদার কি দুলহান)

১০ ব্যবসাসফল অডিও অ্যালবাম
১. বডিগার্ড ২. রা ওয়ান ৩. রেডি ৪. রকস্টার ৫. দ্য ডার্টি পিকচার ৬. মার্ডার ২ ৭. দিল্লি বেলি ৮. তনু ওয়েডস মনু ৯. মেরে ব্রাদার কি দুলহান ১০. জিন্দেগি না মিলেগি দোবারা
 রুম্মান রশীদ খান
[বক্স অফিস ইন্ডিয়া, আইএমডিবি, বলিউড হাঙ্গামা, ফিল্মিক্যাফে, রেডিফ, ফিল্মফেয়ার, কোই মোই অবলম্বনে]



২০১১ ছিল রেকর্ড গড়ার বছর—কথাটার মধ্যে একটা শুভংকরের ফাঁকি আছে। হ্যাঁ, ২০১১ সালে হলিউডে আয়ের দিক দিয়ে বেশ কিছু ছবি রেকর্ড করেছে। কিন্তু সেটা সার্বিক চিত্রটার সূচক অন্তত নয়। গত শনিবার বছর শেষ হওয়ার পর আয়-ব্যয়ের খেরোখাতা মেলানোর পর দেখা যাচ্ছে, গত ১৬ বছরের মধ্যে এটাই ছিল হলিউডের সবচেয়ে হতাশার বছর, যদি দর্শক উপস্থিতিকে বিবেচনায় নেওয়া হয়। টিকিটের দুর্মূল্য অনেক দর্শককেই থিয়েটারবিমুখ করেছে। গত বছরে টিকিট বিক্রির আনুমানিক পরিমাণ ছিল ১২৮ কোটি, যেটি গত বছরের তুলনায় ৪ দশমিক ৪ শতাংশ কম। ১৯৯৫ সালের পর এটাই হলিউডে সবচেয়ে কম টিকিট বিক্রির হার, সেবার টিকিট বিক্রি হয়েছিল ১২৬ কোটি।
গত বছর একসঙ্গে তিন-তিনটি ছবি আয়ের দিক দিয়ে বিলিয়ন ডলারের মাইলফলক ছুঁয়েছে। এর আগে যেখানে সব মিলে হলিউডে বিলিয়নের কোটা পূরণ করতে পেরেছিল মাত্র সাতটি ছবি। এটা যেমন সত্যি, তেমনি এও সত্যি, সিংহভাগ ছবিই প্রত্যাশা অনুযায়ী গত বছর ব্যবসা করতে পারেনি। ফলে হলিউডের মোট আয়ের পরিমাণও কমেছে। যুক্তরাষ্ট্রে হলিউডের মোট আয় ছিল এক হাজার ২০ কোটি ডলার। আগের বছরের তুলনায় যেটি ৩ দশমিক ৫ শতাংশ কম।
প্রযোজকেরা তাই চাইলে মুখ গোমড়া করতেই পারেন। তবে তাঁদের মুখে হাসি ফোটাতে ২০১২ সালে আসছে একের পর এক বিশাল বাজেটের, বড় সিরিজগুলোর নতুন ছবি। আসছে ব্যাটম্যান, স্পাইডারম্যানের মতো দুই সুপার হিরো। আসছেন দুর্ধর্ষ স্পাই জিরো-জিরো-সেভেন জেমস বন্ড। ‘মেন ইন ব্ল্যাক’ সিরিজের তৃতীয় ছবি মুক্তি পাবে এ বছর। বছরের শেষ দিকে মুক্তি পাবে টোয়ালাইট সিরিজের শেষ ছবি ব্রেকিং ডন-এর দ্বিতীয় পর্ব। টোয়ালাইটের বেলা চরিত্রটি দিয়ে মাত করে দেওয়া ক্রিস্টেন স্টুয়ার্টেরই আরেকটি ছবি স্নো হোয়াইট অ্যান্ড দ্য হান্টসম্যান মুক্তি পাবে এ বছর জুনে। রূপকথার চরিত্র স্নো হোয়াইট নিয়ে আরেকটি ছবি মুক্তি পাবে। মিরর মিরর নামের যে ছবিতে অভিনয় করেছেন জুলিয়া রবার্টস।
শুধু সুপার হিরো বা রূপকথার চরিত্র নয়। এ বছর মুক্তি পাবে বাস্তব জীবনকাহিনি অবলম্বনে নির্মিত কয়েকটি ছবিও। এর মধ্যে সবার সামনে আছে লিঙ্কন। যুক্তরাষ্ট্রের প্রেসিডেন্ট আব্রাহাম লিঙ্কনকে নিয়ে। এই ছবি বানিয়েছেন নামী নির্মাতা স্টিফেন স্পিলবার্গ। অ্যানিমেশন ছবির ভক্তদের জন্যও সুখবর আছে। দুই জনপ্রিয় সিরিজ আইস এজ ও মাদাগাস্কার-এর নতুন পর্বও মুক্তি পাবে ২০১২ সালে।
এ বছর ফিরে আসছে ২০ শতকের মাঝামাঝি দর্শকের হাসির ফোয়ারায় মাতিয়ে রাখা থ্রি স্টুজেসও। পরিচালক ফ্যারিলি ভ্রাতৃদ্বয়—ববি আর পিটার এই তিন অদ্ভুতুড়ে ভাঁড়কে এই একুশ শতকে কীভাবে উপস্থাপন করেন, সেটা দেখার জন্য উন্মুখ হয়ে আছে সবাই। ছবিটি মুক্তি পাবে মার্চে। ওই মাসে মুক্তি পাবে হাঙ্গার গেমস। সায়েন্স ফিকশন, অ্যাকশন ও ড্রামা ধাঁচের এ ছবিটি বানানো হয়েছে সুজানে কলিন্সের সাড়া জাগানো বেস্ট সেলিং ট্রিলজির প্রথমটি থেকে। চারটি ছবির এই সিরিজে মূল চরিত্রে অভিনয় করেছেন ২০১০ সালে অস্কার মনোনয়ন পাওয়া জেনিফার লরেন্স।
অ্যামেজিং স্পাইডারম্যান ছবিটি মুক্তি পাবে জুলাইয়ে। ওই মাসে মুক্তি পাবে ‘ব্যাটম্যান’ সিরিজের ছবি দ্য ডার্ক নাইট রাইজেস। জেমস বন্ডের জন্য অবশ্য অপেক্ষা করতে হবে আরও কিছুদিন। নভেম্বরে মুক্তি পাবে বন্ড সিরিজের ২৩তম ছবি স্কাইফল। গত বছর রাচেল ভাইসের সঙ্গে বিয়ের মালা বদল করে ফেলা ড্যানিয়েল ক্রেগের জন্য এটি হবে বন্ড চরিত্রে তাঁর হ্যাটট্রিক। এ বছরের বড়দিনে মুক্তি পাবে বছরের সবচেয়ে বড় ছবিগুলোর একটি দ্য গ্রেট গ্যাটসবাই। ১৯২৫ সালে প্রকাশিত স্কট ফিৎজেরাল্ডের লেখা উপন্যাস অবলম্বনে নির্মিত এই ছবির মূল চরিত্রে অভিনয় করেছেন লিওনার্দো ডি ক্যাপ্রিও।
 রা.হা.
তথ্য: হলিউড রিপোর্টার



৩০তম জন্মদিনের বিস্ময় উপহার যে জ্যাসন টারউইকের হাতের মুঠোয় লুকিয়ে আছে, তিনি কল্পনাও করতে পারেননি। চোখ বন্ধ করে সেই উপহার দেখার জন্য শিহরণ জাগানিয়া অপেক্ষায় দাঁড়িয়ে ছিলেন। চোখের পাপড়ি মেলতেই দেখলেন টারউইকের হাতের মুঠোয় সোনা রোদে ঝিলিক দিচ্ছে একটা আংটি! আনন্দে, বিস্ময়ে ব্রিটনি স্পিয়ার্সের চোখে জল চলে এল। সানন্দে নিজের বাম হাতের অনামিকা টারউইকের দিকে বাড়িয়ে দিলেন। গত মাসে এভাবেই বাগদান হয়ে গেল মার্কিন সংগীত তারকার।
এক অর্থে ২০১১ সাল তাঁর জন্য ছিল হতাশার চাদরটাকে ছিঁড়ে ফেলার। এ বছর মুক্তি পাওয়া তাঁর একক ফেম্মে ফ্যাটাল আবারও তাঁকে নিয়ে এসেছে আলোচনায়। আবার যেন সেই ব্রিটনিকে ফিরে পাচ্ছে সবাই, যে ব্রিটনি হঠাৎ হারিয়ে গিয়েছিলেন জীবনের বন্ধুর পথে হাঁটতে গিয়ে।
২০০৬ সালে কেভিন ফেদারলাইনের সঙ্গে বিচ্ছেদের পর নিজেকে একদম গুটিয়ে নিয়েছিলেন। যে সোনালি ডানার চুল বিখ্যাত করে তুলেছিল তাঁকে, সেগুলো একেবারে ছেঁটে ফেলে পুরো মাথা ন্যাড়া করে ফেললেন! লতানো শরীরটা একসময় মুটিয়েও গেল ভীষণ। এমনও শোনা গেল, হতাশার অন্ধকার থেকে মুক্তি পেতে মাদক নামের এক মরণখেলায় মেতেছেন, নিজেকে ঠেলে দিচ্ছেন আরও অতল গহ্বরে।
ব্রিটনিকে সেই হতাশার অন্ধকার থেকে আশার আলোয় টেনে তুলেছেন টারউইক। দীর্ঘদিনের বন্ধু, একসময় ব্রিটনির ম্যানেজার হিসেবে কাজও করেছেন। একসময় হূদয়ের শূন্যতাও টারউইক পূরণ করে দিলেন। বছর দেড়েক মিডিয়ার কানাঘুষার পর ২০১০ সালে আনুষ্ঠানিকভাবেই জানানো হলো, ‘হ্যাঁ, আমরা প্রেম করছি।’
কিন্তু ‘বিয়ে’ ব্যাপারটাতেই ব্রিটনির বড় ভয়। প্রথমবার বিয়ে করেছিলেন মাত্র ২২ বছর বয়সে। অপরিণত বয়সের সেই পরিণয় স্থায়ী হয়নি। বধূ বেশে নয়, ছেঁড়া জিনস আর বেসবল টুপি মাথায় পরে প্রমোদ নগর লাস ভেগাসে বিয়ের মালা বদল করেছিলেন শৈশবের বন্ধু জ্যাসন আলেক্সান্ডারের সঙ্গে। কিন্তু বিয়েটার আয়ু ছিল মাত্র দুই দিন!
সেটা ২০০৪ সালের জানুয়ারির ঘটনা। হূদয়ের সেই ক্ষত শুকিয়ে না যেতেই পরিচয়ের তিন মাসের মাথায় ফেদারলাইনের সঙ্গে বিয়ের আংটি বদল করে ফেলেন। ওই বছর সেপ্টেম্বরে বিয়েও হয়ে যায় তাঁদের। সেই বিয়ে নিয়ে মিডিয়ায় সে কী তোলপাড়! ব্রিটনির বিয়ের পোশাকটির দামই নাকি ছিল ২৬ হাজার মার্কিন ডলার! পরের বছর ব্রিটনির কোলজুড়ে আসে ছেলে শন। ২০০৬ সালে জন্ম নেয় তাঁদের দ্বিতীয় সন্তান।
কিন্তু সুখের ঘর অনলে পুড়ে যায়। ২০০৬ সালের নভেম্বরে বিবাহ বিচ্ছেদের আবেদন করেন ব্রিটনি। পরের বছর জুলাইয়ে সেটি গৃহীত হয়। দুজনার দুটি পথ বেঁকে যায় দুদিকে। আর কোনো সম্পর্কে জড়াবেন না বলেই যেন ধনুকভাঙা পণ করেছিলেন। কিন্তু রাখতে পারেননি সেই প্রতিজ্ঞা। আর এবার টারউইকের সঙ্গে প্রেমের আড়াই বছরের মাথায় আবারও বিয়ের পিঁড়িতে বসতে চলেছেন এই স্বর্ণকেশী নন্দিনী। বিয়ের দিনক্ষণ এখনো চূড়ান্ত না হলেও সেটি আসন্ন বলেই সবার অনুমান। শুভস্য শীঘ্রম।
কিন্তু এবার বিয়ে নিয়ে আর হল্লা করতে চান না। চান না মিডিয়ার শোরগোলও। আর তাই বিয়ের অনুষ্ঠানটি একেবারেই ঘরোয়া আয়োজনে সম্পন্ন করতে চাইছেন। ব্রিটনির সেই চাওয়াকে শ্রদ্ধা করছেন টারউইকও। জ্যাসন নামের এক বন্ধুর সঙ্গে বিয়ের বৃত্তটার শুরু হয়েছিল। জ্যাসন নামের একজনকে দিয়েই সেই বৃত্তটা এবার পূরণ করতে চান ব্রিটনি।
তবে এই বিয়ে নিয়েও নিন্দুকের মুখে অলক্ষুনে সব কথাবার্তা। এর মধ্যে নাটকের চরিত্র হিসেবে ট্যাবলয়েডগুলো হাজির করেছে প্রথম স্বামী জ্যাসন আলেক্সান্ডারকে। আলেক্সান্ডার মহাশয় দাবি করছেন, টারউইকের প্রতি ব্রিটনির নাকি কোনো প্রেমই নেই! ‘সেটা তো ওদের ছবিগুলোর দিকে তাকালেই বোঝা যায়। না, তাদের মধ্যে কোনো আত্মিক সম্পর্ক নেই। এটা একেবারেই ভুয়া, শুধু লোকে সেটা বলতে ভয় পাচ্ছে’—দাবিটা আলেক্সান্ডারের।
তবে ব্রিটনি ভক্তরা চান, নিন্দুকদের মুখে ছাই মেখে দিয়ে সফল একটা দাম্পত্য জীবনের সাম্পানে ভেসে যান। যেন এবার ব্রিটনিকে বলতে না হয়, ‘উপ্স্, আই ডিড ইট অ্যাগেইন!’
 রাজীব হাসান
তথ্য: ডেইলি মেইল
৩০তম জন্মদিনের বিস্ময় উপহার যে জ্যাসন টারউইকের হাতের মুঠোয় লুকিয়ে আছে, তিনি কল্পনাও করতে পারেননি। চোখ বন্ধ করে সেই উপহার দেখার জন্য শিহরণ জাগানিয়া অপেক্ষায় দাঁড়িয়ে ছিলেন। চোখের পাপড়ি মেলতেই দেখলেন টারউইকের হাতের মুঠোয় সোনা রোদে ঝিলিক দিচ্ছে একটা আংটি! আনন্দে, বিস্ময়ে ব্রিটনি স্পিয়ার্সের চোখে জল চলে এল। সানন্দে নিজের বাম হাতের অনামিকা টারউইকের দিকে বাড়িয়ে দিলেন। গত মাসে এভাবেই বাগদান হয়ে গেল মার্কিন সংগীত তারকার।
এক অর্থে ২০১১ সাল তাঁর জন্য ছিল হতাশার চাদরটাকে ছিঁড়ে ফেলার। এ বছর মুক্তি পাওয়া তাঁর একক ফেম্মে ফ্যাটাল আবারও তাঁকে নিয়ে এসেছে আলোচনায়। আবার যেন সেই ব্রিটনিকে ফিরে পাচ্ছে সবাই, যে ব্রিটনি হঠাৎ হারিয়ে গিয়েছিলেন জীবনের বন্ধুর পথে হাঁটতে গিয়ে।
২০০৬ সালে কেভিন ফেদারলাইনের সঙ্গে বিচ্ছেদের পর নিজেকে একদম গুটিয়ে নিয়েছিলেন। যে সোনালি ডানার চুল বিখ্যাত করে তুলেছিল তাঁকে, সেগুলো একেবারে ছেঁটে ফেলে পুরো মাথা ন্যাড়া করে ফেললেন! লতানো শরীরটা একসময় মুটিয়েও গেল ভীষণ। এমনও শোনা গেল, হতাশার অন্ধকার থেকে মুক্তি পেতে মাদক নামের এক মরণখেলায় মেতেছেন, নিজেকে ঠেলে দিচ্ছেন আরও অতল গহ্বরে।
ব্রিটনিকে সেই হতাশার অন্ধকার থেকে আশার আলোয় টেনে তুলেছেন টারউইক। দীর্ঘদিনের বন্ধু, একসময় ব্রিটনির ম্যানেজার হিসেবে কাজও করেছেন। একসময় হূদয়ের শূন্যতাও টারউইক পূরণ করে দিলেন। বছর দেড়েক মিডিয়ার কানাঘুষার পর ২০১০ সালে আনুষ্ঠানিকভাবেই জানানো হলো, ‘হ্যাঁ, আমরা প্রেম করছি।’
কিন্তু ‘বিয়ে’ ব্যাপারটাতেই ব্রিটনির বড় ভয়। প্রথমবার বিয়ে করেছিলেন মাত্র ২২ বছর বয়সে। অপরিণত বয়সের সেই পরিণয় স্থায়ী হয়নি। বধূ বেশে নয়, ছেঁড়া জিনস আর বেসবল টুপি মাথায় পরে প্রমোদ নগর লাস ভেগাসে বিয়ের মালা বদল করেছিলেন শৈশবের বন্ধু জ্যাসন আলেক্সান্ডারের সঙ্গে। কিন্তু বিয়েটার আয়ু ছিল মাত্র দুই দিন!
সেটা ২০০৪ সালের জানুয়ারির ঘটনা। হূদয়ের সেই ক্ষত শুকিয়ে না যেতেই পরিচয়ের তিন মাসের মাথায় ফেদারলাইনের সঙ্গে বিয়ের আংটি বদল করে ফেলেন। ওই বছর সেপ্টেম্বরে বিয়েও হয়ে যায় তাঁদের। সেই বিয়ে নিয়ে মিডিয়ায় সে কী তোলপাড়! ব্রিটনির বিয়ের পোশাকটির দামই নাকি ছিল ২৬ হাজার মার্কিন ডলার! পরের বছর ব্রিটনির কোলজুড়ে আসে ছেলে শন। ২০০৬ সালে জন্ম নেয় তাঁদের দ্বিতীয় সন্তান।
কিন্তু সুখের ঘর অনলে পুড়ে যায়। ২০০৬ সালের নভেম্বরে বিবাহ বিচ্ছেদের আবেদন করেন ব্রিটনি। পরের বছর জুলাইয়ে সেটি গৃহীত হয়। দুজনার দুটি পথ বেঁকে যায় দুদিকে। আর কোনো সম্পর্কে জড়াবেন না বলেই যেন ধনুকভাঙা পণ করেছিলেন। কিন্তু রাখতে পারেননি সেই প্রতিজ্ঞা। আর এবার টারউইকের সঙ্গে প্রেমের আড়াই বছরের মাথায় আবারও বিয়ের পিঁড়িতে বসতে চলেছেন এই স্বর্ণকেশী নন্দিনী। বিয়ের দিনক্ষণ এখনো চূড়ান্ত না হলেও সেটি আসন্ন বলেই সবার অনুমান। শুভস্য শীঘ্রম।
কিন্তু এবার বিয়ে নিয়ে আর হল্লা করতে চান না। চান না মিডিয়ার শোরগোলও। আর তাই বিয়ের অনুষ্ঠানটি একেবারেই ঘরোয়া আয়োজনে সম্পন্ন করতে চাইছেন। ব্রিটনির সেই চাওয়াকে শ্রদ্ধা করছেন টারউইকও। জ্যাসন নামের এক বন্ধুর সঙ্গে বিয়ের বৃত্তটার শুরু হয়েছিল। জ্যাসন নামের একজনকে দিয়েই সেই বৃত্তটা এবার পূরণ করতে চান ব্রিটনি।
তবে এই বিয়ে নিয়েও নিন্দুকের মুখে অলক্ষুনে সব কথাবার্তা। এর মধ্যে নাটকের চরিত্র হিসেবে ট্যাবলয়েডগুলো হাজির করেছে প্রথম স্বামী জ্যাসন আলেক্সান্ডারকে। আলেক্সান্ডার মহাশয় দাবি করছেন, টারউইকের প্রতি ব্রিটনির নাকি কোনো প্রেমই নেই! ‘সেটা তো ওদের ছবিগুলোর দিকে তাকালেই বোঝা যায়। না, তাদের মধ্যে কোনো আত্মিক সম্পর্ক নেই। এটা একেবারেই ভুয়া, শুধু লোকে সেটা বলতে ভয় পাচ্ছে’—দাবিটা আলেক্সান্ডারের।
তবে ব্রিটনি ভক্তরা চান, নিন্দুকদের মুখে ছাই মেখে দিয়ে সফল একটা দাম্পত্য জীবনের সাম্পানে ভেসে যান। যেন এবার ব্রিটনিকে বলতে না হয়, ‘উপ্স্, আই ডিড ইট অ্যাগেইন!’
 রাজীব হাসান
তথ্য: ডেইলি মেইল



১. ডন টু—শাহরুখ খান, প্রিয়াঙ্কা চোপড়া, বোমান ইরানী, লারা দত্ত
২. দ্য ডার্টি পিকচার—বিদ্যা বালন, নাসিরউদ্দিন শাহ, এমরান হাশমী, তুষার কাপুর
৩. লেডিস ভার্সেস রিকি ভেল—রণবীর সিং, আনুশকা শর্মা, পরিণীতি চোপড়া, দীপান্বিতা, অদিতি
৪. রকস্টার—রণবীর কাপুর, নার্গিস ফাকরী
৫. দেশি বয়েজ—অক্ষয় কুমার, চিত্রাঙ্গদা, জন আব্রাহাম, দীপিকা পাড়ুকোন
সূত্র:বক্স অফিস ইন্ডিয়া অবলম্বনে


কোনো কিছুই পরিকল্পনামতো করা হয় না। তবুও কীভাবে যেন সব হয়ে যায়। বাস্তবে চুপচাপ হলেও ক্যামেরার সামনে উচ্ছল ছটফটে। সেই মেয়েটি হলেন আরাবী রহমান। সম্প্রতি সামির আহমেদের রচনা ও পরিচালনায় এয়ারটেল নিবেদিত টেলিফিল্ম অরুণোদয়ের তরুণদল-এ অভিনয় করেছেন তিনি।
‘কয়েক দিন ধরেই খুব ভালো সাড়া পেয়েছি এই টেলিফিল্মের জন্য। শুটিং শুরুর মাত্র দুই দিন আগে আমি কাজ করার প্রস্তাব পাই। এ রকম কাজ তো আগে কখনো করা হয়নি। অভিজ্ঞতাটা অন্য রকম ছিল। ঢাকার বাইরে একটানা ১৭ দিন শুটিং করেছি। মজার ব্যাপার হলো, আমরা কেউ কাউকে চিনতাম না। নওগাঁয় যাওয়ার পরও তেমন করে শুরুতে বন্ধুত্ব হয়নি। কিন্তু টেলিফিল্মে বন্ধুদের একটা দল। ধীরে ধীরে খুবই ভালো বন্ধুত্ব হয় আমাদের। নিজেদের চরিত্রকে ভালোভাবে ফুটিয়ে তোলার জন্য শুটিংয়ের বাইরেও আমরা টেলিফিল্মের চরিত্রের নাম ধরে ডাকতাম। গ্রামের মানুষ তো ভেবে নিয়েছিল, ওটাই আমাদের আসল নাম। এমনও হয়েছে মোবাইলের নেটওর্য়াক পাওয়া যাচ্ছে না। মনে হয়েছে আমি যেন হারিয়ে গিয়েছি।’
লাক্স-চ্যানেল আই সুপারস্টার-২০০৮ প্রতিযোগিতায় তৃতীয় রানারআপ হন আরাবী। অভিনয়ের পথচলা সেখান থেকেই। ‘আমার কোনো কিছুই আগে থেকে ভেবে হয় না। ফেসবুকে এক বন্ধু লাক্স-চ্যানেল আই সুপারস্টার-২০০৮ প্রতিযোগিতার লিংক পাঠায়। রেজিস্ট্রেশন করি। ঢাকার বিক্রমপুরে পরিবারের সঙ্গে গিয়েছিলাম। হঠাৎ সেখানে টেলিফোনে জানানো হয়, আমি নির্বাচিত হয়েছি। পরিবারের সবাই অনেক সহযোগিতা করেছে। এরপর লাক্স-চ্যানেল আই প্রতিযোগিতার সময় অমিতাভ রেজা আমাকে ইচ্ছে হলো নাটকের গল্পটা বলেন। আমি তো রাজি হয়ে যাই রাকা চরিত্রটি করার জন্য। শুরুতেই এ ধরনের ভালো কাজ আমাকে এক ধাপ এগিয়ে নিয়ে গেছে। ইচ্ছে হলো আমার ক্যারিয়ারের মোড় ঘুরিয়ে দিয়েছে। এখনো সবাই মনে রেখেছে। এরপর বেশ কিছু বিজ্ঞাপনের কাজ করেছি। টেলিটকের একটি বিজ্ঞাপন, মেরিল অলিভ অয়েল, প্রথম আলোর একাত্তরের চিঠি, নকিয়ার ডুয়েল সিমের বিজ্ঞাপন। অনেক কাজ না করলেও যতটুকু কাজ করি, তার মান যেন ভালো হয়, সেটি খেয়াল রাখি। মানসম্পন্ন কাজ করতে চাই। ভালো গল্প, চিত্রনাট্য ও পরিচালক হলে বাণিজ্যিক চলচ্চিত্রে কাজ করতে আপত্তি নেই আমার।’
এই মুর্হূতে মাছরাঙায় শহীদুজ্জামান সেলিমের সামান্তা, অম্লান বিশ্বাসের নো প্রবলেম, বিটিভিতে বিশ্বাস ধারাবাহিক প্রচারিত হচ্ছে। প্রচারের অপেক্ষায় আছে বেশ কয়েকটি নাটক। অভিনয়ের পাশাপাশি আরাবী উপস্থাপনা করতে পছন্দ করেন। দেশটিভিতে ওয়ার্ল্ড মিউজিক অনুষ্ঠানটির উপস্থাপক তিনি।
দুই বোন এক ভাইয়ের মধ্যে আরাবী মেজো। ছোট বোন রেজওয়ানাই ওর সবচেয়ে ভালো বন্ধু। ছোট বোনেরও সব আবদার বড় বোনের কাছে। ‘আমার খুব কম বন্ধু। বোনের সঙ্গে সব শেয়ার করি। আর মায়ের কথা কী বলব। মা আমার কাজের বড় সমালোচক। কিন্তু কোনো নাটক প্রচারের এক ঘণ্টা আগে মা-বাবা টিভির সামনে বসেন। মা ছাড়া আসলে এত দূর আসতে পারতাম না।
আমি আমেরিকান ইন্টারন্যাশনাল ইউনিভার্সিটি অব বাংলাদেশ (এআইইউবি)-এ বিবিএ পড়ছি। অভিনয় আর পড়াশোনা। একটু অবসর পেলেই দুই বোন মিলে পিৎজা, ফুচকা খেতে যাই। ভোজনরসিক আমরা। মন খারাপ হলে বিখ্যাত সব প্রেমের চলচ্চিত্র দেখি। বাইরে থেকে কঠিন মন হলেও মনটা আমার নরম। এখনো সিনেমা দেখে কাঁদি। শরৎচন্দ্র চট্টোপাধ্যায়, সমরেশ মজুমদার, হুমায়ূন আহমেদ ও জাফর ইকবালের বই পড়তে ভালোবাসি। সবচেয়ে ভালোবাসি সকালবেলার ঘুমকে।’
দেশের খ্যাতনামা অনেকের সঙ্গে অভিনয় করলেও আরাবীর ইচ্ছা সুবর্ণা মুস্তাফা ও শতাব্দী ওয়াদুদের সঙ্গে কাজ করার। এই ইচ্ছাও একদিন পূরণ হবে—এমনটাই ভাবেন আরাবী।
৩০ ডিসেম্বর শর্ট ফিল্ম ফোরামের জন্য বিশেষ কোনো দিন নয়। পৌষের স্নিগ্ধ সকালকে বেছে নেওয়া হয়েছিল ফোরামের রজতজয়ন্তীর উৎসব হিসেবে। ধানমন্ডি লেকের পাড়ে, ঢাকা আর্ট সেন্টার সাজানো হয়েছিল মনোরম উৎসবের আমেজে। নির্মাতা, শিল্পী আর ফোরামের সুহূদেরা ছিলেন সুবেশ হাস্যোজ্জ্বল। সকালের নরম আলোয় বুলবুল ইসলামের রবীন্দ্রসংগীত অনুষ্ঠানের মিলনের সুরকেই যেন বেঁধে দিল। ‘ও আমার দেশের মাটি’র সঙ্গে সুরে-বেসুরে সবাই কণ্ঠ মেলালেন, যেন ‘হূদয় যদি পূর্ণ গাহে, কণ্ঠ গাহে আধা’।
২৫ বছর আগে তারুণ্য আর ‘ভালো সিনেমা’র উন্মাদনা, তখনকার চলচ্চিত্র সংসদ-কর্মীদের বিকল্প সিনেমা নির্মাণে প্রণোদনা দিয়েছিল। প্রচলিত বাণিজ্যিক সিনেমার উল্টো স্রোতে, সাধারণ মানুষের প্রতি দায়বদ্ধতা, শৈল্পিক প্রকাশ, নিজস্ব সংস্কৃতি আর স্বদেশপ্রেমের অনুরাগ ছাইচাপা আগুনের মতো এই তরুণদের মধ্যে লুকিয়ে ছিল। ৩৫ মিলিমিটারের ছায়াছবির বদলে ১৬ মিলিমিটার ফর্ম্যাট ব্যবহার, স্বল্প খরচে ছোট দৈর্ঘ্যের ছবি, নিজস্ব বিতরণ আর প্রদর্শনব্যবস্থা প্রথম থেকেই বিকল্প সিনেমাকে বিশিষ্টতা দিয়েছে। বড় সময়ের বিচারে এর মধ্যেই হয়তো অনেক অসংগতি ধরা পড়বে, কিন্তু স্বপ্ন পূরণের সিনেমার যাত্রা এখনো অব্যাহত আছে।
২৫ বছরে ফোরাম তাহলে কী করেছে? তরুণ বিকল্প সিনেমায় নির্মাতা ও নির্মাণকর্মীদের এক তাঁবুর নিচে নিয়ে এসেছে। অনেক তরুণ চলচ্চিত্রকারের ছায়াছবি নির্মাণে সাহায্যে করেছে। দ্বিবার্ষিক আন্তর্জাতিক চলচ্চিত্র উৎসবের আয়োজন করেছে। সিনেমার শিক্ষার জন্য নানা রকমের কর্মশালা, সেমিনারের ব্যবস্থা করেছে। সিনেমার বৌদ্ধিক বিশ্লেষণের জন্য পত্রিকা প্রকাশ করেছে ইত্যাদি। তথ্য হিসেবে দেখলে এগুলো এক রকম, কিন্তু এর মধ্যে লুকিয়ে ছিল নতুন এক সিনেমার সুফলা বৃক্ষ।
বিকল্প সিনেমার উৎসব এ দেশের সংস্কৃতিতে নতুন এক মাত্রা যোগ করেছে। এখানে প্রদর্শন করা হয়েছে পৃথিবীর ধ্রুপদি ছবি থেকে সাম্প্রতিক সময়ে নির্মিত ছায়াছবি। কত বিখ্যাত চলচ্চিত্রকার এই উৎসবে যোগ দিয়েছেন, ভাগ করে নিয়েছেন তাঁদের সিনেমা বানানোর নিরন্তর সংগ্রাম। আমরা বুঝতে পেরেছি বিকল্প সিনেমার নির্মাতারা পৃথিবীর সর্বত্রই প্রান্তিক। শিল্পীর জন্য সমাজের বৈষম্য আর নিজস্ব ভাবনা প্রকাশ করার সংগ্রাম সব দেশেই সমান প্রতিকূল।
এর বাইরে এই বিকল্প সিনেমাকে ঘিরেই অন্য মাধ্যমের শিল্পীরাও চলচ্চিত্রের সঙ্গে যুক্ত হয়েছেন। সাহিত্য, সংগীত ও চিত্রকলায় শিল্পীদের এমন মেলবন্ধন বোধ করি শর্ট ফিল্ম ফোরামের উল্লেখ করার মতো দিক, যা হয়তো চলচ্চিত্রকারদের মতো অন্য শিল্পীদেরও ভাবনার দিগন্তকে প্রসারিত করেছে।
ভাবতে অবাক লাগে, সরকার বা অন্য কোনো বহুজাতিক প্রতিষ্ঠান বিকল্প সিনেমাকে তেমন কোনো সাহায্য করেনি। প্রায় মুষ্টিভিক্ষার অর্থেই ফোরাম তার কাজ চালিয়ে গেছে। আর অগণিত দর্শক, যারা ভালো সিনেমা দেখতে চায়, তাদের সরব উপস্থিতি এই নিরন্তর সংগ্রামকে বাঁচিয়ে রেখেছে।
গত ২৫ বছরে সিনেমাও দ্রুত তার দিক বদলেছে, যেমন শৈল্পিকভাবে, তেমনি কারিগরির দিকে। এখন মুঠোফোনের সিমে ব্যক্তিগত সিনেমা বানানো যায়। পুঁজির দাসত্ব থেকে সিনেমা এখন অনেকটাই মুক্ত, কিন্তু মুক্তি ঘটেনি আমাদের মনোজগতে। দৃশ্য-মাধ্যমের অরাজকতা আমাদের সব সংবেদনকে গ্রাস করছে। বাণিজ্যিক সিনেমা, টেলিভিশনের সস্তা নাটক, আর হিন্দি সিরিয়াল আমাদের কোন চুলোয় নিয়ে যাবে, কে জানে? জনপ্রিয় দৈনিক কাগজ বিদেশি সিনেমার যৌন আবেদনময় নায়ক-নায়িকাদের রঙিন ছবিতে ভরপুর। কোথায় আমরা মুখ লুকাব? তখন মনে হয়, শর্ট ফিল্ম ফোরামকে আরও বহু দূর যেতে হবে। এ শুধু সিনেমার আন্দোলনই নয়, এর সঙ্গে কোথাও আমাদের প্রাণস্পন্দনের সম্পর্ক আছে। ব্যর্থতা-সার্থকতার বাইরে এ যেন বাঁচা-মরার নিরন্তর লড়াই।
পরিচালক সমিতির ৩০ বছর পূর্তিতে নানা আয়োজন
চলচ্চিত্র পরিচালক সমিতির ৩০ বছর পূর্তি উদ্যাপন হয়ে গেল। ডিসেম্বরের শেষ সপ্তাহে এফডিসি ছিল উৎসবমুখর। তথ্য ও সংস্কৃতিমন্ত্রী আবুল কালাম আজাদ, শিল্পমন্ত্রী দিলীপ বড়ুয়া ও অর্থমন্ত্রী আবুল মাল আবদুল মুহিত পর পর তিন দিন তিনটি অনুষ্ঠানে প্রধান অতিথি হিসেবে থেকে এই আয়োজন উপভোগ করেন। তিন দিনে নানা অনুষ্ঠানের আয়োজন করা হয়। কখনো মঞ্চস্থ হয় নাটক, কখনো বা সংগীতনির্ভর অনুষ্ঠান জলসা উপভোগ করেন আমন্ত্রিত অতিথিরা। আবার শেষ দিন এস এ হক অলীকের গ্রন্থনা ও পরিকল্পনায় তারকাদের জমজমাট উপস্থিতিতে পরিবেশিত হয় সাংস্কৃতিক অনুষ্ঠান। এ অনুষ্ঠানে তারকাদের মধ্যে উপস্থিত ছিলেন মৌসুমী, রিয়াজ, পপি, অঞ্জনা, ফেরদৌস, শিমলা, কাজী মারুফ, তমা মীর্জাসহ আরও অনেকেই। এঁদের কেউ কেউ করেন উপস্থাপনা আবার কেউ অংশ নেন গানের সঙ্গে নৃত্য পরিবেশনে। এর বাইরে বিভিন্ন সিনেমা হলে এই সময়ের ব্যবসাসফল চলচ্চিত্রগুলোও প্রদর্শিত হয় বিভিন্ন প্রেক্ষাগৃহে।
পরিচালক সমিতির সভাপতি মুহম্মদ হান্নান বললেন, ‘যখন আমাদের চলচ্চিত্র দুঃসময় পার করছে, তখনই আমরা চেয়েছিলাম সবাইকে নিয়ে একটি মিলনমেলা করতে। এখানে সেমিনার হয়েছে। চলচ্চিত্র কীভাবে বাঁচবে, তাও আলোচনা হয়েছে। সফলভাবে এমন একটি আয়োজন করতে পেরে আমরা খুশি।’
মহাসচিব এফ আই মানিক বললেন, চলচ্চিত্র একটি শিল্প—সাংস্কৃতিক ও বাণিজ্যিক উভয় অর্থেই। এত দিন এটা শুধু নামেই ছিল, ইন্ডাস্ট্রির কোনো সুযোগ-সুবিধা এটি ভোগ করেনি। কিন্তু এবার শিল্পমন্ত্রী জানিয়েছেন, এই সরকারের আমলেই চলচ্চিত্রশিল্প ইন্ডাস্ট্রির সব সুযোগ-সুবিধা লাভ করবে।



এখন চম্পা
শুধু অভিনয় নিয়ে নয়, ব্যস্ত রয়েছেন সংসার আর সমাজসেবামূলক কাজ নিয়ে। কয়েক দিন আগেই বড় দুই বোন সুচন্দা ও ববিতার সঙ্গে নানার বাড়ি ঘুরে এলেন মায়ের নামে হাসপাতাল গড়ার কাজে। ববিতার এই উদ্যোগের সঙ্গে চম্পা নিজেকে জড়াতে পেরে খুবই খুশি।
অভিনয়ের খবর জানতে চাইলে তিনি জানালেন, মনের মানুষ ছবির পরে রূপগাওয়াল নামে একটি চলচ্চিত্রে অভিনয় করছেন তিনি। সিলেটের আদিবাসীদের গল্পের এই ছবির শুটিং শেষ করে কিছুদিন আগেই ফিরলেন সিলেট থেকে। জানালেন, ২০১১ সালে সবচেয়ে বড় কাজটি করেছেন। সেটি হলো একমাত্র মেয়ে এষাকে বিয়ে দিয়েছেন।
আজ ৫ জানুয়ারি। অনেকেই হয়তো জানেন না, আজকের দিনটিতে জন্ম নিয়েছিলেন চম্পা। চম্পাকে জন্মদিনের শুভেচ্ছা।

জায়েদ ও রোমানাকে দিয়ে নতুন বছরের যাত্রা
ঢাকার চলচ্চিত্রশিল্প নতুন বছরের যাত্রা শুরু করল জায়েদ খান ও রোমানাকে নিয়ে। ১ জানুয়ারি এফডিসির খোলা চত্বরে সকাল থেকেই শিল্পীদের আগমন শুরু হয়। পরিচালক মনতাজুর রহমান আকবর অতিথিদের স্বাগত জানালেন। এখন অপেক্ষা মাসুদ পারভেজ সোহেল রানার জন্য। তিনি আসার পরই শুভ মহরত করা হলো। ছবির নাম সবুজ কেন অপরাধী। সবার দৃষ্টি ছবির প্রধান দুটি চরিত্র রোমানা ও জায়েদ খানের দিকে। মহরতের শুরুতেই বছরের প্রথম দিনে প্রথম ছবি হিসেবে সবুজ কেন অপরাধী এবং এর শিল্পী, কলাকুশলীদের পরিচয় করিয়ে দিয়ে শুভ কামনা চাওয়া হয়। এরপর মহরতের ক্ল্যাপস্টিক দেওয়া হয়। তার পরই শুটিংয়ে অংশ নিলেন জায়েদ ও রোমানা। দিনভর শুটিং করলেন তাঁরা। জায়েদ বললেন, ‘২০১২ সালের প্রথম দিনে প্রথম ছবির কাজ শুরু করলাম। আশা করি, সবুজ কেন অপরাধী ছবিটি নিয়ে আমি দর্শকদের আরও কাছাকাছি যেতে পারব।’ রোমানা জানালেন, তিনি এর আগে মনতাজুর রহমান আকবরের ছবিতে কাজ করেছেন। সফলতাও পেয়েছেন। এবারও একই রকম প্রত্যাশা করছেন তিনি।
সৈয়দ দুলাল



স্টুডিও থিয়েটারের ২০ বছর, আর স্বাধীনতার ৪০ বছর ধরে নাট্যোৎসবের আয়োজন করতে যাচ্ছে বরিশাল শব্দাবলী স্টুডিও থিয়েটার। তবে উৎসবটি একটু ভিন্নভাবে হচ্ছে। ঢাকা ও বরিশাল মিলে এই উৎসব উদ্যাপন করা হবে। উৎসব ধরে আজকের পাঁচটি প্রশ্নের উত্তর দিয়েছেন স্টুডিও থিয়েটারের প্রধান সৈয়দ দুলাল।

স্টুডিও থিয়েটারের ২০ বছর ধরে এই উৎসবকে আপনি কীভাবে দেখছেন?
যেহেতু এবার স্বাধীনতার ৪০ বছর পূর্ণ হয়েছে, তাই আমরা একসঙ্গে দুটি বিষয় মাথায় নিয়ে উৎসবটি করতে যাচ্ছি। আমাদের নাট্যকর্মীদের অনেক কষ্টের ফসল হলো স্টুডিও থিয়েটার। ১৯৯১ সালের ৩১ ডিসেম্বর স্টুডিও থিয়েটার নিয়ে প্রথম কাজ শুরু করি। শুরুর দিকে আমাদের অনেক কষ্ট করতে হয়েছে। প্রথমে আমাদের নিজস্ব জায়গা, বসার চেয়ার, লাইট—কিছুই ছিল না। শুরুর দিকে প্রদর্শনীগুলোয় ৮-১০টি টিকিট বিক্রি হতো। নিজেদের টাকা খরচ করে আমরা প্রদর্শনী চালিয়ে নিয়েছি। শ্রম আর ঘামের মধ্য দিয়ে সেই স্টুডিও থিয়েটার এখন ২০ বছর বয়সী। এখন তো প্রতিটি প্রদর্শনীতেই রীতিমতো দর্শকের সঙ্গে মন-কষাকষি হয়। আমরা টিকিট দিতে পারি না। আর এখন স্টুডিও থিয়েটারের সবকিছুই আমাদের নিজের। এটি এখন স্বতন্ত্র। এ পর্যন্ত আমরা স্টুডিও থিয়েটার থেকে প্রায় ২২টি প্রযোজনা মঞ্চে এনেছি। প্রযোজনাগুলোর ৮১২ রজনী প্রদর্শিত হয়েছে।
বরিশালে না করে ঢাকায় কেন এই উৎসব?
আমরা বরিশাল-ঢাকা মিলেই করছি। স্টুডিও থিয়েটার নিয়ে আমাদের নাট্যকর্মীদের একটু অহংকার আছে। আমরা অনেক কষ্টের বিনিময়ে স্টুডিও থিয়েটার নিয়ে সফল হয়েছি এবং বাংলাদেশের স্টুডিও থিয়েটারের প্রবক্তাই আমরা। আমরা যাঁরা জেলা শহরে কাজ করি, জাতীয়ভাবে তাঁরা অতটা আলোচনায় আসি না; ভালো কাজ করলেও না। ২০ বছর ধরে ধীরে ধীরে আমাদের স্টুডিও থিয়েটারকে একটা জায়গায় এনেছি। সেটাই আমরা জাতীয়ভাবে সবাইকে জানাতে চাই। এখন থেকে স্টুডিও থিয়েটারের চর্চা যাতে অন্য জেলায়ও ছড়াতে পারে, এমন উৎসাহ এই উৎসব থেকে আসতে পারে। তাই আমরা নাট্যচর্চার কেন্দ্রভূমিতে আসতে চেয়েছি। ঢাকার উৎসব চলবে ৮ থেকে ১২ জানুয়ারি, আর বরিশালে চলবে ২০ থেকে ২৮ জানুয়ারি পর্যন্ত।
কিন্তু ঢাকার বাইরের দলগুলো মাঝেমধ্যে জাতীয়ভাবে ঢাকায় উৎসবের আয়োজন করলে কেমন হবে বলে মনে হয়?
খুবই ভালো হবে; এবং তা করা উচিত। ঢাকার বাইরের বিভাগীয় শহরে ভালো কাজ হয়। এ দলগুলো সাংগঠনিকভাবে ভালো অবস্থানে থাকলেও আমি মনে করি, ঢাকায় তারা বছরে একবার উৎসবের আয়োজন করতে পারে; এবং এ সুযোগটা নেওয়া উচিত। তবে কেন্দ্রীয় নাট্যনেতাদেরও বিষয়টিতে সহযোগিতা করতে হবে। তা না হলে ঢাকার বাইরে থেকে এসে সপ্তাহব্যাপী নাট্যোৎসব করা কঠিন।
স্বাধীনতার ৪০ বছরে এসে আমাদের থিয়েটারকে কোন জায়গায় দেখতে পাচ্ছেন?
স্বাধীন বাংলাদেশে থিয়েটারের অবস্থান এখন সুদৃঢ়। অনেক এগিয়েছে। আমরা আইটিআইয়ের মতো জায়গায় যেতে পেরেছি। পরপর দুবার আইটিআইয়ের বিশ্ব সভাপতি হয়েছি আমরা। দেশের বাইরে প্রতি মাসে আমাদের নাটক যাচ্ছে, বাইরের দল আসছে। দেশের গণ্ডি ছাড়িয়ে বাংলাদেশের নাটক এখন বিশ্বে ছড়িয়ে পড়েছে। আন্তর্জাতিকভাবে আমাদের মঞ্চনাটকের অবস্থান অনেক ওপরে। স্বাধীনতার ৪০ বছরে এটাই আমাদের থিয়েটারের অর্জন।
আপনারা ঢাকার বাইরে থেকেও স্টুডিও থিয়েটার নিয়ে যেভাবে এগিয়েছেন, অন্য জেলা শহরগুলোয় তা হচ্ছে না কেন?
আমি মনে করি, আমাদের জেলা শহরগুলোয় স্টুডিও থিয়েটারচর্চায় যেতে না পারলে জেলা শহরের থিয়েটার টিকিয়ে রাখা কষ্ট হবে। নিজস্ব জায়গা থাকলে সহজেই থিয়েটারচর্চা এগিয়ে নেওয়া যায়। আমাদের মিলনায়তনের সমস্যা প্রকট। আমরা ইচ্ছা করলেই নাটক প্রদর্শন করতে পারি না। জেলা শহরগুলোয় মিলনায়তনের অবস্থা আরও খারাপ। তাই স্টুডিও থিয়েটার খুব জরুরি। তবে কেন্দ্রীয়ভাবে যাঁরা নাট্যচর্চা করছেন, যাঁরা মঞ্চনাটকের নেতৃত্ব দিচ্ছেন, তাঁদেরও এ ব্যাপারে এগিয়ে আসতে হবে। একইভাবে সরকারি অনুদানের একটা অংশ স্টুডিও থিয়েটারচর্চায় বরাদ্দ দেওয়া যেতে পারে।
কলকাতায় গিয়েছিলাম নাটক নিয়ে। নাটকের কাজ ২৬ তারিখে শেষ হলো। তারপর ভাবলাম, থাকি না কিছুদিন কলকাতায়। নাটক দেখি, গান শুনি, বন্ধুবান্ধবের সঙ্গে সাক্ষাৎ করি। কিন্তু মনের মধ্যে একটা কাঁটা বিঁধে আছে। চট্টগ্রামে তির্যকের বিসর্জন-এর দ্বিশততম অনুষ্ঠানে যোগ দিতে হবে। অতঃপর বিভাস চক্রবর্তীর অসাধারণ হ্যামলেটটা দেখেই চলে আসতে হলো দেশে। ঢাকায় রাত পার করে সকালেই চট্টগ্রাম যাত্রা। বিমানবন্দর থেকে সরাসরি থিয়েটার কমপ্লেক্সে গিয়ে দেখি, সারা দেশের নাট্যকর্মীরা সেখানে। বগুড়ার ময়না, সিলেটের শান্তনু, ঢাকার জহির, জাহিদ, সুদীপ, মোস্তফা হীরা, অলোক বসু, দেবাশীষ, ময়মনসিংহের দিলু, জাহাঙ্গীরনগর বিশ্ববিদ্যালয়ের নাট্যকলা বিভাগ থেকে রশীদ হারুণ, কলকাতা থেকে এসেছেন নৃপেন্দ্র সাহা এবং চট্টগ্রামের বিভিন্ন দলের কর্মীরা সেখানে। উদ্বোধনী অনুষ্ঠানে গান হলো, নৃত্য হলো এবং উদ্বোধন করলেন একসময়ের তির্যকের নাট্যকর্মী পরিবেশ ও বনমন্ত্রী হাছান মাহমুদ। এরপর মুক্ত আলোচনা, বিষয় ‘বাংলাদেশের নাটকের গতি-প্রকৃতি’। আলোচনার সূত্রটি ধরিয়ে দিলাম আমিই। তারপর সবার অংশগ্রহণে উত্তপ্ত হয়ে উঠল মুক্ত আলোচনা। ঠিক সাড়ে ছয়টায় নাটক। কিন্তু আলোচনার বাঁধভাঙা জোয়ার ঠেকাতে একটু সময় লেগে গেল। একটু বিলম্বেই নাটক শুরু হলো। পরদিন আবার দুপুর ১২টা থেকে টানা সারা দিন অনুষ্ঠান। এদিন আবার ভোরবেলায় ঢাকা থেকে ছুটে এলেন লিয়াকত আলী লাকী। বেলা তিনটা থেকে মতবিনিময় এবং রবীন্দ্রনাথের নাটকের ওপর দর্শকসহ আলোচনা। আবারও যথাসময়ে বিসর্জন-এর পালা। বাংলাদেশের নব নাট্যচর্চা ঢাকা ও চট্টগ্রামে একই সঙ্গে শুরু হয়।
কিছু কিছু ক্ষেত্রে সেই পাকিস্তান আমলেও চট্টগ্রাম অগ্রণী হয়েছিল, যেমন—আধুনিক মুদ্রণশিল্পে। মনে পড়ে, তিনজন কবির তিনটি বই প্রকাশিত হয়েছিল সে সময়, যা দেখে রীতিমতো আমরা চমকে উঠেছিলাম। ঢাকার মহিলা সমিতির মতো চট্টগ্রামের শিল্পকলা একাডেমী মঞ্চে দেশ-বিদেশের নানা নাটকের মঞ্চায়ন, নিরীক্ষাধর্মী নাটক প্রযোজনা—এগুলো আমাদের দৃষ্টি কেড়ে নিত। পথনাটকের ঐতিহ্যও গড়ে উঠেছিল।
এবার বিশেষ করে, আমাদের নজর কেড়ে নেয় তির্যকের নিরবচ্ছিন্ন রবীন্দ্রনাটকের চর্চা। এ দল রবীন্দ্রনাথের পাঁচটি নাটক প্রযোজনা করেছে। সেই সঙ্গে রবীন্দ্রনাথের কবিতা অবলম্বনে দুটি নাটক নির্মাণ করেছে। প্রতিটি নাটকের আবার প্রদর্শনীসংখ্যাও অনেক। রথযাত্রা ১৬৮টি, ডাকঘর ৬৫, বিসর্জন ২০১, রক্তকবরী ৯৭ ও রাজা পাঁচটি।
গত ৩০ ডিসেম্বর ২০০টি প্রদর্শনী এবং ৩১ ডিসেম্বর ২০১টি প্রদর্শনী করে ইতিহাস সৃষ্টি করল চট্টগ্রামের তির্যক নাট্যদল। উপমহাদেশে কোথাও কি রবীন্দ্রনাথের নাটকের এতগুলো প্রদর্শনী হয়েছে? ২০১টি প্রদর্শনী করতে এ দলটির লেগেছে ১৫ বছর। এর মধ্যে দুবার বিরতি নিতে হয়েছে। রবীন্দ্রনাথের নাটকের প্রযোজনা দুরূহ। সংলাপ বহুমাত্রিক। নাট্যমুহূর্ত নির্মাণের প্রক্রিয়াও জটিল। এর পেছনে নির্দেশক, অভিনেতা ও ডিজাইনারদের প্রতিনিয়ত লেগে থাকতে হয়। লেগে থাকার বড় কারণ হচ্ছে, চরিত্রের আত্মাটাকে আবিষ্কার করা। একবার কলকাতার বিভাশ চক্রবর্তী বিসর্জন-এর ইংরেজি অনুবাদ স্যাক্রিফাইসকে বাংলায় আবার অনুবাদ করে বিসর্জন নামিয়েছিলেন। বিষয়টা উদ্ভটই লেগেছিল। যদিও বেশি প্রদর্শনী হয়নি। কিন্তু ইংরেজির সঙ্গে বাংলাকে মেলালে দেখা যায়, ইংরেজি অনুবাদটিও অনেক সহজ মনে হয়।
বিসর্জনকে অভিনয়োপযোগী করার জন্য ইংরেজি অনুবাদের আশ্রয় নিয়েছিলেন বিভাস। অর্থাৎ নানাভাবে উল্টেপাল্টে দেখার চেষ্টা। রবীন্দ্রনাথও নিজে অনুবাদ করে ভিন্ন ভাষায় তাঁর সংলাপ পরীক্ষা করেছেন। নিজে তিনি রঘুপতির অভিনয় করতেন, পরে অবশ্য জয়সিংহের অভিনয়ও করেছেন। এটাও তাঁর আত্মপরীক্ষা।
তির্যকের বিসর্জন-এ রবীন্দ্রনাথের প্রযোজনা রীতিই অনুসরণ করা হয়েছে। অতিসাধারণ মঞ্চসামগ্রী, আলোর বিন্যাসেও কোনো চাতুরী নেই। তার মানে মূল জোরটা অভিনয়ে। আরেকটি নিরীক্ষা ভালো লেগেছে, সেটা হলো জনগণের অংশগুলো কোরাস দিয়ে ঘুঁটিয়ে তোলা। সেই কোরাসের ওপর আলোর কম্পন আবশ্যকই মনে হয়েছে।
আধুনিক অভিনয়ে অভিনেতার শরীর, সৌন্দর্য, কণ্ঠস্বর কেউ খোঁজে না, চরিত্রটির আত্মাই এখানে প্রধান। উচ্চারণের সমস্যা আমাদের পুরো পূর্ববঙ্গেই আছে। তেমন ধরনের গুরুতর সমস্যা হলে তা ক্ষমার যোগ্য নয়, তবে চমৎকার উচ্চারণ কিন্তু অভিনয়টা হলো না, এমনও অনেক দেখা যায়। রবীন্দ্রনাথের নাটকে অভিনয় করতে গিয়ে শুধু আবৃত্তি করে গেছে, এমনও দেখা গেছে। এমন কথা বলব না যে তির্যকের অভিনেতা-অভিনেত্রীরা শান্তিপুরী বাংলা বলেছে কিন্তু চরিত্রটিতে পুরো আন্তরিকতা ঢেলে দিয়েছে। সেখান থেকে চোখ ফেরানো দায়। ধর্মান্ধ রঘুপতি যখন জয়সিংহের আত্মহননের পর মানবতার দ্বারে মাথা কুটছে, তখন অপর্ণার আগমন হয়। অপর্ণার কণ্ঠে ‘পিতা’ উচ্চারণ এবং রঘুপতির প্রতিক্রিয়ায় যে নাট্যমুহূর্ত সৃষ্টি হয়, তাতে শরীরে কাঁটা দিয়ে ওঠে। তির্যকের বিসর্জন আমি তিনবার দেখেছি, আমার চেয়ে বেশি দেখেছেন ড. অনুপম সেন। নাটক দেখার পর আমরা একমত হয়েছি যে প্রতিবারই এই বিসর্জনটা নতুন লাগে। অর্থাৎ নির্দেশক আহমেদ ইকবাল হায়দার তাঁর অভিনেতা-অভিনেত্রীদের নিয়ে লেগেই আছেন।
চট্টগ্রামে বিসর্জনকে নিয়ে যে ইতিহাস সৃষ্টি হলো, আশা করি ভবিষ্যতে তির্যক ও চট্টগ্রামের নাট্যদল নতুন কোনো ইতিহাস সৃষ্টি করবে, যার মধ্য দিয়ে সারা দেশেরই নাট্যকর্মীরা গৌরব বোধ করবেন।
১৯৩৪ সালে ‘টুনু’ প্রবেশিকা পরীক্ষা দিল মানিকগঞ্জ হাইস্কুল থেকে। বুলবুলের ডাকনাম টুনু। বুলবুল তাঁর পারিবারিক নাম নয়, নিজের নেওয়া নাম। বুলবুলের আসল নাম রশীদ আহমদ চৌধুরী। এ পোশাকি নামটা তুলে রাখলেন কলেজের খাতায়। মানিকগঞ্জের শিল্পানুরাগীদের উদ্যোগে এ সময় একটি বিচিত্রানুষ্ঠানের আয়োজন করা হয়।
অনেক সাধ্যসাধনা, অনুনয়-বিনয় করে বুলবুল তাঁর নিজের জন্য একটু জায়গা করে নিলেন সেই অনুষ্ঠানের তালিকায়। এই অনুষ্ঠানে বুলবুল নিজের রচিত ও পরিকল্পিত ‘চাতক নৃত্য’ নিবেদন করেন।
টুনুর জন্মভূমি বগুড়ায়, পৈতৃকভিটা চট্টগ্রামের সাতকানিয়া থানার অন্তর্গত চুনতি গ্রামে। একবার চুনতি যাওয়ার পথে বুলবুল সাতকানিয়ায় থেকে যান। সে সময় স্কুলের পুনর্মিলনী অনুষ্ঠানের আয়োজন চলছিল। ছাত্ররা বুলবুলকে ওই অনুষ্ঠানে নাচার জন্য চেপে ধরল, যার রক্তে প্রবাহিত হয় নাচের ছন্দ, যার হূদয় নৃত্যপাগল, সেই প্রাণোচ্ছল যুবক কি এই আহ্বানে সাড়া না দিয়ে থাকতে পারে! সাতকানিয়া স্কুলের এই অনুষ্ঠানে সৌভাগ্যক্রমে আবুল ফজল উপস্থিত ছিলেন। বুলবুলের স্মৃতিচারণা করতে গিয়ে তিনি বলেছেন, ‘শত শত ছেলের মাঝে বুলবুল একক ও অদ্বিতীয়। তার প্রতিভার অনন্যতা শুধু আমার চোখে নয়, উপস্থিত সবার চোখে তাকে করে তুলেছিল অনন্যসাধারণ। কিশোর বুলবুলের অপূর্ব নৃত্য দেখে আমি সেদিন মুগ্ধ হয়েছিলাম এবং নৃত্য যে আনন্দের কত বড় উৎস, সেদিন বুলবুলের নৃত্য দেখেই আমি বুঝতে পেরেছিলাম।’
এ প্রসঙ্গে বরেণ্য সুরস্রষ্টা প্রয়াত মিহিরকিরণ বাবুর একটি উক্তি উল্লেখ করা যেতে পারে, ‘আর একজন উদয়শংকরকে আবিষ্কার করেছি। বুলবুল নিজেই নিজের শিক্ষক।’ বুলবুলের অসংখ্য নৃত্যে সংগীত সংযোজন করেন প্রয়াত মিহিরকিরণ, তিমিরবরণ, প্রয়াত অমিয়কান্তি ভট্টাচার্য, নীরদবরণ, ধনঞ্জয় মল্লিক, অনিল বোস, বেণীমাধব বন্দ্যোপাধ্যায় প্রমুখ বিখ্যাত সংগীত পরিচালকেরা।
এই সঙ্গে বুলবুলের রচিত ও পরিকল্পিত নৃত্যনাট্যগুলোর একটি তালিকা দেওয়া যেতে পারে: যেন ভুলে না যাই, শৃঙ্খলের নিপীড়নে, বীভৎস, ভারত ছাড়ো, ব্রজবিললা, সুগন্ধা, কবি ও বসন্ত, সুরসংগীত, ফসল উৎসব, অজন্তা জাগরণ, মিরন মাথুর, পান্থশালার ছন্দ, অর্জুন, কালবৈশাখী, হাফিজের স্বপ্ন, নৃত্যবিলাস, নৃত্যাঞ্জলি, ভগ্নবিরহীদের মিলন, লাস্যা কুমুদিনী, সর্পনৃত্য, অলস দ্বীপ, হানাবড়ি, নিষ্প্রদীপ, মহাবুভুক্ষা, দুন্দভির আহ্বান, মালকোষ জেলে, রূপক, মীরা, কৃষাণ-কৃষাণী, গজেন, বসন্তবাহার, নিয়তি, হোলি, সাঁওতাল নৃত্য, দেহছন্দ, নৃত্যশ্রী, অভিমন্যু, সূর্যনৃত্য, চাতক নৃত্য, শিব দেবদাসী, দুই প্রেমিক, আগুন ও প্রজাপতি চাঁদ সুলতানা, দেশপ্রেমিক, ক্ষুধিত পাষাণ ইত্যাদি।
বুলবুলের এসব নৃত্য ও নৃত্যনাট্যের নায়িকা চরিত্রে রূপদান করেন শ্রীমতিগীতি রায়, শ্রীমতী মায়া, আরতী, শান্তা, ডালি, প্রতিভা, রেখা ভৌমিক, লক্ষ্মী রায়, সুজাতা বিশ্বাস ও তদানীন্তন ভারতের শ্রেষ্ঠ নৃত্যশিল্পী সাধনা বোস।
বুলবুলের এসব অসাধারণ নৃত্যসৃষ্টির স্বীকৃতিস্বরূপ নানা পত্রপত্রিকায় তাঁর ভূয়সী প্রশংসা করা হয়। আনন্দবাজার পত্রিকায় লেখা হয়, ‘বুলবুল চৌধুরী নবাগত শিল্পী নন। উদয়শংকরের পরবর্তীকালীন যেসব নৃত্যশিল্পী প্রতিষ্ঠা লাভ করেছেন, তাঁদের মধ্যে বুলবুল চৌধুরীর নাম উল্লেখযোগ্য। বুলবুলের নাচের মধ্যে আছে আবেগ। দর্শকের মনে আবেগ আনার কৌশলও তাঁর বেশ আয়ত্তে আছে।’ বিখ্যাত হরেণ ঘোষও বুলবুল চৌধুরীর প্রতিভার ভূয়সী প্রশংসা করেছিলেন। ‘বুলবুল ভারতীয় গণনাট্য সংঘের একজন একনিষ্ঠ কর্মী ছিলেন। প্রগতিশীল আন্দোলনে তাঁর ভূমিকা অপরিসীম। তাই তাঁর সৃষ্ট নৃত্যনাট্যগুলোতে আমরা তার প্রতিফলন দেখতে পাই।’ তিনি কুসংস্কারাচ্ছন্ন, ধর্মান্ধ সাম্প্রদায়িক সমাজের বিরুদ্ধে গর্জে উঠে এর প্রতিকারে অঙ্গীকারবদ্ধ হন। বুলবুল জেহাদি শিল্পী বলেও সুপরিচিত।
বুলবুলের বহুমুখী প্রতিভার পরিচয় দিতে গিয়ে গোপাল হালদার লিখেছিলেন, ‘দেখলাম, বুলবুল শুধু দেহছন্দেই জীবনের প্রকাশ খোঁজেনি, ভাষার মধ্যে দিয়ে ছন্দে, গানে, কথায় সব দিক দিয়ে সে জীবনকে প্রকাশ করতে উন্মুখ। এতটা বহুমুখী শক্তি কারও মাঝে বিশেষ দেখিনি।’
বুলবুলের প্রথম উপন্যাস প্রাচীতে আমরা সাহিত্যিক বুলবুলকে পাই। তাঁর অন্যান্য উপন্যাসের মধ্যে রয়েছে নাগরিক, পাদপ্রদীপ। এ ছাড়া তাঁর যন্ত্র নামে একটি অসমাপ্ত উপন্যাসও রয়েছে। বুলবুলের একটি কবিতা সংকলনের নাম ‘শেফালিকা’ উৎসর্গপত্রে লেখা আছে—
হে বিশ্বকবি হে কবিগুরু
তোমার চরণ পরে আমার
দরদ দিয়ে লেখা ‘শেফালিকা’
অর্ঘ্যরূপে উৎসর্গ করে ধন্য হলুম।
কবি বুলবুল অজয়কুমার ছদ্মনামে কবিতা লিখতেন। এই কবিতা ও গ্রন্থের রচনাকাল ১৯৩২-৩৩। বুলবুল নৃত্যের সঙ্গে নাট্যচর্চাও করেছেন। ইবসেনের ছায়া অবলম্বনে রচিত নারায়ণ গঙ্গোপাধ্যায়ের প্রথম নাটক চোরাবালিতে তিনি নায়ক প্রসাদ রায়ের ভূমিকায় অভিনয় করেন। নাটকটি পরিচালনাও করেন তিনি। এ ছাড়া নাট্যচক্র প্রযোজিত নীলদর্পণ নাটকেও বুলবুল অংশ নিয়েছিলেন। এই নাটকে তাঁর সহশিল্পী ছিলেন শোভা সেন, মৃণাল সেন, তাপস সেন, ঋত্বিক কুমার ঘটক প্রমুখ। ১৯৪১ সালের দিকে বুলবুল নারায়ণ গঙ্গোপাধ্যায়ের ঝড়ের দোলায় নামক একটি নাটিকার বেতার রূপ দেন।
বহুমুখী প্রতিভার অধিকারী বুলবুল মনেপ্রাণে একজন সংস্কৃতিমান পুরুষ ছিলেন। তিনি মনে করতেন শিল্পের জন্য শিল্প নয়, মানুষের জন্য শিল্প। শিল্পকর্ম দেশ ও জাতির জন্য। মানবসভ্যতার উত্তরণে শিল্পীকে যোদ্ধার ভূমিকায় অবতীর্ণ হতে হবে শিল্পের হাতিয়ার নিয়ে। শিল্পীকে সজাগ থাকতে হবে দেশকাল সর্বোপরি মানবজাতির মঙ্গলামঙ্গল সম্পর্কে। সে জন্য সংগীতচর্চার (নৃত্য, গীতবাদ্য) সঙ্গে সঙ্গে জীবনের পাঠও নিতে হবে।
তাই তিনি শিল্প-সংস্কৃতির বরেণ্য প্রতিভাদের নিয়ে আলোচনা সভার আয়োজনকে অত্যন্ত গুরুত্ব দিতেন। এসব আলোচনা সভার মধ্য দিয়েই ভাবের আদান-প্রদান হতো। দৃষ্টিভঙ্গির প্রসার হতো, অন্তর হতো আলোকিত। বুলবুল জানতেন জ্ঞানের এই আলো পূর্ণতার পথে এগোতে সাহায্য করবে সংস্কৃতিমান মানুষকে। এসব আলোচনা সভার পরিণতিতে জ্ঞানীগুণী-বোদ্ধাদের আগমন হলো কলকাতায়।
১৯৫০ সালে বুলবুল তৎকালীন পশ্চিম পাকিস্তানে যান এবং করাচি থেকে তাঁর দল নিয়ে ইউরোপের পথে পাড়ি জমান। এ সফরকালে তাঁর দল ব্রিটেন, আয়ারল্যান্ড, হল্যান্ড, বেলজিয়াম, ফ্রান্স প্রভৃতি দেশের বিভিন্ন শহরে অনুষ্ঠান করে ভূয়সী প্রশংসা অর্জন করেন।
মাত্র ৩৫ বছর বয়সে ১৭ মে ১৯৫৪ সালে বুলবুল ইহলোক ত্যাগ করেন। তাঁর এই অকালমৃত্যুতে দেশের যে অপরিসীম ক্ষতি হলো, সে কথা ভেবে ওই সময়কার বিভিন্ন পত্রপত্রিকায় যোগ্য সম্মানের সঙ্গে বুলবুলকে স্মরণ করা হয়। সে সময় মওলানা ভাসানী বেড়াতে এসে বুলবুলের মায়ের সঙ্গে দেখা করেন এবং তাঁকে প্রবোধ দিয়ে বলেন, ‘বুলবুলের মৃত্যুতে জাতীয় ক্ষতি হয়েছে।’
এই মহান শিল্পীর অকালপ্রয়াণে আমাদের নৃত্যশিল্পী যে কত বড় ক্ষতির সম্মুখীন হয়েছে, তা শুধু নৃত্যশিল্পীদের পক্ষে অনুধাবন করা সম্ভব। ১ জানুয়ারি ছিল তাঁর জন্মবার্ষিকী। এ দিনটি ও ১৭ মে যথাযোগ্য মর্যাদায় স্মরণ করে তাঁর স্মৃতিকে অম্লান রাখার প্রচেষ্টা অব্যাহত রাখতে হবে আমাদের নৃত্যানুরাগী ও নৃত্যকর্মীদের।


« আগের সংবাদ পরের সংবাদ»

বছরের শুরুতেই দুটি দল দেশের বাইরে নাটক নিয়ে সফর করতে যাচ্ছে। ৮ জানুয়ারি দ্যাশবাঙলা থিয়েটার দিল্লিতে যাবে, আর থিয়েটার আর্ট ইউনিট নদীয়া ও বহরমপুরের উদ্দেশে রওনা হবে।
রবীন্দ্রনাথ ঠাকুরের সার্ধশততম জন্মবর্ষ উদ্যাপন উপলক্ষে সংস্কৃতি মন্ত্রণালয়ের অনুদানে দ্যাশবাঙলা থিয়েটারের নির্মিত চণ্ডালিকা নাটকটি ১১ জানুয়ারি ন্যাশনাল স্কুল অব ড্রামায় (এনএসডি) আন্তর্জাতিক নাট্যোৎসবে মঞ্চস্থ হবে।
দলের সাধারণ সম্পাদক রশিদুল ইসলাম রাজা বলেন, ‘গত বছরের ১৪ জুন নাটকটির উদ্বোধন হয়। এর পর থেকে ঢাকা ও পশ্চিমবঙ্গ মিলে এ পর্যন্ত পাঁচটি প্রদর্শনী হয়েছে। এবার আমরা দিল্লির এনএসডির আন্তর্জাতিক নাট্যোৎসবে যোগ দেব। এটা আমাদের জন্য অত্যন্ত সম্মানের।’
তরুণ নির্দেশক বিভাস বিষ্ণু চৌধুরীর প্রয়োগ পরিকল্পনায় প্রকৃতি ও মানবপ্রেম নিয়েই নাটকটির গল্প।
নাটকটি মঞ্চে প্রয়োগ করেছেন যৌথভাবে পলাশ লোহ ও রশিদুল ইসলাম রাজা।
এদিকে গোলাপজান নাটকের প্রদর্শনী হবে চারটি। থিয়েটার আর্ট ইউনিটের এ নাটকের পরপর চারটি প্রদর্শনী হবে ভারতের দুটি জেলায়। ৯ জানুয়ারি নদীয়া জেলার করিমপুর শরৎ স্মৃতি নাট্য সংস্থার আয়োজনে দশম নাট্যোৎসবে প্রথম প্রদর্শনী হবে। ১০ জানুয়ারি একই জেলার কৃষ্ণনগরের পরম্পরার ১৬তম নাট্যোৎসবে নাটকটির দ্বিতীয় প্রদর্শনী, বহরমপুরের রঘুনাথগঞ্জে ন্যাটাম বলাকার বর্ষবরণ নাট্যোৎসবে ১১ জানুয়ারি তৃতীয় প্রদর্শনী, বহরমপুরের ঋত্বিক নাট্যগোষ্ঠীর আমন্ত্রণে ১২ জানুয়ারি রবীন্দ্র ভবনে হবে নাটকটির চতুর্থ প্রদর্শনী।
প্রথমবারের মতো দেশের বাইরে থিয়েটার আর্ট ইউনিট একটি নাটকের একাধিক প্রদর্শনী করছে। দলের প্রধান সমন্বয়ক মোহাম্মদ বারী বলেন, ‘এবারই চারটি প্রদর্শনী করতে যাচ্ছি। এটি খুবই আনন্দের। বিপুলসংখ্যক দর্শক আমাদের নাটক উপভোগ করেছেন। সেসব দর্শকের আগ্রহের কারণে আমরা আবারও সেখানে যেতে পারছি। এটা আমাদের দলের জন্য বাড়তি পাওনা।’
আবু তাহেরের গল্প অবলম্বনে নাটকটির রচনা ও নির্দেশনা দিয়েছেন এস এম সোলায়মান
খেটে খাওয়া মানুষের আড্ডা, নির্মল বিনোদনপ্রেমী, আর হাটে-মাঠে কান পাতলেই শোনা যায় শ্যামসুন্দর ও শেফালী ঘোষের কালজয়ী নানা গান। ‘ও জেডা ফইরার বাপ, ওরে সাম্পানওয়ালা, নাতিন বরই খা, যদি সুন্দর একখান মুখ পাইতাম, কি রে ওডা কি গরলি’ এমন সব গান।
১৯৬৪ সালে রেডিওতে গান করতে গিয়ে শিল্পী শেফালী ঘোষ ও শ্যামসুন্দর বৈষ্ণবের পরিচয় হয়। শেফালী ঘোষ রেডিওতে গান করার পর তাঁর সঙ্গে দ্বৈত গান করতে একজন সঙ্গীর প্রয়োজন হয়। ওই সময় শ্যামসুন্দর বৈষ্ণবের কথা বলেন সবাই। একসঙ্গে গাওয়া রেডিওতে তাঁদের প্রথম গানটি ছিল ‘নাইর গেলে বাপের বাড়ি, আইস্য তাড়াতাড়ি...’। এই জুটি গান নিয়ে ২৯টি দেশে ঘুরেছেন। গানের সময় কখনো স্বামী-স্ত্রীর, কখনো বা প্রেমিক-প্রেমিকার অভিনয় করে গানের কথায় দর্শকদের আনন্দ দিতে তাঁদের তুলনা মেলা ভার। আর সে কারণে গানের মাহফিলগুলোতে তাঁদের কখনো আলাদা ডাক পড়ত না। শ্যামসুন্দর বৈষ্ণবের মৃত্যুর পর অনেকটা যেন বাক্ রহিত হয়ে পড়েন শেফালী ঘোষ। দীর্ঘ সময় গান থেকে দূরে থাকেন।
২০১১ সালের ৪ ডিসেম্বর শ্যামসুন্দরের ১১তম মৃত্যুবার্ষিকী চলে গেল নীরবে। শুধু চট্টগ্রাম টেলিভিশন কেন্দ্র একটি অনুষ্ঠানে শ্রদ্ধার্ঘ্য নিবেদন করে দায় সেরেছে। শ্যামসুন্দর বৈষ্ণবের সন্তান শিল্পী প্রেমসুন্দর বৈষ্ণব বিষয়টি নিয়ে আক্ষেপ করেছেন। তবে ২ ডিসেম্বর শ্যামের গ্রামের বাড়ি নন্দীর হাটে পারিবারিকভাবে স্মরণ অনুষ্ঠানের আয়োজন করা হয়।
১৯২৭ সালে চট্টগ্রামের ফতেয়াবাদ গ্রামে জন্মগ্রহণ করেন শ্যামসুন্দর বৈষ্ণব। তিনি একাধারে গায়ক, অভিনেতা, গীতিকার, সুরকার ও সংগীত পরিচালক। সত্য সাহা তাঁর বাল্যসখা। অনুপ্রেরণাটাও সেদিক থেকে কম নয়। ২০০০ সালের ৪ ডিসেম্বর অনেকটা বিনা চিকিৎসায় মারা যান শ্যামসুন্দর বৈষ্ণব।
শেফালী ঘোষ এ দেশের আঞ্চলিক গানের সম্রাজ্ঞী। ১৯৪৫ সালের ১১ জানুয়ারি চট্টগ্রামের বোয়ালখালী উপজেলার কানুনগোপাড়ায় জন্মগ্রহণ করেন তিনি। ১৯৭৭ সালে সুভাষ দত্ত পরিচালিতবসুন্ধরা চলচ্চিত্রে ‘মানু ও সুন্দর মানু’ গানটি গেয়ে পেয়েছেন জাতীয় চলচ্চিত্র পুরস্কার। ৩১ ডিসেম্বর ছিল শেফালী ঘোষের মৃত্যুবার্ষিকী। শিল্পীকে সম্মান জানানোর বড় কোনো আয়োজন ছিল না। অবশ্য এদিন শ্যাম-শেফালী স্মৃতি পদক সাংস্কৃতিক প্রতিযোগিতার আয়োজন করে অবসর সাংস্কৃতিক গোষ্ঠী। মোট ১৪টি বিষয়ে প্রতিযোগিতার আয়োজন করা হয়। চট্টগ্রাম নগরের কদম মোবারক হাইস্কুলের হলে শিল্পীদের জীবন নিয়ে স্মৃতিচারণা করা হয়। শহীদজায়া ও সাহিত্যিক বেগম মুশতারী শফি এ আয়োজনের উদ্বোধন করেন। অবসরের প্রধান সঞ্জিত বণিক জানান, ‘আমরা সীমিত স্বার্থের মধ্য দিয়ে যেটুকু পারি চেষ্টা চালিয়ে যাচ্ছি। তবে বৃহৎ পরিসরে তাঁদের সম্মান জানানো উচিত।’
খ্যাতিমান গীতিকার, সুরকার এবং শ্যাম-শেফালীর অনেক কালজয়ী গানের গীতিকার মহিউদ্দিন আল ভান্ডারি বললেন, ‘এঁরা অমর শিল্পী, এঁদের গান আজীবন মানুষের মুখে মুখে ফিরবে। ’ তবলাশিল্পী মিলন ভট্টাচার্য বলেন, ‘শেফালী ঘোষ আর শ্যামসুন্দর বৈষ্ণবের সঙ্গে তবলা বাজানোটা ছিল আমার জীবনের বড় পাওয়া। কোথাও গেলে দেখা যেত সবাই তাঁদের গান শোনার জন্য অপেক্ষা করছেন। আমি দোকানে দোকানে ঘুরতাম। সবাই আমাকে বলত, শেফালী ঘোষের লাল পোয়া—মানে সুন্দর ছেলে। আর আমাকে দেখেই বুঝত শিল্পীরা এসেছেন।’
সংগীতশিল্পী তপন চৌধুরী বললেন, ‘শ্যাম-শেফালীর মতো জুটি আর হবে বলে মনে হয় না। চট্টগ্রামের এই দুজন শিল্পী আঞ্চলিক গান নিয়ে দেশ-বিদেশ মাতিয়েছেন, ভাবাই যায় না।’
শিল্পী রবি চৌধুরী তাঁর চট্টমেট্রো অ্যালবামটি উৎসর্গ করেছেন শ্যামসুন্দর ও শেফালী ঘোষকে।
কিংবদন্তি শিল্পী শেফালী ঘোষকে নিয়ে তথ্যচিত্র নির্মাণ করেছেন রূপম চক্রবর্তী। নাম ‘সুর সুরভিত সাঁঝের শেফালী’। ৪৪ মিনিট দীর্ঘ এ তথ্যচিত্রে ছয়টি গান রয়েছে। রূপম চক্রবর্তী বলেন, ‘জীবিত থাকা অবস্থায় তাঁদের যেমন আমরা সম্মান দিতে পরিনি, তেমনি মৃত্যুর পরও অবহেলিত থেকে যাচ্ছেন তাঁরা।’
