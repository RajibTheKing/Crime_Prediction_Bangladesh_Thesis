
আর মাত্র কয়েক দিন। ভক্তদের ভোটে চূড়ান্ত হয়ে যাচ্ছে ২০১১ সালে কে সেরা। রুপালি পর্দার তারকাদের মধ্যে মনোনয়ন পেয়েছেন শাকিব খান, জাহিদ হাসান, ফেরদৌস, মোশাররফ করিম, অপু বিশ্বাস, পূর্ণিমা, মৌসুমী, জয়া আহসান। অনেকেরই প্রশ্ন, শেষ হাসি কে হাসবেন? উত্তরটা অবশ্য ভক্তদের হাতেই। তাঁদের পাঠানো খুদে বার্তায় ভোট, অনলাইনে ভোট এবং প্রথম আলোয় ছাপানো কুপনের ভোটই নির্ধারণ করবে, কে সেরা হবেন। ২৬ এপ্রিল সন্ধ্যায় জমকালো অনুষ্ঠানে বিজয়ীর নাম ঘোষণা করা হবে। ও হ্যাঁ, যাঁরা এই প্রতিযোগিতায় অংশ নেবেন, তাঁদের মধ্যে সৌভাগ্যবানদের একজন পাবেন একটি নতুন গাড়ি। আরও থাকছে অনেক অনেক আকর্ষণীয় পুরস্কার।

লিখেছেন কামরুজ্জামান

সেরা চলচ্চিত্র অভিনয়শিল্পী (নারী)
সেরা চলচ্চিত্র নায়িকা হিসেবে ভক্ত ও পাঠকেরা এবার যে চারজনকে প্রতিযোগিতায় নিয়ে এসেছেন, তাঁরা গত বছরে ব্যবসাসফল ও নন্দিত ছবি উপহার দিয়েছেন। এই চারজনের মধ্য থেকে কে হবেন সেরা নায়িকা, তা জানার জন্য অপেক্ষায় থাকতে হবে ২৬ এপ্রিল পর্যন্ত।
২০১১ সালে অপুর যেমন সর্বাধিক ছবি মুক্তি পেয়েছিল, তেমনি কাজেও ছিলেন ভীষণ ব্যস্ত। বর্তমানে অপু কক্সবাজারে আছেন ছবির শুটিংয়ের জন্য। হাতে আছে ছয়টি ছবি। প্রতিটি ছবিতেই তিনি শাকিবের বিপরীতে অভিনয় করছেন। তিনি বললেন, ‘কাজ তো এখন একটাই, সেটি হচ্ছে অভিনয় করা। কখনো দেশে, কখনো বিদেশে। আমি আমার কাজ নিয়ে বেশ খুশি।’
অপু বিশ্বাস আরও খুশি হবেন, যদি পেয়ে যান সেরা নায়িকার পুরস্কার। অপু মনোনয়ন পেয়েছেন মনের জ্বালা ছবিতে অভিনয়ের জন্য। ভক্তদের মুঠোফোন থেকে খুদে বার্তা পাঠাতে হবে। এ জন্য মুঠোফোনের মেসেজ অপশনে গিয়ে mp লিখে স্পেস দিয়ে 6a টাইপ করে ২২২১ নম্বরে ভোট দিন। অপু বিশ্বাসকে জয়ী দেখতে চাইলে কুপন ও অনলাইনেও ভোট পাঠাতে পারেন ভক্তরা।
জয়া আহসান গেরিলা ছবিতে অভিনয় করে বেশ প্রশংসা কুড়িয়েছেন। তিনি বললেন, ‘এই ছবিতে অভিনয় করে যে আমি জনপ্রিয় শাখায় মনোনয়ন পেয়েছি, এটা অবশ্যই ইতিবাচক। তার মানে হলো, মানুষ ছবিটি দেখেছে।’
জয়া জানালেন, গেরিলার পর তিনি কলকাতার আবর্ত নামের একটি ছবিতে অভিনয় করেছেন। ভারত-বাংলাদেশ যৌথ প্রযোজনার একটি ছবিতেও কাজ করার কথা চলছে। এর বাইরে তিনি নাটকে কাজ করছেন।
জয়ার ভক্তরা যদি জয়াকে জয়ী দেখতে চান, তবে মুঠোফোনের মেসেজ অপশনে গিয়ে mp লিখে স্পেস দিয়ে 2b টাইপ করে ২২২১ নম্বরে পাঠিয়ে দিন। অনলাইন ও কুপনে পাঠাতে পারেন আপনি আপনার ভোট।
পূর্ণিমা এখন বড় পর্দার পাশাপাশি ছোট পর্দার কাজ নিয়েও বেশ ব্যস্ত রয়েছেন। হাতে রয়েছে এই মুহূর্তে সাতটি ছবি। সামনেই মুক্তি পাবে জজ ব্যারিস্টার পুলিশ কমিশনার, টু বি কন্টিনিউ ছবিগুলো। সম্প্রতি চ্যানেল আইয়ের নাচের একটি অনুষ্ঠানের বিচারক হয়েছেন।
পূর্ণিমা এবার মনোনয়ন পেয়েছেন মায়ের জন্য পাগল চলচ্চিত্রের জন্য। যদি পূর্ণিমার কাজ আপনাদের ভালো লেগে থাকে, তবে মুঠোফোনের মেসেজ অপশনে গিয়ে mp লিখে স্পেস দিয়ে 2c টাইপ করে ২২২১ নম্বরে পাঠিয়ে দিন। কুপন পাঠিয়ে ও অনলাইনে গিয়েও দিতে পারেন আপনি আপনার ভোট।
প্রজাপতি ছবিতে অভিনয়ের জন্য মৌসুমী মনোনয়ন পেয়েছেন। মৌসুমীর উল্লেখযোগ্য কাজের মধ্যে রয়েছে দেবদাস; করছেন সৌভাগ্য ছবিতে অভিনয়। ‘এমনিতে খুব বেশি কাজ করি না। বেছে বেছে ছবিতে কাজ করছি। বিশেষ দিবসে নাটকে অভিনয় ও বিজ্ঞাপনচিত্রে কাজ করছি। মাঝেমধ্যে টিভির বিভিন্ন অনুষ্ঠানে অংশ নিই। বেশির ভাগ সময় দিচ্ছি সংসারে।’ বলছিলেন মৌসুমী।
যদি জয়ী করতে চান মৌসুমীকে, তবে দেরি না করে mp লিখে স্পেস দিয়ে 2d টাইপ করে ২২২১ নম্বরে আপনার ভোটটি দিয়ে দিন। ভোট দিতে বেছে নিতে পারেন আপনি কুপন ও প্রথম আলোর অনলাইন।

সেরা চলচ্চিত্র অভিনয়শিল্পী (পুরুষ)
ভক্ত ও পাঠকেরা জাহিদ হাসানকে প্রজাপতি ছবির জন্য মনোনয়ন দিয়েছেন। জাহিদ হাসান এখন একাধিক নাটকের কাজ নিয়ে ব্যস্ত রয়েছেন; বললেন, ‘সুইট মানে মিষ্টি নাটকের কাজ করছি। এর বাইরেও পয়লা বৈশাখের কিছু কাজ করছি।’
জাহিদ হাসানকে যদি আপনি জয়ী করতে চান, তবে মুঠোফোনের মেসেজ অপশনে গিয়ে mp লিখে স্পেস দিয়ে 5a টাইপ করে ২২২১ নম্বরে ভোট দিয়ে দিন। এ ছাড়া আনন্দ পাতায় প্রকাশিত কুপন ও প্রথম আলোর অনলাইনে আপনি ভোট দিতে পারেন।
গেরিলা চলচ্চিত্রে অভিনয় করে মনোনয়ন পেয়েছেন ফেরদৌস। ব্যস্ত রয়েছেন বাংলাদেশ ও কলকাতার একাধিক ছবির কাজ নিয়ে; জানালেন, চলতি মাসেই তিনি ও ঋতুপর্ণা জার্মানিতে গিয়ে একটি বিজ্ঞাপনচিত্রের কাজ করেছেন। নিজের প্রযোজনায় এক কাপ চা ছবিটি মুক্তি দেওয়ার জন্য প্রস্তুতি নিচ্ছেন। ফেরদৌসের মুখে যদি হাসি ফোটাতে চান, তবে এখনই মুঠোফোনের মেসেজ অপশনে গিয়ে mp লিখে স্পেস দিয়ে 5b টাইপ করে ২২২১ নম্বরে আপনার রায় দিতে হবে। কুপন ও অনলাইন তো রয়েছেই।
নাটকের পাশাপাশি প্রজাপতি ছবিতে অভিনয়ের জন্য মনোনয়ন পেয়েছেন মোশাররফ করিম। বর্তমানে টেলিভিশন ছবির কাজ শেষ করেছেন। এখন ব্যস্ত রয়েছেন একাধিক নাটকের কাজ নিয়ে। তিনি বললেন, মাসের ৩০ দিনই তাঁকে নাটকে শুটিং নিয়ে ব্যস্ত থাকতে হচ্ছে।
প্রজাপতি ছবিতে মোশাররফের কাজ যদি ভক্তদের কাছে ভালো লেগে থাকে, তাহলে ঝটপট মোশাররফকে ভোট দিন কুপনে, অনলাইনে ও মুঠোফোন থেকে খুদে বার্তায়।
মুঠোফোনের মেসেজ অপশনে গিয়ে mp লিখে স্পেস দিয়ে 5c টাইপ করে ২২২১ নম্বরে ভোটটি দিয়ে দিন।
বাংলা ছবিতে শাকিবের সফলতার শেষ নেই। মুক্তির মিছিলে রয়েছে তাঁর একাধিক চলচ্চিত্র। নতুন করে হাতে নিয়েছেন পাঁচটি চলচ্চিত্র। ব্যস্ত এই নায়ক এবার কিং খান ছবিতে অভিনয় করে মনোনয়ন পেয়েছেন। তিনি বললেন, ‘আমি এখন বেছে বেছে গল্পনির্ভর ছবিতে অভিনয় করছি। বিভিন্ন রকম চরিত্রে কাজ করছি।’
শাকিবের ভক্তরা যদি ২৬ এপ্রিলের অনুষ্ঠানে তাঁকে জয়ী দেখতে চান, তবে তাঁকে ভোট দিতে হলে mp লিখে স্পেস দিয়ে 5d টাইপ করে ২২২১ নম্বরে ভোট দিয়ে দিন। আর অনলাইনে ভোট করে ও কুপন পূরণ করেও আপনি আপনার রায় পাঠিয়ে দিতে পারেন অনায়াসেই।



গল, ব্যান্ড লালনের নতুন অ্যালবাম। বাংলা নববর্ষ উপলক্ষে সাউন্ড মেশিন থেকে অ্যালবামটি বাজারে এসেছে ৫ এপ্রিল, অডিও সিডি আকারে। দুই দিন পর হলো প্রকাশনা অনুষ্ঠান। রোববার বিকেলে প্রথম আলো কার্যালয়ে আমন্ত্রণ জানানো হয় ব্যান্ড লালনের সদস্যদের। সেদিন এসেছিলেন সুমী (কণ্ঠ), বাপ্পি (গিটার), সালেকিন (গিটার) ও তিতি (ড্রামস)। আরেকজন সদস্য তুর্য (বেস) কোথায়? অন্য সদস্যরা জানালেন, সম্প্রতি তাঁর বিয়ে হয়েছে। নতুন অ্যালবামের কাজ আর প্রকাশনা অনুষ্ঠানের জন্য শ্বশুরবাড়িতে তেমন বেড়ানোর সুযোগ পাননি। এখন নতুন বউ আর শ্বশুরবাড়ি নিয়ে একটু ব্যস্ত আছেন তুর্য।
তুর্যকে ছাড়াই শুরু হলো আড্ডা।
শুরুতেই এল নাম প্রসঙ্গ। সুমী বললেন, ‘লালনের গান করব, শুরুতে এমনটাই ভেবেছিলাম। আর আমরা লালনের গানের ভক্ত, লালনের অনুসারী। তাঁর গান আর গানের বক্তব্য সবার মাঝে পৌঁছে দেওয়ার জন্যই কাজ করছি আমরা। সে কারণেই নামটি ব্যান্ড লালন। তবে আমরা লালনের গানের পাশাপাশি অন্য গানও করছি। আমাদের মৌলিক গানও রয়েছে। আমাদের অ্যালবামগুলো দেখে তা বুঝতে পারবেন।’
তিতি বললেন, ‘আমাদের লোকগান অনেক সমৃদ্ধ। শুধু লোকগান নিয়েই কাজ করব—শুরু থেকে সিদ্ধান্তটা তেমনই ছিল। লালনের গানের ভান্ডার অনেক বড় আর তাতে শ্রোতাদেরও যথেষ্ট আগ্রহ রয়েছে। সে কারণে লালনের গানই আমরা বেশি করছি। পাশাপাশি অন্য গানও থাকছে।’
লালন ব্যান্ডের শুরুটা হয়েছিল ২০০৬ সালে। এরপর এসেছে তাদের দুটি অ্যালবাম বিপ্রতীপ (২০০৭) ও ক্ষ্যাপা (২০১০)।
অ্যালবামের নাম ‘পাগল’ কেন? সুমী বললেন, ‘আমাদের সবার মাঝে কমবেশি পাগলামি আছে। মানুষ তার একান্ত চাওয়া, ভালো লাগা কখনোই নিজের মতো করে প্রকাশ করতে পারে না। এই অ্যালবামে আমরা আমাদের সব ভালো লাগা ও চাওয়াগুলোকে উপস্থাপনের চেষ্টা করেছি। আর এ কারণেই অ্যালবামের নাম দিয়েছি ‘পাগল’।’
অ্যালবামে পাগল নামে একটি গান রয়েছে। সুমী বললেন, ‘গানের ভাষায় পাগল ছাড়া দুনিয়া চলে না—এই সত্য তুলে ধরা হয়েছে গানটিতে। আমরা সবাইকে অনুরোধ করব, গানগুলো শুধু শোনা নয়, গানের বক্তব্যগুলো বোঝার চেষ্টা করুন। আপনি খুঁজে পাবেন সেই মানুষকে, যাকে আপনি নিজেই অন্ধকারে বন্দী করে রেখেছেন। আমাদের এই অ্যালবামের উদ্দেশ্য নিজেকে খোঁজা ও নিজেকে খুঁজে পাওয়া।’
নিজেদের আগের দুটি অ্যালবাম প্রসঙ্গে তিতি বললেন, ‘বিপ্রতীপ যেহেতু প্রথম অ্যালবাম, তাই সেখানে শ্রোতাদের সঙ্গে নতুন একটি ব্যান্ডকে পরিচয় করিয়ে দেওয়ার ব্যাপার ছিল। তবে ক্ষ্যাপা ব্যান্ড লালনকে শ্রোতাদের কাছে তুলে ধরেছে। শ্রোতারাও এই অ্যালবামের গানগুলো যথেষ্ট শুনেছেন।’
পাগল অ্যালবামে ব্যান্ড লালন গেয়েছে লালন সাঁই ও শাহ আবদুল করিমের গান। সুমী বললেন, ‘আমরা এবার গানের ব্যাপারে অনেক সচেতন ছিলাম। পুরো অ্যালবামে কোনো ত্রুটি রাখতে চাইনি। তাই প্রায় সব গানেরই সংগীতায়োজন একাধিকবার পরিবর্তন করতে হয়েছে।’
লালনের গানের পাশাপাশি ব্যান্ড লালনের মৌলিক কিছু গান পেয়েছে দারুণ জনপ্রিয়তা। এই যেমন—‘এক চোখেতে হাছন কান্দে আরেক চোখে লালন’, ‘মুছে গেছে সব’, ‘তাল-তমালের বনেতে’, ‘ভরা চান্দে এর সঙ্গে’, ‘ভুলে মায়া ছেড়েছি ঘর’, ‘দু কুল’।
সন্ধ্যা হওয়ার তখনো অনেক সময় বাকি। কিন্তু আকাশে মেঘ করেছে। কিছুক্ষণের মধ্যেই হয়তো বৃষ্টি আসবে। তার আগে দিনের আলোয় ছবি তুলতে হবে। আলোকচিত্রী কবির হোসেনের অনুরোধে বাধ্য হয়ে আড্ডা সংক্ষিপ্ত করতে হলো। ব্যান্ড লালনের সঙ্গে আবারও কথা হবে, অন্য কোনো প্রসঙ্গ নিয়ে। অন্য সদস্যরা আশা প্রকাশ করলেন, সবার সঙ্গে সেই আড্ডায় থাকবেন তুর্যও। থাকবেন ছবিতেও।



কাজল নাকি অভিনয়ে ফিরছেন? সত্যি? প্রশ্নটা কাজলকে করতেই তেলে-বেগুনে জ্বলে ওঠেন, ‘আরে বাবা, আমি তো আট বছর ধরেই ফিরছি। বিয়ের পর বলা হলো, আমি প্রত্যাবর্তন করছি। নাইসা জন্ম নেওয়ার পর বলা হলো, প্রত্যাবর্তন করছি। এখন যুগ জন্ম নেওয়ার পর বলা হচ্ছে প্রত্যাবর্তন করছি। একটা মানুষ কতবার প্রত্যাবর্তন করতে পারে?’
কাজলকে সর্বশেষ বড় পর্দায় দেখা গিয়েছিল দুই বছর আগে। অথচ সম্প্রতি ফিল্মফেয়ারের এক জরিপে ‘সর্বকালের সেরা মুভি আইকন’ হিসেবে বিপুল ভোটে জয়ী হয়েছেন কাজল। রহস্যটা কী? ‘কিছুই না। এটা সত্যি, আমি কোনো ছবিতেই খারাপ অভিনয় করিনি। তবে আমার সাফল্যের বেশির ভাগ কৃতিত্ব দেব আমার ছবি এবং চরিত্রকে। কুচ খাট্টা কুচ মিঠা, দিল কেয়া কারে, রাজু চাচা, হামেশা ছবিগুলো ভালো ছিল না। স্বাভাবিকভাবেই ওই ছবিগুলোতে আমার চরিত্রের কথা কেউ মনে রাখেনি।’ কাজলের স্পষ্ট স্বীকারোক্তি।
কাজল ছাড়াও তো আরও অনেক ভালো অভিনেত্রী আছেন। তাঁরা তো এমন ‘সেরা মুভি আইকন’-এর খেতাব পান না। ‘আমি শুধু ভাবতে চাই—আমি সৌভাগ্যবতী। আমার ছবি নির্বাচন বেশির ভাগ সময় আমাকে এগিয়ে নিয়ে গেছে। কারণ, আমি সব সময় সেসব বিনোদনমূলক ছবিই করেছি, যেসব ছবি আমি নিজে দেখতে পছন্দ করব। কান্নাকাটি-অন্ধকার ছবি থেকে শত হাত দূরে থাকতে চেয়েছি। এ জন্য অবশ্য অনেক আঁতেলের কথার মুখে পড়েছিলাম।’
কাজলের কি মনে হয় না, এখন সময় হয়েছে নিজেকে নতুনভাবে আবিষ্কার করার? ‘আমি প্রতিটি ছবিতেই নিজেকে নতুনভাবে আবিষ্কার করি। ১০ বছর আগে যেভাবে অভিনয় করতাম, এখন তো সেভাবে করি না। আগে মায়ের চরিত্রে কাজ করতে গিয়ে অভিনেত্রীরা কান্নাকাটি শুরু করলে আর থামার নাম নিতেন না। তবে এখনকার দর্শক জানে, এ সবকিছুই নকল, অভিনয়। উই আর ফ্যামিলি, মাই নেম ইজ খান করার সময় আমি এ ব্যাপারে সচেতন ছিলাম। আমি সব সময়ই মাথায় রাখি, আমার সব দর্শক আমার-আপনার চেয়েও বেশি জ্ঞানী। স্মার্ট।’
কাজল কি এখন যেকোনো পরিচালকের ছবি করার জন্য প্রস্তুত? ‘আমি কখনোই মুখের ওপর কাউকে না বলিনি। গল্প, চরিত্র, পরিচালক, প্রযোজক, সহশিল্পী, পারিশ্রমিক, আমার সময়—সবকিছু মিলে গেলে আমি যে কারও ছবি করার জন্য সব সময় প্রস্তুত।’ কাজলকে ইদানীং যাঁরা দেখেছেন, তাঁরা অনেকেই বিস্মিত, কাজলের সাজসজ্জা, পোশাকের প্রতি আগ্রহ দেখে। দীর্ঘদিনের ক্যারিয়ারে কাজলকে সব সময়ই বলা হতো ‘কেয়ারলেস বিউটি’। হঠাৎ এতটা পরিবর্তনের রহস্য কী? ‘বিয়ের আগে তো কুকুরের মতো ব্যস্ত ছিলাম। রাত-দিন শুটিং। সারাক্ষণ শুধু অভিনয় নিয়েই ভাবতাম। আর বিয়ের পর, বাচ্চা হওয়ার পর জীবনকে অন্যভাবে সাজিয়েছি। মেয়ে এখন বড় হয়েছে। ছেলেটাও বড় হচ্ছে। তাই নিজের জন্য সময় বের করতে পারছি। হয়তো এ কারণেই পরিবর্তন।’
প্রথম সন্তান নেওয়া কঠিন না দ্বিতীয়টি? ‘অবশ্যই প্রথমবার মা হওয়া বেশ কঠিন। তখন সবকিছুতেই অস্থিরতা, দুশ্চিন্তা পেয়ে বসে। রাতে বাচ্চা কাঁদলে মনে হয় সূর্য বুঝি আজ উঠবে না, রাত বুঝি ভোর হবে না। দ্বিতীয় বাচ্চার সময় ব্যাপারগুলো অনেক সহজ। এখন আমি বুঝি, বাচ্চা দুপুরে না খেলে রাতে খাবে। আমার ছেলে এমনিতেও অনেক শান্ত। নাইসা অবশ্য পুরোপুরি ওর বাবার মতো হয়েছে। আশা করি, ছেলে অন্তত কিছুটা হলেও আমার মতো হবে।’ সন্তানদের সঙ্গে কে বেশি সময় কাটায়? ‘অবশ্যই আমি।’ কাজল কোনো রাখঢাক না করেই বলেন, ‘অজয়ের জন্য খারাপই লাগে, বেচারা জানতেই পারেনি যুগ কবে হাঁটতে শিখেছে। কবে আধো আধো কথা বলতে শিখেছে। ওর প্রত্যেকটি ছবির প্রতিটি লটেরই শুটিং হয় টানা ৪০ দিন, দেশের বাইরে। দুটি ছবিতে কাজ করা মানে বছরের বেশির ভাগ সময় দেশের বাইরে থাকা। এখন তো অজয়ই একমাত্র অভিনেতা, যে বছরে অন্তত চারটি ছবি করে। মাঝে আমি বলছিলাম, এত ছবি না করে বছরে অন্তত একটি ছবি করতে। অজয় কী বলেছে জানেন? বেশি বুঝো না, চুপ থাকো। হা হা হা!’
স্বামী-সন্তান-সংসার, এই জীবন নিয়ে কি কাজল সন্তুষ্ট? ‘অবশ্যই। সব সময়ই চেয়েছি সংসারী হতে। ১৭ বছরে অভিনয় শুরু করেছিলাম। ২৪-এ ক্লান্ত হয়ে পড়েছিলাম। মা তখন বলেছিলেন, “বেটি, এত কম বয়সে অবসর নিতে হয় না।” অভিনয় থেকে ছুটি নিতে চাইছিলাম। তাই চটজলদি বিয়ে করে ফেললাম। বিয়ের ১৩ বছর পার করে এতটুকু বলতে পারি, আমি সুখী। আমি পরিপূর্ণ। আমার উচ্চাকাঙ্ক্ষা অন্যদের থেকে আলাদা। আমি কখনো পৃথিবীর সবচেয়ে ধনী কিংবা কিংবদন্তি অভিনেত্রী হতে চাইনি। আমার আকাঙ্ক্ষা ১০ বছর পর যেন আমি আরও ভালো মানুষ হতে পারি। আমার ছেলেমেয়েরা যেন আমাকে নিয়ে গর্ব করতে পারে। ছোটবেলায় মা প্রায়ই একটি গল্প শোনাতেন। একটি লোক সব সময় অ্যাম্বাসেডর গাড়ির স্বপ্ন দেখতেন। রীতিমতো ঈশ্বরের কাছে সকাল-বিকেল প্রার্থনা করতেন, যেন ঈশ্বর তাঁকে গাড়িটি হাতে তুলে দেন। এই গাড়ি পেলে তাঁর জীবনে আর অন্য কিছুর প্রয়োজন নেই। ঈশ্বর একদিন লোকটার আকুতি-মিনতি শুনে গাড়িটি উপহার দেন। কিন্তু সঙ্গে এটাও বলে দেন, “আমি তোমার ভাগ্যে আরও ভালো কিছু রেখেছিলাম। তুমি যদি এতটা অধৈর্য না হতে তাহলে হয়তো মার্সিডিস গাড়িটিই পেতে।” আমিও তাই কখনো অধৈর্য হই না। ঈশ্বর আমার জন্য যা লিখে রেখেছেন, সেটা অবধারিতভাবে মেনে নিই। জীবন একটাই। তাই প্রতিটি দিন, প্রতিটি রাত, প্রতিটি মুহূর্ত উপভোগ করাই আমার মূলমন্ত্র।’
রুম্মান রশীদ খান
[ফিল্মফেয়ার অবলম্বনে]



হলিউড প্রিমিয়ারের রেড কার্পেটে রিকশা! বাংলার এবড়োখেবড়ো, খানাখন্দে ভরা রাস্তায় চলে যে ত্রিচক্র যান, সেই বাহন কি না মখমলের নরম পরশ পাচ্ছে, তাও হলিউডের কোনো ছবির উদ্বোধনে! ওয়েবসাইটে খবরটা পড়ে অনেকের হয়তো বিশ্বাস হয়নি। তবে চক্ষুকর্ণের বিবাদ ‘ভঞ্জিত’ হলো ছবি দেখে। হলিউডি ছোঁয়া পেয়ে ঠিক চেনা যাচ্ছে না, তবে রিকশাই। ছবির ক্যাপশনেও লেখা আছে: রিকশায় চেপে প্রিমিয়ারে এসে শোরগোল ফেলে দিলেন...।
কারা? সেটাই প্রশ্ন তো! একটু ভেবে দেখুন। এমন পাগলাটে কাণ্ড কে করতে পারে। থ্রি স্টুজেস ছাড়া?
গত শতাব্দীর মাঝমাঝিতে তিন ভাঁড় মো, ল্যারি আর কার্লি তাদের অদ্ভুতুড়ে কাণ্ডকারখানায় দর্শকদের পেটে খিল ধরিয়ে দিয়েছিল। সেই তিন চরিত্রের আবেদন এই দশকেও এতটুকু ফুরোয়নি বলেই মনে করেন ফেরেলি ভ্রাতৃদ্বয়। মূলত কমেডি ছবি বানানোর জন্য সুখ্যাত এই দুই ভাই এবার নতুন শতকে নতুন প্রেক্ষাপটে আদি-অকৃত্রিম রস অটুট রেখে হাজির করছেন হাসির পৃথিবীর সেই তিন বিখ্যাত ভাঁড়কে। আগামীকাল মুক্তি পাচ্ছে পিটার ও ববি ফেরেলি প্রযোজিত ও পরিচালিত ছবি থ্রি স্টুজেস।
জিম ক্যারি অভিনীত ডাম্ব অ্যান্ড ডাম্বার দিয়ে হলিউড অভিষেক হয়েছিল ফেরেলি ভাইদের। প্রথম ছবিতেই তাঁরা বুঝিয়ে দিয়েছিলেন, রসিকতার সূক্ষ্ম দিকটার চেয়ে স্থূল দিকটাতেই বেশি মজা খুঁজে পান তাঁরা। ভদ্রজনোচিত হয়তো ঠেকে না অনেকের কাছে, কিন্তু ভদ্দরনোকের মুখোশের আড়ালে সবাই যে আসলে গড়পড়তা রসিকতার আয়তনে স্থূলকায়ই, সেটাই হচ্ছে এই জুটির দর্শন। তাঁদের বিখ্যাত উক্তি, ‘হূদয় তা-ই চায়, যা হূদয় চায়।’
স্বাভাবিকভাবেই থ্রি স্টুজেস-এর আগমন অনেককে স্মৃতিকাতর করে তুলবে। তুলছেও। সত্যি বলতে কি, এই ছবিতে পরিচালকদ্বয় মূল তিন চরিত্রকেও স্মৃতিকাতর হয়ে ওঠার সুযোগ করে দিচ্ছেন। ছবির গল্পে দেখা যাবে, নিজেদের শৈশবের এতিমখানা বাঁচানোর মিশনে নামবে থ্রি স্টুজেস। কিন্তু হুট করে জড়িয়ে যাবে একটি খুনের ঘটনায়! শেষে নিজেদের আবিষ্কার করবে একটা রিয়্যালিটি টিভি অনুষ্ঠানে।
থ্রি স্টুজেস বলা যায় ফেরেলি ভাইদের স্বপ্নপ্রকল্প। এ নিয়ে প্রায় এক দশক ধরেই পরিকল্পনা করছেন তাঁরা। বিস্তর হ্যাপা সয়েছেন। অবশেষে নিজেদের গাঁটের টাকা খরচ করেই বানাচ্ছেন। হলিউডের পকেটের আকারের তুলনায় হিসাবে কম হলেও বাজেট কিন্তু একেবারে যৎসামান্যও নয়—তিন কোটি ডলার।
অনেকবারই পাল্টেছে অভিনেতাদের তালিকা। জনি ডেপ, শন পেন, জিম ক্যারিদের কথা ভাবা হয়েছিল। কিন্তু শেষ পর্যন্ত মুখ্য তিন চরিত্রে অভিনয় করেছেন ক্রিস ডায়ামান্টোপোলাস (মো), শন হেয়েস (ল্যারি) ও উইল স্যাসো (কার্লি)। পর্দায় এই ত্রয়ী কী কাণ্ড করেছেন, সেটা তো ছবি দেখলেই বোঝা যাবে। তবে ৭ এপ্রিল গ্রুম্যান্স চায়নিজ থিয়েটারে অনুষ্ঠিত প্রিমিয়ারে কিন্তু বেশ চমকেই দিয়েছেন এঁরা। রিকশায় চেপে অনুষ্ঠানে আসা অবশ্যই এর একটা কারণ। এরপর শুরু করেছেন তিন খ্যাতিমান ভাঁড়ের বিখ্যাত সব ভাঁড়ামো। হাসির দমকে ক্যামেরাম্যানদের নাকি খুবই বেগ পেতে হচ্ছিল শাটারের বোতামে আঙুল রাখতে!
তবে শেষ পর্যন্ত আসল জারিজুরি পর্দাতে করে দেখানোর নামই মুন্সিয়ানা। সেই দাদাগিরিতে একুশ শতকের থ্রি স্টুজেসরা কতটা সফল হয়েছেন, সেটাই এখন দেখার।
রাজীব হাসান
তথ্য: বার্তা সংস্থা



চর্মের কথা কর্ণে শুনি
এর চেয়ে হতেম যদি আরব বেদুইন! বড় আক্ষেপ করে লিখেছিলেন কবি। জেনিফার অ্যানিস্টনেরও নাকি এই তারকা জীবন নিয়ে অনুতাপের শেষ নেই। না, বেদুইন হওয়ার সাধ জাগেনি এই হলিউড কুইনের; তবে তিনি যা হতে চান, সেটাও শোনার পর অনেকের ঠিক নিজের কানকে (কিংবা নিজের চোখকেও) বিশ্বাস হবে না। অ্যানিস্টনের শখ, তিনি হবেন চর্মচিকিৎসক। হরিবল বসেস ছবিতে দন্তচিকিৎসকের ভূমিকায় অভিনয় করা এই ৪৩ বছর বয়সী আসলে নিজের ত্বকে বয়সের ছাপ ফেলতে চান না একদমই। আধুনিক প্রযুক্তি ও চিকিৎসাবিজ্ঞানের সাহায্যে কীভাবে ত্বকের সজীবতা ধরে রাখা যায়, এ নিয়ে প্রতিদিনই রীতিমতো গবেষণা করেন অ্যানিস্টন। আর এই করতে করতেই চর্মচিকিৎসা পেশার ওপর ভালোবাসা জন্মেছে। ‘সত্যিই একজন চর্মচিকিৎসক হতে পারলে আমার ভালো লাগত। এটার ওপর রীতিমতো নেশা ধরে গেছে আমার। প্রতিদিনই ত্বকের বিভিন্ন পণ্য, লেজার এসব নিয়ে পড়ি ইন্টারনেটে। আমি নিজে এই আসক্তির নাম দিয়েছি লেজার-পর্ন’—বলেছেন অ্যানিস্টন।

খলেই বল!
এ জগতে হায় সবাই ‘হিরো’ই হতে চায়! খলনায়ক হওয়ার সাধ কারও বুঝি নেই। না আছে। জুলিয়া রবার্টসের আছে। খলখলিয়ে হেসে রবার্টস বলছেন, খলেই চরিত্রের বল! খল চরিত্রেই নাকি আসল মজা। রূপকথানির্ভর নতুন ছবি মিরর মিরর-এ দুষ্টু রানির চরিত্রে অভিনয় করেছেন রবার্টস। এমন নেতিবাচক চরিত্রে তাঁকে দেখার অভিজ্ঞতাটা অনেকের জন্যই হবে নতুন। যদিও রবার্টস বলছেন, ‘ভিলেনের ভূমিকায় অভিনয় করাটা আমার কাছে মনে হয়েছে অনেক মজার। কারণ এতে বাঁধাধরা কোনো নিয়ম নেই যে আমাকে চরিত্রটা এভাবে উপস্থাপন করতেই হবে। তাই আমার যখন যা মনে হয়েছে করেছি। আসলে বাস্তবে একটা মানুষ এমনটা আসলেই করত কি না এ নিয়ে ভেবে ভেবে হয়রান হতে হয়নি। সেই হিসেবে এটা অনেক মজার একটা অভিজ্ঞতা।’

রাশির দোষ
আমান্ডা বাইনেসের রাশিফলের এই মাসে কী লেখা ছিল কে জানে। তবে এটা নিশ্চিত, লেখা ছিল: ‘গাড়ি চালনা অশুভ। ভুল করিয়াও স্টিয়ারিং হুইল ধরিবেন না।’ এক মাসের ব্যবধানে দু-দুবার গাড়ি চালাতে গিয়ে বাড়াবাড়ি করে ফেলেছেন। প্রথমবার অল্পের ওপর দিয়েই গেছে। অপরাধটাও ছিল লঘু। গাড়ি চালানোর সময় মোবাইলে কথা বলা। দ্বিতীয়বার গাড়ি তাঁকে একেবারে যাকে বলে ‘শ্বশুরবাড়ি’ নিয়ে গেছে। শ্রীমুখখানা বেজার করে তিনি গেছেন শ্রীঘরে। এবারের অপরাধ যে রীতিমতো মদ্যপ অবস্থায় গাড়ি চালানো। হোয়াট আ গার্ল ওয়ান্টস, সিডনি হোয়াইট, ইজি ছবিতে অভিনয় করা বাইনেসকে গত শুক্রবার রাত তিনটার সময় গ্রেপ্তার করেছে লস অ্যাঞ্জেলেস পুলিশ। পুলিশের একটি গাড়িকেও নাকি বেশ ধাক্কাটাক্কা দিয়ে সে এক কাণ্ড করে বসেছেন এই ২৬ বছর বয়সী। ২০১০ সালে মাত্র ২৪ বছর বয়সে টুইটারে ঘোষণা দিয়ে অভিনয়কে বিদায় জানানো এই অভিনেত্রীকে সঙ্গে সঙ্গে গ্রেপ্তার করে নিয়ে যাওয়া হয় হাজতে। পরে অবশ্য পাঁচ হাজার ডলার জামিন দাখিল করে মুক্তি পেয়েছেন। তবে এখানেই হ্যাপা শেষ হচ্ছে না। আদালতে হাজিরা দিতে হবে বাইনেসকে।
রাজীব হাসান
তথ্য: রয়টার্স, এএনআই, আইএএনএস



এ জীবন তোমার আমার ছবি দিয়েই নিজেকে চিনিয়েছিলেন জাকির হোসেন রাজু। অনেকটা সাহস করেই শহিদুল ইসলাম খোকনের ভণ্ড ছবির সঙ্গে নিজের ছবি মুক্তি দিয়ে আলোচনায় উঠে এসেছিলেন। এরপর নিঃশ্বাসে তুমি বিশ্বাসে তুমি ছবি বানিয়ে সাফল্যের ধারাবাহিকতা দেখালেন। তারপর বানালেন ভালবাসলেই ঘর বাঁধা যায় না। ২০১০ সালে এই ছবিটি যেমন বছরের সর্বাধিক ব্যবসা সফল ছবি হিসেবে স্বীকৃতি পেল, তেমনি জাতীয় চলচ্চিত্র পুরস্কারে সাতটি শাখায় জিতে নিল পুরস্কার। তিনি নিজেও দুটি শাখায় রাষ্ট্রের সর্বোচ্চ স্বীকৃতি আদায় করে নিলেন। সম্প্রতি তিনি প্রধানমন্ত্রী শেখ হাসিনার কাছ থেকে এ পুরস্কার গ্রহণ করেন। আগামীকাল জাকির হোসেন রাজু নির্মিত জ্বী হুজুর ছবিটি মুক্তি পাচ্ছে। এসব নিয়েই তাঁর মুখোমুখি হয়েছিলেন আনন্দ।

ভালোবাসলেই ঘর বাঁধা যায় না চলচ্চিত্রটি অনেকগুলো শাখায় পুরস্কার পেয়েছে। আপনি নিজেও তো দুটি শাখায় পেয়েছেন?
আমি চলচ্চিত্রটির শ্রেষ্ঠ সংলাপ রচয়িতা ও শ্রেষ্ঠ কাহিনিকার হিসেবে দুটি পুরস্কার পেয়েছি।
কিন্তু পরিচালক হিসেবে পুরস্কার পাননি, এ ব্যাপারে কোনো আক্ষেপ রয়েছে?
আক্ষেপ তো রয়েছেই। সেরা ছবির যে গুণাবলি থাকা দরকার, তার সবই এ ছবিতে ছিল। এ কারণেই এতগুলো শাখায় চলচ্চিত্রটি পুরস্কার পেয়েছে। নিশ্চয়ই পেতে পারতাম। তবে আশা হারাইনি।সামনে নিশ্চয়ই পাব।
আপনার নতুন ছবি জ্বি হুজুর নিয়ে কিছু বলুন।
এটি একটি ভিন্নধারার চলচ্চিত্র। নতুন বিষয় নিয়ে আমি এটি নির্মাণ করেছি। আর ছবির নায়ক, নায়িকা, খলনায়কসহ সব চরিত্রই নতুন শিল্পীদের নিয়ে করছি। আসছে শুক্রবার ছবিটি মুক্তি পাবে। আশা করছি, ছবিটি দর্শকদের ভালো লাগবে।
আপনি বাণিজ্যিক ও সফল ছবি নির্মাণ করছেন, কেমন লাগছে?
এখন প্রেক্ষাগৃহগুলো বন্ধ হয়ে যাচ্ছে। দর্শকেরাও প্রেক্ষাগৃহে গিয়ে ছবি দেখে না। তবু আমার ছবি দর্শক গ্রহণ করছে। ভালো লাগে।
পুরস্কার বিতরণী অনুষ্ঠানে আপনি একটি কবিতা আবৃত্তি করেছেন?
আসলে কোনো উদ্দেশ্য নিয়ে আমি এটা করিনি। আমি কবিতাটি প্রধানমন্ত্রীকে শোনাতে চেয়েছি।
পুরস্কার কি আপনার মধ্যে কোনো প্রেরণা সৃষ্টি করেছে?
আমি দেশ-মাটিকে ভালোবাসি। আমি চলচ্চিত্র ভালোবাসি। কবে পুরস্কার পাব, সে আশায় আমি বসে থাকি না। আর পুরস্কার না পেলে চলচ্চিত্র থেকে সরে যাব, এমন চিন্তাও নেই আমার। তবে পুরস্কার উৎসাহ বাড়ায়, প্রেরণা জোগায়। সে হিসেবে প্রেরণা তো পেয়েছিই।



একই সঙ্গে বাণিজ্যিক ও নান্দনিক ছবিতে যে কজন শিল্পী অভিনয় করেন, তাঁদের একজন নিপুণ। হুমায়ূন আহমেদ রচিত সাজঘর ছবিতে অভিনয় করে পেয়েছিলেন জাতীয় চলচ্চিত্র পুরস্কার। তারপর চাঁদের মতো বউ ছবিতে পেলেন একই স্বীকৃতি। নিপুনের হাতে এখন একাধিক চলচ্চিত্র। সম্প্রতি তিনি অনুদানের চলচ্চিত্রের কাজ শেষ করে এলেন। ব্যস্ততা রয়েছে তাঁর বিজ্ঞাপনচিত্রেও। এসব নিয়েই নিপুণের সঙ্গে আনন্দের আলাপচারিতা।

সম্প্রতি আপনি সরকারি অনুদানে একটি ছবি করছেন? ছবিটির নাম শোভনের স্বাধীনতা। পরিচালনা করছেন মানিক মানবিক। এ ছবিতে আমার সহশিল্পী ফেরদৌস ভাই। এটি একটি মুক্তিযুদ্ধভিত্তিক ছবি।
সৈয়দ শামসুল হকের গল্প নিয়েও একটি ছবি করছেন?
ছবিটির নাম জলরং। পরিচালক শাহনাজ কাকলী। এটির সব কাজ প্রায় শেষ। একটি গানের শুটিং বাকি।
সম্প্রতি আর কী কী ছবি করছেন?
শফিউদ্দিন শফির ঢাকার কিং করছি। এ ছাড়া শাহীন কবির টুটুলের এই তো ভালবাসার কাজ চলছে। আর করছি নারগিস আক্তারের এভাবেই ভালোবাসা হয়।
শুটিং করতে গিয়ে আপনি কি পা ভেঙেছিলেন?
ঢাকার কিং-এর শুটিং ছিল তখন। আসলে হোটেলের রুমেই পড়ে গিয়ে পা মচকে যায়। এতে পাঁচ-ছয় দিন শুটিং বন্ধ ছিল। তবে এখন আমি সুস্থ।
একই সঙ্গে বিজ্ঞাপনচিত্র আর নাটকও করছেন?
সম্প্রতি মমতাজ মেহেদীর একটি বিজ্ঞাপনচিত্র করেছি। নাটক আর বিজ্ঞাপনচিত্র করি আমি ভালোবাসা থেকে। আর চলচ্চিত্র আমার পেশা।
আপনি রাশিয়ায় কম্পিউটার ইঞ্জিনিয়ারিং পড়েছেন...আর এখন অভিনয় করছেন। আপনি কি অভিনয়ের ধারাবাহিকতায় সফল?
সফল না হলে তো পাঁচ বছর ধরে এই আঙিনায় থাকতে পারতাম না।
এবার আপনি জাতীয় পুরস্কার পাননি। কোনো আফসোস রয়েছে কি?
আসলে প্রথম ছবি সাজঘর-এর জন্য জাতীয় পুরস্কারটা অপ্রত্যাশিত ছিল। এ পুরস্কার পাওয়ার পর আরও সিরিয়াস হলাম। তারপর চাঁদের মতো বউ-এ পেলাম। এরপর আমার কাজটা আরও কঠিন হয়ে গেল। মনে হলো আমাকে আরও ভালো করতে হবে। তবে ২০১০ সালে আমার তেমন কোনো ছবি ছিল না পুরস্কার পাওয়ার মতো। তাই কোনো আক্ষেপ নেই এ নিয়ে।



বিলবোর্ডে শীর্ষ ১০ রক গানের তালিকায় এ সপ্তাহে অষ্টম স্থানে আছে বর্তমান সময়ের অন্যতম জনপ্রিয় অল্টারনেটিভ মেটাল ব্যান্ড সিদার। ‘নো রেজুলেশন’ গানটি তাদের জনপ্রিয়তার কথা আবার মনে করিয়ে দিল। গানটি ১২ সপ্তাহ ধরে বিলবোর্ডের বিভিন্ন শীর্ষ তালিকায় অবস্থান করছে। আজ আমরা সিদার সম্পর্কে কিছু তথ্য তুলে ধরব।
দক্ষিণ আফ্রিকার ব্যান্ড সিদার ১৯৯৯ সালে তাদের যাত্রা শুরু করেছিল। তখন নাম ছিল ‘স্যারন গ্যাস’। স্যারন গ্যাস ব্যান্ডটি সম্পর্কে বিস্তারিত তথ্যের অভাবে এর প্রতিষ্ঠাতা সদস্যদের কথা তেমন জানা যায়নি। তবে, ১৯৯৯ সালে শন মর্গান গিটারিস্ট ও ভোকাল হিসেবে যোগ দিয়েছেন। ২০০০ সালে বেজিস্ট হিসেবে ডেইল স্টুয়ার্ট ও ড্রামার হিসেবে ডেভ কোহো যোগ দেন। এই তিন সদস্য মিলে ২০০০ সাল থেকে অসংখ্য পার্টি, নাইট ক্লাব, বড় কনসার্ট ও বিভিন্ন বিশ্ববিদ্যালয়ের কনসার্টে নিয়মিত অংশ নিতে থাকেন। তাঁরা স্যারন গ্যাস হিসেবেই ম্যাসকেটিয়ার রেকর্ডস থেকে ২০০০ সালে তাঁদের প্রথম অ্যালবাম বের করেন। অ্যালবামটির নাম ছিল ফ্র্যাজাইল। দক্ষিণ আফ্রিকার বিভিন্ন সংগীতবিষয়ক শীর্ষ তালিকায় ব্যান্ডটির গান সাফল্য পেতে থাকে ও জনপ্রিয় হয়। এ কারণে উইন্ড আপ রেকর্ডস তাদের সঙ্গে চুক্তিবদ্ধ হওয়ার ইচ্ছা প্রকাশ করে। আর এ চুক্তির পরপরই তারা ব্রান্ডের নাম পরিবর্তন করে ‘সিদার’ রাখে। তারা ব্যান্ডের নাম সিদার রেখেছিল ভেরুকা সল্ট-এর সিদার নামের গানটিকে সম্মান জানিয়ে। এরপর থেকে আজ অবধি তারা সিদার নাম নিয়ে বিশ্বের অন্যতম এক অল্টারনেটিভ মেটাল ব্যান্ড হিসেবে নিজেদের শক্ত অবস্থান তৈরি করে ফেলেছে।
এখন পর্যন্ত তারা যেসব অ্যালবাম বের করেছে তা হলো
১. ফ্র্যাজাইল
২. ডিসক্লেইমারা-২০০৪
৩. কার্মা অ্যান্ড এফেক্ট-২০০৫
৪. ফাইন্ডিং বিউটি ইন নেগেটিভ স্পেসেস-২০০৭
৫. হোল্ডিং অন টু স্ট্রিংস বেটার লেফট টু ফ্রে-২০১১
এ ছাড়া তারা কিছু ডিজিটাল অ্যালবাম বের করেছে। আই টিউনসের কাছ থেকে অ্যালবামগুলো ডাউনলোড করতে হবে। অ্যালবামগুলো হলো:
আইটিউনস অরিজিনালস-সিদার-২০০৮
র‌্যাপসডি অরিজিনালস-সিদার-২০০৮
সিদার ব্যান্ডটির বর্তমান সদস্যরা হলেন শন মর্গান (ভোকাল ও গিটার)। তিনি দলে আছেন ১৯৯৯ সাল থেকে। ডেইল স্টুয়ার্ট বেজ গিটারিস্ট হিসেবে আছেন ২০০০ সাল থেকে। জন হামফ্রি আছেন ড্রামসে। তিনি আছেন ২০০৪ সাল থেকে।
তাঁদের সর্বশেষ অ্যালবাম হোল্ডিং অন টু স্ট্রিংস বেটার লেফট টু ফ্রে। এ অ্যালবামটি ২০১১ সালের মে মাসে বের হয়েছে। অ্যালবামটি বের হয়েই বিলবোর্ডে শীর্ষ ২০০-এর তালিকায় দ্বিতীয় স্থান করে নেয়। আর অ্যালবামের ‘নো রেজুলেশন’ গানটি বর্তমানে বিলবোর্ডের শীর্ষ ১০ রক গানের তালিকায় এখনো আছে। অল্টারনেটিভ মেটাল ও পোস্ট গ্র্যাঞ্জ রক ধারার এ ব্যান্ডটির গান যাঁরা শোনেননি, তাঁদের বলছি, শুনে দেখুন। ভালো লাগবে।
মনোয়ারুল হক



অন্তু করিম

নিউইয়র্কের জ্যাকসন হাইটস বা ঢাকার কোনো ব্যস্ত রাস্তা। স্থান ভিন্ন হলেও ভক্তদের উচ্ছ্বাস একই রকম। এক জীবনে মিউজিক ভিডিওর অন্ধ হয়ে যাওয়া ছেলেটিকে দেখতে ছুটে আসে সবাই। ছেলেটি নিজেও বুঝতে পারেনি একটি মিউজিক ভিডিও এত মানুষের হূদয় ছুঁয়ে দেবে। বদলে দেবে একটা জীবন। অন্তু করিম নামের ছেলেটিকে এখন চেনে না এমন মানুষের সংখ্যা কম। ‘এক জীবনের মূল মিউজিক ভিডিও প্রথম দেখি চীনে। খুব পছন্দ হয় আমার। পরে জানতে পারি এই মিউজিক ভিডিওটি আরও দশটি দেশে কপি হয়েছে। আমি ভাবতে থাকি এ রকম একটি মিউজিক ভিডিও যদি আমরা তৈরি করতে পারতাম। এর মধ্যে শহীদ ও শুভমিতার গানটি হলো। মনে হলো গানটি যেন এমন মিউজিক ভিডিওর কথা ভেবেই হয়েছে। দুয়ে দুয়ে মিলে গেল। তারপর তো ইতিহাস।’ বললেন অন্তু করিম। অনুরূপ আইচের লেখায় আরফিন রুমি ছিলেন এই গানটির সংগীতায়োজনে।
‘কোনো কাজই প্রস্তুতি ছাড়া করি না আমি। কম কাজ করব কিন্তু ভালোভাবে করব, যথাসময়ে করব। কথাটা গৎবাঁধা মনে হলেও আমি সেটাই করে আসছি।’ বলছিলেন অন্তু। অভিনয়ের শুরু ক্লাস সিক্স থেকে। তখন ফরিদপুরের শহীদ সুফি নাট্যগোষ্ঠীর সঙ্গে কাজ করতেন। এসএসসির পর ঢাকায় চলে এলেন। মডেলিং শুরু কি সেখান থেকেই? ‘ঠিক তা নয়। আমার মডেলিংয়ের শুরু পুনেতে। এইচএসসি শেষ করে ভারতের পুনের ফার্গুসন কলেজে কম্পিউটার সায়েন্সে স্নাতক পড়ছিলাম। সেখানেই প্রথম মডেল হওয়ার সুযোগ মেলে। সেখানকার ফ্যাশন ডিজাইনে যারা পড়ত ওদের পোশাক পরে র‌্যাম্প করার জন্য মডেল প্রয়োজন পড়ত। ওরা পেশাদার মডেল নিতে পারত না। ছাত্রাবস্থায় এত টাকা দেওয়ার সামর্থ্য ছিল না তাদের। তখন বন্ধুদের মধ্যে থেকে মডেল বানাত। এভাবেই বন্ধুদের তৈরি পোশাক পরে র‌্যাম্পে কাজ করা শুরু। তখন যা করতাম, সব দেখে দেখে। দেশে ফিরে জিয়া দাদার কাছে আমার মডেল হওয়ার দীক্ষা নেওয়া। এভাবেই আস্তে আস্তে মডেলিংয়ের শুরু। এরপর টানা পাঁচ বছর নিপুণের ব্র্যান্ড অ্যাম্বাসেডর ছিলাম। এ ছাড়া মাঝে র‌্যাম্প, টিভিসি ইত্যাদি কাজ চলছিল নিয়মিত। এর মধ্যে বাংলালিংক, ক্লোজআপ কাছে আসার গল্প ইত্যাদি টিভিসি ছিল উল্লেখযোগ্য।’
নাটকের কাজ শুরু করলেন কবে? ‘২০০৫ সালে তিশার বিপরীতে প্রোডাকশন নম্বর এইট নাটকে প্রথম অভিনয় করি। এ ছাড়া নোমান রবিনের পাংখা, ব্রাজেন্টিনা নাটকে অভিনয় করেছি। বর্তমানেও বেশ কিছু মিউজিক ভিডিও ও নাটকের কাজ চলছে। ইশতিয়াক আহমেদের প্রিয় মা, নাসিরুল ইমামের এক যোগ এক শূন্য, পার্থ সরকারের তোমাকেই ইত্যাদি। এখন নিজের ব্যবসাতেও সময় দিতে হয়। অভিনয়ে ব্যস্ততাও বেড়েছে। সব মিলিয়ে সময় হয়ে ওঠে না বেশি কাজ করার।’
শুধু নাটক বা বিজ্ঞাপনই নয়, চলচ্চিত্রেও কাজ করেছেন অন্তু করিম। নোমান রবিনের জলদস্যু রক্তরহস্য চলচ্চিত্রে কাজ করেছেন। এ ছাড়া কাজ চলছে ইলাজার ইসলামের দ্বীপ নেভার আগে চলচ্চিত্রের। ‘শিগগিরই নতুন একটি চলচ্চিত্রে কাজ করতে যাচ্ছি। এর জন্য নিজেকে নানাভাবে প্রস্তুত করছি। নিয়মিত জিম করছি। আর নিরীক্ষাধর্মী কাজের প্রতি বিশেষ দুর্বলতা আছে আমার। বলতে পারেন একটা স্বপ্নের চরিত্রে কাজ করতে যাচ্ছি।’ চলচ্চিত্রের নাম কী? ‘সেটা এখনই বলতে পারছি না। সবকিছু ঠিকঠাক হওয়ার আগে বলতে পরিচালকের নিষেধ আছে।’ বাধ্য অভিনেতার মতো বললেন অন্তু করিম। ‘চলচ্চিত্রের প্রতি আমার অন্য রকম একটা ভালোবাসা আছে। আর এর বড় একটা কারণ আমার বাবা গোলাম মোস্তফা। বাংলাদেশের প্রথম চলচ্চিত্র মুখ ও মুখোশ-এ অভিনয় করেছিলেন তিনি। আজকের আমি অভিনয়ে এসেছি শুধু বাবার অনুপ্রেরণায়। মাধ্যম যাই হোক শুধু অভিনয় করে যেতে চাই।’



শেক্সপিয়ারের গ্লোব থিয়েটারের আয়োজনে ঢাকা থিয়েটার করছে টেমপেস্ট নাটকটি। শেক্সপিয়ারের মূল নাটক থেকে এটি লিখেছেন রুবাইয়াত আহমেদ এবং নির্দেশনা দিয়েছেন নাসির উদ্দীন ইউসুফ। নাটকটির একটি বিশেষ চরিত্রে অভিনয় করছেন এশা ইউসুফ। আজকের পাঁচ প্রশ্নের উত্তর দিয়েছেন তিনি।
সাক্ষাৎকার নিয়েছেন শফিক আল মামুন।

কীভাবে গ্লোব থিয়েটারের নাটক করার সুযোগ হলো?
২০১২ সালে যুক্তরাজ্যে বিশ্ব অলিম্পিকস হতে যাচ্ছে। সেই অলিম্পিক ধরে গ্লোব থিয়েটার থিয়েটার অলিম্পিকস করছে। এই উৎসবটির নামকরণ করা হয়েছে গ্লোব টু গ্লোব। ৩৭টি দেশের ভাষাভাষীর ৩৭টি নাট্যদলের ৩৭টি শেক্সপিয়ারের নাটক মঞ্চস্থ হবে ওখানে। বাংলাদেশের ঢাকা থিয়েটার টেমপেস্ট নাটকটি করার সুযোগ পেয়েছে।
প্রথম কোনো বাংলা নাটক গ্লোব থিয়েটারে মঞ্চায়নের সুযোগ হতে চলেছে।
নাটকটিতে আপনি অভিনয়ও করছেন। নিজের অনুভূতি জানতে চাই?
হ্যাঁ, এই প্রথম শেক্সপিয়ারের গ্লোব থিয়েটার মঞ্চে কোনো বাংলা নাটকের অভিষেক হবে। আমি ভাগ্যবান যে সেই দলে আমিও অভিনয়ের সুযোগ পেয়েছি। শুধু আমার নয়, ঢাকা থিয়েটার পরিবারের সবার জন্যই আনন্দের।
‘টেমপেস্ট’-এর কোন চরিত্রটি আপনি করছেন?
আমি নাটকটির মিরান্ডা চরিত্রটি করছি। মিরান্ডা রাজা প্রোসপেরোর মেয়ে। তবে নাটকটির মূল গল্প ঠিক রেখে আমাদের দেশীয় ভঙ্গিতে মঞ্চে এসেছে। আঙ্গিক মণিপুরী। চরিত্রটিও সেই আঙ্গিক ধরে এগিয়ে যায়।
আপনার বাবার নির্দেশনায় প্রথম কাজ। কেমন লাগছে?
ছোটবেলা থেকেই মহড়ারুমে বসে বসে বাবার নির্দেশনা দেখে আসছি। এবার তাঁর নির্দেশনায় নিজেই কাজ করছি। একটা অন্য রকম অনুভূতি কাজ করছে। বাবা নাটকের ডিজাইন করার ব্যাপারে খুবই কঠিন। তবে মহড়ায় কাজের ব্যাপারে সহযোগিতা করেন তিনি।
নাটকটি নিয়ে কবে যাচ্ছেন এবং কবে ফিরবেন?
আমরা ৪ মে যাচ্ছি। গ্লোব থিয়েটার মঞ্চে ৭, ৮ মে নাটকটি মঞ্চস্থ হবে। ১৭ মে ফিরব। তবে এর মধ্যে থিয়েটার অলিম্পিকসে শেক্সপিয়ারের কিং লিয়ার, ম্যাকবেথ ও ওথেলো নাটক মঞ্চস্থ হলে অবশ্যই এগুলো দেখব।



শিল্পকলা একাডেমীর মাঠের উত্তর-পশ্চিম অংশ। ছিল পরিত্যক্ত ডোবা, অনেকটা জঙ্গলের মতো পরিবেশ। সেখানে পড়ে আছে পরিত্যক্ত যানবাহন ও মালপত্রের স্তূপ। হঠাৎ দেখি সেখানে অনেক আলো জ্বলছে। আর তার চারপাশ ঘিরে আছে অনেক লোক। কী হচ্ছে ওখানে?
এগিয়ে যাই। দেখি ৩০-৪০ জন মানুষ। কারও পরনে থ্রি-কোয়ার্টার প্যান্ট, কারও লুঙ্গি, কারও শাড়ি, কারও পাজামা-পাঞ্জাবি। কারও কাঁধে ঝুলছে রেডিও ওয়্যারলেস সেট। বন্দুক আর মর্টারের আওয়াজ ভেসে আসে কানে। হঠাৎ জঙ্গলের ভেতর থেকে একজন এসে জানায়, ১১ নম্বর সেক্টরে চারজন পাকিস্তানি হানাদারকে খতম করা হয়েছে।
সব মিলিয়ে এ যেন এক যুদ্ধের পরিবেশ। হ্যাঁ, ঠিক তা-ই। বাংলাদেশের মুক্তিযুদ্ধের ইতিহাসভিত্তিক পরিবেশ থিয়েটারের দিনগুলো কেমন ছিল নাটকের মহড়া চলছিল। ১৯৭১ সালের মুক্তিযুদ্ধের বিভিন্ন সময়, স্থান ও ঘটনা নিয়ে নির্মিত হচ্ছে এ পরিবেশ থিয়েটার। নাটকটির নির্দেশনা দিয়েছেন আশীষ খন্দকার।
পায়ে বুট, পরনে থ্রি-কোয়ার্টার প্যান্ট, গায়ে টি-শার্ট ও হাতে একটি হ্যান্ডমাইক—এই বেশেই দেখা গেল নির্দেশককে। তিনি জানালেন, বাংলাদেশ শিল্পকলা একাডেমীর ‘স্বাধীনতার ৪০ বছর ও শিল্পের আলোয় মহান মুক্তিযুদ্ধ’ শীর্ষক কর্মসূচির আওতায় নাটকটি নির্মিত হচ্ছে। ১৯৯১ সালে বাংলাদেশ শিল্পকলা একাডেমীর মাঠে বধ্যভূমির ওপর নির্মিত প্রত্ন নামের নাটকের মধ্য দিয়ে বাংলাদেশে প্রথমবারের মতো পরিবেশ থিয়েটারের নির্দেশনা দেন তিনি। দাবি করলেন, এ ধরনের নাটকের জন্য একটি এরেনা কমপ্লেক্স স্থাপন এবং যে জায়গা ব্যবহার করে এ পরিবেশ থিয়েটারটি হচ্ছে তা সংরক্ষণ করার কথা। অবশ্য বলার কারণটা খুবই প্রাসঙ্গিক—মহড়া চলাকালীন আকাশে বিদ্যুৎ চমকাচ্ছিল এবং গুঁড়ি গুঁড়ি বৃষ্টি হচ্ছিল। কথা বলতে বলতে চূড়ান্ত মহড়ার কাজ শুরু হয়ে যায়। তাই আর কথা নয়, দেখতে থাকলাম মহড়া।
১৯৭১ সালের মার্চের প্রথম সপ্তাহ থেকে নাটকের প্রেক্ষাপট শুরু। চারদিকে শান্ত গ্রামগুলো উত্তাল হয়ে ওঠে। সাধারণ মানুষ যার যা আছে তা-ই নিয়ে যুদ্ধে ঝাঁপিয়ে পড়তে থাকে। সীমান্তসংলগ্ন তৎকালীন পূর্ববাংলার একটি জনপথ। পদ্মা, মেঘনা ও ব্রহ্মপুত্রসংলগ্ন বহু আঞ্চলিক ভাষাভাষী মানুষ প্রমিত বাংলার ছলে মহাকাব্যিক এক জীবন এঁকে যায়, যাদের অধিকাংশই তৃণমূল। সীমান্তসংলগ্ন একটি শরণার্থী শিবিরে আশ্রয় নেয় শত শত লোক। সেই লোকজনকে সীমান্ত পার করা নিয়ে নানা বাণিজ্য, অত্যাচার আর তাণ্ডবে মেতে ওঠে পাকিস্তানি হানাদারদের দোসর খাঁ, জানে আলম ও আতিকুল্লাহ। পাকিস্তানি হানাদারদের দোসরেরা নিজেদের অতীতের নানা অভিলাষ হাসিল করার জন্য পূর্বশত্রুতার জের ধরে কারও কারও ভিটায় গড়ে তোলে বধ্যভূমি। চালাতে থাকে দখল ও জবরদস্তি। হঠাৎ একজন এসে জানায়, কার্জন মাস্টারের নেতৃত্বে ১১ নম্বর সেক্টরের মুক্তিযোদ্ধারা চারজন পাকিস্তানি হানাদারকে খতম করেছে। তারপর লাশ দাফন নিয়ে শুরু হয় আরেক দ্বন্দ্ব। হাসান ও হুসেন নামের দুজন গোরখোদককে ধরে আনে আতিকুল্লাহ। গোরখোদকেরা তাতে রাজি না হলে তাদের নানাভাবে প্রভাবিত করা হয় এবং চলতে থাকে নাটকের গল্পের দ্বন্দ্ব-অন্তর্দ্বন্দ্ব। অন্যদিকে পাকিস্তানি ক্যাম্পে মুসলিম লীগের নেতা খাঁ সাহেবের বাড়ি থেকে খাবার সরবরাহ করা হয়। মুক্তিযুদ্ধের একজন সহযোগী পাকিস্তানি দোসর সেজে প্রবেশ করে পাকিস্তানি ক্যাম্পে। আঁটতে থাকে শত্রু মোকাবিলার নানা কৌশল। পাকিস্তানি ব্যারাক থেকে পালিয়ে আসে তিনজন মেজর আর তাঁদের একজনের স্ত্রী, যিনি পেশায় একজন ডাক্তার এবং তাঁর পেশা দিয়ে সাহায্য করেন মুক্তিযোদ্ধাদের। আসে যুদ্ধের ডাক। মুক্তিযোদ্ধাদের কমান্ডার পানুর নেতৃত্বে শুরু হয় যুদ্ধ। আকাশ থেকে মিত্রবাহিনীর আক্রমণ চলে। সর্বত্রই মুক্তিযোদ্ধাদের বিজয় ঘনিয়ে আসতে থাকে। উঠতে থাকে বিজয়ের পতাকা। মুক্তিযোদ্ধারা এগোতে থাকে চূড়ান্ত বিজয়ের দিকে। কথিত রাজাকারদের স্বরূপ ও শ্রেণী বিভাজন, মা-মাতৃকার জন্য উপলব্ধি, বৈষম্যের বিরুদ্ধে লড়াই, নিজেদের ভূমি ও অর্থনৈতিক স্বাধিকার আদায়ের লড়াই, বর্বরোচিত গণহত্যা, লুট, ক্ষমতার অপব্যবহার, শোষকশ্রেণীর বিরুদ্ধে তৃণমূলের লড়াই, নারী ও তার বিপ্লবগাথা যুদ্ধকালীন লড়াইয়ের এক মহাকাব্যিক উপস্থাপনা এই পরিবেশ থিয়েটারের দিনগুলো কেমন ছিল নাটক।




কলকাতায় বাউলসংগীত শুরুর আগে মঞ্চে যখন পার্বতী বাউলকে দেখেছিলাম, তখন মনে হয়েছিল তিনি বোধহয় অবাঙালি বাউল। সঙ্গে আসা সহকারীরাও কথা বলছিলেন মালয়ালাম ভাষায়। মালয়ালাম দক্ষিণ ভারতের কেরালা রাজ্যের ভাষা। পার্বতী বাউলও সহকারীদের উত্তর দিচ্ছিলেন ওই একই ভাষায়। তাঁর বেশভূষাও ছিল একটু ভিন্ন ধরনের। মনেই হয়নি তিনি বাঙালি হতে পারেন।
ঘটনাটি ২৬ ফেব্রুয়ারির। ওই দিন টাইমস অব ইন্ডিয়া ও প্রথম আলোর যৌথ উদ্যোগে কলকাতার প্রিন্সেপ ঘাটের উন্মুক্ত মঞ্চে আয়োজিত মৈত্রী বন্ধন উৎসবের সংগীতসন্ধ্যায় সুদূর কেরালা রাজ্যের রাজধানী তিরুবনন্তপুরম থেকে এসেছিলেন পার্বতী বাউল। মাথায় বিশাল জটবাঁধা চুল। মাথা থেকে পা পর্যন্ত। ছিলেন গেরুয়া পোশাকে। মঞ্চে উঠে যখন একতারা নিয়ে গান ধরলেন, তখন বোঝা গেল, আরে! এত খাঁটি বাঙালি। বাংলা ভাষায় একের পর এক বাউল গান গেয়ে চলেছেন। কখনো দাঁড়িয়ে, কখনো নেচে নেচে চুল উড়িয়ে। কে বলবে পার্বতী বাউল কেরালার শিল্পী?
পার্বতী বাউল গান শেষ করে নেমে এলেন প্রিন্সেপ ঘাটের উন্মুক্ত মঞ্চের পেছনে। আমি ও আমাদের চিত্রগ্রাহক ভাস্কর মুখার্জি ছুটে গেলাম। বললাম, ‘দিদি, কথা বলতে চাই আপনার সঙ্গে।’
অবাক হয়ে তাকালেন। বললেন, ‘ঢাকার পত্রিকা?’
বললাম, ‘হ্যাঁ’।
পার্বতী বাউল তখনই আক্ষেপ করে বললেন, ‘বড্ড বাংলাদেশ দেখার শখ। কখনো বাংলাদেশ দেখিনি। পিতৃপুরুষদের জন্মভিটা বাংলাদেশ। শুনেছি কত সুন্দর বাংলাদেশ। ঢাকা ছবির মতো শহর। বিরাট বিরাট অট্টালিকা। ইচ্ছে করে, ছুটে যাই একবার। বাবার কাছে অনেক শুনেছি চট্টগ্রামের কথা। আমাদের পিতৃপুরুষদের জন্মভিটা তো ছিল চট্টগ্রামে। বাবা এখনো বলেন, “সময় পেলে একবার ঘুরে আসিস বাংলাদেশ। তোর খুব ভালো লাগবে ঢাকা আর চট্টগ্রাম।”’
কয়েক দিন পর আবার কথা হলো পার্বতী বাউলের সঙ্গে। বললেন, তাঁর আসল নাম মৌসুমী পারিয়াল। আদি বাড়ি চট্টগ্রামে। ঠাকুরদাদা ছিলেন ইঞ্জিনিয়ার। বাবাও ইঞ্জিনিয়ার। চাকরির সুবাদে সেই দেশভাগের পর বাপ-দাদারা চলে আসেন আসামে। বাবাও আসামে চাকরি করতেন। ‘সত্তরের দশকে আমার জন্ম। আসামে বাঙালি বিতাড়নের আন্দোলন জোরদার হলে বাবা আমাদের নিয়ে আসেন কোচবিহারে। সেখানেই আমরা বড় হই। আমরা চার ভাইবোন। দাদা সবার বড়। তিনিও ইঞ্জিনিয়ার। তিন বোনের মধ্যে আমিই ছোট। কোচবিহার থেকে পড়াশোনার জন্য আমি শান্তিনিকেতনে যাই। সেই ১৯৯৩-১৯৯৬ সাল পর্যন্ত শান্তিনিকেতনে পড়াশোনা করি। তখন খুব ভালো ছবি আঁকতে পারতাম। পড়েছিও ছবি নিয়ে। এ সময় বাঁকুড়ার প্রখ্যাত বাউলশিল্পী সনাতন বাউলের সঙ্গে আমার দেখা হয়। তিনিই আমাকে বাউল গানে মুগ্ধ করেন। আমি তাঁর শিষ্যত্ব গ্রহণ করি। একসময় চলে যাই বাঁকুড়ায়। বাবা-মাও একসময় কোচবিহার ছেড়ে কলকাতার বারাসাতে চলে আসেন।’ বললেন পার্বতী।
‘এই বাউলসংগীতকে নিয়ে আমি একসময় চলে আসি কর্ণাটকের হাম্পিতে এক সাধুবাবার কাছে। তিনি আমাকে উপদেশ দিয়ে বলেন, “চলে যা দক্ষিণে। সেখানে তোর গুরু আছে।” আমি চলে এলাম কেরালার রাজধানী তিরুবনন্তপুরমে। দেখা পেলাম আধ্যাত্মিক গুরু আবদুস সালামের সঙ্গে। তাঁর কাছে দীক্ষা নিই। শুরু করি বাউল গান সাধনা। ২০০৭ সালে গুরু আবদুস সালাম দেহত্যাগ করেন। তার আগে অবশ্য গুরুর নির্দেশে আমি ১৯৯৭ সালে বিয়ে করি কেরালার রবি গোপাল নায়ারেকে। নায়ার একজন ব্যতিক্রমধর্মী থিয়েটার ব্যক্তিত্ব। তারপর আমি চলে যাই নায়ারের গ্রাম কেরালার রাজধানী তিরুবনন্তপুরম থেকে ২৫ কিলোমিটার দূরের মেধুমাঙ্গাত গ্রামে। এর আগে অবশ্য আমি মুর্শিদাবাদের শশাঙ্ক গোঁসাইয়ের কাছেও বাউল গানে দীক্ষা গ্রহণ করি। এখন আমি পাকাপাকি কেরালার সেই গ্রামে আছি। এখানেই গড়ে তুলেছি আশ্রম। ইচ্ছে আছে গুরুকুল ধাঁচের একটি বাউলসংগীত একাডেমি গড়ার।’
পার্বতী গোটা দক্ষিণ ভারতের বিভিন্ন রাজ্যেই বাংলা ভাষায় বাউল গান পরিবেশন করেন। কখনো কখনো তিনি সেই গান মালায়ালাম বা ইংরেজি ভাষায় তরজমা করে শোনান। তিনি সব ধরনের বাউল গান নিয়ে সাধনা করেন। পরিবেশনও করেন বিভিন্ন বাউলশিল্পীর গান।
আপনার স্বামী বাংলা ভাষা বোঝেন?
হাসেন পার্বতী, ‘না, বাংলা ভাষা বোঝেন না। তবে আমি মালায়লাম ভাষা বুঝি।’
স্বামীর সঙ্গে তিনি মালায়লাম বা ইংরেজি ভাষায় কথা বলেন। তিনি আরও বললেন, ‘আমার স্বামী আমার মতো বাঙালি খাবার খেতেও পছন্দ করেন। আমি নিজেই এখনো বাড়িতে রান্না করি। অভ্যস্ত হয়ে গেছি দক্ষিণ ভারতের নানা রান্নায়।’
পার্বতী বাউল সবশেষে বললেন, ’বাংলাদেশে না গেলে তো অপূর্ণ থেকে যাবে আমার সাধ। তাই বড্ড ইচ্ছে করে বাংলাদেশ দেখার।’



« আগের সংবাদ পরের সংবাদ»

দেশের দক্ষিণ অঞ্চলের সবগুলো জেলাতেই যাত্রার জোয়ার বইছে। পেশাদার দলের এমন অভিনয় এর আগে খুব কমই হয়েছে। একটু দাঁড়ান—গান শুনে যান। নাগের খেল দেখে যান, নাগ-নাগিনী দেখে যান—‘চিতি আছে, বোড়া আছে, আছে পদ্মমণি-গোখরো কেউটে ডোমনা আছে, আছে কালনাগিনী।’ সুরেলা কণ্ঠে উচ্চস্বরে চিৎকার করে ডাকছে যাযাবতী একাবতী। যাত্রামঞ্চে রাত তখন দেড়টা ছুঁই ছুঁই। গানের সুরে মুগ্ধ শুকুর খাঁ। সে বেদেনীকে চায়। সচকিত একাবতী রুখে দাঁড়ায়। তার মাথায় সাপের ঝাঁপি। পরনে ঘাগরা, হাতে ডুগডুগি। যাযাবতী কুমারী একাবতীর কাজল চোখে কালনাগিনীর হাসি। খুলনার চটচটিয়া প্যান্ডেলে মন্ত্রমুগ্ধের মতো যাত্রাপালা এগোতে থাকে রাতের সঙ্গে পাল্লা দিয়ে। দর্শক তন্ময় হয়ে দেখেন।
যাত্রামৌসুমের শেষ মুহূর্তে এসে এমন রোমান্টিক কিন্তু বিয়োগান্তক কাহিনির পালা উপস্থাপন করে কুশীলবেরা যেমন খুশি, তেমনি দর্শকেরাও মুগ্ধ। এ পালা দীর্ঘদিন পর মঞ্চে এনেছে কপিলমুনির প্রতিমা অপেরা। গায়নরীতির পালা হওয়ার কারণে এর দর্শকও বেশি। বছর কুড়ি আগে এই পালা প্রথম মঞ্চে নামান নিউ ভোলানাথ অপেরা। ভালো সুকণ্ঠী গায়ক, নায়ক, বিবেক, একানে লাগে পালাটিতে। প্রতিমা অভিনয় উৎকর্ষতায় উতরে গেছে। শ্যামাপদ সরকার তার স্ত্রী তরলা সরকারকে নিয়ে যাযাবরী পালা দেখেন। তাঁদের মন্তব্য হলো যাত্রায় লোকশিক্ষা হয়।
আনন্দ অপেরার মুঘল-এ-আযম, চুয়া-চন্দন পালা দুটি দর্শকপ্রিয়তা পেয়েছে। মুঘল-এ-আযম পালার নায়ক নির্দেশক সেলিম রেজা বলেন, যাত্রা একটি মাত্র শিল্প, যেখানে অগ্রিম টাকা দিয়ে শিল্পী কিনতে হয়। প্রতি মুহূর্তে প্রতিযোগিতায় নামতে হয়। দর্শক রুচির সঙ্গে তাল রেখে পালা নামাতে হয়। দক্ষতার সঙ্গে চলতে না পারলে দল মার খাওয়ার ভয় থাকে। তিনি এ বছর খানকতক নতুন পালা নিয়ে ঈর্ষণীয় দর্শকপ্রিয়তা পাচ্ছেন।



এবার শেষের কবিতা নিয়ে ভারতের বহরমপুর যাচ্ছে থিয়েটার আর্ট ইউনিট। রবীন্দ্রনাথের সার্ধশতজন্মবার্ষিকী উপলক্ষে বহরমপুর কলাক্ষেত্র ‘নাট্য ও নৃত্য উৎসব’ নামে এই উৎসবের আয়োজন করেছে। ১৭ এপ্রিল উৎসবে বহরমপুর রবীন্দ্র সদনে নাটকটি মঞ্চস্থ হবে। ১৬ এপ্রিল দলের ৩০ সদস্য নিয়ে থিয়েটার আর্ট ইউনিট বহরমপুরের উদ্দেশে রওনা হবে। রবীন্দ্রনাথের শেষের কবিতা উপন্যাস অবলম্বনে এটির নাট্যরূপ করেছেন প্রশান্ত হালদার এবং নির্দেশনা দিয়েছেন মোহাম্মদ বারী। ভারত সফর প্রসঙ্গে দলের প্রধান সমন্বয়ক মোহাম্মদ বারী বলেন, ‘আমাদের এখানে রবীন্দ্রনাথের অনেক নাটকই হয়েছে। সেখান থেকে আমাদের নাটকটি তারা পছন্দ করেছে। উৎসবে নাটকটি মঞ্চস্থ করার সুযোগ পাওয়ায় আমরা নিজেদের সার্থক মনে করছি।’

