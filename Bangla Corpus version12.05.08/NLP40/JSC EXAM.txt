
সামাজিক বিজ্ঞানের সৃজনশীল রচনামূলক প্রশ্নের প্রতিটিতে ক, খ, গ, ঘ—চারটি অংশ থাকে। ক ও খ নম্বরের ক্ষেত্রে যা চাওয়া হয়েছে, শুধু তার উত্তর দিতে হবে। যেহেতু ক ও খ নম্বরে ছোটখাটো উত্তর চাওয়া হয়, তা সঠিক ও শুদ্ধভাবে লিখলে পূর্ণ নম্বর পাওয়া সম্ভব। তাই এ দুটি প্রশ্ন যেন পুরোপুরিভাবে সঠিক হয়, সেদিকে লক্ষ রাখতে হবে এবং সেভাবে পড়াশোনা করতে হবে।
সৃজনশীল রচনামূলক গ ও ঘ নম্বরের ক্ষেত্রে প্রাসঙ্গিকভাবে ব্যাখ্যা করতে হবে। প্রশ্ন হাতে পেয়ে প্রথমে প্রশ্নগুলো পড়ে যেটির উত্তর সবচেয়ে ভালো জানা আছে, সেটি আগে লিখতে হবে। সব প্রশ্নের জন্য মোট সময়কে ভাগ করে প্রতিটি প্রশ্নের উত্তর নির্দিষ্ট সময়ের মধ্যে লিখে আগে থেকেই অভ্যাস করা উচিত। আরও একটি বিষয়ে খেয়াল রাখতে হবে, ক, খ, গ—প্রতিটি বিভাগ থেকে যাতে দুটি করে প্রশ্নের উত্তর লেখা হয়।
সৃজনশীল প্রশ্নের উত্তর লেখার জন্য বইয়ের বিষয়বস্তু ছাড়াও নিজের কিছুটা ধারণা থাকতে হবে। খেয়াল রাখতে হবে, যেন কোনো ভুল তথ্য পরিবেশন করা না হয়। যেমন: ইতিহাসে ভুল সাল বা ব্যক্তির ভুল নাম লেখার চেয়ে না লেখাই ভালো। এ ছাড়া সাধারণ কথা বর্ণনা করার সময় যদি কম হয়ে যায়, তবে পুরো বিষয়বস্তুর সঠিক সারগর্ভটুকু লিখলেও নম্বর পাওয়া সম্ভব।
ভূগোলের প্রশ্নে মানচিত্র দিতে হলে তা সুন্দর করে আঁকতে হবে এবং নিচে কিসের মানচিত্র, তা স্পষ্ট করে উল্লেখ করতে হবে। মনে করে পেনসিল, রাবার, শার্পনার ও স্কেল নিয়ে যেতে হবে; আর সাংকেতিক চিহ্ন সুস্পষ্টভাবে লিখতে হবে।
‘গ’ বিভাগে ভূগোলে এক মহাদেশের বৈশিষ্ট্য অন্য মহাদেশের সঙ্গে যেন না লেখা হয়, সেদিকে লক্ষ রাখতে হবে।
‘খ’ বিভাগে অর্থনীতি, জনসংখ্যা নিয়ন্ত্রণ এবং যৌতুকপ্রথা ও বাংলাদেশের নারী অধ্যায়গুলো থেকে তিনটি প্রশ্ন আসবে, দুটির উত্তর দিতে হবে। সৃজনশীল প্রশ্নে বই থেকে পড়ার পাশাপাশি সাম্প্রতিক প্রসঙ্গ ও পারিপার্শ্বিক অবস্থার ধারণা থেকে যা বোঝো, সেগুলো আলোচনা করলেও ভালো।
‘ক’ বিভাগে সমাজবিজ্ঞান, ইতিহাস ও পৌরনীতিতে বইয়ের বাকি অধ্যায়গুলো অন্তর্ভুক্ত।
বহুনির্বাচনী অংশ: সামাজিক বিজ্ঞান বইয়ের সব অধ্যায় সম্পর্কে নিজস্ব ধারণা, পরিবেশ পরিস্থিতি, সার্বিক সাধারণ জ্ঞান ও আনুষঙ্গিক ধারণা থাকা দরকার। সৃজনশীল প্রশ্নের উত্তর প্রশ্নের সঙ্গে সামঞ্জস্যপূর্ণ হওয়া উচিত। যেকোনো বিষয়ের মতো সামাজিক বিজ্ঞানেও এ+ পেতে হলে সব বহুনির্বাচনী প্রশ্ন সঠিক করতে হবে। ৪০টি প্রশ্নের মধ্যে ২৪টি প্রশ্ন আসবে, যেগুলোর উত্তর সরাসরি বই থেকে দেওয়া সম্ভব। সঠিক উত্তর দেওয়ার জন্য সব নাম, সাল, সংখ্যা, অন্যান্য বিষয় ভালোমতো মুখস্থ করতে হবে। কিছু প্রশ্ন থাকবে, যেগুলো নিজেদের সাধারণ জ্ঞান ও অনুধাবন থেকে উত্তর দিতে হবে। এ ছাড়া বহুপদী, সমাপ্তিসূচক ও অভিন্ন তথ্যভিত্তিক প্রশ্ন থাকবে। এ জন্য বিষয়বস্তু-সংক্রান্ত সব তথ্য সম্পর্কে জানতে হবে। অনেক সময় চিত্র, ছক ও ছবি দেওয়া হতে পারে। সে জন্য সব ছবি, ছক ও চিত্র সম্পর্কে বিশদ ধারণা থাকতে হবে।
আমরা যখন ছোট ছিলাম, তখন স্কুলজীবনে মাত্র একটা পরীক্ষা ছিল—সেটা ছিল এসএসসি। তোমাদের কী মজা, প্রথমে পিএসসি, তারপর জেএসসি এবং সবশেষে এসএসসি। তিন-তিনটি পরীক্ষা। বোঝাই যাচ্ছে, এতগুলো পরীক্ষা দেওয়ার কারণে পুরো পরীক্ষার ব্যাপারটা নিশ্চয়ই তোমাদের কাছে ডাল-ভাত হয়ে যাবে। আমাদের মতো নিশ্চয় তোমরা দুরু দুরু বক্ষে পরীক্ষার হলে যাবে না। তোমরা যাবে হাসিমুখে আনন্দ করতে করতে।
এই বেলা তোমাদের গোপনে একটা কথা বলে রাখি, পরীক্ষার এ ব্যাপারগুলো কিন্তু আমি কখনোই খুব সিরিয়াসলি নিই না। এর কারণটা কী, জানো? কারণ হচ্ছে, মানুষের কিন্তু অনেক ধরনের বুদ্ধিমত্তা থাকে। তাই কাউকে যদি যাচাই করতে হয়, তাহলে তার সব ধরনের বুদ্ধিমত্তা যাচাই করা দরকার। কিন্তু এ পরীক্ষাগুলো দিয়ে আমরা শুধু লেখাপড়ার বুদ্ধিমত্তাগুলো যাচাই করি, অন্য বুদ্ধিমত্তাগুলো যাচাই করতে পারি না। তাই যদি শুধু এ পরীক্ষা দিয়ে কাউকে যাচাই করে একটা সার্টিফিকেট দিয়ে দিই, তাহলে কি সেটা যুক্তিযুক্ত হবে?
আগে ব্যাপারটা আরও ভয়ংকর ছিল। সবাই মুখস্থ করে এসে পরীক্ষার খাতায় সবকিছু উগরে দিত। এখন অন্তত সৃজনশীল পদ্ধতি এসেছে, তোমরা চিন্তাভাবনা করে, কল্পনা করে পরীক্ষা দিতে পারো। কে কতটুকু সৃজনশীল, এর খানিকটা হলেও বের করতে পারি।
কাজেই তোমরা সবাই এসে চমৎকারভাবে পরীক্ষা দাও। পরীক্ষা যদি ভালো হয়, তার জন্য অভিনন্দন। যদি ভালো না হয়, মন খারাপ করার কিছু নেই। ভবিষ্যতে ভালো করার আরও অনেক সুযোগ আসবে। পরীক্ষা একধরনের প্রতিযোগিতা। আমি প্রতিযোগিতা দুই চোখে দেখতে পারি না। এর কারণ হলো, প্রতিযোগিতা মানেই হচ্ছে অন্যকে হারিয়ে দেওয়ার চেষ্টা। কিন্তু এ প্রতিযোগিতাটাই খুব চমৎকার ব্যাপার হতে পারে, যদি সেটা হয় নিজের সঙ্গে প্রতিযোগিতা। তুমি যতটুকু করতে পারো, পরীক্ষায় তার চেয়ে বেশি ভালো করতে হবে। কাজেই সবাইকে নিজের সঙ্গে প্রতিযোগিতা করে নিজেকে দেখাতে হবে, তুমি কতটুকু পারো।
শেষ কথাটি বলে দিই, পরীক্ষার আগের রাতে কিন্তু রাত জেগে একেবারেই পড়বে না। সকাল সকাল শুয়ে পড়ে নাক ডেকে ঘুমাবে। বিজ্ঞানীরা দেখেছেন, মানুষ যখন ঘুমায়, তখন মস্তিষ্কে তথ্যগুলো ঠিক ঠিক রাখা হয়। না ঘুমালে কিন্তু সবকিছু এলোমেলো হয়ে যেতে পারে।
সবার জন্য ভালোবাসা, ভালোবাসা আর ভালোবাসা।


২০১১ সালের প্রিয় জুনিয়র স্কুল সার্টিফিকেট পরীক্ষার্থী, শুভেচ্ছা রইল। তোমাদের পরীক্ষা শুরু হবে আগামী
১ নভেম্বর। আশা করি, খুব ভালো করে প্রস্তুতি নিয়েছ। পরীক্ষার প্রস্তুতিতে সহায়তার জন্যদেশের সেরা স্কুলের শিক্ষকদের বিষয়ভিত্তিক লেখা ও দরকারি পরামর্শনিয়ে ছাপা হলো এই বিশেষসংখ্যা। বিষয়ভিত্তিক লেখা ও পরামর্শগুলো তোমাদের চূড়ান্ত প্রস্তুতি গ্রহণে সহায়ক হবে। আসন্ন জেএসসি পরীক্ষায় তোমাদের সর্বাঙ্গীণ সাফল্য কামনা করি।
প্রিয় ২০১১ সালের জেএসসি পরীক্ষায় অংশগ্রহণকারী শিক্ষার্থী, পরীক্ষার রুটিন পেয়ে গেছ। নিজেদের সঠিকভাবে প্রস্তুত করছ ভালোমতো পরীক্ষাটি সম্পন্ন করার জন্য। এত দিন তোমরা নিশ্চয়ই প্রতিটি বিষয়ের ওপর নির্ধারিত সিলেবাস শেষ করেছ। এখন এগুলোই ঠান্ডা মাথায় অনুশীলন করতে হবে। কোচিং সেন্টার বা অন্য কোথাও দৌড়াদৌড়ি না করে ঘরে বসে বিষয়গুলো রুটিন করে রিভিশন দেবে।
বাংলা প্রথম পত্রের প্রতিটি গল্প ও কবিতা ভালোমতো পড়বে এবং প্রতিটি লাইনের অর্থ বুঝতে চেষ্টা করবে। কোথাও বুঝতে সমস্যা হলে অবশ্যই তা বিষয়ভিত্তিক শিক্ষকের কাছে গিয়ে বুঝে নেবে। বহুনির্বাচনী প্রশ্নোত্তরের জন্য কোনো কিছুই বাদ দিয়ে পড়া যাবে না। শব্দার্থ, টীকা, লেখক পরিচিতি, পাঠ পরিচিতি—সবকিছু মন দিয়ে পড়তে হবে। তোমরা জানো, একটা উদ্দীপক থেকে চারটি সৃজনশীল প্রশ্নোত্তর লিখতে হয়। ক নম্বর প্রশ্নের উত্তর জ্ঞানমূূলক। এটি বইয়ের মধ্যেই নির্দিষ্ট করে দেওয়া থাকে। তাই বানান ঠিক রেখে সঠিকভাবে উত্তরটি লিখবে। খ নম্বর প্রশ্নের উত্তর অনুধাবনমূলক। এখানে ‘কেন বলা হয়েছে’, ‘কী বোঝানো হয়েছে’, ‘কথাটির অর্থ কী’ ইত্যাদি ভাষায় প্রশ্নের উত্তর চাওয়া হয়। উত্তরটি লেখার জন্য পাঠ্যবই ভালোমতো আত্মস্থ করতে হবে। বেশি ভূমিকা না টেনে, সরাসরি প্রশ্নে যা চাওয়া হয়েছে, ঠিক সেই উত্তরটুকু স্পষ্ট করে লিখতে পারলে ২-এর মধ্যে ২ নম্বর পাওয়া যাবে। গ নম্বর প্রশ্নটি প্রয়োগমূলক। অর্থাৎ উদ্দীপকে উল্লিখিত বিষয়ের সঙ্গে পাঠ্যবইয়ের কোন দিকটি সামঞ্জস্যপূর্ণ, তা খুঁজে বের করতে হবে। তারপর দুটো বিষয়ের ওপর ধারণা রেখে উত্তর লিখবে। এখানে উদ্দীপকের সঙ্গে মিল, অমিল বা তুলনা যা-ই থাক, পাঠ্যবইয়ের বিষয়টি বেশি করে ফুটিয়ে তুলতে হবে এবং শেষে একটা যুক্তিসংগত উপসংহার টানতে হবে। ঘ নম্বর প্রশ্নটি উচ্চতর দক্ষতাভিত্তিক। এ প্রশ্নে সাধারণত বিশ্লেষণ, মূল্যায়ন, আলোচনা, যৌক্তিকতা নিরূপণ ইত্যাদি করতে বলা হয়। অর্থাৎ উদ্দীপকের আলোকে পাঠ্য বিষয়ের মূল ভাব বা আংশিক বিষয়কে বুঝিয়ে দিতে বলা হয়। এখানে ভূমিকা লিখে তারপর মূল বক্তব্য এবং শেষে উপসংহার টেনে তিনটি প্যারায় সুন্দর করে উত্তরটি লিখবে। তবে কোনো শিরোনাম বা পয়েন্টের নাম উল্লেখ করে লেখার দরকার নেই। তোমাদের জন্য আমার সবচেয়ে গুরুত্বপূর্ণ একটা পরামর্শ হলো, ছয়টি প্রশ্নের উত্তরই যাতে সম্পূর্ণ করতে পার, সেভাবে সময় ভাগ করে লিখবে। কোনোটি বেশি বড় ও ভালো করে লিখতে গিয়ে অন্য প্রশ্ন ছেড়ে দিয়ে আসবে না। তাহলে নম্বর কমে যাবে এবং সে ক্ষেত্রে আশানুরূপ ফল করাটা দুরূহ হবে। অযথা কাটাকাটি করবে না। কবিতা, গল্প বা লেখকের নামের বানানের প্রতি সতর্ক থাকবে। খাতায় নিয়মানুযায়ী মার্জিন টানবে এবং হাতের লেখা খুব ভালো না হলেও অবশ্যই যেন লেখাটি পরিচ্ছন্ন হয়।
রিভিশন: পরীক্ষার পুরো খাতা রিভিশন দেওয়ার জন্য অবশ্যই আলাদা সময় রাখবে। রিভিশন দিলে হঠাৎ করে ফেলা ভুলগুলো শুদ্ধ করতে পারবে, নম্বরও বেশি আসবে।
দ্বিতীয়বারের মতো শুরু হতে যাচ্ছে জুনিয়র স্কুল সার্টিফিকেট পরীক্ষা। এবার শিক্ষার্থীদের মধ্য থেকে বেশি সাড়া পাওয়া গেছে। তারা আগের চেয়ে এখন অনেক বেশি সচেতন। এবার কেবল নতুন শিক্ষার্থীই নয় বরং বিগত বছরে ঝরে পড়া শিক্ষার্থীরাও অংশ নেবে। জেএসসি পরীক্ষায় বাংলা দ্বিতীয় পত্র, ইংরেজি দুই বিষয় এবং গণিতে সৃজনশীল প্রশ্নপদ্ধতি শুরু হয়নি। তবে বাকি বিষয়ে যেহেতু সৃজনশীল পদ্ধতি, তাই বারবার পাঠ্যবই পড়তে হবে। পড়ার কোনো বিকল্প নেই। মূল বই পড়ে, বুঝে তবেই লিখতে হবে। না বুঝে মুখস্থ করে কোনো লাভ নেই। তাই মুখস্থের দিকে না এগোনোই ভালো।
অভিভাবকদের উদ্দেশে বলব, পরীক্ষার রুটিন ভালোভাবে দেখে নেবেন, কোনো পরীক্ষার আগে ছুটি আছে কি না। আবার কোন পরীক্ষায় কেমন সময় মিলবে, সেদিকে লক্ষ রাখতে হবে। সন্তানের স্বাস্থ্যের প্রতি লক্ষ রাখবেন। পরীক্ষা শুরু হতে আর বেশি দেরি নেই। তাই অল্প সময়ে বারবার মূল বই পড়ে নিজেকে আরেকটু ঝালাই করে নিতে হবে।
প্রিয় ছাত্রছাত্রী, শুভেচ্ছা নিয়ো। বাংলা দ্বিতীয় পত্র নিয়ে কিছু দরকারি কথা বলব। উত্তরপত্রে ছোট ছোট ভুল কাঙ্ক্ষিত নম্বর কমিয়ে দেয়। হাতের লেখা পরিচ্ছন্ন হতে হবে। পরীক্ষায় ভালো নম্বর পাওয়ার প্রধান বিষয় হচ্ছে হাতের লেখা পরিচ্ছন্ন হওয়া। জটিল, দুর্বোধ্য ও অপাঠ্য লেখা পরীক্ষক পড়তে চান না। উত্তর অবশ্যই সুন্দর করে লিখবে। বানান ভুলের কারণে অনেকের নম্বর কমে যেতে পারে। পড়ার সময় মনোযোগ সহকারে বানানের দিকে নজর দেবে। উচ্চারণে আঞ্চলিকতা ও অশুদ্ধ উচ্চারণ পরিহার করবে।
সাধু-চলিতর মিশ্রণ দূষণীয়। যেকোনো বর্ণনামূলক রচনায় ব্যাপারটি অবশ্যই খেয়াল রাখবে। নোট, গাইড, শিট ও কোচিংয়ের উত্তরপত্রে এ ধরনের ভুলের মাত্রা বেশি দেখা যায়। এসব ব্যাপারে সাবধানতা অবলম্বন করবে। উত্তরপত্র জমা দেওয়ার আগে অবশ্যই রিভিশন দেবে।
ভুল উত্তর দেওয়া ও অপ্রাসঙ্গিক উত্তর পরিহার করতে হবে। তোমাকে যে প্রশ্ন করা হয়েছে, তা পাস কাটিয়ে অন্য উত্তর দেওয়া যাবে না। ভাবসম্প্রসারণ, সারাংশ ও রচনায় অপ্রাসঙ্গিক কিছু লিখলে সেটির মান কমে যেতে পারে। তুমি মনে করতে পার, যত বেশি লেখা যাবে তত বেশি নম্বর পাবে, আসলে তা ঠিক নয়। বেশি লিখতে গেলেই অপ্রাসঙ্গিক বিষয় এসে যাবে। তাই এ বিষয়ে সচেতন থাকবে।
তোমাদের জন্য বোর্ডের যে বই নির্ধারিত, সেটাই পড়বে। বহুনির্বাচনী প্রশ্নের উত্তর হলো বেশি নম্বর পাওয়ার সিঁড়ি। কঠিন দেখে কেউ এগুলো চর্চা করে না। পাঠ্যপুস্তকে রঙিন কলম দিয়ে সম্ভাব্য বহুনির্বাচনী প্রশ্নগুলোয় দাগ দেবে। অনুশীলন হলো বহুনির্বাচনী শিক্ষার ভিত্তি। যত বেশি পড়বে, মগজে তত বেশি ধারণ করবে।
রচনামূলক অংশের বড় জায়গাজুড়ে আছে প্রবন্ধ ও রচনা। বিভিন্ন বিষয়ের ওপর একটি সম্ভাব্য রচনার তালিকা করবে। ভূমিকা ও উপসংহার ছান্দসিক ভঙ্গিতে লিখবে। প্রয়োজনীয় কোটেশন ও কবিতার লাইন সংযোজন করবে। বোর্ডের রচনা বইটিকে অবশ্যই মূল ভিত্তি হিসেবে ধরে নিয়ে কিছু প্রাসঙ্গিক আলোচনা অন্য রচনার বই থেকে সংগ্রহ করবে।
ভাবসম্প্রসারণ অবশ্যই তিন প্যারায় লিখতে হবে। প্যারার নাম উল্লেখ না করাই ভালো। মূল ভাব নিজের ভাষায় ব্যাখ্যা দেবে। ইংরেজি কোটেশন ও প্রবাদ-প্রবচন ব্যবহার করবে না। মূল্যায়নে একটি বাক্যে শিক্ষণীয় করণীয় দিকের ইঙ্গিত দেবে।
সারাংশ বা সারমর্ম পড়বে। সহজ, সরল ও প্রাঞ্জল ভাষায় লিখবে। উদাহরণ, দৃষ্টান্ত, উপমা বর্জন করবে। মূলের কথাগুলো সরাসরি লিখবে না।
চিঠিপত্র পুরোনো ও আধুনিক—যেকোনো নিয়মেই লেখা যায়, তবে বোর্ডের রচনা বইটি অনুসরণ করবে। ব্যক্তিগত, আবেদনপত্র ও সংবাদপত্রে প্রকাশের পত্র—এ তিনটি নিয়ম অবশ্যই আত্মস্থ রাখবে।
অনুবাদ বোর্ডের রচনা বইয়ে যে কটি আছে, সেগুলোই যথেষ্ট। বারবার পড়া, শব্দগুলোর অর্থ বোঝা, শিল্পসম্মত প্রকাশ অনুবাদের সহায়ক। উত্তরপত্রে মার্জিন দেওয়া, ওভাররাইটিং ও কাটাকাটি পরিহার করবে। খুব ঘন করে লেখা, একটি প্রশ্ন শেষ হলে নিকট-দূরত্বে কোনো ফাঁকা না রেখে আরেকটি উত্তর শুরু করা এবং বড় বড় অক্ষরে পৃষ্ঠা ভরানোর উদ্দেশ্যে ফাঁকা করে লেখা বর্জন করবে।
বেশির ভাগ শিক্ষার্থী গণিত ও ইংরেজিতে দুর্বল। অন্যান্য বিষয়ের পাশাপাশি এ দুটি বিষয়ে আরও বেশি জোর দিতে হবে। শুদ্ধ বানান ও পরিষ্কার-পরিচ্ছন্ন পরীক্ষার খাতা সব শিক্ষকের পছন্দ। ভালো নম্বর পেতে হলে শিক্ষার্থীদের বিষয়টির দিকে বেশি খেয়াল রাখতে হবে। যে প্রশ্নটির উত্তর সঠিক এবং ভালোভাবে জানা আছে, সেটিই আগে পরীক্ষার খাতায় লিখবে। বহুনির্বাচনী ও সৃজনশীল উভয়অংশেই সমান গুরুত্ব দিয়ে প্রস্তুতি নিতে হবে।
প্রিয় ২০১১ সালের জেএসসি পরীক্ষার্থী, শুভেচ্ছা রইল। ইংরেজি প্রথম পত্রের উত্তর লেখার নিয়মকানুন নিয়ে আলোচনা করব। একটি passage দেওয়া থাকবে। ১ থেকে ৮ নম্বর প্রশ্ন এ passage থেকে হবে।
Ques. no.-1 : প্রশ্নে দেওয়া প্যাসেজের A-এর সঙ্গে সংশ্লিষ্ট ১ নম্বর প্রশ্ন true/false-বিষয়ক। True/false বাক্যগুলো নির্ণয় করতে given passage (A)-টির সম্পূর্ণ অর্থ নিজের মনে চিত্রায়িত করতে হবে। সেজন্য passage-টি ভালো করে পড়তে হবে। এই true/false-এ ভালো ধারণা লাভের জন্য গুরুত্বপূর্ণ passage-গুলো পড়বে।
Ques. no.-2 : এ প্রশ্ন হচ্ছে choose the best answer বিষয়ে। এ প্রশ্নের উত্তরের জন্য অবশ্যই দেওয়া শব্দগুলোর অর্থ জানতে হবে এবং সঠিক উত্তরটি বের করতে হবে। এ প্রশ্নের জন্যও ১ নম্বর প্রশ্নের মতোই প্রস্তুতি নিতে হবে।
Ques. no.-3 : এ প্রশ্ন হচ্ছে cloze test with clue, যা প্রশ্নের প্যাসেজের সঙ্গে সম্পর্কযুক্ত থাকবে। এ প্রশ্নের জন্য close test-এ দেওয়া clue-গুলোর (সূত্র, সহায়ক শব্দ) অর্থ ও শূন্যস্থানে যথাযথ স্থানে প্রয়োগের সামর্থ্য তোমাদের থাকতে হবে। ১ নম্বর প্রশ্নের উত্তর লিখতে যেভাবে প্রস্তুতি নেবে, সেভাবেই এ প্রশ্নের জন্য প্রস্তুতি নেবে। পরীক্ষার উত্তরে শুধু a, b, c, d, e, f, g, h, i, j প্রভৃতি স্থানে উত্তরের শব্দগুলো লিখবে।
Ques. no.-4 : Answer the following question. এ প্রশ্ন সংক্ষিপ্ত উত্তরদানের। এর সঙ্গে সবাই পরিচিত। প্রশ্নটি যে tense-এ থাকবে, উত্তরটিও সে tense-এ লিখবে। যেমন: ‘do’ যুক্ত প্রশ্নে (do+verb) যুক্ত উত্তর হবে। ‘does’ যুক্ত প্রশ্নে (does+verb) যুক্ত উত্তর হবে। অর্থাৎ উত্তরে ‘s’ বা ‘es’ যুক্ত হবে। ‘Did’ যুক্ত প্রশ্নের উত্তরে verb-এর past form হবে।
Ques. no.-5 : এ প্রশ্নের উত্তরের জন্য পাঠ্যবইটি ভালো করে পড়বে। পরীক্ষায় উত্তর লেখার সময় উভয় পাশের শব্দগুলোর অর্থ বুঝতে হবে। যদি কাছাকাছি অর্থ হয়, এ রকম শব্দগুলো match করলেই সঠিক উত্তর হবে।
Ques. no.-6 : Fill in the gaps of a given passage. এ passage-এর উত্তর লেখার জন্য কোনো clue দেওয়া থাকবে না। Given passage থেকে ধারণা নিয়ে text related শব্দ দিয়ে gap-গুলো পূর্ণ করতে হবে। এমনভাবে gap-গুলোয় শব্দ বসাতে হবে, যাতে text (A)-এর অর্থের জন্য সংগতিপূর্ণ হয়। শুধু উত্তরগুলো লিখবে।
Ques. no.-7 : এ প্রশ্নে কতগুলো দেওয়া clue-এর সাহায্যে একটি paragraph লিখতে হবে। Clue-গুলোর সঙ্গে সংশ্লিষ্টতা রয়েছে, এ রকম তথ্যের ওপর গুরুত্ব দিয়ে ৭০টি শব্দের নাতিদীর্ঘ একটি paragraph লিখতে হবে। প্রশ্নে দেওয়া প্যাসেজ (A)-এর বাক্যগুলো হুবহু না লিখে নিজের মতো করে লিখবে। এ প্রশ্নে একটি table-এর ‘A’ ও ‘B’ column থেকে phrase (বাক্যাংশ) একত্র করে অর্থপূর্ণ বাক্য তৈরি করতে হতে পারে। প্রশ্নে দেওয়া প্যাসেজের বাক্যাংশগুলোর অর্থ জানতে হবে।
Ques. no.-8 : এ প্রশ্নে দেওয়া প্যাসেজ (A)-এর main idea পাঁচটি বাক্যের মধ্যে লিখতে হবে। বাক্যগুলো তোমার নিজের মতো করে লিখবে। Passage পাঠে তাতে আলোচিত তথ্যগুলো পাঁচটি বাক্যের মধ্যে লিখবে। বারবার অনুশীলনের মাধ্যমেই তা সম্ভব। এনসিটিবি প্রকাশিত পাঠ্যবইয়ের core passage-গুলোর main idea আগে থেকে লিখতে চেষ্টা করে দেখো।
Ques. no.-8-এর or : এ প্রশ্নে একটি ডায়ালগ লিখতে বলা হবে। এনসিটিবি প্রকাশিত পাঠ্যবইয়ের বিভিন্ন dialogue রয়েছে (পৃষ্ঠা ৪, ৬, ১০, ১২, ১৪ ইত্যাদি ধরনের dialogue সারা বইয়েই রয়েছে)। এগুলো অনুসরণ করো। তোমাদের dialogue-টি প্রশ্নের প্যাসেজটির (A)-এর সঙ্গে সংশ্লিষ্ট থাকবে।
Ques. no.-9 : এটি cloze test with clues. এ প্রশ্নে একটি cloze passage-এ ১০টি শূন্যস্থান (a, b, c, d, e, f, g, h, i, j) থাকবে। শূন্যস্থানগুলো পূরণের জন্য শব্দের একটি তালিকা (clue) দেওয়া থাকবে। Word-গুলো যেকোনো parts of speech-এর হতে পারে। বাক্যের গঠন অনুযায়ী সেগুলোর উপযুক্ত রূপ ব্যবহার করে শূন্যস্থানগুলো পূরণ করতে হবে। এর জন্য পাঠ্যবইয়ের প্রায় সব লেসন আয়ত্ত করা আবশ্যক। পরীক্ষার উত্তরপত্রে শুধু উত্তরগুলো লিখবে। সম্পূর্ণ passage লেখার প্রয়োজন হবে না।
Ques. no.-10: এ প্রশ্নে cloze test থাকলেও তাতে কোনো clue থাকবে না। ওই passage-এ দেওয়া শূন্যস্থানে উপযুক্ত শব্দ বসাতে হবে। Passage না লিখে শুধু ধারাবাহিকভাবে উত্তরগুলো লিখবে।
Ques. no.-11: এ প্রশ্নে পাঠ্যবই থেকে তিন কলামবিশিষ্ট table থাকবে। এতে subject, verb ও extension দেওয়া থাকবে। এ table-এর সাহায্যে sentence-গুলো (৫টি বা ১০টির যা চাওয়া হবে) তৈরি করতে হবে। এর জন্য পাঠ্যবইয়ে থাকা table-গুলো দিয়ে বাক্য তৈরি করা শিখবে।
Ques. no.-12 : এ প্রশ্নে re-arrangement আসবে। ১০টি এলোমেলো বাক্যকে অর্থপূর্ণভাবে সাজিয়ে একটি paragraph আকারে লিখতে হবে।
Ques. no.-13 : এ প্রশ্নে informal letter লিখতে বলা হবে। নিয়ম অনুযায়ী তা লিখতে হবে। letter-এ নিজের নাম-ঠিকানা না লিখে supposed নাম ও ঠিকানা ব্যবহার করতে হবে। Letter যথেষ্ট তথ্যবহুল হওয়া আবশ্যক। জীবনঘনিষ্ঠ বিভিন্ন বিষয়ের letter লেখা শিখতে হবে।
Ques. no.-14 : এ প্রশ্নে পাঠ্যবইকেন্দ্রিক যেমন: Gardening, first day at school, blacksmith, water hyacinths, honesty, knowledge, magician, celebration, young heroes, an accident, the ant and the grasshopper—এরূপ বিভিন্ন ধরনের paragraph আসতে পাযারা নিয়মিত ক্লাস এবং দিনের পড়া দিনে শেষ করেছে, তারাই মূলত পরীক্ষায় ভালো ফল করতে পারবে। পরীক্ষা নিয়ে অযথা টেনশন করবে না। পরীক্ষার সময় প্রতিদিন ছয় থেকে আট ঘণ্টা পড়ালেখা করলেই যথেষ্ট।
প্রিয় শিক্ষার্থী, শুভেচ্ছা নিয়ো। জেএসসি পরীক্ষা সামনেই। বাকি সময়ে বেশি বেশি অনুশীলন করলে ভালো ফল করা সম্ভব হবে। সাধারণ বিজ্ঞান বিষয়ে দুই ধরনের প্রশ্ন থাকে—বহুনির্বাচনী ও সৃজনশীল। বহুনির্বাচনী প্রশ্নে ৪০ নম্বর বরাদ্দ থাকে এবং সময় ৪০ মিনিট। আর সৃজনশীল প্রশ্নে ৬০ নম্বর বরাদ্দ থাকে এবং সময় দুই ঘণ্টা ২০ মিনিট। বহুনির্বাচনী প্রশ্নে প্রতিটি অধ্যায় থেকে কমপক্ষে একটি করে প্রশ্ন থাকে। কাজেই প্রতিটি অধ্যায়ের গুরুত্বপূর্ণ অংশগুলো আন্ডারলাইন করে বারবার পড়তে হবে।
বহুনির্বাচনী প্রশ্নে প্রতিটি অধ্যায়ের সংশ্লিষ্ট বিষয়বস্তুর সংজ্ঞা, বৈশিষ্ট্য, উদাহরণ, বিভিন্ন গাণিতিক সমস্যা ভালোভাবে আত্মস্থ করতে হবে। সৃজনশীল প্রশ্নে তিনটি বিভাগ (জীববিজ্ঞান, পদার্থবিজ্ঞান ও রসায়ন) থাকে। প্রতিটি বিভাগ থেকে দুটি করে মোট ছয়টি প্রশ্নের উত্তর দিতে হয়।
জীববিজ্ঞান অংশে ভালো নম্বরের জন্য প্রতিটি অধ্যায়ের সংশ্লিষ্ট বিষয়বস্তুর সংজ্ঞা, বৈশিষ্ট্য, বর্ণনা, চিত্র ভালোভাবে আয়ত্ত করতে হবে। উদ্ভিদের অঙ্গসংস্থান, জীব ও তার পরিবেশ, বন ও পরিবেশ, মুরগি, কোষ বিভাজন, মানবদেহ, কয়েকটি সাধারণ ব্যাধি, প্রাকৃতিক দুর্যোগ, জনসংখ্যা ও পরিবেশ—অধ্যায়গুলো গুরুত্বসহ পড়তে হবে।
পদার্থবিজ্ঞান অংশে ভালো নম্বরের জন্য প্রতিটি অধ্যায়ের সংশ্লিষ্ট বিষয়বস্তুর সংজ্ঞা, বিভিন্ন সূত্র, সূত্রের বিবৃতি, বিভিন্ন যন্ত্রের গঠন ও কার্যপ্রণালি, গাণিতিক সমস্যা ভালোভাবে আয়ত্ত করতে হবে। মহাকর্ষ ও অভিকর্ষ, সরল যন্ত্র, পরিমাপ, তাপ, শব্দ, বিদ্যুৎ, আলোর প্রতিসরণ, দৈনন্দিন জীবনে বিজ্ঞান ও প্রযুক্তি অধ্যায়গুলো গুরুত্বসহ পড়তে হবে। গাণিতিক সমস্যার ক্ষেত্রে বিভিন্ন সূত্র, সূত্রের ব্যাখ্যা ও রাশির একক ভালোভাবে আত্মস্থ করতে হবে।
রসায়ন অংশে ভালো নম্বরের জন্য প্রতিটি অধ্যায়ের সংশ্লিষ্ট বিষয়বস্তুর সংজ্ঞা, বৈশিষ্ট্য, বিভিন্ন মৌল ও যৌগমূলকের যোজনী, বিভিন্ন যৌগ গঠন, বিভিন্ন পরীক্ষামূলক প্রমাণ গুরুত্ব দিয়ে পড়তে হবে। প্রতীক, সংকেত ও যোজনী, রাসায়নিক বিক্রিয়া, অম্ল, ক্ষারক ও লবণ, পানির খরতা, ল্যাবরেটরির সাধারণ প্রণালি অধ্যায়গুলো গুরুত্বসহ পড়তে হবে।
সমন্বয়ক, সৃজনশীল প্রশ্নপদ্ধতিবিষয়ক মাস্টার ট্রেইনার প্রশিক্ষণ কর্মসূচি


সৃজনশীল পদ্ধতিতে প্রশ্নগুলোর উত্তর দিতে হলে শিক্ষার্থীকে ভালো করে পাঠ্যবইটি পড়তে হবে। এখন একজন শিক্ষার্থী তার মেধা অনুযায়ী পাঠ্যপুস্তকের বিষয়গুলো গুছিয়ে লিখতে পারলেই পরীক্ষায় ভালো নম্বর পেতে পারে।
সৃজনশীল প্রশ্নপদ্ধতির দুটি অংশ—বহুনির্বাচনী (এমসিকিউ) এবং ব্যাখ্যামূলক (সৃজনশীল প্রশ্ন)। উভয় অংশেই শুধু মুখস্থ করে উত্তর দেওয়ার ক্ষেত্র সীমিত। বহুনির্বাচনী এবং ব্যাখ্যামূলক বা সৃজনশীল অংশে কিছু প্রশ্ন থাকবে যা শিক্ষার্থী মুখস্থ করে উত্তর দিতে পারবে। কিছু প্রশ্ন থাকবে শিক্ষার্থী পাঠ্যবইয়ের বিষয়বস্তু বুঝে উত্তর দেবে। কিছু প্রশ্ন থাকবে, যার মাধ্যমে শিক্ষার্থী পাঠ্যবইয়ের যে বিষয়বস্তুগুলো আত্মস্থ করেছে তা বাস্তব জীবনে কতটুকু প্রয়োগ করতে পারে, তা দেখা হবে। কিছু প্রশ্ন থাকবে যার মাধ্যমে শিক্ষার্থীর আগের জানা তথ্য ব্যবহার করে নতুন কোন পরিস্থিতিতে বিচার-বিশ্লেষণ করার, সিদ্ধান্ত গ্রহণের এবং মূল্যায়নের দক্ষতাকে দেখা হবে।
বহুনির্বাচনী অংশ: বহুনির্বাচনী প্রশ্নের উত্তর দেওয়ার ক্ষেত্রে চারটি বিকল্প উত্তর (ক, খ, গ, ঘ) থেকে একটি সঠিক উত্তর বেছে নিতে হয়। কিছু কিছু বহুনির্বাচনী প্রশ্নের শুরুতেই একটি দৃশ্যকল্প বা উদ্দীপক থাকে। প্রশ্নের শুরুতে যখনই কোনো দৃশ্যকল্প বা উদ্দীপক থাকবে শিক্ষার্থীকে তখন বুঝতে হবে যে তার (শিক্ষার্থী) কাছ থেকে পাঠ্যবইয়ের কোনো সুনির্দিষ্ট তত্ত্ব, তথ্য, ধারণা, নিয়ম-নীতি, সূত্র ইত্যাদি প্রয়োগ চাওয়া হচ্ছে। অর্থাৎ শিক্ষার্থী পাঠ্যবইয়ের সেই সুনির্দিষ্ট বিষয়গুলো বাস্তব জীবনের কোনো পরিস্থিতিতে প্রয়োগ করতে পারছে কি না, তা দেখা হবে। শিক্ষার্থীর জানা জ্ঞানকে বাস্তব জীবনের নতুন পরিস্থিতিতে শুধু প্রয়োগ করার ক্ষমতাই দেখা হবে না, বরং শিক্ষার্থী পাঠ্যবইয়ের তথ্যের ভিত্তিতে সেই নতুন পরিস্থিতি বিচার-বিশ্লেষণ করতে পারছে কি না, তা-ও দেখা হবে।
সৃজনশীল অংশ: ব্যাখ্যামূলক বা সৃজনশীল অংশের প্রশ্নগুলোর উত্তর দেওয়ার আগে শিক্ষার্থীর সামনে একটি নতুন পরিস্থিতি তুলে ধরা হবে। এ নতুন পরিস্থিতি হচ্ছে দৃশ্যকল্প বা উদ্দীপক। এ উদ্দীপকটি পাঠ্যবইয়ের তথ্যের ভিত্তিতে তৈরি করা হয়। পাঠ্যবইয়ের বিষয়বস্তুকে শিক্ষার্থী কতটুকু বুঝতে পেরেছে তা যাচাই করার জন্য উদ্দীপকটি তৈরি করা হয়। উদ্দীপকটির মধ্য দিয়ে শিক্ষার্থী পাঠ্যবইয়ের মূল বিষয়বস্তুর মধ্যে প্রবেশ করবে।
‘ক’ ও ‘খ’ প্রশ্নের উত্তর: এ উদ্দীপক বা দৃশ্যকল্পের ওপর ভিত্তি করে চারটি প্রশ্ন করা হয় (ক, খ, গ ও ঘ)। ‘ক’ ও ‘খ’ প্রশ্নের উত্তর দিতে গেলে একজন শিক্ষার্থীকে সাধারণত উদ্দীপকে যেতে হবে না। অর্থাৎ ‘ক’ এবং ‘খ’ প্রশ্ন দুটি উদ্দীপকের ওপর সরাসরি নির্ভরশীল নয়। তবে পরোক্ষভাবে নির্ভরশীল। অর্থাৎ উদ্দীপকটি পাঠ্যবইয়ের যে অধ্যায় বা অধ্যায়গুলোর বিষয়বস্তুর ওপর ভিত্তি করে তৈরি করা হয়েছে, সেই অধ্যায় বা অধ্যায়গুলো থেকেই ‘ক’ এবং ‘খ’ প্রশ্নটি করা হবে।
‘ক’ প্রশ্নের উত্তর দেওয়ার ক্ষেত্রে একজন শিক্ষার্থীকে শুধু পাঠ্যবইয়ের তথ্য মনে রাখলেই হবে। অর্থাৎ শিক্ষার্থী পাঠ্যবইয়ের কোনো তথ্য মুখস্থ করে এ অংশের উত্তর দিতে পারবে। যেমন ঈমান অর্থ কী? আধুনিক যুগকে কিসের যুগ বলা হয়? ফকির মজনু শাহ কত সালে মৃত্যুবরণ করেন? ইউরোপ মহাদেশকে কয়ভাগে ভাগ করা যায় ইত্যাদি প্রশ্নের মাধ্যমে শিক্ষার্থীর স্মৃতিশক্তিকে যাচাই করা হয়। এ প্রশ্নের নম্বর বরাদ্দ ১ এবং ‘ক’ প্রশ্নের উত্তর দেওয়ার জন্য এক-দুটি শব্দ বা বাক্যই যথেষ্ট।
শিক্ষার্থী পাঠ্যবইয়ের কোনো তথ্য ভালোভাবে বুঝেছে কি না, তা যাচাই করার জন্য ‘খ’ প্রশ্নটি করা হয়। আমরা গুণীর গুণের কদর করব কেন? সামাজিক পরিবর্তনের যেকোনো একটি কারণ ব্যাখ্যা করো। জাকাতের সামাজিক উপযোগিতা ব্যাখ্যা করো—ইত্যাদি প্রশ্নের মাধ্যমে শিক্ষার্থীর পাঠ্যবইয়ের কোনো তথ্য বোঝার ক্ষমতাকে মূল্যায়ন করা হয়। ‘খ’ প্রশ্নের উত্তর দেওয়ার ক্ষেত্রে শিক্ষার্থীকে তার পাঠ্যবইয়ের তথ্য মনে রাখলেই হবে না, তাকে সেই তথ্য বুঝতে হবে এবং বুঝে নিজের ভাষায় উত্তর দিতে হবে। ‘খ’ প্রশ্নের নম্বর বরাদ্দ দুই এবং সর্বোচ্চ চার-পাঁচটি বাক্যের মাধ্যমে উত্তর দেওয়াটা দিলেই চলবে।
‘গ’ প্রশ্নের উত্তর:‘গ’ প্রশ্নের উত্তর দেওয়ার জন্য পরীক্ষার্থীকে উদ্দীপক বা দৃশ্যকল্পটি ভালো করে বুঝে পড়তে হবে। কেননা ‘গ’ অংশের উত্তর দেওয়ার জন্য শিক্ষার্থীকে উদ্দীপকের সাহায্য নিতে হবে। সাধারণত পাঠ্যবইয়ের সুনির্দিষ্ট কোনো ধারণা, সূত্র, তত্ত্ব, নিয়ম, নীতি, সংজ্ঞা ইত্যাদি শিক্ষার্থী কতটুকু বুঝতে পেরেছে, তা যাচাই করার জন্য উদ্দীপকটি তৈরি করা হয়। অর্থাৎ একজন শিক্ষার্থী পাঠ্যবইয়ের কোনো সুনির্দিষ্ট ধারণাকে উদ্দীপকের মধ্যে খুঁজে পাওয়ার চেষ্টা করবে। পাঠ্যবইয়ের জাকাত/ দেশপ্রেম/ রানীক্ষেত রোগ/ পরমাণু/ আহ্নিক গতি/ বাস্তুসংস্থান/ ক্ষারক ইত্যাদি ধারণার প্রয়োগ করতে চাইলে উপরোক্ত সুনির্দিষ্ট ধারণাগুলোর আলোকে উদ্দীপকটি তৈরি করা হবে। উদ্দীপকটি হবে সম্পূর্ণ নতুন এবং বাস্তব জীবনের সঙ্গে সম্পর্কিত। শিক্ষার্থী এই অপরিচিত নতুন পরিস্থিতির মধ্যে ওপরের সুনির্দিষ্ট ধারণাকে খুঁজে বের করবে। সেই ধারণাটি পাঠ্যবইয়ের তথ্যের আলোকে ব্যাখ্যা করবে এবং নতুন পরিস্থিতিতে (উদ্দীপকের মধ্যে) সেই সুনির্দিষ্ট ধারণাটি কীভাবে প্রতিফলিত হয়েছে, তা লিখবে।
‘গ’ প্রশ্নের উত্তর দেওয়ার জন্য শিক্ষার্থীকে তার নিজস্ব শব্দচয়ন ও বাক্যগঠন ব্যবহার করতে হবে। আগে থেকে প্রস্তুত করা কোনো নোট মুখস্থ করে এ ‘গ’ প্রশ্নের উত্তর দেওয়া সম্ভব হবে না। শিক্ষার্থী তার নিজস্ব প্রজ্ঞা ও মেধা ব্যবহার করে এ প্রশ্নের উত্তর দেবে। এ ‘গ’ প্রশ্নের জন্য নম্বর বরাদ্দ তিন এবং উত্তর সর্বোচ্চ ৯-১০ বাক্যে হওয়া উচিত।
‘ঘ’ প্রশ্নের উত্তর:‘ঘ’ প্রশ্নের উত্তর দেওয়ার ক্ষেত্রেও পরীক্ষার্থীকে উদ্দীপক আশ্রয়ী হতে হবে। অর্থাৎ উদ্দীপকটির মধ্য দিয়ে একজন শিক্ষার্থী পাঠ্যবইয়ের মূল বিষয়বস্তুতে প্রবেশ করবে এবং পাঠ্যবইয়ের তথ্য ব্যবহার করে নিজস্ব বিচার-বিশ্লেষণের মাধ্যমে এ ‘ঘ’ প্রশ্নের উত্তর দিতে হবে। ধরা যাক অষ্টম শ্রেণীর বাংলা বইয়ের ‘জোঁক’ গল্পের সামাজিক জীবনের অন্যায় ও অবিচারের ধারণার ওপর ভিত্তি করে একটি উদ্দীপক তৈরি করা হয়েছে। এখন ‘ঘ’ প্রশ্নটি যদি হয় যে উদ্দীপকটি ‘জোঁক’ গল্পের বিষয়বস্তুর পূর্ণ প্রতিনিধিত্ব করে কি না তা শিক্ষার্থী যুক্তির মাধ্যমে তুলে ধরবে, তবে শিক্ষার্থী তার পাঠ্যবই এর ‘জোঁক’ গল্পের বিষয়বস্তুর বিভিন্ন দিক বর্ণনা করার চেষ্টা করবে। শিক্ষার্থী যদি বিচার-বিশ্লেষণের মাধ্যমে লিখতে পারে যে ‘জোঁক’ গল্পে সামাজিক জীবনের অন্যায় ও অবিচারের ধারণার পাশাপাশি শোষিত মানুষের প্রতি সহানুভূতি, লেখাপড়া জানার কুফল ইত্যাদি ধারণা রয়েছে, তবে শিক্ষার্থী পূর্ণ নম্বর পাওয়ার যোগ্য হবে। শিক্ষার্থী যুক্তি দিয়ে বুঝিয়ে দেবে উদ্দীপকে কোন কোন ধারণার প্রতিফলন ঘটেনি এবং কোনগুলোর ঘটেছে। অর্থাৎ পাঠ্যবইয়ের তথ্যের ভিত্তিতে সে তার উত্তরের পক্ষে যুক্তি দিতে থাকবে। কিংবা কৃষি বিষয়ের বাঁধাকপি চাষপদ্ধতি এবং সার ব্যবহার বিধিতে পাঠ্যবইতে যে তথ্য দেওয়া আছে, তার পরিবর্তন করে শিক্ষার্থীর কাছে চাষপদ্ধতি ও ব্যবহার বিধির যথার্থতা সম্পর্কে মতামত চাওয়া হতে পারে। শিক্ষার্থী পাঠ্যবইয়ের তথ্যের ভিত্তিতে যুক্তি দিয়ে বুঝিয়ে দেবে যে উদ্দীপকে বর্ণিত চাষপদ্ধতি এবং সার ব্যবহার বিধি ঠিক নয়। এ ‘ঘ’ প্রশ্নের নম্বর চার এবং উত্তর সর্বোচ্চ ১২-১৩ বাক্যে সমাপ্ত হলে ভালো হয়।গণিত বিষয়ে প্রস্তুতির জন্য প্রতিদিনের রুটিনে কমপক্ষে তিন ঘণ্টা সময় রাখবে। মনে রাখবে, ‘যথাযথ’ অনুশীলনই গণিতে পূর্ণ নম্বর পাওয়ার পূর্বশর্ত।
 উত্তরপত্র পাওয়ার পর প্রবেশপত্রের সঙ্গে মিলিয়ে রোল নম্বর, রেজিস্ট্রেশন নম্বরসহ প্রয়োজনীয় অংশগুলো অত্যন্ত সতর্কতার সঙ্গে পূরণ করবে।
 স্বাক্ষরলিপিতে যথাস্থানে স্বাক্ষর করবে।
 প্রশ্নপত্র পাওয়ার পর সম্পূর্ণ প্রশ্নটি কয়েকবার ভালোভাবে পড়বে এবং এর জন্য সময় বরাদ্দ রাখবে পাঁচ মিনিট।
 যে প্রশ্নগুলোর উত্তর ভালোভাবে দিতে পারবে, সেগুলো নির্ধারণ করবে। মনে রাখবে, প্রশ্ন সিলেকশনের ওপর নির্ভর করবে তোমার পরীক্ষার ভালো-মন্দ।
 যে প্রশ্নের উত্তর সবচেয়ে ভালো জানা আছে, সেটিই সর্বপ্রথম শুরু করবে এবং এভাবে পরপর দিতে থাকবে।
 মনে রাখতে হবে, প্রথমেই বেশি নম্বরপ্রাপ্তির চিন্তা না করে উত্তরপত্রে প্রথমে পাস নম্বর ওঠানোর চিন্তা করে উত্তর লিখবে। এরপর ক্রমান্বয়ে বেশি নম্বরপ্রাপ্তির দিকে অগ্রসর হতে হবে।
 সময়ের দিকে অবশ্যই খেয়াল রাখতে হবে। এমনভাবে সময় বণ্টন করবে, যাতে উত্তরপত্রে উত্তর শেষ করার পর রিভিশনের জন্য অন্তত ১০ মিনিট সময় থাকে।
 প্রশ্নপত্র পড়ার জন্য পাঁচ মিনিট, রিভিশনের জন্য ১০ মিনিট (৫+১০), মোট ১৫ মিনিট সময় বাদ দিয়ে (১৮০-১৫) ১৬৫ মিনিটের মধ্যে সব প্রশ্নের উত্তর দিতে হবে।
 পরীক্ষার জন্য দেওয়া উত্তরপত্র ছাড়া প্রশ্নপত্রে কোনো কিছু লিখবে না।
 কোনো প্রশ্নের উত্তর কাটাকাটি বা ঘষামাজা করবে না। ভুল হলে প্রয়োজনে সম্পূর্ণ কেটে আবার লিখবে।
 উত্তরপত্র জমা দেওয়ার আগে প্রশ্নের সঙ্গে নম্বর ও সংখ্যাগুলো মিলিয়ে নেবে এবং ভালোভাবে রিভিশন দেবে।
 উত্তরে ‘একক’ না লিখলে বা ভুল লিখলে অথবা ‘আসন্ন’ উত্তরে ‘প্রায়’ বা ‘আসন্ন’ না লিখলে ১ নম্বর কাটা যাবে।
 উত্তর নির্ভুল, কিন্তু সমাধানের যেকোনো স্তরে ভুল থাকলে কোনো নম্বর পাবে না।
 সমাধানের স্তরগুলো নির্ভুল, কিন্তু পৃথকভাবে লিখিত উত্তরে ভুল থাকলে ১ নম্বর কাটা যাবে। আলাদাভাবে উত্তর না লিখলেও কোনো নম্বর কাটা যাবে না।
 বিকল্প বা অতিরিক্ত প্রশ্নের উত্তর দিলে প্রথম উত্তরটি গ্রহণযোগ্য হবে এবং শেষেরটি অতিরিক্ত হিসেবে গণ্য হবে। অতিরিক্ত উত্তরের জন্য কোনো নম্বর পাবে না।
 যথাস্থানে সমান ‘=’ বা, ‘বা’, ‘অথবা’ না লিখলে বা ভুল লিখলে ১ নম্বর কাটা যাবে।
 বীজগাণিতিক সমাধান পাটিগণিতের নিয়মে করা যাবে না, কিন্তু পাটিগাণিতিক সমাধান বীজগাণিতিক নিয়মে করা যাবে।
 গণিতের সমস্যা সমাধানের ক্ষেত্রে কোনো বিতর্কিত নিয়মে না করে গতানুগতিক নিয়মে সমাধান করাই ভালো।
 সমাধানের স্তরে প্রয়োজনীয় কারণ উল্লেখ করবে।
 প্রশ্নের নম্বর সঠিকভাবে লিখে উত্তর শুরু করবে।
 জ্যামিতিতে চিত্র ছাড়া বা ভুল চিত্রের সাহায্যে বর্ণনা বা প্রমাণ লিখলে অথবা বর্ণনা বা প্রমাণের সঙ্গে চিত্রের কোনো মিল না থাকলে কোনো নম্বর পাবে না।
 উপপাদ্যের বিশেষ নির্বচনের পর চিত্র দিলে কোনো নম্বর পাবে না, কিন্তু সম্পাদ্যের ক্ষেত্রে এ নিয়ম প্রযোজ্য নয়।
 সম্পাদ্যে বা উপপাদ্যে সাধারণ নির্বচন না লিখলেও কোনো নম্বর কাটা যাবে না।
 যেকোনো যুক্তিসংগত জ্যামিতিক প্রমাণ গ্রহণযোগ্য হবে এবং পূর্ণ নম্বর পাবে।
 সম্পাদ্যের চিত্র অঙ্কন না করলে বা ভুল করলে অথবা অঙ্কনের প্রয়োজনীয় চিহ্ন না থাকলে শুধু লেখার জন্য কোনো নম্বর পাবে না। কিন্তু যথাযথ অঙ্কনের চিহ্নসহ চিত্র অঙ্কন করে বর্ণনা না লিখলেও শুধু অঙ্কনের জন্য নির্ধারিত নম্বর পাবে।
 যেসব জ্যামিতির প্রমাণে একাধিক চিত্র আছে, সেখানে একাধিক চিত্রই দিতে হবে, অন্যথায় নম্বর কাটা যাবে।
 জ্যামিতিক চিত্র পেনসিল দিয়ে আঁকবে।
 গ্রাফ (লেখচিত্রের) অঙ্কের সমাধান করার সময় চিত্র গ্রাফ পেপারে আঁকবে এবং বর্ণনা খাতায় লিখে তার পাশে গ্রাফ পেপারটি লাগিয়ে দেবে।
 জ্যামিতির উপপাদ্যে বিকৃত চিত্রাঙ্কন করলে কোনো নম্বর পাবে না। চিত্র চোখের দৃষ্টিতে শুদ্ধ হলেই হবে।
ইসলামশিক্ষা বিষয়টি সৃজনশীল পদ্ধতিতে অনুষ্ঠিত হবে। সুতরাং ভালো ফল করতে চাইলে নিচের বিষয়গুলোর প্রতি খেয়াল রেখো।
‘ক’ ও ‘খ’ বিভাগ থেকে তিনটি করে মোট ছয়টি সৃজনশীল প্রশ্নের উত্তর দিতে হবে। পূর্ণমান ৬০ ও ৪০ নম্বরের। বহুনির্বাচনী প্রশ্নের উত্তর লিখবে।
সৃজনশীল প্রশ্নের উত্তর লেখার আগে প্রশ্নের অবশ্যই উদ্দীপক ভালোভাবে পড়ে বিষয়বস্তু বুঝে নেবে এবং প্রশ্নের চাহিদা অনুসারে যথাযথ উত্তর করবে।
সময়জ্ঞান ও প্রশ্নের মানের দিকে লক্ষ রেখে উত্তর লিখবে। মনে রাখবে, কোনো অবস্থায় যেন সৃজনশীল উত্তরের ‘গ’ নম্বর প্রশ্নের উত্তর ‘ঘ’ নম্বর উত্তরের চেয়ে বড় না হয়।
সৃজনশীল ও বহুনির্বাচনী প্রশ্নোত্তরে সর্বোচ্চ নম্বর পেতে হলে পাঠাবইয়ের বিষয়বস্তু ভালোভাবে বুঝে আত্মস্থ করবে।
সৃজনশীল প্রতিটি উত্তরের জন্য প্রায় ২০ মিনিট সময় পাবে। তাই পরীক্ষার শুরু থেকেই নির্দিষ্ট গতিতে উত্তর লিখবে। এখন মাঝেমধ্যে বাসায় অনুশীলন করবে।
মনে রাখবে, পরীক্ষায় উত্তর লেখার পরও বানান ভুল, হাতের লেখা অসুন্দর ও যথাযথ উপস্থাপন না করায় নম্বর কমে যায়।
সৃজনশীল প্রশ্নোত্তরে বিশেষ করে, ‘গ’ ও ‘ঘ’ নম্বর উত্তরে আল-কোরআন ও আল-হাদিসের প্রাসঙ্গিক কোটেশন অথবা মনীষীদের উক্তি ব্যবহার করবে। কোটেশন আরবিতে লিখতে না পারলে বাংলায় অর্থ লিখলেও চলবে।
কখনো অনুমাননির্ভর অথবা ভুল বা অশুদ্ধ কোনো তথ্য উল্লেখ করবে না। এতে নম্বর কমে যায়।
সহজ-সরল ভাষায় সাজিয়ে-গুছিয়ে উত্তর লিখবে। নজর রাখবে, সৃজনশীল সব উত্তরের মান যেন শুরু থেকে শেষ পর্যন্ত একই রকম হয়।
এমন যেন না হয় যে ‘ক’ বিভাগ খুব ভালো হয়েছে, কিন্তু ‘খ’ বিভাগ ভালো হয়নি।
হিন্দুধর্ম শিক্ষা বিষয়ের প্রতিটি প্রশ্নের যথাযথ উত্তরদানের জন্য শিক্ষার্থীদের বোর্ড-নির্ধারিত পাঠ্যবইটির প্রতিটি অধ্যায়ের বিষয়বস্তু সম্বন্ধে পরিষ্কার ধারণা থাকতে হবে।
উত্তরদানের সময় অনুধাবন, প্রয়োগ ও উচ্চতর দক্ষতা যাচাইয়ের জন্য যে প্রশ্নগুলো করা হয়, প্রশ্নানুযায়ী উত্তরগুলোর মধ্যে যেন দক্ষতার বিভিন্ন ধাপের ভিত্তিতে উত্তর করা হয়। কেননা, বিভিন্ন ধাপের জন্য আলাদা করে নম্বর নির্ধারিত থাকে।
এ কারণে প্রয়োগ ও উচ্চতর দক্ষতার বিশ্লেষণধর্মী প্রশ্নের উত্তর যথাযথভাবে দেওয়ার উদ্দেশ্যে পাঠ্যবইয়ের বিষয়বস্তুর সঙ্গে সম্পর্কযুক্ত পারিপার্শ্বিক বিভিন্ন বিষয় সম্পর্কেও ধারণা রাখতে হবে। সৃজনশীল প্রশ্নের ক্ষেত্রে ক, খ, গ, ঘ—ধারাবাহিকভাবে উত্তর করবে।
বহুনির্বাচনী প্রশ্নের ক্ষেত্রে এ+ নম্বর পেতে হলে বহুনির্বাচনী প্রশ্নে পূর্ণ নম্বর পেতে হলে ভালোভাবে প্রস্তুতি নিতে হবে।
বহুনির্বাচনীর জ্ঞানমূলক প্রশ্নগুলোর উত্তর সরাসরি পাঠ্যবইয়ে থাকছে।
অনুধাবন ও উচ্চতর দক্ষতার বহুনির্বাচনী প্রশ্নের সঠিকভাবে উত্তর করতে পাঠ্যবইয়ের প্রতিটি অধ্যায়ের বিষয়বস্তু সম্পর্কে স্পষ্ট ধারণা থাকতে হবে। ভালো জানার ভিত্তিতে সঠিকভাবে উত্তর নির্বাচন করতে হবে।
অনেক সময় কোনো কোনো শিক্ষার্থীর কাছে একাধিক উত্তর সঠিক বলে মনে হতে পারে। এ ক্ষেত্রে পাঠ্যসূচির আলোকে বিবেচনা করলে সঠিক উত্তরটি খুঁজে নেওয়া সহজ হবে।
উপাখ্যানগুলোর শিক্ষণীয় বিষয় কী এবং বাস্তব ক্ষেত্রে এর প্রয়োগ সম্পর্কে ধারণা রাখতে হবে।
জীবনীগুলো থেকে কী আদর্শ নেওয়া যায় এবং জীবনীর উক্তিগুলোর গুরুত্ব বিশ্লেষণ করার দক্ষতা অর্জন করতে হবে।
দুই ঘণ্টার মধ্যে ছয়টি প্রশ্নের উত্তর করতে হবে। বাকি ১০ মিনিট রিভিশনের জন্য রাখবে, অর্থাৎ একটি সৃজনশীল প্রশ্নোত্তর করার জন্য শিক্ষার্থী ২০ মিনিট সময় পাবে।
শিক্ষার্থীরা আগে যেকোনো একটি বড় প্রশ্নের উত্তরের শুরুতে ভাষার কারুকাজ দিয়ে চমৎকার একটা ভূমিকা লিখত, যেখানে কবি-সাহিত্যিককেই কেবল নানা বিশেষণে বিশেষায়িত করা হতো। তা ছাড়া ওই গল্প বা কবিতার কবির নাম, জন্ম-মৃত্যু সালসহ কোথা থেকে সংকলিত, সেসব তথ্যও উল্লেখ করা হতো। যেমন: ‘বাবুরের মহত্ত্ব’ কবিতা অবলম্বনে সম্রাট বাবরের চরিত্র বিশ্লেষণ করো—এ প্রশ্নের উত্তরের শুরুতেই আমরা কবি কালিদাস রায় সম্পর্কে হয়তো একটা প্যারাই লিখতাম। কিন্তু বর্তমানে সৃজনশীল পদ্ধতিতে এ-জাতীয় অপ্রাসঙ্গিক বক্তব্য দেওয়া যাবে না। এখন পরিমিত প্রশ্ন, পরিমিত উত্তর, অর্থাৎ প্রশ্নও থাকবে সুনির্দিষ্ট এবং উত্তরও হবে সুনির্দিষ্ট। সেই সুনির্দিষ্ট কিছু নিয়মকানুন সম্পর্কে আজ তোমাদের কিছু তথ্য জানাব।
 সৃজনশীল পদ্ধতিতে যেকোনো গল্প-কবিতার ভাবের আলোকে একটি মৌলিক উদ্দীপক থাকে এবং যে গল্প বা কবিতার আলোকে উদ্দীপক তৈরি করা হয়েছে, সেই গল্প বা কবিতা থেকেই জ্ঞান ও অনুধাবনমূলক প্রশ্ন করা হবে। কোনোক্রমেই উদ্দীপক থেকে জ্ঞান ও অনুুধাবনের প্রশ্ন করা যাবে না। সৃজনশীল পদ্ধতিতে যেহেতু চারটি অংশ (জ্ঞান, অনুধাবন, প্রয়োগ ও উচ্চতর দক্ষতা) মিলে একটি পূর্ণাঙ্গ প্রশ্ন, তাই প্রতিটি অংশের উত্তর লেখার সময় প্রতিবার ১ নম্বর প্রশ্নের উত্তর (ক), ১ নম্বর প্রশ্নের উত্তর (খ), ১ নম্বর প্রশ্নের উত্তর (গ) এবং ১ নম্বর প্রশ্নের উত্তর (ঘ)—এভাবে লিখতে হবে। আর এ লেখাগুলো ভিন্ন রঙের (সবুজ/নীল/মেরুন/বাদামি ইত্যাদি) কালি দিয়ে লিখলে দেখতে ভালো লাগবে।
 যেকোনো একটি প্রশ্নের উত্তর লেখা শুরু করলে তার চারটি অংশের উত্তরই ধারাবাহিকভাবে লিখতে হবে। একটি প্রশ্নের জ্ঞানের উত্তর আরেকটি প্রশ্নের প্রয়োগের উত্তর, এভাবে করা যাবে না। কোনো উত্তর যদি কেউ না পারে, সে ক্ষেত্রে সেটা বাদ দিয়ে এর পরের অংশের উত্তর করতে হবে। জায়গা ফাঁকা রাখার দরকার নেই।
 জ্ঞানমূলক প্রশ্নের উত্তর একটি শব্দে, একাধিক শব্দে বা একটি বাক্যে দেওয়া যাবে। তবে আমরা জ্ঞানমূলকের উত্তর একটি পূর্ণাঙ্গ বাক্যে দেওয়ার চেষ্টা করব। যেমন: ‘অবাক সূর্যোদয়’ কবিতার ভাবের আলোকে নিচে একটি উদ্দীপক ও সংশ্লিষ্ট চারটি প্রশ্ন দেওয়া হলো। এর একটি নমুনা উত্তরও দেওয়া হলো। এ থেকে সৃজনশীল প্রশ্নের উত্তরের রীতিনীতি ও উত্তরের পরিসীমা সম্পর্কে স্পষ্ট একটি ধারণা পাওয়া যাবে।
 অনুধাবনমূলক প্রশ্নের নম্বর ২। কারণ, এর মধ্যে একটি নম্বর জ্ঞানের জন্য, আরেকটি নম্বর অনুধাবনের জন্য। তুমি ইচ্ছে করলে জ্ঞান অংশের উত্তর আগে এবং অনুধাবনমূলক উত্তর পরে অথবা অনুধাবনমূলকের উত্তর আগে, জ্ঞানমূলকের উত্তর পরে লিখতে পারবে। তবে জ্ঞানমূলকের উত্তর আগে লিখে অনুধাবনের উত্তর পরে লেখাই ভালো।
 অনুধাবনমূলক প্রশ্নের উত্তর এক প্যারায়ও লেখা যায়, দুই প্যারায়ও লেখা যায়। তবে আমরা দুই প্যারায় লেখার চেষ্টা করব। তাতে উত্তরের ধারাবাহিকতা থাকে এবং পরীক্ষকের খাতা দেখতেও সুবিধা হয়। আর অনুধাবনমূলক প্রশ্নের শুরুতে কবি/সাহিত্যিক এবং সংশ্লিষ্ট কবিতা/গল্পের নামটি উল্লেখ করতে পারলে ভালো। যেমন—অনুধাবনের প্রশ্ন ছিল: ‘লোলিত পাপের আমূল রসনা ক্রুর অগ্নিতে ঢাকা’—কথাটির তাৎপর্য কী?
 প্রয়োগমূলক প্রশ্নের মোট নম্বর ৩। ১ নম্বর জ্ঞানে, ১ নম্বর অনুধাবনে এবং ১ নম্বর প্রয়োগে। কাজেই এ প্রশ্নের উত্তরে তিনটি প্যারা করাই উত্তম। যদিও এক প্যারায় সব তথ্য দিয়ে উত্তর লিখলেও হবে। তবে আমরা তিনটি প্যারায় লিখব। প্রয়োগ মানে আমরা জানি, শিক্ষার্থী তার পাঠ্যবই থেকে যা জেনেছে এবং যা বুঝেছে, তা নতুন ক্ষেত্রে অর্থাৎ উদ্দীপকে প্রয়োগ করবে। কাজেই উদ্দীপকটি যে ভাবের (Theme) আলোকে তৈরি করা হয়েছে, অর্থাৎ উদ্দীপকের সঙ্গে সংশ্লিষ্ট গল্প/কবিতার যে দিকটির সাদৃশ্য/বৈসাদৃশ্য থাকে, সেটাই জ্ঞান। ওই দিকটি একটি বাক্যে লিখতে পারলেই ১ নম্বর, অর্থাৎ জ্ঞানের উত্তর হয়ে গেল। তারপর ওই দিকটি/প্রসঙ্গটি পাঠ্যবইয়ের আলোকে বর্ণনা করাই হলো অনুধাবন। দ্বিতীয় প্যারায় আমরা অনুধাবন অংশের উত্তর লিখব এবং সবশেষে ওই দিকটি উদ্দীপকে কীভাবে ফুটে উঠেছে, তা বর্ণনা করাই প্রয়োগ। যেমন—প্রশ্ন ছিল: উদ্দীপকের আরজ আলীর সঙ্গে ‘অবাক সূর্যোদয়’ কবিতায় কাদের সাদৃশ্য রয়েছে?
 উচ্চতর দক্ষতা মানেই একটা সিদ্ধান্তের ব্যাপার। প্রশ্নেই সাধারণত একটা সিদ্ধান্ত দেওয়া থাকবে। যদি সিদ্ধান্তটি সঠিক হয়, তাহলে সেটাকেই ব্যাখ্যা-বিশ্লেষণ করে, উদ্দীপকে প্রয়োগ করে প্রমাণ করব যে সিদ্ধান্তটি সঠিক। আর যদি সিদ্ধান্তটি ভুল হয়, তাহলে কেন ভুল, সেটাও প্রমাণ করতে হবে। অনেক সময় সিদ্ধান্তটি আংশিক সত্য হতে পারে। সে ক্ষেত্রে উদ্দীপকের সঙ্গে পাঠ্যবইয়ের যে অংশটুকুর মিল আছে, তা বর্ণনা করে যে যে ক্ষেত্রে মিল নেই, সেগুলোও বর্ণনা করতে হবে। সর্বশেষ সিদ্ধান্ত দিতে হবে যে বক্তব্য বা সিদ্ধান্তটি আংশিক সত্য, পুরোপুরি নয়। বিচার-বিশ্লেষণ, -সংশ্লেষণ ও মূল্যায়ন করে সিদ্ধান্ত দেওয়ার নামই উচ্চতর দক্ষতা। এ ক্ষেত্রে সিদ্ধান্ত বা প্রশ্নটি ভালোভাবে পড়ে পাঠ্যবইয়ের সঙ্গে মিলিয়ে বুঝতে হবে। সিদ্ধান্ত বুঝতে ভুল হলে পুরো ৪ নম্বরে ০ পাবে। এ ক্ষেত্রে তোমরা তিন-চারটি প্যারা করার চেষ্টা করতে পারো। এ সংখ্যার ১৩ নম্বর পাতায় বাংলা প্রথম পত্র এবং ১৪ নম্বর পাতায় সাধারণ বিজ্ঞানের সঠিকভাবে সৃজনশীল দুটি প্রশ্নের উত্তর লেখার নমুনা দেখে নাও।
পরীক্ষায় ভালো করার পূর্বশর্ত হলো নিজের প্রতি আস্থা রাখা। কাঙ্ক্ষিত নম্বরের জন্য পরীক্ষার খাতায় ভালো উপস্থাপনা বেশি জরুরি। ভালো উপস্থাপনা বলতে পরীক্ষার খাতায় সার্বিক পরিচ্ছন্নতা, নির্ভুল, মানসম্মত ও যথাযথ উত্তর লেখাকেই বোঝায়।
 কাঙ্ক্ষিত নম্বর পেতে হলে পরীক্ষার খাতায় নির্ভুল ও মানসম্মত প্রাসঙ্গিক উপস্থাপনা, পরিষ্কার-পরিচ্ছন্নতা বজায় রাখা ও কাটাকাটি পরিহার করা প্রত্যেক শিক্ষার্থীর জন্যখুবই জরুরি।
 সৃজনশীল পদ্ধতিতে পরিমিত প্রশ্ন, পরিমিত উত্তর, অর্থাৎ সুনির্দিষ্ট প্রশ্নের জন্য সুনির্দিষ্ট উত্তর লিখতে হবে। অপ্রাসঙ্গিক লেখা পরিহার করতে হবে।
 সৃজনশীল প্রশ্নের উত্তরদানের ক্ষেত্রে ধারাবাহিকতা বজায় রাখা বেশি নম্বর পেতে সহায়তা করে।
 কভার পৃষ্ঠায় বৃত্ত ভরাটে সাবধানতা অবলম্বন করতে হবে। যদি ভুল হয়ে যায়, নার্ভাস না হয়ে ওপরে সঠিক সংখ্যা লিখে সঠিক বৃত্ত ভরাট করতে হবে।
 রচনামূলক পরীক্ষা শেষ হওয়ার ১০ মিনিট আগে লেখা শেষ করে ভালো করে প্রতিটি প্রশ্নের উত্তর রিভিশন দিয়ে প্রয়োজনীয় সংশোধন করে নেবে (যদি প্রয়োজন হয়)।
 যেকোনো প্রশ্ন—রচনামূলক বা বহুনির্বাচনী প্রশ্ন—অস্পষ্ট মনে হলে কিংবা কঠিন মনে হলে কয়েকবার পড়বে। এতে প্রশ্নটি তোমার কাছে সহজ মনে হবে।
সুস্থ থাকলে তুমি অবশ্যই ভালো পরীক্ষা দিতে পারবে। তাই পরীক্ষার এক সপ্তাহ আগে থেকে নিয়মিত ভালো খাবার খাবে, প্রয়োজনীয় বিশ্রাম নেবে এবং পড়ার সময় ঠিক রেখে সময়মতো ঘুমাবে।
প্রতিটি বিষয়ের পাঠ্যবই ভালো করে রিভিশন দেবে। এ ক্ষেত্রে তুমি বইটি পড়ার সময় ধীরে ধীরে এবং বুঝে পড়বে।
তোমার শেখার বিষয়টি পয়েন্ট আকারে পড়বে, যেন পরীক্ষার সময় ভুলে না যাও। উচ্চতর, জটিল ও কঠিন ভাষায় নয় বরং সহজ-সরল ভাষায় উত্তর লিখবে, তাহলে অবশ্যই বেশি নম্বর পাবে।
পরীক্ষার হলে প্রশ্ন পাওয়ার পর মন স্থির করে পুরো প্রশ্নটি একবার ভালোভাবে পড়বে, তারপর সিদ্ধান্ত নেবে, কোন প্রশ্নটির উত্তর আগে লিখবে। প্রতিটি প্রশ্নের উত্তর যেন গোছানো হয়, সে বিষয়ে সতর্ক থাকবে।
প্রিয় শিক্ষার্থী, তোমাদের শুভেচ্ছা। সৃজনশীল পদ্ধতিতে গার্হস্থ্য অর্থনীতি বিষয়টির পরীক্ষা হবে। তোমরা সৃজনশীল বিষয়ের মৌলিক ধারণা অবশ্যই ঠিকমতো জানো। সৃজনশীলের মৌলিক ধারণাগুলো ঠিকমতো জানলে খুব সহজেই তোমরা প্রশ্নের উত্তর করতে পারবে। পরীক্ষা নিয়ে অহেতুক ভয় পাবে না।
গার্হস্থ্য অর্থনীতি বিষয়ে ভালো করতে হলে তোমাদের পাঠ্যবইয়ের প্রতিটি অধ্যায় খুব ভালো করে পড়তে হবে। প্রতিটি অধ্যায় ভালোভাবে পড়া থাকলে বহু নির্বাচনী ও সৃজনশীল প্রশ্নের উত্তর দিতে খুব সহজ হবে। বহু নির্বাচনী প্রশ্ন সরাসরি না হয়ে যদি একটু ঘুরিয়ে আসে, তবে তোমরা তোমাদের চিন্তাশক্তি দিয়ে প্রশ্ন বুঝে তারপর উত্তর করবে। যেমন, প্রশ্ন যদি আসে: পরীক্ষায় ভালোভাবে কৃতকার্য হওয়ার পর তুমি নিজেকে কেমন বিবেচনা করবে?
বহু নির্বাচনী অংশে ৪০ নম্বর। তাই এ অংশে পুরো নম্বর পেতে হবে। সে জন্য ভালো করে পাঠ্যবই পড়ো, বুঝে পড়ো, মনোযোগ দিয়ে পড়ো। বহু নির্বাচনীতে ৪০ নম্বরের মধ্যে ৪০ নম্বর পেলে তোমার মূল পরীক্ষায় ভলো নম্বর পাওয়াটা সহজ হবে।
এবার সৃজনশীল অংশ নিয়ে কথা। সৃজনশীল প্রশ্নের উত্তর লেখার নিয়মকানুন তোমরা অবশ্যই জানো। তবু বলব, জ্ঞান, অনুধাবন, প্রয়োগ ও উচ্চতর দক্ষতা—এই চারটি ধারার প্রশ্নের উত্তর অবশ্যই সঠিক নিয়ম মেনেই লিখবে। মনে রেখো, যথাযথভাবে না লিখে শুধু উত্তর বড় করলেই বেশি নম্বর পাবে না। ভালো নম্বর পেতে তোমাকে সঠিকভাবে লিখতে হবে উত্তর। এটাই সবচেয়ে বেশি জরুরি।
খাদ্য ও পুষ্টির ওপর যেসব তথ্য আছে সেগুলো ভালো করে পড়বে, যাতে উত্তর লেখার সময় কোনো ভুল তথ্য না দেওয়া হয়। খাদ্য-উপাদানের বিভিন্ন ছবি ও চার্টের মাধ্যমেও সৃজনশীল প্রশ্ন হতে পারে। তাই অধ্যায়ের ওপর জোর দেবে।
‘শিশু ও পরিবার’ অধ্যায়ে বিভিন্ন রোগের নাম ও তথ্যের বিষয় রয়েছে, যা অবশ্যই সঠিকভাবে লিখবে। একটি তথ্য যেন অন্যটির মধ্যে না যায় সেদিকে খেয়াল রাখবে। এ অধ্যায়ে কিছু তৈরি উপাদান ও পরিমাণ রয়েছে, তা যথাযথভাবে লিখবে। তথ্য ভুল হলে নম্বর কমে যাবে।
নিচের উদ্দীপকটি পড়ে নিচের প্রশ্নের উত্তর দাও।
‘লোকজনের কোলাহলে আরজ আলীর ঘুম ভেঙে গেলে দেখে, লতিফ জোয়ার্দারের লোকজন তার চরের জমিটা দখল করেছে এবং খেতের সোনালি ধান কেটে নিয়ে যাচ্ছে। ফিনকি দিয়ে মাথায় রক্ত উঠে গেল আরজ আলীর। সে তার ছেলে জমির আলীসহ পাড়া-প্রতিবেশী সব নিয়ে লাঠি হাতে দৌড় দেয় মনপুরা চরে। সেখানে জোয়ার্দারের লোকদের সঙ্গে ভয়ানক সংঘর্ষ হয়। লাঠির আঘাতে আরজ আলীর মাথা দ্বিখণ্ডিত হয়ে যায়। একসময় তার অবশ দেহ মাটিতে লুটিয়ে পড়ে। জমির আলী বাবার লাশ বুকে নিয়ে গগনবিদারী চিৎকার করতে থাকে। ইতিমধ্যে গ্রামবাসীর সঙ্গে টিকতে না পেরে পালিয়ে যায় জোর্য়াদারের লোকজন। সেই মনপুরাতেই দাফন করা হয় আরজ আলীকে।’
ক. ‘অবাক সূর্যোদয়’ কবিতাটি কোথা থেকে সংকলিত? ১
খ. ‘লোলিত পাপের আমূল রসনা ক্রুর অগ্নিতে ঢাকা’ উক্তিটির তাৎপর্য কী? ২
গ. উদ্দীপকের জমির আলীর সঙ্গে ‘অবাক সূর্যোদয়’-এর যাদের সাদৃশ্য আছে, তা তুলে ধরো। ৩
ঘ. ‘উদ্দীপকের মূল বক্তব্যই যেন অবাক সূর্যোদয়ের মূল বক্তব্য’—উক্তিটি মূল্যায়ন করো। ৪
১ নম্বর প্রশ্নের উত্তর (ক): ‘অবাক সূর্যোদয়’ কবিতাটি বজ্রচেরা আঁধার আমার কাব্যগ্রন্থ থেকে সংকলিত।
১ নম্বর প্রশ্নের উত্তর (খ): প্রখ্যাত সাহিত্যিক হাসান হাফিজুর রহমানের ‘অবাক সূর্যোদয়’ কবিতাটিতে ‘লোলিত পাপের আমূল রসনা ক্রুর অগ্নিতে ঢাকা’ চরণটির একটি প্রতীকী তাৎপর্য রয়েছে। চরণটির আক্ষরিক অর্থ হচ্ছে পাপের লকলকে অস্থির জিহ্বা নিষ্ঠুর অগ্নিতে সুপ্ত রয়েছে। কিন্তু এখানে উদ্ধৃতাংশটিতে বাংলাদেশের স্বাধীনতাবিরোধীদের তথা রাজাকারদের কথা বলা হয়েছে। তারা দেশের স্বাধীনতাকে ভূলুণ্ঠিত করতে ছাইচাপা আগুনের মতো ঘুমন্ত রয়েছে। যেকোনো সময় তারা জেগে উঠে দেশকে বিপর্যয়ের মুখে ঠেলে দেবে। আবার শকুনের মতো থাবা বিস্তার করে গ্রাস করতে চাইবে আমাদের স্বাধিকার ও স্বাধীনতা। তাই তাদের সম্পর্কে উদ্ধৃত উক্তিটি করা হয়েছে।
১ নম্বর প্রশ্নের উত্তর (গ): উদ্দীপকের আরজ আলীর সঙ্গে ‘অবাক সূর্যোদয়’-এর শহীদদের সাদৃশ্য রয়েছে।
যুগ যুগ ধরে মানুষ নিজেদের স্বাধীনতা আদায়ের লক্ষ্যে প্রাণ বিসর্জন দিয়েছে। ১৯৭১ সালে বাংলাদেশের মানুষ যখন পাকিস্তানি হানাদার বাহিনীর নির্মম অত্যাচারে অতিষ্ঠ, তখন তারা প্রতিরোধ গড়ে তোলে। বাংলার বীর শহীদেরা নিজ দেশের স্বাধীনতা ও স্বীয় অধিকার আদায়ের লক্ষ্যে নিজেদের বুকের তাজা রক্ত ঢেলে দেন। এভাবে প্রাণদানের মাধ্যমে তাঁরা নিজেদের মাতৃভূমির স্বাধীনতা আদায় করে নেন।
আবার, উদ্দীপকে আরজ আলী তার অধিকার আদায়ের লক্ষ্যে লতিফ জোর্য়াদারের বিরুদ্ধে প্রতিরোধ গড়ে তোলে। অবশেষে স্বীয় প্রাণদানের মাধ্যমে নিজেদের স্বাধীনতা ও ন্যায্য অধিকার প্রতিষ্ঠা করেছে। একাত্তরের বীর শহীদদের সঙ্গে আরজ আলীর আত্মত্যাগের সাদৃশ্য রয়েছে। আরজ আলী দেখিয়ে দিয়েছে, ঐক্যবদ্ধ সংগ্রাম ও আত্মদানের মাধ্যমে অধিকার আদায় করা যায়, একাত্তরের বীর সেনানিরা যেমনটি করেছিলেন। এভাবে আরজ আলীর সঙ্গে ‘অবাক সূর্যোদয়’ কবিতার বীর শহীদদের আত্মদানের মাধ্যমে স্বাধিকার অর্জনের সাদৃশ্য খুঁজে পাই।
১ নম্বর প্রশ্নের উত্তর (ঘ): আত্মত্যাগ ও আত্মদানের মাধ্যমে স্বাধিকার ও স্বাধীনতা অর্জন একটি প্রথাগত প্রক্রিয়া। উদ্দীপক ও অবাক সূর্যোদয়ে এ প্রসঙ্গটি সাদৃশ্যপূর্ণ। ‘অবাক সূর্যোদয়’ কবিতায় বাংলাদেশের স্বাধীনতাসংগ্রাম ও সেই স্বাধীনতাকে সমুন্নত রাখার প্রত্যয় ব্যক্ত হয়েছে। পাকিস্তানি হানাদার বাহিনীর নির্মম অত্যাচারে বাঙালিদের পিঠ যখন দেয়ালে ঠেকে যায়, তখন তারা পরাক্রমশালী পাকিস্তানিদের বিরুদ্ধে প্রতিরোধ গড়ে তোলে। লাখো শহীদের প্রাণ ও মা-বোনের সম্ভ্রম হারানোর বিনিময়ে আজ আমরা স্বাধীনতা ও নিজেদের অধিকার লাভ করেছি। এ কাহিনিই ‘অবাক সূর্যোদয়’ কবিতায় ফুটে উঠেছে। পাশাপাশি এ স্বাধীনতাকে সমুন্নত রাখার দৃঢ় শপথ ও প্রত্যয় ব্যক্ত করা হয়েছে।
উদ্দীপকে আমরা দেখতে পাচ্ছি, আরজ আলীরা তাদের অধিকার আদায়ের লক্ষ্যে জীবন বাজি রেখে সংগ্রামে ঝাঁপিয়ে পড়েছে জোর্য়াদারের বিপক্ষে। আমরা দেখতে পাচ্ছি, আরজ আলী সংগ্রামে নিজের প্রাণ হারায়। তা দেখে গ্রামবাসী বিক্ষুব্ধ হয়ে ওঠে এবং তাদের বিক্ষোভের তোড়ে টিকতে না পেরে জোর্য়াদারের লোকেরা পালিয়ে যায়। এভাবে আরজ আলীরা অন্যায়ের বিরুদ্ধে বিদ্রোহ করে নিজ অধিকার আদায় করে নেয়।
উপরিউক্ত আলোচনায় দেখা যায়, উদ্দীপকের মূল বক্তব্যই ‘অবাক সূর্যোদয়’-এর মূল বক্তব্য। তবে কবিতায় অর্জিত স্বাধীনতাকে সমুন্নত রাখার কথা বলা হয়েছে। কবি বারবার আমাদের সাবধান করেছেন সেসব স্বাধীনতাবিরোধী শক্তি সম্পর্কে। কবির মতে, স্বাধীনতাবিরোধী রজাকারদের পাপের জিহ্বা আজও লকলক করছে। তাদের থেকে স্বাধীনতা ও স্বাধীন দেশকে রক্ষা করার দৃঢ় প্রত্যয় ব্যক্ত হয়েছে আলোচ্য কবিতায়। কিন্তু উদ্দীপকে অর্জিত অধিকার রক্ষা করার কথা বলা হয়নি, জোয়ার্দারদের কোনো অপতৎপরতার কথাও উদ্দীপকে নেই। তাই উক্তিটি পুরোপুরি সমর্থনযোগ্য নয়।
প্রিয় শিক্ষার্থী, শুভেচ্ছা নিয়ো। কৃষিশিক্ষায় নিচের বিষয়গুলো মেনে চললে বেশি নম্বর পেতে সহায়তা করবে। অবশ্যই বিষয়বস্তু সম্পর্কে ভালো ধারণা রাখতে হবে, এ জন্য পাঠ্যবই ভালোভাবে পড়ার কোনো বিকল্প নেই।
# সৃজনশীল প্রশ্নের উত্তর দেওয়ার কিছু নিয়ম আছে। যেমন: ক নম্বর প্রশ্নের জন্য যা চেয়েছে, তা-ই লিখবে। খ নম্বরের জন্য বোঝার বিষয়ে যা চেয়েছে, তা-ই লিখবে।
গ নম্বরের জন্য প্রয়োগমূলক যথাযথ উত্তর দেবে। ঘ নম্বরের জন্য নিজের দক্ষতা সঠিকভাবে ফুটিয়ে তুলবে তোমার মতামত দিয়ে। মনে রাখবে, গ ও ঘ-এর জন্য নম্বর বরাদ্দ ৩ ও ৪। কিন্তু অনেক ক্ষেত্রে দেখা গেছে, তোমরা এত বেশি লিখেছ, যা ঠিক নয়। প্রশ্নের উত্তর যথাযথ লিখলেই ভালো নম্বর পাবে।
# ক নম্বর প্রশ্নের উত্তর যেহেতু সরাসরি পাঠ্যবই থেকে লেখা যাবে, তাই বিভিন্ন তথ্য, সংজ্ঞা ইত্যাদি মুখস্থ করবে। এখানে কোনো কিছু নিজের মতো করে লেখার সুযোগ নেই।
# খ নম্বর প্রশ্নের উত্তরও পাঠ্যবইভিত্তিক হয়েথাকে। প্রদত্ত অনুচ্ছেদের ওপর ভিত্তি করে বুঝে উত্তর দিতে হবে।
# গ নম্বর প্রশ্নের উত্তরে অনেক সময় চিত্র উপস্থাপন করার প্রয়োজন হতে পারে। সে ক্ষেত্রে চিত্র অবশ্যই চিহ্নিত করতে হবে। উদাহরণ হিসেবে দেখো: ২০টি ছাগল পালনের জন্য বাসস্থানের চিত্র চাওয়া হলো। উত্তরের ক্ষেত্রে লক্ষ রাখবে, প্রতিটি ছাগলের জন্য ১ বর্গমিটার জায়গার প্রয়োজন। তাহলে ২০টির জন্য ২০ বর্গমিটার আকারের ঘর তোমাকে এঁকে দেখাতে হবে। সে জন্য ৮ মি.×২.৫ মি. (৮ মিটার লম্বা ও ২.৫ মিটার চওড়া) আকারের ঘর তোমাকে চিহ্নিত করে দেখাতে হবে এবং উচ্চতা ২.৫ থেকে ৩ মিটার দেখাতে হবে। শুধু চিত্রটি এঁকে রাখলেই হবে না।
# ঘ নম্বর প্রশ্নের উত্তরের জন্য তোমাদের ওই অধ্যায়ের বিভিন্ন অংশ থেকে তথ্য নিয়ে প্রয়োজনমতো উপস্থাপন করে বিষয়টি বিশ্লেষণ করতে হবে। এ জন্য ভালো নম্বর পেতে হলে তোমার নিজের মতামত অবশ্যই দেবে।নিচের অনুচ্ছেদটি পড়ে প্রশ্নগুলোর উত্তর দাও।
আনিস সাহেব লন্ডনে বসবাস করেন। তাঁর গ্রামের বাড়ি পীরগঞ্জে। অনেক দিন পর গ্রামে গিয়ে তিনি অবাক হয়ে গেলেন। সেখানে যান্ত্রিক পদ্ধতিতে চাষাবাদ হচ্ছে। মেয়েরা লেখাপড়া শিখছে। ঘরে ঘরে টেলিভিশন, ফ্রিজ ও মুঠোফোন ব্যবহূত হচ্ছে। মুহূর্তের মধ্যে সারা দেশের খবর জানা যাচ্ছে।
ক. সামাজিক পরিবর্তন কী?
খ. চিত্তবিনোদনের প্রাচীন মাধ্যমগুলো গুরুত্বহীন হয়ে পড়ছে কেন?
গ. আনিস সাহেবের গ্রামের সামাজিক পরিবর্তনে কোন উপাদান কাজ করছে বলে তুমি মনে করো।
ঘ. কোনো একটি সমাজের পরিবর্তনে দুয়েকটি উপাদনের পরিবর্তন কি যথেষ্ট?—উদ্দীপক ও পাঠ্যবইয়ের আলোকে বিশ্লেষণ করো।
নমুনা উত্তর:
উত্তর: ক. মানবসমাজের আংশিক বা সামগ্রিক যেকোনো অংশের পরিবর্তনকেই সামাজিক পরিবর্তন বলে।
উত্তর: খ. আমাদের দেশে চিত্তবিনোদনের প্রাচীন মাধ্যমগুলো গুরুত্বহীন হয়ে পড়ছে। এর কারণ হচ্ছে সামাজিক পরিবর্তন। দেশের বিভিন্ন রকমের পরিবর্তনের সঙ্গে সঙ্গে চিত্তবিনোদনের ক্ষেত্রেও এসেছে বৈপ্লবিক পরিবর্তন। গ্রামে জারি, মুর্শিদি ও যাত্রাগানের প্রচলন বেশ কমে এসেছে। কারণ, উন্নত যোগাযোগের ফলে আকাশসংস্কৃতির প্রভাব আজ আমাদের দেশের সর্বত্র বিদ্যমান। জারি, সারি, ভাটিয়ালির পরিবর্তে আমরা টিভি, ভিসিআর ইত্যাদিতে অভ্যস্ত হয়ে পড়ছি। এ কারণে চিত্তবিনোদনের প্রাচীন মাধ্যমগুলো দিন দিন গুরুত্বহীন হয়ে পড়ছে।
উত্তর: গ. উদ্দীপকে আনিস সাহেবের গ্রামে একটা বৈপ্লবিক পরিবর্তনের ছোঁয়া আমরা দেখতে পাই। আমি মনে করি, সেখানে পরিবর্তনের বেশ কয়েকটি উপাদান কাজ করছে।
আমরা জানি, সামাজিক পরিবর্তনে অনেকগুলো উপাদান কাজ করে। এর মধ্যে শিল্পায়ন, নগরায়ণ, শিক্ষা, প্রযুক্তিবিদ্যা অন্যতম। এই উপাদানগুলোর মধ্যে শিক্ষা মানুষকে সচেতন করে। শিল্পায়ন আত্মনির্ভরশীল করে তোলে। প্রযুক্তিবিদ্যার ফলে মানুষের জীবনমান বৃদ্ধি পায়। আমরা উদ্দীপকে আনিস সাহেবের গ্রামের যে পরিবর্তন লক্ষ করি, সেখানে শিক্ষা ও প্রযুক্তিবিদ্যার উদ্ভাবন এবং ব্যবহার বিশেষ ভূমিকা পালন করছে। কারণ, ওই গ্রামের মেয়েরা লেখাপড়া শিখে সচেতন ও স্বাবলম্বী হচ্ছে। তা ছাড়া প্রযুক্তিবিদ্যার ছোঁয়ায় মানুষের জীবন স্বচ্ছন্দ হয়ে উঠছে। কৃষিপ্রযুক্তি প্রয়োগ করে তারা তাদের কায়িক পরিশ্রমকে হ্রাস করেছে। মুহূর্তের মধ্যে দেশ ও বিদেশের পুরো খবর জানতে পারছে এবং সে অনুযায়ী বাজারজাত করছে তাদের পণ্য। এটা তাদের অর্থনৈতিক উন্নয়নে সহায়তা করছে। কাজেই আমি মনে করি, আনিস সাহেবের গ্রামের সামাজিক পরিবর্তনে শিক্ষা ও প্রযুক্তিবিদ্যার উন্নয়ন বিশেষ ভূমিকা পালন করছে।
উত্তর: ঘ. কোনো একটি সমাজের সামাজিক পরিবর্তনে দুয়েকটি উপাদানের পরিবর্তনই যথেষ্ট—এই মুক্তির সঙ্গে আমি একমত নই।
উদ্দীপকে লন্ডনপ্রবাসী আনিস সাহেবের গ্রামের একটা পরিবর্তন আমরা লক্ষ করি। আর সে পরিবর্তন প্রযুক্তিবিদ্যা ও শিক্ষার। তা ছাড়া উন্নত যোগাযোগব্যবস্থা রক্ষিত হচ্ছে মুঠোফোনের মাধ্যমে।
আমরা আমাদের পাঠ্যবইয়েও সামাজিক পরিবর্তনের বেশ কয়েকটি উপাদান আছে বলে জানি। সেগুলো হলো শিল্পায়ন, নগরায়ণ, শিক্ষা, প্রযুক্তিবিদ্যা, উন্নত যোগাযোগব্যবস্থা ইত্যাদি। শুধু একটি বা দুটি উপাদানের পরিবর্তন সামাজিক পরিবর্তনে ইতিবাচক ভূমিকা রাখতে পারে না। ধরি, নতুন উদ্ভাবিত কোনো প্রযুক্তি কোনো একটি এলাকায় ব্যাপক সাড়া ফেলল। কিন্তু এই প্রযুক্তি ইতিবাচক ভূমিকা তখনই রাখবে, যখন এটি ভালোভাবে ব্যবহার করা হবে। আর এই নিয়মের সঠিক ব্যবহার আমরা শিখব উপযুক্ত শিক্ষার মাধ্যমে। তা ছাড়া উন্নত প্রযুক্তি ব্যবহার করে আমরা ব্যাপক ফসল উৎপাদন করতে পারি। তার বাজারজাত করে উপযুক্ত মূল্যও পেতে পারি উন্নত যোগাযোগব্যবস্থার মাধ্যমে। যে বিষয়টি আমরা আনিস সাহেবের গ্রামের পরিবর্তনে লক্ষ করছি।
তাই আমি মনে করি, দুয়েকটি উপাদানের পরিবর্তন সামাজিক পরিবর্তন আনতে পারে। তবে ইতিবাচক পরিবর্তনের জন্য অনেক উপাদানের পরিবর্তন হওয়া প্রয়োজন।
জেএসসি পরীক্ষায় ভালো ফলের জন্য পরিশ্রম, অধ্যবসায়, সময়ানুবর্তিতা এবং কিছু নিয়ম অনুসরণ করা উচিত। যদি রুটিনমাফিক পড়াশোনা করা যায়, তাহলে পড়াশোনার গতি যেমন ঠিক থাকে, তেমনি পরীক্ষার আগে পরীক্ষার্থীর ওপর কোনো বাড়তি চাপও পড়ে না। ফলে পরীক্ষাভীতি থাকে না এবং পরীক্ষা ভালো হয়—বলে আমার মনে হয়। আমি প্রতিদিন মনোযোগ দিয়ে চার-পাঁচ ঘণ্টা করেছি। প্রতিদিনের পড়া প্রতিদিন পড়লে, সেই পড়া পরের দিনের জন্য না রেখে সেদিনই শেষ করলে পরীক্ষার্থীরা ভালো ফল করতে সক্ষম হবে। তাদের মধ্যে পরীক্ষার আগে তাহলে কোনো বাড়তি চাপ আসবে না।
প্রতিদিন অবশ্যই সাধারণ বিজ্ঞান, ইংরেজি, ইংরেজি গ্রামার এবং গণিত চর্চা করতে হবে। এ ছাড়া অন্য সব বিষয়ের ওপরও জোর দিতে হবে। বাংলা, সমাজ, ধর্মসহ অন্য বিষয়গুলো সপ্তাহে অন্তত তিন দিন পড়তে হবে। ফলে পরীক্ষার সিলেবাস কখনো অসম্পূর্ণ থাকবে না। মুখস্থ বিদ্যার ওপর কখনো নির্ভরশীল হওয়া উচিত নয়। সবকিছু বুঝে বুঝে পড়া উচিত। কোনো কিছু না বুঝলে শিক্ষকের সহায়তায় তা বুঝে নিতে হবে। না বুঝে মুখস্থ করলে স্থায়ীভাবে কোনো কিছু ধারণ করা যায় না। আর অবশ্যই ভালো ফল করার ক্ষেত্রে নিজেকে পরিশ্রমী করে তুলতে হবে।
