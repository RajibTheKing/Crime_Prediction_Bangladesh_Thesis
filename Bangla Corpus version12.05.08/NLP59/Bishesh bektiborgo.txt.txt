<doc>
অকালেচলে গেলেন ডিয়াসপোরার সহ-প্রতিষ্ঠাতা
| তারিখ: ১৬-১১-২০১১
সামাজিক যোগাযোগের ওয়েবসাইট ডিয়াসপোরার সহ-প্রতিষ্ঠাতা ইলিয়া ঝিতোমিরস্কি মারা গেছেন। তাঁর প্রতিষ্ঠানের একজন মুখপাত্র গত সোমবার এ কথা জানান। ইলিয়ার বয়স হয়েছিল মাত্র ২২ বছর। যুক্তরাষ্ট্রের সান ফ্রান্সিসকোয় গত রোববার রাতে মারা যান ইলিয়া। তাঁর মৃত্যুর কারণ জানা যায়নি। এ ব্যাপারে তাঁর প্রতিষ্ঠান থেকেও কিছু বলা হয়নি। তবে ধারণা করা হচ্ছে, তিনি আত্মহত্যা করেছেন।
ডিয়াসপোরার মুখপাত্র পিটার শারম্যান বলেন, ‘ইলিয়া খুব চমৎকার মনের একজন মানুষ ছিলেন। তাঁর প্রতিষ্ঠিত সামাজিক নেটওয়ার্কিং সাইট ফেসবুকের মতো জনপ্রিয় না হলেও সামাজিক যোগাযোগের ক্ষেত্রে গুরুত্বপূর্ণ ভূমিকা পালন করছে। তাঁর মৃত্যুতে আমরা গভীরভাবে শোকাহত। এটা আমাদের প্রতিষ্ঠানের এবং তাঁর পরিবারের জন্য বিরাট ক্ষতি। এ ক্ষতি পূরণ হওয়ার নয়।’
ইলিয়া ঝিতোমিরস্কিসহ চারজন ছাত্র নিউইয়র্ক ইউনিভার্সিটির একটি কম্পিউটার ল্যাবে ডিয়াসপোরা ওয়েবসাইট তৈরি করেন। এটি এমন একটি ওয়েবসাইট, যা সামাজিক যোগাযোগের পাশাপাশি ব্যক্তির গোপনীয়তা কঠোরভাবে রক্ষা করে। ওয়েবসাইটটি ইতিমধ্যে ২০ লাখ ডলার তহবিল সংগ্রহ করেছে। গত মাসে ডিয়াসপোরা তার ওয়েবসাইটে আরও তহবিল চেয়ে একটি ব্লগ পোস্ট করেছে। —এএফপি অবলম্বনে রোকেয়া রহমান
</doc>
<doc>
বিশ্ববিদ্যালয়ের পাঠ্যসূচিতে স্টিভ জবস
| তারিখ: ১৫-১১
অ্যাপল কম্পিউটার ইনকরপোরেটেডের সহ-প্রতিষ্ঠাতা প্রয়াত স্টিভ জবস এবার পাঠ্যসূচিতে অন্তর্ভূক্ত হলেন।ভারতের বেঙ্গালুরুর ইনস্টিটিউট অব ফাইন্যান্স অ্যান্ড ইন্টারন্যাশনাল ম্যানেজমেন্ট (আইএফআইএম) বিজনেস স্কুলে ‘দশকের সেরা প্রধান নির্বাহী’ হিসেবে পাঠ্যসূচিতে যুক্ত হয়েছেন। এতে ব্যবসায় অনুষদের শিক্ষার্থীদের চতুর্থ সেমিস্টারে লিডারশিপ শীর্ষক বিষয়ে স্টিভ জবসের বিস্তারিত জীবন সম্পর্কে পড়ানো হবে। এর আগে প্রতিষ্ঠানটি ভারতের ক্রিকেটার মাহেন্দ্র সিং ধোনির জীবনী শিক্ষার্থীদের জন্য পাঠ্যসূচিতে যুক্ত করেছিল।
স্টিভ জবসের জীবনী পাঠের মাধ্যমে শিক্ষার্থীরা একজন আদর্শ ও সফল ব্যবসায়ীর নানা দিক সম্পর্কে জানতে পারবে বলে বিশ্বাস প্রতিষ্ঠানটির। আইএফআইএমের সহকারী অধ্যাপক শাহজি কুরিয়ান বলেন, ‘ব্যবসায়ের ক্ষেত্রে উন্নতির জন্য প্রয়োজন হয় মেধা, বুদ্ধি কিংবা দারুণ কিছু উদ্ভাবনের ক্ষমতা। সে কাজটি করে গেছেন স্টিভ জবস, যা সারা বিশ্ব পরিবর্তন করেছে।’
প্রতিষ্ঠানটির পক্ষ থেকে জানানো হয়, স্টিভের সারা জীবনের উল্লেখযোগ্য অর্জন এবং উদ্ভাবনশক্তি তরুণ শিক্ষার্থীদের অনুপ্রাণিক করবে নতুনভাবে এগিয়ে যেতে। অ্যাপল থেকে চলে গিয়ে আবার ফিরে এসেও যে সফলতার সঙ্গে অ্যাপলকে এগিয়ে নিয়ে গেছেন এবং শীর্ষস্থানীয় প্রতিষ্ঠান হিসেবে গড়ে তুলেছেন, তা সত্যিকার অর্থেই অনুকরণীয়। তাই স্টিভের জীবনের ব্যবসায় শিক্ষার্থীদের সঙ্গে যুক্ত করা হয়েছে। —টাইমস অব ইন্ডিয়া অবলম্বনে কাজী আশফাক আলম
</doc>
<doc>
স্টিভ জবসের শেষ কথা ‘ওহ ওয়াও’
| তারিখ: ০২-১১-২০১১
অ্যাপলের সহপ্রতিষ্ঠাতা স্টিভ জবস গত ৫ অক্টোবর শেষ নিঃশ্বাস ত্যাগ করেন। শেষের দিনগুলোয় তিনি ক্যালিফোর্নিয়ার পালো আল্টো হাসপাতালে ছিলেন। এ সময় তাঁর পরিবারের সদস্যরা পাশে ছিলেন। শেষের দিনগুলোয় অনেক কথা বলেছিলেন জবস। তাঁর বোন মোনা সিম্পসন ১৬ অক্টোবর স্ট্যানফোর্ড মেমোরিয়াল চার্চে জবসের শেষের দিনগুলো সম্পর্কে স্মৃতিচারণা করেন।
নিউইয়র্ক টাইমস পত্রিকা গত রোববার মোনার সেসব কথা প্রকাশ করে। ক্যালিফোর্নিয়া বিশ্ববিদ্যালয়ের ইংরেজি বিভাগের অধ্যাপক মোনা বলেন, হাসপাতালের বিছানায় শুয়ে কেমন জানি শিশুর মতো হয়ে গিয়েছিলেন জবস। তিনি কেবল প্রেম-ভালোবাসার কথা বলতেন। তিন সন্তানের কথা বলতেন। জবস বলেছিলেন তাঁর স্ত্রী লরেনের সঙ্গে তাঁর প্রথম দিনের সাক্ষাতের গল্পটি। স্ত্রী সম্পর্কে জবসের মন্তব্য, সে সত্যিই খুব সুন্দরী ও স্মার্ট। জবস এত দিন যাদের সঙ্গে কাজ করেছেন, তাদের কথাও খুব বলতেন। জবসের শেষ বাক্যটি ছিল ‘ওহ ওয়াও, ওহ ওয়াও, ওহ ওয়াও’। এর পরই তিনি মৃত্যুর কোলে ঢলে পড়েন। মোনা আরও বলেন, তাঁর শেষ নিঃশ্বাসটি এমন ছিল যেন এক কষ্টকর ও দুঃসাধ্য ভ্রমণের অবসান হলো। —এএফপি অবলম্বনে রোকেয়া রহমান
</doc>
<doc>
আত্মহত্যা করলেন ফেইসবুকের প্রতিদ্বন্ধী ডায়াসপোরার সহ প্রতিষ্ঠাতা
নভেম্বর ১৬, ২০১১ ১টি মন্তব্য ৫৭ বার পঠিত
মাত্র ২২ বছর বয়সে চলে গেলেন ফেইসবুকের প্রতিদ্বন্ধী ডায়াসপোরার সহ প্রতিষ্ঠাতা ইলিয়া ঝিতোমিরস্কি ।গত শনিবার (১২ই নভেম্বর,২০১১) সানফ্রান্সিসকোতে তিনি  আত্নহত্যা করেছেন বলে জানা গেছে।তিনি ছিলেন বর্তমান সময়ের সামাজিক নেটওয়ার্কিং-এর অগ্রদূত ।জিতোমিরস্কি এবং তার তিন বন্ধু, ড্যানিয়েল গ্রিপি, ম্যাক্সওয়েল স্যালজবার্গ এবং রাফায়েল সোফায়ের  নিউইয়র্ক ইউনিভার্সিটির একটি কম্পিউটার ল্যাবে ডিয়াসপোরা ওয়েবসাইট তৈরি করে গত বছর ‘ডায়াস্পোরা’র ট্রায়াল সংস্করণ বের করেন।এটি এমন একটি ওয়েবসাইট, যা সামাজিক যোগাযোগের পাশাপাশি ব্যক্তির গোপনীয়তা কঠোরভাবে রক্ষা করে। ওয়েবসাইটটি ইতিমধ্যে ২০ লাখ ডলার তহবিল সংগ্রহ করেছে।এই কাজ দিয়েই তিনি প্রথম সাইবার ওয়ার্ল্ডে সবার নজরে আসেন।এমনকি ফেইসবুকের প্রতিষ্ঠাতা  মার্ক জুকারবার্গব এই প্রকল্পে উৎসাহী হয়ে অর্থ অনুদান করেন।তিনি এই দলটির ভূয়সী প্রশংসা করেন: “মানুষ যে এ কাজটি করতে চায় তা জেনে ব্যাপারটা আমার কাছে কুল বলে মনে হয়েছে।”"ওদের মাঝে নিজেকে যেনো একটু হলেও দেখতে পাচ্ছি। বিশ্বকে উন্নত করবার জন্য এটা তাদের একটা মনোভাব, “আমরা এভাবে চেষ্টা করতে পারি”।”

জিতোমিরস্কি ছিলেন একজন হার্ডকোর কম্পিউটার প্রোগ্রামার ছিলেন যিনি ইন্টারনেট নিরাপত্তা এবং অনলাইনে গোপনীয়তা রক্ষার ব্যাপারে অবসেসড হয়ে পরেছিলেন। তিনি গত বছর নিউ ইয়র্ক ম্যাগাজিনে এক সাক্ষাতকারে বলেছিলেন, “আমরা জনসাধারণকে অস্বাস্থ্যকর ওয়েবসাইট থেকে স্বাস্থ্যকর ওয়েবসাইটে নিয়ে আসতে চাই, কারণ এই সকল ওয়েবসাইটগুলোর কার্যক্রম অনেক স্বচ্ছ। একজন অ-প্রযুক্তিগত ব্যক্তির কাছে ব্যাপারটা বোধগম্য নাও হতে পারে, কিন্তু তারা জানবে যে এরকম একটা কমিউনিটি রয়েছে যারা ব্যাপারটা ব্যাখ্যা করছে।”
</doc>
<doc>
বিল গেটসকে ‘আইডিয়া চোর’ বলতেন স্টিভ জবস
অনলাইন ডেস্ক | তারিখ: ২২-১০-২০১১
মাইক্রোসফটের প্রতিষ্ঠাতা বিল গেটসকে ‘আইডিয়া চোর’ বলেই জানতেন অ্যাপলের সহপ্রতিষ্ঠা স্টিভ জবস। এ ছাড়া তিনি গুগল উদ্ভাবিত অ্যান্ড্রয়েডের ওপর যারপরনাই ক্ষুব্ধ ছিলেন। তিনি মনে করতেন, প্রযুক্তির ইতিহাসের সবচেয়ে বড় ‘চুরি’ এই অ্যান্ড্রয়েড। এটাই ছিল তাঁর ক্ষোভের মূল কারণ। আমৃত্যু তিনি বিশ্বাস করতেন, নির্মাতাপ্রতিষ্ঠান গুগল অ্যান্ড্রয়েড অপারেটিং সিস্টেম তৈরি করেছে আইফোনের অপারেটিং সিস্টেম নকল করে। অ্যান্ড্রয়েডের ব্যাপারে তাঁর এই মনোভাব জীবনের শেষ দিন পর্যন্ত বহাল ছিল। তিনি চেয়েছিলেন যেকোনো মূল্যে অ্যান্ড্রয়েডকে ধ্বংস করে দিতে।
২৪ অক্টোবর স্টিভ জবসের বহুল আলোচিত ও প্রতীক্ষিত আত্মজীবনী গ্রন্থ প্রকাশিত হবে। সেই গ্রন্থের কিছু চুম্বক অংশ হাতে এসেছে বার্তা সংস্থা এপি ও হাফিংটন পোস্ট নামের একটি পত্রিকার মাধ্যমে। সেই চুম্বক অংশগুলো শুক্রবার বিভিন্ন আন্তর্জাতিক ওয়েবসাইট ও বার্তা সংস্থার মাধ্যমে প্রকাশিত হয়েছে। সেখানে কিছু বিষয়ে বিশেষত মাইক্রোসফটের প্রতিষ্ঠাতা বিল গেটস এবং মার্কিন প্রেসিডেন্ট বারাক ওবামা সম্পর্কে স্টিভ জবসের চিন্তাভাবনা ও মনোভাব ফুটে উঠেছে।
অ্যান্ড্রয়েড একটি ‘চুরির পণ্য’
স্টিভ জবস মনেপ্রাণেই বিশ্বাস করতেন অ্যান্ড্রয়েড একটি ‘চুরির পণ্য’। গুগল এই চুরিটা করেছে আইফোন অপারেটিং সিস্টেম (আইওএস) থেকে। তিনি অ্যান্ড্রয়েডকে চরমভাবে ঘৃণা করতেন। তিনি বলেছিলেন, ‘দরকার হলে আমি অ্যান্ড্রয়েডকে পৃথিবী থেকে বিদায় করতে অ্যাপলের রিজার্ভ ৪০০ কোটি ডলারের পুরোটাই খরচ করব।’
সম্প্রতি অ্যাপলের সঙ্গে অ্যান্ড্রয়েড নিয়ে বিভিন্ন মোবাইল-প্রযুক্তি প্রস্তুতকারী প্রতিষ্ঠান যেমন স্যামসাং, মটোরোলা, এইচটিসির বিভিন্ন দেশে আইনি লড়াই চলছে। তবে মজার ব্যাপার হচ্ছে, অ্যাপল এখনো অ্যান্ড্রয়েড নিয়ে গুগলের বিরুদ্ধে সরাসরি কোনো ব্যবস্থা নেয়নি। স্টিভ জবস তাঁর আত্মজীবনী লেখক ওয়াল্টার ইসাকসনকে বলেছিলেন, তিনি যেকোনো মূল্যে অ্যান্ড্রয়েডের কবল থেকে রেহাই চান। তিনি বলেছিলেন, ‘আমি অ্যান্ড্রয়েডকে ধ্বংস করে ছাড়ব। কারণ এটি একটি চুরির পণ্য। এর বিরুদ্ধে ‘থার্মোনিউক্লিয়ার’ যুদ্ধেও আপত্তি নেই আমার।’ জবস ইসাকসনকে বলেন, ‘গুগল অ্যাপলের আইডিয়া মেরে এই অ্যান্ড্রয়েড অপারেটিং সিস্টেম তৈরি করেছে। এখন কেউ যদি এর বিরুদ্ধে লড়াই বন্ধ করার জন্য আমাকে পাঁচ বিলিয়ন ডলারও ঘুষ প্রস্তাব দেয়, তা-ও আমি প্রত্যাখ্যান করব। আমি শুধু অ্যান্ড্রয়েড নামের এই প্রতারণার শেষ দেখতে চাই।’ তবে অ্যান্ড্রয়েডের বিরুদ্ধে এই মনোভাব পরিবর্তনের জন্য কেউ তাঁকে ঘুষের প্রস্তাব দিয়েছিল কি না, ইসাকসনের কাছে জবস তা পরিষ্কার করেননি।
বিল গেটস সম্পর্কে স্টিভ জবস
বিল গেটসকে একেবারেই পছন্দ করতেন না স্টিভ জবস। তিনি মনে করতেন গেটস যা কিছু করেছেন, সবই অন্যের আইডিয়া চুরি করে। বিল গেটস সম্পর্কে জবসের ধারণা ছিল, ‘এই লোকটি আসলে একজন অচিন্তাশীল ব্যক্তি।’ তিনি বলতেন, ‘তাঁর কাজই হচ্ছে, নির্লজ্জের মতো অন্যের আইডিয়া মেরে দেওয়া।’
বার্তা সংস্থা এপির বিশ্লেষণ থেকে জানা যায়, বিল গেটসকে অপছন্দ করতেন বলেই তাঁর আমন্ত্রণে কোনো প্রকার দাতব্য কার্যক্রমে অংশ নেননি জবস। তিনি বলেছিলেন, বিল গেটস খুব ভালো করেই জানেন, তিনি অন্যের আইডিয়া মেরে দিয়েছেন। তাই তাঁর মধ্যে সব সময় একটা খচখচানি কাজ করে। আর সে কারণেই দানে তাঁর এত আগ্রহ।
অন্যদিকে বিল গেটস কিন্তু জবসকে তাঁর প্রাপ্য সম্মান সব সময় দিয়ে এসেছেন। ২০০৭ সালে একটি অনুষ্ঠানে বিল গেটস স্টিভ জবসকে ব্যক্তিগত কম্পিউটারের উদ্ভাবনকারী হিসেবেই অভিহিত করেছিলেন। জবস কিন্তু সেই প্রতিদান দেননি কখনোই।
বারাক ওবামা সম্পর্কে জবস
২০০৮ সালে যুক্তরাষ্ট্রের প্রেসিডেন্ট নির্বাচনে বারাক ওবামার নির্বাচনী প্রচারের দায়িত্ব নিতে চেয়েছিলেন স্টিভ জবস । তিনি ওবামাকে প্রস্তাব দিয়েছিলেন অ্যাপলের কমিউনিকেশন উইং ওবামার নির্বাচনী প্রচারের দায়িত্ব পেতে আগ্রহী। ওবামার তত্কালীন প্রধান কৌশল প্রণয়নকারী ডেভিড অ্যাক্সেলরডের কারণেই সেই দায়িত্ব পাননি জবস। তবে মৃত্যুর আগেও তাঁর ইচ্ছা ছিল ওবামার ২০১২ সালের নির্বাচনী প্রচারের দায়িত্বটি তিনিই পাবেন।
২০১০ সালে বারাক ওবামার সঙ্গে একটি অনুষ্ঠানে দেখা হয়েছিল জবসের। সেখানে ওবামার মুখের ওপরই একটি অপ্রিয় কথা বলে ফেলেছিলেন জবস। তিনি ওবামাকে বলেছিলেন, ‘আমি আপনার দ্বিতীয় মেয়াদে নির্বাচিত হওয়ার কোনো লক্ষণ দেখছি না।’
অন্যান্য বিষয়ে জবস
বিভিন্ন বিষয় নিয়ে নিজের মতো করেই ভাবতেন স্টিভ জবস। ২০০৪ সালে ক্যানসারে আক্রান্ত হওয়ার কারণে মৃত্যু তাঁর চিন্তাভাবনার অনেকটাই আচ্ছন্ন করেছিল। জীবন সম্পর্কে তিনি ইসাকসনকে বলেছিলেন, ‘প্রতিটি মানুষই খুব অল্প সময়ের জন্য পৃথিবীতে আসে। কেউ জানে না কত দিনের জন্য আসলে আমরা পৃথিবীতে থাকার অধিকার পেয়েছি। তবে এই সময়ের মধ্যে অনেকেই ভালো কিছু কাজ করে।’ নিজের সম্পর্কে তিনি বলেন, ‘আমি মনে করি, তরুণ বয়সেই কিছু ভালো কাজ করার সুযোগ আমি পেয়েছিলাম।’
জবস চেয়েছিলেন, তাঁর সন্তানেরা তাঁকে ভালোভাবে জানুক। স্বভাবে নিভৃতচারী জবস সে কারণেই আত্মজীবনীর ব্যাপারে উত্সাহী ছিলেন। তিনি বলেছিলেন, ‘আমি চাই আমার সন্তানেরা ভালো করে জানুক, আমি পুরো জীবনে কী করেছি। কীভাবে এই জায়গায় এসেছি।’
</doc>
<doc>
চলে গেলেন সি প্রোগ্রামিং ভাষার জনক
| তারিখ: ১৬-১০-২
ডেনিস রিচি
স্টিভ জবসের পর এবার চলে গেলেন কম্পিউটার জগতের আরেক দিকপাল বিশ্বখ্যাত কম্পিউটার বিজ্ঞানী ডেনিস ম্যাক এলিস্টার রিচি। গত ১২ অক্টোবর ৭০ বছর বয়সে যুক্তরাষ্ট্রের নিউ জার্সিতে তিনি মারা যান। ১৯৪১ সালের ৯ সেপ্টেম্বর নিউইয়র্কে জন্ম নেওয়া এই কম্পিউটার বিজ্ঞানীর হাতেই জন্ম নিয়েছে জনপ্রিয় প্রোগ্রামিং ভাষা ‘সি’।
প্রোগ্রামিং ভাষা ‘সি’ নিয়ে ডেনিস রিচি ও ব্রায়ান কার্নিগানের লেখা জনপ্রিয় বই দ্য সি প্রোগ্রামিং ল্যাংগুয়েজকে ‘সি’ প্রোগ্রামিং ভাষার ‘আকড় গ্রন্থ’ হিসেবে বিবেচনা করা হয়। এ ছাড়া ডেনিস রিচি জনপ্রিয় অপারেটিং সিস্টেম ইউনিক্সের সহ-উদ্ভাবক। লিনাক্স, সোলারিস, বিএসডি, ম্যাক ওএসএক্স প্রভৃতি অপারেটিং সিস্টেম ইউনিক্স থেকে অনুপ্রাণিত। ইউনিক্স বিশ্বব্যাপী মুক্ত সফটওয়্যার (ওপেন সোর্স) আন্দোলনকে অনেক বেগবান করেছে। হার্ভার্ড বিশ্ববিদ্যালয় থেকে পিএইচডি ডিগ্রি অর্জনকারী ডেনিস রিচির উদ্ভাবনীগুলো সফটওয়্যার স্থাপত্য ও সফটওয়্যার প্রকৌশলের গতিপথ অনেকখানিই পাল্টে দিয়েছে।
অপারেটিং সিস্টেমের সাধারণ তত্ত্ব ও ইউনিক্স উদ্ভাবনের জন্য ১৯৮৩ সালে ডেনিস রিচি কম্পিউটারের নোবেলখ্যাত টিউরিং সম্মাননা লাভ করেন। তিনি সি ও ইউনিক্স উদ্ভাবনের জন্য ১৯৯০ সালে আইইইই রিচার্ড ডব্লিউউ হ্যামিং পদক, ১৯৯৮ সালে প্রযুক্তিক্ষেত্রে যুক্তরাষ্ট্রের সর্বোচ্চ সম্মাননা ‘জাতীয় প্রযুক্তি পদক’ পান। —বিবিসি ও উইকিপিডিয়া অবলম্বনে সুজয় দাস
</doc>
<doc>
এডউইন এইচ ল্যান্ড: স্টিভ জবসের অনুপ্রেরণা
অনলাইন ডেস্ক | তারিখ: ১০-১০-২০১১
মৃত্যুর পর স্টিভ জবসকে তুলনা করা হচ্ছে টমাস এডিসন, লিওনার্দো দ্য ভিঞ্চি, আলেকজান্ডার গ্রাহাম বেল কিংবা হেনরি ফোর্ডের সঙ্গে। যাঁরা নিজেদের উদ্ভাবন দিয়ে বদলে দিয়েছিলেন প্রযুক্তির মানচিত্র। যাঁরা নিজেদের বুদ্ধিদীপ্ততায় উদ্দীপ্ত করেছিলেন আপামর জনসাধারণকে। যাঁদের উদ্ভাবনী কর্ম বদলে দিয়েছিল মানুষের দৈনন্দিন জীবনাচার। স্টিভ জবস ছিলেন তেমনই এক ব্যক্তি, যিনি নিজের চিন্তায় আর কর্মে তৈরি করেছিলেন প্রযুক্তি জগতে কিছু মাইলস্টোন। যে মাইলস্টোন আধুনিক মানুষকে দিয়েছে সহজিয়া পথের সন্ধান।
বৃহস্পতিবার জবস পৃথিবী থেকে চিরবিদায় নিয়েছেন। সত্তরের দশকের শুরু থেকে অচিন্তনীয় কম্পিউটার প্রযুক্তিকে নিয়ে কাজ শুরু করে তিনি আইপ্যাডে এসে শেষ করেছিলেন। বেঁচে থাকলে বাকি সময়টা আর কত কী করতেন, সেটা তর্কসাপেক্ষ হলেও এই স্টিভ জবসকেই মানুষ ইতিমধ্যেই বসিয়ে দিয়েছে আধুনিক বিজ্ঞানের সবচেয়ে বড় প্রবাদ পুরুষের আসনে।
অ্যাপল কম্পিউটার, ম্যাকিনটোশ, আইপড, আইফোন কিংবা আইপ্যাড-আধুনিক জীবনাচারের এসব দুর্দান্ত অনুষঙ্গগুলো যাঁর বুদ্ধিময়তার উপহার, তিনি মানুষের হিরো হবেনই—এতে কোনো সন্দেহ নেই। কিন্তু স্টিভ জবস কাকে অনুসরণ করে এ পর্যায়ে এসেছিলেন, সেটা কিন্তু রয়ে গেছে নেপথ্যেই। স্টিভ জবস সারা জীবন একজন মানুষকেই অনুসরণ করেছেন। তিনি আর কেউ নন, পোলারয়েড ক্যামেরার জনক রসায়নবিদ এডউইন এইচ ল্যান্ড।
স্টিভ জবস মনে-প্রাণে অনুসরণ করতেন এই এডউইন ল্যান্ডকে। কথা-বার্তা, চালে-চলনে তো বটেই, জবসকে এডউইন তাঁর যে গুণটি দিয়ে সবচেয়ে বেশি আকৃষ্ট করতে পেরেছিলেন, সেটা হলো—কঠিনকে সোজা করে ভাবার ক্ষমতা। বিজ্ঞানের সু-কঠিন, জটিল কোনো সমীকরণও এডউইন মানুষকে রূপকথার গল্পের মতো করে বুঝিয়ে দিতে পারতেন। চাল-চলনে কেতাদুরস্ত না হয়েও একজন মানুষ যে কতটা আকর্ষণীয় হতে পারেন—সেটা এডউইন এইচকে ল্যান্ডকে না দেখলে বোঝার উপায় নেই। এ কথা জীবদ্দশায়ও বহুবার উল্লেখ করেছিলেন জবস।
অ্যাপল কম্পিউটার প্রতিষ্ঠিত হওয়ার আগেই সত্তরের একেবারে গোড়ার দিকে টাইম সাময়িকীতে প্রচ্ছদ কাহিনির উপকরণ হয়েছিলেন এডউইন। ১৯৭২ সালে ইন্সট্যান্ট ফটোগ্রাফির জনক হিসেবে তাঁকে নিয়ে একটি প্রচ্ছদ কাহিনি টাইম সাময়িকীতে ছাপা হয়। বলা হতো তিনি ফটোগ্রাফি বিষয়ে এত জানতেন যে পোলারয়েডের ব্যাপারটি তিনি কয়েক ঘণ্টাতেই তৈরি করেছিলেন। কিন্তু আসল ব্যাপারটি হলো, তিনি সবকিছু গুছিয়ে আনার পরেও সর্বশেষ কয়েকটি ব্যাপার নিয়ে তিনি ব্যয় করেছিলেন ৩০টি বছর। এতটাই একাগ্র ও ধৈর্যে নিরবচ্ছিন্ন ছিলেন এই এডউইন।
স্টিভ জবস তাঁর স্নাতক সম্পন্ন করেননি। কয়েক মাস কলেজে পড়ে তিনি বিদায় জানিয়েছিলেন তাঁর উচ্চশিক্ষাকে। এ ব্যাপারে স্টিভ তাঁর গুরু এডউইনকে অনুসরণ করেছিলেন কি না, তা জানা যায়নি। তবে এডউইন ল্যান্ডও তাঁর স্নাতক সম্পন্ন করেননি। স্টিভ ও এডউইন—দুজনই পরে নিজেদের কর্ম দিয়ে নিজেদের এমন এক উচ্চতায় তুলে ধরেছিলেন, যা তাঁদের করে তুলে ধরেছিল অনেক ‘শিক্ষিতের’ চেয়েও অনেক ওপরে। তাঁর দুজনই পরে বিলিয়নীয়র হয়েছিলেন। পোলারয়েড করপোরেশনে নিয়োগ করেছিলেন স্মিথ কলেজের সেরা গ্র্যাজুয়েটদের। নিজে রসায়নবিদ ছিলেন। তিনি তৈরি করতে চেয়েছিলেন এমন কিছু রসায়নবিদ—যারা রসায়ন নিয়ে কথা বললে মনে হবে, তাঁরা যেন ক্যানভাসে রসায়নের তুলির আঁচড় দিচ্ছেন।
অ্যাপলের হয়ে স্টিভ জবস যখন কোনো পণ্য নিয়ে হাজির হতেন, তখন তাঁর পোশাকে থাকত না কোনো কেতাভাব। চাল-চলন হতো খুবই সহজ-স্বাভাবিক। পণ্যটিকে তিনি সবার সামনে উপস্থিত করতেন রূপকথার গল্পের ছলে। এই স্টাইলটি তিনি নিয়েছিলেন তাঁর গুরু এডউইন এইচ ল্যান্ডের কাছ থেকে। পণ্য উপস্থাপনকে কতটা সহজ করা যায়। সেটা প্রথম দেখিয়েছিলেন এডউইন। স্টিভ জবসের সেই জিনস ও কালো গলাবদ্ধ পুলওভারের স্টাইলটিতে মিশে রয়েছে এডউইন এইচ ল্যান্ডের ছোঁয়া।
জীবনে দুবার ল্যান্ডের সঙ্গে দেখা হয়েছিল স্টিভ জবসের। একবার একটি আলোচনায় নিজেদের দুটি উদ্ভাবন নিয়ে কথা বলেছিলেন স্টিভ ও ল্যান্ড। পোলারয়েড ক্যামেরা নিয়ে স্টিভ জবস নিজেই জানতে চেয়েছিলেন ল্যান্ডের কাছে। ল্যান্ড জবাবে বলেছিলেন। ‘আমি পোলারয়েড ক্যামেরা বানানোর অনেক আগেই কল্পনা করতাম, এটি যেন আমার সামনের টেবিলেই রয়েছে। আমি এর প্রতিটি যন্ত্রাংশ চোখের সামনেই দেখতে পেতাম।’ স্টিভ জবস ম্যাকিনটোশ নিয়ে বলেছিলেন, ‘ব্যাপারটি অনেকটা আমি যেভাবে ম্যাকিনটোশকে দেখতে পেতাম। ম্যাকিনটোশ নিয়ে কোনো গবেষণা হয়েছে কি না—তা স্টিভের কাছে জানতে চেয়েছিলেন ল্যান্ড।’ এর জবাবে জবস বলেছিলেন, যে ম্যাকিনটোশ কোনো দিন দেখেইনি, সে কীভাবে এর সম্পর্কে বলবে। ম্যাকিনটোশ ক্রেতাদের কোনো মতামত ছাড়াই তৈরি হয়েছে, যেমনটা তৈরি হয়েছে আপনার পোলারয়েড ক্যামেরা। দুটো বিষয়ই পৃথিবীর মানুষের কাছে একেবারে নতুন দুটি ব্যাপার। স্টিভ জবসের এ কথায় দারুণ খুশি হয়েছিলেন এডউইন এইচ ল্যান্ড।
উদ্ভাবন সম্পর্কে ল্যান্ডের নিজস্ব একটি তত্ত্ব ছিল। তিনি বলেছিলেন, পৃথিবীতে নতুন কোনো বিপ্লব যে উদ্ভাবন তৈরি করে, তা হতে হবে আকস্মিক। এমন কিছু হতে হবে, যা কোনো দিন পৃথিবীর মানুষ ভাবতেও পারেনি। এ ব্যাপারে যত গবেষণা হবে, এটি ততই ফিকে হয়ে যেতে থাকবে। একবার ভেবে দেখুন তো। সত্তরের দশকের আগে নিজের বাড়িতে একটা কম্পিউটার রাখার কথা কেউ কি ভেবেছিল? কিংবা ম্যাকিনটোশ আসার আগে কেউ কি ভেবেছিল, মাউস নামের একটি যন্ত্র দিয়ে আপনি কম্পিউটারের মতো জটিল একটি ব্যাপারকে সম্পূর্ণ পোষ মানিয়ে নিতে পারবেন? কিংবা সংগীত প্রিয়রা কখনো ভাবতেও পারেনি, পকেটে করেই কয়েক হাজার গান নিয়ে ঘুরে বেড়ানো সম্ভব। কেবল স্পর্শের মাধ্যমে যে অত্যাধুনিক একটি প্রযুক্তি ব্যবহার করা সম্ভব—তা আইফোন ও আইপ্যাডের আগে কে ভেবেছিল? স্টিভ জবস তাহলে গুরু এডউইন এইচ ল্যান্ডের কথা বেদবাক্যের মতোই হূদয়ে ধারণ করতেন।
স্টিভ জবস ল্যান্ডের যে ব্যাপারটি আরও গভীরভাবে অনুসরণ করতেন সেটা হলো, বিজ্ঞানের সঙ্গে শিল্প ও ব্যবসার সংমিশ্রণকে। অ্যাপলের প্রতিটি পণ্যেও সেই ছায়াটি দারুণভাবে পড়েছে। আইফোন কী অসাধারণ শৈল্পিক এক ব্যাপার। স্পর্শে এর পর্দা সরে যাচ্ছে, একটার পর একটা বিষয় পরিবর্তিত হয়ে যাচ্ছে হাতের একেকটি স্পর্শে। এতে কেবল বিজ্ঞান নেই, রয়েছে দারুণ এক নান্দনিক ব্যাপার। ল্যান্ড যেমন এসএক্স-৭০ ক্যামেরায় নন্দনতত্ত্বের ছোঁয়া দিয়েছিলেন। শিষ্য জবস সেই নান্দনিকতাকে নিয়ে গেছেন অন্য এক উচ্চতায়। স্টিভ জবসের নন্দনতত্ত্বকে ছাপিয়ে যেতে দরকার নতুন কাউকে।
হ্যালো, স্টিভ জবসের শিষ্য কি কেউ আছেন?
</doc>
<doc>
স্টিভ জবসের মৃত্যুর খবরে টুইটারে রেকর্ড
| তারিখ: ০৯-১০-২০১১
অ্যাপল ইনকরপোরেটেডের প্রতিষ্ঠাতা স্টিভ জবস ছিলেন প্রযুক্তি অঙ্গনের মহারথীদের মধ্যে অন্যতম একজন। মাত্র ৫৬ বছর বয়সে বিদায় নেওয়া স্টিভ জীবদ্দশায় গড়েছেন নানা রেকর্ড। আর পৃথিবী ছেড়ে চলে গিয়েও জানান দিচ্ছেন তাঁর শ্রেষ্ঠত্বের কথা। ৫ অক্টোবর তাঁর মৃত্যুর খবরের পর সামাজিক যোগাযোগের মাধ্যমগুলোতে শুরু হয় স্টিভ জবস বিপ্লব। সামাজিক যোগাযোগের ওয়েবসাইট ফেসবুকসহ গুগল প্লাস, ভিডিও দেখার ওয়েবসাইট ইউটিউবসহ নানা মাধ্যম ব্যবহারকারীদের শোকবার্তায় পরিপূর্ণ। ছোট বার্তার জনপ্রিয় ওয়েবসাইট টুইটারে জবসের মৃত্যুর খবর নিয়ে প্রকাশিত টুইটে হয়ে গেছে বিশ্ব রেকর্ড। মাইক্রোব্লগিং এই সাইটে প্রতি সেকেন্ডের টুইট হিসাবে স্টিভই এখন বিশ্বসেরা।
স্টিভের মৃত্যুর খবর ঘোষণার পর প্রতি সেকেন্ডে ১০ হাজার টুইট বার্তা জমা পড়েছে টুইটার সার্ভারে! আর টুইট প্রকাশের এমন হারে কিছু সময় পরপরই সার্ভার সমস্যার কারণে অনেক ব্যবহারকারীই টুইটারের সাইটে প্রবেশ করতে পারেননি। পরিসংখ্যান অনুযায়ী ২০০৭ সালে প্রতিদিন যেখানে মাত্র ৫০০ টুইট প্রকাশিত হতো, সেখানে এখন স্টিভ জবসের মৃত্যুর পর তা দাঁড়িয়েছে সেকেন্ডে ১০ হাজারে! প্রতি সেকেন্ডের সর্বোচ্চ টুইট বার্তার রেকর্ডে দ্বিতীয় অবস্থানে আছে যুক্তরাষ্ট্রের জনপ্রিয় সংগীতশিল্পী বেওয়ানসের এমটিভি অ্যাওয়ার্ড পাওয়ার খবর, যার প্রতি সেকেন্ডে টুইট প্রকাশিত হয়েছিল আট হাজার ৮৬৮টি। এ ছাড়া সেকেন্ডপ্রতি পাঁচ হাজার টুইট নিয়ে তৃতীয় অবস্থানে আছে ওসামা বিন লাদেনের মৃত্যুর খবর।
—দ্য হ্যারাল্ড অবলম্বনে কাজী আশফাক আলম
</doc>
<doc>
স্টিভ জবসের মৃত্যুর খবরে টুইটারে রেকর্ড
| তারিখ: ০৯-১০-২০১১

অ্যাপল ইনকরপোরেটেডের প্রতিষ্ঠাতা স্টিভ জবস ছিলেন প্রযুক্তি অঙ্গনের মহারথীদের মধ্যে অন্যতম একজন। মাত্র ৫৬ বছর বয়সে বিদায় নেওয়া স্টিভ জীবদ্দশায় গড়েছেন নানা রেকর্ড। আর পৃথিবী ছেড়ে চলে গিয়েও জানান দিচ্ছেন তাঁর শ্রেষ্ঠত্বের কথা। ৫ অক্টোবর তাঁর মৃত্যুর খবরের পর সামাজিক যোগাযোগের মাধ্যমগুলোতে শুরু হয় স্টিভ জবস বিপ্লব। সামাজিক যোগাযোগের ওয়েবসাইট ফেসবুকসহ গুগল প্লাস, ভিডিও দেখার ওয়েবসাইট ইউটিউবসহ নানা মাধ্যম ব্যবহারকারীদের শোকবার্তায় পরিপূর্ণ। ছোট বার্তার জনপ্রিয় ওয়েবসাইট টুইটারে জবসের মৃত্যুর খবর নিয়ে প্রকাশিত টুইটে হয়ে গেছে বিশ্ব রেকর্ড। মাইক্রোব্লগিং এই সাইটে প্রতি সেকেন্ডের টুইট হিসাবে স্টিভই এখন বিশ্বসেরা।
স্টিভের মৃত্যুর খবর ঘোষণার পর প্রতি সেকেন্ডে ১০ হাজার টুইট বার্তা জমা পড়েছে টুইটার সার্ভারে! আর টুইট প্রকাশের এমন হারে কিছু সময় পরপরই সার্ভার সমস্যার কারণে অনেক ব্যবহারকারীই টুইটারের সাইটে প্রবেশ করতে পারেননি। পরিসংখ্যান অনুযায়ী ২০০৭ সালে প্রতিদিন যেখানে মাত্র ৫০০ টুইট প্রকাশিত হতো, সেখানে এখন স্টিভ জবসের মৃত্যুর পর তা দাঁড়িয়েছে সেকেন্ডে ১০ হাজারে! প্রতি সেকেন্ডের সর্বোচ্চ টুইট বার্তার রেকর্ডে দ্বিতীয় অবস্থানে আছে যুক্তরাষ্ট্রের জনপ্রিয় সংগীতশিল্পী বেওয়ানসের এমটিভি অ্যাওয়ার্ড পাওয়ার খবর, যার প্রতি সেকেন্ডে টুইট প্রকাশিত হয়েছিল আট হাজার ৮৬৮টি। এ ছাড়া সেকেন্ডপ্রতি পাঁচ হাজার টুইট নিয়ে তৃতীয় অবস্থানে আছে ওসামা বিন লাদেনের মৃত্যুর খবর।
—দ্য হ্যারাল্ড অবলম্বনে কাজী আশফাক আলম
</doc>
<doc>
স্টিভ জবসের মৃত্যু থামিয়ে দিয়েছে ‘স্মার্ট ফোন যুদ্ধ’
অনলাইন ডেস্ক | তারিখ: ০৮-১০-২
গুগল এরই মধ্যে অবমুক্ত করতে চেয়েছিল নিজেদের তৈরি স্মার্ট ফোন। কিন্তু অ্যাপলের সহপ্রতিষ্ঠাতা স্টিভ জবসের মৃত্যু তাদের সেই উদ্যোগকে বাধাগ্রস্ত করেছে। স্টিভ জবসের প্রতি শ্রদ্ধা জানাতে এখনই কোনো স্মার্ট ফোন নিয়ে বাজারে আসছে না গুগল।
এদিকে অ্যাপলের আরেক প্রতিদ্বন্দ্বী দক্ষিণ কোরিয়াভিত্তিক প্রতিষ্ঠান স্যামসাং ‘মোবাইল আনপ্যাকড’ নামের একটি সম্মেলন স্থগিত করেছে। আগামী সপ্তাহে ক্যালিফোর্নিয়ায় এ সম্মেলনটি হওয়ার কথা ছিল। ওয়ারল্যাস টেলিযোগাযোগ প্রযুক্তির ওপর এ সম্মেলনটি আয়োজন করা হয়েছিল। এ সম্মেলনে স্যামসাংয়ের সঙ্গে গুগলেরও অংশ নেওয়ার কথা ছিল।
স্যামসাং তাদের অফিসিয়াল ব্লগে জানিয়েছে, ‘বর্তমান পরিস্থিতির কথা বিবেচনা করে দুই প্রতিষ্ঠানই সম্মেলনটি স্থগিত করতে সম্মত হয়েছে।’ স্যামসাং জানিয়েছে, ‘এ সম্মেলনের জন্য বর্তমান সময় একেবারেই সঠিক ছিল না।’
স্টিভ জবসের মৃত্যুর কারণে অ্যাপলের চরম প্রতিদ্বন্দ্বী স্যামসাং ‘গ্যালাক্সি নেক্সাস’ নামের একটি নতুন স্মার্ট ফোনও এ মুহূর্তে বাজারে আনছে না। আইফোনের নতুন সংস্করণ বাজারে আসার সঙ্গে সঙ্গেই এই নতুন স্মার্ট ফোনটি অবমুক্ত করার কথা ছিল। গ্যালাক্সি নেক্সাস অ্যান্ড্রয়েডের একটি আনকোরা সংস্করণে তৈরি—যা এখন পর্যন্ত বাজারে অবমুক্ত হয়নি।
আনুষ্ঠানিকভাবে না বললেও গুগল ও স্যামসাং প্রযুক্তিগুরু স্টিভ জবসের স্মৃতির প্রতি শ্রদ্ধা জানাতেই এ উদ্যোগ নিয়েছে বলে মনে করছেন বিশ্লেষকেরা। তা ছাড়া এ মুহূর্তে ব্যবসায়িকভাবেও আইফোনের প্রতিদ্বন্দ্বী কোনো স্মার্ট ফোন অবমুক্ত করা সঠিক সিদ্ধান্ত হবে না বলেও চিন্তা করেছেন তারা। ইকোনমিক টাইমস।
</doc>
<doc>
স্টিভ জবস: সফল এক প্রযুক্তিশিল্পী
অনলাইন প্রতিবেদক | তারিখ: ০৬-১০-২
সত্তরের দশক অনেক কিছুর জন্যই স্মরণীয়। একইভাবে স্মরণীয় স্টিভ জবস নামের এক ব্যক্তির আবির্ভাবের জন্যও। কম্পিউটার ও তথ্যপ্রযুক্তি যে আজ মানুষের দৈনন্দিন জীবনের অন্যতম অনুষঙ্গ, তার পুরোধা পুরুষ এই জবসই। ১৯৭৬ সালে স্টিভ জবস বন্ধু ওজনিয়াকের সঙ্গে মিলে প্রতিষ্ঠা করেন তাঁর প্রাণের প্রতিষ্ঠান অ্যাপলের। সেই থেকে শুরু। বিশ্বব্যাপী প্রযুক্তিবাজারে বিভিন্ন ক্ষেত্রে বিপ্লব আনে অ্যাপল। ব্যক্তিগত কম্পিউটার (পিসি) আজ যে ধারণার ওপর দাঁড়িয়ে আছে—সেটি স্টিভ জবস ও ওজনিয়াকেরই মিলিত প্রচেষ্টার ফসল। ১৯৮৫ সালে অ্যাপল কম্পিউটারে অভ্যন্তরীণ কোন্দলের শিকার হয়ে বিদায় নিতে হয়েছিল জবসকে। অ্যাপলও হয়ে পড়ে অভিভাবকহীন। অভিভাবকের অনুপস্থিতিতে ব্যবসায়িকভাবে প্রায় শেষ হয়ে যাওয়ার পথে অনেক দূরই এগিয়ে গিয়েছিল প্রতিষ্ঠানটি।
নব্বইয়ের দশকের শুরু থেকেই অ্যাপল বিল গেটসের মাইক্রোসফট করপোরেশনের উদ্ভাবিত উইন্ডোজ অপারেটিং সিস্টেমের ক্রমবর্ধমান জনপ্রিয়তার কাছে মার খেতে থাকে। এই দশকের মাঝামাঝি সময়ে উইন্ডোজ অপারেটিং সিস্টেমের অভাবনীয় জনপ্রিয়তা অ্যাপলকে নিয়ে যায় খাদের শেষ প্রান্তে। অথচ অস্বীকার করার কোনো উপায় নেই—আজকের কম্পিউটারে মাউস নিয়ন্ত্রণ, আলাদা আইকনের ব্যবহার ছিল স্টিভ জবসেরই মস্তিষ্ক-প্রসূত।
অ্যাপল যখন প্রায় শেষ হওয়ার পথে তখন এ প্রতিষ্ঠানটি ফিরে যায় তাদের অভিভাবকের কাছেই। স্টিভ জবস আবার হাল ধরেন অ্যাপলের। এরপরেই অ্যাপল যেন ফিরে পায় পথের দিশা। একটি মৃতপ্রায় প্রতিষ্ঠানকে নিজ হাতে ব্যবসায়িক প্রবৃদ্ধির মুখ দেখান। নতুন শতকের শুরুতেই অ্যাপল নিয়ে আসে সংগীতপ্রিয়দের সুর মূর্ছনার উপাদান আইপড। এরপর থেকে অ্যাপলকে আর ফিরে তাকাতে হয়নি পেছনে। ধীরে ধীরে আইফোন, আইপ্যাড, ম্যাক ল্যাপটপ ইত্যাদি দিয়ে অ্যাপল এখন পরিণত হয়েছে বিশ্বের সবচেয়ে মর্যাদাশালী ও দামি প্রযুক্তি প্রতিষ্ঠানে।
স্টিভ জবসকে মানুষ মনে রাখবে অনেক কিছুর জন্যই। ১৯৮৫ সালে তিনি অ্যাপল ছেড়ে দিয়ে দুটি প্রতিষ্ঠান নিজ হাতে দাঁড় করান। একটি ছিল কম্পিউটার প্ল্যাটফর্ম প্রস্তুতকারী প্রতিষ্ঠান যা ‘নেক্সট’ নামে পরিচিত। অপরটি ‘পিক্সার অ্যানিমেশন লিমিটেড’। যে প্রতিষ্ঠানকে বিশ্বব্যাপী অ্যানিমেটেড ছবির উদ্ভাবকই বলা যেতে পারে। স্টিভ জবসই প্রথম উদ্ভাবন করেন চলচ্চিত্রে কম্পিউটার অ্যানিমেশন ও কম্পিউটার নিয়ন্ত্রিত বিভিন্ন মেশনের ব্যবহার।
নব্বইয়ের দশকের শেষ দিকে যখন বিশ্বের সংগীতশিল্প পাইরেসি ও ডিজিটাল চুরিতে আক্রান্ত ঠিক তখনই স্টিভ জবসের অ্যাপল নিয়ে এল ‘আইপড’। যা ছিল বিশ্বব্যাপী সংগীতশিল্পের এক ‘লাইফলাইন’। আইপডের মাধ্যমে সংগীতশিল্পের সঙ্গে জড়িত মানুষেরা খুঁজে পেলেন পাইরেসি ও ডিজিটাল চুরিকে পাশ কাটিয়ে তাঁদের বের করা বিভিন্ন অ্যালবামের একটি পরিবেশক চ্যানেল। তাঁরা কি স্টিভ জবসকে এত সহজে ভুলে যেতে পারবেন?
মোবাইল ফোনের মাধ্যমে ইন্টারনেট ব্যবহারকে নতুন মাত্রা দিয়েছেন এই জবস। আইফোন আসার আগেও মোবাইলে ইন্টারনেট ব্যবহূত হতো। কিন্তু সেই মোবাইল ফোনসেটগুলো ছিল কিপ্যাড-কেন্দ্রিক। স্টিভ জবস উদ্ভাবন করলেন ‘টাচস্ক্রিন’-এর। জনপ্রিয় হলো এই টাচস্ক্রিন। আগামীর মোবাইল প্রযুক্তি এখন ছুটছে এই টাচস্ক্রিনের দিকেই। মোবাইল ফোনে সহজ উপায়ে ইন্টারনেট ব্যবহার করার কৌশল আইফোন নিয়েই মানুষের ঘরে পৌঁছে দিয়েছেন জবস ও তাঁর প্রতিষ্ঠান অ্যাপল।
ল্যাপটপের পর কম্পিউটারের চেহারা কী হবে সেটাও দেখিয়ে গেছেন স্টিভ জবস। অ্যাপল তৈরি করল আইপ্যাড। যা ঢুকে গেল মানুষের ব্রিফকেস-ব্যাগে। এমনকি ব্লেজারের পকেটেও। তৈরি হলো, কম্পিউটার প্রযুক্তি জগতে নতুন এক বিপ্লব।
মানুষ মোবাইল প্রযুক্তি বলতে এখন আইফোনকেই বোঝে, কম্পিউটার বলতে বোঝে আইপ্যাডকে। স্টিভ জবসের প্রদর্শিত পথে এগিয়ে চলেছে অ্যাপল, বলতে পারেন গোটা বিশ্বের তথ্যপ্রযুক্তিই।
এই তো গত ২৪ আগস্ট তিনি বিদায় জানিয়েছিলেন অ্যাপলের প্রধান নির্বাহীর পদটিকে। কারণ হিসেবে জানা গিয়েছিল, তিনি অগ্ন্যাশয়ের ক্যানসারে ভুগছিলেন। প্রাণের প্রতিষ্ঠান অ্যাপল ছেড়ে দেওয়ার মাত্র দেড় মাসের মাথাতেই পৃথিবী থেকেই বিদায় নিলেন এই মহান প্রযুক্তিবিদ। মাত্র ৫৬ বছর বয়সেই। সমাপ্তি ঘটল একটি অধ্যায়ের। যে অধ্যায় পুরোটাই সাফল্য আর সার্থকতায় মোড়া।
</doc>
<doc>
স্টিভ জবসের ১০ ‘বিপ্লব’
অনলাইন ডেস্ক | তারিখ: ০৬-১০-২০১১
স্টিভ জবসের আলোচিত কয়েকটি বৈপ্লবিক উদ্ভাবন
তথ্যপ্রকৌশলে স্টিভ জবসের কোনো প্রাতিষ্ঠানিক শিক্ষা ছিল না। তার পরও যুক্তরাষ্ট্রের মালিকানায় থাকা প্রায় ৩০০ প্রযুক্তি পেটেন্টের উদ্ভাবক অথবা সহ-উদ্ভাবক হিসেবে জবসের নাম জড়িয়ে রয়েছে। বিভিন্ন তথ্যপ্রযুক্তি উপকরণের উদ্ভাবক ও এগুলোর তৈরির আগে প্রাথমিক ভাবনার নিয়ামক হওয়ার কারণে অনেকেই এই প্রযুক্তিবিদকে আধুনিক পৃথিবীর ‘লেওনার্দো দ্য ভিঞ্চি’ হিসেবে অভিহিত করেন। প্রিয় পাঠক, আসুন দ্রুত চোখ বুলিয়ে নিই, তথ্যপ্রযুক্তি জগেক বদলে দেওয়া স্টিভ জবসের ১০টি যুগান্তকারী কাজের ওপর।

১. অ্যাপল-১ (১৯৭৬): এটি ছিল অ্যাপল কম্পিউটারের উদ্ভাবিত প্রথম পণ্য। মূলত শখের কম্পিউটার ব্যবহারকারী ও প্রকৌশলীদের কথা মাথায় রেখে এটি তৈরি হয়েছিল। অ্যাপলের সহপ্রতিষ্ঠাতা স্টিভ ওজিয়ানিকের ডিজাইন করা এই অ্যাপল-১ কম্পিউটারের অর্থায়ন ও বিপণনের সঙ্গে জড়িয়ে আছে স্টিভ জবসের নাম। এই অ্যাপল-১ বদলে দিয়েছিল ব্যক্তিগত কম্পিউটারের ধারণা।

২.অ্যাপল-২ (১৯৭৭): অ্যাপল-১-এর সাফল্যে অনুপ্রাণিত হয়ে পরের সংস্করণটি তৈরি করে অ্যাপল কম্পিউটার। অ্যাপল-১ খুব অল্প কয়েকটি তৈরি হলেও অ্যাপল-২-এর ক্ষেত্রে গণ-উত্পাদনের ব্যবস্থা করা হয়। এটি বিপুলভাবে জনপ্রিয় হয় ব্যক্তিগত কম্পিউটার ব্যবহারকারীদের মধ্যে। পরের প্রায় ১৪-১৫ বছর ধরে এই অ্যাপল-২ কম্পিউটারের বাজারে টিকে ছিল। এর মধ্যে বেশ কয়েকটি উন্নত সংস্করণও বাজারে ছাড়া হয়। ১৯৯৩ সাল পর্যন্ত বিশ্ববাজারে এটি অ্যাপল-২ নামেই টিকে ছিল।

৩. লিসা (১৯৮৩): লিসা ছিল একটি বাণিজ্যিক কম্পিউটার। মূলত বাণিজ্যিক ব্যবহারের উদ্দেশ্যেই এটি তৈরি করা হয়। এতেই প্রথমবারের মতো আইকন, মাউস-নিয়ন্ত্রিত কারসর ও গ্রাফিক্যাল ইউজারস ইন্টারফেস ব্যবহার করা হয়। বর্তমান সময়ে আমরা যে কম্পিউটার ব্যবহার করি, সেটার ধারণা এই লিসা থেকেই উত্সারিত।

৪. ম্যাকিনটোশ (১৯৮৪): এটিও গ্রাফিক্যাল ইন্টারফেস ব্যবহার করে তৈরি। লিসার চেয়েও ম্যাকিনটোশ ছিল সস্তা ও দ্রুতগতির। ব্যাপক বিপণন ও প্রচারণার মধ্য দিয়ে ম্যাকিনটোশ পৃথিবীময় বাজারজাত করা হয়। ম্যাকিনটোশ বাজারে আসার পরপরই ব্যবহারকারীরা বুঝতে পারে, বিভিন্ন অলংকরণের জন্য গ্রাফিক্যাল ইন্টারফেস কতটা জরুরি। ডেস্কটপ প্রকাশনার জগতেও নতুন বিপ্লব ঘটায় এই ম্যাকিনটোশ।

৫. ‘নেক্সট’ কম্পিউটার (১৯৮৯): স্টিভ জবস ততদিনে অ্যাপল ছেড়ে দিয়েছেন অভ্যন্তরীণ কোন্দলের কারণে। তিনি প্রতিষ্ঠা করলেন নেক্সট কম্পিউটার নামের একটি প্রতিষ্ঠান। যারা তৈরি করা শুরু করল বিভিন্ন কম্পিউটার প্ল্যাটফর্ম। সেই সময়ই তৈরি হয় এই ‘নেক্সট কম্পিউটার।’ এতে প্রথম সংযোজিত হয় ওয়েব ব্রাউজিংয়ের সুবিধা। যদিও নেক্সট কম্পিউটার কখনোই তেমন অধিক পরিমাণে বিক্রি হয়নি। কিন্তু একে বলা হয়, আজকের আইফোনের অপারেটিং সিস্টেমের ওপর ভিত্তি করেই প্রতিষ্ঠিত। একে আইফোনের জনকও বলা যেতে পারে।

৬. আই-ম্যাক (১৯৯৮): বিল গেটসের প্রতিষ্ঠান মাইক্রোসফট করপোরেশনের ‘উইন্ডোজ’ অপারেটিং সিস্টেম নিয়ে তখন মেতে আছে গোটা পৃথিবী। তখন ব্যক্তিগত কম্পিউটার অপারেটিং সিস্টেম বলতেই মানুষ বোঝে উইন্ডোজের কথা। ১৯৯৬ সালে স্টিভ জবস ফিরে এসেছেন অ্যাপলে। সে সময় তাঁর প্রচ্ছন্ন উত্সাহ ও ভাবনার ফল ছিল এই আই-ম্যাক। নব্বই দশকের শেষ দিকে রং-বেরঙের বাহারি আই-ম্যাকের কথা নিশ্চয়ই কেউ ভুলে যায়নি। পুরো কম্পিউটার ও মনিটরটি ছিল একটি প্লাস্টিক বাবলের ভেতর। সেই সঙ্গে ছিল একটি মাউস। ইন্টারনেট ব্যবহারের জন্য দারুণ উপযোগী ছিল সেই আই-ম্যাক। কম্পিউটার ব্যবহারকারীরাও পেয়েছিল উইন্ডোজের বাইরে গিয়ে পছন্দের কম্পিউটারটি কেনার সুযোগ।

৭. আইপড (২০০১): আইপড হার্ডড্রাইভ-সমৃদ্ধ একটি ডিজিটাল মিউজিক প্লেয়ার। যদিও এটি পৃথিবীতে উদ্ভাবিত প্রথম ডিজিটাল মিউজিক প্লেয়ার নয়, তার পরও সফলতার দিক দিয়ে এটিকে শীর্ষে রাখতেই হবে। এটি সংগীতপ্রিয়দের এনে দেয় একসঙ্গে কয়েক হাজার পছন্দের গান একটি ছোট্ট ডিভাইসে স্টোর করে রাখার অনন্য সুযোগ। গান শোনার ক্ষেত্রেও এটি তৈরি যোগ করে নতুন এক মাত্রা।

৮. আই-টিউন স্টোর (২০০৩): এই দশকের শুরুর দিকে পাইরেসি ও ডিজিটাল চুরি ঠেকাতে হিমশিম খাচ্ছিল বিশ্বের সংগীতশিল্প। ব্যবসায়িকভাবেও মার খাচ্ছিল তারা। জবস এই সমস্যা সমাধানে ২০০৩ সালে নিয়ে এলেন আই-টিউন স্টোর নিয়ে। এটি হয়ে উঠল সংগীতের এক বিরাট সংগ্রহ। সংগীতশিল্পের সঙ্গে জড়িত ব্যক্তিরাও খুঁজে পেলেন ডিজিটাল যুগে আদর্শ পরিবেশক-মাধ্যম। ২০০৮ সালে এটি যুক্তরাষ্ট্রে হয়ে ওঠে সংগীতের সবচেয়ে বড় খুচরা ক্রয়-বিক্রয় কেন্দ্র।

৯. আইফোন (২০০৭): মোবাইল ফোন আইফোন আসার আগে ছিল কথা বলার মাধ্যম। একই সঙ্গে সেটাতে ইন্টারনেট ব্যবহারেরও সুযোগ ছিল। কিন্তু আইফোন নিয়ে এল স্পর্শের মাধ্যমে মোবাইল ফোনে ইন্টারনেট ব্যবহারের অনন্য সুযোগ-সুবিধা। ম্যাকিনটোশ যেমন ব্যক্তিগত কম্পিউটারের বিপ্লব ছিল, ঠিক তেমনি আইফোন হলো মোবাইল ফোনে একধরনের বিপ্লব। আইফোন বাজারে নিয়ে আসার পর খুব দ্রুতই অ্যাপল পরিণত হয় মোবাইল ফোন বাজারের শীর্ষ খেলোয়াড়ে।

১০. আইপ্যাড (২০১০): আইপ্যাড কিন্তু প্রথম ট্যাবলেট পিসি নয়। এর আগে অ্যাপলসহ অনেক প্রতিষ্ঠানই ট্যাবলেট পিসি বানানোর চেষ্টা করেছে। কিন্তু সফল হয়নি। আইপ্যাড ২০১০ সালে এসে বদলে দেয় ট্যাবলেট পিসির ধারণা। ল্যাপটপের পর কম্পিউটার কী চেহারার হবে, এটি প্রথম চোখে আঙুল দিয়ে দেখিয়ে দেয় অ্যাপলের আইপ্যাড।
</doc>