<doc>
দুই কোটি ডলার অনুদান পেয়েছে উইকিপিডিয়া
ইন্টারনেটে মুক্ত বিশ্বকোষ উইকিপিডিয়া দুই কোটি ডলার অনুদান সংগ্রহ করেছে। সারা বিশ্বের স্বেচ্ছাসেবীদের কাজের মাধ্যমে এগিয়ে চলা বিশ্বের পঞ্চম বৃহত্তম ওয়েবসাইট উইকিপিডিয়ায় বর্তমানে ২৮০টি ভাষায় প্রায় ২০ কোটি নিবন্ধ রয়েছে। ১০ বছর বয়সী উইকিপিডিয়ায় প্রায় ৯০ হাজার স্বেচ্ছাসেবক কাজ করেন এবং গত বছরের নভেম্বর পর্যন্ত প্রায় ৪৭ কোটি চার লাখ আগ্রহী উইকিপিডিয়া দেখেছেন। সম্প্রতি গবেষণা প্রতিষ্ঠান কমসোর্স ইনকরপোরেটেডের পক্ষ থেকে এসব তথ্য জানানো হয়।
উইকিপিডিয়ার প্রতিষ্ঠাতা জিমি ওয়েলস শুরু থেকে কোনো ধরনের বিজ্ঞাপন ছাড়াই সাইটটি শুরু করার উদ্যোগ নেন এবং এখনো তা এভাবেই চলছে। মূলত ব্যবহারকারীদের স্বেচ্ছা প্রদত্ত অনুদানেই চলছে বিশ্বের সবচেয়ে বড় এ বিশ্বকোষ।
প্রতিবছর ব্যবহারকারীদের কাছ থেকে অনুদান সংগ্রহ করার জন্য প্রচারণা চালানো হয়। সাইটের প্রতিটা ভুক্তির ওপরে ব্যানারে অনুদান প্রদানের সপক্ষে একটি বার্তা থাকে। অনুদান সংগ্রহ শেষে এটি আবার বন্ধ করে দেওয়া হয়। ২০০৩ সাল থেকে এভাবেই অনুদান সংগ্রহ করে আসছে উইকিপিডিয়া। চলতি বছরে সাইটটির মোট ব্যয় ধরা হয়েছে দুই কোটি ৮৩ লাখ ডলার। এর মধ্যে ৮৩ লাখ ডলার বিভিন্ন প্রতিষ্ঠান থেকে অনুদান হিসেবে পাওয়া যাবে ধরে বাকি দুই কোটি ডলার অনুদান সংগ্রহের লক্ষ্যমাত্রা নির্ধারণ করা হয়। অনুদান সংগ্রহের এ লক্ষ্যমাত্রার বিষয়ে উইকিপিডিয়ার মুখপাত্র জে ওয়ালস জানান, ‘আমাদের লক্ষ্যমাত্রা পূরণ হয়েছে। কয়েক মাস ধরে চলা আমাদের এ ক্যাম্পেইনে সাড়া দিয়েছেন ১০ লাখের বেশি মানুষ।’ উইকিপিডিয়া ব্লগে জানানো হয়েছে, সংগৃহীত অর্থে উইকিপিডিয়ার বেশ কিছু নতুন সার্ভার ইনস্টল, হার্ডওয়্যার সংযোজন এবং সাইটের উন্নীতকরণে কাজ করা হবে। একই সঙ্গে উইকিপিডিয়ার মোবাইল সেবা বৃদ্ধিতেও এবার বেশ কিছু পদক্ষেপ নেওয়া হবে। —টাইমস অব ইন্ডিয়া অবলম্বনে কাজী আশফাক আলম
</doc>
<doc>
১৪ দিনে ১৪ লাখ ‘আকাশ’ কেনার চাহিদা
| তারিখ: ০৭-০১-২০১২
পৃথিবীর সবচেয়ে কম দামি ট্যাবলেট কম্পিউটার ‘আকাশ’ এখন ভারতের বাজারে পাওয়া যাচ্ছে। এই কম্পিউটারের দাম ৩৫ ডলার। ভারতের মুদ্রায় যা দুই হাজার রুপির কম। এটি তৈরি করেছে যুক্তরাজ্যের ডেটা উইন্ড। ইতিমধ্যে এই আকাশ কেনার জন্য ১৪ দিনে ভারতের ১৪ লাখ ক্রেতা চাহিদা জানিয়েছেন।
ভারতে ডেটা উইন্ডের মুখ্য নির্বাহী সুনীত সিং বলেছেন, আগামী এপ্রিলের মধ্যে ভারতে এই সংস্থা আকাশ উৎপাদনের জন্য তিনটি কারখানা গড়বে। কারখানা তিনটি হবে কোচিন, নয়দা ও হায়দরাবাদে। এখানে উৎপাদন শুরু হলে প্রতিদিন তারা ৭০ থেকে ৭৫ হাজার আকাশ বাজারে ছাড়তে পারবে। —অমর সাহা, কলকাতা
</doc>
<doc>
কুমিল্লা সিটি করপোরেশন নির্বাচন
মেয়র পদপ্রার্থীদের প্রচারণায় প্রযুক্তির ব্যবহার
| তারিখ: ২৮-১২-২০১১
কুমিল্লা সিটি করপোরেশন নির্বাচনে নয়জন মেয়র পদপ্রার্থীর মধ্যে কমপক্ষে পাঁচজন নির্বাচনী প্রচারণায় প্রযুক্তির ব্যবহার করছেন। নিজস্ব ওয়েবসাইট, ফেসবুক ও মোবাইল ফোনের খুদে বার্তার (এসএমএস) মাধ্যমে তাঁরা ভোট চাইছেন। একই সঙ্গে নিজেদের নগর পরিকল্পনা ও নির্বাচিত হলে কী কাজ করবেন—এ সম্পর্কিত তথ্যও উপস্থাপন করেছেন। মেয়র পদপ্রার্থীদের প্রযুক্তির ওই ব্যবহারকে তরুণ ভোটাররা সাদরে গ্রহণ করেছেন। নগরের বিভিন্ন পর্যায়ের ভোটারদের সঙ্গে কথা বলে এমনটাই জানা গেছে।
আওয়ামী লীগ-সমর্থিত মেয়র পদপ্রার্থী আফজল খান একটি ওয়েবসাইট খুলেছেন। www.afzalkhanbd.com ঠিকানার এই সাইটটি ছয় পাতার। এই সাইটে দলের বিভিন্ন পর্যায়ের নেতাদের ছবি রয়েছে। তা ছাড়া তাঁর নির্বাচনী ইশতেহারও দেওয়া হয়েছে।
অন্যদিকে একই দলের বিদ্রোহী মেয়র পদপ্রার্থী আনিসুর রহমান www.armithu.com নামের একটি ওয়েবসাইট খোলেন। এতে তিনি তাঁর নগর পরিকল্পনা উপস্থাপন করেছেন।
সামাজিক যোগাযোগের ওয়েবসাইট ফেসবুকে প্রচারণায় রয়েছেন আওয়ামী লীগের আরেক বিদ্রোহী মেয়র পদপ্রার্থী ভিক্টোরিয়া কলেজের সাবেক ভিপি নুর উর রহমান মাহমুদ। অফিশিয়াল পেজ, ফ্যান পেজ মিলিয়ে তানিমের ফেসবুক পেইজের সংখ্যাও অনেক। অফিশিয়াল পেজটি নিয়মিত হালনাগাদ হচ্ছে, প্রচারণার ছবিও দেওয়া হচ্ছে নিয়মিত।
সম্মিলিত নাগরিক কমিটির মেয়র পদপ্রার্থী মনিরুল হকের (সাক্কু) ফেসবুক পেজ নিয়মিত হালনাগাদ করা হচ্ছে। এই পেজে পৌরসভার মেয়র থাকাকালে তাঁর বিভিন্ন উন্নয়নমূলক কাজের ছবি দেখা গেছে।
এয়ার আহমেদের পেজটি খোলা হয়েছে নির্বাচনের তফসিল ঘোষণার এক মাস আগে। যদিও এটি নিয়মিত হালনাগাদ করা হচ্ছে না। তবে এতে সেলিমের প্রচারপত্রের বক্তব্য রয়েছে।
বিভিন্ন মুঠোফোন সংযোগদাতা প্রতিষ্ঠানের সঙ্গে চুক্তি করে মেয়র পদপ্রার্থীরা খুদে বার্তার মাধ্যমে নিজ নিজ প্রতীকের পক্ষে ভোট চেয়েছেন। এর মধ্যে আনিসুর রহমান রবি নম্বর থেকে ভোটারদের খুদে বার্তা দিচ্ছেন। কেবল প্রার্থীদের গণসংযোগ নয়, প্রযুক্তির ব্যবহারও ভোটের ক্ষেত্রে সহায়ক শক্তি হিসেবে কাজ করছে বলে ভোটাররা মনে করছেন।
আগামী ৫ জানুয়ারি নবগঠিত কুমিল্লা সিটি করপোরেশনের প্রথম নির্বাচন। —গাজীউল হক, কুমিল্লা
</doc>
<doc>
ই-বর্জ্য ব্যবস্থাপনায় উদ্যোগ নেওয়ার আহ্বান
| তারিখ: ২৮-১২-২০১১
ঢাকার এলিফ্যান্ট রোডে মাল্টিপ্ল্যান সেন্টারে আট দিনের ডিজিটাল আইসিটি ফেয়ার ২০১১-এর সমাপনী অনুষ্ঠান গত সোমবার রাতে অনুষ্ঠিত হয়েছে। অনুষ্ঠানে প্রধান অতিথির অধ্যাপক জামিলুর রেজা চৌধুরী বলেন, এখনই আমাদের ই-বর্জ্য ব্যবস্থাপনার জন্য প্রয়োজনীয় উদ্যোগ নিতে হবে। এ জন্য আরও বেশি করে সচেতন হতে হবে পাশাপাশি ই-বর্জ্য কীভাবে ব্যবস্থাপনা করা যায়, এর ওপর প্রয়োজনীয় গবেষণা করতে হবে।
বাংলাদেশ কম্পিউটার সমিতির নবনির্বাচিত সভাপতি মো. ফয়েজউল্যাহ খান বলেন, সবাইকে ই-বর্জ্য ব্যবস্থাপনার জন্য এগিয়ে আসতে হবে। মাল্টিপ্ল্যান সেন্টার দোকানমালিক সমিতির সভাপতি ও মেলার আহ্বায়ক তৌফিক এহে্সান মেলাকে সফল কারার জন্য সবার প্রতি কৃতজ্ঞতা জানান। নানারকম আয়োজন নিয়ে এই মেলা চলে ১৯ থেকে ২৬ ডিসেম্বর পর্যন্ত।—নিজস্ব প্রতিবেদক
</doc>
<doc>
ব্রাদারের পরিবেশক সম্মেলন অনুষ্ঠিত
| তারিখ: ২৮-১২-২০১১
রাজধানীর একটি রেস্তোরাঁয় গ্লোবাল ব্র্যান্ড (প্রা.) লিমিটেডের আয়োজনে সম্প্রতি অনুষ্ঠিত হলো ‘ব্রাদার ডিলার সম্মেলন এবং নতুন পণ্য পরিচিতি’ অনুষ্ঠান। এতে ব্রাদার ইন্ডাস্ট্রিজ লিমিটেডের সার্বিক পণ্য পরিচিতি তুলে ধরেন আঞ্চলিক বিক্রয় ব্যবস্থাপক অমিত আলী। অনুষ্ঠানে ব্রাদারের কয়েকটি নতুন প্রিন্টার বাংলাদেশের বাজারে ছাড়া হয়। এসবের পরিচিতি তুলে ধরেন ব্রাদারের পণ্য ব্যবস্থাপক গোলাম সারোয়ার। এতে র‌্যাফেল ড্রয়ে মাধ্যমে বিজয়ীদের পুরস্কার দেন গ্লোবাল ব্র্যান্ডের ব্যবস্থাপনা পরিচালক রফিকুল আনোয়ার ও পরিচালক জসিম উদ্দিন খন্দকার। —বিজ্ঞপ্তি
</doc>
<doc>
প্রতিবেদন
ফেসবুকে বার্তা দিয়ে উদ্ধার হলেন মা ও ছেলে
| তারিখ: ২৮-১২-২০১১
ফেসবুকে সাহায্য চেয়ে আটকাবস্থা থেকে উদ্ধার পেয়েছেন যুক্তরাষ্ট্রের ইউটাহ অঙ্গরাজ্যের একজন নারী ও তাঁর ১৭ মাস বয়সী ছেলে। গত শনিবার এ ঘটনা ঘটে। পুলিশ জানায়, ট্রয় রিড ক্রিচফিল্ড নামের এক ব্যক্তি ওই নারী ও তাঁর শিশুকে একটি বাড়ির ভেতরে প্রায় পাঁচ দিন আটকে রাখেন। ওই নারীর কাছে একটি ল্যাপটপ কম্পিউটার ছিল। তিনি গোপনে একটি ক্লজেটের ভেতরে ঢুকে ল্যাপটপ থেকে সামাজিক যোগাযোগের ওয়েবসাইট ফেসবুকে তাঁকে উদ্ধার করার জন্য আহ্বান জানিয়ে একটি বার্তা প্রকাশ করেন। তিনি লিখেছিলেন: সকালের মধ্যে যদি তাঁদের উদ্ধার করা না হয়, তাহলে তাঁরা মারা যাবেন। তাঁর এই বার্তা অনেকের চোখে পড়ে। তাঁরা পুলিশকে খবর দিলে পুলিশ এসে ওই নারী ও শিশুকে উদ্ধার করে।
পুলিশ এ ঘটনায় ট্রয় রিড ক্রিচফিল্ডকে (৩৩) গ্রেপ্তার করেছে। তাঁর বিরুদ্ধে অপহরণ, পারিবারিক সহিংসতা, শিশু নির্যাতনসহ বেশ কয়েকটি অভিযোগ আনা হয়েছে। ওই নারী জানান, মাত্র কয়েক দিন আগে ক্রিচফিল্ডের সঙ্গে তাঁর বন্ধুত্ব হয়। ক্রিচফিল্ডের আমন্ত্রণে তিনি তাঁর বাড়িতে গেলে তাঁকে আটকে রাখেন। এই পাঁচ দিনে তাঁকে কখনো বাড়ির বাইরে যেতে দেননি ক্রিচফিল্ড। শুধু তা-ই নয়, তাঁকে মারধরও করা হয়েছে।
</doc>
<doc>
কম্পিউটার সিটি মেলা উদ্বোধনকালে পররাষ্ট্রমন্ত্রী
সরকার ডিজিটাল-বৈষম্য দূর করবে
| তারিখ: ২৭-১২-২০১১
সরকার যেভাবে দেশের বিভিন্ন ক্ষেত্রে বৈষম্য কমিয়ে এনেছে, ঠিক সেভাবেই ডিজিটাল-বৈষম্য দূর করার জন্য কাজ করছে। দেশের সব শ্রেণীর মানুষের হাতে তথ্যপ্রযুক্তির সুবিধা পৌঁছে দেওয়ার জন্যও কাজ করছে বর্তমান সরকার। গতকাল সোমবার ঢাকার বিসিএস কম্পিউটার সিটির বার্ষিক মেলা ‘সিটি আইটি ২০১১-১২’ উদ্বোধনকালেপররাষ্ট্রমন্ত্রী দীপু মনি এসব কথা বলেন। তিনি আরও জানান, এখন তথ্যপ্রযুক্তি কেবল বিনোদন আর শিক্ষার উপকরণ হিসেবেই সীমাবদ্ধ নয়, জীবন ও জীবিকার মাধ্যম হিসেবেও ব্যবহার হচ্ছে।
উদ্বোধনী অনুষ্ঠানে বিশেষ অতিথির বক্তব্যে আমেরিকান চেম্বার অব কমার্স ইন বাংলাদেশের সভাপতি আফতাব-উল-ইসলাম জানান, বিসিএস কম্পিউটার সিটি দেশের তথ্যপ্রযুক্তির ক্ষেত্রে এক নতুন যুগের সূচনা করেছে। এই বিশাল কম্পিউটার বাজার দেশে তথ্যপ্রযুক্তিকে সুলভ ও সহজলভ্য করে তুলতে গুরুত্বপূর্ণ ভূমিকা রেখেছে। অনুষ্ঠানে ইন্টারনেট সার্ভিস প্রোভাইডার অ্যাসোসিয়েশন অব বাংলাদেশের (আইএসপিএবি) সভাপতি আক্তারুজ্জামান মঞ্জুকে তথ্যপ্রযুক্তিতে বিশেষ অবদান রাখার জন্য বিসিএস কম্পিউটার সিটির পক্ষ থেকে আজীবন সম্মাননা প্রদান করা হয়। কম্পিউটার সিটির সভাপতি এ টি শফিক উদ্দিন আহমেদের সভাপতিত্বে উদ্বোধনী অনুষ্ঠানে মেলার প্লাটিনাম পৃষ্ঠপোষক বাংলালায়ন কমিউনিকেশনস লিমিটেডের চেয়ারম্যান মেজর (অব.) আবদুল মান্নান ও মেলার আহ্বায়ক কাজী শামসুদ্দিন আহমেদ বক্তৃতা করেন।
এই মেলায় অংশ নিচ্ছে প্রায় ১৬০টি প্রযুক্তি প্রতিষ্ঠান। মেলা চলাকালে বাংলাদেশের প্রেক্ষাপটে তথ্যপ্রযুক্তি, ওয়াইম্যাক্স ইন্টারনেটের মাধ্যমে মানবসম্পদ উন্নয়ন এবং তথ্যপ্রযুক্তির নানা দিক নিয়ে বিশেষ সেমিনার, আলোচনা ও কুইজ প্রতিযোগিতা অনুষ্ঠিত হবে। এবারের মেলায় আরও থাকছে গুণীজন সংবর্ধনা এবং বিশিষ্ট অতিথিদের সম্মাননা প্রদান।শিশু চিত্রাঙ্কন প্রতিযোগিতা, গেম প্রতিযোগিতা, ডিজিটাল ছবি প্রতিযোগিতা, বিতর্ক ও কুইজ প্রতিযোগিতা, রক্তদান কর্মসূচি ইত্যাদি রয়েছেমেলায়। মেলার প্রবেশমূল্য ১০ টাকা। প্রতিবন্ধী ও বিদ্যালয়ের শিক্ষার্থীরা পরিচয়পত্র দেখিয়ে ঢুকতে পারবে। মেলা চলবে ৪ জানুয়ারি পর্যন্ত।প্রতিদিন সকাল ১০টা থেকে রাত আটটা পর্যন্ত মেলা খোলা থাকবে। —মোছাব্বের হোসেন
</doc>
<doc>
ইন্টারনেটে বাংলাদেশের আলোকচিত্র সমৃদ্ধ করার দাবি
| তারিখ: ২৭-১২-২০১১
ইন্টারনেটে বাংলাদেশ লিখে সার্চ দিলে যেসব ছবি পাওয়া যায়, তা বাংলাদেশের সৌন্দর্যকে তুলে ধরে না। এ জন্য ইন্টারনেটে বাংলাদেশের সৌন্দর্য এবং ইতিবাচক দিকগুলোর ছবি বেশি বেশি করে ইন্টারনেটের বিভিন্ন সাইটে রাখতে হবে। যেন যে কেউ বাংলাদেশের সত্যিকারের ছবি দেখতে পায়। গত শনিবার বিকেলে রাজধানীর দৃক গ্যালারিতে আয়োজিত এক আলোকচিত্র প্রদর্শনীতে আলোকচিত্রীরা এ দাবি জানিয়েছেন। খবর বিজ্ঞপ্তির।
বাংলাদেশ নিয়ে ‘জুম আলট্রা ফটোবাজ’ প্র্রতিযোগিতার অংশ হিসেবে এই প্রদর্শনীর আয়োজন করে বিজ্ঞাপনী সংস্থা ‘ক্রিয়েটো’। ফেসবুকের মাধ্যমে আয়োজিত প্রতিযোগিতায় প্রায় পাঁচ হাজার প্রতিযোগী অংশ নেন।
প্রতিযোগীরা নিজেদের তোলা পছন্দের ছবিগুলো ক্রিয়েটোর ফেসবুক পাতায় প্রকাশ করেছেন। এরপর ছবিগুলোতে ফেসবুক ব্যবহারকারীদের দেওয়া ‘লাইক’-এর সংখ্যা ও বিচারকদের নম্বরের ভিত্তিতে ১৫ জন বিজয়ী নির্বাচন করা হয়েছে।
অনুষ্ঠানে পুরস্কার বিতরণ করেন বিশিষ্ট আলোকচিত্রী হাসান সাইফুদ্দিন চন্দন, সাব্বির ফেরদৌস, বিজ্ঞাপন নির্মাতা গাজী শুভ্র ও ক্রিয়েটোর প্রধান নির্বাহী রাশীদ খান। প্রদর্শনীতে প্রতিযোগীদের ৫০টি ছবি স্থান পেয়েছে।
</doc>
<doc>
শমশেরনগরে আউটসোর্সিং নিয়ে মতবিনিময়
| তারিখ: ২৬-১২-২০১১
মৌলভীবাজারের কমলগঞ্জ উপজেলার শমশেরনগরে হাজীপুর ইন্টারনেট টেকনোলজি (এইচআইটি) ২০২০-এর উদ্যোগে আউটসোর্সিং প্রশিক্ষণার্থীদের সঙ্গে জিনবিজ্ঞানী আবেদ চৌধুরীর মতবিনিময় সভা গত শনিবার অনুষ্ঠিত হয়েছে। এইচআইটি ২০২০-এর প্রতিষ্ঠাতা আবেদ চৌধুরী বলেন, রূপকল্প ২০২১ বাস্তবায়নে গ্রামপর্যায়ে ইন্টারনেট ব্যবহার করে দক্ষতা বাড়ানো এবং সবাইকে সচ্ছল হওয়ার সুযোগ করে দিতেই তিনি এ উদ্যোগ গ্রহণ করেন। এ জন্য প্রশিক্ষণার্থীদের ইংরেজিতে আরও দক্ষ হতে হবে। শমশেরনগরে এইচআইটির আউটসোর্সিং প্রশিক্ষণে সাতজনকে প্রশিক্ষণ দেন ফেরদৌস ইবনে কাদের। জানা যায়, গত বৃহস্পতিবার মৌলভীবাজার সরকারি কলেজ মিলনায়তনে ও শুক্রবার শমশেরনগর সুজা মেমোরিয়াল কলেজে ও বিকেলে সিলেট মহানগরের হোটেল হলি সাইডে তিনটি আলাদা সেমিনার অনুষ্ঠিত হয়েছিল। —কমলগঞ্জ (মৌলভীবাজার) প্রতিনিধি
</doc>
<doc>
একুশটি সামাজিক সাইটকে দিল্লি আদালতের নোটিশ
| তারিখ: ২৬-১২-২০১১
আপত্তিকর বিষয় প্রকাশের অভিযোগে ২১টি সামাজিক যোগাযোগের (সোশ্যাল নেটওয়ার্কিং) সাইটের বিরুদ্ধে দিল্লির একটি আদালত সমন জারি করেছেন। এই সাইটগুলোর মধ্যে আছে ফেসবুক, অরকুট, টুইটার, ইউটিউব, গুগল প্লাস ইত্যাদি। শুক্রবার দিল্লির মেট্রোপলিটন ম্যাজিস্ট্রেট সুদেশ কুমার একই সঙ্গে কেন্দ্রীয় সরকারকে আগামী ১৩ জানুয়ারির মধ্যে এ বিষয়ে প্রয়োজনীয় তদন্ত করে ব্যবস্থা গ্রহণের নির্দেশ দিয়েছেন। পাশাপাশি একটি তদন্ত প্রতিবেদনও আদালতে পেশ করতে হবে।
ম্যাজিস্ট্রেট তাঁর রায়ে উল্লেখ করেছেন, সাইটগুলোতে বিভিন্ন ধর্ম, বর্ণ ও ব্যক্তি সম্পর্কে আপত্তিজনক মন্তব্য এবং ছবি রয়েছে। কিন্তু সেগুলো আটকানোর কোনো পথ নেই। জনৈক সাংবাদিক বিনয় রায়ের দাখিল করা আবেদনের পরিপ্রেক্ষিতে আদালত ওই নির্দেশ দেন। —অমর সাহা, কলকাতা
</doc>
<doc>
রোবট দৌড়ে প্রথম হলো আইইউটি
| তারিখ: ২৫-১২-২০১১
‘বিজয়ের মুহূর্তগুলো সব সময়ই আনন্দের। একটি জয় জীবনের একটি অনুপ্রেরণা।’ রোবটের দৌড় প্রতিযোগিতায় প্রথম স্থান অর্জন করার পর এভাবেই অনুভূতি ব্যক্ত করলেন ইসলামিক ইউনিভার্সিটি অব টেকনোলজির (আইইউটি) সাইবর্গস দলের দলনেতা ইবাদুর রহমান। দলের অন্য সদস্যরা হলেন নাঈমুল ইসলাম, মুরাদ মাহাবুব, মো. সালেক মাহমুদ, খন্দকার কমরুজ্জামান নাবিল।
গত বৃহস্পতি ও শুক্রবার চট্টগ্রাম প্রকৌশল ও প্রযুক্তি বিশ্ববিদ্যালয়ে (চুয়েট) অনুষ্ঠিত হয় রোবট দৌড় প্রতিযোগিতা। শুক্রবার রাতে চূড়ান্ত ফলাফল জানা যায়। প্রতিযোগিতায় দ্বিতীয়, তৃতীয় ও চতুর্থ স্থান অর্জন করেছে চুয়েট বেদুইন, বাংলাদেশ প্রকৌশল বিশ্ববিদ্যালয়ের বুয়েট স্পার্কলেস ও চুয়েটের বিওয়াইন্ড রিপেয়ার দল। আয়োজকেরা জানান, রোবটগুলোকে অতিক্রম করতে হয় বিভিন্ন চেক পয়েন্ট, নিষিদ্ধ স্থান ও সেতু। এসব অতিক্রম করার কৌশল এবং দৌড় সম্পন্ন করতে যে সময় লাগে, সেই হিসাবে নির্দিষ্ট পয়েন্ট পায় দলগুলো। এ পয়েন্টের ভিত্তিতেই বিজয়ীদের মূল্যায়ন করা হয়। প্রতিযোগিতায় নয়টি বিশ্ববিদ্যালয়ের ২৪টি দল অংশ নেয়। —চুয়েট প্রতিনিধি
</doc>
<doc>
স্মার্টফোনের জন্য বিক্রি কমেছে ডিজিটাল ক্যামেরার
অনলাইন ডেস্ক | তারিখ: ২৪-১২-২০১১
স্মার্টফোনের দাপটে যুক্তরাষ্ট্রে অপেক্ষাকৃত কমদামি ক্যামেরা ও ক্যামকর্ডারের বিক্রি কমে গেছে।
একটি গবেষণা সংস্থার বরাত দিয়ে বিবিসি অনলাইন জানিয়েছে, যুক্তরাষ্ট্রে স্মার্টফোনের বিক্রি এতটাই বেড়েছে যে এ কারণে ক্যামেরার বিক্রি গত নভেম্বর মাসে প্রায় ১৭ শতাংশ কমে গেছে। ২০১০ সালের একই সময়ে বিক্রি হওয়া ক্যামেরার সঙ্গে তুলনামূলক বিশ্লেষণে এই চিত্র বেরিয়ে এসেছে।
সংস্থাটি আরও জানিয়েছে, গত বছরের এই সময়ে বিক্রি হওয়া পকেট ক্যামকর্ডারের সঙ্গে তুলনামূলক বিশ্লেষণে এ হার ১৩ শতাংশ।
গবেষণা সংস্থাটি অনলাইনে জরিপ চালিয়ে জানতে পেরেছে, ব্যবহারকারীরা ঘুরতে-ফিরতে ছবি ও ভিডিও করার কাজটি এখন নিজের স্মার্টফোন দিয়ে সারতেই অধিক স্বাচ্ছন্দ্যবোধ করছেন।
তবে ব্যবহারকারীরা এও জানিয়েছেন, যেকোনো ছুটিতে বাইরে বেড়াতে গেলে তারা এখনো ছোট ডিজিটাল ক্যামেরাকেই অগ্রাধিকার দেন।
স্মার্টফোনের কারণে ডিজিটাল ক্যামেরার বিক্রি কমে যাওয়ার কারণ হিসেবে বিশ্লেষকেরা বলেছেন, বিভিন্ন সামাজিক যোগাযোগের ওয়েবসাইটে স্মার্টফোনের মাধ্যমে ছবি তত্ক্ষণাত্ আপলোড করতে পারার সুবিধার কারণেই ডিজিটাল ক্যামেরার চেয়ে স্মার্টফোনের প্রতি ব্যবহারকারীদের আগ্রহ বেড়ে গেছে।
</doc>
<doc>
প্রতিবেদন
চুয়েটে রোবট দৌড়!
| তারিখ: ২৪-১২-২০১১
চট্টগ্রাম প্রকৌশল ও প্রযুক্তি বিশ্ববিদ্যালয়ে (চুয়েট) গত বৃহস্পতিবার হয়ে গেলে অভিনব এক দৌড় প্রতিযোগিতা। এটি মানুষের দৌড় নয়, এ প্রতিযোগিতা ছিল রোবটদের মধ্যে। নবায়নযোগ্য জ্বালানির ওপর তিন দিনের আন্তর্জাতিক সম্মেলনের প্রথম দিনে এ প্রতিযোগিতা ও প্রকল্প প্রদর্শনী শুরু হয়। পুরো আয়োজনের উদ্বোধন করেন প্রধান অতিথি শিক্ষামন্ত্রী নুরুল ইসলাম নাহিদ।
আয়োজক সূত্রে জানা যায়, রোবট দৌড় প্রতিযোগিতায় বাংলাদেশের নয়টি বিশ্ববিদ্যালয়ের ২৪টি দল অংশ নেয়। এতে চট্টগ্রাম প্রকৌশল ও প্রযুক্তি বিশ্ববিদ্যালয় (চুয়েট) থেকে আটটি, বাংলাদেশ প্রকৌশল ও প্রযুক্তি বিশ্ববিদ্যালয় (বুয়েট) থেকে চারটি, খুলনা প্রকৌশল ও প্রযুক্তি বিশ্ববিদ্যালয় (কুয়েট) থেকে তিনটি, ইসলামিক ইউনিভার্সিটি অব টেকনোলজি (আইইউটি) থেকে চারটি দল অংশ নেয়। এ ছাড়া রাজশাহী প্রকৌশল ও প্রযুক্তি বিশ্ববিদ্যালয় (রুয়েট), ঢাকা বিশ্ববিদ্যালয় (ঢাবি), মিলিটারি ইনস্টিটিউট অব সায়েন্স অ্যান্ড টেকনোলজি (এমআইএসটি), আহসানউল্লাহ ইউনিভার্সিটি অব সায়েন্স অ্যান্ড টেকনোলজি (এইউএসটি) ও চট্টগ্রামের প্রিমিয়ার বিশ্ববিদ্যালয় থেকে একটি করে দল অংশ নেয়। আজ রোবট দৌড়ের চূড়ান্ত পর্বের প্রতিযোগিতায় বিজয়ী নির্ধারণ করা হবে।
এ ছাড়া অনুষ্ঠানের প্রকল্প প্রদর্শনী পর্বে বিভিন্ন বিষয়ের ওপর ১৬টি প্রকল্প দেখানো হয়েছে। প্রকল্পগুলোর মধ্যে উল্লেখযোগ্য ছিল স্বয়ংক্রিয় গাড়ি পার্কিং, ভয়েসের মাধ্যমে স্বয়ংক্রিয়ভাবে নিয়ন্ত্রিত রোবটিক আর্ম, ট্রেন দুর্ঘটনা এড়াতে স্বয়ংক্রিয় ব্যবস্থা, স্বয়ংক্রিয় ময়লা সংগ্রাহক ইত্যাদি।
এ আয়োজনের অনলাইন মিডিয়া পার্টনার চুয়েটনিউজ২৪ ডট কম। —চুয়েট প্রতিনিধি
</doc>
<doc>
রংপুরে ইউনিয়ন তথ্যকেন্দ্রগুলো বন্ধই থাকছে
| তারিখ: ২৪-১২-২০১১
রংপুর জেলার ইউনিয়ন তথ্যসেবা কেন্দ্রগুলো (ইউআইএসসি) জনগণের কোনো কাজে আসছে না। যন্ত্র এলেও এগুলো বন্ধই থাকছে। সচেতনতা, প্রচারণা ও কম্পিউটার পরিচালনাকারীর অভাবে এগুলো পড়ে থাকছে।
খোঁজ নিয়ে জানা গেছে, রংপুরের আট উপজেলার ৮৩টি ইউনিয়ন পরিষদে কম্পিউটারসহ যাবতীয় সরঞ্জাম থাকলেও অপারেটর ও প্রচার-প্রচারণা না থাকায় তথ্যকেন্দ্রের সেবা জনগণ পাচ্ছে না। এ ছাড়া স্থানীয় জনপ্রতিনিধিদের উদাসীনতার কারণে তথ্যকেন্দ্রের মূল উদ্দেশ্য ব্যাহত হতে চলেছে। প্রায় প্রতিটি তথ্যকেন্দ্রই বন্ধ থাকছে।
২০১০ সালের ১১ নভেম্বর টেলিকনফারেন্সের মাধ্যমে প্রধানমন্ত্রী শেখ হাসিনা সারা দেশে চার হাজার ৫০১টি ইউনিয়ন তথ্যসেবা কেন্দ্র একসঙ্গে উদ্বোধন করেন। সে অনুযায়ী রংপুরের ইউনিয়নগুলোতেও যন্ত্রপাতি এবং একজন পুরুষ ও একজন নারী উদ্যোক্তা নিয়োগ দেওয়া হয়। কিন্তু এর প্রায় এক বছর পরও রংপুরের ইউআইএসসিগুলো চালু হয়নি। গত অক্টোবর মাসে রংপুর টাউন হলে ইউনিয়ন পরিষদ চেয়ারম্যান ও সচিবদের এক সভা অনুষ্ঠিত হয়। সভায় নভেম্বর মাস থেকে সব ইউআইএসসি চালু করার ঘোষণা দেওয়া হয়। তবে এখনো এর কোনো বাস্তবায়ন নেই।
জেলার কাউনিয়া উপজেলার হারাগাছ ইউনিয়ন, সদর ইউনিয়ন, গঙ্গাচড়া উপজেলা সদর, গজঘণ্টা, সদর উপজেলা উত্তম ইউনিয়নসহ আরও কয়েকটি ইউনিয়ন ঘুরে দেখা গেছে, তথ্যসেবা কেন্দ্রগুলো বন্ধ। এসব এলাকার শিক্ষিত যুবকেরা জানেন না, তাঁদের ইউনিয়নে ইন্টারনেট ব্যবহারের সুযোগ-সুবিধা রয়েছে। হারাগাছ ডিগ্রি কলেজের শিক্ষার্থী আলী হোসেন বলেন, ‘ইন্টারনেট থাকলেও আমরা বঞ্চিত।’ আরেক শিক্ষার্থী লাইলী বেগম বলেন, ব্যক্তিগতভাবে প্রতিষ্ঠান গড়ে তুলে তারা ব্যবসা-বাণিজ্য করছে। হারাগাছ ইউনিয়নের চেয়ারম্যান আবুল হোসেন বলেন, লোকবল না থাকায় তথ্যকেন্দ্রের সেবা দেওয়া যাচ্ছে না। কাউনিয়ার সদর ইউনিয়নের আবদুল হান্নান বলেন, বিনা পারিশ্রমিকে কেউ কাজ করতে চায় না বলে তা বন্ধ থাকছে। গঙ্গাচড়া উপজেলার সদর ইউনিয়নের চেয়ারম্যান আসাদুজ্জামান বলেন, এটি চালু করার লোকবল নেই। সদর উপজেলার উত্তম ইউনিয়নের রুহুল আমিনসহ অধিকাংশ চেয়ারম্যান একই মন্তব্য করেন।
ইউনিয়ন পরিষদ সেক্রেটারি সমিতির কেন্দ্রীয় কমিটির যুগ্ম সম্পাদক আশরাফ বাবু জানান, বর্তমান সরকার তথ্যপ্রযুক্তি জনগণের দোরগোড়ায় পৌঁছে দিতে ইউনিয়ন তথ্যসেবা কেন্দ্র চালু করেছে। এর কার্যক্রম বন্ধ থাকলেও তা কীভাবে চালু রাখা যায়, সে ব্যাপারে ব্যবস্থা নেওয়া হচ্ছে।
জানা যায়, গ্রামের মানুষ যাতে কম খরচে, কম সময়ে দেশ-বিদেশে টেলিযোগাযোগ, ইন্টারনেট সুবিধা, অনলাইন তথ্য, কৃষি, স্বাস্থ্য, শিক্ষা, আইন, মানবাধিকারসহ বিভিন্ন তথ্য পেতে পারে, সে লক্ষ্যেই এ প্রকল্প নেওয়া হয়েছে। প্রকল্পের আওতায় প্রতিটি ইউনিয়নে দুটি কম্পিউটার, প্রিন্টার, মডেম, ফ্যাক্সসহ বিভিন্ন উপকরণ দেওয়া হয়। ইউএনডিপির আর্থিক ও কারিগরি সহায়তায় এ প্রকল্প নেওয়া হয়েছে। —আরিফুল হক, রংপুর
</doc>
<doc>
কম্পিউটার মেলার উদ্বোধনী অনুষ্ঠানে বন ও পরিবেশমন্ত্রী
আইসিটির মাধ্যমে পরিবেশ রক্ষা করতে হবে
| তারিখ: ২০-১২-২০১১
মানুষের বিরূপ আচরণের কারণে পৃথিবীর জলবায়ুর পরিবর্তন হচ্ছে। ফলে পৃথিবী বসবাসের অনুপযুক্ত হয়ে পড়ছে। এই পরিস্থিতির উন্নয়নে তথ্য ও যোগাযোগপ্রযুক্তি (আইসিটি) ভালো ভূমিকা রাখতে পারে। আইসিটির মাধ্যমে প্রাকৃতিক পরিবেশ রক্ষা করার বিষয়ে গুরুত্ব আরোপ করতে হবে।
গতকাল সোমবার সকালে ঢাকার এলিফ্যান্ট রোডে মাল্টিপ্ল্যান কম্পিউটার সিটি সেন্টারে আট দিনের ‘ডিজিটাল আইসিটি ফেয়ার-২০১১’-এর উদ্বোধনকালেবন ও পরিবেশমন্ত্রী হাছান মাহমুদ এসব কথা বলেন। তিনি দেশের তথা ঢাকার পরিবেশ রক্ষার জন্য ওয়েব প্রচারণা কাজে লাগাতে তরুণ প্রজন্মকে এগিয়ে আসার আহ্বান জানান।
অনুষ্ঠানের বিশেষ অতিথি সাংসদ শেখ ফজলে নূর তাপস বলেন, ‘গত তিন বছরে শিক্ষাসহ বিভিন্ন খাতে আইসিটির কার্যকর প্রয়োগ করা হয়েছে। ২০১৩ সালের মধ্যে ষষ্ঠ শ্রেণী থেকে কম্পিউটার শিক্ষা বাধ্যতামূলক করা হবে।’ বাংলাদেশ কম্পিউটার সমিতির (বিসিএস) সভাপতি মোস্তাফা জব্বার বলেন, ‘আমাদের সবার উপকারের জন্য ই-বর্জ্য ব্যবস্থাপনার ওপর গুরুত্ব দিয়ে কার্যকর নীতিমালা প্রণয়ন করতে হবে।’
উদ্বোধনী অনুষ্ঠানে সাবেক প্রতিমন্ত্রী আবু সাইয়িদ, আমেরিকান চেম্বার অব কমার্সের সভাপতি আফতাব উল ইসলাম, বাংলাদেশ দোকানমালিক সমিতির চেয়ারম্যান আমির হোসেন খান, মহাসচিব এস এ কাদের, এলিফ্যান্ট রোড দোকানমালিক সমিতির প্রধান উপদেষ্টা মোস্তফা মহসীনসহ অনেকে বক্তৃতা করেন। অনুষ্ঠানে সভাপতিত্ব করেন মেলার আহ্বায়ক ও মাল্টিপ্ল্যান সেন্টার দোকানমালিক সমিতির সভাপতি তৌফিক এহসান।
মেলার আহ্বায়ক জানান, আট এই মেলায় অংশ নিয়েছে এই মার্কেটের ৪৫০ থেকে ৫০০টি আইটি প্রতিষ্ঠান। মার্কেটের তৃতীয় থেকে দশম তলা পর্যন্ত ৯৬ হাজার বর্গফুট এলাকায় আয়োজিত এ মেলায় বিভিন্ন ব্র্যান্ডের প্রযুক্তি প্রতিষ্ঠান অংশ নিয়েছে।
উদ্বোধনী অনুষ্ঠানের পরপরই এই মেলায় দর্শকদের ভিড় বাড়তে থাকে। মেলা উপলক্ষে প্রতিটি প্রযুক্তি প্রতিষ্ঠান বিশেষ মূল্যছাড় ও পুরস্কার ঘোষণা করেছে। এ ছাড়া সিটিসেল জুম আলট্রার বিশেষ প্যাকেজ ঘোষণা করা হয়েছে।
ডিজিটাল আইসিটি মেলায় বিশেষ আয়োজন হিসেবে থাকছে আইসিটি নিয়ে সেমিনার, বিতর্ক প্রতিযোগিতা, শিশুদের চিত্রাংকন প্রতিযোগিতা, রক্তদান কর্মসূচি ও সাংস্কৃতিক অনুষ্ঠান। আরও থাকছে শিক্ষার্থীদের জন্য গেমিং জোন। মেলা চলাকালে প্রতি ৫ ঘণ্টা পর প্রবেশ-টিকিটের ওপর র‌্যাফেল ড্র অনুষ্ঠিত হবে। মেলার নানা তথ্য জানা যাবে www.digitalictfair.com এই ঠিকানায়। মেলা প্রতিদিন সকাল ১০টা থেকে রাত আটটা পর্যন্ত চলবে। —মোছাব্বের হোসেন
</doc>
<doc>
পেটেন্ট যুদ্ধে অ্যাপলের কাছে এইচটিসির হার
অনলাইন ডেস্ক | তারিখ: ২০-১২-২০১১
তাইওয়ান-ভিত্তিক মোবাইল ফোনসেট নির্মাতা প্রতিষ্ঠান এইচটিসি পেটেন্ট লড়াইয়ে অ্যাপলের কাছে হেরে গেছে।
আন্তর্জাতিক বাণিজ্য কমিশনে অ্যাপল এইচটিসির বিরুদ্ধে যে পেটেন্ট ভঙ্গের অভিযোগ এনেছিল, তার ভিত্তিতে প্রতিষ্ঠানটি তদন্ত চালিয়ে প্রমাণ পেয়েছে যে একটি ক্ষেত্রে এইচটিসি পেটেন্ট বিধি লঙ্ঘন করেছে।
এর ফলে এইচটিসি যুক্তরাষ্ট্রে আগামী বছরের এপ্রিল থেকে তাদের যেসব স্মার্টফোনে অ্যাপলের অভিযোগকৃত অ্যাপ্লিকেশনটি আছে, সেগুলো বিক্রি করতে পারবে না।
অ্যাপল এই মুহূর্তে বিশ্বের অনেক স্থানেই বিভিন্ন প্রযুক্তি প্রতিষ্ঠানের সঙ্গে পেটেন্ট নিয়ে আইনি লড়াই চালিয়ে যাচ্ছে। বিশ্ব বাণিজ্য কমিশনের কাছে অ্যাপল এইচটিসির বিরুদ্ধে ১০টি পেটেন্ট ভঙ্গের অভিযোগ তুলেছিল।
এদিকে, এইচটিসি বিশ্ব বাণিজ্য কমিশনের এ রায়কে এক অর্থে তাদের বিজয় হিসেবেই দেখছে। প্রতিষ্ঠানটি জানিয়েছে, বিশ্ব বাণিজ্য কমিশন যে পেটেন্টটি ভঙ্গের রায় দিয়েছে, সেটা ঠিকই আছে, তবে অ্যাপলের বাকি নয়টি পেটেন্ট ভঙ্গের অভিযোগ থেকে মুক্ত হওয়াটাই তারা বড় বিজয় হিসেবে দেখছে।
এইচটিসি ঘোষণা দিয়েছে, বিশ্ব বাণিজ্য কমিশনের নির্দেশনা মোতাবেক তারা তাদের সব স্মার্টফোন থেকে নির্দিষ্ট অ্যাপ্লিকেশনটি প্রত্যাহার করে নেবে।
বিশ্লেষকেরা মনে করছেন, এইচটিসি অভিযুক্ত অ্যাপ্লিকেশনটি প্রত্যাহার করে নিলে যুক্তরাষ্ট্রের বাজারে তাদের বিচরণ সহজ হবে।
এইচটিসির তরফে আরও বলা হয়েছে, অ্যাপলের অভিযোগের ভিত্তিতে তারা যে অ্যাপ্লিকেশনটি প্রত্যাহার করবে তার বদলি নাকি প্রায় তৈরিই হয়ে আছে। পেটেন্ট ভঙ্গের অ্যাপ্লিকেশনটি প্রত্যাহারের প্রায় সঙ্গে সঙ্গেই তারা নতুন অ্যাপ্লিকেশন সংযুক্ত করে স্মার্টফোন বাজারে ছাড়বে।
এইচটিসির অধিকাংশ স্মার্টফোনই গুগলের অ্যান্ড্রয়েড প্ল্যাটফর্মের ওপর ভিত্তি করে তৈরি। প্রতিষ্ঠানটি বিশ্বের চতুর্থ বৃহত্তম মোবাইল ফোনসেট প্রস্তুতকারী প্রতিষ্ঠান। রয়টার্স।
</doc>
<doc>
গুগলে তুষারপাত!
| তারিখ: ২১-১২-২০১১
বড়দিন উপলক্ষে গুগল সার্চে তুষারপাত দেখার ব্যবস্থা করেছে জনপ্রিয় সার্চ ইঞ্জিন গুগল! আর এ জন্য গুগল তাদের সার্চে বিশেষ ফিচার যোগ করেছে। ব্যবহারকারীরা গুগল সার্চ বক্সে let it snow লিখে এন্টার করলেই তথ্য খোঁজার পাতাটি ধীরে ধীরে তুষারাছন্ন হয়ে পড়ে এবং তুষারপাতের মধ্যেই সার্চ ফলাফল দেখানো হয়। আনন্দ দিতেই এ রকম বৈশিষ্ট্য যোগ করা হয়েছে বলে জানিয়েছে গুগল 
</doc>