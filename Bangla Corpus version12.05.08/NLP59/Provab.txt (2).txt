<doc>
মোবাইল টাওয়ারের বিকিরণে ক্ষতি হচ্ছে পাখিদের!

| তারিখ: ০১-১১-২০১১

মোবাইল ফোনের টাওয়ার থেকে নির্গত তড়িৎ চুম্বকীয় তরঙ্গ ক্ষতি করছে পাখিদের। এর প্রভাব সবচেয়ে বেশি পড়ছে চড়ুই পাখির ওপর। অবশ্য বাদ যায়নি মৌমাছিও। মানুষের ওপরও পড়ছে নেতিবাচক প্রভাব। সম্প্রতি ভারতে বিশেষজ্ঞ কমিটির এক প্রতিবেদনে এ তথ্য দেওয়া হয়েছে।
প্রতিবেদনে আরও বলা হয়েছে, নাগপুর, জব্বলপুর, উজ্জয়িনী, গোয়ালিয়র, ছিন্দওয়াড়া ও ইন্দোরে যে ‘হাউস স্প্যারো’ বা বাড়ির আশপাশে যে চড়ুই পাখি দেখা যায়, তা আর এখন নেই। আর চড়ুই বিলুপ্ত হওয়ার কারণ হিসেবে বলা হয়েছে মোবাইল টাওয়ারের বিকিরণ। যদিও এই সমীক্ষার অন্তর্ভুক্ত হয়নি কলকাতা।
প্রসঙ্গত, ভারতের কেন্দ্রীয় পরিবেশ ও বন মন্ত্রণালয় ১৩ সদস্যের একটি কমিটি গঠন করে মোবাইল টাওয়ারের বিকিরণ-প্রভাব নিয়ে একটি সমীক্ষা চালায়। —অমর সাহা, কলকাতা
</doc>
<doc>


﻿
চলছে না গাইবান্ধার ইউনিয়ন তথ্যকেন্দ্রগুলো

| তারিখ: ২০-১০-২০১১
কাজ নেই, তাই গাইবান্ধার উদাখালি ইউআইএসসির কম্পিউটার ও ফটোকপিয়ার এভাবেই পড়ে আছে। ছবিটি গতকাল বুধ

কাজ নেই, তাই গাইবান্ধার উদাখালি ইউআইএসসির কম্পিউটার ও ফটোকপিয়ার এভাবেই পড়ে আছে। ছবিটি গতকাল বুধবার তোলা

গাইবান্ধা জেলার বেশির ভাগ ইউনিয়ন তথ্য ও সেবাকেন্দ্র (ইউআইএসসি) এখন সাইনবোর্ডসর্বস্ব। তথ্যসেবা দূরের কথা, এসব তথ্যকেন্দ্র সম্পর্কে বেশির ভাগ মানুষই জানে না। বেশ কটি ইউনিয়ন তথ্যকেন্দ্রে বিদ্যুতের সংযোগ পর্যন্ত নেই। এ ছাড়া কোনো কোনো ইউনিয়নে কম্পিউটার সামগ্রী ব্যবহার করা হয় না। ফলে, উদ্যোক্তারা (তথ্যকেন্দ্রের পরিচালক) হাত গুটিয়ে বসে আছেন।
জেলা প্রশাসক কার্যালয় সূত্রে জানা গেছে, স্থানীয় সরকার সহযোগী প্রকল্পের (এলজিএসপি) আওতায় গাইবান্ধা সদর, গোবিন্দগঞ্জ, পলাশবাড়ী, সাদুল্যাপুর, সুন্দরগঞ্জ, ফুলছড়ি ও সাঘাটা উপজেলার মোট ৮২টি ইউনিয়নের প্রতিটিতে কম্পিউটার, প্রিন্টার, স্ক্যানার, ইন্টারনেট মডেম, ওয়েব ক্যামেরা সরবরাহ করা হয়। গত বছরের নভেম্বরে সারা দেশের মতো গাইবান্ধার ইউনিয়ন পরিষদ ভবনগুলোতেও গড়ে ওঠে ইউআইএসসি। প্রতিটি ইউনিয়নে একজন নারী ও একজন পুরুষ উদ্যোক্তা কেন্দ্র পরিচালনা করেন। কেন্দ্রের আয় থেকে তাঁরা পান সম্মানী-ভাতা।
খোঁজ নিয়ে দেখা গেছে, জেলার বেশির ভাগ তথ্যকেন্দ্রেরই অবস্থা বেহাল। কেন্দ্রগুলোতে কম্পিউটার, ইন্টারনেট সংযোগ—সবই আছে। কিন্তু কোনোটিরই কোনো কার্যক্রম নেই। সম্প্রতি সরেজমিনে গিয়ে দেখা যায়, ফুলছড়ি উপজেলার উদাখালী ইউনিয়ন তথ্য ও সেবাকেন্দ্র থেকে সেবা দেওয়ার কথা মানুষ জানে না। কেন্দ্রের ইউপিএস নষ্ট হয়ে আছে। ইন্টারনেট সংযোগ চালু রাখার কোনো টাকা নেই। উদাখালী গ্রামের শিক্ষক আমিনুল ইসলাম বলেন, ‘ইউনিয়ন পরিষদের পাশেই আমার বাড়ি। কিন্তু কোনো লোককে তথ্যসেবা নিতে দেখিনি।’ এই কেন্দ্রের উদ্যোক্তা আবদুল কাদের বলেন, ‘কেন্দ্রে কোনো লোকজন আসে না। দুই-চার দিন কম্পোজের কাজ করে প্রতি মাসে গড়ে আয় হয় ৪০০ টাকা। উদাখালী ইউপি চেয়ারম্যান আবদুল বাকী সরকার বলেন, বিভিন্ন সভা-সমাবেশে মানুষকে তথ্যসেবা নিতে আহ্বান জানানো হচ্ছে।
সাদুল্যাপুর উপজেলার ধাপেরহাট ইউনিয়নের তথ্যকেন্দ্রে বিদ্যুতের সংযোগ নেই। সৌরবিদ্যুৎ দিয়ে কম্পিউটার চালানো হয়। স্থানীয়সংস্কৃতিকর্মী সোলায়মান হোসেন বলেন, ‘তথ্যকেন্দ্র চালু রাখার ব্যাপারে কারও কোনো উদ্যোগ নেই।’ কেন্দ্রের উদ্যোক্তা রবিউল ইসলাম বলেন, জন্মনিবন্ধনের কাজ করে প্রতি মাসে গড়ে এক থেকে দেড় হাজার টাকা আয় হচ্ছে। আয়ের অর্ধেকই খরচ হয় প্রিন্টারের কালি কেনা ও মেরামতে।ধাপেরহাট ইউপির সাবেক চেয়ারম্যান আবদুল জলিল বলেন, লোক না আসায় কেন্দ্রগুলোয় অচলাবস্থার সৃষ্টি হয়েছে।
সাঘাটা উপজেলার জুমারবাড়ী ইউনিয়ন তথ্যকেন্দ্রের সাইনবোর্ড আছে, ভেতরে কোনো মালামাল নেই। কেন্দ্রের উদ্যোক্তা বুলবুল মিয়া বলেন, কম্পিউটার নষ্ট। তথ্যকেন্দ্র খুলে বসে থেকে লাভ কী? জুমারবাড়ী ইউপি চেয়ারম্যান মাহফুজার রহমান বলেন, ‘আগের চেয়ারম্যানের আমলে একটি কম্পিউটার কেনা হয়। সেটি কেনার দু-এক মাসের মধ্যে নষ্ট হয়ে যায়। এখন সেটি মেরামত করার উদ্যোগ নেওয়া হয়েছে।’ জেলার অন্যান্য ইউনিয়নেরও একই অবস্থা।
গাইবান্ধার ইউআইএসসি সম্পর্কেজেলা প্রশাসক মো. শহীদুল ইসলাম প্রথম আলোকে বলেন, ইউনিয়ন পরিষদের চেয়ারম্যানদের তৎপরতার অভাবে তথ্যকেন্দ্রগুলো চলছে না। তবে তথ্যকেন্দ্র জনপ্রিয় করে তোলার জন্য চেয়ারম্যান ও উদ্যোক্তাদের কর্মশালার আয়োজন করা হচ্ছে। ইতিমধ্যে একটি উপজেলায় কর্মশালা করা হয়েছে। কর্মশালার ফলে কয়েকটি তথ্যকেন্দ্র সচল হয়েছে। —শাহাবুল শাহীন, গাইবান্ধা
</doc>
<doc>
তথ্যপ্রযুক্তির দৌড়ে পিছিয়ে পড়ল বাংলাদেশ

অনলাইন প্রতিবেদক | তারিখ: ১৬-১০-২০১১
তথ্যপ্রযুক্তির দৌড়ে পিছিয়ে পড়েছে বাংলাদেশ। বিজনেস সফটওয়্যার অ্যালায়েন্সের (বিএসএ) বার্ষিক প্রতিবেদনে এমন তথ্যই উঠে এসেছে। বিশ্বের ৬৬টি দেশকে নিয়ে বিএসএ ২০০৭ সাল থেকে এই তুলনামূলক প্রতিবেদন প্রকাশ করে আসছে।
তথ্যপ্রযুক্তি শিল্পে এই দেশগুলোর সরকারি সহযোগিতা, এই শিল্পে বিনিয়োগের পরিবেশ, অবকাঠামো, তথ্যপ্রযুক্তি শিল্পে কাজ করার মতো শ্রম ও মেধার পর্যাপ্ততা, সর্বোপরি এই শিল্প নিয়ে মানুষের আগ্রহ ও গবেষণামূলক কর্মকাণ্ড বিচার করে এই তালিকা করা হয়েছে। এতে গত বছরের তুলনায় এক ধাপ নিচে নেমে গিয়ে বাংলাদেশ অবস্থান করছে ৬৩তম স্থানে।
তথ্যপ্রযুক্তিতে প্রতিযোগিতামূলক সূচকে শীর্ষ অবস্থানে রয়েছে মার্কিন যুক্তরাষ্ট্র। এর পরের পাঁচটি অবস্থানে রয়েছে ফিনল্যান্ড, সিঙ্গাপুর, সুইডেন, যুক্তরাজ্য ও ডেনমার্ক। তথ্যপ্রযুক্তিতে এশিয়ার শীর্ষ তিনটি দেশ জাপান, চীন ও দক্ষিণ কোরিয়ার অবস্থান যথাক্রমে ১৬, ৩৮ ও ১৯। এই তালিকায় পার্শ্ববর্তী দেশ ভারতের অবস্থান ৩৪তম।
বাংলাদেশ প্রসঙ্গে বিএসএর প্রতিবেদনে বলা হয়, বাংলাদেশ এ বছর এই খাতে পিছিয়ে পড়েছে শুধু তথ্যপ্রযুক্তি শিল্পে বিনিয়োগের পরিবেশ ব্যাহত হওয়ার কারণে। বিএসএ আশা প্রকাশ করেছে, বাংলাদেশের নীতিনির্ধারকেরা গুরুত্বপূর্ণ নেতৃত্বের মাধ্যমে তথ্যপ্রযুক্তি শিল্পকে এগিয়ে নিয়ে যাবে।

</doc>
<doc>

﻿
‘বাজ’ বন্ধ করে দিল গুগল

অনলাইন ডেস্ক | তারিখ: ১৫-১০-২০১

‘গুগল বাজ’ বন্ধ করে দিয়েছে ইন্টারনেট জায়ান্ট গুগল ইনকরপোরেশন। ব্যক্তিগত গোপনীয়তা লঙ্ঘিত হওয়ার অভিযোগ শুরু থেকেই ছিল বাজের ব্যাপারে। ব্যাপক সমালোচিত হওয়ার কারণে গুগল নিজেও এ সেবাটির ভবিষ্যত্ নিয়ে দ্বিধান্বিত ছিল। সবকিছু মিলিয়ে ব্যবসায়িকভাবে অসফল এ সেবাটি শুক্রবার শেষমেষ বন্ধই করে দিল তারা।
প্রতিষ্ঠানটি বেশ কয়েক মাস ধরেই নিজেদের সেবাগুলোকে নিয়ে নতুন করে চিন্তা-ভাবনা করছিল। সম্প্রতি গুগল প্লাস অবমুক্ত হওয়ার কারণে সামাজিক যোগাযোগ সেবা হিসেবে বাজের বন্ধ হয়ে যাওয়া অনেকটাই সময়ের ব্যাপার হয়ে দাঁড়ায়।
‘আমরা এ মুহূর্তে ভবিষ্যতের দিকে মনোযোগ দিয়েছি। সত্যি কথা বলতে কি, বাজের মতো কিছু অসফল সেবা থেকে আমরা অতীতে অনেককিছুই শিখেছি। এ শিক্ষা ভবিষ্যতে আমাদের ব্যবসার সফলতার ক্ষেত্রে কাজে লাগবে।’ বাজ বন্ধ করে দেওয়ার ঘোষণাটি এ ভাষাতেই নিজেদের করপোরেট ব্লগে দিয়েছে গুগল।
ব্লগে আরও বলা হয়, গুগল এখন সামাজিক যোগাযোগের সেবা হিসেবে গুগল প্লাসে অধিক মনোযোগ দেবে।
গত জুনে অবমুক্ত হওয়া গুগল প্লাস ইতিমধ্যেই ব্যবহারকারীদের কাছ থেকে যথেষ্ট সাড়া পেয়েছে। ইকোনমিক
</doc>

<doc>﻿
অবমুক্ত হলো নতুন আইফোন ৪ এস

| তারিখ: ০৬-১০

অবশেষে অবমুক্ত হলো অ্যাপল ইনকরপোরেটেডের তৈরি নতুন আইফোন। আইফোন ৪ এস, না আইফোন ৫ আসছে—এ নিয়ে ছিল বেশ অনিশ্চয়তা। অবশেষে আগের চেয়ে শক্তিশালী এবং উন্নত সুবিধা নিয়ে এসেছে আইফোন ৪ এস মডেলের স্মার্টফোনটি। অ্যাপল কর্তৃপক্ষ জানিয়েছে, নিজেদের তৈরি সেরা এবং সর্বোচ্চ সফল পণ্যের মধ্যে অন্যতম হচ্ছে নতুন এ আইফোনটি। আনুষ্ঠানিকভাবে অবমুক্ত হলেও আইফোন ৪ এস বাজারে পাওয়া যাবে ১৪ অক্টোবর থেকে। শুরুতে যুক্তরাষ্ট্র, কানাডা, যুক্তরাজ্য, ফ্রান্স, জার্মানি ও জাপানে পাওয়া যাবে নতুন আইফোনটি। যুক্তরাষ্ট্রে নতুন এ পণ্যটি বিপণন করবে এটিঅ্যান্ডটি, ভেরিজন ও স্প্রিন্ট।
নতুন আইফোন ৪ এসে যুক্ত হয়েছে আরও উন্নত ক্যামেরা সুবিধা, যা হাই-রেজুলেশন সেন্সর যুক্ত এবং এর প্রসেসর আরও দ্রুতগতির করা হয়েছে, যাতে দারুণ সব অ্যাকশন গেমস খেলা যাবে খুব সহজেই। যুক্ত হয়েছে সিরি নামের ব্যক্তিগত সহকারীর মতো একটি বিশেষ প্রোগ্রাম, যা প্রতিদিন নিজের প্রয়োজনীয় কাজগুলো মনে করিয়ে দেবে তা-ও আবার কথা বলার মাধ্যমে। এ ছাড়া প্রথমবারের মতো যুক্ত হয়েছে বিশেষ একটি সফটওয়্যার, যার সাহায্যে ওয়্যারলেস সুবিধার মাধ্যমেই সিনক্রোনাইজ করা যাবে। এ ক্ষেত্রে লাগবে না কোনো ধরনের ম্যাক কিংবা উইন্ডোজ কম্পিউটারের সঙ্গে সংযোগ।
অ্যাপলের নতুন প্রধান নির্বাহী টিম কুকের হাত ধরে বাজারে আসা আইফোন ৪ এস সিরিজের কালো ও সাদা রঙের তিনটি মডেল যথাক্রমে ১৬ গিগাবাইট ১৯৯, ৩২ গিগাবাইট ২৯৯ ও ৬৪ গিগাবাইট ৩৯৯ ডলারে বিক্রি করা হবে বলে জানা গেছে। রয়েছে দুই বছরের বিক্রয়োত্তর সুবিধা।
১২ অক্টোবর আনুষ্ঠানিকভাবে চালু হবে আইফোনের নতুন অপারেটিং সিস্টেম আইওএস ৫ এবং আই ক্লাউড সেবা, যা নতুন এ ফোনে পাবেন ব্যবহারকারীরা। বাজারে আসার পরেই আইফোনের কয়েক লাখ ভক্ত তৈরি হয়েছে এবং বিক্রির পরিমাণও কয়েক লাখ ছাড়িয়েছে। তবে আইফোন ৫ না আসায় প্রযুক্তি-সংশ্লিষ্ট মহলে চলছে নানা আলোচনা। অনেক ব্যবহারকারী হতাশও হয়েছেন আইফোন ৫ না পেয়ে। তবে আইফোন ৫ নিয়ে অ্যাপল কাজ করছে বলে জানা গেছে, যাতে থাকবে আরও নানা চমক।
—এপি অবলম্বনে কাজী আশফাক আলম

</doc>
﻿<doc>
বন্ধু অ্যালকোহলে আসক্ত কি-না, জানাবে ফেসবুক

অনলাইন ডেস্ক | তারিখ: ০৫-১০-২০১১

ফেসবুকের প্রোফাইল দেখে যেমন একজন মানুষের ব্যক্তিত্ব সম্পর্কে ধারণা করা যায়, ঠিক তেমনি প্রোফাইলে চোখ বুলিয়ে আপনি বুঝে নিতে পারবেন, আপনার কোন বন্ধুটি অ্যালকোহলে অতিমাত্রায় আসক্ত।
সম্প্রতি যুক্তরাষ্ট্রের কলেজছাত্রদের ফেসবুক প্রোফাইলের ওপর পরিচালিত এক জরিপে এমন তথ্যই বেরিয়ে এসেছে। জরিপটি চালিয়েছে মেগান মোরেনো নামের একটি প্রতিষ্ঠান।
জরিপ থেকে জানা যায়, একজন অ্যালকোহলে আসক্ত ব্যক্তি তাঁর ফেসবুকে প্রোফাইলে অজান্তেই তার আসক্তির ব্যাপারটি তুলে ধরবে—সেটা প্রোফাইল ছবিতেও হতে পারে, স্ট্যাটাস দেওয়ার ক্ষেত্রেও হতে পারে কিংবা হতে পারে ছবির অ্যালবাম আপলোডের ক্ষেত্রে।
এ জরিপের দ্বৈবচয়ন পদ্ধতিতে কয়েক শ তরুণ-তরুণীর প্রোফাইল নির্বাচন করে তাদের ১০-১২টি প্রশ্ন করা হয়। সেই প্রশ্ন থেকে বেরিয়ে আসে নির্বাচিত তরুণ-তরুণীদের মধ্যে কে অ্যালকোহলে অতিমাত্রায় আসক্ত, কে একটু কমমাত্রায়, কিংবা কে কে একেবারেই অ্যালকোহল পছন্দ করে না।
মেগান মোরেনোর পক্ষ থেকে জানানো হয়েছে, এ জরিপটির মাধ্যমে কলেজ-বিশ্ববিদ্যালয় কর্তৃপক্ষ কোন কোন ছাত্রছাত্রীর অ্যালকোহল আসক্তি ক্ষতির কারণ হতে পারে, তা মনিটর করতে পারবে।
তবে এ ধরনের গবেষণার বিষয়ে দ্বিমত রয়েছে অনেকেরই। তারা বলছে, কে অ্যালকোহলে আসক্ত, কে নয়—এটা বিচার করার জন্য ফেসবুকের প্রোফাইল মনিটর করা একজনের ব্যক্তিগত গোপনীয়তার প্রতি এক ধরনের হুমকি। তারা বিষয়টির সাফল্য নিয়ে সন্দেহ প্রকাশ করে বলেছে, একটি ছেলে বা মেয়ে অ্যালকোহল নিয়ে প্রোফাইল পোস্ট দিলেই যে সে বাজে ধরনের অ্যালকোহলসেবী হয়ে যাবে—এমনটা ভাবারও কোনো কারণ নেই। রয়টার্স।
</doc>