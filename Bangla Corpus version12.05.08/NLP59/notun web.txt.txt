<doc>
ফেসবুকে এসেছে ‘টাইমলাইন’
অনলাইন ডেস্ক | তারিখ: ২৪-১২-২০১১
জনপ্রিয় সামাজিক যোগাযোগের ওয়েবসাইট ফেসবুক তাদের ব্যবহারকারীদের জন্য ‘টাইমলাইন’ নামের একটি নতুন ফিচার সংযুক্ত করেছে। ‘লাইক’ বাটনের পর এই টাইমলাইনকেই ফেসবুকের সবচেয়ে গুরুত্বপূর্ণ পরিবর্তন হিসেবে চিহ্নিত করা হচ্ছে। মনে করা হচ্ছে, এর ফলে সামাজিক যোগাযোগের ক্ষেত্রে নতুনত্ব আসবে।
টাইমলাইন মূলত একজন ফেসবুক ব্যবহারকারীর বিভিন্ন সময়ের গল্প বলবে। ছবি, স্ট্যাটাস ও অন্যান্য আপলোডিং টাইমলাইনে ফুটিয়ে তুলবে ব্যবহারকারীর ব্যক্তিত্ব ও দর্শন। একজন মানুষের জীবনের বিভিন্ন সময়ে যে পরিবর্তন দৃশ্যমান—সেটাও টাইমলাইনের মাধ্যমে তুলে ধরা সম্ভব হবে। মোদ্দা কথা, টাইমলাইন একজন ব্যবহারকারীর বিভিন্ন সময়ের জীবনচিত্র অপরজনের কাছে তুলে ধরবে। তবে, ব্যবহারকারী তাঁর জীবনের যে ব্যাপারগুলো একটা সময় ফেসবুকে তুলেছিলেন, কিন্তু তা আর এখন দৃশ্যমান করতে চান না—সেগুলোও টাইমলাইন থেকে সরিয়ে দেওয়ার ব্যবস্থা রয়েছে।
টাইমলাইনে কয়েকটি নতুন অ্যাপ্লিকেশনও সংযুক্ত করা হয়েছে। যেমন, ‘নেটফ্লিক্স’-এর মাধ্যমে আপনি সাম্প্রতিক সময়ে যেসব সিনেমা দেখেছেন, সেগুলোর তালিকা তুলে ধরা যাবে। এ ছাড়া রানকিপারের মাধ্যমে রাখা যাবে জিপিএস তথ্য। ফেসবুক টাইমলাইন মোবাইলের মাধ্যমেও ব্যবহার করা যাবে। এটি সম্প্রতি অ্যান্ড্রয়েড অ্যাপ্লিকেশনে সংযুক্ত হয়েছে। খুব তাড়াতাড়িই আইফোনের আইওএস অপারেটিং সিস্টেমে এটি চলে আসবে।
এ মুহূর্তে যদি আপনি আপনার প্রোফাইলে ফেসবুক টাইমলাইন চালু করতে চান, তাহলে সাইনআপ পেজে গিয়ে ‘গেট টাইমলাইন’ বাটনে ক্লিক করুন। এ ব্যাপারে প্রয়োজনীয় দিকনির্দেশনামূলক তথ্যও সেখানে পেয়ে যাবেন। ওয়েবসাইট।
</doc>
<doc>
বছরের সেরা ফেসবুক গেমের তালিকা
| তারিখ: ২৪-১২-২০১১
সম্প্রতি সামাজিক যোগাযোগের ওয়েবসাইট ফেসবুকের সেরা ১০ গেমসের তালিকা প্রকাশ করা হয়েছে। এ তালিকার শীর্ষে আছে প্লেডমের তৈরি ‘গার্ডেনস অব টাইম’ গেমটি। তালিকায় দ্বিতীয় ইএ-র ‘দ্য সিমস সোশ্যাল’ এবং তৃতীয় স্থানে আছে জিঙ্গার তৈরি ‘সিটিভিল’ গেমস।
তালিকায় আরও আছে ডবল ডাউন এন্টারটেইনমেন্টের ‘ডবল ডাউন ক্যাসিনো’, জিঙ্গার ‘ইন্ডিয়ানা জোনস অ্যাডভেঞ্চার ওয়ার্ল্ড’ ও ‘ওয়ার্ডস উইথ ফ্রেন্ডস’, বাফেলো স্টুডিওর ‘বিঙ্গো ব্লিটজ’, জিঙ্গার ‘এম্পায়ার্স অ্যান্ড অ্যালাইস’, প্লেটিকার ‘স্লটম্যানিয়া-স্লট মেশিন’ এবং ওয়াগার ‘ডায়মন্ড ড্যাশ গেমস’। ফেসবুকে নিয়মিত এক লাখ গেমারের ওপর জরিপের ফলাফল হিসেবে এ তালিকা প্রকাশ করা হয়েছে।
এর পাশাপাশি নতুন সেরা গেমস, নিয়মিত এক লাখ ব্যবহারকারীর খেলা গেমস, সেরা ক্যাসিনো স্পোর্টস, ফ্যাশন গেমসের তিনটি সেরার তালিকাও প্রকাশ করা হয়েছে। নতুন গেমের শীর্ষ তালিকায় আছে ‘ব্যাটল পাইরেটস’, ‘ড্রাগনস অব অ্যাটলান্টিস’ ও ‘গরমিট র‌্যাঞ্চ’।
৫০ হাজার থেকে এক লাখ ব্যবহারকারী গেমের তালিকার শীর্ষে আছে ‘সুপার স্লট মেশিনস’, ‘ওয়েস্টওয়ারস’ ও ‘মাউসহান্ট’। সেরা ক্যাসিনো গেমসের তালিকায় রয়েছে ‘জিঙ্গা পোকার’, ‘স্লটম্যানিয়া-স্লট মেশিন’ ও ‘ডাবলডাউন ক্যাসিনো’।
স্পোর্টস গেমসের শীর্ষ তালিকায় রয়েছে ‘টপইলেভেন-বিএ ফুটবল ম্যানেজার’, ‘পুল লাইভ ট্যুর’ ও ‘ইএ স্পোর্টস: ফিফা সুপারস্টার’। ফ্যাশন গেমসের শীর্ষ তালিকায় রয়েছে ‘মল ওয়ার্ল্ড’, ‘ইটগার্ল’ ও ‘কোকো গার্ল’।
—ফেসবুক প্লাটফর্ম অবলম্বনে কাজী আশফাক আলম
</doc> 