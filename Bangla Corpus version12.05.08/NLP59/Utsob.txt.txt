<doc>
আসছে ওএলপিসির নতুন ট্যাবলেট

| তারিখ: ০৯-০১-২০১২

আসছে ওএলপিসি এক্সও ৩.০ ট্যাবলেট

যুক্তরাষ্ট্রের লাসভেগাসে অনুষ্ঠিত বিশ্বের অন্যতম জনপ্রিয় তথ্যপ্রযুক্তি প্রদর্শনী কনজ্যুমার ইলেকট্রনিক শো (সিইএস) শুরু হচ্ছে ১০ জানুয়ারি। এ প্রদর্শনী চলবে ১৩ জানুয়ারি পর্যন্ত। এবারের এ আয়োজনে আসছে ওয়ান ল্যাপটপ পার চাইল্ডের (ওএলপিসি) এক্সও ৩.০ ট্যাবলেটটি। সম্প্রতি এ প্রকল্পের প্রতিষ্ঠাতা নিকোলাস নিগ্রোপনেট এ তথ্য জানিয়েছেন।
চিপস নির্মাতা মার্ভেল এবং ওএলপিসি এ প্রকল্পে যৌথভাবে কাজ করছে। এ প্রকল্পের উদ্দেশ্য বিশ্বের প্রতিটি শিশুর হাতে ল্যাপটপ ও ট্যাবলেট তুলে দেওয়া। বহুল আলোচিত এক্সও ট্যাবলেটটিতে আছে মার্ভেল আর্ম পিএক্সএ ৬১৮ এসওসি প্রসেসর। বিদ্যুৎ না থাকলেও এর এক্সও ১.৭৫ সংস্করণের মতো বিশেষ চার্জিং-সুবিধা আছে, যার মাধ্যমে সৌর সেলের মাধ্যমে চার্জ করা যাবে। অপারেটিং সিস্টেম হিসেবে থাকছে গুগলের অ্যান্ড্রোয়েড অথবা লিনাক্স। ইতিমধ্যে বিশ্বের ২৫টি ভাষায় ৪২টি দেশের ২৪ লাখ শিশু এই ল্যাপটপ ব্যবহার করছে। এখন অপেক্ষা ওএলপিসির ট্যাবলেটটি দেখার। —টেলিগ্রাফ অবলম্বনে কাজী আশফাক আলম
</doc>
<doc>
বেসিসের প্রোগ্রামিং প্রতিযোগিতা অনুষ্ঠিত

| তারিখ: ০৯-০১-২০১২

বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেসের (বেসিস) বার্ষিক আয়োজন ‘সফট এক্সপো-২০১২’ উপলক্ষে প্রোগ্রামিং প্রতিযোগিতা কোড ওয়ারিয়রস চ্যালেঞ্জের প্রথম পর্ব শেষ হয়েছে। সম্প্রতি বেসিস কার্যালয়ে অনুষ্ঠিত এ আয়োজনে শিক্ষার্থী ও প্রফেশনালস গ্রুপের ডটনেট, পিএইচপি, জাভা ও অ্যান্ড্রোয়েড ট্রাকে ২০০টি গ্রুপ অংশ নিয়েছে। প্রথম পর্ব থেকে বিজয়ীরা ১৪ জানুয়ারি প্রথম গ্রুমিং সেশনে অংশ নেবে। উল্লেখ্য, প্রতিযোগিতায় দুই গ্রুপের আটটি দলকে পুরস্কৃত করা হবে। ফলাফল ১০ জানুয়ারি জানা যাবে www.softexpo.com.bd
ঠিকানা থেকে। —বিজ্ঞপ্তি
</doc>
<doc>
এবার আসছে ৮৪ ইঞ্চি থ্রিডি টিভি!

| তারিখ: ০৯-০১-২০১২

কোরিয়ান ইলেকট্রনিক প্রতিষ্ঠান এলজি এবার বাজারে আনছে ৮৪ ইঞ্চি মাপের বিশাল এক থ্রিডি টিভি। এর নাম দেওয়া হয়েছে থ্রিডি আল্ট্রা ডেফিনেশন, সংক্ষেপে যাকে বলা হচ্ছে ইউডি টিভি। এতে ইন্টারনেট ও ম্যাজিক রিমোট কন্ট্রোল ব্যবহারের সুযোগ থাকবে। ম্যাজিক রিমোট কন্ট্রোল ব্যবস্থার মানে হচ্ছে, এটি টিভি কণ্ঠস্বর কিংবা অঙ্গভঙ্গি শনাক্ত করতে পারবে, হুইল স্ক্রল করতে পারবে এবং পয়েন্টও ঠিক করতে পারবে। অবশ্য এ পয়েন্ট ফিচারটি নিয়ে টিভি নির্মাতাপ্রতিষ্ঠান কোনো মন্তব্য করেনি। বিশাল আকারের এ টিভিতে আরও থাকবে মোট এক হাজার অ্যাপ্লিকেশন ব্যবহারের সুযোগ। তা ছাড়া থাকবে থ্রিডি কনভার্সন ইঞ্জিন। এর সাহায্যে টুডি কোনো ছবিকে বাটন টিপে মুহূর্তেই থ্রিডিতে রূপান্তর করা যাবে। এর আগে জাপানি ইলেকট্রনিক জায়ান্ট ‘শার্প’ ৮০ ইঞ্চি মাপের এলসিডি টিভি তৈরির কথা ঘোষণা করেছিল। তবে এটি ছিল ব্যাকলিট পর্দাযুক্ত এবং তাতে থ্রিডি প্রযুক্তির কথা উল্লেখ ছিল না। বিশ্বের অন্যতম বৃহত্তম কনজ্যুমার ইলেকট্রনিকসের মেলায় এলজির এ বিশাল মাপের টিভি প্রদর্শন করা হবে বলে এলজি কর্তৃপক্ষ জানিয়েছে। —ডেইলি টেক অবলম্বনে প্রদীপ সাহা
</doc>
<doc>
বাগেরহাটে জ্ঞানমেলা শুরু

| তারিখ: ০৮-০১-২০১২


শ্রীফলতলা উচ্চবিদ্যালয়ের ফটকটা সেজেছে রঙিন সাজে। সেই ফটকে লেখা ‘শ্রীফলতলা জ্ঞান গ্রামে স্বাগতম’। ফটক পেরিয়ে বিদ্যালয়ের মাঠে ঢুকতেই যে উর‌্যাসবের আমেজ টের পাওয়া যায়, তা জ্ঞানমেলাকে কেন্দ্র করে। বাগেরহাটের রামপাল উপজেলার শ্রীফলতলা গ্রামে প্রতিবছরই বসে এই জ্ঞানমেলা। সপ্তম জ্ঞানমেলা শুরু হয়েছে গতকাল শনিবার থেকে। আজ এ মেলা শেষ হবে।
সকাল থেকেই ছিল ঝিরঝিরে বৃষ্টি। এই বিরূপ আবহাওয়ার মধ্যেই উল্লেখ করার মতো দর্শক ছিল মাঠে। এরই মধ্যে শুরু হয় মেলা উদ্বোধনের আনুষ্ঠানিকতা। বাগেরহাটের জেলা প্রশাসক আকরাম হোসেন এর উদ্বোধন করেন। জ্ঞানমেলার মতো আয়োজন একটি গ্রামকে আলোকিত করে তুলতে পারে বলে তিনি উল্লেখ করেন। অনুষ্ঠানের মূল বক্তা যুক্তরাষ্ট্রের ইলিনয় বিশ্ববিদ্যালয়ের অধ্যাপক আলী রিয়াজ আশা প্রকাশ করে বলেন, তথ্যপ্রযুক্তি ব্যবহার করে জ্ঞান আরোহণের মাধ্যমে এই গ্রাম অনুকরণীয় দৃষ্টান্ত স্থাপন করেছে। আমাদের গ্রাম উন্নয়নের জন্য তথ্যপ্রযুক্তি প্রকল্প আয়োজিত এই মেলার উদ্বোধনী অনুষ্ঠানের সভাপতি ছিলেন চিত্রশিল্পী ও সংস্থাটির পরিচালনা পর্ষদের সদস্য মাহমুদুল হক। বক্তব্য দেন কপিরাইট অফিসের রেজিস্ট্রার মো. মনজুরুর রহমান, রামপালের উপজেলা চেয়ারম্যান মোল্লা আবদুর রউফ, ভারপ্রাপ্ত উপজেলা নির্বাহী কর্মকর্তা শহিদুল ইসলাম, আমাদের গ্রামের পরিচালক রেজা সেলিম, সাবেক উপজেলা চেয়ারম্যান শেখ আবদুল জলিলসহ অনেকে। অনুষ্ঠানে গুণীজন হিসেবে ঝনঝনিয়া মাধ্যমিক বিদ্যালয়ের সাবেক প্রধান শিক্ষক ইজারাদার আবদুল কাদেরকে সংবর্ধনা দেওয়া হয়। সেরা জ্ঞানকর্মীর পুরস্কার পান আমাদের গ্রামের খান জাহিদ হোসেন। মূলত গ্রামীণ মেলার সব বৈশিষ্ট্য এবারও আছে জ্ঞানমেলায়।
‘তথ্যপ্রযুক্তি হোক গ্রামের আয়ের উর‌্যাস’—স্লোগান নিয়ে আয়োজিত মেলায় বেশ কিছু প্রতিষ্ঠান প্রযুক্তির বহুমুখী ব্যবহার দেখাচ্ছে। আছে স্থানীয় একাধিক শিক্ষাপ্রতিষ্ঠানের স্টল। সঙ্গে নাগরদোলা, চরকির মতো বিনোদনও আছে। মেলায় রূপান্তরের শিল্পীরা বাল্যবিবাহ, ইভ টিজিং, নারী পাচারবিরোধী পটগান পরিবেশন করেন। চলে ঐতিহ্যবাহী ঢালি খেলা। বাংলাদেশের প্রথম এভারেস্ট বিজয়ী মুসা ইব্রাহীম তাঁর এভারেস্ট বিজয়ের কাহিনি শোনান এবং ছবি দেখান। সন্ধ্যায় দেখানো হয় চলচ্চিত্র আমার বন্ধু রাশেদ। এ সময় উপস্থিত ছিলেন ছবিটির নির্মাতা মোরশেদুল ইসলাম। জ্ঞানমেলায় গ্রামে গণিতচর্চা, সড়কে নিরাপত্তা, কমিউনিটি রেডিও ইত্যাদি বিষয়ে কর্মশালা ও মতবিনিময় সভা অনুষ্ঠিত হয়। এসব আয়োজনে অংশ নেন ঢাকা বিশ্ববিদ্যালয়ের অধ্যাপক নাজমুল আহসান কলিমউল্লাহ, আমাদের গ্রামের আন্তর্জাতিক পরিচালক হিদার স্টরি, দৈনিক ইত্তেফাক-এর সহকারী সম্পাদক মিনার মনসুর, বাংলাদেশ গণিত অলিম্পিয়াড কমিটির সাধারণ সম্পাদক মুনির হাসান, প্রথম আলোর উপ-ফিচার সম্পাদক পল্লব মোহাইমেনসহ অনেকে।
এ ছাড়াও মেলায় গণিত ও রচনা প্রতিযোগিতার আয়োজন আছে। আজ শেষ দিনেও আছে বেশ কিছু আয়োজন ও সমাপনী অনুষ্ঠান। —বাগের হাট ও মংলা প্রতিনিধি
</doc>
<doc>
বরিশালে আউটসোর্সিং সেমিনার এবং ওপেন সোর্স নেটওয়ার্ক

| তারিখ: ০৮-০১-২০১২

‘আমাদের প্রযুক্তি, আমাদের স্বাধীনতা’—এ ভাবনা সবার মধ্যে ছড়িয়ে দেওয়ার লক্ষ্যে সম্প্রতি বরিশালে অনুষ্ঠিত হয়েছে ফ্রিল্যান্স আউটসোর্সিং বিষয়ে এক মুক্ত সেমিনার। বাংলাদেশ ওপেন সোর্স নেটওয়ার্কের (বিডিওএসএন) আয়োজনে অনুষ্ঠিত সেমিনারে বরিশালের প্রযুক্তি বিকাশে সমস্যা ও সম্ভাবনা, ফ্রিল্যান্স আউটসোর্সিং, মার্কেটপ্লেস, ইন্টারনেটে কাজের বিভিন্ন ধরন, মুক্ত দর্শন ইত্যাদি বিষয়ে আলোচনা করেন বিডিওএসএনের সাধারণ সম্পাদক মুনির হাসান, বাংলাদেশ প্রকৌশল বিশ্ববিদ্যালয়ের সহযোগী অধ্যাপক মো. হুমায়ুন কবীর এবং প্রাণন লিমিটেডের প্রধান নির্বাহী নাহিদুল ইসলাম। সেমিনারে বক্তব্য দেন বিএম কলেজের গণিত বিভাগের সহকারী অধ্যাপক মো. মোশারফ হোসেন, বিআইআইটির অধ্যক্ষ জেবুননাহার, বাংলাদেশ কম্পিউটার কাউন্সিলের বরিশাল বিভাগীয় ইনচার্জ মো. গোলাম রাব্বানীসহ অনেকে।
সেমিনারে বক্তারা বলেন, আউটসোর্সিং কাজের মাধ্যমে ঘরে বসেই বিপুল পরিমাণ অর্থ উপার্জন করা সম্ভব। পড়ালেখা শেষ করে বা পড়ালেখার পাশাপাশি যেকোনো পেশায় থেকে বা না থেকে স্বাধীনভাবে এ কাজ করা যায়। আউটসোর্সিংয়ে গ্রাফিক্স, ওয়েব ডিজাইন, অ্যানিমেশন, ভিডিও সম্পাদনা, প্রোগ্রামিং—এমনকি ডেটা এন্ট্রি বা লেখালেখির মতো কাজও রয়েছে বলে সেমিনারে বক্তারা উল্লেখ করেন। সেমিনার শেষে বরিশাল ওপেন সোর্স নেটওয়ার্কের আনুষ্ঠানিক যাত্রা শুরু হয়।
রয়েল সেন্ট্রাল কলেজের অধ্যক্ষ মো. আরিফুর রহমানকে আহ্বায়ক এবং গাইড আইটির পরিচালক সন্দীপন দাশকে সদস্যসচিব করে নয় সদস্যের কমিটি ঘোষণা করা হয়। —নিজস্ব প্রতিবেদক
</doc>
<doc>
এই মেলাতেও ল্যাপটপে আগ্রহ বেশি

| তারিখ: ২৮-১২-২০১১

এখনকার কম্পিউটার মেলা মানেই ল্যাপটপ কম্পিউটারের প্রতি ক্রেতাদের আগ্রহ বেশি। ঢাকার আগারগাঁওয়ের বিসিএস কম্পিউটার সিটির বার্ষিক আয়োজন ‘সিটি আইটি ২০১১-২০১২’ মেলাও তার ব্যতিক্রম নয়। গতকালবুধবার দ্বিতীয় দিনে মেলা ঘুরে দেখা গেল ল্যাপটপ ও নেটবুক কম্পিউটারের প্রতি দর্শকদের আগ্রহ সবচেয়ে বেশি। মেলা উপলক্ষে প্রায় সব ব্র্যান্ডের ল্যাপটপ ও নেটবুকে বিশেষ ছাড় দেওয়া হচ্ছে। ফুজিৎসু ল্যাপটপে দেওয়া হচ্ছে এক থেকে দুই হাজার টাকা ছাড়। তোশিবার ল্যাপটপে নগদ মূল্য ছাড়ের সঙ্গে সঙ্গে দেওয়া হচ্ছে ক্যাসপারস্কি অ্যান্টিভাইরাস। এসার ল্যাপটপের সঙ্গে দেওয়া হচ্ছে জুম আলট্রার ইন্টারনেট মডেম। এ ছাড়া এইচপি ল্যাপটপের সঙ্গে বিনা মূল্যে দেওয়া হচ্ছে টি-শার্ট। স্যামসাং নেটবুক ও নোটবুকের সঙ্গে ৪ গিগাবাইট পেনড্রাইভ দেওয়া হচ্ছে।
শুক্রবার মেলা প্রাঙ্গণে শিশুদের জন্য চিত্রাঙ্কন প্রতিযোগিতা অনুষ্ঠিত হবে। ক বিভাগের জন্য চার থেকে ছয় বছরের শিশুরা, খ বিভাগের জন্য সাত থেকে ১০ বছরের শিশুরা এবং গ বিভাগের জন্য ১১ থেকে ১৪ বছরের শিশুরা এই প্রতিযোগিতায় অংশ নিতে পারবে। এ জন্য আজ ও আগামীকাল মেলা প্রাঙ্গণে এসে নিবন্ধন করতে হবে। এ প্রতিযোগিতায় প্রতিবন্ধীরাও অংশ নিতে পারবে। এ প্রতিযোগিতার পৃষ্ঠপোষক বেলকিন।মেলায় বিভিন্ন প্রযুক্তিপণ্য ছাড়াও কম্পিউটার নিরাপত্তার অ্যান্টিভাইরাসের চাহিদা বেড়েছে। নতুন বছরের হালনাগাদ অ্যান্টিভাইরাস বাজারে আসাতে এগুলোর চাহিদা বেশি বলে জানান বিক্রেতারা।
মেলায় প্রতিদিন বেলা ১১টা থেকে বিকেল চারটা পর্যন্ত মুক্তিযুদ্ধভিত্তিক বিভিন্ন চলচ্চিত্র দেখানো হচ্ছে। মেলার প্রবেশমূল্য ১০ টাকা। প্রতিবন্ধী ও বিদ্যালয়ের শিক্ষার্থীরা পরিচয়পত্র দেখিয়ে ঢুকতে পারবে। মেলা চলবে ৪ জানুয়ারি পর্যন্ত প্রতিদিন সকাল ১০টা থেকে রাত আটটা।—মোছাব্বের হোসেন
</doc>
<doc>
তথ্যপ্রযুক্তি পাঠশালা অনুষ্ঠিত

| তারিখ: ২৭-১২-২০১১

‘তথ্যপ্রযুক্তি ও ভবিষ্যৎ’ শিরোনামে সম্প্রতি অনুষ্ঠিত হয়েছে একটি পাঠশালা আয়োজন। বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেস (বেসিস) এবং ইনফরমেশন টেকনোলজি ডেভেলপমেন্ট ফাউন্ডেশনের (আইটিডিএফ) যৌথ উদ্যোগে অনুষ্ঠিত এ আয়োজনে উপস্থিত ছিলেন বেসিস সভাপতি মাহবুব জামান ও জ্যেষ্ঠ সহসভাপতি এ কে এম ফাহিম মাশরুরসহ অনেকে। এতে সারা দেশের প্রায় ১৫০ জন শিক্ষার্থী অংশ নেয়। পাঠশালা পরিচালনা করেন আইটিডিএফের সভাপতি আরিফুল হাসান। আইটিডিএফ সারা দেশে স্কুল, কলেজ ও বিশ্ববিদ্যালয়ে বিজ্ঞান ও তথ্যপ্রযুক্তির প্রসারে এ কাজ করছে। —বিজ্ঞপ্তি
</doc>
<doc>
আজ থেকে কম্পিউটার সিটির মেলা

| তারিখ: ২৬-১২-২০১১

দেশের সবচেয়ে বড় কম্পিউটার বাজার ঢাকার আগারগাঁর বিসিএস কম্পিউটার সিটির বার্ষিক মেলা ‘সিটি আইটি ২০১১’ শুরু হচ্ছে আজ থেকে। সকাল ১০টায় এই মেলার আনুষ্ঠানিক উদ্বোধন করা হবে। মেলা আগামী ৪ জানুয়ারি পর্যন্ত চলবে। মেলায় প্রতিটি প্রতিষ্ঠান তাদের সর্বশেষ প্রযুক্তিপণ্য প্রদর্শন করবে।
কম্পিউটার সিটির সভাপতি এ টি শফিক উদ্দীন আহমেদ প্রথম আলোকে জানান, মেলা উপলক্ষে প্রতিটি প্রযুক্তিপণ্যের ওপর বিশেষ ছাড় দেওয়া হবে। এ ছাড়া বিতর্ক প্রতিযোগিতা ও চিত্রাঙ্কন প্রতিযোগিতা অনুষ্ঠিত হবে। এতে বিভিন্ন বয়সের শিক্ষার্থীরা অংশ নিতে পারবে।
এই মেলায় এবারই প্রথমবারের মতো ডিজিটাল চিত্রাঙ্কন প্রতিযোগিতা অনুষ্ঠিত হবে। এ ছাড়া গেমিং প্রতিযোগিতা ও সেলিব্রেটি শোও থাকছে এই কম্পিউটার মেলায়। প্রতিদিনের টিকিটের ওপর র‌্যাফল ড্র অনুষ্ঠিত হবে ও বিজয়ীদের দেওয়া হবে আকর্ষণীয় পুরস্কার। মেলার প্রবেশ মূল্য ১০ টাকা তবে স্কুলের শিক্ষার্থীরা পরিচয়পত্র দেখিয়ে বিনা মূল্যে মেলায় প্রবেশ করতে পারবে। —মোছাব্বের হোসেন
</doc>
<doc>
ডিজিটাল আলোকচিত্র প্রতিযোগিতা

| তারিখ: ২৬-১২-২০১১

সৌখিন আলোকচিত্রীদের উৎসাহ দিতে স্যামসাং ও বিসিএস কম্পিউটার সিটি যৌথভাবে সিটিআইটি মেলা উপলক্ষে আয়োজন করেছে ডিজিটাল আলোকচিত্র প্রতিযোগিতার। নির্বাচিত ছবিগুলো স্যামসাং ফটো গ্যালারিতে দেখানো হবে। পাশাপাশি পুরস্কারও আছে। এতে দুটি গ্রুপে ১০ থেকে ২৫ বছর বয়সী শিক্ষার্থী এবং ২৬ বছরের বেশি বয়সী যে কেউ অংশ নিতে পারবেন।
ছবি ৩০ ডিসেম্বরের মধ্যে বিসিএস কম্পিউটার সিটি কার্যালয়ে জমা দিতে হবে। —বিজ্ঞপ্তি
</doc>
<doc>
আপডেট
প্রযুক্তি বাজারে মেলার পর মেলা

| তারিখ: ২৫-১২-২০১১

আগামীকাল শেষ হচ্ছে এলিফ্যান্ট রোডের ডিজিটালআইসিটি মেলা। আবার ঢাকার বিসিএস কম্পিউটার সিটির বার্ষিক মেলাশুরু হচ্ছে কাল। ফলে মেলা মেলায় কাটছে এখন ঢাকার প্রযুক্তিবাজার। এতে ক্রেতারা বাড়তি সুবিধা পাচ্ছেন কেনাকাটায়। গতকাল শনিবার পাওয়া বিভিন্ন যন্ত্রাংশের দাম নিচে দেওয়া হল।
প্রসেসর: ইন্টেল কোর টু কোয়াড (২.৬৬ গি.হা) ১১,২৫০। ইন্টেল সেলেরন ১.৮ গি.হা ৩,২৫০; ইন্টেল কোর আই-৫ ৩.৩গি.হা. ১৬.৫০০;ইন্টেল কোর আই-৭,২৬০০ ৩.৪গি.হা. ২৬,০০০ টাকা। পেন্টিয়াম ডুয়েল কোর-৩ ৩.০গি.হা. ৫,১০০ টাকা।ইন্টেল ওপেন কোরআই-৩ ৩.১০ গি.হা. ৯,৬০০ টাকা। মাদারবোর্ড: গিগাবাইট জিএ৪১এমটি-ডি৩ ৪,৫০০; জি৪১এমকমবো ৪,৩০০; এইচ৬৭এমএ ৯,২০০; জিএ-জেড৬৮এমএ ১২,৫০০টাকা। ইন্টেল ডিজি৪১ডব্লিভভি ৪,৬০০; ডিএইচপিজে৬,৫০০। ফক্সকন এইচ৫৫এমএক্সভি ৫,০০০; জি-৪১এমএক্সই ৩,৫০০;এ৬১এমএসটুফি ৭,১০০ টাকা।র‌্যাম:ডিডি আর-২ এ্যাপাসার ২গি.বা ২,৩০০;এডেটা ২গি.বা ২,৩৫০;ট্রানসেন্ড-১০৬৬ ২গি.বা ২,২০০ টাকা; ডিডি আর-৩ ট্রানসেন্ড ৪গি.বা. ১,৯০০;এডেটা ৪গি.বা ১,৯০০;এ্যাপাসার ৪গি.বা ১,৭৫০ টাকা। হার্ডডিস্ক ড্রাইভ:ট্রানসেন্ড ৩২০ গি.বা. ৫,৬০০; ৫০০ গি.বা. ৬,৮০০;ইউএসবি১টে.বা ১২,২০০ টাকা।এডেটা ৫০০গি.বা ৫,০০০টাকা। হিটাচি ২৫০গি.বা ৩,৭০০;৫০০গি.বা ৫,৬০০;১ টেরাবাইট ৭,৫০০ টাকা। এলসিডি মনিটর: স্যামসাং ১র্৭র্ ৮,০০০; ১৮.র্৫র্ ৮,৯০০; ২র্০র্ ১১,৩০০; ২১.র্৫র্ ১৩,২০০; ২র্৪র্ ২৫,৫০০ টাকা। ফিলিপস ১৮.র্৫র্ ৮,০০০ ; ১৮.র্৫র্ ৭,৭০০; ২র্০র্ ১২,৫০০টাকা। ডেল ১র্৭র্ ৮,২০০ টাকা। এলজি ১৮.৫র্ র্ ৮,০০০; ১৭র্ র্ ৮,০০০; ২১.৫র্ র্ ১১,৫০০ টাকা। আসুস ১র্৭র্ ৯,২০০; ২র্২র্ ২৪,৫০০ টাকা। গ্রাফিকস কার্ড: গিগাবাইট এইচ ডি-৬৫৭০ ১গি.বা. ৬,১০০, গিগাবাইট৫৪৫০ ৫১২মে.বা. ৩,০০০ টাকা। আসুস ৫১২ গি.বা. ৩,২০০, এক্সএফএক্স এইচডি৫৪৫০ ১ গি.বা. ৩,৯০০ টাকা। ডিভিডি রাইটার/রি-রাইটার: স্যামসাং ২২এক্স ১,৫০০ টাকা। আসুস ২৪এক্স ১,৮০০ টাকা। লাইটন ২৪এক্স ১,৭০০ টাকা। কেসিং:ডিলাক্স ২,৮০০ থেকে ৬,১০০;গিগাবাইট ১,৯০০; মারকারি ১,৭০০ টাকা। মাউস: এ৪টেক ৩৫০ থেকে ১,৬০০;এ্যাপাসার ১,৩৫০; লজিটেক ৪০০ থেকে ৫,৭০০;বেলকিন ৬০০ থেকে ৩,০০০ টাকা। কি-বোর্ড: সাধারণ ৩৫০ থেকে ৫০০ টাকা। মাল্টিমিডিয়া ৫৫০ টাকা। স্পিকার: মাইক্রোল্যাব (২:১) ১,৫০০ থেকে ৪,৫০০ টাকা। ক্রিয়েটিভ এসবিএস(২:১) ১,৭০০ থেকে ৫,০০০টাকা। এফএনডি(২:১) ১,৫০০ থেকে ৪,০০০ টাকা। পেনড্রাইভ: ট্রানসেন্ড ২গি.বা ৪৫০;৪গি.বা ৫০০;৮গি.বা ৮০০;১৬গি.বা ১,৫৫০ টাকা। অ্যাপাসার ২ গি.বা. ৪৫০; ৪ গি.বা. ৫০০; ৮গি.বা ৮০০ টাকা।এডেটা ৪গি.বা ৭০০;১৬গি.বা ২,০০০ টাকা। জিপিআরএস মডেম: মোবিডেটা ইডিজিই ১০০ইইউ ২,০৫০; এইচএসডিপিএ ১০০এইচইউ ২,৯৫০ টাকা। টেকনো টিএম০০৮ ৩,৪০০ টাকা। টিভি কার্ড: এভারমিডিয়া ইন্টারনাল ৩,৩০০; এক্সটারনাল ডাব্লিউ৭ ৪,৪০০ টাকা। রিয়েলভিউ আরভি ২,২০০ টাকা।গেটমি-২১৮৮ই ১,৬০০টাকা। প্রিন্টার: ক্যানন পিক্সমা আইপি-২৭৬ ৫,৭০০ টাকা; পিক্সমা আইপি-৩৬৮০ ৭,০০০। এইচপি ডি-১৪৬০ ২,৬৫০ টাকা। এইচপি লেজার পি-১১০২ ৭,৯০০ টাকা এইচপি জে-৩৩৮ ৯,৪০০টাকা। এপসন এম-১২০০ ৬,৭০০ টাকা। ব্রাদার এইচএল ৫৩৪০ডি ১৬,৭০০ টাকা। স্যামসাং এমএল ১৮৬৬ (লেজার) ৭,১০০। বহনযোগ্য হার্ডডিস্ক: ট্রানসেন্ড ৩২০ গি.বা ৫,৮০০; ৫০০ গি.বা ৭,০০০; ৬৪০ গি.বা ৮,১০০, ১ টেরাবাইট ১২,২০০ টাকা।ওয়েস্টানডিজিটাল ৩২০গি.বা ৫,৫০০; ৫০০গি.বা ৮,০০০; ১টে.বা.১২,৫০০টাকা। ইউপিএস: ডিজিটেক ৬৫০ ভিএ ২,৬৫০ টাকা; ৮০০ ভিএ ৩,০০০ টাকা ১২০০ ভিএ ৫,৭০০ টাকা, ৩কেভিএ ৩৬,০০০ টাকা। —সংগ্রহ:আবদুল্লাহ আল রাশেদ
এখানে শুধু যন্ত্রাংশের দাম দেওয়া হয়েছে। পুরো কম্পিউটার কেনার ক্ষেত্রে সংযোজন খরচ ও সার্ভিস চার্জ যুক্ত হবে।
</doc>
<doc>
কক্সবাজারে কম্পিউটার সোর্স

| তারিখ: ২৪-১২-২০১১

কক্সবাজারে চালু হলো কম্পিউটার সোর্সের ৩০তম শাখা। গত সপ্তাহে ঝাউতলার গ্রিনভ্যালি কমপ্লেক্সের নিচতলায় কম্পিউটার সোর্সের প্রধান প্রশাসনিক কর্মকর্তা আলী নূর তালুকদার এর উদ্বোধন করেন। এ সময় প্রতিষ্ঠানটির চট্টগ্রাম শাখা ব্যবস্থাপক এস এম আউয়াল পাশা, স্থানীয় প্রযুক্তি পেশাজীবী ও ব্যবসায়ীরা উপস্থিত ছিলেন। —বিজ্ঞপ্তি
</doc>
<doc>
শেষ হলো স্বাস্থ্যসেবার সফটওয়্যার মেলা

| তারিখ: ২১-১২-২০১১

বাংলাদেশ অ্যাসোসিয়েশন অব সফটওয়্যার অ্যান্ড ইনফরমেশন সার্ভিসেসের (বেসিস) উদ্যোগে অনুষ্ঠিত হয়ে গেল ঢাকায় এক দিনের স্বাস্থ্যসেবাবিষয়ক সফটওয়্যার মেলা।
গতকাল মঙ্গলবার সকালে বেসিস মিলনায়তনে এই মেলার উদ্বোধন করেন বেসিস সভাপতি মাহবুব জামান। এ সময় বেসিসের স্ট্যান্ডিং কমিটি অন লোকাল মার্কেট ডেভেলপমেন্টের চেয়ারম্যান উত্তম কুমার পাল, সদস্য সাইদুল ইসলাম মজুমদার ও বেসিসের জ্যেষ্ঠ সহসভাপতি এ কে এম ফাহিম মাশরুর উপস্থিত ছিলেন।
দিনব্যাপী এ মেলায় আটটি প্রতিষ্ঠান স্বাস্থ্যসেবাবিষয়ক সফটওয়্যার প্রদর্শন করেছে।
দেশে প্রতিনিয়ত হাসপাতাল ও ক্লিনিকের সেবা খাত বড় হচ্ছে। এখানে সেবা নিতে আসা লোকজনের নানা ধরনের তথ্য সঠিকভাবে সংরক্ষণের প্রয়োজনীয়তা দেখা দিচ্ছে। সে ক্ষেত্রে জনপ্রিয় হচ্ছে স্বাস্থ্যসেবাবিষয়ক সফটওয়্যার। একজন রোগী হাসপাতাল বা ক্লিনিকে ভর্তি হওয়ার পর থেকে শুরু করে সেবা নেওয়ার শেষ দিন পর্যন্ত নানা ধরনের তথ্য সফটওয়্যারের মাধ্যমে সংরক্ষণ করা হচ্ছে। এসব সফটওয়্যার তৈরি করছে আমাদের দেশেরই বিভিন্ন সফটওয়্যার নির্মাতাপ্রতিষ্ঠান।
এ ছাড়া রোগীর পূর্ণাঙ্গ প্রোফাইল তৈরি, একটি হাসপাতালে কোন ধরনের পরীক্ষা করা হয় তার তালিকা, রোগীর সেসব পরীক্ষার ফলাফল, হিসাব-নিকাশসহ নানা ধরনের তথ্য সংরক্ষণের জন্য সহায়ক হচ্ছে স্বাস্থ্যসেবাবিষয়ক সফটওয়্যারগুলো।
বেসিসের হিসাব অনুযায়ী ২০১১ সাল পর্যন্ত দেশে ব্যক্তিমালিকানাধীন ক্লিনিকের সংখ্যা ১০ হাজার ৩২৩টি। এ ছাড়া স্বাস্থ্য মন্ত্রণালয়ের হিসাব অনুযায়ী দেশে দুই হাজার ২৭৭টি স্বাস্থ্যকেন্দ্র ৬০৫টি হাসপাতাল এবং এক হাজার ৬৭২টি স্বাস্থ্য-সম্পর্কিত অন্যান্য প্রতিষ্ঠান আছে। বেসিসের স্ট্যান্ডিং কমিটি অন লোকাল মার্কেট ডেভেলপমেন্টের চেয়ারম্যান উত্তম কুমার পাল প্রথম আলোকে জানান, এসব প্রতিষ্ঠানের সঠিক ব্যবস্থাপনার জন্য স্বাস্থ্যসেবাবিষয়ক সফটওয়্যারগুলো অত্যন্ত সহায়ক হবে। —মোছাব্বের হোসেন
</doc>
<doc>
জানুয়ারিতে ঢাকায় বিজ্ঞান মেলা

| তারিখ: ২১-১২-২০১১

ঢাকা কলেজের বিজ্ঞান ক্লাবের আয়োজনে জানুয়ারি মাসের ৪ থেকে ৭ তারিখ ঢাকা কলেজে অনুষ্ঠিত হচ্ছে সায়েন্স এক্সপো-২০১২। এটি আন্তর্জাতিক স্বীকৃতিপ্রাপ্ত একটি উৎসব। মিলসেট নামের একটি আন্তর্জাতিক বিজ্ঞান সংস্থা এ উৎসবের অংশীদার হিসেবে কাজ করছে। ঢাকা কলেজের বিজ্ঞান ক্লাবের সভাপতি যাফির শাফিঈ চৌধুরী প্রথম আলোকে এসব তথ্য জানিয়েছেন। তিনি জানান, এ উৎসবে দেশি বিভিন্ন শিক্ষাপ্রতিষ্ঠানের পাশাপাশি বিভিন্ন আন্তর্জাতিক শিক্ষাপ্রতিষ্ঠান অংশ নিচ্ছে। এরই মধ্যে ভারত, ইন্দোনেশিয়া ও ফিলিপাইন উৎসবে যোগ দেওয়ার জন্য নিবন্ধন করেছে। এ উৎসবে বিভিন্ন প্রযুক্তিকেন্দ্রিক প্রকল্প প্রদর্শন করা হবে। এ ছাড়া গণিত, পদার্থ, রসায়নসহ বিজ্ঞানের বিভিন্ন বিষয়ে অলিম্পিয়াড ও কুইজ প্রতিযোগিতা অনুষ্ঠিত হবে। এ উৎসবে যোগ দিতে জন্য চাইলে নিবন্ধন করা যাবে ২৫ ডিসেম্বর পর্যন্ত। এ জন্য www.dhakacollegescienceclub.com এই ঠিকানায় গিয়ে নিবন্ধন করতে হবে।— নিজস্ব প্রতিবেদক
</doc>