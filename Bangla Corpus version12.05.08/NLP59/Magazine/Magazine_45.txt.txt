<doc>
সম্ভাবনাময় শিল্প মোবাইল ফোন কনটেন্ট

গত কয়েক বছরে বাংলাদেশে মোবাইল ফোন শিল্পে একটা নীরব বিপ্লব ঘটে গেছে৷ মোবাইল ফোন এখন আর কোনো বিলাসিতার নাম নয়৷ দৈনন্দিন জীবনের নিত্যপ্রয়োজনীয় একটি অংশ৷ বাংলাদেশে এ খাতে কারো আগ্রহের যেমনি কমতি নেই, তেমনি মোবাইল ফোনের চাহিদারও শেষ নেই৷ এ চাহিদার একটি বড় অংশজুড়ে আছে মোবাইল ফোনের কনটেন্ট৷ বর্তমানে এদেশে মোবাইল ফোন কনটেন্টের প্রায় ৩০০ কোটি টাকার বাজার আছে৷ মোবাইল ফোনকে আগে অনেকেই তথ্যপ্রযুক্তির সাথে মেলাতে চাইতেন না৷ সে ধারণার এখন পরিবর্তন হয়েছে৷ মোবাইল ফোন এখন তথ্য ও যোগাযোগপ্রযুক্তির অবিচ্ছেদ্য অংশ৷ বাংলাদেশে এর বিস্তার এবং পাঠকদের চাহিদার কথা চিন্তা করে এবারের প্রচ্ছদ প্রতিবেদন সাজানো হয়েছে মোবাইল ফোন ও এর কনটেন্ট নিয়ে৷

মোবাইল ফোন কনটেন্ট

প্রথমেই জেনে নিই মোবাইল ফোনের কনটেন্ট বলতে আমরা আসলে কি বুঝি৷ মোবাইল ফোন নামটি সবচেয়ে বেশি উচ্চারিত হলেও এর প্রকৃত নাম হচ্ছে সেল ফোন৷ সেল ফোন উদ্ভাবিত হয়েছিল যোগাযোগ ব্যবস্থার আধুনিকায়নের অংশ হিসেবে৷ একথা অস্বীকার করার কোনো উপায় নেই, ল্যান্ডফোনের অনেক সীমাবদ্ধতা আছে৷ এই সীমাবদ্ধতা দূর করার জন্যই উদ্ভাবন করা হয়েছে সেল ফোন বা মোবাইল ফোনের৷ প্রথমদিকে সেল ফোন ব্যবহার করা হতো শুধুই কথা বলার কাজে৷ ধীরে ধীরে এর বহু ধরনের ব্যবহার বাড়তে থাকে৷ ভোক্তারা মোবাইল ফোন ব্যবহার করার পাশাপাশি এখন আরো অনেক সুবিধা চান৷ এই সুবিধাগুলোর মধ্যে আছে এসএমএস, এমএমএস, ই-মেইল, রিংটোন, ওয়াপ, গেমস, লোগো, ইন্টারনেট ইত্যাদি৷ এগুলো সবই গ্রাহকভিত্তিক বিভিন্ন সুবিধা৷ গ্রাহকভিত্তিক এ সুবিধাগুলোকেই বলা হয় মোবাইল ফোন কনটেন্ট৷

বাংলাদেশের প্রেক্ষাপট

বাংলাদেশে মোবাইল ফোন কনটেন্ট নিয়ে গড়ে উঠছে বিশাল বাজার৷ মোবাইল ফোন ব্যবহার করার পাশাপাশি এখন অনেকেই বিভিন্ন মোবাইল ফোনের কনটেন্টের দিকে ঝুঁ কে পড়ছে৷ অনেক নামীদামী কোম্পানিও এখন মোবাইল কনটেন্টের ব্যবসায়ে আগ্রহ দেখাচ্ছে৷ এই সেক্টরের মাধ্যমে আইসিটির অনেকেরই কর্মসংস্থান হবে৷ বর্তমানে এটি একটি ব্যাপক সম্ভাবনাময় শিল্প৷ পৃথিবীর বেশিরভাগ দেশেই মোবাইল ফোন কনটেন্টের কোটি কোটি ডলারের বাণিজ্য হয়৷ বেশ কয়েক বছর হলো বাংলাদেশে এর বিকাশ শুরু হয়েছে৷ পত্রপত্রিকা খুললেই আমরা দেখতে পাই রিংটোন, ওয়ালপেপার প্রভৃতির চটকদার বিজ্ঞাপন৷ এগুলো সবই মোবাইল ফোন কনটেন্টের বিজ্ঞাপন৷ শুধু পত্রপত্রিকাই নয় মোবাইল ফোনের ওয়েবসাইটসহ অনেক ওয়েবসাইটেও এদের সদর্প পদচারণা লক্ষ করা যায়৷

লোগো ও রিংটোন

মোবাইল ফোন কনটেন্টের প্রথম ব্যবহার শুরু হয় মোবাইল ফোন অপারেটরদের লোগো সরবরাহ করার মধ্য দিয়ে৷ শুরুর দিকে ফোন অপারেটরদের এই সাদাকালো লোগোই বেশ জনপ্রিয়তা পায়৷ ফোন সেট চালু করলে সেটে এই লোগো স্বয়ংক্রিয়ভাবে প্রদর্শিত হতো৷ ধীরে ধীরে ভোক্তারা তাদের ইচ্ছে অনুযায়ী লোগো ব্যবহার করতে চাইলেন৷ তাদের চাহিদা অনুযায়ী ফোন অপারেটরদের পাশাপাশি আরো অনেক প্রতিষ্ঠান এসব কনটেন্ট পুঁজি করে বাণিজ্য করতে শুরু করে৷ ফোন সেট নির্মাতারাও এসব লোগো এবং চিত্রভিত্তিক বিভিন্ন কনটেন্ট ফোন সেটে ডাউনলোড করার সুবিধাসম্বলিত ফোন তৈরি করতে থাকে৷ পরে শুধু লোগো ও চিত্রভিত্তিক কনটেন্টই এই ব্যবসায় থেমে থাকেনি৷ লোগো ও চিত্রভিত্তিক কনটেন্টের পর রিংটোন থেকে শুরু করে এখন এর বহুমাত্রিক চাহিদা সৃষ্টি হয়েছে৷ ২০০৭ সালের ফেব্রুয়ারি মাসে স্পেনের বার্সিলোনাতে থ্রিজিএসএম ওয়ার্ল্ড কংগ্রেস শীর্ষক সম্মেলনে মোবাইল ফোনের বিজ্ঞাপন মূল আলোচনার স্থান দখল করে নেয়৷ এ সম্মেলনে মোবাইলের মাধ্যমে বিনোদন এবং মোবাইল কনটেন্টের ব্যবসায়ের বিভিন্ন দিক ও সম্ভাবনা নিয়ে আলোচনা করা হয়েছিল৷

মোবাইল ফোনের কনটেন্ট হচ্ছে বর্তমান সময়ের একটি শক্তিশালী মাধ্যম৷ এর অনেক বিভাগ রয়েছে৷ আমাদের দেশে মোবাইল ফোনের লোগো ও রিংটোন মোবাইল ফোন কনটেন্টের মধ্যে সবচেয়ে জনপ্রিয়তা পেয়েছে৷ কিন্তু মোবাইল ফোন কনটেন্ট শুধু লোগো ও রিংটোনের মধ্যে সীমাবদ্ধ নেই৷ মোবাইল কনটেন্টগুলোর মধ্যে এখন পর্যন্ত মানুষের মধ্যে সবচেয়ে বেশি আলোড়ন তুলতে পেরেছে মোবাইলে মিউজিক৷ মোবাইল ফোনে যেকোনো অডিও ফাইল চালানোই মোবাইল মিউজিকের আওতায় পড়ে৷ মোবাইল ফোনের মিউজিক বলতে এক সময় শুধু এএসি তথা অ্যাডভান্সড অডিও কোডিং ফাইল ফরমেটকেই বুঝাতো৷ অডিওর জগতে এমপিথ্রি ফাইল ফরমেটের ব্যাপক জনপ্রিয়তা ধীরে ধীরে মোবাইল ফোন নির্মাতা প্রতিষ্ঠানগুলোকে বাধ্য করে মোবাইল ফোনে এর সাপোর্ট দিতে৷ মোবাইল ফোনে অডিও কয়েক ধরনের হয়৷ এগুলোর মধ্যে রিংটোন, ওয়েলকাম টিউন, মিডিয়া প্লেয়ারের জন্য অডিও প্রভৃতি৷ রিংটোন কী তা নতুন করে বলার কিছু নেই৷ কোনো নম্বরে কল করলে কল ধারার জন্য মিউজিক দিয়ে যে অ্যালার্ট ব্যবস্থা ফোন সেটে রাখা হয় তাকেই রিংটোন বলে৷ আর ওয়েলকাম টিউন হচ্ছে কাউকে কল করলে রিং হবার যে অ্যালার্ট দেয় সেটি৷ বর্তমানে মোবাইল ফোন কনটেন্টের ব্যবহার এমন পর্যায়ে পৌঁছেছে যে, বেশিরভাগ মোবাইল ফোন ক্রেতা এই ফোন কিনতে গিয়ে প্রথমেই জানতে চান ফোন সেটে এমপিথ্রি ফাইল ফরমেট সাপোর্ট করে কি না৷ অবশ্য এখনকার অনেক আধুনিক মোবাইল ফোন সেট এএসি বা এমপিথ্রি ছাড়াও নানা রকমের ফাইল ফরমেটের অডিও চালাতে পারে৷ শুরুর দিকে মোবাইল ফোনগুলোর সম্বল বলতে ছিল নানারকমের মনোফোনিক রিংটোন৷ এই রিংটোনগুলো একই টোনে বাজতো৷ ধীরে ধীরে মনোফোনিক রিংটোনের জায়গা দখল করে নেয় পলিফোনিক রিংটোন৷ পলিফোনিক রিংটোন একাধিক টোনে বাজতো৷ আমাদের দেশে পলিফোনিক রিংটোন অনেকের কাছেই ডিজিটাল সাউন্ড নামে পরিচিত৷ পলিফোনিক রিংটোনের পর এখন রিংটোন হিসেবে সরাসরি এমপিথ্রি ব্যবহার করা যাচ্ছে৷

অনেক ক্ষেত্রেই মূল গানের অংশ বা গানের ডাবিং করা অংশ রিংটোন হিসেবে ব্যবহার লক্ষ করা যাচ্ছে৷ তবে এই কালচার শুধুই যে বাংলাদেশে তা নয়৷ পুরো বিশ্বেই এমন কালচার এখন অতি সাধারণ ঘটনা৷ আরেক ধরনের টোন ইদানীং জনপ্রিয়তা পেয়েছে৷ এটি হচ্ছে কোনো গান বা মিউজিকের বদলে সরাসরি কণ্ঠস্বর ব্যবহার করা৷ একে ভয়েসটোন বা রিয়েলটোন বলা হয়৷ ২০০৬ সালের এক সমীক্ষায় দেখা যায়, যুক্তরাষ্ট্রের সব মোবাইল কনটেন্টের বাজারে রিংটোনের মধ্যে শতকরা ৭৬.৪ ভাগ দখল করে আছে এসব রিয়েলটোন৷ বাকি অংশের মধ্যে শতকরা ১২ ভাগ মনোফোনিক রিংটোন এবং শতকরা ১১.৫ ভাগ পলিফোনিক রিংটোন৷

এ তো গেল মোবাইল ফোন কনটেন্ট রিংটোন হিসেবে মিউজিকের ব্যবহার৷ রিংটোন ছাড়াও মোবাইল ফোনে এখন গান শোনা যায়৷ সঙ্গীত পিপাসুদের সঙ্গীতের তৃষ্ণা মেটাতে মোবাইল ফোন এখন কার্যকর ভূমিকা রাখছে৷ অনেক ক্ষেত্রে মোবাইল ফোন সেবাদানকারী অপারেটররাও ভোক্তাদের গান শোনার ব্যবস্থা করে দিচ্ছে৷ এটাও মোবাইল ফোন কনটেন্টের মধ্যেই পড়ে৷ তাছাড়াও ব্লুটুথ বা ইনফ্রারেড বেতারের মাধ্যমে আমরা হরহামেশাই গান বিনিময় করে চলেছি৷ ২০০৫ সালের দ্বিতীয়ার্ধ থেকে মোবাইল কনটেন্টের মাধ্যমে সঙ্গীতের ব্যবহার এত বেড়ে গেছে যে, আজ পুরো বিশ্বের সঙ্গীত শিল্প হুমকির মুখে পড়ে গেছে৷ যারা গান শোনার জন্য বিভিন্ন মিউজিক প্লেয়ার, সিডি, অডিও সিস্টেম, কমপিউটার প্রভৃতির ওপর নির্ভরশীল ছিল, তারা আজ সব বাদ দিয়ে মোবাইল ফোনেই নিজেদের চাহিদা মিটিয়ে নিচ্ছে৷ তাহলে অডিও সিস্টেম নির্মাতারা মোবাইল ফোন কনটেন্টের কাছে মার খাবে না কেন?

সবখানে পরিবর্তনের হাওয়া

এক সময় মোবাইল ফোনের সাদাকালো মনোক্রম লোগো ডাউনলোড করার জন্য মানুষ পাগল ছিল৷ খুব বেশিদিন আগের কথা নয়৷ আজ থেকে বছর চারেক আগেও এসব লোগো ডাউনলোড করার জন্য মানুষ প্রতিযোগিতায় নামতো৷ কার সংগ্রহে কত বেশি ও কত দুর্লভ লোগো বা আইকন আছে, এটি ছিল প্রতিযোগিতার বিষয়৷ এ অবস্থার আজ পরিবর্তন হয়েছে৷ রিংটোনের পাশাপাশি মোবাইল ফোনের লোগো, আইকন ওয়ালপেপার ইত্যাদি ও মোবাইল ফোন কনটেন্টের বাজার দাপিয়ে বেড়াচ্ছে৷ মোবাইল ফোনের ক্ষেত্রে লোগো বলতে মোবাইল ফোন সেট চালু করলে স্ক্রিনে ভেসে ওঠা আইকন বা মনোগ্রামকে বুঝায়৷ ভোক্তারা মনে করে, লোগোতে মানুষের ব্যক্তিত্বের বহিঃপ্রকাশ ঘটে৷ তাই এখনো অনেকেই লোগো নিয়ে খুব আগ্রহ দেখায়৷ প্রথম প্রথম ফোন অপারেটররাই এই লোগো দিয়ে ফোন ব্যবহারকারীদের আকৃষ্ট করলেও এখন লোগোর বাণিজ্য শুধু অপারেটরদের হাতে নেই৷ শুধু লোগোর বাণিজ্য করার জন্য অনেক নামীদামী প্রতিষ্ঠান নিবন্ধন করে৷ অনেক ব্যবহারকারী আছেন, যারা নিজেরাই নানারকম লোগো তৈরি করে থাকেন৷ লোগোর ব্যবসায়ীরা তাদের কাছ থেকে প্রয়োজনে লোগো কিনে নিয়ে হলেও এখন বাণিজ্য করছে৷

ওয়ালপেপার

মানুষের চাহিদা কখনো থেমে থাকে না৷ সাদাকালো মনোক্রম ডিসপ্লের মোবাইল ফোন সেট থেকে এখন রঙিন ডিসপ্লেসহ মোবাইল ফোনের চাহিদাই বেশি৷ রঙিন ডিসপ্লেসহ মোবাইল ফোনে লোগোর পাশাপাশি ব্যাকগ্রাউন্ড ইমেজ হিসেবে ওয়ালপেপার রাখার সুবিধা থাকায় দিন দিন লোগোর চাহিদা কমছে৷ লোগোর বদলে এখন সবাই ব্যাকগ্রাউন্ড ইমেজ হিসেবে ওয়ালপেপার ডাউনলোড করতে চান৷ মোবাইল ফোনে ওয়ালপেপার হচ্ছে ফোন সেটের স্ক্রিনের ব্যাকগ্রাউন্ডে যে ছবি সেট করে দেয়া হয় তা৷ সাধারণত এসব ওয়ালপেপারের মধ্যে সিনেমা, প্রিয় কোনো চরিত্র, প্রিয় বই, প্রিয় কোম্পানি ইত্যাদি বেশি৷ অনেকে নিজের বা প্রিয়জনের ছবি ওয়ালপেপার হিসেবে রাখতে পছন্দ করেন৷ এ কারণে মোবাইল ফোন সেটে নির্মাতা প্রতিষ্ঠানগুলোও ফোনের মধ্যে ওয়ালপেপার ডাউনলোডের সুবিধা রাখে৷ ফোন সেটের ক্রেতারাও সেট কেনার সময় দেখে থাকেন, সেটে ডাউনলোডের অপশন আছে কিনা৷

স্ক্রিন সেভার

সাদাকালো মনোক্রম ডিসপ্লের সেটগুলোতে একটা সাধারণ সমস্যা ছিল৷ ডিসপ্লের অংশে বেশি সময় ধরে লেখা ভেসে থাকতো এবং সে অংশ ধীরে ধীরে ফিকে হতো৷ অনেক ক্ষেত্রে ফিকে না হয়ে লেখার বা ডিসপ্লের গাঢ়ত্ব বেড়ে যেত৷ সে সমস্যা থেকে মুক্ত থাকার জন্য স্ক্রিন সেভার প্রযুক্তির উদ্ভব৷ স্ক্রিন সেভার ডিসপ্লের পুরো অংশ এনিমেশনের মাধ্যমে ডিসপ্লের ক্ষতি হবার হাত থেকে রক্ষা করতো৷ এই স্ক্রিন সেভারও ফ্যাশনের প্রতীক হয়ে দাঁড়ায়৷ আর সেই সুযোগে মোবাইল ফোন কনটেন্টে নতুন মাত্রা পায়৷ স্ক্রিন সেভারও এর গুরুত্বপূর্ণ অংশ হয়ে যায়৷ স্ক্রিনসেভার হচ্ছে চলমান একটি বিশেষ ধরনের এনিমেশন৷ বর্তমানে এ ধরনের স্ক্রিন সেভার বিক্রি করে অনেক কোম্পানি কোটি কোটি টাকার বাণিজ্য করছে৷ অবশ্য বর্তমান রঙিন ডিসপ্লের মোবাইল ফোন সেটের যুগেও স্ক্রিন সেভার দাপটের সাথে ব্যবহার হচ্ছে৷

ভিডিও কনটেন্ট

ভিডিও মোবাইল কনটেন্ট হচ্ছে মোবাইল ফোনে ভিডিওর সাপোর্ট৷ আজকাল আরো একটি মোবাইল ফোন কনটেন্ট বেশ জনপ্রিয় হয়ে উঠেছে৷ এটি হচ্ছে ফটো কল৷ মোবাইল ফোনে কারো কল আসলে সাধারণত এতদিন রিং বা ভাইব্রেশনের মাধ্যমে সবাই বুঝতে পারতো৷ এই ধারা ভেঙ্গে এখন ফটো কলের প্রতিও অনেকের আগ্রহ বাড়ছে৷ ফটো কল হচ্ছে সেই প্রযুক্তি যাতে কেউ কল করলে তার ছবি ভেসে উঠবে৷ এখন এটিও মোবাইল ফোন কনটেন্টের অংশ৷ চিত্রভিত্তিক মোবাইল ফোন কনটেন্টের হাত ধরে এখন ভিডিও মোবাইল কনটেন্টের জয়জয়কার৷ অনেকেই চান বিভিন্ন সিনেমা, গান, ভিডিও প্রভৃতি মোবাইলে থাকুক৷ তাহলে অবসর সময়ে সময় কাটানো নিয়ে কোনো ঝামেলা হবে না৷ এখনকার বেশিরভাগ মোবাইল ফোনেই এই সুবিধা পাওয়া যায়৷ অনেক ধরনের মোবাইল ফোন ভিডিওর ফাইল ফরমেটের মধ্যে চারটি ফরমেট খুব জনপ্রিয়৷ এগুলো হচ্ছে থ্রিজিপিপি, এমপিইজি ফোর, আরটিএসপি এবং ফ্ল্যাশ লাইট৷ অনেক প্রতিষ্ঠান এ ধরনের ভিডিও মোবাইল কনটেন্টের ব্যবসায়ে কোটি কোটি টাকা আয় করছে৷ ভিডিও মোবাইল কনটেন্টের মধ্যে অনেক ভাগ রয়েছে৷ এগুলোর মধ্যে স্ট্রিমিং ভিডিও, স্ট্রিমিং টিভি, মুভি শো ইত্যাদি জনপ্রিয়৷

স্ট্রিমিং ভিডিও

স্ট্রিমিং ভিডিও হচ্ছে স্ট্রিমিং টিভির একটি রূপ৷ স্ট্রিমিং টিভি বলতে সহজ ভাষায় টেলিভিশনের মোবাইল ফোন সংস্করণ বলা যায়৷ টেলিভিশনের ক্ষেত্রে আমরা জানি কাজের সম্প্রচার কেন্দ্র থেকে ওয়্যারলেস সিগন্যাল, ট্রান্সমিশনের মাধ্যমে সম্প্রচার করা হয়৷ আর টেলিভিশন হচ্ছে দূরবর্তী রিসিভার যন্ত্র৷ সম্প্রচার কেন্দ্র থেকে পাওয়া সিগন্যাল কাজে লাগিয়ে ছবি পর্দায় দৃশ্যমান করাই এর কাজ৷ একইভাবে স্ট্রিমিং টিভি কাছাকাছি মোবাইল ফোন বেইজ স্টেশন বা সার্ভার থেকে পাওয়া ভিডিও সিগন্যালকে কাজে লাগিয়ে মোবাইলের ডিসপ্লেতে ছবি দৃশ্যমান করে৷ এই সুবিধার ফলে মোবাইলেই টেলিভিশনের যাবতীয় কার্যক্রম সম্পাদন করা সম্ভব হবে৷ তবে সেক্ষেত্রে হ্যান্ডসেট অনেক উন্নতমানের ও আধুনিক সুবিধাসংবলিত হতে হবে৷ উন্নত নেটওয়ার্ক সুবিধার পাশাপাশি হ্যান্ডসেট কমপক্ষে ২জি, ২.৫জি বা ৩জি নেটওয়ার্ক সাপোর্টেড হতে হবে৷ ধারণা করা হচ্ছে, মোবাইলের বর্তমান ধারার পর এটাই হবে পরবর্তী ধারা৷ এধরনের স্ট্রিমিং টিভি সাধারণত তিন ধরনের প্রযুক্তিতে ব্যবহার করা হয়ে থাকে৷ এগুলো হচ্ছে DVB-H, DVB, (ডিজিটালমিডিয়া ব্রডকাস্টিং) এবং MediaFLO ৷

উন্নত বিশ্বে এই সুবিধা কিছু কিছু মোবাইল অপারেটর দিয়ে ভোক্তাদের আকর্ষণ করার প্রক্রিয়ায় রয়েছে৷ অদূর ভবিষ্যতে আমরাও এই সুবিধা বাংলাদেশে দেখতে পেলে অবাক হবো না৷

মুভি শো আর স্ট্রিমিং টিভির ভেতরের প্রযুক্তি একই ধরনের৷ দুটোতেই মোবাইলের স্ক্রিনে ভিডিও দেখা যায়৷ পার্থক্য হচ্ছে স্ট্রিমিং টিভিকে টেলিভিশনের সাথে তুলনা করা যায়৷ কিন্তু মুভি শো টেলিভিশনের মতো নয়৷ মুভি শো বিচ্ছিন্ন কোনো ভিডিও বা অনুষ্ঠান হলেও তা টেলিভিশন চ্যানেলের মতো সম্প্রচার নয়৷ মোবাইল গেম

মোবাইল ফোনে অডিও বা ভিডিও কনটেন্টের পাশাপাশি আরো একটি মোবাইল কনটেন্ট বেশ জনপ্রিয়৷ এটি হচ্ছে মোবাইল গেম৷ আমাদের দেশে ভোক্তারা সবসময় চান নিজের মোবাইল ফোনে সবচেয়ে বেশি, বাড়তি সুবিধা থাকুক৷ মোবাইল ফোন এখন আর শুধু কথা বলার মাধ্যম নয়৷ কথা বলাকে ছাপিয়ে এখন বেশিরভাগ মোবাইল ফোন ব্যবহার করা হচ্ছে বিনোদনের মাধ্যম হিসেবে৷ আর সারা বিশ্বে এই বিনোদনের অংশ হিসেবে মোবাইল ফোন গেমিংয়ের প্রচণ্ড চাহিদা রয়েছে৷ মোবাইল ফোনে যে বিশেষ ধরনের অ্যাপ্লিকেশনভিত্তিক গেমিংয়ের ব্যবস্থা থাকে তাকে মোবাইল গেম বলা হয়৷ আজকাল বাণিজ্যিকভাবে মোবাইল ফোন গেম তৈরি ও বিপণন করা হচ্ছে৷ আমাদের দেশে এই মোবাইল ফোন গেমিং কিছুটা পিছিয়ে থাকলেও কাছের দেশ ভারত সদর্পে মোবাইল ফোন গেমিং বাণিজ্য করছে৷ ইদানীং আমাদের দেশের ভোক্তারাও অনেক সচেতন হচ্ছেন৷ মোবাইল ফোন কিনতে গিয়ে অনেকেই এখন ফোন বিক্রেতাদের কাছে জানতে চান ফোন জাভা সাপোর্টেড কিনা৷ অথবা জানতে চান ফোনের অপারেটিং সিস্টেম কি ফ্লেক্স, সিম্বিয়ান নাকি লিনআক্স৷ কারণ, নির্দিষ্ট কিছু অপারেটিং সিস্টেমের জন্য গেম এবং বিভিন্ন অ্যাপ্লিকেশনের ভিন্নতা আছে৷ আর জাভা সাপোর্টেড হলে তো কথাই নেই৷ এখনকার বেশিরভাগ গেম বা অ্যাপ্লিকেশন তৈরি করা হয় জাভা দিয়ে৷ তাই জাভা সাপোর্টেড মোবাইল ফোনে এসব অ্যাপ্লিকেশন ও গেম খুব সহজেই চলে৷

এখনো পিসি বা কন্সোল গেমিংয়ের সাথে মোবাইল ফোন গেমিংয়ের পার্থক্য আছে৷ কিন্তু অদূর ভবিষ্যতে এই পার্থক্য থাকবে না৷ মোবাইল ফোন গেমিং পিসি বা কন্সোল গেমিংয়ের সমমানের পর্যায়ে চলে যাবে৷ মোবাইল ফোন গেমিংয়ের অনেকগুলো ধরন রয়েছে৷ এগুলোর মধ্যে এখন পর্যন্ত পাজল গেমগুলো সবচেয়ে বেশি এগিয়ে আছে৷ কিন্তু ধীরে ধীরে অন্যান্য ধরনের গেম\ যেমন স্ট্র্যাটেজিক, আর্কেড, অ্যাকশন, অ্যাডভেঞ্চার, কার্ড, ক্যাসিনো, স্পোর্টস, রেসিং জনপ্রিয় হয়ে উঠছে৷ মোবাইল ফোনের কিছু পরিসংখ্যানে দেখা যায়, গ্রাহক মোবাইল ফোন গেমিং সবচেয়ে পছন্দ করে মেয়েরা৷ মোবাইল ফোন গেমারদের ৬৫ শতাংশই মেয়ে৷ এদের বেশিরভাগের পছন্দ পাজল বা স্ট্র্যাটেজিক গেম৷ অপরদিকে ছেলেরা পছন্দ করে অ্যাকশন বা অ্যাডভেঞ্চার ধরনের গেম৷ আরেকটি সমীক্ষায় দেখা যায়, বিশ বছরের কম বয়সীরা অন্যদের তুলনায় তিন গুণ বেশি মোবাইল ফোন গেম খেলে থাকেন৷ তবে ধীরে ধীরে এই অবস্থার উন্নতি হচ্ছে৷ অনেকেই এখন মোবাইল ফোন গেমিংয়ের জন্য ইন্টারনেটে ঘণ্টার পর ঘণ্টা কাটিয়ে দেন৷ ইন্টারনেট খুঁজে তারা বের করেন পছন্দের সব গেম৷ নিছক সময় কাটানো নয়, এটি এখন বিনোদনের অন্যতম অংশ৷

মোবাইল কুপন

নতুন এক ধরনের মোবাইল ফোন কনটেন্ট সবার কাছে বেশ আগ্রহের সৃষ্টি করেছে৷ এর নাম হচ্ছে মোবাইল কুপন৷ কোনো পার্ক বা ট্যুরিস্ট স্পটে যেমন টিকেট বা কুপনের মাধ্যমে প্রবেশ করার অধিকার অর্জন করা যায়৷ এই কুপনে এরকম এক মোবাইল ফোন থেকে অন্য মোবাইল ফোনে প্রবেশ করার সুবিধা পাওয়া যায়৷ শুধু অন্য মোবাইল ফোনে প্রবেশের জন্যই নয়৷ বাণিজ্যিক বিভিন্ন কাজেও এ ধরনের কুপন ব্যবহার করা যায়৷ এই কুপনগুলো এসএমএস বা অ্যাপ্লিকেশনের মাধ্যমে দেয়া-নেয়া করা যেতে পারে৷ এই সুবিধাটি এখনো গবেষণাধীন রয়েছে৷ অদূর ভবিষ্যতে আমরা এর সম্পর্কে আরো বিস্তারিত জানতে পারবো৷

বাংলাদেশে বিস্তার

বাংলাদেশে মোবাইল ফোন কনটেন্টের বাজার একটি বিকাশমান শিল্পের পর্যায়ে আছে৷ এই শিল্পটি খুব দ্রুত সম্প্রসারিত হচ্ছে৷ বাংলাদেশে এর উজ্জ্বল ভবিষ্যত্ অপেক্ষা করছে৷ আনুমানিক ৩০০ কোটি টাকার এই বাজার খুব দ্রুত কয়েক হাজার কোটি টাকার বাজারে উন্নীত হতে যাচ্ছে৷ বর্তমান বিশ্বে ভয়েস কল থেকে কোনো মোবাইল ফোন অপারেটর কোম্পানিই লাভের আশা করে না৷ সবাই এখন মোবাইল ফোন কনটেন্টের দিকে ঝুঁ কে পড়েছে৷ বাংলাদেশে এই চিত্র কিছুটা ভিন্ন৷ উন্নয়নশীল দেশ বলেই হয়ত আমাদের দেশে এখনো ভ্যালু অ্যাডেড সার্ভিসের চেয়ে ভয়েস কলের প্রতি সবার আগ্রহ বেশি৷ ধীরে হলেও এই অবস্থার পরিবর্তন হচ্ছে৷ ভোক্তারাও এখন আগের চেয়ে সচেতন হচ্ছে৷ মোবাইল ফোন কনটেন্টের প্রতি এখন অনেকেই আগ্রহী হয়ে উঠছে৷

সংশ্লিষ্টরা আশা করছেন, দিন দিন এ খাতের আরো উন্নতি হবে৷ এ খাত থেকে মানুষ আরো অনেক সুবিধা পাবে৷ আর অল্প কিছুদিনের মধ্যেই আমাদের দেশের মানুষও মোবাইল ফোনে টেলিভিশন দেখতে পাবে৷ এক হিসেবে মোবাইল ফোন কনটেন্ট মিডিয়া সবচেয়ে দ্রুত হারে বেড়ে চলেছে৷ দেশের অনেক প্রত্যন্ত অঞ্চলে টেলিভিশন বা রেডিও এখনো পৌছায়নি৷ কিন্তু মোবাইল ফোন পৌছে গেছে৷ আর মোবাইল ফোন কনটেন্ট যেহেতু মোবাইল ফোন দিয়ে চালিত, তাই এ শিল্পের সম্ভাবনা সবচেয়ে বেশি৷ স্ট্রিমিং টিভি বা স্ট্রিমিং রেডিও এ খাতের মাধ্যমে আমাদের দেশে তথ্যব্যবস্থাকে অভূতপূর্ব উন্নত করতে পারে৷ এর জন্য প্রয়োজনীয় অবকাঠামো আমাদের আছে৷ শুধু প্রয়োজন একটু তদারকি এবং সুষ্ঠু ব্যবস্থাপনা৷ দুঃখজনক হলেও সত্যি, মোবাইল ফোন কনটেন্টের এই বিশাল শিল্পকে সামনে রেখে এদেশের কারো কোনো প্রস্তুতি নেই৷ সেই সাথে পুরো বাজারকে পর্যবেক্ষণ করারও কোনো প্রতিষ্ঠান নেই৷ বাংলাদেশের প্রেক্ষাপটে বর্তমানে কয়েকশত কোটি টাকার মোবাইল কনটেন্টের বাজার তৈরি হলেও ভবিষ্যতে এই খাতের আরো বিশাল বাজার তৈরি হবে৷ মোবাইল ফোন অপারেটরদের সাথে কনটেন্ট প্রোভাইডার প্রতিষ্ঠান নির্দিষ্ট অংকের অর্থের বিনিময়ে চুক্তি করার মাধ্যমে মোবাইল ফোন কনটেন্ট সেবা দেবার অধিকার অর্জন করে৷ এই কনটেন্ট প্রোভাইডার প্রতিষ্ঠানে সৃজনশীল ব্যক্তিবর্গ, প্রোগ্রামার, এক্সপার্ট ভালো বেতনে নিয়োজিত থাকেন৷ গ্রাফিক্স ডিজাইনার, এনিমেটর এবং সফটওয়্যার ডেভেলপারদের এইখাতে চাহিদা দিন দিন বাড়ছে৷ ধীরে ধীরে মোবাইল কনটেন্টের বাজার অনেক বিস্তৃত হচ্ছে৷ ওয়েলকাম টিউন, রিংটোন, ওয়ালপেপার ছাড়িয়ে দেশ এখন স্ট্রিমিং ভিডিওর জগতে পা রাখতে যাচ্ছে৷ বাংলাদেশের আনাচে-কানাচে মোবাইল ফোনে অল্প কিছুদিনের মধ্যে সবাই ইলেকট্রনিক মিডিয়ার সাথে সম্পর্ক গড়ে তুলতে পারবে৷ বর্তমান মোবাইল ফোনের ব্যবহারের ধরনও বদলে যাবে৷ গড়ে উঠবে একই সেবাদানকারী অনেক প্রতিষ্ঠান৷ শুরু হবে নতুন যুগের সূচনা৷ পুরো বিশ্বেই এখন মোবাইল ফোন হতে যাচ্ছে যাবতীয় মিডিয়া সেন্টারের উত্স৷ এর প্রভাব বাংলাদেশে পড়তে শুরু করেছে৷ এখন এই মিডিয়া সেন্টারের ব্যবহার যাতে অপরাধ বা অন্য কোনো বাজে কাজে ব্যবহার না হয় সেদিকে সবার লক্ষ রাখতে হবে৷ নীতিমালার পাশাপাশি নীতিনির্ধারকদের যুগোপযোগী সিদ্ধান্ত দেশের জনগণের সুন্দর ভবিষ্যত্ নিশ্চিত করতে পারে৷ বাংলাদেশে মোবাইল কনটেন্ট শিল্পের বিশাল সম্ভাবনা আছে৷ সেই সম্ভাবনার অপমৃত্যু যাতে না হয় তা আমাদেরই নিশ্চিত করতে হবে৷ শেষ কথা

আমাদের সবারই মনে রাখতে হবে, বাংলাদেশে সবচেয়ে দ্রুত অগ্রগতি হয়েছে এই মোবাইল ফোন খাতের৷ এই খাতের নিয়ন্ত্রণে বিটিআরসিকে আরো কার্যকর ভূমিকা রাখতে হবে৷ সেই সাথে মোবাইল ফোন অপারেটরদের আরো যুগোপুযোগী সিদ্ধান্ত নিতে হবে৷ শুধু ব্যবসায়িক চিন্তা-ভাবনা না করে সেবার দিকটাও দেখতে হবে৷ সবচেয়ে বড় সমস্যা হচ্ছে, আমাদের দেশে মোবাইল ফোন কনটেন্টের কোনো নীতিমালা নেই৷ সেই সাথে এই শিল্প তদারকি করারও কোনো সরকারি প্রতিষ্ঠান নেই৷ সেই সুযোগে মোবাইল ফোন অপারেটরেরাও নিজেদের ইচ্ছে মতো মোবাইল ফোন কনটেন্ট সেবাদানকারী প্রতিষ্ঠানদের বাণিজ্য করার সুযোগ দিয়ে চলেছে৷ কিন্তু এভাবে লাগামহীনভাবে সুযোগ দেয়াটা অনুচিত, যেখানে মান যাচাইয়ের সুযোগ নেই৷ মোবাইল ফোন কনটেন্ট শিল্প খাতটি একটি সম্ভাবনাময় শিল্প৷ তাই সচেতন হবার সময় এসেছে এখনই৷
..............................................................

সাক্ষাৎকার

বর্তমানে এ শিল্পের প্রায় ৩০০ কোটি টাকার বাজার আছে

মাহমুদুর রহমান চেয়ারম্যান, অ্যানেক্স কমিউনিকেশনস লিমিটেড

? বর্তমানে বাংলাদেশে মোবাইল ফোন কনটেন্টের কত টাকার বাজার আছে বলে আপনি মনে করেন?

এটা সঠিকভাবে বলা মুশকিল৷ আর আমাদের দেশে মোবাইল ফোন কনটেন্টের বাজার বিকাশমান৷ খুব দ্রুতই এটি বাড়ছে৷ তাছাড়া খুব বেশিদিন আগে আমাদের দেশে মোবাইল কনটেন্ট চালু হয়নি৷ তাই বলা যায়, অল্প সময়ে বেশ দ্রুতই মোবাইল কনটেন্ট শিল্প গড়ে উঠছে৷ তবে বর্তমানে এই শিল্পের প্রায় ৩০০ কোটি টাকার বাজার আছে বলেই আমি মনে করি৷ তবে এটি অনুমাননির্ভর৷ পুরোপুরি সঠিক তথ্য-পরিসংখ্যান দেয়া সম্ভব নয়৷ তাছাড়া আরো একটি কারণে কত টাকার বাজার, তা বলা মুশকিল৷ সেটি হচ্ছে টেকনিক্যাল কিছু সিস্টেম লস৷ যেমন গ্রাহক কোনো মোবাইল ফোন কনটেন্ট রিকোয়েস্ট করলে প্রথমেই ফোন অপারেটর সেই কনটেন্টের জন্য ধার্য করা টাকার সিংহভাগ অংশ কেটে নেয়৷ আমাদের জন্য খুব কম অংশ থাকে৷ এখন গ্রাহক যদি তার চাহিদা মতো কনটেন্ট না পায়, তাহলে আমরাও আমাদের জন্য নির্ধারিত অংশের টাকা পাই না৷ এ ধরনের বেশ কিছু টেকনিক্যাল সমস্যা বা সিস্টেম লস আছে৷

? আপনারাই তো বাংলাদেশে প্রথম স্ট্রিমিং কনটেন্ট চালু করতে যাচ্ছেন৷ আপনাদের মূল উদ্দেশ্য কী?

আমরাই বাংলাদেশে প্রথমবারের মতো স্ট্রিমিং ভিডিও ও স্ট্রিমিং অডিও চালু করতে যাচ্ছি৷ খুব শিগগিরই আমাদের পরীক্ষামূলক সম্প্রচার শুরু হবে৷ আশা করা যায়, অল্প কিছুদিনের মধ্যেই আমরা ভোক্তাদের স্ট্রিমিং কনটেন্টের সুবিধা দিতে পারবো৷

? এই সুবিধা আপনারা কিভাবে দিচ্ছেন?

আমরা চাই বাংলাদেশের জন্য নতুন কিছু করতে৷ এদেশের মানুষ নতুন কিছুর সাথে পরিচিত হোক, তা আমরা চাই৷ আমরা এই উদ্যোগ নিয়েছি প্রথম আলো এবং চ্যানেল আই-এর সহায়তায়৷ স্ট্রিমিং ভিডিওর ক্ষেত্রে এটি আমাদের দেশে একটি যুগান্তকারী উদ্যোগ৷ আমরা অন ডিমান্ড স্ট্রিমিং টিভি বা লাইভ টিভি সুবিধা দেবো৷ আমাদের সার্ভার আছে আমেরিকাতে৷ যেকোনো গ্রাহক যখন চ্যানেল আই-এর কোনো অনুষ্ঠান বা খবরের জন্য অনুরোধ করবে, তখন সরাসরি আমেরিকা থেকে এটি ফোন সেটে ডাউনলোড হয়ে মোবাইল ফোনে দেখা যাবে৷

? আপনারা আর কী কী সুবিধা দিতে চান?

আমরা খবরভিত্তিক সব ধরনের ভ্যালু অ্যাডেড সার্ভিস দিতে চাই৷ দেশের শীর্ষস্থানীয় পত্রিকার খবরাখবর আমরা মোবাইল ফোন সেটের মাধ্যমে টেক্সট আকারে দেবো৷ তাছাড়া আমরা খুব শিগগিরই স্ট্রিমিং অডিও সুবিধা দিতে যাচ্ছি৷

? আপনারা এ সুবিধা দিতে গিয়ে সহযোগিতা কেমন পেয়েছেন?

সহযোগিতা কমই পেয়েছি৷ আমরা এমন নতুন একটি ধারণা মানুষকে দিতে চেয়েছি৷ কিন্তু অপারেটরদের কাছ থেকে সাড়া খুব কম পেয়েছি৷ অথচ অপারেটরদের কাছ থেকে সবচেয়ে বেশি সাড়া পাবার কথা৷ আমরা এখানে নতুন কিছু করার কথা চিন্তা করে কাজ করছি৷ অপারেটররা এখানে বাণিজ্য করবে৷ তাই তাদেরই কিন্তু অগ্রণী ভূমিকা পালন করার কথা৷ তা কিন্তু হচ্ছে না৷ এই স্ট্রিমিং কনটেন্টের প্রকল্পটি লাখ লাখ ডলারের প্রকল্প৷ অপারেটরদের এটি নিয়ে তেমন মাথাব্যথা নেই৷ কিন্তু এটি না হয়ে বরং তাদেরই আমাদের কাছে আসার কথা ছিল৷

? আমাদের দেশে মোবাইল ফোন কনটেন্টের ভবিষ্যত্ কেমন?

বাংলাদেশের লোকসংখ্যা প্রায় ১৪ কোটি৷ এখানে মোবাইল ফোন ব্যবহার করে প্রায় আড়াই কোটি মানুষ৷ এখনও অনেক আছে, যারা মোবাইল ফোন ব্যবহার করে না৷ ধীরে ধীরে মোবাইল ফোনের দাম আরো কমবে৷ মানুষের প্রয়োজন আরো বাড়বে৷ মোবাইল ফোনের ব্যবহার আরো বাড়বে৷ আর মোবাইল ফোনের ব্যবহার আরো বাড়লে মোবাইল কনটেন্টের ব্যবহার আরো বাড়বে নিঃসন্দেহে ৷
..............................................................

আমরা মোবাইল ফোনের মাধ্যমে মিডিয়াকে বাংলাদেশের সর্বত্র পৌঁছে দিচ্ছি

রাশেক রহমান প্রধান নির্বাহী ,সফটওয়্যার সলিউশনস অ্যান্ড লজিস্টিকস এন্টারপ্রাইজ

? আপনারা যে আমাদের দেশে স্ট্রিমিং ভিডিও চালু করতে যাচ্ছেন, তাতে প্রযুক্তিগত ভূমিকা কী?

স্ট্রিমিং কনটেন্ট চলে ইন্টারনেটের মাধ্যমে৷ আর আমাদের দেশে মোবাইল ফোন অপারেটরদের যেহেতু ইন্টারনেট আছে, তাই আমরা সে প্রযুক্তিই বেছে নিয়েছি৷ বর্তমানে আমাদের সার্ভার আমেরিকাতে আছে, কিন্তু খুব শিগগিরই এই সার্ভার বাংলাদেশে আমরা সেটআপ করবো৷ ভেবে দেখুন, বাংলাদেশে সবখানে টেলিভিশন বা রেডিও মিডিয়া নেই৷ কিন্তু মোবাইল ফোন আছে৷ আমরা এই মোবাইল ফোনের মাধ্যমে এসব মিডিয়াকে বাংলাদেশের সর্বত্র পৌঁ ছে দিচ্ছি৷ যাদের হ্যান্ডসেটে GPRS এবং JAVA সাপোর্ট আছে, তারা এ সুবিধা উপভোগ করতে পারবে৷ এক্ষেত্রে প্রযুক্তি হচ্ছে, কোন এক সার্ভারে এই ভিডিও বা অডিও কনটেন্ট আকারে থাকবে৷ ইন্টারনেটের মাধ্যমে আপনি সেটি ডাউনলোড করে মিডিয়া প্লেয়ারের মাধ্যমে হ্যান্ডসেটে দেখতে পারবেন৷

? আপনারা কি নির্দিষ্ট কোনো রেডিও বা টেলিভিশন চ্যানেলের অনুষ্ঠান প্রচারেই নিজেদের সীমাবদ্ধ রাখবেন?

না৷ আমরা জনপ্রিয়তার ভিত্তিতে সবগুলো চ্যানেল বা অনুষ্ঠান প্রচার করার চেষ্টা করবো৷ তবে এক্ষেত্রে জনপ্রিয়তাই আমাদের কাছে প্রাধান্য পাবে৷

? আপনাদের ভবিষ্যত্ পরিকল্পনা কী?

বর্তমান যুগ হচ্ছে মোবাইলিটির যুগ৷ তাই যুগের সাথে তাল মিলিয়ে দেশ ও জাতিকে আমরা এগিয়ে নিয়ে যেতে চাই৷ এক্ষেত্রে মোবাইল কনটেন্টের মধ্যে স্ট্রিমিং কনটেন্টেকে আমরা বেছে নিয়েছি ৷
..............................................................

বাংলাদেশে মোবাইল ফোন কনটেন্টের বাজার বাড়ছে

শরফু জ্জামান ব্যবস্থাপনা পরিচালক, বাংলা মোবাইল সিস্টেম ? বাংলাদেশে মোবাইল ফোন কনটেন্টের বর্তমান অবস্থা কেমন?

বর্তমানে এদেশে মোবাইল ফোন কনটেন্টের অবস্থা বেশ ভালোই বলব৷ যদিও আমাদের দেশে মোবাইল কনটেন্ট একটি অগ্রসরমান শিল্প৷ তারপরও আমি বলবো, এখন থেকে কয়েক বছর আগে যে অবস্থা ছিল তার থেকে এখন বেশ ভালো ৷ উল্লেখ করা যেতে পারে, দেশের সেরা মোবাইল ফোন অপারেটর গ্রামীণফোন৷ এখন পর্যন্ত প্রায় ৩৬টি এ ধরনের প্রতিষ্ঠানের সাথে কাজ করছে৷ একটা সময় ছিল, যখন মোবাইল ফোন অপারেটররা শুধু কলরেট বা ভয়েস কল থেকে বাণিজ্য করতো৷ নিজেদের নেটওয়ার্ক বিস্তার হয়ে যাবার পর তাদের খরচ কমে যেতে থাকে৷ আর এখনকার ভয়েস কলরেট যে হারে কমেছে, তাতে শুধু ভয়েস কল থেকে অপারেটররা বাণিজ্য করার চিন্তাও করতে পারে না৷ অপারেটররাও এখন চায় যে ভয়েস কলের পাশাপাশি মোবাইল ফোনের অন্যান্য ভ্যালু অ্যাডেড সার্ভিসের মাধ্যমে নিজেদের টিকিয়ে রাখতে৷ তাই ধীরে ধীরে সবাই মোবাইল কনটেন্টের ব্যবসায়ের দিকে ঝুঁ কে পড়ছে এবং পড়বে বলেই আমার বিশ্বাস৷

? বিশ্বের অনেক দেশেই মোবাইল ফোন কনটেন্টের বিশাল বাজার আছে৷ আমাদের পাশের দেশ ভারতেই মোবাইল ফোন কনটেন্টের বিশাল বাজার আছে৷ সেই তুলনায় আমাদের দেশে এর বিস্তার কম৷ এর কারণ কী হতে পারে?

আসলে ভারতের কথা আলাদা৷ একটা সময় বাংলাদেশে ভয়েস কলরেট ছিল ৬ টাকা৷ সেই সময়েই ভারতে অনেক মোবাইল অপারেটর কোম্পানি কলরেট ২০ শতাংশে কমিয়ে আনতে পেরেছিল৷ সেই হিসেব করলে আমাদেরকে একটু পিছিয়েই থাকতে হবে৷ আর সেইসাথে আমাদের এবং ভারতের অর্থনৈতিক পার্থক্যটা মাথায় রাখতে হবে৷

? বাংলাদেশে মোবাইল ফোন কনটেন্টের বর্তমান যে অবস্থা, তাতে এদেশে এ শিল্পের কতটুকু বিকাশ ঘটবে বলে আপনি মনে করেন?

বাংলাদেশে এখন পর্যন্ত যে বিকাশ ঘটেছে তাতে আমি আশাবাদী৷ এশিয়াতেই অনেক দেশে এমন সিস্টেম আছে যে, মোবাইল ফোন অপারেটরদের এধরনের কোনো কনটেন্টের বাণিজ্য বা ব্যবসায়ে উদ্যোগী হবার কোনো অনুমতি নেই৷ এরা চাইলেও নিজেদের লোগো বা রিংটোন কোনো কিছুই ভোক্তাদের ব্যবহার করতে দিতে পারবে না৷ সে তুলনায় আমাদের অবস্থা কিন্তু বেশ ভালো৷ আমাদের শীর্ষস্থানীয় মোবাইল ফোন অপারেটর গ্রামীণফোন এক্ষেত্রে অগ্রণী ভূমিকা পালন করছে৷ তাই এ শিল্পের বিকাশ ভালোভাবেই হবে৷

? উন্নত বিশ্বে বেশিরভাগ মোবাইল ফোন কনটেন্ট আদান-প্রদান হয় অত্যাধুনিক থ্রিজি সিস্টেমের মাধ্যমে৷ আমাদের দেশে কিন্তু এখনো জিপিআরএস নিয়েই সন্তুষ্ট থাকতে হচ্ছে৷ এর কারণ কী হতে পারে?

উন্নত বিশ্বে থ্রিজি সিস্টেমে কনটেন্ট আদান প্রদান হয় একথা সত্যি৷ আপনাকে দেখতে হবে তাদের অর্থনৈতিক অবস্থা আর আমাদের অর্থনৈতিক অবস্থা৷ থ্রিজি সিস্টেম অত্যধিক ব্যয়বহুল৷ সে তুলনায় EDGE বা ২.৫জি আমাদের দেশের জন্য প্রযোজ্য বলা যায়৷ গ্রামীণ ফোন ইতোমধ্যেই EDGE সুবিধা দিচ্ছে৷ আরো একটি মোবাইল ফোন অপারেটর এই সুবিধা দেবার জন্য প্রস্তুতি নিচ্ছে৷ তাই অত্যাধুনিক যত ভ্যালু অ্যাডেড সুবিধা তো অচিরেই আমাদের দেশে পাওয়া যাবে বলা যেতে পারে৷

? উন্নত বিশ্বের অনেক দেশেই স্ট্রিমিং টিভি চালু আছে৷ আমাদের দেশে এ সুবিধা পাওয়া কি সম্ভব হবে?

অবশ্যই৷ EDGE সুবিধা থাকলে স্ট্রিমিং টিভি চালু করা যায়৷ আমরা অদূর ভবিষ্যতে এই সুবিধা দেখতে পাব৷

? বাংলাদেশে মোবাইল কনটেন্টের বাজার কত টাকার হতে পারে?

বাংলাদেশে মোবাইল ফোন কনটেন্টের বাজার বাড়ছে৷ আমি বলবো, এটি এখনো শৈশব পর্যায়ে আছে৷ কিন্তু এ অবস্থার দ্রুত পরিবর্তন হচ্ছে৷ গ্রামীণফোন সেলবাজারের নাম হয়তো শুনে থাকবেন৷ এটিও কিন্তু মোবাইল ফোন কনটেন্টভিত্তিক সার্ভিস৷ এই সার্ভিস সাম্প্রতিক সময়ে আন্তর্জাতিক জিএসএম পুরস্কার পেয়েছে৷ তাহলে বুঝতেই পারছেন এর বাজার কতটুকু বিস্তৃত হতে পারে ৷
..............................................................

আমরা যে কনটেন্ট সরবরাহ করি তার সবই কপিরাইট আইনের অধীনে



প্রকৌশলী মো: আখসান ম্যানেজিং পার্টনার, মোবাইল মাল্টিমিডিয়া

? বাংলাদেশে মোবাইল ফোনের বিস্তার কেমন?

মোবাইল ফোনের বিকাশ অবশ্যই বেশ ভালো৷ কিন্তু এটি আরো ভালো হতে পারতো৷ এক্ষেত্রে আমাদের দেশের নীতিনির্ধারকদের ভূমিকা আরো অগ্রণী হওয়া উচিত ছিল৷ সংশ্লিষ্টরা যদি আরো চিন্তা-ভাবনা করে এই খাতের নীতিনির্ধারণ করতেন তাহলে মোবাইল ফোনের বিস্তার আরো বাড়তে পারতো৷

? বিটিআরসি একটি ঘোষণা দিয়েছে যে বাংলাদেশে আর কোনো মোবাইল ফোন অপারেটরকে প্রবেশ করতে দেয়া যাবে না৷ আপনি এই সিদ্ধান্তকে কিভাবে দেখেন?

আর কোনো মোবাইল ফোন অপারেটরের প্রয়োজন নেই৷ যতগুলো আছে, এগুলোই হিমশিম খাচ্ছে সুবিধা দেয়া নিয়ে৷ বাংলাদেশের মতো ছোট একটি দেশে এর বেশি মোবাইল ফোন অপারেটরের প্রয়োজন নেই৷

? আপনারা মোবাইল ফোন কনটেন্টের কী কী সুবিধা দিচ্ছেন? এক্ষেত্রে অপারেটরদের কাছ থেকে কেমন সুবিধা পাচ্ছেন?

সুবিধা পাচ্ছি বলেই আমাদের পক্ষে বাণিজ্য চালিয়ে যাওয়া সম্ভব হচ্ছে৷ তা না হলে বাণিজ্য চালানো সম্ভব হতো না৷ আমরা যে কনটেন্ট সরবরাহ করি তার সবই কপিরাইট আইনের অধীনে৷ আর প্রতিটি কনটেন্টের জন্য আমরা অপারেটরদের কাছ থেকে কমিশন পেয়ে থাকি৷ আর এই খাতে আমাদের দেশে নতুন৷ তাই এই ব্যাপারে সবার চিন্তা-ভাবনাও কম৷ তবে ভবিষ্যতে এ অবস্থার উন্নতি হবে বলেই আমি মনে করি৷ আর সার্ভিসের ব্যাপারে আমরা বিভিন্ন ভ্যালু অ্যাডেড সার্ভিস যেমন হরস্কোপ, ওয়ালপেপার, এসএমএসভিত্তিক বা ওয়াপভিত্তিক কিছু সুবিধা চালু করেছি৷ তাছাড়া ভয়েসভিত্তিক কিছু সুবিধা আমরা দিয়ে থাকি৷ এই সুবিধাগুলো বিভিন্ন অকেশন অনুসারেও ভাগ করে দিয়ে থাকি৷ ইভেন্ট অনুসারেও আমরা এই সব সার্ভিস ভাগ করে দিয়ে থাকি৷

? আমাদের পাশের দেশ ভারতে রিংটোন, ওয়েলকাম টিউনস বা গানের বেশ ভালো চাহিদা আছে৷ আমাদের দেশেও এর চাহিদা আছে৷ সে তুলনায় সুবিধাগুলো অপ্রতুল৷ এর কারণ কী?

সুবিধাগুলো একেবারে অপ্রতুল ঠিক তা নয়৷ তবে কিছুটা কম৷ আমরাও চেষ্টা করে যাচ্ছি এ ব্যাপারে কিছু করার জন্য৷ অদূর ভবিষ্যতে আমরাই এসব সুবিধা দিতে পারবো৷

? আমাদের দেশে বর্তমানে চায়নিজ ফোন সেটের জয়যাত্রা চলছে৷ এই সেটগুলোর বেশিরভাগই ননব্র্যান্ড ফোন সেট৷ অনেক সময়েই দেখা যায়, এসব সেট থেকেও সার্ভিসের জন্য অনুরোধ আসে৷ আপনারা কিভাবে এটি মোকাবেলা করেন?

যে ফোন সেট থেকেই অনুরোধ আসুক আমাদের সফটওয়্যার স্বয়ংক্রিয়ভাবে সেটের সাপোর্টিং ফাইল ফরমেট বের করে৷ তারপর সে ফরমেট থেকে চাহিদা অনুসারে কনটেন্ট সরবরাহ করে থাকে৷

? এই যে সফটওয়্যারের কথা বললেন এগুলো কি বিদেশ থেকে আমদানি করা, না আমাদের দেশেই এখন এগুলো তৈরি হচ্ছে?

আমাদের দেশেই এখন এসব সফটওয়্যার তৈরি হচ্ছে৷ এই সফটওয়্যারগুলোর গুণগত মান বেশ ভালোই৷ তাই আমাদেরকে এগুলো আমদানি করতে হয় না৷ তাছাড়া আমাদের দেশের সফটওয়্যারগুলো আমরা আমাদের চাহিদামতো করেই তৈরি করে নিতে পারি৷ তাই এ ব্যাপারে আমরা কিছুটা সুবিধাজনক অবস্থানেই আছি৷

? আপনাদের ভবিষ্যৎ পরিকল্পনা কী?

আমরা ভবিষ্যতে কিছু গেমিং সাপোর্ট দিতে যাচ্ছি৷ সেই সাথে আরো কয়েকটি মোবাইল ফোন অপারেটরদের সাপোর্ট নিয়ে ভোক্তাদের মাঝে মোবাইল কনটেন্ট সুবিধা দিতে যাচ্ছি৷ শুধু ঢাকাকেন্দ্রিক সুবিধার বদলে অন্যান্য শহরকেন্দ্রিক সুবিধাও চালু করতে যাচ্ছি ৷
..............................................................

টেলিভিশন অনুষ্ঠান দেখা যাবে মোবাইল ফোনে

চিত্র : চুক্তি স্বাক্ষর অনুষ্ঠানে ইমপ্রেস টেলিফিল্ম ও চ্যানেল আই-এর ব্যবস্থাপনা পরিচালক ফরিদুর রেজা সাগর এবং প্রথম আলো সম্পাদক মতিউর রহমান

দেশের মোবাইল ফোন ব্যবহারকারীরা তাদের ফোন সেটেই টেলিভিশনের অনুষ্ঠান দেখতে পাবে৷ ইন্টারনেট আছে এমন মোবাইল ফোনে টেলিভিশনে প্রচারিত অনুষ্ঠান সরাসরি এবং প্রচারের পর চাহিদা অনুযায়ী অর্থাত্ অন-ডিমান্ড ভিডিও দেখা যাবে৷ অডিও ও ভিডিও স্ট্রিমিং প্রযুক্তি ব্যবহার করে টেলিভিশনে সম্প্রচারিত অনুষ্ঠানগুলোকে মোবাইল ফোনের উপযোগী করা হবে৷

মোবাইল ফোনে টেলিভিশন দেখার এই অত্যাধুনিক প্রযুক্তি আগামী মাসের মাঝামাঝি থেকে পরীক্ষামূলকভাবে বাংলাদেশে চালু করা হবে৷ এপ্রিল মাসের প্রথম দিন থেকে এ সেবা আনুষ্ঠানিকভাবে চালু হবে৷ মার্কিন একটি প্রতিষ্ঠানের উদ্ভাবিত প্রযুক্তি ব্যবহার করে বাংলাদেশে এ সেবা চালু করছে এসএসএলই ও অ্যানেক্স কমিউনিকেশনস লিমিটেড৷ শুরুতে চ্যানেল আই-এর অনুষ্ঠান দেখার ব্যবস্থা করা হচ্ছে৷ পাশাপাশি আগে ধারণ করা প্রথম আলোর বিভিন্ন অনুষ্ঠান দেখার ব্যবস্থাও এতে থাকবে৷

এ সেবা চালু করার জন্য গত ২০ ফেব্রুয়ারি চ্যানেল আই ও প্রথম আলোর সাথে এসএসএলই ও অ্যানেক্স কমিউনিকেশনস একটি চুক্তি করেছে৷ চুক্তিতে সই করেন ইমপ্রেস টেলিফিল্ম ও চ্যানেল আই-এর ব্যবস্থাপনা পরিচালক ফরিদুর রেজা সাগর, প্রথম আলো সম্পাদক মতিউর রহমান, এসএসএলই-এর প্রধান নির্বাহী রাশেক রহমান ও অ্যানেক্স কমিউনিকেশনস-এর চেয়ারম্যান মাহমুদুর রহমান৷ এ সময় প্রথম আলো উপ-সম্পাদক আনিসুল হক, চ্যানেল আই-এর সহকারী মহাব্যবস্থাপক মাহবুব রহিম উদয়, এসএসএলই-এর পরিচালক বায়েজীদ গনিসহ অনেকে উপস্থিত ছিলেন৷

চুক্তি অনুযায়ী এই সেবার মূল উপাদান অর্থাত্ টিভি অনুষ্ঠান দেবে চ্যানেল আই৷ প্রথম আলো প্রচার চালাবে এবং নিজেদের আয়োজিত কিছু অনুষ্ঠানও দেবে মোবাইল ফোনের এ সেবার জন্য৷ আর কারিগরি সহায়তা ও সেবা ব্যবস্থাপনা করবে এসএসএলই ও অ্যানেক্স কমিউনিকেশনস৷ ভবিষ্যতে এ সেবায় এফএম বেতার কেন্দ্রের অনুষ্ঠানও যোগ করা হবে বলে উদ্যোক্তারা জানিয়েছেন৷

</doc>