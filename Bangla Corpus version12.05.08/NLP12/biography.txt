
﻿অনেক অনেক অভিনন্দন, এই মাত্র আপনি নোবেল পুরস্কার পেয়েছেন!’
‘অনেক অনেক ধন্যবাদ।’
‘আপনাকেও ধন্যবাদ। আমি জানি, বাল্টিমোরে এখন ভোর। আমি কি জানতে পারি, নোবেল কমিটির কাছ থেকে সুখবরটি পাওয়ার সময় আপনি কী করছিলেন।’
‘ঘুমাচ্ছিলাম, আর মাঝেমধ্যে আমার ১০ মাস বয়সী ছেলের কান্নার শব্দ শুনছিলাম।’
‘আপনি তো চমক-জাগানিয়া এক আবিষ্কারের জন্য এই পুরস্কার পেলেন, মহাবিশ্বের বিস্তরণের গতি বৃদ্ধি পাচ্ছে...’
‘হ্যাঁ।’
‘...আপনি কি সেই মুহূর্তটার কথা মনে করতে পারেন, যখন বুঝলেন কিছু একটা খুঁজে পেয়েছেন?’
‘হ্যাঁ, মনে পড়ে। শেষ পর্যন্ত আমি তথ্য-উপাত্তগুলো নিয়ে বিচার-বিশ্লেষণ করেছিলাম। বিচার-বিশ্লেষণের পর উত্তর দেখে বলেছিলাম, ভুল (হাসি)। এবং ভাবতে লাগলাম, বিশাল এক ঘাপলা বাধিয়েছি আমি। এবার এই ঘাপলা খুঁজে বের করতে হবে। পরের এক সপ্তাহ কেটে গেল ঘাপলা খুঁজতে খুঁজতে। এর পরই মনে হলো বিষয়টির অস্তিত্ব সত্যি হওয়ার সম্ভাবনা আছে...’
এ বছর পদার্থে নোবেল পুরস্কার পাওয়ার পর পরই টেলিফোনে ওপরের সাক্ষাৎকারটি দিয়েছিলেন অ্যাডাম রিয়েস। মার্কিন এই জ্যোতিঃপদার্থবিজ্ঞানীর জন্ম ১৯৬৯ সালে, ওয়াশিংটন ডিসিতে। আগেই জেনেছেন পুরস্কারটি তিনি ভাগাভাগি করেছেন আরও দুই বিজ্ঞানী—সল পার্লমুটার ও ব্রায়ান স্মিডের সঙ্গে।
যুক্তরাষ্ট্রের নিউজার্সির ওয়ারেনে বেড়ে উঠেছেন রিয়েস। বাবা মাইকেল রিয়েস ছিলেন নৌবাহিনীর প্রকৌশলী। হাসপাতালের মনোবিদ ছিলেন মা ডরিস রিয়েস। রিয়েসের এক বোন মনোরোগ চিকিৎসক, আরেক বোন চিত্রশিল্পী। ওয়াচহাং হিলস রিজিওনাল হাইস্কুলে পড়াশোনায় হাতেখড়ি এই বিজ্ঞানীর। স্নাতক সম্পন্ন করেন দ্য ম্যাসাচুসেটস ইনস্টিটিউট অব টেকনোলজি থেকে ১৯৯২ সালে। ১৯৯৬ সালে পিএইচডি করেন হার্ভার্ড বিশ্ববিদ্যালয় থেকে। ১৯৯৯ সালে স্পেস টেলিস্কোপ সায়েন্স ইনস্টিটিউটে যোগ দেওয়ার আগে রিয়েস ইউনিভার্সিটি অব ক্যালিফোর্নিয়ার মিলার ফেলো ছিলেন। আর জন হপকিনস ইউনিভার্সিটিতে শিক্ষকতা শুরু করেন ২০০৫ সালে। হাই-জেড সুপারনোভা সার্চ টিমে ব্রায়ান স্মিডের সঙ্গে মহাকাশ গবেষণা শুরু করেন। এবং তাঁরাই প্রথম প্রমাণ পান মহাবিশ্বের বিস্তরণের গতি বৃদ্ধি পাচ্ছে।
এ ছাড়া হাইয়ার-জেড এসএন সার্চ প্রজেক্ট নামের একটি প্রকল্পও পরিচালনা করছেন রিয়েস। এই প্রকল্পেই হাবল স্পেস টেলিস্কোপ ব্যবহার করা হয়। এবং রিয়েস ও তাঁর সহকর্মীরা এ পর্যন্ত খুঁজে বের করেছেন অনেকগুলো অতিকায় নক্ষত্র। সবচেয়ে উল্লেখযোগ্য আবিষ্কার হলো, এই প্রকল্প ১০ বিলিয়ন আলোকবর্ষ দূরত্ব পর্যন্ত মহাবিশ্বের বিস্তরণ চিহ্নিত করেছে।
২০০৬ সালে এবারের বাকি দুই নোবেল বিজয়ীর সঙ্গে জ্যোতির্বিদ্যায় শ প্রাইজ পেয়েছিলেন রিয়েস। প্যাসিফিকস ট্রাম্পলার অ্যাওয়ার্ড জিতেছিলেন ১৯৯৯ সালে। এক বছর বাদে হার্ভার্ড ইউনিভার্সিটি তাঁকে দিয়েছিল বক প্রাইজ। ২০০৩-এ আমেরিকান অ্যাস্ট্রোনমিক্যাল সোসাইটির হেলেন বি. ওয়ার্নার পুরস্কার এবং পরের বছর পেয়েছিলেন রেমন্ড অ্যান্ড বেভারলি স্যাকলার পুরস্কার।

টুকরো জীবন
জন্ম: ডিসেম্বর ১৯৬৯, ওয়াশিংটন, ডি.সি., যুক্তরাষ্ট্র
কর্মস্থল: জন হপকিন্স ইউনিভার্সিটি, স্পেস টেলিস্কোপ সায়েন্সেস ইনস্টিটিউট
যে কারণে নোবেল: মহাবিশ্ব সম্প্রসারণের গতি বৃদ্ধি পাচ্ছে, তার প্রমাণ উপস্থাপনের জন্য
উল্লেখযোগ্য পুরস্কার:
শ প্রাইজ ইন অ্যাস্ট্রোনমি (২০০৬)

﻿নাম: বাবুরাম ভট্টরাই
জন্ম: ২৬ মে ১৯৫৪, বেলবাস, নেপাল
মাওবাদী এ নেতা গত ২৮ আগস্ট নির্বাচিত হয়েছেন। পার্লামেন্টে ভোটাভুটির মাধ্যমে তিনি নির্বাচিত হন। 
তিনি বিদায়ী প্রধানমন্ত্রী ঝালানাথ খানালের স্থলাভিষিক্ত হন।
নেপালের ৩৫তম প্রধানমন্ত্রী।

﻿সংগীতশিল্পী জন বন জোভির জন্ম ২ মার্চ ১৯৬২ যুক্তরাষ্ট্রের নিউ জার্সিতে। বন জোভি ২০০১ সালে ১৬ মে মনমাউথ বিশ্ববিদ্যালয়ের সমাবর্তন অনুষ্ঠানে এই ভাষণ দেন।

সব গ্র্যাজুয়েটকে অভিনন্দন। এখন পর্যন্ত তোমাদের সবচেয়ে বিশেষ দিনটিতে কিছু বলতে পেরে নিজেকে আসলেই অনেক গর্বিত মনে হচ্ছে। এখানে আসার আগে গত কয়েক সপ্তাহ শুধু এটা নিয়েই ভেবেছি যে আজ কী বললে তোমাদের জীবনের সামনের দিনগুলোর জন্য তা সহায়ক হবে।
এখন আমার মনের মধ্যে অনেক ধরনের আবেগের সৃষ্টি হয়েছে। অনেক আনন্দ ও প্রতীক্ষা যেমন ভয় ও উদ্বেগে রূপ নেয়— প্রথম দিন কিন্ডারগার্টেনে যাওয়া অথবা স্কুল থেকে কলেজে যাওয়ার দিন, ঠিক তেমন। এখন তোমরা সবাই হয়তো উচ্চতর শিক্ষা গ্রহণ করবে অথবা পেশাগত জীবন শুরু করবে। কিন্তু তোমাদের শিক্ষাগ্রহণ এখানেই শেষ নয়। মনে করো, তোমার কর্মক্ষেত্রে আরেকটি স্কুল। তাই এ স্কুল থেকে যত পারো শিক্ষা গ্রহণ করো। কোনো পেশাই ছোট নয়, যদি তুমি সেখান থেকে কিছু শিখতে পারো। 
হয়তো সংগীতশিল্পে আমি অনেক সার্থক, কিন্তু যখন আমি অভিনয় শুরু করি, তখন অন্য সবার মতো আমারও কাজ খুঁজতে হতো। সংগীতশিল্পী হয়েও আমাকে অনেক দিন অভিনয়ের জন্য অডিশন দিতে হয়েছিল। সত্যি বলতে, অনেক সময় মনে হয়েছিল সব ছেড়ে দিয়ে চলে যাই। কিন্তু এ ভয় থেকে অতিক্রম করে কিছু করার ইচ্ছাটা ছিল বেশ। তিন বছর অভিনয় শিখেছিলাম। আর এসবের জন্যই তখন পেয়েছিলাম এক নতুন জীবন। তোমরা অনেকেই হয়তো ঠিক করে ফেলেছ তোমরা কী করবে, কোন কোম্পানিতে কাজ করবে। কিন্তু তোমাদের মধ্যে অনেকেই আছে, যারা তা করেনি। লজ্জার কিছু নেই, তাদের জন্যই বলছি, মনে রেখো, জীবনটা হলো একটি ম্যারাথন; জীবনের এই পথ তোমাকে যেখানেই নিয়ে যাক না কেন, তুমি যেকোনো সময়ই তোমার সে পথ পরিবর্তন করতে পারবে। তাই জীবনের মানচিত্র তৈরি করবে, কিন্তু তা করবে পেনসিল দিয়ে।
আর হ্যাঁ, ব্যর্থতা নিয়ে বলতে গেলে বলা যায়, ব্যর্থতা হলো একজন মানুষের সবচেয়ে বড় প্রতিপক্ষ। কিন্তু তাই বলে কারও উচিত নয় এটাকে ভয় পাওয়া। বরং এটাই তোমাকে শিক্ষা দেবে, শেখাবে নিজের ও অন্যের অনেক কিছু। আমরা সবাই জীবনের অনেক কাজে বিকল হই। কিন্তু তা হতে পরিত্রাণ নিয়েই এগিয়ে যেতে হবে। বর্তমানে প্রতিবছরই অনেক প্রতিভাবান শিক্ষার্থী গ্র্যাজুয়েশন করে, কিন্তু তাদের মধ্যে সবাই ভালো জায়গা থেকে আসে না। এর মধ্যেও তাদের সফল হওয়ার কারণ হলো সাফল্যের প্রতি তীব্র উদ্দীপনা, প্যাশন। আর তা না হলে আমি আজ সফল হতাম না। আমি নিউইয়র্ক বা লস অ্যাঞ্জেলেসের অধিবাসী ছিলাম না, ছিলাম না কোনো ‘রক এন রোল’ বংশের অধিকারী। তবু হয়েছি সফল। হয়তো ছিলাম অনেক প্যাশনেট। অবশ্য তার সম্ভাবনাই বেশি। কোনো কিছু করার প্রতি তীব্র আকাঙ্ক্ষা, উত্তেজনা কাজের ক্ষেত্রে অনেক গুরুত্বপূর্ণ। এর একটি সমীকরণ আছে তিনটি ‘পি’-এর: ‘প্যাশন + পারসিসটেনস = পসিবিলিটিস’ অর্থা ৎ কোনো সাফল্যের সম্ভাবনা হলো সে কাজ করার আকাঙ্ক্ষা, উদ্দীপনার যোগসূত্রের সমন্বয়। মনে হতেই পারে, কীভাবে বিটলসের মতো এত সুন্দর গানের কথা লিখব, অথবা বিল গেটসের মতো এত মেধাবী অথবা আব্রাহাম লিংকনের মতো এত সাহসী হব? কিন্তু এর জন্য প্রয়োজন হলো বিশ্বাস। আর বিশ্বাস করতে হবে যে সবই সম্ভব। বিশ্বাস করতে হবে ভালোবাসায়, ম্যাজিকে, ধর্মে। বিশ্বাস করতে হবে অন্যের ওপর এবং সবচেয়ে গুরুত্বপূর্ণ হলো, নিজের ওপর। কারণ, তোমাদের মধ্যে অনেকের কাছেই এমন কিছু আছে, যা অন্যের কাছে নেই। তাই গড়ে তোলো নিজকে স্বতন্ত্র, অনন্য করে। জেগে ওঠো, আওয়াজ দাও, অন্যদের তা বোঝাও। আর এটাকেই তোমার শক্তি হিসেবে গড়ে তোলো। সময় নষ্ট কোরো না। সময় নাও, সময়কে কিছুক্ষণের জন্য স্তব্ধ করো। মন দিয়ে সব লক্ষ করো, সব নিয়ে চিন্তা করো। আর এরপর যা করতে ইচ্ছা করবে, তা-ই হবে। কারণ, এখন তোমার মন তাতেই সাড়া দেবে, যা তোমার জন্য ভালো। আর কয়েকটা কথা সংক্ষেপে একসঙ্গে বললে যা হয়:
বড় হও, কিন্তু বৃদ্ধ হোয়ো না। 
অলৌকিক ঘটনা প্রতিদিন অনেক হয়। এর সংজ্ঞা পরিবর্তন করো। দেখবে অলৌকিকতা এরপর তোমার আশপাশেই থাকবে।
যতক্ষণ তুমি জীবিত ততক্ষণ জীবনকে উপভোগ করো।
এবং 
তোমার মা-বাবাকে ধন্যবাদ জানিয়ো।
সবার সামনে আমি আজ তাঁদের ধন্যবাদ জানাব। তাঁদের সাহায্য ও আরও অনেক কিছুর জন্য আজ আমি এখানে দাঁড়িয়ে। তোমরা চেষ্টা কোরো এবং পৃথিবীকে জানিয়ে দাও তোমার মূল্য। আজ এটা তোমাদের স্বাধীনতার ঘোষণা, তোমরা আজ স্বাধীন। বিজয়ের এ দিন শুভ হোক। এটাই তোমাদের প্রাপ্য আর তাই এটাই তোমরা অর্জন করেছ। ভালো থেকো, গুড লাক।

﻿স্টেইনম্যান ও হফম্যানের সঙ্গে যোগাযোগ করতে না পারলেও চিকিৎসাবিজ্ঞানে নোবেল বিজয়ী যুক্তরাষ্ট্রের ব্রুস বাটলারকে কিন্তু ঠিকই খুঁজে পেয়েছিলেন নোবেল কমিটির সম্পাদক গোরান হানসন। ‘আমি ঘুমাচ্ছিলাম আমার ঘরে। মাঝ রাতে হঠাৎ ঘুম ভেঙে গেল। মুঠোফোনটার দিকে চোখ পড়তেই দেখি, নতুন ই-বার্তা এসেছে। কোনো রকমে চোখ খুলে সরু দৃষ্টিতে তাকিয়ে দেখি, বার্তাটির শিরোনাম নোবেল পুরস্কার। এবার একটু গুরুত্ব দিয়েই বার্তাটি খুললাম, যেটি এসেছিল গোরান হানসনের কাছ থেকে। প্রথমে তো বিশ্বাসই হচ্ছিল না। দ্রুত নিচে নেমে ল্যাপটপ খুলে নোবেলের সাইটে দেখার চেষ্টা করলাম। সাইট এত ব্যস্ত ছিল যে ঢুকতেই পারলাম না। পরে গুগল সংবাদের সাইটে গিয়ে দেখলাম, সত্যি সত্যি আমার নাম এসেছে।’—নোবেল মিডিয়ার সম্পাদকীয় পরিচালক অ্যাডাম স্মিথের কাছে নিজের প্রথম অনুভূতি এভাবেই বর্ণনা করেন এই প্রখ্যাত চিকিৎসক ও জিনতত্ত্ববিদ।
ব্রুসের বাবা আরনেস্ট বাটলারও ছিলেন একজন জিনতত্ত্ববিদ এবং ক্যালিফোর্নিয়ার স্ক্রিপস গবেষণা সংস্থার অধ্যাপক ও বিভাগীয় প্রধান। এই অসাধারণ ধীশক্তির অধিকারী গবেষক মাত্র ১৮ বছর বয়সে স্নাতক এবং ২৩ বছর বয়সে শিকাগো বিশ্ববিদ্যালয় থেকে চিকিৎসাবিজ্ঞানে এমডি ডিগ্রি লাভ করেন। জুলস হফম্যানের টোল জিন আবিষ্কারের দুই বছর পর তিনি তাঁর গবেষণাকর্ম প্রকাশ করেন। যদিও দুজনের আবিষ্কারের বিষয় একই রকম, কিন্তু হফম্যানের গবেষণা সম্পর্কে তেমন কিছুই জানতেন না বাটলার। ‘হফম্যানের মাছি নিয়ে গবেষণার বিষয়টি সম্পর্কে খুব স্পষ্ট ধারণা ছিল না আমার। স্তন্যপায়ী প্রাণীদের নিয়ে আমার গবেষণার ফল যখন তাঁর সঙ্গে অনেকটা মিলে গেল, তখন আমি অবাক হয়েছিলাম এই ভেবে যে মাছিদের এবং স্তন্যপায়ী প্রাণীদের শরীরে একই রকম প্রক্রিয়া কী করে থাকতে পারে।’—অ্যাডাম স্মিথকে বলছিলেন বাটলার।
বিজ্ঞানীরা বহুকাল ধরেই জানতেন, মানবদেহের রয়েছে রোগ সংক্রমণের বিরুদ্ধে নিজস্ব প্রতিরোধব্যবস্থা। রক্তের শ্বেতকণিকা জীবাণু সংক্রমণের বিরুদ্ধে যুদ্ধ করে; স্টেইনম্যান কর্তৃক আবিষ্কৃত ডেনড্রাইটিক কোষ জীবাণু শনাক্ত করে এবং ভবিষ্যৎ সংক্রমণ প্রতিরোধে ব্যবস্থা নেয়—এ সবই জানা ছিল। কিন্তু জানা ছিল না, কোনো জীবাণুর সংক্রমণ মানবদেহের এই প্রতিরোধব্যবস্থা শনাক্ত করে কী করে। ১৯৯৮ সালে বাটলার প্রমাণ করতে সক্ষম হন, মাছিদের মতোই স্তন্যপায়ী প্রাণীদের শরীরেও টল-সদৃশ একধরনের সংবেদনশীল গ্রাহক আছে, যারা জীবাণুর সংক্রমণ শনাক্ত করতে পারে। বাটলারের এই আবিষ্কারের ফলে বাত-ব্যথা, লুপাসসহ মানবদেহের জন্মগত রোগ প্রতিরোধব্যবস্থার গোলমালজনিত অন্যান্য রোগের প্রতিষেধক আবিষ্কার অনেকটাই এগিয়ে গেছে। তাঁর কাজের ওপর ভিত্তি করে বিশ্বব্যাপী ওষুধ প্রস্তুতকারী প্রতিষ্ঠানগুলো হেপাটাইটিসসহ আরও অনেক রোগের বিরুদ্ধে অধিক কার্যকর টিকা তৈরির কাজ খুব দ্রুত এগিয়ে নিচ্ছে।

টুকরো জীবন
জন্ম: ২৯ ডিসেম্বর, ১৯৫৭; শিকাগো, যুক্তরাষ্ট্র
বর্তমান কর্মস্থল: অধ্যাপক ও জিনতত্ত্ব বিভাগীয় প্রধান, স্ক্রিপস গবেষণা সংস্থা, ক্যালিফোর্নিয়া।
যে কারণে নোবেল: প্রাণীদেহের জন্মগত নিজস্ব রোগ প্রতিরোধব্যবস্থা সক্রিয়করণ-প্রক্রিয়া প্রসঙ্গে আবিষ্কার।
উল্লেখযোগ্য পুরস্কার:
শ পুরস্কার (২০১১), উইলিয়াম বি কলি পুরস্কার (২০০৬), রবার্ট কক পুরস্কার (২০০৪) প্রভৃতি।

﻿সল পার্লমুটার, অ্যাডাম রিয়েস ও ব্রায়ান স্মিড ১৯৯৮ সালে প্রমাণ করেন যে মহাবিশ্বের প্রসারণ ক্রমান্বয়ে বেড়েই চলেছে। এই আবিষ্কার বিশ্বজগৎ সম্পর্কে আমাদের ধারণায় সাংঘাতিক দোলা দেয়। এ আবিষ্কার এবং এর পরবর্তী নানাবিধ ফলোআপের কারণে আজ আমরা জেনেছি, আমাদের এই বিশ্বের একটা বড় অংশ অজানা প্রকৃতির ডার্ক এনার্জিতে ভরপুর। আমি-আপনি যে বস্তু দিয়ে তৈরি, সেই চেনাজানা বস্তুর সমাহার এই বিশ্বে ৫ শতাংশেরও কম। এই তথ্যটি খুবই বিপ্লবাত্মক এবং স্বভাবতই ২০১১ সালের পদার্থবিদ্যা বিভাগে নোবেল পুরস্কারটি তাই ওই তথ্যের আবিষ্কারকদের ঝুলিতে গিয়েছে। এই ত্রয়ীর একজন—ব্রায়ান স্মিডের সঙ্গেই আজ আমরা পরিচিত হব।
ব্রায়ানের জন্ম ১৯৬৭ সালে যুক্তরাষ্ট্রের মনটানায়। তাঁর বাবাও একজন জীববিদ্যার ডক্টরেট। স্বভাবতই শিশু বয়স থেকেই বিজ্ঞানের প্রতি ঝোঁক ছিল ব্রায়ানের। এমনকি সিক্সথ গ্রেডে পড়ার সময় তাঁর নিজের ক্লাসে অ্যাস্ট্রনমি পড়ানোর দায়িত্ব ব্রায়ানের ওপরই চাপিয়ে দেন তাঁর শ্রেণীশিক্ষক। স্কুল-কলেজে খুব ভালো কিছু শিক্ষক ব্রায়ান পেয়েছিলেন। কিন্তু তাঁর আফসোস ছিল, বিশ্ববিদ্যালয়ের সব শিক্ষক স্কুলের শিক্ষকদের মতো অনুপ্রেরণাদায়ক ছিলেন না। ইউনিভার্সিটি অব অ্যারিজোনা থেকে তিনি ফিজিকস ও অ্যাস্ট্রনমিতে বিএসসি ডিগ্রি নিয়ে বের হয়ে হার্ভার্ডে প্রফেসর রবার্ট কার্শনারের গ্রুপে যোগ দেন ডক্টরেট করার জন্য। কেন অ্যাস্ট্রনমি বেছে নিলেন, এই প্রশ্নের জবাবে ব্রায়ান বলেছেন, বিশ্ববিদ্যালয়ে যাওয়ার আগে তিনি ক্যারিয়ার কাউন্সেলিংয়ের শরণাপন্ন হয়েছিলেন। সেখানে কেউ একজন তাঁকে বলেছিলেন, ‘তোমার তা-ই করা উচিত, যা তুমি বিনা পয়সায় করে থাকো।’ অর্থাৎ, নেশাকেই পেশা হিসেবে বেছে নেওয়া উচিত। সেই থেকে তিনি জ্যোতির্বিদ্যার একনিষ্ঠ শিক্ষার্থী। রবার্ট কার্শনারের গ্রুপে তিনি টাইপ টু সুপারনোভা ব্যবহার করে কী করে দূরত্ব নির্ণয় করা যায়, সেটা নিয়ে গবেষণা শুরু করলেন। সূর্যের ১০-২০ গুণ ভারী নক্ষত্র অন্তিম পর্যায়ে সব জ্বালানি পুড়িয়ে সুপারনোভা বিস্ফোরণের সৃষ্টি করে। তবে এমন অনেক যুগ্ম তারা-ব্যবস্থা দেখা যায়, যেখানে একটি তারা শ্বেতবামন, কিন্তু সঙ্গী তারাটি একটি দানবাকৃতির তারা। প্রায়ই দেখা যায়, সঙ্গী দানব তারার বহিরাংশের পদার্থ গিয়ে শ্বেতবামনে পড়ে। এভাবে শ্বেতবামন তারার ভর বাড়তে থাকে এবং একপর্যায়ে সেটি আবার বিস্ফোরিত হয়। এরা টাইপ ওয়ান সুপারনোভা।
যা হোক, হার্ভার্ডের পরিবেশ ব্রায়ানের বেশ ভালো লেগে যায় এবং এখানেই তিনি তাঁর ভবিষ্যৎ স্ত্রীকে (জেনিফার গর্ডন) খুঁজে পান। পিএইচডি শেষে তিনি হার্ভার্ড-স্মিথসোনিয়ান সেন্টার ফর অ্যাস্ট্রফিজিকসে পোস্ট ডক্টরাল গবেষণার সময় আরেক জ্যোতির্বিদের পরামর্শে টাইপ ওয়ান সুপারনোভা নিয়ে আগ্রহী হয়ে পড়েন। এভাবে ১৯৯৪ সালে হাই-জেড সুপারনোভা সার্চ টিম তৈরি হয়। এই গবেষণারই ফল ১৯৯৮ সালে যুগান্তকারী আবিষ্কার এবং ২০১১ সালে নোবেল প্রাপ্তি। ব্রায়ান মনে করেন, আধুনিক বিজ্ঞানচর্চায় জিনিয়াসের প্রয়োজন নেই। একসময় যখন কম্পিউটার ছিল না, তখন হয়তো জিনিয়াসদের দরকার ছিল, কিন্তু আধুনিক গবেষণার জন্য চাই একটু কাণ্ডজ্ঞান ও সৃষ্টিশীলতা। ক্রিয়েটিভিটি ও কমনসেন্সের মেলবন্ধনে তৈরি হতে পারে মানুষের জন্য কল্যাণকর সব আবিষ্কার। আর চাই কিছু দক্ষতা, যেমন—গণিত, ফিজিকস বা বায়োলজিতে চমৎকার দক্ষতা।
ব্রায়ান মনে করেন, বিজ্ঞান ও প্রযুক্তির গবেষণায় সরকারি পৃষ্ঠপোষকতা জরুরি। অনেকেই প্রশ্ন করেন, আকাশের দিকে তাকিয়ে লাভ কী, এটা কি আমার পেট ভরাবে? এর উত্তর হলো, বিজ্ঞান ও প্রযুক্তির আবিষ্কার আজকের জন্য নয়, এটি ভবিষ্যতের জন্য। যেমন—১৯২০-এর দশকে যখন বিজ্ঞানীরা কোয়ান্টাম মেকানিকস নিয়ে তুলকালাম ঘটাচ্ছেন, তখন অধিকাংশের কাছেই মনে হয়েছে এটা খ্যাপাটে বিজ্ঞানীদের পাগলামি। এর ৫০ বছর পর যখন ইলেক্ট্রনিকসের সামগ্রীতে সারা বাজার ছেয়ে ফেলল, তখন বোঝা গেল কোয়ান্টাম মেকানিকসের অবদানটি ঠিক কোথায়। এই মুহূর্তে ব্রায়ান অনেক বিষয় নিয়ে গবেষণায় ব্যস্ত। এগুলোর মধ্যে গামা রশ্মির বিদারণ, পৃথিবীর নিকটস্থ গ্রহাণুদের সালতামামি, দক্ষিণ গোলার্ধের আকাশের ডিজিটাল ম্যাপ তৈরি অন্যতম।
ব্রায়ানের মতে, ‘এই বিশ্বজগৎ এক উদ্ভট জায়গা, একে সত্যিকারভাবে বুঝতে হলে আপনার কিছুটা ফিজিকস, কিছুটা ম্যাথ ও কিছুটা বিজ্ঞান জানা থাকা চাই।’

টুকরো জীবন
জন্ম: ২৪ ফেব্রুয়ারি ১৯৬৭, মনটানা, যুক্তরাষ্ট্র
কর্মস্থল: অস্ট্রেলিয়ান ন্যাশনাল ইউনিভার্সিটি মাউন্ট স্ট্রমলো অবজারভেটরি
যে কারণে নোবেল: মহাবিশ্ব সম্প্রসারণের গতি বৃদ্ধি পাচ্ছে, তার প্রমাণ উপস্থাপনের জন্য
উল্লেখযোগ্য পুরস্কার: 
ম্যালকম ম্যাকিন্টশ পুরস্কার।
শ প্রাইজ ইন অ্যাস্ট্রোনমি (২০০৬)

﻿নোবেল পুরস্কারের ওয়েবসাইটটিতে (www.nobelprize.org) ঢুকলে ডানে একটি অনলাইন জরিপ অংশ আপনার চোখে পড়বে। সেখানে প্রশ্ন করা হয়েছে, ‘আপনি কি এর আগে কোয়াসিক্রিস্টালের নাম শুনেছিলেন?’ হ্যাঁ অথবা না ভোট দিয়ে দেখুন, না-এর পাল্লাই ভারী হবে নিশ্চিত (১২ অক্টোবর পর্যন্ত ‘না’ ছিল ৬৭ শতাংশ আর ‘হ্যাঁ’ ছিল ৩৩ শতাংশ)। এই প্রায় না জানা এক জিনিস কোয়াসিক্রিস্টাল আবিষ্কার করেছেন ইসরায়েলের বিজ্ঞানী ড্যানিয়েল শেচম্যান। আর এরই বদৌলতে এ বছর তিনি পেলেন রসায়নে নোবেল। লক্ষণীয় বিষয়, এর আগের তিনবার রসায়নে তিনজন করে নোবেল পুরস্কার পেয়েছিলেন। এবার ড্যানিয়েল একাই এক শ!
ব্রিটিশ শাসনাধীন ফিলিস্তিনের তেল আবিবে জন্ম ড্যানিয়েল শেচম্যানের। এমএসসি করেন ১৯৬৮ সালে, বিষয় ছিল ম্যাটেরিয়ালস ইঞ্জিনিয়ারিং এবং একই বিষয়ের ওপর পিএইচডি করেন ১৯৭২ সালে। এর পরের তিন বছর এই বিজ্ঞানী পড়াশোনা করেন যুক্তরাষ্ট্রের ওহাইওর রাইট প্যাটারসন এয়ারফোর্স বেসে। ১৯৭৫ সালে যোগ দেন টেকনিয়নের ম্যাটেরিয়ালস ইঞ্জিনিয়ারিং বিভাগে। ১৯৮১-৮৩ সাল পর্যন্ত সেখান থেকে সাময়িক ছুটি নিয়ে তিনি চলে যান জন হপকিন্স বিশ্ববিদ্যালয়ে। সেখানে পড়াশোনা করেন ‘দ্রুত কঠিন হয়ে যাওয়া অ্যালুমিনিয়ামের পরিবর্তনমূলক ধাতব খাদ’ নিয়ে। ওই সময়ই ড্যানিয়েল আবিষ্কার করেন আইকোস্যাহেড্রাল পর্যায়। যার ফলে পরবর্তী সময়ে খুলে যায় কোয়াসিক্রিস্টাল গবেষণার দুয়ার।
ড্যানিয়েলের স্ত্রী জিপোরা শেচম্যান ইসরায়েলের হাইফা বিশ্ববিদ্যালয়ের অধ্যাপক। কাউন্সেলিং অ্যান্ড হিউম্যান ডেভেলপমেন্ট বিভাগের প্রধান তিনি। এক ছেলে তিন মেয়ে তাঁদের।
নোবেল পুরস্কার পাওয়ার পর ড্যানিয়েল বললেন, ‘এই প্রাপ্তি এবং উৎসব কেবল টেকনিয়ন কিংবা ইসরায়েলের মানুষের নয়, এই প্রাপ্তি পৃথিবীব্যাপী বিজ্ঞানের। আমি যা প্রতিষ্ঠা করেছি, তা নিয়ে পৃথিবীর হাজার হাজার বিজ্ঞানী কাজ করছেন। তাঁরাও এই পুরস্কারের অংশীদার। তাঁদের কারণেই আজকের বিজ্ঞান এই পর্যায়ে এসেছে।’
এ কথা সত্যি, প্রথম দিকে ড্যানিয়েলের আবিষ্কার নিয়ে অনেকেই ছিলেন সন্দিহান। এমনকি সহকর্মীরাও ব্যাপারটি উড়িয়ে দিয়েছিলেন প্রায়! তবে লোকে যা বলে বলুক, ড্যানিয়েল সেসব কানেই তোলেননি। বিজ্ঞানের প্রতি বিশ্বস্ত এই মানুষটি তাই বললেন, ‘এত দিন ধরে আমি যা শিখেছি, তার মধ্যে প্রধান হলো একজন বিজ্ঞানীকে হতে হবে বিনয়ী। অন্য বিজ্ঞানীরা যা বলেন, তা মনোযোগ দিয়ে শুনবেন তিনি এবং পাঠ্যবইতে যা পড়েছেন, শতভাগ নিশ্চিত না হওয়া পর্যন্ত তা সত্য বলে ধরে নেবেন না।’

টুকরো জীবন
জন্ম: ২৪ জানুয়ারি ১৯৪১, তেল আবিব, ইসরায়েল
কর্মস্থল: রাইট প্যাটারসন এয়ারফোর্স বেস, জন হপকিন্স ইউনিভার্সিটি, এনআইএসটি, আইওয়া স্টেট ইউনিভার্সিটি এবং টেকনিয়ন—ইসরায়েল ইনস্টিটিউট অব টেকনোলজি
যে কারণে নোবেল: কোয়াসিক্রিস্টাল উদ্ভাবন
উল্লেখযোগ্য পুরস্কার: উলফ প্রাইজ ইন ফিজিকস (১৯৯৮), ইসরায়েল প্রাইজ (১৯৯৯)

﻿প্রিয় দৌড়বিদ জ্যামাইকার উসাইন বোল্ট। আর এই মুহূর্তে তিনি নিজে বাংলাদেশের দ্রুততম মানব(১০.৯০ সেকেন্ড)। এবারের সময়ের তারকা দেশের নতুন দ্রুততম মানব 

দ্রুততম মানব হওয়ার পরের অনুভূতি: অনুভূতিটা আসলে ভাষায় প্রকাশ করার মতো নয়। আমার অনেক দিনের চাওয়া পূরণ হয়েছে। মনের ভেতরে যে দুঃখ-কষ্ট জমানো ছিল সেটা দূর হয়ে গেছে। 
যে তিনটি জিনিস সব সময় সঙ্গে রাখি: মুঠোফোন, পরিচয়পত্র আর মানিব্যাগ।
জ্যামাইকার উসাইন বোল্টের সঙ্গে দেখা হলে যে কথাটি বলব: প্রথমে বলব, কেমন আছেন? এরপর উসাইন বোল্টকে বলব, আপনি তো আমার চেয়ে অনেক লম্বা, প্লিজ যদি একটু নিচু হতেন আপনার সঙ্গে একটা ছবি তুলব। রাতে শুয়ে শুয়েও এটা চিন্তা করি।
দৌড়ে পিছিয়ে পড়লে ভাবি: মনে হয় আমার অনুশীলন কম হয়েছে। যখন কেউ আমার সামনে চলে যায় তখন খুব কষ্ট লাগে।
দৌড় নিয়ে আমার প্রিয় উক্তি...: ভালো অনুশীলন করলে ভালো দৌড়বিদ হতে পারবেন।
বিমানবাহিনীতে যোগ দেওয়ার প্রথম দিন: আমাদের ট্রেনিং ক্যাম্প ছিল চট্টগ্রামে। সেদিন খুব সকালে ঘুম থেকে উঠেছিলাম। আমি ছিলাম সাবেক দ্রুততম মানব শামসুদ্দিনের বড় ভাইয়ের বাসায়। আগ্রাবাদ হয়ে পতেঙ্গা বিমানবাহিনীর ট্রেনিং সেন্টারে গেলাম। একটু নার্ভাস লাগছিল। ভেতরে গিয়ে ইউনিফর্ম পরলাম, রিপোর্ট করলাম। চুল কেটে ছোট করে দেওয়া হলো। ইনস্ট্রাক্টর এসে সবকিছু বুঝিয়ে দিলেন। প্রশিক্ষণ শুরু হয়ে গেলে দেখলাম আমরা কেউ কাউকে চিনতে পারছি না। আমি দাঁড়িয়ে আছি, সামনে দিয়ে শামসুদ্দিন গেল কিন্তু চিনতেই পারল না আমাকে!
প্রথম মেডেল: নকলার দিশারি উচ্চবিদ্যালয়ে ক্লাস সিক্সে পড়ি তখন। আন্তস্কুল ক্রীড়া প্রতিযোগিতায় খেলেছিলাম। সেবার দৌড়ে প্রথম হয়ে একটি মেডেল পেয়েছিলাম।
প্রিয় গানের কলি: কফি হাউসের সেই আড্ডাটা আজ আর নেই...।
আলাদিনের দৈত্যের কাছে তিনটি ইচ্ছে: একটা ইচ্ছে তো পূরণ হয়েই গেছে, দ্রুততম মানব হয়েছি। দ্বিতীয় ইচ্ছা একটা সুন্দর বাড়ি করা, এরপর একটা গাড়ি কেনা। 
বাংলাদেশের যে দিকটি সবার আগে বদলে দিতে চাই: ঢাকা শহরের যানজট দূর করতে চাই। 
অন্য যে খেলায় পারদর্শী: আমি ভালো ফুটবল খেলি। 

﻿মজার ব্যাপার হলো, নোবেল কমিটি স্টেইনম্যানের সঙ্গে যেমন যোগাযোগ করতে না পেরে জানতে পারেনি যে তিনি মারা গেছেন, তেমনি চিকিৎসাবিজ্ঞানে নোবেল পাওয়া তিন বিজ্ঞানীর দ্বিতীয়জন জুলস এ হফম্যানকেও তারা ফোনে কিংবা তাঁর ঠিকানায় খুঁজে পায়নি। ‘আমি খবরটি জানতে পেরেছি কয়েক ঘণ্টা পর। আসলে আমি আশাই করিনি এমনটা হবে; যখন নাম ঘোষণা করা হয়, তখন আমি চীনের সাংহাইতে জাদুঘর পরিদর্শন শেষে রাতের খাবার খেয়ে হোটেলে ফিরছি আমার এক বন্ধুর সঙ্গে। চীনের জাতীয় ছুটি চলছিল বলে রাস্তায় প্রচুর লোকসমাগম ছিল; সবাই আনন্দ করছিল; চারদিকে আতশবাজি পোড়ানো হচ্ছিল। হোটেল থেকে আমার বন্ধুর মোবাইলে ফোন এল, কিন্তু এত হইচইয়ের ভেতরে আমরা কিছুই শুনতে পাচ্ছিলাম না। গাড়ি ছেড়ে দিয়ে তাই মেট্রো করে ফিরলাম। হোটেলে এসে সাংবাদিকদের কাছে শুনেও নিশ্চিত হতে পারছিলাম না, কী বিষয়ে কার সঙ্গে পুরস্কারটি পেতে পারি। পরে যখন অন্য দুজনের নাম জানলাম, তখন বুঝলাম, মানবদেহের জন্মগত নিজস্ব রোগ প্রতিরোধব্যবস্থা নিয়ে গবেষণার জন্যই পেয়েছি’—নোবেল ফাউন্ডেশনের প্রতিনিধির সঙ্গে টেলিফোনে আলাপকালে এভাবেই নিজের প্রথম অনুভূতির কথা বলেন লুক্সেমবার্গে জন্মগ্রহণকারী এই ফরাসি জীববিজ্ঞানী।
ক্যারিয়ারে অনেক মর্যাদাপূর্ণ পুরস্কার পাওয়া এই জিনতত্ত্ববিদ জীববিজ্ঞান ও রসায়নে স্নাতক ও জীববিজ্ঞানে পিএইচডি করেন স্ট্রাসবুর্গ ইউনিভার্সিটি থেকে। একধরনের মাছির ওপর গবেষণা করে তিনি টল জিন নামের বিশেষ একধরনের জিন আবিষ্কার করেন। তিনি প্রমাণ করেন, মাছির শরীরে যেকোনো জীবাণু বা বাইরের বস্তু যা শরীরের কাছে পরিচিত নয়, প্রবেশ করলে তাকে প্রথমবার শনাক্ত করার জন্য যে জিনটি দায়ী তা হলো এই টল জিন। এই আবিষ্কারের মাধ্যমে প্রাণীদেহে রোগ-জীবাণুর সংক্রমণের পর দেহের নিজস্ব রোগ প্রতিরোধব্যবস্থা কীভাবে তা শনাক্ত করে, মূলত সেই প্রশ্নের উত্তর খুঁজতে আরও এক ধাপ এগিয়ে যান বিজ্ঞানীরা।
তাঁর এই আবিষ্কারের ফলাফলকে আরেক ধাপ এগিয়ে নিয়ে যান যুক্তরাষ্ট্রের ব্রুস বাটলার, যিনি যৌথভাবে পুরস্কার ভাগাভাগি করেছেন হফম্যানের সঙ্গে। বলা বাহুল্য, পুরস্কারের বাকি অর্ধেক পেয়েছেন রাল্ফ স্টেইনম্যান।

টুকরো জীবন
জন্ম: ২ আগস্ট, ১৯৪১, লুক্সেমবার্গ।
বর্তমান কর্মস্থল: বোর্ড সদস্য ও গবেষণা পরিচালক, জাতীয় বিজ্ঞান গবেষণাকেন্দ্র, ফ্রান্স।
যে কারণে নোবেল: প্রাণীদেহের জন্মগত নিজস্ব রোগ প্রতিরোধব্যবস্থা সক্রিয়করণ-প্রক্রিয়া প্রসঙ্গে আবিষ্কার।
উল্লেখযোগ্য পুরস্কার: উইলিয়াম বি কলি পুরস্কার (২০০৩), রবার্ট কক পুরস্কার (২০০৪), শ পুরস্কার (২০১১) প্রভৃতি।

﻿আমি জানি, আমাকে টিকে থাকতে হবে ওটা পেতে হলে। মারা গেলে ওরা তোমাকে ওটা দেবে না। আমাকে টিকে থাকতেই হবে।’ মৃত্যুর মাত্র এক সপ্তাহ আগে নিজের মেয়েকে মজা করে বলেছিলেন ২০১১ সালের চিকিৎসাবিজ্ঞানে নোবেল পুরস্কার পাওয়া বর্ষীয়ান জীববিজ্ঞানী রাল্ফ এম স্টেইনম্যান। না, টিকে তিনি ছিলেন না ৩ অক্টোবর সোমবার পর্যন্ত, যেদিন নোবেল কমিটি পুরস্কার বিজয়ী হিসেবে তাঁর নাম ঘোষণা করে। অবাক ব্যাপার হচ্ছে, নোবেল কমিটিও জানত না যে তিন দিন আগে তিনি মারা গেছেন। জানলে হয়তো এই পুরস্কারটি তাঁর ভাগ্যে জুটত না। কারণ, নোবেল ফাউন্ডেশনের নিয়ম অনুযায়ী, মরণোত্তর পুরস্কার দেওয়ার কোনো নিয়ম নেই। তবে মৃত্যুর খবর জানার পরও মানবতার কল্যাণে আমৃত্যু কাজ করে যাওয়া এই অসাধারণ পণ্ডিতকে দেওয়া সম্মানটুকু ফিরিয়ে নেয়নি নোবেল কমিটি। বরং নিজেদের নিয়মকেই উপেক্ষা করে দাঁড় করিয়েছে নোবেলের ইতিহাসে অনন্য এক উদাহরণ।
কানাডার মন্ট্রিয়লে এক সাধারণ ইহুদি পরিবারে জন্মেছিলেন স্টেইনম্যান। বাবার ছোট একটি কাপড়ের দোকান ছিল। ম্যাকগিল ইউনিভার্সিটি থেকে বিজ্ঞানে স্নাতক শেষ করে চিকিৎসাবিজ্ঞানে পড়াশোনা করেন হার্ভার্ড বিশ্ববিদ্যালয়ে। বহু মর্যাদাপূর্ণ পুরস্কারে ভূষিত এই শারীরবৃত্তবিদ সারা জীবন গবেষণা করে গেছেন মানবদেহের রোগ প্রতিরোধব্যবস্থার আদ্যোপান্ত জানতে।
আমরা যখন বলি, একবার কারও জলবসন্ত হলে সারা জীবনে আর তা হয় না, তখন শরীরের যে প্রতিরোধব্যবস্থার কথা বলি, স্টেইনম্যান মানবদেহের অদ্ভুত সেই রহস্যেরই জট খুলে দিয়েছিলেন ১৯৭৩ সালে। ডেনড্রাইটিক কোষ নামে তিনি যে বিশেষ ধরনের কোষ আবিষ্কার করেন, তা মানবদেহের এই রোগ প্রতিরোধব্যবস্থার মূল সঞ্চালক ও সমন্বয়ক। সাধারণ কথায়, শরীরের বাইরে থেকে কোনো জীবাণু দেহে প্রবেশ করলে এই বিশেষ কোষ তাকে শনাক্ত করে; তাকে নিজস্ব রোগ প্রতিরোধকারী প্রক্রিয়ার কাছে হস্তান্তর করে। আবার ভবিষ্যতে এই একই জীবাণু শরীরে প্রবেশ করলে নিজস্ব প্রতিরোধব্যবস্থা যাতে সহজে ও দ্রুত তাকে চিনে নিতে পারে এবং মেরে ফেলতে পারে, সে ব্যবস্থাও এই ডেনড্রাইটিক কোষই করে। এই অমূল্য গবেষণার ওপর ভিত্তি করে বিজ্ঞানীরা আশা করছেন, অদূর ভবিষ্যতেই ক্যানসার, বাত ও বাতজ্বরসহ অনেক সংক্রামক রোগের বিরুদ্ধে চিকিৎসাবিজ্ঞান আরও কার্যকর হবে। অবশ্য সে স্বপ্নও দেখিয়ে গেছেন স্টেইনম্যান নিজেই অনেকটা। চার বছর আগে অগ্ন্যাশয়ের ক্যানসারে আক্রান্ত হলে ডেনড্রাইটিক কোষসংবলিত থেরাপির সাহায্য নিয়েই তিনি নিজের চিকিৎসা করেন, যাতে অনেকটাই সফল হয়েছেন তিনি জীবন-দৈর্ঘ্য বাড়াতে। মানবতার সেবায় শেষ দিন পর্যন্ত এভাবেই নিজেকে উৎসর্গ করে গেছেন বলেই বোধ হয় নিয়ম ভেঙেই জিতে নিলেন নোবেল পুরস্কার।

টুকরো জীবন
জন্ম: ১৯৪৩, মন্ট্রিয়ল, কানাডা।
মৃত্যু: ৩০ সেপ্টেম্বর, ২০১১।
সর্বশেষ কর্মস্থল: রকফেলার বিশ্ববিদ্যালয়, নিউইয়র্ক, যুক্তরাষ্ট্র
যে কারণে নোবেল: ডেনড্রাইটিক কোষ আবিষ্কার ও মানবদেহের অভিযোজিত রোগ প্রতিরোধব্যবস্থায় এর ভূমিকা।
উল্লেখযোগ্য পুরস্কার: উইলিয়াম বি কলি পুরস্কার (১৯৯৮), রবার্ট কক পুরস্কার (১৯৯৯), আলবার্ট ল্যাস্কার পুরস্কার (২০০৭)।

﻿পুরোদস্তুর গবেষক পরিবারের সদস্য সল পার্লমুটার। বাবা ড্যানিয়েল ডি. পার্লমুটার ছিলেন ইউনিভার্সিটি অব পেনসিলভানিয়ার কেমিক্যাল অ্যান্ড বায়োমলিকিউলার ইঞ্জিনিয়ারিং বিভাগের অধ্যাপক অব ইমেরিটাস। টেম্পল ইউনিভার্সিটির স্কুল অব অ্যাডমিনিস্ট্রেশনের অধ্যাপক ইমেরিটাস ছিলেন মা ফেলিস ডি. পার্লমুটার। এ বছর পদার্থে নোবেলজয়ী এই জ্যোতির্বিজ্ঞানীর পড়াশোনায় হাতেখড়ি হয়েছিল যুক্তরাষ্ট্রের ফিলাডেলফিয়ার কাছে মাউন্ট এইরিতে। স্নাতক সম্পন্ন করেন ১৯৮১ সালে হার্ভার্ড ম্যাগনা কাম লাওডে থেকে। ইউনিভার্সিটি অব ক্যালিফোর্নিয়ায় পিএইচডি করেন ১৯৮৬ সালে। এর পর থেকে বিশেষ করে, নব্বই দশকের শুরু থেকে দুটি শ্বেতবামনের সংঘর্ষ নিয়ে গবেষণা শুরু করেন পার্লমুটার। উল্লেখ্য, এ বছর পদার্থে নোবেলজয়ী তিনজনের মধ্যে অ্যাডাম রিয়েস এবং ব্রায়ান স্মিড একসঙ্গে কাজ করতেন। অন্যদিকে একই বিষয়ে একদম একাই কাজ করতেন ইউনিভার্সিটি অব ক্যালিফোর্নিয়ার এই অধ্যাপক।
এই গবেষণার বাইরেও পার্লমুটার কাজ করছেন সুপারনোভা/অ্যাকসেলারেশন প্রব প্রজেক্টের প্রধান অনুসন্ধানী হিসেবে। দূরবর্তী মহাকাশের আরও সুপারনোভা বা নাক্ষত্রিক বিস্ফোরণ খুঁজে বের করার জন্য একটি উপগ্রহ তৈরি করাই এ প্রকল্পের উদ্দেশ্য। ফলে মহাবিশ্বের গতি বৃদ্ধির সঠিক মাত্রা নিরূপণ করা সম্ভব হবে। বার্কলে আর্থ সার্ফেস টেমপারেচার প্রজেক্টের সঙ্গেও যুক্ত আছেন পার্লমুটার। এই প্রকল্প জলবায়ু-সম্পর্কিত তথ্যের উন্নত বিচার-বিশ্লেষণের মাধ্যমে বৈশ্বিক উষ্ণতার ব্যাপারে সচেতন করে তুলছে মানুষকে।
২০০৬ সালে জ্যোতির্বিজ্ঞানে অবদান রাখার জন্য যৌথভাবে শ প্রাইজ পেয়েছিলেন পার্লমুটার। সঙ্গী ছিলেন এবারের নোবেল বিজয়ী বাকি দুজন। এই দলটিই ২০০৭ সালে জিতে নিয়েছিল গ্রাবার কসমোলজি পুরস্কার। পার্লমুটার পদার্থে ই ও লরেন্স অ্যাওয়ার্ড পেয়েছিলেন ২০০২ সালে। পরের বছরই পান ক্যালিফোর্নিয়া সায়েন্টিস্ট অব দ্য ইয়ারের মতো সম্মাননা। আর এ বছরই অ্যাডাম রিয়েসের সঙ্গে ভাগাভাগি করেছেন আলবার্ট আইনস্টাইন মেডেল। মজার বিষয় হলো, পদার্থে এবার তিনজন নোবেল পুরস্কার পেলেও টাকার অঙ্কটা ভাগ করা হবে দুই ভাগে! তার এক ভাগ পাবেন পার্লমুটার, বাকি অর্ধেক আবার ভাগ হবে বাকি দুজনের পাতে!
পার্লমুটারের স্ত্রী লরা নেলসন। পেশায় নৃতত্ত্ববিদ। তাঁদের একমাত্র সন্তানের নাম নোয়া। মহাকাশ, মহাকাশের গ্রহ-নক্ষত্র নিয়ে মাথা ঘামান পার্লমুটার। পুরস্কার প্রাপ্তির খবর জানিয়ে নোবেল প্রাইজ ডট ওআরজি ওয়েবসাইট কথা বলেছিল এই বিজ্ঞানীর সঙ্গে। সেই সাক্ষাৎকারের শেষের দিকে তাঁকে জিজ্ঞেস করা হয়েছিল, ‘এখন তো আপনি সংবাদমাধ্যমের মুঠোবন্দী হয়ে পড়বেন! তো আপনার কী মনে হয়, কবে সেলিব্রেট করতে পারবেন আপনি?’ পার্লমুটারের উত্তর, ‘আমার মনে ধীরে ধীরে সবকিছু থিতিয়ে আসবে। চমৎকার একটা সন্ধ্যায় হয়তো বন্ধুদের ডাকব আমরা। একসঙ্গে বসব, আনন্দ করব!’
‘ওকে হয়তো আকাশের তারাও দেখবে!’ হাসতে হাসতে পার্লমুটারের উত্তর, ‘ঠিক তা-ই! তবে এই মৌসুমের প্রথম বৃষ্টি হয়ে গেছে। তাই আকাশে খুব বেশি তারা না ওঠারই সম্ভাবনা বেশি!’

টুকরো জীবন
জন্ম: ১৯৫৯, ইলিনয়, যুক্তরাষ্ট্র
কর্মস্থল: লরেন্স বার্কলে ন্যাশনাল ল্যাবরেটরি এবং ইউনিভার্সিটি অব ক্যালিফোর্নিয়া
যে কারণে নোবেল: মহাবিশ্ব সম্প্রসারণের গতি বৃদ্ধি পাচ্ছে, তার প্রমাণ উপস্থাপনের জন্য
উল্লেখযোগ্য পুরস্কার: আর্নেস্ট অর্লান্দো লরেন্স অ্যাওয়ার্ড (২০০২), শ প্রাইজ ইন অ্যাস্ট্রোনমি (২০০৬) ও গ্রুবার প্রাইজ ইন কসমোলজি (২০০৭)

﻿ প্রযুক্তি ‘গুরু’ স্টিভ জবসের জন্ম ১৯৫৫ সালে সানফ্রানসিসকোতে। তাঁর প্রকৃত পিতা-মাতা জোয়ান ক্যারোল ও আবদুল্লাহ ফাতাহ জান্দালি। জোয়ান মার্কিন এবং আবদুল্লাহ ছিলেন সিরিয়ান নাগরিক। 
 জন্মের পর পর তাঁর প্রকৃত পিতা-মাতা তাঁকে লালন-পালন করতে অপারগতা প্রকাশ করেন। তাঁরা সিদ্ধান্ত নেন স্টিভকে দত্তক দিয়ে দেবেন। তবে তাঁরা শর্ত দেন—দত্তক নিতে ইচ্ছুক পিতা-মাতাকে অবশ্যই ইউনিভার্সিটি গ্র্যাজুয়েট হতে হবে। 
 ১৯৭২ সালে স্টিভ হাইস্কুল শেষ করেন এবং রিড কলেজে ভর্তি হন। প্রথাগত পড়াশোনার প্রতি বিরক্ত জবস কিছুদিন পর রিড কলেজ ছেড়ে দেন। তবে তিনি এখানে ক্যালিগ্রাফির কয়েকটি কোর্স শেষ করেন। পরে জবস যখন তাঁর উদ্ভাবিত ম্যাকিন্টোশ কম্পিউটারের ফন্ট নিয়ে কাজ করেন—ক্যালিগ্রাফির এই কোর্স তাঁর বেশ কাজে লেগেছিল। 
 পরবর্তীকালে স্ট্যানফোর্ড বিশ্ববিদ্যালয়ে দেওয়া এক বক্তৃতায় জবস বলেছিলেন, রিড কলেজ ছাড়ার এই সিদ্ধান্তটি ছিল তাঁর জীবনের সেরা সিদ্ধান্তগুলোর একটি।
 ১৯৮৩ সালের অক্টোবরে জবস নতুন ধরনের ডেস্কটপ কম্পিউটার ম্যাকিন্টোশ নির্মাণের ঘোষণা দেন এবং ১৯৮৪ সালে এর বিপণন শুরু করেন। 

﻿নাম: টনি তান
জন্ম: ৭ ফেব্রুয়ারি ১৯৪০ বয়স: ৭১ বছর
গত ২৭ আগস্ট অনুষ্ঠিত নির্বাচনে নিকটতম প্রতিদ্বন্দ্বী তান চ্যাং বককে তিনি অল্প ভোটের ব্যবধানে পরাজিত করেছেন।
দল: পিপলস অ্যাকশন পাটি।
বিবাহ: মেরি চি বি ১৯৬৪।
৪ সন্তান (৩ ছেলে ১ মেয়ে)
