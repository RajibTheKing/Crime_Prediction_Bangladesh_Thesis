
﻿গেরস্তের তাড়া খেয়ে তিন চোর গিয়ে ঢুকল এক আলুর গুদামে। ঢুকেই তিনজন চটপট তিনটা আলুর বস্তার ভেতর ঢুকে পড়ল। ছুটতে ছুটতে গেরস্তও এসে ঢুকলেন আলুর গুদামে। কী মনে করে যেন হাতের লাঠি দিয়ে একটা বস্তায় খোঁচা দিলেন।
ভেতর থেকে শব্দ এলো, ‘ম্যাঁও’।
‘ওরে, আলুর বস্তায় কখনো বিড়াল থাকে?’ বলেই গেরস্ত বস্তার ভেতর থেকে প্রথম চোরকে পাকড়াও করলেন।
আরেকটা বস্তায় খোঁচা দিতেই ভেতর থেকে শব্দ এল, ‘ঘেউ ঘেউ’!
‘ওরে, আলুর বস্তায় কখনো কুকুর থাকে?’ বলেই গেরস্ত বস্তার ভেতর থেকে দ্বিতীয় চোরকে পাকড়াও করলেন।
আরেকটা বস্তায় খোঁচা দিতেই এবার ভেতর থেকে শব্দ এল, ‘আলু, আলু’!


দুটো গাড়ির মুখোমুখি সংঘর্ষ হয়েছে। দুই ড্রাইভারই প্রচণ্ড উত্তেজিত।
১ম ড্রাইভার: কখন থেকে তোমাকে হেডলাইট জ্বালিয়ে সিগন্যাল দিয়ে বলছি ‘দাঁড়াও দাঁড়াও’! তুমি দেখলেই না!
২য় ড্রাইভার: আমিও তো ওয়াইপার নেড়ে নেড়ে বললাম, ‘কাছে এসো না, কাছে এসো না’! তুমি শুনেছ?


চার বোকা কয়েদি মিলে জেল থেকে পালানোর পরিকল্পনা এঁটেছে।
প্রথম কয়েদি: সামনে তো অনেক উঁচু দেয়াল, একটা বড় মই পেলেই হয়।
দ্বিতীয় কয়েদি: ডান দিকে লোহার গেট, পার হতে হলে করাত লাগবে।
তৃতীয় কয়েদি: বাম দিকে ডাক্তারদের কোয়ার্টার, ওদিকে গেলেই ধরা পড়ে যাব।
চতুর্থ কয়েদি: (মন খারাপ করে) পেছন দিয়ে তো পালানো যাবেই না, পেছনে কিছুই নেই!


প্রেমিকার জন্য আংটি কিনতে জুয়েলারির দোকানে গেছে নাহিন।
নাহিন: একটা আংটি দেখান তো। আমার হবু বউকে দেব।
দোকানদার: দামি কিছু দেখাব?
নাহিন: আরে না, কম দামি হলেই হবে। কোনোমতে বিয়েটা সেরে ফেলতে পারলেই হলো। অত দামি আংটি দিয়ে কী লাভ?
পরদিন প্রেমিকার বাবার সঙ্গে দেখা করতে তার বাড়িতে গেল নাহিন।
প্রেমিকা: এ কী, মাথা নিচু করে আছ কেন? তুমি যে এত লাজুক, তা তো আমার জানা ছিল না!
নাহিন: আমারও জানা ছিল না, তোমার বাবা একজন জুয়েলারির দোকানের বিক্রয়কর্মী!


করিম সাহেব এবং জরিনা বেগম স্বামী-স্ত্রী। দুজনের মধ্যে কিছুতেই বনিবনা হচ্ছে না। দিনরাত ঝগড়া লেগেই থাকে। তাঁরা গেছেন একজন পরামর্শকের কাছে। সব শুনে পরামর্শক করিম সাহেবকে বললেন, ‘আপনাদের সমস্যাটা বুঝতে পেরেছি। শুনুন, আপনি প্রতিদিন সকালে ঘুম থেকে উঠে পাঁচ কিলোমিটার হাঁটবেন।’
এক সপ্তাহ পর করিম সাহেবকে ফোন করলেন পরামর্শক।
পরামর্শক: কী খবর করিম সাহেব, আছেন কেমন?
করিম সাহেব: আমি তো খুবই ভালো আছি! আপনার পরামর্শ কাজে লেগেছে। 
পরামর্শক: বাহ! আপনার স্ত্রী কেমন আছেন?
করিম সাহেব: কী করে বলব? আমি তো বাড়ি থেকে ৩৫ কিলোমিটার দূরে আছি!

﻿এক লোক পানিতে ঝাঁপ দিল, আর কোনো দিন ফিরল না।
আরেক লোক পানিতে ঝাঁপ দিল, সে-ও আর কোনো দিন ফিরল না।
আমি রসায়নের নতুন একটি সূত্র খুঁজে পেলাম—মানুষ পানিতে দ্রবীভূত হয়।

এক লোক এসএমএস করেছে তার বউকে, ‘কী করছ সোনা?’
‘আই অ্যাম ডায়িং।’
লোকটি আনন্দে নেচে উঠে আবার লিখল, ‘সুইট হার্ট, আমি কী করে বাঁচব তোমাকে ছাড়া?’
‘দূর বোকা, আমি আমার চুল ডাই করছিলাম!’

পাপ্পুর হাতে আইফোন দেখে তার বান্ধবী বলল, ‘কী সুন্দর মোবাইল! কত দিয়ে কিনলে?’ 
পাপ্পু: দৌড় প্রতিযোগিতায় জিতেছি।
বান্ধবী: ওয়াও! কতজন দৌড়েছিল?
পাপ্পু: তিনজন পুলিশ, এক মোবাইল ফোন ব্যবসায়ী আর আমি।

﻿: বুঝলি, বৃষ্টি সবকিছুকে সুন্দর করে তোলে—ঘাস, নদী, ফুল, সবকিছু...
: বৃষ্টি যদি সবকিছু সুন্দর করতে পারে, তাহলে তোর ওপর পড়ল না কেন?

 আবার পাঁচ টাকা ভিক্ষা চাইছ! একটু আগেই না দিলাম।
: অতীতের কথা ভুইলা যান। অতীত নিয়া পইড়া আছেন বইলাই আজ আমাদের এই অবস্থা।

 এক লোক মনোরোগ বিশেষজ্ঞের চেম্বারে ঢুকে সোজা টেবিলের নিচে ঢুকে গেল। মনোরোগ বিশেষজ্ঞ তখনই কিছু না বলে খুব আস্তে ধীরে প্রায় ঘণ্টা দুয়েক ধরে তাকে বোঝাল, তার মনোরোগ যাচাই করল। অবশেষে লোকটা বের হয়ে এলে তাকে ফি দিতে বলল বিশেষজ্ঞ।
লোকটা তো ফি দিলই না, বরং রেগে গিয়ে বলে উঠল, ‘কিসের ফি? উল্টো আপনি আমার বিল দেন। আমি কাঠমিস্ত্রি। আপনার টেবিল ঠিক করতে এসেছিলাম।’

 : মনে রেখো, সততা ও জ্ঞান দ্বারাই জীবনে উন্নতি করা সম্ভব।
: কী রকম?
: যেমন ধরো, কাউকে যদি কথা দাও যে, তাকে টাকা ধার দেবে তাহলে অবশ্যই নিজের কথার ওপর দৃঢ় থাকবে এবং টাকাটা দেবে।
: আর জ্ঞানের ব্যাপারটা?
: কখনো ও রকম কথা কাউকে দেবে না।

 ট্রেনের মধ্যে এক লোক হাউমাউ করে কাঁদছে, ‘আমার স্ত্রী ট্রেন থেকে পড়ে গেছে।’
: হায় হায়! চেন টানলেন না কেন?
: টেনেছি তো। ট্রেন থামেনি, শুধু একগাদা পানি ফ্ল্যাশ হয়েছে।

﻿স্যার	:	তুমি বড় হয়ে কী করবে?
ছাত্র	:	বিয়ে।
স্যার	:	আমি বোঝাতে চাইছি, বড় হয়ে তুমি কী হবে?
ছাত্র	:	জামাই।
স্যার	:	আরে আমি বলতে চাইছি, তুমি বড় হয়ে কী পেতে চাও?
ছাত্র	:	বউ।
স্যার	:	গাধা, তুমি বড় হয়ে মা-	 বাবার জন্য কী করবে?
ছাত্র	:	বউ নিয়ে আসব।
স্যার	:	গর্দভ, তোমার মা-বাবা তোমার কাছে কী চায়?
ছাত্র	:	নাতি-নাতনি।
স্যার	:	ইয়া খোদা!...তোমার জীবনের লক্ষ্য কী?
ছাত্র	:	বিয়ে।
স্যার অজ্ঞান...।

﻿
‘কথা বলতে পারে, এমন একটি কুকুর বিক্রয় হবে’—এমনি বিজ্ঞাপন দেখে এক বাড়িতে হাজির হলেন করিম সাহেব। গিয়েই দেখা হলো কুকুরটির সঙ্গে।
করিম সাহেব: তুমি কথা বলতে পারো?
কুকুর: অবশ্যই!
বিস্ময়ে হতবাক হলেন করিম সাহেব। ‘কী আশ্চর্য’!
কুকুর: দীর্ঘদিন আমি রাশিয়ান সেনাবাহিনীতে গুপ্তচর হিসেবে কাজ করেছি। ইন্টারপোলের সঙ্গেও আমার বেশ ভালো যোগাযোগ। আমি অত্যন্ত উঁচু বংশীয়, দ্বিতীয় বিশ্বযুদ্ধের সময় আন্তর্জাতিক রাজনীতিতে আমার দাদার উল্লেখযোগ্য ভূমিকা ছিল। সেই আমাকে কি না আমার মালিক মাত্র ১০০০ টাকায় বিক্রি করে দিতে চাইছে, আফসোস!
কুকুরের মালিকের কাছে গেলেন করিম সাহেব। ‘এত চমৎকার একটা কুকুর আপনি বিক্রি করে দিতে চাইছেন! কেন?’
কুকুরের মালিক: করবই তো। ব্যাটা এক নম্বর মিথ্যুক!


বনের ভেতর পথ চলতে চলতে শিয়াল দেখল, বিরাট ধুমধাম করে কারও বিয়ে হচ্ছে।
‘কার বিয়ে হচ্ছে গো?’ এক ইঁদুরকে সামনে পেয়ে প্রশ্ন করল শিয়াল।
ইঁদুর: আমার এক বন্ধুর।
বিয়েবাড়ি ঘুরে এসে শিয়াল ইঁদুরকে বলল, ‘তোমার বন্ধু কোথায়? এ তো দেখছি বনের রাজা সিংহের বিয়ে হচ্ছে!’
ইঁদুর: হাহ! বিয়ের আগে আমিও সিংহ ছিলাম!


নচ্ছার এক কাকাতুয়াকে নিয়ে ভারি বিপাকে পড়েছেন কাকাতুয়ার মালিক। একে তো কাকাতুয়াটা বাচাল, তার ওপর কাকাতুয়ার মুখে দিনরাত গালির ফুলকি ছোটে। ধরতে গেলেই ঠোকরাতে আসে। নানা রকম শাস্তি দেওয়া হলো তাকে। বাথরুমে বন্দী করে রাখা হলো, খাওয়া বন্ধ করে দেওয়া হলো—তবু সে ভদ্র হয় না। রেগেমেগে কাকাতুয়াটাকে ফ্রিজে ভরে রাখলেন মালিক।
কিছুক্ষণ পর ফ্রিজ খুলতেই হাতজোড় (পড়ুন পাখাজোড়) করল কাকাতুয়া। ‘ক্ষমা চাইছি মালিক, আর দুষ্টুমি করব না’। সন্তুষ্ট হলেন মালিক।
ফ্রিজ থেকে তাকে বের করতেই বিগলিত হাসি হেসে প্রশ্ন করল কাকাতুয়া, ‘যা হোক, ফ্রিজের ভেতরে রাখা মুরগিটা কী অপরাধ করেছিল, জানতে পারি?’


মানসিক ডাক্তারের কাছে গেছেন এক রোগী।
ডাক্তার: কী সমস্যা আপনার?
রোগী: আমার নিজেকে একটা মুরগি মনে হয়।
ডাক্তার: কবে থেকে আপনার এ সমস্যা?
রোগী: যখন আমি ডিম ছিলাম, তখন থেকেই!


জ্যোতিষীর কাছে গেছে ব্যাঙ। 
জ্যোতিষী: খুব শিগগিরই তোমার একটা সুন্দরী মেয়ের সঙ্গে দেখা হবে। সে তোমার ব্যাপারে সবকিছু জানবে।
ব্যাঙ: সত্যি! তার সঙ্গে আমার কোথায় দেখা হবে? নিশ্চয়ই কোনো পার্টিতে!
জ্যোতিষী: না। মেয়েটির জীববিজ্ঞান ব্যবহারিক ক্লাসে!


তিন ইঁদুর নিজেদের বীরত্বের গল্প করছে। 
প্রথম ইঁদুর: জানিস, সেদিন আমি এক বোতল ইঁদুর মারার বিষ খেয়ে ফেলেছি, অথচ আমার কিছুই হয়নি।
দ্বিতীয় ইঁদুর: কিছুদিন আগে আমি একটা ফাঁদে আটকা পড়ে গেছিলাম। ফাঁদটা ভেঙে বেরিয়ে এসেছি।
তৃতীয় ইঁদুর: তোরা গল্প কর, আমি আজ উঠি। বাড়ি ফিরে আবার পোষা বিড়ালটাকে খাবার দিতে হবে।


গাছের মগডালে উঠে বারবার লাফিয়ে পড়ছে একটা মুরগির ছানা। বোঝা যাচ্ছে, সে উড়তে চেষ্টা করছে।
পাশের গাছে বসে দৃশ্যটি দেখছে এক কাক দম্পতি।
স্ত্রী কাক: আমার মনে হয় ওকে জানিয়ে দেওয়ার সময় হয়েছে, আমরা ওকে দত্তক নিয়েছিলাম!

﻿
এক লোক তার প্রতিবেশীর সঙ্গে গল্প করছে। গল্পের মূল বিষয় তার মেয়ের বিয়ে। সে বলল, অন্যরা তাদের মেয়ের বিয়েতে কী দেয়, সেটা আমার দেখার বিষয় নয়। তবে আমি আমার মেয়ের বিয়েতে এমন কিছু দেব, যা দেখে সবাই অবাক হয়ে যাবে।
প্রতিবেশী জানতে চাইল, কী দেবেন আপনার মেয়ের বিয়েতে?
লোকটি বলল, আমি আমার মেয়ের বিয়েতে হাতি-ঘোড়া দেব।
প্রতিবেশী বলল, বলেন কী! আজকাল তো হাতি-ঘোড়ার প্রচলন নেই। হাতি-ঘোড়া পাবেন কোথায়?
লোকটা হেসে বলল, আরে, হাতি-ঘোড়ার প্রচলন নেই তো কী হয়েছে। একটা দাবার ঘর কিনে দিয়ে দেব। হাতি, ঘোড়া, রাজা, মন্ত্রী—সবই দেওয়া হয়ে যাবে।


লাফ দিয়ে গর্ত পার হতে গিয়ে এক লোক প্যান্ট ফাটিয়ে ফেলল। ফাটা প্যান্ট মেরামত করার জন্য সে গেল দর্জির কাছে। দর্জি প্যান্ট দেখে বলল, ঠিক করতে ৩০০ টাকা লাগবে।
লোকটি অবাক হয়ে বলল, ৩০০ টাকা?
দর্জি তার কথায় অনড়—জি, ৩০০ টাকা।
লোকটি তখন দর্জির হাতে ৬০০ টাকা দিয়ে বলল, তিন দুগুণে ৬০০ টাকাই দিচ্ছি। কারণ, আপনার দাম হাঁকানো শুনে প্যান্ট বোধ হয় আবার ফেটে গেছে।


চালের দোকানে এসে বেশ হাসিমুখে কথা বলতে লাগল এক লোক। আসলে আমি এসেছি আপনাকে কিছু টাকা দেওয়ার জন্য।
দোকানদার বেশ অবাক হলো। টাকা দিতে এসেছেন? কিন্তু আপনার কাছে কখনো বাকিতে চাল বিক্রি করেছি বলে তো মনে পড়ে না?
লোকটা বলল, আপনি ঠিকই বলেছেন। আমার কাছে কখনোই আপনি বাকিতে চাল বিক্রি করেননি। সেই হিসেবে আমি আপনাকে কোনো বকেয়া টাকা দিতে আসিনি। আমি এসেছি আপনাকে কিছু বকশিশ দিতে। কারণ, আপনি আমার অনেক বড় উপকার করেছেন।
দোকানদার এবার আগের চেয়ে দ্বিগুণ অবাক হলো। বকশিশ দিতে এসেছেন! আমি আপনার উপকার করেছি!
অবশ্যই উপকার করেছেন। কারণ, আপনি এই কয়েক মাসে চালের সঙ্গে যে পরিমাণ ইটের কণা দিয়েছেন, তাতে আমি সহজেই বাড়ির ছাদের ঢালাইটা সেরে ফেলতে পেরেছি।


দেবর-ভাবির মধ্যে কথা হচ্ছে। দেবর লাজুক হাসি হেসে বলল, জানেন ভাবি, কলেজে একটা মেয়ে আমাকে দেখে মুচকি হাসে।
ভাবি বলল, তা-ও তো ভালো, মেয়েটা তোমাকে দেখে মুচকি হাসে। আমি যখন এ বাড়িতে এসে প্রথম তোমাকে দেখেছিলাম, আমি তো টানা তিন দিন হাসি থামাতে পারিনি।


যাত্রীছাউনিতে বসে যানবাহনের জন্য অপেক্ষা করছে এক প্রেমিক। পাশেই বসে আছে তার প্রেমিকা। প্রেমিক তার চেহারায় গুরুগম্ভীর ভাব এনে বলল, মিতু, তোমাকে একটা কথা জিজ্ঞেস করি। খুবই গুরুত্বপূর্ণ কথা।
প্রেমিকা ধরে নিল, এখন খুবই দার্শনিক টাইপের একটা কথা হবে। তাই সে সিরিয়াসলি বলল, হ্যাঁ, বলো।
প্রেমিক বলতে শুরু করল, মিতু, পৃথিবীতে চলতে হলে আমাদের অনেক কিছুরই ফারাক বুঝতে হয়, চিনতে হয়। আচ্ছা, তুমি আমাকে বলো তো, তুমি কি পাবলিক বাস আর ট্যাক্সিক্যাবের ফারাক বোঝো?
প্রেমিকা মাথা নাড়াতে নাড়াতে বলল, না, বুঝি না।
প্রেমিক এবার লাফ দিয়ে বসা থেকে উঠে বলল, তাহলে ক্যাবে যাওয়ার দরকার নেই। পাবলিক বাসেই চলো।


বাজার করতে গিয়ে এক লোক বন্ধুদের খপ্পরে পড়ে গেল। পাঁচ-ছয় ঘণ্টা আড্ডা দেওয়ার পর বাজার করে নিয়ে বাড়ির দিকে রওনা হলো। হাঁটতে হাঁটতে বউয়ের কথা মনে পড়তেই তার শরীর কাঁপতে লাগল। কারণ, সে যে পরিমাণ দেরি করেছে, তাতে বউ তাকে আস্ত রাখবে না। কিন্তু বউয়ের হাতে মার খেলে যেহেতু মানসম্মান থাকবে না, তাই সে বাঁচার জন্য একটা পথ খুঁজতে লাগল। খুঁজে খুঁজে পেয়েও গেল। তার ব্যাগে ছিল চিংড়ি মাছ। চিংড়িগুলো তখনো জীবিত ছিল। সে সিদ্ধান্ত নিল, চিংড়িগুলোকেই হাতিয়ার হিসেবে ব্যবহার করবে। করলও তা-ই। বাড়িতে পৌঁছেই সে উঠানে ছেড়ে দিল চিংড়িগুলো। বউ তার সামনে এসে দাঁড়াতেই সে চিংড়িগুলোর দিকে তাকিয়ে বলল, এই হাঁট হাঁট। জোরে হাঁট। এত আস্তে আস্তে হাঁটছিস বলেই তো তোদের নিয়ে বাড়ি ফিরতে এত দেরি হয়ে গেল।


এক বান্ধবী আরেক বান্ধবীকে জিজ্ঞেস করল, আচ্ছা, তোর বড় মেয়ের বয়স কত যেন?
প্রথম বান্ধবী বলল, ১০ বছর।
দ্বিতীয় বান্ধবী খুব অবাক হলো, বলিস কী! মাত্র ১০ বছর? ওকে দেখে তো ১৫ বছরের কম মনে হয় না।
প্রথম বান্ধবী আমতা আমতা করে বলল, আরে না, ওর বয়স ১০ বছরই। দেখতে ১৫ বছরের মতো লাগতেই পারে। ও একটু বেশি বয়সে জন্মেছে তো!

﻿ বনে নির্মাণ করা হলো জেলখানা। পশুর রাজা হিসেবে সিংহ প্রতিটি জন্তুকে তাদের দায়িত্ব বুঝিয়ে দিল। শেষে দেখা গেল, শজারুর ভাগে কোনো দায়িত্ব পড়েনি। একটু ভেবে নিয়ে সিংহ তাকে বলল, আচ্ছা, ঠিক আছে, তুই কাজ করবি টয়লেটে। 
—টয়লেটে? 
—হ্যাঁ। টয়লেট পেপার হিসেবে।

 কুকুরীয় প্রবাদ: যা খাওয়া বা চাটা যায় না, তাতে প্রস্রাব করা চলে।

 আকাশে ফাইটার জেট উড়তে দেখে এক ইগল জিজ্ঞেস করল আরেক ইগলকে, ওটা এত দ্রুত ওড়ে কী করে?
অন্য ইগল উত্তর দিল, তোমার লেজে আগুন ধরিয়ে দিলে তুমিও ও রকম দ্রুত উড়তে।
 পার্কের বেঞ্চে বসে এক লোক স্যান্ডউইচ খাচ্ছে গপগপ করে। তার ঠিক মাথার ওপর গাছের ডালে বসে আছে দুই পায়রা। এক পায়রা বলল অন্যটিকে, আমরা শান্তির প্রতীক বটে, তবে লোকটি যদি ভালোয় ভালোয় আমাদের জন্য কয়েক টুকরো রুটি না রাখে, তাহলে তাকে দেখতে হবে আমাদের ভিন্ন রূপ।

 শীতকালে মাছি দেখা যায় না কেন? কোথায় থাকে তারা ওই সময়?
—জানি না, তবে তারা সারা বছর ওখানে থাকলেই ভালো হতো।

﻿ছোট্ট মেয়েটি এসে বাবাকে জিজ্ঞেস করল, ‘বাবা, আম্মু কি আমার যত্ন নেয়?’
চোখ বড় বড় করে বাবা খুব আদুরে গলায় বলল, ‘অবশ্যই! আম্মু তোমার অনেক যত্ন নেয়। তোমাকে খাইয়ে দেয়। অসুখ হলে তোমার সেবা-যত্ন করে। তোমাকে গান গেয়ে শোনায়।’
‘দাদুভাই কি আমার যত্ন নেয়?’
‘অবশ্যই! দাদুভাই তোমাকে গল্প শোনায়। তোমার জন্য সুন্দর সুন্দর গিফট, চকলেট নিয়ে আসে।’
‘আর দাদুমণি?’
‘দাদুমণিও।’
‘আর ফুপি?’
‘ফুপি তো তোমার জন্য পাগল। ছুটি পেলেই তোমাকে দেখতে চলে আসে।’
‘আ...র রহিমার মা?’
‘ও, ও তোমার অনেক যত্ন নেয়। তোমার কাপড় ধুয়ে দেয়, বিছানা ঠিক করে দেয়, ঘুম পাড়িয়ে দেয়।’
সবকিছু শুনে ছোট্ট মেয়েটি সন্তুষ্ট হয়ে বলবে, ‘তাহলে তো আম্মু ঠিকই বলেছে। এ বাসায় একমাত্র তুমিই কোনো কাজের না।’

বিপরীতে হিত
সকালবেলা ঘুম থেকে উঠে জ্যাক দেখল, বিছানার সাইড টেবিলে একটা চিরকুট। তার বউ রেখে গেছে। সেখানে লেখা—প্রিয়তম, রান্নাঘরে তোমার জন্য নাশতা তৈরি আছে। তুমি উঠে নাশতা সেরে নিয়ো। আমি বাজার থেকে ফিরে দুপুরের জন্য রান্না করব। দুপুরে আমরা আজ একটু ভালো-মন্দ খাব। 
জ্যাক ভালো করে চোখ কচলে গতকাল থেকে কী কী ঘটেছে তা মনে করার চেষ্টা করল। কিন্তু কিছুতেই তার কিছু মনে পড়ল না। শুধু এইটুকু মনে আছে, গতকাল একটা ক্লাবে পার্টি ছিল। সে তার বন্ধুদের সঙ্গে পার্টিতে প্রচুর আনন্দ করেছে। ড্রিংক করেছে। এরপর আর কিছুই মনে নেই তার। হ্যাংওভার হয়েছিল!
তখন সে বাসার কাজের ছেলেটাকে ডাকল। ‘এই বল তো, গতকাল রাতে কী হয়েছিল?’
‘আপনি তো পার্টি থেকে মদ খেয়ে মাতাল হয়ে বাসায় ফেরেন। আপনার তখন কোনো হুঁশ-জ্ঞান ছিল না। ভাবি আপনাকে টেনে গোসল করানোর জন্য বাথরুমে নিয়ে যান। ভাবি যখন আপনার শার্টের বোতাম খুলছিলেন তখন আপনি ধমকের সুরে বলছিলেন, এই দেখো ভালো হবে না কিন্তু। আমি বিবাহিত। বাসায় আমার বিবাহিত স্ত্রী আছে। এরপর আমার গায়ে কেউ হাত দিলে ওই হাত আমি কেটে ফেলব।’
তারপর?
তারপর আর কী! এরপর থেকে দেখি ভাবি মহাখুশি!

প্রশংসা
মশার বাচ্চা প্রথমবারের মতো উড়তে বের হয়েছে। সারা রাত উড়ে সকালের দিকে বাসায় আসার পর মশার বাবা জিজ্ঞেস করল—‘তো বাবা, উড়ে কেমন মজা পেলে?’
মশার বাচ্চাটি উত্তর দিল, ‘উড়ে অনেক মজা বাবা। কী বলব আর সে কথা। যত মানুষের সঙ্গে দেখা হয়েছে, সবাই কত হাততালি দিল!’

ফোনবিল
এক মাসে বাসার ফোনবিল অস্বাভাবিকভাবে বেশি এল। বাসায় জরুরি মিটিং বসল।
বাবা বলল, ‘আমি গত মাসে বাসার ফোনটা একবারও ধরিনি। আমি সব ফোন করেছি অফিসের ফোন থেকে।’
তখন মা এসে বলল, ‘আমিও গত মাসে কোনো ফোন বাসা থেকে করেছি বলে মনে হয় না। আমার সমিতির অফিসের ফোনটাই আমি ব্যবহার করি।’
একমাত্র ছেলে এসে বলল, ‘আমার তো বাসা থেকে ফোন করার প্রশ্নই আসে না। কোম্পানি আমাকে মোবাইল বিল দেয়। আমি অফিসের সেই মোবাইল ব্যবহার করি।’
এরপর বাসার কাজের মেয়ে এসে বলল, ‘তাহলে তো কোনো সমস্যাই দেখি না। আমরা সবাই যার যার অফিসের ফোন ব্যবহার করি!’

কৌতূহল
সেদিন এক লোক সিঙ্গাপুরের রাস্তায় গাড়ি চালাচ্ছে। একটা সিগন্যাল অতিক্রম করার সময় সে দেখল, রাস্তার পাশে রাখা ক্যামেরা তার ছবি তুলেছে। লোকটা তড়িঘড়ি করে স্পিডমিটার চেক করল। কিন্তু না, সবই ঠিক আছে। তাহলে ছবি তুলল কেন? লোকটার মাথায় তো কিছুই ঢুকছে না। সে ভাবল, কোথাও কোনো সমস্যা হচ্ছে। তাই সে বিষয়টা আরেকটু পরীক্ষা করার জন্য একটু ঘুরে আবার ওই রাস্তায় এল। আবারও ক্যামেরা তার ছবি তুলল। এবার গাড়ির গতি গতবারের চেয়ে কম ছিল। তার কৌতূহল আরও বেড়ে গেল। সে ভাবল, নিশ্চয় কোথাও কোনো বড় রকমের ঝামেলা হয়েছে। এভাবে সে আরও তিনবার একই সিগন্যাল অতিক্রম করল। প্রতিবার গতি আগেরবারের চেয়ে কমিয়ে দিয়ে। কিন্তু ক্যামেরা প্রতিবারই তার ছবি তুলল। 
এ ঘটনার এক সপ্তাহ পর লোকটার ঠিকানায় তার নামে পাঁচটা চিঠি এল। সিটবেল্ট না বেঁধে ড্রাইভিং করার অপরাধে পাঁচটা চিঠিতেই তাকে জরিমানা করা হয়েছে!

﻿ইদানীং রিকশাওয়ালাদের মেজাজ-মর্জি বোঝা খুব কষ্টকর। এই ঈদে রিকশা করে আপনাকে বিভিন্ন জায়গায় যেতে হতে পারে। তাই ঈদের রাশিফলে রিকশা-ভাগ্যটা জেনে রাখা অত্যন্ত জরুরি। 

মেষ
রিকশাওয়ালার মন জয় হবে, ডাকার সঙ্গে সঙ্গে রিকশা পাবেন! তবে ভাড়ার পরিমাণ শুনে ঘাবড়াবেন না।

বৃষ
পরিচিত রিকশাওয়ালার সঙ্গে দেখা হয়ে যেতে পারে। তবে সে আপনাকে তার রিকশায় না-ও তুলতে পারে। বিষয়টি তার একান্ত ব্যক্তিগত ব্যাপার।

কর্কট
রিকশাওয়ালার মন জয় করতে কঠোর পরিশ্রম করতে হবে। তবে ফলাফল শুভ। রিকশার সিট শেয়ার করার অনুরোধ পেতে পারেন। লিঙ্গভেদে অনুরোধ রক্ষা করতে পারেন।

মিথুন
রিকশা ডেকেই যাবেন। রিকশাওয়ালা পাত্তাই দেবে না! মুখে থাকবে ‘যা, ফুট’ মার্কা অভিব্যক্তি। ‘অই, যাবি না ক্যান?’ বলে অনর্থক সময় নষ্ট করবেন না।

সিংহ
রিকশাওয়ালার সঙ্গে প্রেম শুভ! তবে দূরের যাত্রায় ভাড়াসংক্রান্ত জটিলতা দেখা দিতে পারে।

কন্যা
দ্রুত সফলতা পাবেন। ‘মেয়ে’ হলে ‘উঠেন আফা’ বলে আপনাকে রিকশায় তোলা হবে, আর ছেলে হলে রিকশায় তোলা হবে ঠিকই, তবে রিকশাওয়ালার মুখে থাকবে বিরক্তির ছাপ!

তুলা
শরীরের প্রতি যত্ন নিন! কারণ, ভাড়াসংক্রান্ত জটিলতায় হাতাহাতি হওয়ার উপক্রম হতে পারে। ভাড়ার পরিমাণ শুনে মাথা ঠান্ডা রাখবেন।

বৃশ্চিক
রিকশাওয়ালার পায়ে ধরে কাঁদলেও তার মন গলবে না। এর চেয়ে হণ্টন উত্তম। তাই আরামদায়ক স্যান্ডেল পরতে ভুল করবেন না।

ধনু
আকস্মিকভাবে রিকশা পেয়ে যেতে পারেন! ঘাবড়াবেন না, সব রিকশাওয়ালা তো আর সমান নয়।

মকর
যথাযথ সম্মান পাবেন। এ জন্য মেয়েরা রিকশাওয়ালাকে ‘ভাই’, আর ছেলেরা ‘চাচা’ বলে সম্বোধন করুন। কণ্ঠে নমনীয়তা বজায় রাখুন।

কুম্ভ
সাবধান! দুর্ঘটনার আশঙ্কা! হয় রিকশার চাকা ফাটবে, নয়তো আপনি রিকশার নিচে পড়ে যাবেন! হাতের কাছে ব্যান্ডেজ রাখুন।

মীন
সময়, নদীর স্রোত আর রিকশা কারও জন্য অপেক্ষা করে না। তাই বলে থেমে থাকবেন না। একদিন না একদিন রিকশা পাবেনই...।
এ সপ্তাহের ছবি
কুসুম কুসুম প্রেম বা কুসুম কুসুম ভালোবাসার কথা আমরা অনেক শুনেছি; কিন্তু জিনিসটা দেখতে কীরকম তা কখনো কল্পনা করা যায়নি। না, আপনাকে আর কল্পনা করতে হবে না। দেখে নিন কুসুম কুসুম ভালোবাসা আসলে দেখতে কী রকম। ছবিটি ফেসবুক থেকে সংগৃহীত।

﻿ এই শতাব্দীর অনেক উইলে লগইন ও পাসওয়ার্ড থাকবে। 
 গোয়েন্দা বিভাগে ভর্তিপরীক্ষায় পাঁচটি প্রশ্নের জবাবেই ইভানভ নীরব রইল। এবং সে নিযুক্তি পেয়ে গেল। 
 দুই বান্ধবীর কথোপকথন। 
—তুই বরং আন্দ্রেইকে ছেড়ে দে। 
—কেন? 
—দেখছিস না, বিয়ে করা নিয়েই কত টালবাহানা? তাহলে ভাবতে পারিস, ডিভোর্সের সময় সে কী করবে?
 অন্ধকার পথে আইফোনের আলো জ্বালিয়ে পথ চলা—অশুভ লক্ষণ।
 কাশি হলে খুব কম লোকই ডাক্তারের কাছে যায়। বাকিরা যায় সিনেমা হলে। 
 লাই-ডিটেকটরের চেয়ে গরম ইস্তিরি অনেক বেশি কার্যকর।
 ডাক্তার বন্ধুর হাতে লেখা চিঠির মর্মোদ্ধার করতে না পেরে ওষুধের দোকানের কর্মচারীর শরণ নিল এক লোক। কর্মচারী চিঠিতে চোখ বুলিয়ে তাক থেকে এক শিশি মিক্সচার তার সামনে রেখে বলল, ‘১০০ রুবল।’ 
 অনাগত সম্ভাব্য দুঃসময়ের কথা ভেবে পেত্রোভ এত বেশি সঞ্চয় করেছেন যে এখন তিনি দুঃসময়ের অধীর প্রতীক্ষায়। 
 স্তূপ করে রাখা কমলালেবুর পাশে এক বালক ঠায় দাঁড়িয়ে আছে।
—চুরি করার চেষ্টা করছ? 
বালক জবাব দিল, ‘না, চুরি না করার চেষ্টা করছি।’ 
 পুতিন এত ক্ষমতাবান যে তিনি ওয়েবপেইজ ছিঁড়ে ফেলতে পারেন।

﻿ এই শতাব্দীর অনেক উইলে লগইন ও পাসওয়ার্ড থাকবে। 
 গোয়েন্দা বিভাগে ভর্তিপরীক্ষায় পাঁচটি প্রশ্নের জবাবেই ইভানভ নীরব রইল। এবং সে নিযুক্তি পেয়ে গেল। 
 দুই বান্ধবীর কথোপকথন। 
—তুই বরং আন্দ্রেইকে ছেড়ে দে। 
—কেন? 
—দেখছিস না, বিয়ে করা নিয়েই কত টালবাহানা? তাহলে ভাবতে পারিস, ডিভোর্সের সময় সে কী করবে?
 অন্ধকার পথে আইফোনের আলো জ্বালিয়ে পথ চলা—অশুভ লক্ষণ।
 কাশি হলে খুব কম লোকই ডাক্তারের কাছে যায়। বাকিরা যায় সিনেমা হলে। 
 লাই-ডিটেকটরের চেয়ে গরম ইস্তিরি অনেক বেশি কার্যকর।
 ডাক্তার বন্ধুর হাতে লেখা চিঠির মর্মোদ্ধার করতে না পেরে ওষুধের দোকানের কর্মচারীর শরণ নিল এক লোক। কর্মচারী চিঠিতে চোখ বুলিয়ে তাক থেকে এক শিশি মিক্সচার তার সামনে রেখে বলল, ‘১০০ রুবল।’ 
 অনাগত সম্ভাব্য দুঃসময়ের কথা ভেবে পেত্রোভ এত বেশি সঞ্চয় করেছেন যে এখন তিনি দুঃসময়ের অধীর প্রতীক্ষায়। 
 স্তূপ করে রাখা কমলালেবুর পাশে এক বালক ঠায় দাঁড়িয়ে আছে।
—চুরি করার চেষ্টা করছ? 
বালক জবাব দিল, ‘না, চুরি না করার চেষ্টা করছি।’ 
 পুতিন এত ক্ষমতাবান যে তিনি ওয়েবপেইজ ছিঁড়ে ফেলতে পারেন।

﻿কুমারীত্ব
স কাজানৎসেভ
কুমারীত্ব হারিয়ে ফেলল মাশা। কিন্তু কোথায়, কিছুতেই মনে করতে পারছে না। আর সবচেয়ে বাজে ব্যাপার হলো, এই যে কখন হারিয়েছে তা-ও মনে নেই। যেসব জায়গায় গেছে গত কয়েক দিনে, খুঁজে দেখেছে সবখানেই। অনুসন্ধান সফল হয়নি। সবারই এমন হতে পারে বলে সান্ত্বনা দিল বান্ধবীরা। কিন্তু ওই প্রবোধবাক্যে ফল হলো না কোনো।
সত্যি বলতে, হারিয়ে ফেলেছে বলে মাশার দুঃখ ছিল না। সে ভয় পাচ্ছিল এই ভেবে যে তার কুমারীত্ব পড়তে পারে কোনো বদলোকের হাতে এবং অসৎ সঙ্গের প্রভাবে ওটার সর্বনাশ হতে পারে। আর যা-ই হোক, কুমারীত্বটা তো ছিল তার! আর তাই ওটা এখন কার হেফাজতে, তা না জেনে মাশা তো নির্লিপ্ত থাকতে পারে না। কারোর কাছে কুমারীত্ব ধার নেবে, সে উপায়ও নেই। সান্ত্বনাদাতা বান্ধবীদেরও কুমারীত্ব ছিল না। প্রতিবেশীদের কাছে ধার চাইতেও লজ্জাবোধ হলো তার।
তখন মাশা কুমারীত্ব হারাইয়াছে। কেহ খুঁজিয়া পাইলে তাহাকে যথাযথ পুরস্কারের বিনিময়ে ফেরত দিবার অনুরোধ জানানো যাইতেছে মর্মে বিজ্ঞাপন দেওয়ার সিদ্ধান্ত নিল। কিন্তু কুমারীত্ব ফিরিয়ে দেওয়ার কোনো লক্ষণ দেখা গেল না এর পরও। হয়তো ফেরত দিতে চাইছে না অথবা কাউকে তা মানিয়ে গেছে।
পরে একসময় কুমারীত্বহীনতায় অভ্যস্ত হয়ে পড়ল মাশা এবং পত্রিকায় বিজ্ঞাপন দিল: হারাইয়া যাওয়া কুমারীত্ব বাতিল বলিয়া গণ্য করিতে হইবে।

রু শ মি শা লি
 ১২০ বছর বয়সী মহিলার নাতির ধৈর্যের সীমা অতিক্রম করে যাওয়ায় সে শেষমেশ নিজেই ফ্ল্যাট কিনে ফেলল। 
 দীর্ঘদিনের গবেষণার পর বিজ্ঞানীরা নির্দিষ্ট করতে পেরেছেন, মেয়েরা কী চায়। তবে জানা গেছে, এই তথ্য প্রকাশের পরপরই মেয়েরা তাদের মত পাল্টে ফেলেছে। 
 যে কোনো বয়সেরই নিজস্ব ও অনন্য একটি ব্যাপার আছে। এই যেমন, ৫১ বছর সংখ্যাটিকে ১৭ দিয়ে ভাগ করা যায় ভগ্নাংশ ছাড়াই। 
 বিমানবালা জিজ্ঞেস করছে এক যাত্রীকে:
-চা না কফি?
-কফি।
-আপনার উত্তর ভুল হয়েছে। চা!
 বেশি রাতে খাওয়া নাকি খারাপ! তা-ই যদি হবে, তাহলে ফ্রিজের ভেতরে আলোর ব্যবস্থা রাখা আছে কেন? 
 ট্র্যাফিক পুলিশদের দৃষ্টিতে মানুষ দুই ধরনের: যারা ট্র্যাফিক আইন ভঙ্গ করে এবং যারা ট্র্যাফিক পুলিশদের শত্রু।
 পরীক্ষার আগে ছাত্র শুয়ে শুয়ে পড়ছে। বাবা ঘরে ঢুকে জিজ্ঞেস করলেন:
-কী পড়ছ? 
-কোয়ান্টাম মেকানিকস। 
-বই উল্টো করে ধরে রেখেছ যে! 
-সোজা করে ধরে রাখলেও বুঝি না তো!
 অনাহূত অতিথির চেয়ে গেড়ে-বসে-থাকা অতিথি বেশি অসহনীয়। 
 মেয়েলি যুক্তির উদাহরণ: সম্ভাব্য সমস্ত প্রেমিককে প্রত্যাখ্যান করে পরে ফিচ-ফিচ করে কাঁদতে কাঁদতে বলা, ‘আমাকে কেউ ভালোবাসে না।’

বিস্ময়বালক
আলেক্সেই আন্দ্রেয়েভ
এক বছর বয়সে কথা ফুটল তার। দুই বছর বয়সে পড়তে শিখল, আর লিখতে শিখল যখন তার বয়স তিন। চার বছর বয়সে আয়ত্তে আনল দুটো ভাষা। স্কুলে ভর্তি হলো পাঁচ বছর বয়সে এবং নয় বছর বয়সে স্কুল শেষ করল স্বর্ণপদকসহ। বিশ্ববিদ্যালয়ে ঢুকল দশ বছর বয়সে। তের বছর বয়সে ডিগ্রি পেল। স্নাতকোত্তর ডিগ্রি পেল পনের বছর বয়সে এবং বিশ বছর বয়সে ডক্টরেট। পঁচিশ বছর বয়সে নোবেল পুরস্কার পেয়ে অবসর নিল ব্যক্তিগত কারণে।
পরবর্তী পাঁচ বছর ধরে তার মনে হলো, আর কিছুই করার নেই এই জীবনে। জীবন তার শেষ হয়ে গেছে। কিন্তু তেত্রিশ বছর বয়সে শিখে ফেলল রোলার স্কেটিং। ফুটবল আয়ত্তে এল পঁয়তাল্লিশ বছর বয়সে। পঞ্চাশ বছর বয়সে সাইকেল চালানো শিখতে শুরু করল এবং প্রথমবারের মতো সাইকেল থেকে একবারও না পড়ে অতিক্রম করল বেশ খানিকটা পথ। পঞ্চান্ন বছর বয়সে গুলতি দিয়ে নিজের জানালার কাচ ভেঙে তার মনে হলো, অবশেষে সে সুখী।
জীবন সবে শুরু হচ্ছে...

﻿পার্কের বেঞ্চে বসে আছে এক লোক। সিগারেট ফুঁকছে। এক বালক এগিয়ে এল তার দিকে।
—সময় কত, বলবেন কি? 
—সময়?—অভ্যাসবশে লোকটি বাঁ হাতের কবজি ধীরগতিতে চোখের সামনে তুলে ধরল। - এই যা! ঘড়ি পরতে ভুলে গেছি। জানি না। 
—আমি কিন্তু জানি। বলব? 
—জানোই যদি, আমাকে জিজ্ঞেস করছ কেন? 
—যদি আপনি হঠাৎ না জানেন? 
—ব্যাপার না! 
—ব্যাপার না মানে? হয়তো আপনার কোথাও দেরি হয়ে যাচ্ছে! 
—কোথায়? 
—যেখানে আপনার যাওয়া দরকার।
—কোথাও যাওয়ার দরকার আমার নেই। 
—হয়তো ভুলে গেছেন। 
—শোনো, হে বালক, এখান থেকে এখন বিদেয় হও। জ্বালাতন করে মারলে! 
—ঠিক আছে, আমি চলে যাব, এক্ষুনি। শুধু আপনি আমাকে জিজ্ঞেস করুন, কটা বাজে। প্লিজ। 
—কী যে জ্বালাতন! আচ্ছা, ঠিক আছে, কটা বাজে? 
—সোয়া বারো। 
—বুঝেছি, ধন্যবাদ। 
—আপনার বিল—পাঁচ হাজার রুবল।
—বিল? কিসের বিল? 
—কোম্পানি ‘সঠিক সময়’ সর্বদা আপনার সেবায়। সঠিক সময় জানুন যেকোনো সময় যেকোনো স্থানে বসে: মেট্রোতে, বাসে, দোকানে, পথে। নিখুঁত সময়ের নিশ্চয়তা। 
—হা-হা-হা। ঠাট্টা করতে শিখেছ বেশ! কোম্পানি... হা-হা-হা! তো তোমাদের রেট এত চড়া কেন, ডিরেক্টর সাহেব? 
—আমি ডিরেক্টর নই। 
—কে তাহলে ডিরেক্টর? 
—ভ্লাদিমির কাকা! এদিকে একটু আসুন তো! 
পাশের বেঞ্চ থেকে উঠে এল অতিকায় বপুর এক লোক। 
—ভ্লাদিমির কাকা, গ্রাহক আমাদের সেবা গ্রহণ করেছে, আমাদের কাছ থেকে তথ্য নিয়েছে, কিন্তু এখন মূল্য পরিশোধ করতে অস্বীকৃতি জানিয়ে ডিরেক্টরের সঙ্গে কথা বলতে চাইছে। 
—কী, মারধর করতে হবে নাকি? —ভ্লাদিমির কাকা হাত দিয়ে চেপে ধরল গ্রাহকের গলা। 
—এই যে...করছেন কী!...একটু দাঁড়ান...প্লিজ, মারধরের দরকার নেই...!’
হাতের বাঁধন শিথিল করল ভ্লাদিমির কাকা। লোকটি পকেট থেকে টাকা বের করে গৃহীত সেবার মূল্য পরিশোধ করল। কোম্পানি ‘সঠিক সময়’ হাঁটা ধরল একদিকে, লোকটি আরেক দিকে। 
হঠাৎ পেছন থেকে পায়ের শব্দ শুনল সে। সভয়ে পেছনে তাকিয়ে দেখল, বালকটি ছুটে আসছে তার দিকে। হাঁপাচ্ছে রীতিমতো। 
—প্লিজ, আমাকে ক্ষমা করবেন। আমি আপনাকে ভুল সময় বলেছি। আমার ঘড়ির দুটো কাঁটার সাইজ প্রায় একই, তাই গড়বড় করে ফেলেছি। সময় তখন ছিল সোয়া বারো না, তিনটা তিন। 
লোকটি ভীতকণ্ঠে জানতে চাইল: 
—আবার পাঁচ হাজার রুবল দিতে হবে এখন? 
—না, না, তা কেন! ওই একই মূল্যে।
—ওহ্, তাহলে ঠিক আছে, ব্যাপার না। 
—আপনার কাছে ব্যাপার না হতে পারে। তবে আমাদের কাছে তা গুরুত্বপূর্ণ। আমরা গ্রাহকদের ঠকাতে চাই না। ভ্লাদিমির কাকা সব সময়ই বলেন, সর্বাগ্রে রক্ষা করতে হবে কোম্পানির সুনাম। 

আগুন 
আ. কিনশেভ
একদিন সকালে এক লোকের ঘুম ভাঙল খুবই বাজে একটা অনুভূতি নিয়ে: আজ তার ফ্ল্যাটে আগুন লাগবেই! 
‘আর আগুন একবার জ্বলতে শুরু করলে পুড়ে ছারখার হয়ে যাবে সবকিছু’—নাশতা করতে করতে তার মনে হলো। 
‘একেবারে দাউদাউ করে জ্বলবে’—ফ্ল্যাটের দরজা বন্ধ করতে করতে ভাবল সে। 
অফিসে খুবই অসুস্থ সময় কাটল তার। সারাক্ষণ মনে হতে থাকল: ‘নিশ্চয়ই এখন পুড়ছে। 
আগুন লাগার খবর পেলে লোকে যেভাবে ছোটে, সেই গতিতে সে ফিরল বাসায়। ‘এরই মধ্যে নির্ঘাত পুড়ে গেছে আমার ফ্ল্যাট!’—ফিরতে ফিরতে মনে হয়েছিল তার। যখন সে ঘরে ঢুকল, আগুনের কোনো চিহ্নও ছিল না সেখানে। 
তখন সে নিজেই আগুন ধরাল ঘরে। তারপর প্রতিবেশীদের সঙ্গে দাঁড়িয়ে জ্বলন্ত আগুনের লেলিহান শিখার দিকে তাকিয়ে দীর্ঘশ্বাস ফেলে বলল:
—আমি ঠিকই জানতাম!

রুশ মিশালি
 প্রেমে মাতাল হওয়া যায় বটে, তবে ভোদকায় খরচ কম। 
 পৃথিবীতে দুই রকমের মেয়ে আছে: ‘আমাকে তোমার কী দরকার?’ এবং ‘তোমাকে আমার কী দরকার?’
 তুমি সকালে দৌড়াও? 
—প্রতিদিন। সকালে উঠে ঘরজুড়ে দৌড়াই আর বলি, ‘হায় হায়! লেট হয়ে গেছে।’ 
 রুশ জনগণ অরাজকতা দীর্ঘদিন সহ্য করতে পারে না বলে দ্রুত তাতে অভ্যস্ত হয়ে পড়ে। 
 বুঝি না, কেন কিছু লোক দাঁত দিয়ে নখ কামড়ায়। নখ না থাকলে নাকের ভেতরের বর্জ্য বের করা দুষ্কর হয়ে পড়ে তো! 
 বালক কিছুতেই বুঝতে পারে না, তার পোকার-খেলোয়াড় পিতা তাকে ভালোবাসে কি না। 
 জোর ভলিউমে অডিও-বুক চালিয়ে দিয়েও নাচা সম্ভব, মাতাল অবস্থায়।

﻿‘এ আমাদের কনিষ্ঠ, নাম ভালেরিক’—সগর্বে নিজের সন্তানের পরিচয় দান করলেন সের্গেই পেত্রোভিচ। ‘গানপাগল।’ 
‘তাই নাকি!’—অতিথিরা প্রশ্ন করল সমস্বরে। 
‘তো একটা কিছু বাজিয়ে শোনাও না, ভালেরিক।’—একজন প্রস্তাব দিল। 
চোখমুখ লাল হয়ে উঠল লজ্জিত ভালেরিকের। সে প্রশ্নমাখা চোখে তাকালো তার মায়ের দিকে। 
‘সবাই চাইছে যখন...’—সসংকোচে বললেন এদিতা ইয়াকভলেভ্না।
‘শুনতে চাই! শুনতে চাই!’—অতিথিরা হাততালি বাজিয়ে বলল। 
ভালেরিক প্রশ্নমাখা চোখে তাকালো বাবার দিকে।
‘সবাই অনুরোধ করছে যখন...’—বাবা বললেন। 
ভালেরিক ধীর পায়ে এগিয়ে গেল ক্যাসেট প্লেয়ারের দিকে, তারপর আত্মবিশ্বাসের সঙ্গে আঙুল দিয়ে চাপ দিল ‘প্লে’ বাটনে। 

এই তো জীবন
আলেক্সান্দর শ্মিদ
ঘুম ভাঙল সকালে। চকচকে সূর্য বাইরে, গান গাইছে পাখিরা, অফিসে যেতে হবে না। সন্ধ্যায় টিভিতে ফুটবল। আহা! আলোকিত হয়ে উঠল আত্মার ভেতরটা। 
বিছানা ছাড়লাম, মুখ-হাত ধুয়ে আফটার শেভ মাখলাম আচ্ছামতো। তারপর নাশতা সেরে আর্মচেয়ারে বসলাম পত্রিকা নিয়ে। ঠিক তখন স্ত্রী এসে একটা ব্যাগ ধরিয়ে দিল হাতে: 
—বাজারে যাও। আলু কিনতে হবে। 
অন্ধকার নেমে এল আত্মার ভেতরে। 
কিন্তু উপায় তো নেই! কাপড়চোপড় পাল্টে রওনা দিলাম। বাসস্টপের দিকে হাঁটছি, দেখি, আমার বাসটা আসছে। খুশি হয়ে স্প্রিন্ট লাগালাম। এক দৌড়ে ঢোকার চেষ্টা করলাম দরজা দিয়ে। ব্যর্থ। অন্য দরজা দিয়ে ঢুকতে গেলাম। আবার ব্যর্থ। মনটা খারাপ হলো। এ-দরজা ও-দরজা করতে করতেই সক্লেশে বন্ধ হয়ে গেল বাসের দরজা দুটো। কী আর করা! হেঁটেই রওনা দিলাম। 
বাজারে গিয়ে দেখি, ভিড়ে ভিড়াক্কার! তবু নাগাল পাওয়া গেল আলুবিক্রেতা এক বৃদ্ধার। খুশি হয়ে উঠল মনটা। ব্যাগভর্তি করে আলু নিয়ে ওজন করলাম, তারপর দাম মিটিয়ে দিয়ে হাঁটা ধরলাম নিজের ক্রয়সাফল্যে আত্মতৃপ্ত হয়ে। দেখি, আরেকজন আলু বিক্রি করছে। এগিয়ে গেলাম কাছে। মানে শ্রেয়, দামেও কম। মনটা খারাপ হলো। 
হনহন করে হাঁটতে শুরু করলাম বাজারের গেট লক্ষ করে। আরও বেশি মন খারাপ যাতে না হয়, তাই দুপাশে তাকালাম না একেবারেই। গেটের মুখে দেখি, ব্যারেল থেকে বিয়ার বিক্রি করছে। লাইন খুব দীর্ঘ নয়। মনটা খুশি হলো। বড় এক গ্লাস ভর্তি করে নিয়ে একপাশে সরে গিয়ে দাঁড়ালাম। চুমুক দেওয়ার অধীর প্রতীক্ষা। মিনিট খানেক অপেক্ষা করে ফেনার ওপরে ফুঁ দিয়ে এক ঢোক গিললাম। বিয়ার তো একদমই ঠান্ডা নয়! মনঃক্ষুণ্ন হলাম খুবই। কোনোমতে আধা গ্লাস খেয়ে বাকিটা ঢেলে দিলাম মাটির ওপরে। তারপর বাসার পানে। 
বাসার কাছে আসতেই দেখা প্রতিবেশীর সঙ্গে। এ-কথা ও-কথা বলতে বলতে আমাদের এই সাক্ষাৎ উদ্যাপন করার প্রস্তাব দিল সে। খুশি হয়ে উঠলাম। পকেট হাতড়ে খুচরো পয়সা জড়ো করে বুঝলাম, এ পয়সায় কুলোবে না। মনটা খারাপ হলো আবার। আরও পাঁচ মিনিট তার সঙ্গে দাঁড়িয়ে থেকে ফিরে গেলাম বাসায়। 
দরজা খুলে ফ্ল্যাটে ঢুকেই শুনি, স্ত্রী রান্নাঘরে কার সঙ্গে জানি কথা বলছে। ভাবলাম, মা বেড়াতে এসেছে। খুশি হয়ে উঠল মনটা। রান্নাঘরে ঢুকলাম তড়িঘড়ি করে। দেখি, শাশুড়ি উদয় হয়েছে কোত্থেকে! মনটা বড়ই খারাপ হলো। আর্মচেয়ারে বসে ভাবলাম: এ কেমন জীবন? ঠিক যেন জেব্রা ক্রসিং—জন্ম থেকে মৃত্যু পর্যন্ত। কিন্তু সাদা অংশ তাতে এত কম কেন? সাদা রং চুরি করে নাকি কেউ?

﻿রুশ ঘুষমিশালি
 সাম্প্রতিককালে রাশিয়ার দুর্নীতিবাজদের মধ্যে দেশপ্রেম জেগে উঠেছে বলে ধারণা করা হচ্ছে। ডলার ও ইউরোর পাশাপাশি তারা এখন ঘুষ নিচ্ছে রুবলেও। 

 ঘুষের ওপর ট্যাক্স বসানো যেতে পারত, তবে সেটা করলে ঘুষদাতার ওপর আরও চাপ পড়বে। ঘুষ দেওয়ার সময় তাতে ট্যাক্সের টাকাটাও জুড়ে দিতে হবে যে! 
 রাশিয়ায় দুর্নীতি নির্মূল করা সম্ভব নয়। কারণ তা নির্মূল করতে গেলে সেটাকে আগাগোড়া জানতে হবে। জানতে হলে তাতে অংশ নিতে হবে। আর একবার তাতে অংশ নিতে শুরু করলে...
 রাশিয়ায় ‘পিতৃভূমির বীর দিবস’ ও ‘দুর্নীতির বিরুদ্ধে যুদ্ধ দিবস’ একই দিনে (৯ ডিসেম্বর) কেন? কাহিনি কী? 
 যে দেশে খামের সাইজ রুবলের নোটের চেয়ে একটু বড়, সে দেশে দুর্নীতির বিরুদ্ধে যুদ্ধ সফল হওয়ার সম্ভাবনা কীভাবে থাকবে!
 দুর্নীতির বিরুদ্ধে যুদ্ধের জন্য অর্থ বরাদ্দ করা আর অ্যালকোহলিজমের বিরুদ্ধে যুদ্ধ করতে ভোদকা বরাদ্দ করার ভেতরে কোনো তফাত নেই। 
 ‘মনোপলি’ খেলার রুশ ভার্সনে ঘুষ দেওয়ার পদ্ধতি যোগ করা হয়েছে।
 সরকারি কর্মচারীদের দৃষ্টিতে দুর্নীতি হচ্ছে রূপবতী রমণীর মতো, যার সঙ্গে যুদ্ধ করার চেয়ে বন্ধুত্ব করা লাভজনক। 
 —ঘুষ ও দুর্নীতির ভেতরে তফাত কী? 
—ঘুষ মানে হচ্ছে ‘নিল ও কাজ করে দিল’, আর দুর্নীতি হচ্ছে ‘নিল বটে, তবে কাজ করল না’। 
 প্রায়ই বলতে শুনি: দুর্নীতির সঙ্গে যুদ্ধ ঘোষণা করা হয়েছে। অথচ যুদ্ধ ঘোষণা করা উচিত দুর্নীতির বিরুদ্ধে।
 অনুসন্ধান করে জানা গেছে, রাশিয়ার সংসদ সদস্যদের শতকরা ৯০ জন দুর্নীতির সঙ্গে জড়িত ছিল অতীতে। বাকি ১০ জন জড়িত বর্তমানে।
 —আমার মনে হয়, জাতি হিসেবে সভ্য হওয়ার সময় আমাদের এসেছে। আমাদের উচিত হবে ভোদকা পান ত্যাগ করা, মেয়েদের সম্মান করা এবং চুরি করা ও ঘুষ খাওয়া অতি অবশ্য বন্ধ করতে হবে।
—তা বটে, কিন্তু সে ক্ষেত্রে জাতি হিসেবে আমরা আমাদের স্বকীয়তা ও বৈশিষ্ট্য হারিয়ে ফেলব নাকি? 
 সাংসদ পেত্রোভ ঘুম ভাঙার পরে উঠলেন ১০ হাজার ডলার থেকে, দু’পা ঢোকালেন ১০০ ডলারে, গেলেন পনেরো হাজার ডলারে, মাজলেন পাঁচ হাজার ডলার, ২০০ ডলার খেলেন, পরলেন ১২ হাজার ডলার, তারপর আড়াই লাখ ডলারে বসে রওনা দিলেন সংসদ ভবনের উদ্দেশে। সেখানে তিনি আজ বক্তব্য দেবেন ‘রাশিয়ায় দুর্নীতির বিরুদ্ধে যুদ্ধ’ বিষয়ে। 
 —দুর্নীতির বিরুদ্ধে যুদ্ধে জয়লাভ সম্ভব নয় কেন? 
—কারণ প্রায় প্রত্যেক যোদ্ধাই মনে মনে দুর্নীতিবাজ হওয়ার ইচ্ছে লালন করে।
 দুর্নীতির অবিনশ্বরতার সূত্র: দুর্নীতির উদ্ভব কোনোখান থেকে হয় না, কোথাও তা বিলুপ্তও হয় না। কেবল তা এক ক্যাবিনেট থেকে যায় অন্য ক্যাবিনেটে। 
 ঘুষ খেতে গিয়ে হাতেনাতে ধরা পড়ার পর যখন কেউ বলে ‘ষড়যন্ত্র করে আমাকে ফাঁদে ফেলা হয়েছে’, তার এই কথার প্রকৃত অনুবাদ আসলে এ রকম, ‘বেবাকেই খায়, কিন্তু আমি খাইলেই দোষ!’
 —বিচার বিভাগের লোগোতে Themis-এর যে ছবি আছে, তাতে তার চোখ বাঁধা কেন?
—ঘুষ নেওয়ার সময় সে ঘুষদাতার চোখে চোখ ফেলতে লজ্জা পায় বলে। 
 গতকাল মস্কোর প্রধান স্টেডিয়ামে অনুষ্ঠিত হয় দুর্নীতির সঙ্গে যুদ্ধ প্রতিযোগিতা। এতে জয় হয়েছে বন্ধুত্বের।
 যদি কোনো সরকারি বিভাগে ঘুষের প্রচলন নেই বলে প্রমাণিত হয়, তাহলে বুঝতে হবে, ওই বিভাগের কোনো প্রয়োজনীয়তাই আসলে নেই।
 রাশিয়ায় আইনের অক্ষরের চেয়ে ঘুষের অঙ্ক বেশি শক্তিশালী। 
 রাশিয়ায় ধনী হওয়ার দুটি পথ আছে: হয় হতে হবে দুর্নীতিবাজ, নয়তো দুর্নীতিবিরোধী যোদ্ধা। 
 ঘুষ ব্যাপারটি অধিকাংশ লোকেরই অপছন্দ। কারণ তারা ঘুষ শুধু দিয়েই যায়, ঘুষ তারা পায় না। 
 —রাশিয়াকে দুর্নীতিমুক্ত করার উপায় কী?
—‘রাশিয়া’ ও ‘দুর্নীতি’, এই শব্দ দুটি পাল্টে দেওয়া ছাড়া আর কোনো পথ নেই। 
 ঘুষ না দিলে রাশিয়ায় দুর্নীতির বিরুদ্ধে যুদ্ধ শুরু করানো সম্ভব নয়।
 উচ্চপদস্থ কাস্টমস অফিসারের জন্মদিন অচিরেই। তাকে কী উপহার দেওয়া যেতে পারে, তা নিয়ে তার সহকর্মীরা বসে আলাপ করছে। 
—সবাই মিলে চাঁদা তুলে একটা বিএমডব্লিউ কিনে দিলে কেমন হয়?
—না, এত কিপটেমি ঠিক নয়। তার চেয়ে বরং অতিরিক্ত এক শিফট ডিউটি তাকে উপহার দেওয়া যেতে পারে। 
 পুলিশে চাকরি নেওয়ার পর টানা চার মাস বেতন না তোলায় ডেকে পাঠানো হলো ইভানভকে, জানতে চাওয়া হলো এমন অদ্ভুত আচরণের কারণ। ইভানভ বলল,	এই চাকরিতে বেতনও পাওয়া যায় নাকি! চাকরিতে যোগ দিয়ে ইউনিফর্ম আর পিস্তল পেয়ে আমি তো ভেবেছিলাম আমাকে বলা হলো, ‘এখন যেভাবে পারো, করে খাও।’ 
 —অনেক সময়ই ‘দুর্নীতি নির্মূল’ না বলে ‘দুর্নীতির বিরুদ্ধে যুদ্ধ’ বলা হয় কেন?
—যুদ্ধশেষে বিজিতদের সব সম্পদ বিজয়ী যোদ্ধাদের দখলে চলে আসে বলে।
 ‘হয় ঘুষ দিন, নয়তো সবকিছু আইন মোতাবেক করা হবে কিন্তু!’ এমন কথা বাস্তব কেবল রাশিয়াতেই।

﻿ জীবনটা খুব ছোট। তাই ভদকা খাই চুকচুক করে নয়, ঢকঢক করে। 

 জার্মানিতে উৎপাদিত পণ্যের মান নিয়ে সবাইকে উচ্ছ্বসিত প্রশংসা করতে শুনি। তারা চীন দেশের পণ্যগুলোর মান ধর্তব্যেই আনতে চায় না। একেবারেই ভিত্তিহীন ও অযৌক্তিক কথা এসব! চীনের দেয়াল দাঁড়িয়ে আছে দুই হাজার বছর হয়ে গেল। আর বার্লিনের দেয়ালটা টেকেনি পঞ্চাশ বছরও।

 প্রেমিক ও স্বামীর মধ্যে পার্থক্য কী? 
—প্রেমিকের সঙ্গে সময় কাটানোর সময় মাথা ঘোরে, আর স্বামীর সঙ্গে থাকলে মাথাব্যথা করে।

 জাপানের ভয়াবহ বিপর্যয়ে মস্কোবাসীও সমব্যথী। তারা এখন স্থানীয় সুশি-বারগুলোর ওয়েটারদের বড় অঙ্কের টিপস দিচ্ছে।

﻿টাকওয়ালা এবং বাড়িওয়ালার মধ্যে তফাত কী?
ইব্রাহিম আহমেদ
সাভার দিয়া, মনোহরদী, নরসিংদী
টাকওয়ালাকে দেখেই চেনা যায় আর বাড়িওয়ালাকে চিনতে কথাও বলতে হয়।

জীবন ও যুদ্ধের মধ্যে পার্থক্য কী?
এম এস লিটন
আবছার ব্রাদার্স, ফটিকছড়ি, চট্টগ্রাম
জীবন থাকলে যুদ্ধ করতে হয়, আর যুদ্ধ করলে জীবন যাবেই।

বলুন তো, মানুষ রেগে যায় কেন?
কাজী আলিমুজ্জামান
আসাদ এভিনিউ, মোহাম্মদপুর, ঢাকা
হেরে যাওয়ার জন্য, শোনেননি—রেগে গেলেন তো হেরে গেলেন।

প্রেমেও স্যাকা আছে আবার রুটিতেও স্যাকা দিতে হয়, প্রেম আর রুটির মধ্যে তাহলে পার্থক্য কী?
নজিবুল্লাহ
জগন্নাথ বিশ্ববিদ্যালয়, ঢাকা
স্যাকাওয়ালা রুটির একটা মূল্য আছে কিন্তু প্রেমের স্যাকার কোনো মূল্য নেই।

মানুষ স্বপ্ন দেখে কেন?
রীতু
বোসপাড়া, মেহেরপুর
বাস্তবতা সহ্য করতে না পেরে।

কোনটি সহজ, দুর্নীতি নাকি রাজনীতি?
লুৎফর রহমান
চড়বাড়িয়া, সদর, বরিশাল
রাজনীতি করলে দুর্নীতি করা সহজ হয়, আবার দুর্নীতি করলে রাজনীতিতে ডাক আসে।

সেরা প্রশ্ন
দাবা খেলাকে কেন শান্তির খেলা বলা হয়?
সবুজ সরকার
ভাবিচা, নিয়ামতপুর, নওগাঁ
কারণ, এতে রাজা আছে রানি নাই।

﻿ফেসবুক কী? 
জাবির জাহান 
চট্টগ্রাম সরকারি উচ্চবিদ্যালয় ও কলেজ, চট্টগ্রাম
নীল রঙের সোশ্যালিস্ট।

আলো ও অন্ধকারের মধ্যে মিল কোথায়?
শায়লা ইয়াসমিন
বিজ্ঞান ও প্রযুক্তি বিশ্ববিদ্যালয়, পটুয়াখালী
একে অপরকে খুব মিস করে, কিন্তু কখনো দেখা হয় না।

কে কার দাস—মানুষ অভ্যাসের, না অভ্যাস মানুষের?
খোন্দকার নাদিম মাহমুদ
গোছা, মোহনপুর, রাজশাহী
অভ্যাসেরই দাস হওয়ার কথা, কিন্তু সুযোগের অভাবে এখন মানুষই দাস।

আপনি বাঁচলে বাপের নাম, তাহলে আমি বাঁচলে কার নাম?
সম্রাট আকবর
উকিলের মোড়, নীলফামারী
ওই যে বললেন না, আপনি বাঁচলে বাপের নাম!

সহকারী সবজান্তা হতে চাই, কী করব?
মেরিনা ইয়াসমিন
কাউনিয়া, প্রধান সড়ক, বরিশাল
ঠিক বলেছেন, আমারও একই ইচ্ছা।

ব্যর্থতাকে হেসে উড়িয়ে দেয় যে?
রিয়াজুল হাসান
কাউনিয়া প্রধান সড়ক, বরিশাল
নেতা-মন্ত্রী।

সেরা প্রশ্ন
ভালোবাসলে কাঁদতে হয়, আর না বাসলে?
মো. শাহজাহান কবির
মসজিদ রোড, কাঁচিঝুলি, ময়মনসিংহ
অন্যের কান্না দেখার সুযোগ হয়।

﻿কঠোর হস্তে দমন করে যে—
রিয়াজুল হাসান
কাউনিয়া, বরিশাল
কাঠুরে 

স্বপ্ন এবং দুঃস্বপ্নের মধ্যে পার্থক্য কী?
শায়লা ইয়াসমিন
বিবিএ, পবিপ্রবি, পটুয়াখালী
নেতাদের নির্বাচনী প্রতিশ্রুতি ও বাস্তবায়নের মধ্যে যে পার্থক্য।

রোগী মারা যাওয়ার পর ডাক্তার আসে কেন?
মেরিনা ইয়াসমিন
কাউনিয়া প্রধান সড়ক, বরিশাল
আত্মীয়স্বজনকে মৃত্যু নিশ্চিত করার জন্য।

বাংলাদেশে কোনো জিনিসের দাম বাড়লে আর কমে না কেন?
পারভেজ
স্টেডিয়ামপাড়া, মেহেরপুর
ক্রেতাদের আত্মসম্মান বজায় রাখার জন্য।

ছেলেরা করলে হয় ইভ টিজিং, আর মেয়েরা করলে?
পলাশ চন্দ্র রায়
কামাল আতাতুর্ক এভিনিউ, ঢাকা
পাত্রের সহ্যক্ষমতার পরীক্ষা।

আপনি বাঁচলে বাপের নাম, তাহলে আমি বাঁচলে কার নাম?
সম্রাট আকবর
উকিলের রোড, নীলফামারী
মোগল বংশধরদের নাম।

সেরা প্রশ্ন
এখন সময়?
এস এম শাহীন
ফুলবাড়ী, নহাটা, মুহম্মদপুর, মাগুরা
সরি, এখন দুঃসময় চলছে।

﻿আমি ভালো দৌড়াতে পারি, এখন কী করব?
লুৎফর রাহমান 
চরবাড়িয়া ইউনিয়ন, বরিশাল
প্রধানমন্ত্রীর সঙ্গে যোগাযোগ করে দেখতে পারেন!

ঘড়ির কাঁটা চলা শুরু করলে আর থামে না কেন?
গোলাম সরোয়ার
বিবিরহাট, ফটিকছড়ি, চট্টগ্রাম
থামলে যদি লেট হয়ে যায়! এ জন্য থামে না।

খাইলে মানুষ মরে, নাকি না খাইলে মরে?
জয়নাল আবেদীন
সন্দ্বীপ হাউস, পূর্ব মাদারবাড়ি, চট্টগ্রাম

সেটা নির্ভর করছে কী খাচ্ছেন, ভেজাল খাবার, না ভেজালমুক্ত খাবার, তার ওপর!
সুন্দরবন আছে, কিন্তু সুন্দরীবন নেই কেন?
মো. আরমান হোসেন
শেরেবাংলা নগর, বটতলা, পুরান বগুড়া 

সুন্দরবন—তাতেই দস্যুর শেষ 
নেই, সুন্দরী হলে কী হতো একবার ভাবুন!

কাজির গরু কেতাবে আছে, গোয়ালে নেই কেন?
করুণাময় চক্রবর্তী
জজকোর্ট, হবিগঞ্জ
কারণ, কাজি হতে গিয়ে গরু বেচে কেতাব কিনেছিল।

আর কত মৃত্যু হলে বন্ধ হবে সড়ক দুর্ঘটনা?
নাই সুই মং
সরকারি মহিলা কলেজ, বান্দরবান
যখন আর সড়কে চলাচলের জন্য কেউ থাকবে না!

সেরা প্রশ্ন
সত্যিই কি বাঘের লেজ দিয়ে কান চুলকানো যায়?
মো. হাসান
ব্লক-সি, বাড়ি-৮৬, নতুন উপশহর, যশোর
অবশ্যই যায়, বাঘটি যদি মৃত হয়।

﻿দুর্নীতির বাবা কে?
গোলাপ আমিন
মসুয়া, পাকুন্দিয়া, কিশোরগঞ্জ।
দুর্নীতির মায়ের হাজবেন্ড!

পদ্মা সেতুর অপর নাম কী?
মশিউর
৪০ এসএম হল, ঢাকা বিশ্ববিদ্যালয়।
কোন দৃষ্টিকোণ থেকে, সরকারি না বেসরকারি?

রাজনীতি ও দুর্নীতির মধ্যে অমিল কোথায়?
লোপা
ঘোষপাড়া, মেহেরপুর।
অমিল! মিল হলে তাও কিছু বলার ছিল!

রাজনীতি, পেটনীতি, কূটনীতি, দুর্নীতি—এদের মধ্যে কোনটি উত্তম?
আবুল কাশেম
জকসিন বাজার, লক্ষ্মীপুর।
দুর্নীতি, কারণ ওটার ভেতরে বাকি সবই পাবেন!

মামার জোরে চাকরি হলেও খালার জোরে চাকরি হয় না কেন?
নিলয় আহমেদ
বড় গোপালদী, দশমিনা, পটুয়াখালী।
খালা নিজেই তো নিজের বাচ্চার জন্য বাচ্চার মামার পেছনে দৌড়ায়!

সরকার দেশের প্রাকৃতিক সম্পদ তেল-গ্যাস বিদেশি প্রতিষ্ঠানের হাতে তুলে দিচ্ছে কেন?
মো. আবদুল ছামাদ
আনন্দমোহন কলেজ, ময়মনসিংহ।
একটু তেল দিয়ে হাতে রাখছে আরকি, আবার কবে গিয়ে উঠতে হয়! 

সেরা প্রশ্ন
সরকার বদলায়, আমাদের জীবন বদলায় না কেন?
মো. আবু রায়হান
রাঙ্গুনিয়া, আনোয়ারা, চট্টগ্রাম।
কী আশ্চর্য! সরকার কি আমাদের জীবনের অংশ নাকি?
