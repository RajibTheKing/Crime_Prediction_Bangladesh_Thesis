
﻿পারসোনা 
পারসোনায় বিয়ে, গায়েহলুদ, বউভাতের মেকআপ নিলে আপনি পাবেন একটি বিনা মূল্যে ফেসিয়াল। আর এই ফেসিয়ালের কুপনের র‌্যাফল ড্র জিতে ঘুরে আসতে পারেন কলকাতা বা কক্সবাজার। কনের এক দিনের সাজ করালে পাবেন একটি পার্টি সাজ বিনা মূল্যে। এ ছাড়া কনের চুল রিবন্ডিং করালে পাবেন বিনা মূল্যে চুলের যত্ন। আর সেই সঙ্গে থাকছে ১৫ শতাংশ ছাড়। 

ফারজানা শাকিল’স মেকওভার স্যালন
এখানকার ‘প্রি-ওয়েডিং’ সার্ভিসে রয়েছে বিশেষ ছাড়। কনের সাজের সঙ্গে এক বা একাধিক পার্টি সাজ দেওয়া হচ্ছে বিনা মূল্যে। এখানে বিয়ের সাজ করালেই কনে পাচ্ছেন বিনা মূল্যে সদস্য কার্ড। 

হেয়ারোবিক্স ব্রাইডাল
বিয়ের সাজের দুটি প্যাকেজ আছে তাদের। নয় হাজার ৯৯৯ টাকা প্যাকেজে পাবেন কনের সাজ, ওয়াক্সিং, পেডিকিওর, ম্যানিকিওর ও ফেসিয়াল। ১৫ হাজার ৫০০ টাকার প্যাকেজে আছে গায়েহলুদ, বিয়ে, বউভাতের সাজ, একাধিক পার্টি সাজ, ভ্রু তোলা, ওয়াক্সিং, পেডিকিওর, ম্যানিকিওর ও ফেসিয়াল। 

ওমেন্স ওয়ার্ল্ড 
ওমেন্স ওয়ার্ল্ডের পাঁচটি শাখাতেই ব্রাইডাল প্যাকেজের সঙ্গে আরও থাকছে প্রি-ব্রাইডাল প্যাকেজ, যা বিয়ের ৩০ দিন, ১৫ দিন বা সাত দিন আগে থেকে কনেরা নিতে পারেন নিজের পছন্দমতো। এই প্যাকেজে থাকছে ব্রাইডাল ফেসিয়াল, চুলের যত্ন, ম্যানিকিওর, পেডিকিওর, ওয়াক্সিং ইত্যাদি। 

হারমনি স্পা 
কনের সাজ ও যত্নে প্রি-ব্রাইডাল প্যাকেজ পাবেন হারমনি স্পাতে। প্রত্যেক কনেকেই দেওয়া হবে বিশেষ পরামর্শ। নতুন জীবন শুরুর আগে নানা কিছু জানতে পারবেন এতে। 

শিলা’স মেকওভার স্যালন
এখানে সাত হাজার টাকার ব্রাইডাল মেকআপ নিলে তিনজনের পার্টি মেকআপ পাবেন বিনা মূল্যে। আবার ছয় হাজার টাকার ব্রাইডাল মেকআপে মেহেদি থাকছে বিনা মূল্যে।

রেড বিউটি স্যালন
এখানে অভিজ্ঞ রূপচর্চাবিদের কাছে কনের মেকআপ করালে বরের মেকআপ করাতে পারবেন বিনা মূল্যে। এ ছাড়া কনের পোশাক, গয়না নিয়েও নানা পরামর্শ পাবেন।

﻿ছাই রঙের টি-শার্টে কালো-লালের মিশ্রণে নকশা করা। তাতে লেখা: ‘উট পাখি নয়, মানুষের জীবন চাই’। বড় হরফের এই লেখাই জানান দেয়, এটা বদলে যাওয়ার আহ্বান। প্রথম আলোর ত্রয়োদশ প্রতিষ্ঠাবার্ষিকীতে করা হয়েছে নতুন এই টি-শার্ট। এর নকশা করেছেন শিল্পী রফিকুন নবী। এটি এখন কিনতে পাওয়া যাবে ঢাকার আজিজ সুপার মার্কেটে ঐতিহ্যর শাখায়। 
ভিসকস কাপড়ের ওপরে ডাবল লেয়ারের কাজ করা হয়েছে এই টি-শার্টে। ‘ডাবল লেয়ার মানে হলো হাতা, গলা এবং টি-শার্টের ঝুলের দিকে দুই পরত কাপড় লাগানো। আর এর ফলে টি-শার্ট দেখতে যেমন আলাদা লাগে, তেমনি পরলে শরীরের সঙ্গে মানিয়ে যায়’—বলেন ঐতিহ্যর ডিজাইনার অনুপ কুমার পাল। তিনি আরও বলেন, ছাই আর কালো রঙের এই টি-শার্টের নকশা বেশ ছিমছাম আর পরেও আরাম। ছোট হাতার পাশাপাশি শীত উপলক্ষে ফুল হাতার একই নকশার টি-শার্ট মিলবে এখানে। ফুল হাতা ৩৭৫ এবং ছোট হাতা কেনা যাবে ৩০০ টাকায়।

﻿আবার আসছে ঈদ। নতুন পোশাক কেনার হিড়িক না থাকলেও আনুষঙ্গিক জিনিস তো কেনাই যেতে পারে; বিশেষ করে ব্যাগ আর জুতা।
পোশাকের সঙ্গে একটু কনট্রাস্ট বা কোনো একটি রঙের সঙ্গে মিলিয়ে ব্যাগ ও স্যান্ডেল চলছে। এ জন্য চলে আসতে পারেন ঢাকার গুলশানে অটবির ক্লজেটে। ব্যাগ, জুতা, পোশাক নিয়ে অটবির এই নতুন আয়োজন। অটবি লিমিটেডের পরিচালক সোহানা নূর বলেন, এখনকার ক্রেতারা অনেক ব্যস্ত। তাঁরা এক জায়গা থেকে ভালো মানের জিনিস কিনতে চান। তাঁদের কথা ভেবেই যাত্রা শুরু ক্লজেটের। এখানে টিনএজ থেকে শুরু করে মধ্যবয়সীদের জন্য বৈচিত্র্যময় সব নকশার ব্যাগ ও স্যান্ডেল আছে। এখানে পোশাকের সঙ্গে মিলিয়ে স্যান্ডেল থাকে, যাতে আপনার কেনাকাটা সহজ হবে।
এবারও ফ্ল্যাট স্যান্ডেলের চল, তবে এতে নতুনত্ব এসেছে। নানা ধরনের ফিতার সমাহারে তৈরি গ্ল্যাডিয়েটর স্যান্ডেলগুলো ক্যাপ্রি, লেগিংস বা টাইটসের সঙ্গে বেশ মানিয়ে যায়। সঙ্গে পরতে পারেন কুর্তা বা টপস। জিনস বা অন্য যেকোনো প্যান্টের সঙ্গে ফ্ল্যাট বা একটু উঁচু স্যান্ডেল ভালো দেখাবে। স্কিনি জিনস পরে একটু এলোমেলো লুক আনতে চাইলে স্টেজ শু বা স্যান্ডেল পায়ে গলিয়ে নিতে পারেন। তবে এ ধরনের স্যান্ডেল পরার আগে খেয়াল রাখবেন আপনার ব্যক্তিত্বের সঙ্গে মানানসই হয়েছে কি না।
স্টিলেটো হিলের স্যান্ডেল পরে ঈদের সন্ধ্যায় যেকোনো নিমন্ত্রণে চলে যান। জমকালো উৎসবে এই স্যান্ডেল মানানসই। স্যান্ডেলে নানা ধরনের বর্ণিল পুঁতি, পাথরের কাজ ব্যবহার করা হয়েছে। সামনে কয়েক রঙের ফিতা ও পেছনেও ফিতা ব্যবহার করা হয়েছে। পাশাপাশি বাহারি নকশার উঁচু হিলও চলছে। যাঁরা উঁচু স্যান্ডেল পরতে চান, অথচ পরে তেমন স্বাচ্ছন্দ্য পান না, তাঁরা সব দ্বিধাদ্বন্দ্ব ঝেড়ে ব্লক হিল ব্যবহার করতে পারেন। এটি আরামদায়ক হবে। আর হালের জনপ্রিয় ব্যালেরিনা শু তো আছেই। ব্যাগ ও স্যান্ডেলে এখন উজ্জ্বল রঙের ব্যবহার দেখা যাচ্ছে। কালো, সাদা, সবুজের পাশাপাশি কমলা, লাল, গাঢ় পার্পল, গোলাপি রঙের ব্যাগ চলছে। ক্লাচ ব্যাগের আকারে পরিবর্তন এসেছে। কোনোটি বটুয়ার মতো, কোনোটি চারকোণা খামের মতো, আর কোনোটি দৈর্ঘ্যে বড়। আপনার পোশাকের সঙ্গে মানানসই ব্যাগ ও স্যান্ডেল ঈদকে ভিন্নমাত্রা দেবে।
রেডিও টুডের কথাবন্ধু আফরিন জানালেন ঈদে উজ্জ্বল রঙের পোশাক পরবেন। ‘পোশাকের সঙ্গে মিলিয়ে স্যান্ডেল ও ব্যাগ ব্যবহার করব। লম্বা হওয়া সত্ত্বেও আমি উঁচু স্যান্ডেল পরতে পছন্দ করি।’ বলেন তিনি।

﻿একটা সময় ছিল, যখন গাঁদা আর রজনীগন্ধা ফুল দিয়েই হলুদবরণ কনে সাজানো হতো। তবে এখন ফুলের গয়নায় এসেছে পরিবর্তন। এখন কেবল কাঁচা ফুল দিয়েই নয়, কখনো শুকনো ফুল আবার নানা রঙের ফুল দিয়ে করা হয় গায়েহলুদের সাজ।
‘সবুজ, বেগুনি, গোলাপি ও সাদা ফুল দিয়েই সাজতে চাইছেন কনেরা’—এমনটা বলেন ফুলের গয়না নিয়ে কাজ করে এমন প্রতিষ্ঠান স্পিকিং রোজেসের নির্বাহী পরিচালক কুমকুম হাসান। তিনি বলেন, ‘কাঁচা ও শুকনো—দুই ধরনের ফুল দিয়েই গয়না তৈরি করছি। ক্রিসেনথিমাস আর বিভিন্ন রঙের অর্কিড দিয়ে হলুদের গয়না তৈরি করা হয়। এই দুই ধরনের ফুল আকারে ছোট, তাই গয়না বানালে দেখতে দারুণ লাগে। রঙের ক্ষেত্রে সাদা, সবুজ, বেগুনি, গোলাপি ও লালকে প্রাধান্য দেওয়া হয়।’ 
ফুলের ব্যবহারেই শেষ নয়, গয়না তৈরিতে ব্যবহার করা হচ্ছে মুক্তা, ক্রিস্টাল, পাথর আর বিভিন্ন ধরনের পুঁতি। মুক্তার ব্যবহারে গয়না অনেক বেশি জাঁকালো মনে হয়। কানের দুল, মাথার টায়রা, টিকলি, রতনচুড়, আংটিসহ চেইন দিয়ে সংযুক্ত পায়ের অ্যাংকলেট, গলার বিভিন্ন ধরনের মালা, সীতাহার তো আছেই। আবার ক্রেতার ফরমায়েশ অনুযায়ী কণ্ঠ চিকও তৈরি করে দেওয়া হয়। যে রঙের পোশাক পরানো হচ্ছে, এর সঙ্গে মিল রেখে, আবার কখনো বিপরীত রঙের ফুল নির্বাচন করতে হয়।
আকারে ছোট শুকনো ফুলের গয়না একইভাবে বানানো হয়। তবে ফরমায়েশটা দিতে হয় হাতে সময় রেখে।
গয়নার দাম মূলত নির্ভর করে কী কী এবং কয়টা গয়না বানানো হলো, এর ওপর।
স্পিকিং রোজেসের কাঁচা ফুলের গয়না কেনা যাবে সেটপ্রতি ছয় থেকে আট হাজার টাকা, আর শুকনো ফুলের গয়না কেনা যাবে চার থেকে আট হাজার টাকার মধ্যে।
আধুনিক ফুলের গয়নার সঙ্গে মিল রেখে কনের সাজের ক্ষেত্রেও কিছুটা বৈচিত্র্য আসবে বলে মনে করেন রেড বিউটি স্যালনের প্রধান পরিচালন কর্মকর্তা ও রূপবিশেষজ্ঞ আফরোজা কামাল। তিনি বলেন, গায়ে হলুদ অনুষ্ঠান মানেই কেবল লাল, হলুদ আর সোনালি মেকআপ—এমনটা মনে করা একেবারেই ঠিক নয়। বরং ভিন্ন ধাঁচের গয়নার সঙ্গে মেকআপটা হবে আলাদা।
আফরোজা কামাল বলেন, গায়েহলুদে কনের চোখের সাজটা খুবই গুরুত্বপূর্ণ। চোখের নিচের অংশে কাজল মোটা করে আঁকতে হবে। তিন রঙের শ্যাডো ব্যবহার করা যেতে পারে। এ ক্ষেত্রে পোশাকের সঙ্গে মিলিয়ে প্রথমে হালকা, পরে গাঢ়—এভাবে ক্রমান্বয়ে তিন রঙের শ্যাডো দিলে চোখটা আকর্ষণীয় লাগে। আর আই লাইনার, মাশকারার ব্যবহার তো আছেই।
মুখের মেকআপ হালকা হলেই ভালো। ঠোঁটে হালকা গোলাপি রঙের গ্লিটারসহ কিংবা গ্লিটারছাড়া লিপস্টিক ব্যবহার করা যায়। আবার চাইলে লাল রঙের লিপস্টিকও দেওয়া যায়।
চুল যেহেতু ঘোমটায় ঢাকা থাকে, তাই খোঁপা করা যেতে পারে। কিংবা বেণি করে এক পাশে সেট করে নেওয়া যায়। বেণিতে ফুল পেঁচিয়ে নিলেও মন্দ লাগে না।
শাড়ির রং হালকা হলে ফুলের গয়নার সঙ্গে মিল রেখে ঝাউগাছের সবুজ পাতা অথবা স্প্রে রং দিয়ে মূল পাতার রং পরিবর্তন করে কাঁধের এক পাশে লাগিয়ে দেওয়া যায়। তাহলে সাজে একটা বৈচিত্র্য চলে আসে।
সর্বোপরি ফুলের গয়নার সঙ্গে পোশাক নির্বাচন এবং মেকআপের যেন মিল থাকে, সেদিকে লক্ষ রাখতে হবে।
ফুলের গয়নার রঙে দেখা যাচ্ছে বৈচিত্র্য। 

﻿গলাবন্ধনী তার নাম! তবে শুধু বন্ধন দেওয়াই এর কাজ নয়, ব্যক্তিত্বের নিগূঢ় সৌন্দর্য প্রকাশ করাও এর কাজ।
ইন্টারনেট ঘেঁটে পাওয়া এক ইতিহাস শোনাই। সে বহু দিন আগের কথা। পাশ্চাত্যে প্রচণ্ড শীত থেকে গলার অংশকে রক্ষা করতে নারী-পুরুষ উভয়ের মধ্যে জনপ্রিয়তা লাভ করল এক টুকরো কাপড়। দেখা গেল, বেশ কাজে দিচ্ছে সেটি। ধীরে ধীরে সে কাপড়খানি বিশেষ এক কায়দায় হয়ে উঠল স্কার্ফ। উনিশ শতকের শুরুর দিকে জেসে ল্যাংসডর্ফ নামে আমেরিকান এক ভদ্রলোক স্কার্ফটাকে ডান দিকে ত্রিকোণ করে কেটে দুই পাশে সমানভাবে ঝুলিয়ে করে দিলেন টাই। তবে আমেরিকার সেই ভদ্রলোক আজকের টাই দেখলে অবাক না হয়ে পারতেনই না। বরনে, গড়নে, নকশায়, বুননে টাই আজ হয়ে উঠেছে ছেলেদের অন্যতম ফ্যাশন অনুষঙ্গ। ফ্যাশনের পাশাপাশি এই হিম দিনে টাই যেন এক টুকরো উষ্ণ পরশ। 
একস্ট্যাসির প্রধান ডিজাইনার তানজীম হক বলেন, ‘বছরের এ সময়টায় সবচেয়ে আরামদায়ক পোশাক হচ্ছে স্যুট-ব্লেজার। এর সঙ্গে টাই যোগ করে ভিন্ন মাত্রা। তবে স্যুট-ব্লেজারের মতো টাইখানাও হওয়া চাই মনমতো ও মাপমতো। ছেলেদের ব্লেজারগুলো এখন শুধু ফরমাল নয়, একটু ক্যাজুয়াল ধাঁচেও তৈরি হচ্ছে। ব্লেজার, স্যুটের এখন একেবারে ফিটফাটের ফ্যাশন। নিচের দিকটা গোলাকার এমন ব্লেজার ও রঙিন টাই এখন তারুণ্যের পছন্দের তালিকায়।’
বর্তমানে টাইয়ের ব্যবহার কেবল আনুষ্ঠানিক পরিবেশে স্যুট-ব্লেজারেই সীমাবদ্ধ নেই, টাই হয়ে উঠেছে নিত্যদিনের অনুষঙ্গ। শার্ট এমনকি টি-শার্টের সঙ্গেও তরুণ বয়সীদের কাছে বাহারি টাইগুলো জনপ্রিয়তা পেয়েছে। এভাবেই বলেন প্লাস পয়েন্টের কর্ণধার ফ্যাশন ডিজাইনার সাইফুল ইসলাম।
বাজার ঘুরে দেখা গেছে, প্রকৃতির রং, যেমন—কচি কলাপাতা, কালোজাম, পেঁয়াজ ও আপেল রঙের একরঙা টাইগুলো এখন চলছে বেশি। সিল্কের দ্যুতি ছড়ানো সাদা, কালো, সোনালি তো সব সময়েরই। তার সঙ্গে বিভিন্ন ফুলেল মোটিফ, জ্যামিতিক নকশা; ডোরার লাল, বেগুনি, নীল, কালো, গোলাপি, কমলা, আকাশির মিশেলে টাই তো রয়েছেই। আনুষ্ঠানিক (ফরমাল), অনানুষ্ঠানিক (ক্যাজুয়াল), হাল ফ্যাশন—তিন ধরনের টাই পাওয়া যাচ্ছে। সাধারণত ফরমাল টাইগুলো প্রস্থে দুই থেকে আড়াই ইঞ্চি, ক্যাজুয়ালগুলো দেড় থেকে দুই ইঞ্চি এবং ফ্যাশনেবল টাইগুলো এক থেকে দেড় ইঞ্চি হয়।
যাঁরা শীতের পোশাকের সঙ্গে হাল ফ্যাশনের টাই কিনেছেন অথবা কিনবেন বলে ভাবছেন, তাঁদের জন্য মেনজ ক্লাবের প্রধান নির্বাহী মাহমুদুল হেলালের পরামর্শ হলো, টাইয়ের সঙ্গে ব্লেজারটা মানাল কি না, সে দিকটায় একটু বেশি গুরুত্ব দিন। আপনার গড়নের সঙ্গে ব্লেজারটি যদি ঠিকঠাক না মেলে, তাহলে টাইয়ের সৌন্দর্যটা ফুটে উঠবে না। যাঁদের উচ্চতা কম তাঁদের স্ট্রাইপ ব্লেজারে ভালো দেখাবে। যাঁরা লম্বা গড়নের তাঁরা এক রঙা চেক ব্লেজার বেছে নিতে পারেন। মাঝারি উচ্চতার যাঁরা, তাঁদের চেক ছাড়া যেকোনো ব্লেজারেই মানিয়ে যায়। যাঁরা একটু হালকা গড়নের তাঁরা তিন-চার বাটন, মাঝারিরা দু-তিন বাটন আর ভারী গড়নের ব্যক্তিদের এক বাটন ব্লেজারই মানানসই। আর শার্ট কলার ও বাটনলেস ব্লেজার বেশি মানাবে, যদি আপনি লম্বা গড়নের হয়ে থাকেন। উচ্চতা মাঝারি ও কম হলে বেছে নিন কলার ছাড়া ব্লেজার। এবার এর সঙ্গে মিলিয়ে নিন আপনার পছন্দের শার্ট। তারপর টাই। আপনার পোশাক নির্বাচনের ধারাবাহিকতাটা হবে বড় থেকে ছোট।
জেন্টাল পার্কের ডিজাইনার শাহাদাৎ বাবু বলেন, ‘শারীরিক আকৃতির সঙ্গে টাইয়ের আকৃতি মানানসই হতে হবে। যাঁরা একটু মোটা, তাঁরা খানিকটা চ্যাপ্টা গোছের ছোট টাই বেছে নিন। যাঁরা লম্বা গড়নের, তাঁদের চাপা ও খানিকটা লম্বা টাই ভালো মানাবে।’
টাই নির্বাচনে রংটাও কম গুরুত্বপূর্ণ নয়। কারণ টাইয়ের রং হয়ে উঠতে পারে আপনার ব্যক্তিত্বের মূর্ত ভাষা। চিরায়ত রং সাদা ও কালোর বাইরে নীল, গোলাপি, সবুজও বেছে নিতে পারেন। ইয়েলোর বসুন্ধরা সিটি শপিং কমপ্লেক্স শাখার দায়িত্বে থাকা এ এইচ এম সাজেদুর রহমান বলেন, ‘এক রঙের শার্টের সঙ্গে পরুন চিকন চেক কিংবা স্ট্রাইপের টাই। আর স্ট্রাইপ ও চেক শার্টের সঙ্গে পরুন এক রং বা বাহারি সুতার কাজের টাই। তরুণ বয়সীদের গাঢ় রং, মাঝারি বয়সীদের হালকা রং ও বয়স্কদের উজ্জ্বল রঙে মানায় ভালো।’
নামটা গলাবন্ধনী হলেও এর বন্ধন নিয়ে জীবনে একবারও বিপাকে পড়েননি, এমন কারোর দেখা মেলা ভার! 
গলাবন্ধনীর বন্ধন হয় তিন ধরনের। এক প্যাঁচ, দুই প্যাঁচ, স্থির করা। শার্ট ও ব্লেজারের সঙ্গে এক প্যাঁচের মাঝারি দৈর্ঘ্যের টাই আর স্যুট-কোটের সঙ্গে দুই প্যাঁচের লম্বা টাই মানানসই।
একটি বেসরকারি প্রতিষ্ঠানের নির্বাহী পরিচালক রিসাত রাব্বানী ব্লেজারের সঙ্গে যেকোনো উজ্জ্বল রঙের টাই-ই পরতে পছন্দ করেন। সাউথইস্ট বিশ্ববিদ্যালয়ে বিবিএ অধ্যয়নরত রাজু হোসেন পারিবারিক কিংবা বন্ধুদের সব পার্টিতেই কালো বা লাল রঙের ফ্যাশনেবল টাই পরেন। স্যুট-ব্লেজারের সঙ্গে অথবা কেবল শার্টের সঙ্গে—দুভাবেই টাই পরতে পছন্দ করেন অনেকে। তবে যাঁরা শার্ট-টাই মিলিয়ে তার ওপর ব্লেজার চাপিয়ে নিচ্ছেন তাঁরা লক্ষ রাখুন—শার্টের কাফ যেন ব্লেজারের হাত যেখানে শেষ হয়, এর থেকে আধা ইঞ্চি বেশি থাকে। টাইয়ের সঙ্গে মিলিয়ে বেছে নিতে পারেন শার্টের কাফলিংক বোতামও। স্যুট-ব্লেজার, শার্টের সঙ্গে কোন টাইটা পরবেন, তা নিয়ে দ্বিধা-দ্বন্দ্বে ভোগার তেমন কোনো প্রয়োজন নেই। বিছানায় স্যুটটা মেলে ধরুন। তার ওপর শার্ট। এরপর তার সঙ্গে মিলিয়ে মনমতো একটা টাই। ভালো লাগাটা চোখে। আপনার চোখে যেটা ভালো লাগবে, সেটিতে আপনাকে দেখতে খারাপ লাগার কথা নয়। আর আপনি যা পরবেন তা-ই তো আপনার হাল ফ্যাশন!
দরদাম: বেক্সিমকোর ইয়েলোর সব শোরুমে ফরমাল ও ক্যাজুয়াল টাই মিলবে ৫৯৯-৯৯৯ টাকায়, ফ্রিল্যান্ডের শোরুমে পাবেন ফ্যাশনেবল টাই ৫৪০-৭৯০ টাকায়, ক্যাটস আইয়ে স্ট্রাইপ ও বিভিন্ন মোটিফের টাই পাবেন ৪০০-৪৫০ টাকায়, ওয়েসটেকসে পাবেন কাফলিংক ও টাইয়ের সেট ১০৫০ টাকায়, একস্ট্যাসিতে হাফসিল্কের টাই মিলবে ৭৮০-৮৫০ টাকায়, প্লাস পয়েন্টে ছোট, বড় দুই ধরনের টাই পাবেন ৩৫০-৯৫০ টাকায়।

﻿ঢাকা বিশ্ববিদ্যালয়ের মনোবিজ্ঞান বিভাগের অধ্যাপক ড. মেহতাব খানম দীর্ঘদিন ধরে কাউন্সেলিং সাইকোলজি বিষয়টি পড়াচ্ছেন। তিনি আপনার মানসিক বিভিন্ন সমস্যার সম্ভাব্য সমাধান দেবেন। অল্প কথায় আপনার সমস্যা তুলে ধরুন। আপনার সঠিক পরিচয় না দিতে চাইলে অন্য কোনো নাম ব্যবহার করুন।
স্থানস্বল্পতার কারণে সব চিঠির উত্তর দেওয়া আমাদের পক্ষে সম্ভব হয় না। আমরা দুঃখিত। —বি. স.
সমস্যা
আমি বিশ্ববিদ্যালয়ে পড়ি। বয়স ২২ বছর। আমি প্রচণ্ড রকমের স্বল্পভাষী। সে জন্য খুব বেশি মানুষের সঙ্গে আমার সখ্য গড়ে ওঠে না। এটা আমার বন্ধুদের ক্ষেত্রেও হয়। অনেকে আমাকে বলে, এটা নাকি আমার ভবিষ্যৎ জীবনে খারাপ প্রভাব ফেলবে। সে জন্য তারা আমাকে বেশি বেশি কথা বলার উপদেশ দেয়।
নাম প্রকাশে অনিচ্ছুক
পরামর্শ
মনোবিজ্ঞানীরা তাঁদের গবেষণার মাধ্যমে মানুষের ব্যক্তিত্বের ধরনগুলোকে বিভিন্নভাবে ভাগ করেছেন। একজন গবেষকের মতে, মানুষের ব্যক্তিত্ব তিন ধরনের হতে পারে, আর এগুলো হচ্ছে: অন্তর্মুখী, বহির্মুখী এবং এই দুটোর সমন্বয়। ৬৮ শতাংশ মানুষ তৃতীয় ধরনটির ভেতরে পড়ে এবং এদের বৈশিষ্ট্য হচ্ছে, এরা অতিরিক্ত কথা বলে না বা একেবারে নিজের একটি জগৎ তৈরি করে সেখানে স্বস্তির জায়গাটি খুঁজতে চেষ্টা করে না। যারা বহির্মুখী, তারা নিজেকে খুব প্রকাশ করে, সামাজিক পরিবেশে খুব আনন্দিত থাকে এবং অনেক সময় অতিরিক্ত আত্মবিশ্বাসের কারণে একটি দলীয় আলোচনায় যথেষ্ট না ভেবেই কিছু একটা মন্তব্য করে বসে। আর যারা অন্তর্মুখী, তারা স্বল্পভাষী হয়, সামাজিক পরিবেশে উপস্থিত থাকলেও চট করে মন্তব্য করা থেকে বিরত থাকে এবং অন্যের সঙ্গে ভাববিনিময়ে খুব একটা উৎসাহ বোধ করে না। তবে তারা কিন্তু লাজুক নয়, আসলে তারা নিজের জগতে থাকতেই বেশি পছন্দ করে। তারা যখন কথা বলে, তখন অল্প কথার মধ্যেও বিষয়বস্তু ভালোভাবে তুলে ধরতে সক্ষম হয়। তোমার চিঠি পড়ে মনে হচ্ছে, তোমার মধ্যে অন্তর্মুখী ব্যক্তিত্বের বৈশিষ্ট্য রয়েছে। তবে আমি বলব, তুমি ইন্টারনেটের সাহায্য নিয়ে এক্সট্রাভার্ট এবং ইনট্রোভার্টদের সম্পর্কে আরও তথ্য সংগ্রহ করে নিজের ব্যক্তিত্বের ধরনটি সম্পর্কে আরও নিশ্চিত হও। তোমার বন্ধুরা যে বলছে ভবিষ্যতে এর জন্য খারাপ প্রভাব পড়বে, এই কথায় বিচলিত না হয়ে তুমি নিজেই বুঝতে চেষ্টা করো, এই বৈশিষ্ট্য তোমার জীবনে কোনো অসুবিধা সৃষ্টি করছে কি না, বা ভবিষ্যতে করতে পারে কি না। অর্থাৎ, তুমি যে কথাগুলো যেখানে বলা প্রয়োজন, সেগুলো বলা থেকে নিজেকে বিরত রাখছ কি না, যার ফলে তুমি তোমার অধিকার থেকে বঞ্চিত হচ্ছ বা তোমার আকাঙ্ক্ষাগুলো অপূর্ণ থাকছে। সেটি যদি হয়, তাহলে হয়তো তোমাকে আরও সচেতন হয়ে সামাজিক দক্ষতা বাড়াতে হবে নিজের ভবিষ্যৎ আরও বেশি অর্থপূর্ণ করার জন্য। কারও মধ্যে যদি তুমি ভালো গুণাবলি দেখতে পাও, তাহলে তাকে আন্তরিকভাবে প্রশংসা করে এবং নিঃসংকোচে নিজের চাহিদাগুলো প্রকাশ করার মাধ্যমে তুমি এ ব্যাপারে উদ্যোগগুলো নিতে শুরু করতে পারো। তুমি অবশ্যই বিশ্বাস করবে যে স্বল্পভাষী হওয়া কোনো সমস্যা নয়, তবে জীবনে চলতে গেলে অনেকের সাহায্য প্রয়োজন এবং অন্যদের সঙ্গে একটি সৌহার্দ্যপূর্ণ সম্পর্ক রাখার জন্য যেটুকু কথা বলতেই হয়, তা তুমি অবশ্যই বলবে। সেই প্রতিজ্ঞাটি নিজের কাছে করলে এতে বরং বেশ উপকৃতই হবে। চিঠির জন্য অনেক ধন্যবাদ।

সমস্যা
আমি ইন্টারমিডিয়েট দ্বিতীয় বর্ষে পড়ি। দুই বছরের বেশি সময় ধরে একটি মেয়ের সঙ্গে আমার সম্পর্ক। আমার পরিবারের পক্ষ থেকে এ বিষয়ে কারও আপত্তি নেই। মেয়েটির পরিবারের তার মা (বাবা নেই) আমাদের সম্পর্ক মেনে নেবেন না কোনো দিন, এটা স্পষ্ট এবং এইচএসসি পরীক্ষার পরপরই ওর বিয়ে দেবেন, তিনি এ রকম শুনিয়েছেন। ওর মা প্রভাবশালী এবং রাজনৈতিক ক্ষমতার অধিকারী। আমাদের প্রেমের কিছু প্রমাণ তাঁর কাছে আছে। উল্লেখ্য, আমরা দুজন পালিয়ে যাওয়ার সিদ্ধান্ত নিয়েছি। পরিস্থিতি এমন যে এ ছাড়া অন্য কোনো পথ আমাদের খোলা নেই। আমরা চাইছি না, এ বয়সে এমন কাজ করতে, কিন্তু এ ছাড়া আমরা কী করতে পারি?
আলো
ময়মনসিংহ
পরামর্শ 
তোমরা দুজনই এখন অনেক ছোট এবং হয়তো প্রাপ্তবয়স্কও হওনি। এখনো কিন্তু বিয়ে করে ঘর বাঁধার স্বপ্ন দেখার সময় হয়নি। তোমাদের দুজনকে আগে লেখাপড়া শেষ করে আত্মনির্ভরশীল হতে হবে। মেয়েটিকে বলো, সে যেন সর্বাত্মক চেষ্টা করে ওর বিয়েটা ঠেকিয়ে রাখে। ও যদি দৃঢ়প্রতিজ্ঞ হয়, তাহলে নিশ্চয়ই একটি রাস্তা খুঁজে বের করবে পরিবারকে নিরস্ত করার ক্ষেত্রে। ওর মা যার কথা একটু শোনেন, তাকে দিয়ে মাকে বলাতে হবে যে মেয়েটি এই মুহূর্তে লেখাপড়াকেই বেশি গুরুত্ব দিচ্ছে এবং একদিন তার মা তাকে নিয়ে অবশ্যই গর্ব বোধ করবেন। মায়ের অপমান হয়, এমন কোনো কাজ সে কোনো দিনও কোনো অবস্থায় করবে না, যদি তাকে বিয়ের জন্য জোর না করা হয়। এই বয়সে পালিয়ে গেলে তোমাদের দুজনের ভবিষ্যৎই অনিশ্চিত হয়ে পড়বে এবং পরবর্তী সময়ে বড়দের আশীর্বাদ এবং সব ধরনের সহায়তা থেকেও তোমরা বঞ্চিত হবে। কাজেই এখন নিজেকে শান্ত রেখে দুজন দুজনের জন্য অপেক্ষা করার প্রতিজ্ঞা নিয়ে লেখাপড়ায় মনঃসংযোগ করো। একটা কথা মনে রেখো, মা-বাবার আশীর্বাদ এবং সহযোগিতা ছাড়া সারাটা জীবন কাটানো খুব কঠিন। অনেক শুভ কামনা রইল।

﻿বিয়ের সাজে পুরস্কার
পারসোনা থেকে বিয়ের সাজ করালে এখন পেতে পারেন নানা পুরস্কার। গায়েহলুদ, বিয়ে আর বউভাতের সাজ করালে পাবেন বিশেষ কুপন। তা দিয়ে আপনি জিতে নিতে পারেন ঢাকা-কলকাতা-ঢাকা অথবা ঢাকা-কক্সবাজার-ঢাকা বিমান টিকিট। শুধু বিয়ের সাজ করালেও পাবেন কুপন। পারসোনার সব শাখায় এ সুযোগ চলবে আগামী বছরের ৩ ফেব্রুয়ারি পর্যন্ত।

চট্টগ্রামে নতুন দোকান
এনা লা মোডের নতুন শাখা চালু হচ্ছে চট্টগ্রামে। ২ ডিসেম্বর চট্টগ্রাম শহরের নাসিরাবাদের আফমি প্লাজায় চালু হবে এ শাখা। এ উপলক্ষে তাদের ঢাকার উত্তরা ও গুলশানের শাখায় দেওয়া হচ্ছে ছাড়। এখানে পাবেন ছেলে ও মেয়েদের নানা নকশার জুতা ও ব্যাগ।

ঘরে বসেই পিৎজা
২৭ নভেম্বর ঢাকার মিরপুরের ১২ নম্বর সেকশনে উদ্বোধন হয়ে গেল পিৎজা হাটের নতুন শাখা। ফরমায়েশ দিলে এখন পিৎজা পৌঁছে দেওয়া হবে আপনার বাড়িতে। তবে ফরমায়েশ দিতে হবে পিৎজা হাট ডেলিভারি থেকে দুই কিলোমিটার দূরত্বের মধ্যে। ২৭ নভেম্বর মিরপুর পিৎজা হাটের উদ্বোধনে এসেছিলেন সাংসদ ইলিয়াস মোল্লাহ এবং ট্রান্সকম ফুডস লিমিটেডের ব্যবস্থাপনা পরিচালক আক্কু চৌধুরী। আরও এসেছিলেন অভিনয়শিল্পী মুনমুন ও শারমিন লাকী। পিৎজার ফরমায়েশ দিতে পারেন ০৯৬১৩-৯৯৯৯৯৯ নম্বরে।

শীতের পোশাক
ছেলেদের জন্য রকমারি শীতপোশাক এনেছে অ্যালফোসি। ঢাকার বেইলি রোডে তাদের শাখায় পাবেন স্যুট, ব্লেজার, সোয়েটার, জ্যাকেট, শার্ট, প্যান্ট, টি-শার্ট ইত্যাদি পোশাক। স্যুট কেনায় পাবেন ছাড়।

বিয়ের পোশাক
ফ্যাশন হাউস অঞ্জন’স এনেছে বর-কনের জমকালো বিয়ের পোশাক। আছে গায়েহলুদ, বিয়ে আর বউভাতের নানা রকম পোশাক। ফরমায়েশ দিয়েও পোশাক বানিয়ে নিতে পারবেন।

ফ্যাশন ডিজাইনারদের প্রতিযোগিতা
শুরু হচ্ছে ফ্যাশন ডিজাইনারদের জন্য প্রতিযোগিতা স্টাইল গুরু—ড্রিম ইওর ডিজাইন। পারপল ম্যাগাজিনের আয়োজনে এর পৃষ্ঠপোষক ল্যানসার এক্স এবং র‌্যাফলস ইনস্টিটিউট অব হায়ার এডুকেশন। দেশে ও দেশের বাইরে অবস্থানরত ১৮ বছরের ওপরে যেকোনো বাংলাদেশি নাগরিক এ প্রতিযোগিতায় অংশ নিতে পারবেন। পারপল ম্যাগাজিনের প্রধান নির্বাহী কর্মকর্তা মিশু রহমান জানান, ‘বিজয়ীর জন্য থাকবে আকর্ষণীয় পুরস্কার। তাঁর তৈরি করা পোশাক কিনতে পাওয়া যাবে ফ্যাশন হাউস একস্ট্যাসিতে। তিনি আন্তর্জাতিক ফ্যাশন শোতে নেওয়ার সুযোগ পাবেন।’ এতে অংশগ্রহণ করার শেষ তারিখ ৫ ডিসেম্বর। নিবন্ধন করতে হবে স্টাইলগুরু ওয়েবসাইটে গিয়ে। এ ছাড়া ফেসবুকে স্টাইলগুরু পেজে (www.facebook.com/StyleGuru.bd) অংশ নিতে পারেন।প্রতি সপ্তাহে ফেসবুকে যার পোস্টে বেশি কমেন্ট পরবে বা যে বেশি শেয়ার করবেন তাঁর জন্য পাঁচ তারকা হোটেলের দুটি করে ডিনার কুপন পুরস্কার হিসেবে থাকবে।প্রতিযোগিতার অনুষ্ঠানটি প্রচারিত হবে এনটিভিতে। ওয়েবসাইট: www.styleguru.com.co

বিয়ের ছবি
কালার প্লাস দিচ্ছে বিয়ের ছবি তোলার নানা প্যাকেজ। আপনার চাহিদামতো বেছে নিতে পারেন যেকোনোটি। এছাড়া বিয়ের পরের ছবি তোলার জন্য আছে আফটার ওয়েডিং নামের বিশেষ প্যাকেজ। ফোন: ০১৭১৫০০৫৬৭৬।

বর-কনের ছবি
বর-কনের প্রথম দেখা, বিয়ের দিন, পরিবারের সদস্যদের সঙ্গে নানা ছবি তুলে দিতে পারে মুহূর্তে। ছবি তোলার পর তা প্রিন্ট, বাঁধাই ইত্যাদি কাজেও সাহায্য করে তারা। যোগাযোগ: www.muhurto.net

অন্দরসাজের পরামর্শ
ঢাকার গুলশানের ১৩০ নম্বর রোডের ৭ নম্বর বাড়িতে প্রাণতুন নামে নতুন এক আসবাবের দোকান চালু হয়েছে। এখান থেকে আসবাব কেনার পাশাপাশি পরামর্শ পাবেন অন্দরসাজের নানা বিষয়েও। 

শিশুদের পোশাক
শিশুদের পোশাকসহ নানা সামগ্রী নিয়ে ফ্যাশন হাউস নগরদোলা শুরু করল নতুন আয়োজন পিকাবু কিডস। ২৫ নভেম্বর ঢাকার মিরপুর রোডে নগরদোলার শাখার নিচতলায় চালু হলো নতুন এ দোকান। এখানে পাবেন নবজাতক থেকে ১২ বছর বয়সী শিশুদের নানা পোশাক। এ ছাড়া আছে নবজাতকের কাঁথা, নিমা, ন্যাপি, বালিশ, ফিডিং বটল, চামচ, বাটিসহ নানা পণ্য।

শীতের পোশাক
এবি ফ্যাশন মেকার এনেছে মেয়েদের জন্য নানা নকশার শীতপোশাক। লম্বা হাতার সালোয়ার-কামিজে ব্যবহার করা হয়েছে মোটা কাপড়। আরও আছে স্কার্ট।

বনসাই প্রশিক্ষণ
বাংলাদেশ বনসাই সোসাইটির আয়োজনে ৯ ডিসেম্বর থেকে ঢাকায় শুরু হচ্ছে বনসাই প্রশিক্ষণ। তিন মাসব্যাপী এ কর্মশালায় যোগ নিতে নিবন্ধন করতে হবে ২ ডিসেম্বর। ফোন: ০১৯১১৭৩৮৪৪৮।

﻿শীতের পোশাক
ফ্যাশন হাউস রঙ এনেছে নানা নকশার শাল। শীতের সংগ্রহে আরও আছে কটি ও পাঞ্জাবি, মোটা কাপড়ের ওড়না ইত্যাদি।

উৎসবের পোশাক
নতুন বছরের জন্য নতুন নকশার পোশাক এনেছেন ডিজাইনার আনিলা হক। তাঁর ফ্যাশন হাউস অ্যান্ডেজে পাওয়া যাবে ‘রক দ্য ওয়ে উইথ কালারস’ শিরোনামের এই পোশাক সংগ্রহ। এতে আছে লম্বা ও খাটো জ্যাকেট, বেল্টসহ টপ, গয়না, জুতা, স্কার্ফ, টাই, শাল ইত্যাদি। দেশি ও পাশ্চাত্য ঢঙের মিশ্রণে তৈরি এসব পোশাকে গ্রাফিক্যাল মোটিফ ব্যবহূত হয়েছে। আরও পাবেন ‘সিক্রেট সান্তা’ শিরোনামে বড়দিনের পোশাক। ঢাকার গুলশান ১ নম্বরে জেড এন টাওয়ার এবং ধানমন্ডির র‌্যাংগস আনাম প্লাজায় অ্যান্ডেজে পাবেন।

পোশাক কেনায় ছাড়
ফ্যাশন হাউস অন্যমেলা দিচ্ছে কেনাকাটায় ছাড়। অন্যমেলার সব কটি শাখায় ২০ ডিসেম্বর পর্যন্ত এই ছাড় পাওয়া যাবে।

সৌন্দর্যচর্চার কোর্স
গীতি’স বিউটি পারলার অ্যান্ড ট্রেনিং সেন্টারে প্রশিক্ষণ নিতে এখন পাবেন বিশেষ ছাড়। এখানে শিখতে পারবেন সৌন্দর্যচর্চার নানা দিক, যেমন—মেকআপ, চুল কাটা ইত্যাদি। ফোন: ০১৯৪৮৭৮২২৪৮

উৎসবের আয়োজন
বিয়ে ও গায়েহলুদের নানা আয়োজনের ব্যবস্থা করে দিতে পারে ফারজানা’স ব্লিস। মঞ্চ, ডালা, প্রবেশপথ ইত্যাদি সাজানো, পোশাক তৈরি, নিমন্ত্রণপত্র, আলোকচিত্র ইত্যাদিও করে দিতে পারে তারা। ফোন: ০১৯১১-৬৬১৩০৭।

নতুন শাখা
ঢাকার মিরপুর ১ নম্বরে মাল্টিপ্ল্যান সেন্টারে চালু হলো ফ্যাশন হাউস গাঁওগেরামের নতুন শাখা। ২ ডিসেম্বর থেকে চালু হওয়া এ শাখায় পাবেন নানা নকশার শাড়ি, সালোয়ার কামিজ, টপ, ফতুয়া, ফ্রক, পাঞ্জাবি ও গয়না।

বড়দিনের উপহার
বড়দিনের নানা উপহারসামগ্রী এনেছে ফ্যাশন হাউস কুমুদিনী। এখানে পাবেন পার্স, চাবির রিং, গয়না, ঘর সাজানোর নানা পণ্য। নানা নকশার পোশাক তো আছেই।

কেনাকাটায় ছাড়
ডিসেম্বর মাসজুড়ে কেনাকাটায় ছাড় দিচ্ছে ফ্যাশন হাউস আবর্তন। তাদের ঢাকার ধানমন্ডি, ওয়ারী, সিদ্ধেশ্বরী ও মিরপুর ১০ নম্বরের শাখায় পাওয়া যাবে ছোট ও বড়দের পোশাক।

চুলের যত্নে ক্রিম
চুলের যত্ন ও চুল পড়া রোধে লিজান এনেছে নতুন ক্রিম ‘লিজান হেয়ার লস অফ’। সম্প্রতি ঢাকার একটি রেস্তোরাঁয় নতুন এই পণ্যের মোড়ক খোলা হয়। এই অনুষ্ঠানে অংশ নেন জাতীয় ক্রিকেট দলের সাবেক অধিনায়ক হাবিবুল বাশার, অভিনয়শিল্পী মৌসুমী, ফেরদৌস ও হুমায়রা হিমু। আরও উপস্থিত ছিলেন লিজানের ব্যবস্থাপনা পরিচালক নাজমুল হক, পরিচালক তানিয়া হক ও মহাব্যবস্থাপক বজলুর রহমান।
নাজমুল হক বলেন, পণ্যটি সপ্তাহে দুবার ব্যবহার করলে চুল পড়া বন্ধ হয়ে যাবে। ভেষজ উপাদানে তৈরি বলে এর পার্শ্বপ্রতিক্রিয়া নেই। দাম ৮০০ টাকা। ঢাকাসহ দেশের বড় বড় শপিং মল ও ওষুধের দোকানে এই পণ্য পাওয়া যাচ্ছে। 

বনসাই ও ইকেবানা 
ফুল, লতা, গাছ সাজানোর নানা পদ্ধতি শেখার জন্য আসতে পারেন বল্লরিতে। এখানে বনসাই ও ইকেবানা করার পদ্ধতি শেখানো হয়। ফোন: ০১৮১৭০৪৭৪৪৩।

শীতের আয়োজন
শীতে আড়ং এনেছে স্কার্ফ, শাল ও কাঁথা। সুতি, খাদি, সিল্ক ও অ্যান্ডি কাপড়ে তৈরি শালে করা হয়েছে এমব্রয়ডারি। সিল্ক কাপড়ে সূক্ষ্ম কারুকাজ করে তৈরি হয়েছে কাঁথা; যা উপহার হিসেবেও বেশ।

বিয়ের ছবি
বিয়ের ছবি তোলার নানা প্যাকেজ দিচ্ছে ওয়েডিং চ্যাপেল। বিয়ের সঙ্গে গায়েহলুদ, ওয়ালিমার ছবি তোলার বুকিং দিলে পাবেন বিশেষ সুবিধা।

﻿বিয়ের আয়োজন
বিয়ের আয়োজনে নানা সহায়তা করবে ওয়েডিং ডায়েরি। ছবি তোলা, মঞ্চ সাজানোসহ প্রায় সব ব্যবস্থাই করে দিতে পারে তারা। ৩১ অক্টোবরের মধ্যে তাদের যেকোনো দুটি বুকিং দিলেই পাবেন উপহার। ওয়েবসাইট: www.weddingdiary.com.bd

বিয়ের আগে সৌন্দর্যচর্চা
বর-কনের সৌন্দর্যচর্চার নানা প্যাকেজ দিচ্ছে কায়া স্কিন ক্লিনিক। বিয়ের ৬০ দিন, ৩০ দিন বা ১৫ দিন আগে থেকে কনেরা নিতে পারেন পছন্দমতো প্যাকেজ। এতে নানা ধরনের ফেসিয়াল, ম্যাসাজ, মাস্ক ব্যবহার করে ত্বকের দাগ, ব্রণ দূর করার চেষ্টা করা হয়। এ ছাড়া কনের জন্য হাতের যত্ন ও শরীরের লোম দূর করার ব্যবস্থাও আছে। বরের জন্য আছে ৩০ দিনের প্যাকেজ। এ ছাড়া কম সময়ে ব্রণ দূর করে ত্বক মসৃণ করার নানা সুবিধা আছে। ঢাকার ধানমন্ডি ও গুলশানে দুটি শাখাতেই এসব সুবিধা পাওয়া যাবে। 

কারুশিল্পের প্রদর্শনী
গয়নার বাক্স, পেপার ওয়েট, চাবির রিং, চুলের ক্লিপ ইত্যাদি নিয়ে কারুশিল্পের এক প্রদর্শনীর আয়োজন করা হবে ঢাকার ধানমন্ডির দৃক গ্যালারিতে। আয়োজক প্রতিষ্ঠানের নাম ঝিঁঝি পোকা। এখানে আরও পাবেন কুর্তা ও পাঞ্জাবি। প্রদর্শনী চলবে ২৭ থেকে ২৯ অক্টোবর প্রতিদিন বেলা তিনটা থেকে রাত আটটা। 

কর্মজীবীদের শার্ট
নিজের মাপমতো শার্ট বানিয়ে নিতে পারেন শার্ট গ্যালারি থেকে। এখানে পাবেন স্ট্রাইপ, চেক ইত্যাদি নকশার কাপড়। একরঙা কাপড়ও পাবেন। ঢাকার নিউ এলিফ্যান্ট রোড ও পিংক সিটিতে তাদের শাখা আছে। ফোন: ০১৭১৭১৭৩২৩৬।

উৎসবের আয়োজন
বিয়ে, জন্মদিন ইত্যাদি অনুষ্ঠানের আয়োজনে সাহায্য নিতে পারেন ফারজানা’স ব্লিসের। মঞ্চ, ডালাকুলা, প্রবেশপথ সাজানো, গয়না তৈরি ইত্যাদি কাজ করে দেয় তারা। পোশাক, আমন্ত্রণপত্র, আলোকচিত্র ইত্যাদিরও ব্যবস্থা করে দেওয়া হয়। ফোন: ০১৯১১৬৬১৩০৭।

সৌন্দর্যচর্চার প্যাকেজ
ফেসিয়াল, পেডিকিউর, ম্যানিকিউর, ম্যাসাজ, চুল কাটা ইত্যাদির নানা প্যাকেজ দিচ্ছে প্রিভে স্যালন অ্যান্ড স্পা। ২৫০০ থেকে ৪৫০০ টাকার মধ্যে বেছে নিতে পারেন সুবিধাজনক প্যাকেজ। ঈদ উপলক্ষে আছেবিশেষ কিছু সেবা।ঢাকার গুলশান ২ নম্বরে তাদের শাখায় আরও পাবেন চুল রিবন্ড করা, রং করা, সাজ ইত্যাদি সুবিধা। ফোন: ০১৭৫৪৮১৫৪৬১।

রকমারি পোশাক
ঈদে শিশুদের জন্য রকমারি পোশাক এনেছে আড়ং। ‘ফ্লাওয়ার গার্ডেন’ শিরোনামে আছে রকমারি ফুলেল প্রিন্টের পোশাক, ‘মিক্স অ্যান্ড ম্যাচ’-এ রয়েছে বাহারি রঙের ও বল প্রিন্টের পোশাক। কুচি ও ঝালর দিয়ে তৈরি হয়েছে ‘ফ্রিল ম্যাজিক’ ইত্যাদি। আছে মেয়েশিশুদের শাড়ি, সালোয়ার-কামিজ, ফ্রক, ঘাগড়া চোলি। ছেলেশিশুদেও জন্য রেয়েছে চেক ও স্ট্রাইপ শার্ট, এমব্রয়ডারি করা পাঞ্জাবি, প্যান্ট ও পকেটে এমব্রয়ডারি করা শার্ট।

শিশুদের পোশাক
শৈশব এনেছে নতুন নকশার পোশাক। উৎসবের আমেজের সঙ্গে মানানসই কাপড়ে তৈরি হয়েছে এসব পোশাক। পাওয়া যাবে ঢাকার বসুন্ধরা সিটিতে শৈশবের শাখায়।

নতুন ব্যাগ ও জুতা
ঈদে এনা লা মোড এনেছে নতুন নকশার ব্যাগ ও জুতা। বাহারি নকশা ও পুঁতির ব্যবহার হয়েছে এসবে। ঢাকার উত্তরার ৬ নম্বর সেক্টরের ১২ নম্বর সড়কে এবং গুলশান ২ নম্বরে পিংক সিটি শপিং কমপ্লেক্সে তাদের শাখা আছে।

বিয়ের পোশাক
পোশাক ডিজাইনারদের সঙ্গে আলোচনা করেই এখন বানিয়ে নিতে পারবেন বিয়ের পোশাক। ঢাকার বসুন্ধরা সিটিতে ফ্যাশন হাউস ওটুর শাখায় প্রতি শুক্র ও শনিবার উপস্থিত থাকবেন দুজন ডিজাইনার। কোন পোশাকের সঙ্গে কেমন গয়না, বর-কনের পোশাকের সমন্বয় ইত্যাদি নিয়ে তাঁরা পরামর্শ দেবেন। এরপর ওটু থেকে ফরমায়েশ দিয়ে বানিয়ে অথবা কিনে নিতে পারবেন পছন্দমতো পোশাক। দুই মাসব্যাপী এ আয়োজন চলবে।

পোশাক কেনায় ছাড়
ঢাকার গুলশান ২ নম্বরের ৭১ নম্বর সড়কে ফ্যাশন ফ্লেভারে পাবেন ছাড়। নভেম্বর মাসজুড়ে এখানকার শাড়ি, লেহেঙ্গা, গয়নাসহ সব পণ্যেই পাবেন ছাড়। এ ছাড়া এখানে পোশাক তৈরির ফরমায়েশও দিতে পারেন। ফোন: ০১৬৭৪১৩৩৬২২।

ঈদের পোশাক
ঢাকার গুলশানের পিংক সিটিতে অ্যাঞ্জেলিনা এনেছে নতুন নকশার নানা পোশাক। এসবে ব্যবহার করা হয়েছে খাদি, সিল্ক ও এন্ডি কাপড়। একটি নকশার একটি করেই পোশাক তৈরি হয়েছে।

ঈদের পোশাকে ছাড়
লুবনান, রিচম্যান ও ইনফিনিটি থেকে পোশাক কিনে পাবেন ছাড়। এসব দোকানে পাবেন ছেলেদের শার্ট, পাঞ্জাবি, ফতুয়া ও নানা অনুষঙ্গ। ৬ নভেম্বর পর্যন্ত এই ছাড় পাওয়া যাবে।

ঈদের পাঞ্জাবি
ঈদে ছেলেদের নতুন নকশার পাঞ্জাবি এনেছে জেন্টাল পার্ক। কারচুপি ও এমব্রয়ডারির ব্যবহারে তৈরি হয়েছে এসব পাঞ্জাবি।

﻿বাতাসে এখন যেন পাওয়া যাচ্ছে শীতের আগমনী বার্তা। সকালে বা সন্ধ্যার দিকে হয়তো মনে হয়, পাতলা একটা শাল নিয়ে বাইরে এলেই হতো। হালকা শীতে অনায়াসে শালটা কাঁধের পাশ থেকে টেনে গায়ে জড়িয়ে দেওয়া যেত। 
ফ্যাশন হাউস ‘সাদাকালো’র ডিজাইনার জাহিদ হাসান বলেন, ‘আমাদের দেশে শীতের তীব্রতা খুব বেশি নয়। শীতকাল যেন হালকা শাল দিয়েই পার পাওয়া যায়। আর এই ভাবনা থেকেই সাদাকালো শীতের শালের যে আয়োজন করেছে, তা মূলত পাতলা ধাঁচের।কাপড় নির্বাচনের ক্ষেত্রে দেশি খাদি আর মোটা সুতি কাপড়ের প্রাধান্য দিয়েছে তারা। আবার সামনে যদি বেশ ঠান্ডা পড়ে, সে জন্য আছে উলেন শাল। সুতা, চুমকি, পুঁতি, এমব্রয়ডারি, ব্লকপ্রিন্ট, টাইডাই, স্ক্রিনপ্রিন্ট, স্প্রে, জরির কাজ করা শাল তো আছেই। আবার কাতান শাড়ির সঙ্গে মিলিয়ে পরার জন্য কাতানপাড় লাগানো শালও মিলবে ফ্যাশন হাউস সাদাকালোতে। আর প্রতিটি শালের সঙ্গে মিলিয়ে আছে শাড়ি। ছেলেদের ফতুয়া আর পাঞ্জাবির সঙ্গে মিলিয়েও শালের ডিজাইন করা হয়েছে।
সাদাকালো থেকে শাল কিনতে পারবেন ৮০০ থেকে ১২০০ টাকায়। উলেন শালের দাম আরেকটু বেশি হবে। 
বাজার ঘুরে দেখা যায়, ফ্যাশন হাউস আড়ংয়ে শীতের শালের আয়োজনে আছে বৈচিত্র্য। আড়ংয়ের বিপণন কর্মকর্তা রওনাক জাহান বলেন, বাহারি রঙের সঙ্গে শালের নকশায় আছে ভিন্নতা। সিল্ক, খাদি কাপড়ের মাঝে ব্লকপ্রিন্ট, গ্লিটার, সুতার কাজ আর আড়ংয়ের ঐতিহ্যবাহী কাঁথার সেলাই তো আছেই। এখানে শাল কেনা যাবে ৩৫০ থেকে ৫০০০ টাকার মধ্যে।
ফ্যাশন হাউস রঙের পোশাক মানেই যেন রঙের ছড়াছড়ি। শীত এল রে, কারও পৌষ মাস কারও সর্বনাশ, শীতের পিঠা ভারি মিঠা—এমন সব প্রচলিত কথাসমৃদ্ধ রঙিন শীতের শাল মিলবে। খাদি কাপড়ের ওপরে সুতার কাজ করা শাল কেনা যাবে ৫০০ থেকে ৮০০ টাকার মধ্যে।
ফ্যাশন হাউস বাংলার মেলায় শালে চেক কাপড় আর ব্লকপ্রিন্টের প্রাধান্য দেখা গেল। পাড় বসানো শালও পাবেন এখানে। কেনা যাবে ৪৫০ থেকে ৯০০ টাকার মধ্যে।
ফ্যাশন হাউস কে-ক্র্যাফটের বেশির ভাগ শালই খাদি আর মোটা সুতি কাপড়ের। এক রঙের খাদির মাঝে আরেক রঙের সুতার বুননে শাল। আবার ব্লকপ্রিন্ট, জরির সুতার কাজ করা শালও মিলবে কে-ক্র্যাফটে। কেনা যাবে ৪৫০ থেকে ৮০০ টাকায়।
ফ্যাশন হাউস অঞ্জন’সের অধিকাংশ শালই সিনথেটিক কাপড়ের ওপরে কাঁথার সেলাই, নকশি পাড় আর তার মাঝেই পুঁতির কাজ করা। কেনা যাবে ৪৭৫ থেকে ১১৫০ টাকার মধ্যে।
এ ছাড়া নিউমার্কেট, গাউছিয়া, ধানমন্ডি হকার্স মার্কেট থেকে পাতলা শাল কেনা যাবে।
এই সময়ের শীত তাড়াতে পাতলা একটা শালই যথেষ্ট। 

﻿শীতকাল শুষ্ক। এ সময়ে রুক্ষ ত্বক, বিবর্ণ চুল অনেকেরই সমস্যা। এ নিয়ে কথা বললেন হেয়ারোবিক্স ব্রাইডালের প্রধান ও রূপবিশেষজ্ঞ তানজিমা শারমিন।
শীতকাল মানেই বাতাসে আর্দ্রতা কম আর প্রচুর ধুলাবালু। ফলে চুলে ময়লা জমে দ্রুত এবং আর্দ্রতা হারিয়ে চুল হয় রুক্ষ। খুশকির সঙ্গে সমানতালে বাড়ে চুল পড়ে যাওয়ার হার। চুলের ডগা ফেটে যাওয়া তো আছেই। তাই মাথার ত্বক ও চুলের যত্ন নেওয়া খুবই প্রয়োজন।
অনেকেই বলেন, প্রতিদিন শ্যাম্পু ব্যবহার করলে চুলের ক্ষতি হয়। কিন্তু শীতকালে নিয়মিত শ্যাম্পু করতেই হয়। সে ক্ষেত্রে এখনই সময় খুব ভালো ব্র্যান্ডের শ্যাম্পু বেছে নেওয়ার। কন্ডিশনারের ব্যবহার কম করাই ভালো। যদি কন্ডিশনার ব্যবহার করতেই চান, তবে প্রতিদিন ব্যবহার না করে দুই-এক দিন পর ব্যবহার করুন।
শীতকালে প্রায় সবাই গোসলের জন্য গরম পানি ব্যবহার করেন। মাথায় গরম পানি ব্যবহার করা উচিত নয়। একান্ত প্রয়োজন হলে ঈষদুষ্ণ পানি ব্যবহার করে চুল পরিষ্কার করুন।
গোসলের পর পরই অনেকে চুল ঠিক রাখতে জেল ও ক্রিম ব্যবহার করেন। এসব রাসায়নিক পণ্য চুলের বাহ্যিক সৌন্দর্য ধরে রাখে ঠিকই, কিন্তু ক্ষতি করে অনেক গভীরে। তাই চুলে কৃত্রিম রাসায়নিক পণ্যের ব্যবহার কমিয়ে প্রাকৃতিক যত্নের দিকে বেশি মনোযোগ দিন।
চুলের প্রাকৃতিক যত্নের জন্য তেলের কোনো বিকল্প নেই। গোসলের আগে কমপক্ষে ১৫ মিনিট চুলে তেল দিয়ে রাখলে শ্যাম্পুর পর আলাদা কন্ডিশনারের প্রয়োজন হয় না। মাথার ত্বকও থাকে সুস্থ। তেল গরম করে ব্যবহার না করাই ভালো। এতে চুল পড়ে যায় অনেক বেশি। যাঁরা সকালে গোসল করেন, তাঁরা রাতে তেল মেখে ঘুমাতে পারেন। সপ্তাহে অন্তত একবার প্রাকৃতিক যত্ন দিতে পারেন চুলকে। মাথায় টকদই মেখে কিছুক্ষণ অপেক্ষা করুন, তারপর শ্যাম্পু করুন। প্রাকৃতিকভাবেই চুলে আলাদা চমক ও মসৃণতা চলে আসবে। কৃত্রিম কন্ডিশনার লাগবে না। শুকনো আমলকী ও শিকাকাই রাতে ভিজিয়ে রাখুন। সকালে দুটোকে একসঙ্গে বেটে ক্যাস্টর অয়েল, তিলের তেল ও টকদই মিশিয়ে পেস্টের মতো করুন। ২০ থেকে ৩০ মিনিট চুলে লাগিয়ে রাখুন। তারপর ধুয়ে ফেলুন। চুল যেমন পরিষ্কার হবে, তেমনি খুশকিও কমবে।
তানজিমা শারমিন বললেন, ‘আজকাল খুব কম খরচে চুলে প্রোটিন ট্রিটমেন্ট দেওয়া যায়। মাসে অন্তত একবার প্রোটিন ট্রিটমেন্ট দিলে খুশকিসহ চুলের যাবতীয় সমস্যা থেকে অনেক দিন মুক্ত থাকতে পারবেন। শীতেও ঝলমলে থাকবে আপনার চুল।
শীতকালে সবার ত্বকেই কমবেশি সমস্যা হয়। বাতাসে আর্দ্রতা কমে যাওয়ার ফলে ত্বকেও আর্দ্রতা কমে যায়। ফলে ত্বক রুক্ষ ও খসখসে হয়ে যায়। লাল হয়ে ফেটে যায়। কারও কারও ত্বকে কালচে ছোপ পড়ে। পাশাপাশি খুশকি ও র‌্যাশের সমস্যা তো আছেই। তাই শীতকালে ত্বকের চাই নিয়মিত ও বিশেষ যত্ন।
তানজিমা শারমিন আরও বলেন, ত্বকের যত্নে ভালোভাবে পরিষ্কার করা বা ক্লেনজিংয়ের বিকল্প নেই। সে ক্ষেত্রে প্রতিদিন বেশ কয়েকবার পরিষ্কার পানিতে মুখ ধোয়ার অভ্যাস করতে হবে। কর্মব্যস্ত দিন শেষে ঘরে ফিরে ভালো করে লোশন দিয়ে ত্বক পরিষ্কার করা যেতে পারে।
শীতে যেহেতু ত্বকে ময়েশ্চারের পরিমাণ কমে যায়, সেহেতু ময়েশ্চার বা আর্দ্রতা বাড়ানোর প্রতি বিশেষ মনোযোগ দিতে হবে। যাঁদের ত্বক অতিরিক্ত শুষ্ক, তাঁরা ঘন ময়েশ্চারাইজিং ক্রিম ব্যবহার করবেন। তৈলাক্ত ত্বকের অধিকারীরাও কমবেশি শুষ্কতা অনুভব করেন। তাঁদের প্রতিদিন স্বাভাবিক লোশন ব্যবহার করলেই চলে। 
সময় হাতে রেখে ত্বকে কিছু ভেষজ প্যাক ব্যবহার করতে পারেন। গোলাপের পাপড়ি ও পাকা খেজুর দুধে ভিজিয়ে রাখুন। কিছুক্ষণ পর বেটে পেস্ট করে মুখে মাখান। কিছু সময় অপেক্ষার পর ধুয়ে ফেলুন। ত্বকের পরিবর্তনটা নিজেই বুঝতে পারবেন।
যাঁদের সাবানে সমস্যা হয়, তাঁরা মুখ ধোয়ার জন্যও প্রাকৃতিক উপাদান ব্যবহার করতে পারেন। পাকা কমলালেবুর রসের সঙ্গে দুধ ও ময়দা মিশিয়ে মুখ ধুতে পারেন। এতে ত্বক পরিষ্কার ও নরম হবে।
যাঁরা গরম পানিতে মুখ ধোন, তাঁরা গরম পানির পর পরই ঠান্ডা পানিতে মুখ ধোবেন। যাঁদের ত্বকে খুশকি ও র‌্যাশ হয়, তাঁরা পার্লারে মাসে একবার সিলভার ফেসিয়াল করাতে পারেন।
শীতের অত্যাচারে হাত ও পায়ের অবস্থাও নাজুক হয়ে ওঠে। হাতের কনুইয়ে কড়া পড়ে যাওয়া এ সময়ের স্বাভাবিক চিত্র। সে ক্ষেত্রে ঘুমানোর আগে গরম পানি দিয়ে প্রতিদিন কনুই পরিষ্কার করতে পারেন। কাঁচা রসুন পেস্ট করে এর রস রাতে লাগিয়ে রাখলেও দাগ কমে যায়। অথবা লেবুতে চিনি ছড়িয়ে স্ক্রাব করতে পারেন।
পায়ের যত্নে অনেকেই ঝামা বা চিনামাটির ঘষা পাথর ব্যবহার করেন। কারণ, শীতে প্রায় সবারই পা ফেটে খসখসে হয়ে যায়। অতিরিক্ত ওজনের কারণেও পা ফাটে। খালি পায়ে হাঁটলেও পা ফাটার মাত্রা বেড়ে যায়। তাই ঘরেও আরামদায়ক পাতলা স্যান্ডেল ব্যবহার করুন। গোড়ালির জন্য ঝামাপাথর ব্যবহার না করে পিউমিস স্টোন ব্যবহার করুন। এসবের বাইরে প্রতিদিন নিয়ম করে হাত-পায়ে লোশন লাগানো তো থাকছেই। লোশনের বদলে অলিভ অয়েলও ব্যবহার করতে পারেন।
সবশেষে তানজিমা শারমিন বলেন, ত্বকের যত্নে ভিটামিন ও মিনারেলসমৃদ্ধ পানি খাওয়ার কোনো বিকল্প নেই। সে ক্ষেত্রে প্রচুর পরিমাণ মৌসুমি শাকসবজি ও ফলমূল খেতে হবে। ব্রোকলি, বাদাম, দুধ ও সবুজ শাকসবজি ত্বক সুন্দর রাখে। নতুবা লাল মাংস, তেলেভাজা পোড়া খাবার খেয়ে মাসে দুবার ফেসিয়াল করালেও নিজেকে সুন্দর রাখা সম্ভব নয়। তাই বছরের যেকোনো সময় নিজেকে সুন্দর রাখতে, নিজেকে সময় দিতে ও যত্ন নিতে হবে সবার আগে।

﻿ঋতুটা হেমন্ত। তার মানেই সামনে শীতের আগমন। আর এই আগমনী বার্তাটা প্রথমেই টের পায় ত্বক। হাত-মুখ ধুলেই দেখা যায় ত্বকে টান ধরেছে। বাদ যায় না নাজুক ঠোঁটও। তাই এ সময় ত্বকের যত্নটা নিতে হয় ঠিকঠাক। 
হেয়ারোবিকস ব্রাইডালের রূপবিশেষজ্ঞ তানজিমা শারমিন বলেন, ঋতু পরিবর্তনের সঙ্গে নিজের ত্বকের যত্নের ধরনটাও বদলাতে হয়। সারা রাত শেষে সকালে মুখটা ভালোভাবে ধুয়ে নিতে হবে। কিংবা বাইরে থেকে ফিরেই ত্বক পরিষ্কার করতে হবে।
এই ঋতুতে ধুলোবালি খুব বেশি থাকে, তাই সম্ভব হলে বারবার মুখ পরিষ্কার করতে হবে। আর ত্বকের যত্নের প্রধান কথাই হলো, ত্বক পরিষ্কার করা। 

ক্লেনজিং 
এখন রোদের তেজ কম এবং প্রকৃতি রুক্ষ হওয়ার কারণে ধুলোবালু বেড়ে গেছে। ধুলোবালু রোমকূপ বন্ধ করে দেয়। মুখ খুব ভালোভাবে পরিষ্কার করতে হালকা ধরনের ফেসওয়াশ ব্যবহার করে উষ্ণ গরম পানি দিয়ে ধুয়ে ফেলা যায়। সপ্তাহে অন্তত দুই দিন সাবানমুক্ত ক্লেনজার দিয়ে মুখের ত্বক পরিষ্কার করুন। ত্বক খুব বেশি টানটান হলে ক্রিম ক্লেনজার ব্যবহার করতে পারেন।

ময়েশ্চারাইজার
এ সময় ত্বকের ধরন বুঝেই ময়েশ্চারাইজার ব্যবহার করা উচিত। পানি দিয়ে মুখ ধোয়ার পর ত্বক হালকা ভেজা থাকতেই ময়েশ্চারাইজার লাগাতে পারেন। ক্রিমের মতো ঘন ময়েশ্চারাইজার ত্বকের স্বাভাবিক আর্দ্রতা ধরে রাখে। 

কিছু প্যাক 
গুঁড়া দুধ, মধু, আমন্ড অয়েল একসঙ্গে মিশিয়ে ২০ মিনিট মুখে লাগিয়ে রাখুন। এরপর মুখ ধুয়ে ফেলুন। এই প্যাকে ত্বকের আর্দ্রতা বজায় থাকে। 
ত্বকের খসখস ভাব দূর করতে গোলাপের পাপড়ি, খেজুর কিছু সময় দুধে ভিজিয়ে বেটে প্যাক হিসেবে মুখে ব্যবহার করা যেতে পারে। এতে ত্বকের খসখসে ভাব দূর হয়। ত্বক হয় মসৃণ। এটি সপ্তাহে দু-তিনবার ব্যবহার করা যায়। 

ত্বকের ক্লান্তি দূর করতে
ত্বক সতেজ রাখতে মসুরের ডাল বাটা ও শসার রস একসঙ্গে করে প্যাক তৈরি করে ত্বকে ব্যবহার করে ঠান্ডা পানি দিয়ে ধুয়ে ফেলতে হবে। 

ঠোঁটের যত্ন
ঠোঁট শুকিয়ে গেলে জিভ দিয়ে কখনোই ভেজানো উচিত নয়, বরং শুকনো ঠোঁটে ব্যবহার করা যেতে পারে লিপবাম, চ্যাপস্টিক। এ ছাড়া মধু ও গ্লিসারিন মিশিয়ে ঠোঁটে মাখা যায়।

হাত-পা
এ সময় হাত-পায়ের বিশেষ যত্ন দরকার। গোসল শেষে ভেজা হাত-পায়ে অলিভ অয়েল, লোশন ও গ্লিসারিন ব্যবহার করা যেতে পারে। 
এ ছাড়া মাসে অন্তত একবার পারলারে গিয়ে পেডিকিউর ও ম্যানিকিউর করলে হাত-পা ভালো থাকে।

﻿বছরের এ সময়টাতে ঠান্ডা লেগে শিশুর অসুখ হওয়ার আশঙ্কা বেশি থাকে। বড়রা হয়তো এখনো পরছেন না, কিন্তু নবজাতক কিংবা একদমই ছোট শিশুদের এখন চাই একটু ভারী শীতপোশাক। শিশুদের শীতের পোশাক কোথায় পাওয়া যাবে এবং এর দরদাম জেনে নিন।

জেনে নিন
ছোট্ট শিশুদের জন্য আপনি পাবেন শীতের উল ও ফ্লানেলের তৈরি গরম পোশাক, সোয়েটার, ব্লেজার সেট (জামা, পাজামা, টুপি, জুতা), ছোট্ট টুপি, উল বা ফ্লানেল কাপড়ের জুতা, মোজা, গেঞ্জি, পাজামা, ছোট্ট কম্বল ইত্যাদি। এ ছাড়া বিভিন্ন কোম্পানির বেবি গিফট বক্স পাওয়া যায়, যাতে ছোট্টমণিদের শীতের গরম পোশাকসহ যাবতীয় প্রয়োজনীয় সামগ্রী থাকে। 

দরদাম
বিভিন্ন বাজারে শিশুদের শীতের পোশাকের দামে রয়েছে ভিন্নতা। শিশুদের ব্লেজার সেটের দাম পড়বে ২০০-৮০০ টাকা, উল ও ফ্লানেলের গরম পোশাকের দাম পড়বে ১০০-৫০০ টাকা, সোয়েটারের দাম ২০০-১০০০ টাকা, জ্যাকেটের দাম ১৫০-৩৫০ টাকা, উল বা ফ্লানেলের জুতা ৫০-১০০ টাকা, মোজা ২৫-১০০ টাকা, গেঞ্জি পাজামা সেট ১০০-৩৫০ টাকা, গেঞ্জি ১০০-২০০ টাকা, পাজামা ৫০-১৫০ টাকা, ছোট্ট কম্বল ৫০০-১০০০ টাকা, বিভিন্ন গিফট বক্সের দাম পড়বে ৫০০-১০০০ টাকা, মেয়েদের ফ্লানেলের জামা পাজামা সেট পড়বে ২৫০-৪৫০ টাকা।

﻿আর্দ্রতাহীন শীতে শরীরে ত্বকের যেমন দরকার আলাদা যত্ন, তেমনি পায়ের ত্বকের জন্যও দরকার বিশেষ যত্নের। অনেকে হয়তো ভাবেন, পায়ের আলাদা যত্নের দরকার নেই। এটা একেবারেই ঠিক নয়। শীতে ত্বক হয়ে যায় শুষ্ক। আর এই শুষ্কতা থেকে পা রেহাই পায় না। আবার পায়ের ওপরে শরীরের পুরো চাপটা পড়ে, ফলে পায়ের গোড়ালি ফেটে যায় এবং পায়ের ওপরের অংশের চামড়া হয়ে যায় অনেক বেশি শুষ্ক। তাই শীতে পায়ের বিশেষ যত্ন নেওয়া উচিত বলে মনে করেন হেয়ারোবিকস ব্রাইডালের রূপবিশেষজ্ঞ তানজিমা শারমিন। তিনি শীতে ঘরে বসেই পায়ের যত্নে পেডিকিউরের উপায় বলে দিয়েছেন।
পায়ের যত্নে পেডিকিওর করতে যা যা লাগবে:  পা পানিতে ভিজিয়ে রাখা যায়—এমন একটি পাত্রে উষ্ণ গরম পানি  শ্যাম্পু বা তরল সাবান  পা পরিষ্কার করার ব্রাশ  ফুট স্ক্রাব  ম্যাসাজ ক্রিম  বাফার  পেডিকিওর সল্ট  নেইল কাটার  নেইল রিমুভার  নেইল ফাইল  কটন বল  তোয়ালে
এগুলো কিনতে পাবেন বিভিন্ন ডিপার্টমেন্ট স্টোরে ও ঢাকার গাউসিয়া মার্কেটে।

পেডিকিউর করার নিয়ম
শীতে পায়ের যত্নে পেডিকিওরের বিকল্প নেই। একটি পাত্রে হালকা গরম পানি নিয়ে তাতে শ্যাম্পু, পেডিকিওর সল্ট মিশিয়ে ১০ থেকে ১৫ মিনিট পা দুটি ভিজিয়ে রাখতে হবে। পানিতে পা ভেজানোর আগে নেইল কাটার দিয়ে নখ কেটে নেইল ফাইল দিয়ে ঘষে নখের প্রয়োজনমাফিক আকার দিতে হবে। নখে নেইল পলিশ থাকলে তা রিমুভার দিয়ে তুলে নিন। পানি থেকে পা তুলে ব্রাশ দিয়ে ঘষে পা পরিষ্কার করে নিতে হবে। এরপর স্ক্রাব দিয়ে হাঁটু থেকে পায়ের গোড়ালি পর্যন্ত ম্যাসাজ করতে হবে। পা ধুয়ে আবার ম্যাসাজ ক্রিম দিয়ে ম্যাসাজ করতে হবে। নখের কিউটিকল পরিষ্কার করতে হবে। নখের মসৃণ ভাব আনতে বাফার ব্যবহার করা ভালো। 

রাতে পায়ের যত্ন
শীত ঋতু মানেই দীর্ঘ রাত। তাই রাতে পায়ের যত্ন ঠিকভাবে নিলে পা ভালো থাকে। পায়ে জলপাইয়ের তেল (অলিভ অয়েল) কিংবা তিলের তেল মেখে পাতলা সুতি মোজা পরে ঘুমালে পা ফাটা থেকে রেহাই পাওয়া যায়। প্রতিদিন রাতে ঘুমের আগে পায়ের আঙুলের ফাঁকে ভ্যাসলিন কিংবা ময়েশ্চারাইজিং ক্রিমও ব্যবহার করা যায়। চাইলে গোলাপজল আর গ্লিসারিন একসঙ্গে মিশিয়ে পায়ে ব্যবহার করলে পা নরম থাকে।

সতর্কতা
শীতে খালি পায়ে মেঝেতে হাঁটা উচিত নয়। এতে পায়ের গোড়ালি শক্ত হয়ে যায়। সিনথেটিক নয়, বরং সুতি মোজা পরাই ভালো। বেশি দিন নখে নেইল পলিশ না রাখাই ভালো।

চিকিৎসকের পরামর্শ
অনেকের চর্মরোগজনিত কারণে শীতে পা ফাটে। হলি ফ্যামিলি হাসপাতালের চর্মরোগ বিদ্যা বিভাগের সহযোগী অধ্যাপক আফজালুল করিম বলেন, ‘পা ফেটে চামড়া উঠে আসছে কি না, সেটি লক্ষ রাখতে হবে। এর সঙ্গে চুলকানি এবং এটি এক মাসের বেশি দীর্ঘ সময় ধরে চললে চিকিৎসকের পরামর্শ নিতে হবে। তবে শীতে বারবার পানি ও সাবান ব্যবহারের পরই জলপাইয়ের তেল কিংবা ময়েশ্চারাইজিং ক্রিম ব্যবহার করলে পা ভালো থাকে।’
