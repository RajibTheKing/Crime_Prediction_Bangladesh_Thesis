
﻿ব্রাজিল যাত্রা

গোলাম মোস্তাকীম

প্রায় এক মাস আগে ব্রাজিল যাত্রার সুযোগটি আমাদের মন্ত্রণালয়ে এসেছিল। পাঠিয়েছিলেন ঈঋঈ (ঈড়সসড়হ ভঁহফ ভড়ৎ পড়সসড়ফরঃরবং)-এর ব্যবস্থাপনা পরিচালক অঁধন অষর গপযঁসড়. আমাদের মন্ত্রণালয়ের সিনিয়র সহকারী সচিব মোঃ দেলোয়ার হোসেন আমাকে বললেন, ‘আগে মন্ত্রণালয়ের অতিরিক্ত সচিব এই প্রোগ্রাম-এ গিয়েছিলেন। কাজেই আপনি ব্রাজিল যাবেন।’ আমি মনে মনে পুলকিত বোধ করলেও ঠিক উৎসাহিত বোধ করতে পারিনি। কারণ এ পর্যন্ত আমার বিদেশযাত্রা ভাগ্য তেমন ভাল নয়। তারপরেও আশা থেকে যায় মনের ভেতরে। সংশ্লিষ্ট নথির উপ-সচিব অমিতাভ চক্রবর্তী কানাডায় আছেন।


সিনিয়র সহকারি সচিব নথিতে সাধারণভাবে বিষয়টি উল্লেখ করে আমার কাছে পেশ করলেন। আমি স্বাক্ষর করে সচিব বরাবর পাঠিয়ে দিলাম। মনে আশা ছিল সচিব মহোদয় আমাকে মনোনয়ন দেবেন। পরদিন নথিটি আমার কাছে ফেরত আসল। আলোচনা প্রয়োজন। পরদিন নথিটি নিয়ে আমি সচিব মহোদয়ের কাছে গেলাম এবং বললাম আগে অতিরিক্ত সচিব এই প্রোগ্রামে গিয়েছেন। তার সঙ্গে আলাপ সেরে আমি সিনিয়র সহকারি সচিবকে ডাকলাম এবং সচিবের মনোনয়ন উল্লেখ করে সারসংক্ষেপ দিতে বললাম।

দুই-তিন দিন পর অমিতাভ চক্রবর্তী আমার কাছে এসে বললেন, ‘স্যার, সচিব স্যার ব্রাজিল যাচ্ছেন না। তিনি ব্রসেলস যাচ্ছেন। আপনি ব্রাজিল যাচ্ছেন। আপনি অমত করবেন না। আমি বললাম, গত চার বছরে আমি মাত্র একবার বিদেশ গিয়েছি। না করার প্রশ্নই আসে না।’

তারপর শুরু হলো আমার ব্রাজিল যাত্রার পালা। প্রথমে ভিসার জন্য আমার পাসপোর্ট দিল্লীতে পাঠালাম আমার বন্ধু ওয়াসী আহমেদের কাছে। আমার ভিসা দিল্লী থেকে নিতে হবে।

সোমবার আমি ফোন করে জানতে পারলাম যে, ওয়াসী আমার পাসপোর্ট পেয়ে গেছে এবং মঙ্গলবার সকাল ১১টায় ওয়াসী আমাকে ফোন করে জানিয়ে দিল যে, নতুন দিল্লীর ব্রাজিল দূতাবাস দু’ঘণ্টার মধ্যে আমার ভিসা দিয়ে দিয়েছে। বুধবার সকাল ১১টার মধ্যে আমি পাসপোর্ট পেয়ে গেলাম। বৃহস্পতিবার আমার থাই ভিসা হয়ে গেল। তারপর ঝামেলায় পড়লাম।

২৯ এপ্রিল আমি জর্মন দূতাবাসে ভিসার জন্য আমার পাসপোর্ট জমা দিলাম। ৩০ এপ্রিল সকালে আমি জর্মন দূতাবাসের ভিসা অফিসারের সঙ্গে তিন বার ফোনে কথা বললাম, ফ্যাক্স করে ৪টি কাগজ পাঠালাম। ফল শূন্য। আমাকে শুধু বিমানবন্দর ব্যবহার করার ভিসা দেয়া হয়েছে।

২ মে ছিল বৌদ্ধ পূর্ণিমা, সরকারি ছুটির দিন। ৩ মে আমি পররাষ্ট্র মন্ত্রণালয়ে গেলাম শুধুমাত্র এই কথাটি বলার জন্য আমাকে শুধুমাত্র ধরৎঢ়ড়ৎঃ ঃৎধহংরঃ দেয়া হয়েছে। আমি একজন মহাপরিচালক (ইউরোপ)-এর কাছে গেলাম। তিনি একটি সভায় যাবেন বলে আমাকে সংশ্লিষ্ট পরিচালকের কাছে পাঠিয়ে দিলেন। আমি তাকে বললাম, ‘আগামীকাল আমি ব্রাজিল যাচ্ছি। আমার ভিসার ংঃধঃঁং পযধহমব হবে না আমি জানি, সময়ও নেই। তবে জর্মন দূতাবাসের জানা উচিত তারা আমার সঙ্গে অনুচিত আচরণ করেছেন।’

পরিচালক মহোদয় জর্মন দূতাবাসের মহিলা ভিসা অফিসারকে যা বললেন এবং যেভাবে বললেন তাতে আমি সন্তুষ্ট। আমার কাজ না হলেও আমার কাজ হয়েছে বলে আমার মনে হলো।





৪-০৫-২০০৭

আজ সকালেই আমার ঘুম ভেঙ্গে গেল। গত বছর ফেব্রুয়ারি মাসের ১২ তারিখ আমি ইরান গিয়েছিলাম। তারপর আজ ব্রাজিলের উদ্দেশ্যে রওয়ানা হচ্ছি। ভাল লাগছে এই ভেবে যে, ফিরে আসার পর আমার হাতে হয়তো প্রায় পঞ্চাশ হাজারের মত টাকা থাকবে। মোট ৪টি দেশ দেখা হবে। সংযুক্ত আরব আমীরশাহী, জর্মনী, ফ্রান্স হয়ে আমাকে ব্রাজিলিয়া, ব্রাজিল যেতে হবে। জর্মনী ও ফ্রান্সে আমি বিমানবন্দরের বাইরে যেতে পারব না। তারপরও আমার কাছে অনেক কিছু।

সকাল সাতটার মধ্যে আমাদের প্রটোাকল অফিসার এসে গেলেন। আমার ড্রাইভার জনাব মোঃ বেলায়েত এবং জীবনবীমা কর্পোরেশনের ড্রাইভার মোঃ খোরশেদ আলমকে দেখলাম। প্রটোকল অফিসার সকাল ৭:২০ মিনিটে আমার পাসপোর্ট ও টিকেট নিয়ে চলে গেলেন। আমি, কাঁকন, ধ্রুব আর অভ্র সকাল পৌনে আটটায় রওয়ানা দিলাম বিমানবন্দরের দিকে। সকাল সাড়ে আটটার মধ্যে ভিআইপি লাউঞ্জে পৌঁছে সকাল ৯:২৫ মিনিটে বিমানে উঠলাম।

৯:৫৫ মিনিটে বিমান চলতে শুরু করল। জানালার পাশে আমি সিট পেয়েছিলাম। তাই বিমান উঠা-নামার সময় নিচের অনেক দৃশ্য দেখতে পেলাম।

দুপুর সাড়ে বারটার সময় আমি আবুধাবী বিমান বন্দরে নামলাম। কিছুদূর হাঁটার পর দেখা গেল ইতিহাদ বিমান-এর এক মহিলা কর্মী আমার নামের একটি প্লাকার্ড ধরে দাঁড়িয়ে আছেন। সামনে গিয়ে নিজের পরিচয় দিলাম। এমন সময় এক বাঙালি ভদ্রলোক এসে তার পরিচয় দিলেন। তিনি আবুধাবীতে বাংলাদেশ দূতাবাসের প্রটোকল অফিসার। ভদ্রলোক আমাকে নিয়ে ঘন্টাখানেকের মধ্যে জবমবহপু হোটেলে পৌঁছলেন এবং আমার কাছ থেকে বিদায় নিয়ে চলে গেলেন। তার নাম দেওয়ান রানা। বাড়ি মৌলভীবাজার।

বিকেল তিনটায় দুবাই থেকে আমাদের কমার্শিয়াল কাউন্সেলর জনাব মাহমুদুর রহমান আমাকে ফোন করে জানালেন যে, তিনি শহীদ বখতিয়ার আলমকে নিয়ে বিকেল পাঁচটায় আমার হোটেলে আসবেন। আমার রুম নম্বর ১২১২।

পৌনে ছটার দিকে বখতিয়ার সাহেব ও মাহমুদ সাহেব আসলেন। আমরা দুবাই-এর দিকে যাত্রা শুরু করলাম। দূরত্ব ১৫০ কিলোমিটার। পথে ইবনে বতুতার সফর নিয়ে যে যাদুঘরের মত করা হয়েছে তা দেখলাম। যাদুঘরের চারদিকে অনেক দোকান। তারপর দেখলাম জুমাইয়া সমুদ্র সৈকত। বালুর ওপর চাদর বিছিয়ে অনেকে শুয়ে আছেন।

রাত এগারটার সময় মাহমুদ সাহেবের বাসায় পরিচয় হলো তার স্ত্রী এবং কন্যা অদ্রিকার সঙ্গে। তারপর খাওয়া-দাওয়া। বিরাট আয়োজন। আমি বখতিয়ারকে বলেছিলাম- হোটেলেই খাব। কাউকে কষ্ট দেয়ার পক্ষপাতী ছিলাম না। কিন্তু বখতিয়ার যেভাবে বলল তারপর আর না করতে পারলাম না। রান্না ছিল চমৎকার। কিন্তু ক্লান্তির কারণে খেতে পারলাম না।

বখতিয়ার এবং মাহমুদ দু’জনেই তাদের কিছু পেশাগত অসুবিধার কথা আমাকে বললেন। বখতিয়ার জানাল, আগামী ১ জুলাই থেকে বাংলাদেশের বৈদেশিক মিশনের কর্মকর্তারা ২০% বেশি বেতন পাবেন।

রাত দুটোর সময় হোটেলে ফিরে এলাম। আমাদের সঙ্গে আমজাদ বলে এক ভদ্রলোক এসেছিলেন।



৫-০৫-২০০৭

সকালেই ঘুম থেকে উঠে পড়ি। ইত্তেহাদের সৌজন্যে জবমবহপু হোটেলে থাকা-খাওয়া ফ্রি। সকাল নটার মধ্যে ১৫ তলা থেকে নাস্তা করে আসলাম। তারপর সোয়া দশটায় আমি নিচে নেমে এসে চাবি জমা দিয়ে আমার পাসপোর্ট নিলাম। সকাল এগারটার সময় গাড়িতে করে আবুধাবী বিমানবন্দরের দিকে যাত্রা শুরু হলো। সকাল থেকে কেউ আমার কাছে আসেননি বা কেউ আমাকে ফোনও করেননি। আমি আসতে নিষেধ করেছিলাম। কিন্তু কেউ কেন ফোন করলেন না তা বুঝতে পারলাম না।

দুপুর একটায় আমার প্লেন ছেড়ে দিল- এবারো ইতিহাদের বিমান। বিকেল পৌনে পাঁচটার সময় আমরা ফ্রাঙ্কফুর্ট বিমানবন্দরে নামলাম। একঘন্টা লাইনে দাঁড়িয়ে থাকার পর জানতে পারলাম যে, আমার এই চধংংঢ়ড়ৎঃ পড়হঃৎড়ষ -এ কিছু করার নেই। আমি নেমেছিলাম ২ নম্বর টার্মিনাল-এ। আমাকে ১ নম্বর টার্মিনালে যেতে হবে। প্রথমে কোন কিছু ঠিক পেলাম না। ঠঅজওএ অরৎষরহবং -এর খবর কেউ জানে না। তারপর একজন আমাকে পথ বাতলে দিলেন। আমি ঝযঁঃষব ঃৎধরহ ১ নম্বর টার্মিনালে গেলাম। সেখানে কয়েকজনকে জিজ্ঞাসা করে কোন সদুত্তর পেলাম না। তারপর একজন মহিলা জানিয়ে দিলেন আমাকে ৪৪নং গেটে যেতে হবে। তখন মাত্র ছটা বাজে। আমার প্লেন সাও পওলোর উদ্দেশে ছাড়বে রাত দশটায়। এখনও চার ঘন্টা আছে হাতে।

যখন বিমান ফ্রাঙ্কফুর্ট বিমানবন্দরে নামছিল আমি জানালা দিয়ে বাইরের দিকে তাকিয়েছিলাম। ঘর-বাড়ি দেখলাম। নদী দেখলাম এবং দেখলাম ঘন বন। মনে হলো গভীর বন কেটে এই বিমানবন্দর তৈরি করা হয়েছে।

আমার হাতে অনেক সময়। কিন্তু বাইরে যাওয়ার উপায় নেই। কাজেই আমি ভেতরে ঘুরাঘুরি শুরু করলাম। কত কথা

মনে হচ্ছিল। যতদূর মনে পড়ে জর্মনীর কথা প্রথম শুনি হ্যামিলনের বংশীবাদক নামক গল্পটি পড়ে। তারপর সৈয়দ মুজতবা আলীর বই পড়ে জর্মনী সম্পর্কে নিজের মনের ভেতর একটি গভীর আগ্রহের সৃষ্টি হলো। ১৯৬৭ সালে বৃত্তির টাকা দিয়ে আমি কিছু বই কিনেছিলাম। তার মধ্যে একটি বই ছিলঃ ঞযব জরহব ধহফ ঋধষষ ড়ভ ঃযব ঞযরৎফ জবরপয লেখক উইলিয়াম শাইয়ার। তারপর গ্যাটে এবং শিলারের কথা বলতে পারি।

চারঘন্টা কাটাতে বেশ কষ্ট হচ্ছিল। আমি দোতলায় ৪৪ নম্বর গেট বের করে ফেললাম। উঁঃু ঋৎবব ংযড়ঢ় গুলোতে হাঁটাহাঁটি শুরু করলাম। চকোলেট কিনব বলে ঠিক করলাম। কিন্তু এক বয়স্কা মহিলার আচরণে সেই আশা ত্যাগ করলাম। ভাবলাম ফেরার পথে প্যারিসের বিমানবন্দর থেকে এসব কিনব।

রাত আটটার পর আমি বোর্ডিং পাস নিলাম। রাত সোয়া ন’টায় বোর্ডিং পাস নিয়ে ৪৪নম্বর গেটের ভেতরে বসলাম। একে একে যাত্রীরা আসতে শুরু করলেন। ব্রাজিলীয়দের বেশ মজার এবং আমুদে লোক মনে হলো। বেশ ঠাট্টা-মস্করা-গল্প-গুজব চলল। রাত দশটায় আমাদের বিমান চলতে শুরু করল। যাত্রার সময় ১৩ ঘন্টা। রাতের খাবার খেয়ে ঘুমিয়ে পড়লাম।



৬-০৫-২০০৭

ভোর সাড়ে পাঁচটায় আমাদের বিমান সাও পওলো বিমানবন্দরে নামলো। তখন ভোরের আলো দেখা দেয়নি। চধংংঢ়ড়ৎঃ পড়হঃৎড়ষ -এর কাজ সেরে আমি হেঁটে এক নম্বর টার্মিনালে চলে আসলাম।

সকাল ন’টায় আমার যাবার বিমান ব্রাজিলিয়ার উদ্দেশ্যে যাত্রা শুরু করল। বিমান দু’জায়গায় অবতরণ করে দুপুর দু’টায় ব্রাজিলিয়ায় পৌঁছল। মাঝখানের শহর দু’টির নাম মনে পড়ছে না।

বিমানে এক যুবকের সঙ্গে পরিচয় হলো। সে মোটামুটি ইংরেজি বলতে পারে। কাজের জন্য কিছু দিন মার্কিন যুক্তরাষ্ট্রে ছিল। আমাদের দেশের খাবার পছন্দ।

ব্রাজিলিয়া বিমানবন্দর থেকে বাইরে এসে দেখলাম আমার জন্য দু’জন যুবক-যুবতী দাঁড়িয়ে আছে। দশ মিনিট অপেক্ষা করে তারা একটি মাইক্রোবাসে তুলে দিল। প্রায় আধঘন্টা পর আমরা পৌছালাম। হোটেলের আনুষ্ঠানিকতা সেরে রুমে চলে আসলাম। রুম নম্বর ২০১২। হাতমুখ ধুয়ে ঘুমিয়ে পড়লাম। সুন্দর শহর। তবে আমাদের হোটেল শহরের বাইরে। রাত ন’টায় আমি ঘুম থেকে জেগে উঠি।



০৭-০৫-২০০৭

সকালেই আমার ঘুম ভেঙ্গে গেল। সুন্দর সকাল। আনুষ্ঠানিক কাজ সেরে হোটেলের খাবার ঘরে যাই নাস্তার জন্য। নাস্তা সেরে পৌনে ন’টার মধ্যে কনফারেন্স হলে চলে আসি। দুনিয়ার প্রায় ১০০টি দেশ থেকে প্রতিনিধিরা এসেছে। তবে এর মধ্যে আফ্রিকার প্রতিনিধির সংখ্যা আমার কাছে বেশি মনে হল।

সকাল সাড়ে ন’টার দিকে সম্মেলন শুরু হলো। অনেক কথাবার্তা হলো। ঊসনহধঢ়ধ বলে একটি কৃষি গবেষণা প্রতিষ্ঠান নিয়ে বেশি কথাবার্তা হলো। ব্রাজিলীয় অর্থনীতিতে কৃষির অবদান ও প্রভাব নিয়ে অনেক বক্তৃতা হলো।

দুপুর পৌনে একটার পর আমাদেরকে ঊসনহধঢ়ধ -র প্রধান কার্যালয়ে নিয়ে যাওয়া হলো। বিস্তৃত প্রান্তর। সব দালানকোঠা একতলা। আমাদের জয়দেবপুরের কৃষি গবেষণা সংক্রান্ত বহুতল ভবনের কথা মনে হলো। পরে ভাবলাম ব্রাজিলে জমির অভাব নেই বলে একতলা ভবন করা হয়েছে।

বাংলাদেশের এক ভদ্রলোকের সঙ্গে পরিচয় হলো। নাম ড. শহীদুর রশীদ। বাড়ি চট্টগ্রাম। তিনি ওহঃবৎহধঃরড়হধষ ঋড়ড়ফ জবংবধৎপয ওহংঃরঃঁঃব -এ গবেষণা কর্মকর্তা হিসেবে কাজ করেন। তার বর্তমান কর্মস্থল ইথিওপিয়া।

আমরা সন্ধ্যা ছ’টার পর হোটেলে ফিরে এলাম। ঘএঙ ও ঈরারষ ংড়পরবঃু -এর কর্মকর্তাদের সঙ্গে এক মতবিনিময় সভা ছিল। কিন্তু ক্লান্তির কারণে যোগদান করা থেকে বিরত থাকলাম। পরে সন্ধ্যা সাড়ে সাতটায় সংবর্ধনায় যোগদান করলাম। রাতে হালকা কিছু খেয়ে ঘুমিয়ে পড়লাম।



০৮-০৫-২০০৭

আজ বাইরে কোন কর্মসূচি ছিল না। সারাদিন বক্তৃতা শুনতে হলো। দু’জন ভারতীয় ডায়াসে বসলেন। একজন কমল মালহোত্রা, পাঞ্জাবের অধিবাসী। অন্যজন লক্ষ্মীপুরী। তার বাড়ি ভারতের কোথায় তা আমার জানা হয়নি। বক্তারা একের পর এক বক্তৃতা দিয়ে চললেন। অধিকাংশ বক্তৃতা ইংরেজিতে হলো। ফরাসী বা পর্তুগীজে বক্তৃতা হলে তার ইংরেজি অনুবাদ শুনলাম। আজ প্রায় সন্ধ্যা ছটা পর্যন্ত সভা চলল। বেশ ক্লান্তই মনে হচ্ছিল নিজেকে। কিন্তু একটা ব্যাপার ভেবে ভাল লাগছিল যে, অতিরিক্ত সচিব হিসেবে আমার প্রথম বিদেশ যাত্রা একটি আন্তর্জাতিক সম্মেলনে হলো এবং ঘটনাস্থল ব্রাজিল। অনেক পথ পেরিয়ে আমাকে ব্রাজিলে আসতে হয়েছে। আমি সব সময়ই ভেবেছি যে, সরকারি কাজে আমি প্রায় ৫০/৬০টি দেশে যাব। মনে হচ্ছে আমি ঠিকই ভাবতাম। বিদেশে আসলে প্রথম সুবিধা হলো নতুন দেশ দেখা যায়। অনেক কিছু শেখা যায়। অনেক নতুন মানুষের সঙ্গে পরিচয় হয়। অভাবনীয় প্রাকৃতিক দৃশ্য দেখা যায়। আর নিজেকে আন্তর্জাতিক প্রেক্ষিতে রেখে তুলনা করা যায়।

আজ সন্ধ্যা সাতটায় সংবর্ধনা ছিল। ঢালাও মদ্যপানের ব্যবস্থা ছিল। কাঁকন, ধ্রুব আর অভ্রর কথা ভেবে আমি শুধুমাত্র নির্মল পানীয় খেলাম। মাঝে মাঝে কিছু খাবারের ব্যবস্থা ছিল। তবে তা প্রয়োজনের তুলনায় খুবই অপ্রতুল। আমার বা পাশে জিম্বাবুয়ের এক মহিলা বসেছেন এবং ডানপাশে নেপালের এক ভদ্রলোক। তিনি যুগ্মসচিব। টঘউচ র সঙ্গেও তার যোগাযোগ আছে। বা পাশের মহিলা সমানে ঘাড় গুঁজে নোট নিয়ে যাচ্ছেন। আমার বিশ্ববিদ্যালয় জীবনের কথা খুব মনে পড়ছে। তখনও দেখতাম অনেকে ঘাড় গুঁজে নোট করে যাচ্ছে।

দু’জন থাই ভদ্রলোক সমানে মদ্যপান করে যাচ্ছেন। এক ভদ্রলোক আমাকে ফৎরহশং ড়ভভবৎ করলেন। আমি সবিনয়ে প্রত্যাখ্যান করলাম। রাত ন’টার পর আমি আমার রুমে চলে আসলাম।

গত ৪ তারিখে বিমানে উঠার পর থেকেই কাঁকন, ধ্রুব আর অভ্রর কথা খুব মনে হচ্ছিল। যখনই ভাল কিছু খাই তখনই তাদের কথা মনে পড়ে। ভাল দৃশ্য মনে হলেই তাদের কথা মনে হয়। তাছাড়া এখন পর্যন্ত আমি ঢাকার সঙ্গে কোন যোগাযোগ করতে পারিনি। একদিন চলে গেলেই মনে হয় আমি তো এখন দেশে ফেরার দিকে এগিয়ে যাচ্ছি। আমি জানি না।



৯-০৫-২০০৭

আজ দুপুরে ঢাকায় ই-মেইল করলাম। এক থাই ভদ্রলোকের ই-মেইল ব্যবহার করে আমি ঢাকায় ই-মেইল করলাম। মনে একটু শান্তি পাচ্ছি। দেখি মুন্না কত তাড়াতাড়ি আমার ই-মেইলের উত্তর দেয়।

টাকা-পয়সা সব পেয়ে গেলাম। ফিলিপিনো মহিলাটি যে এত অদক্ষ তা আমি ভাবতে পারিনি। আমার মনে হয় সে ইংরেজি কিছুই বুঝে না। তাকে আমি বেশ ভাল করে বুঝিয়েছিলাম যে, টিকিট বাবদ আমার পাওনা ৪,৯৩০ ডলার।

সে আমার জন্য মাত্র ৪,৫৭৫ ডলারের চেক তৈরি করে রেখেছে। সঙ্গের ভদ্রলোককে আমি বুঝাতে সক্ষম হলাম যে, আমার আরো পাঁচশত ডলারের মত পাওনা আছে। তারা আমাকে বাকি টাকা দিয়ে দিল। চেকের বাইরে সব অর্থ দেয়া হলো ব্রাজিলিয়ান রিয়ালে। এসব আবার আমাকে ডলারে পরিণত করতে হবে।

আজ সারাদিন বক্তৃতা শুনে কাটাতে হলো। মনে হলো সেই বিশ্ববিদ্যালয় জীবনে ফিরে গেছি। অনেক কথাই আমার মনে হচ্ছে। তবে বিশেষ করে কাঁকন, ধ্রুব আর অভ্রর কথা মনে হচ্ছে। সব সময় বাড়ির কথা, ঢাকার কথা মনে হয়। মনে হয় আমি বুড়ো হয়ে গেছি।

আমাদের সকল প্রতিনিধিদের তিন ভাগ করে দেয়া হলো। প্রথম দল ঝঁঢ়ঢ়ষু ংরফব সম্পর্কে সুপারিশ করবে। দ্বিতীয় দল সুপারিশ করবে ঠধষঁব পযধরহ সম্পর্কে। আমি তৃতীয় দলে ছিলাম। আমাদের কাজে ছিল অর্থায়ন সম্পর্কে মন্তব্য করা। আমি আমার মন্তব্যে আমাদের দেশের কৃষকরা কেন ন্যায্য মূল্য পায় না তা বললাম। আমি বললাম মধ্যস্বত্বভোগীদের হটিয়ে দিতে হবে। কারণ পণ্যের লাভের অধিকাংশ তারাই খেয়ে ফেলে।

আজ বিকেল সাড়ে চারটার মধ্যে আমাদের কাজ শেষ হয়ে গেল। আমি হোটেলে চলে আসি। শুয়ে-বসে সন্ধ্যা পার করে দেই। এখানে টিভি দেখা ছাড়া অন্যকোন কাজ নেই। শহর থেকে ২০ কিলোমিটার দূরে এই হোটেল। হোটেলের পাশে কৃত্রিম লেক। তবে দেখতে লাগে ছোটখাটো নদীর মত। আমার হোটেলের বারান্দা থেকে ব্রাজিলের প্রেসিডেন্ট সিলভা ডি লুসার সরকারি বাসভবন দেখা যায়। এ সংবাদ প্রথমদিনই হোটেলের এক পোর্টার আমাকে দিয়েছিল। আমি কোন উৎসাহবোধ করিনি।



১০-০৫-২০০৭

আজ আমাদের সম্মেলন আনুষ্ঠানিকভাবে শেষ হলো। আগামীকাল ভোর সাড়ে পাঁচটায় আমরা তিনশো মাইল দূরে একটি কারখানা দেখতে যাব যেখানে আগ থেকে চিনি আর ইথানল তৈরি করা হয়। ফিরতে রাত এগারটা হয়ে যাবে।

আজ সকাল সাড়ে ন’টায় সম্মেলন শুরু হলো। ডায়াসে ৭/৮ জন বসলো। ভারতের দু’জন আছেন এবং বাংলাদেশের কেউ নেই। বিষয়টি ভেবে আমার বেশ খারাপই লাগছিল। ভারতীয় দু’জনের একজন ভদ্রলোক, অন্যজন ভদ্রমহিলা। আমার দু’জনকেই গবফরড়পধৎব মনে হলো। গতকাল অপরাহ্ণে আমরা যে আলাপ-আলোচনা এবং সুপারিশ করেছিলাম তার উপর ভিত্তি করেই আলোচনা চূড়ান্ত করা হলো। এর মধ্যে দু’-একজন নতুন কিছু বললেন। কেউ কেউ বললেন যা আলোচনা এবং সুপারিশ হয়েছিল তা প্রতিবেদনে প্রতিফলিত হয়নি। সম্মেলনের চেয়ার অঁধন অষর গপযঁসড় সবকিছু প্রতিবেদনে প্রতিফলিত করার প্রতিশ্রুতি দিলেন। তিনি যে বক্তব্য রাখলেন তা আমার মনপুত হলো। তাকে আমার সহনশীল এবং প্রাজ্ঞ মনে হলো। যখন আমার বলার পালা এলো, আমি বললাম, আমরা যারা উন্নয়নশীল দেশে বসবাস করি তাদের দুর্ভাগ্য হলোঃ আমরা যা উৎপাদন করি তার তেমন কোন মূল্য নেই আন্তর্জাতিক বাজারে। দেশের ভেতরে অনেক সমস্যা রয়েছে। যারা উৎপাদন করে অর্থাৎ কৃষকদের কোন সামাজিক মর্যাদা নেই। আমরা যে জাতি হিসেবে কত অকৃতজ্ঞ তা প্রকাশ করি একটি গালির মাধ্যমেঃ ‘চাষার বাচ্চা’। যারা আমাদের জন্য লজ্জা নিবারণের কাপড় তৈরি করে তাদেরও আমরা গালি দেই ‘জোলার বাচ্চা’ বলে। আন্তর্জাতিক ক্ষেত্রে আমাদের পণ্য বিপণনের জন্য আমরা যে সব বাঁধার সম্মুখীন হই তার বিস্তারিত আলোচনা অনেকেই করেছেন। কাজেই দেশের ভেতরে এবং বাইরে আমাদের প্রয়োজনীয় ও প্রায়োগিক সংস্কার করতে হবে। আমার বক্তব্য শেষে প্রচুর হাততালি পেলাম। আমার ভাল লাগল।



১১-০৫-২০০৭

ভোর চারটায় হোটেলের পোর্টার আমাকে ঘুম থেকে জাগালেন। আমরা ভোর পাঁচটায় রওয়ানা দেব সেই দূরের শহরের কারখানা দেখতে যেখানে আখ থেকে চিনি আর ইথানল তৈরি করা হয়। আমাদের বাস ঠিক সময়ে চলতে শুরু করল। ২০ মিনিটেই আমরা শহরের বাইরে চলে গেলাম। রাস্তার দু’পাশে দিগন্ত বিস্তৃত প্রাকৃতিক দৃশ্যাবলী দেখতে দেখতে গেলাম। আমার পাশে বসেছিলেন এক ব্রাজিলীয় ভদ্রলোক। তিনি ঊসনহধঢ়ধ য় কাজ করেন। অনেক চটপটে এবং খোলা মনের মানুষ। তার সঙ্গে ব্রাজিলের বিভিন্ন বিষয় এবং আন্তর্জাতিক অনেক ব্যাপার নিয়ে আলাপ-আলোচনা হলো। তিনি তার জীবনের নানা অভিজ্ঞতার কথা আমাকে বললেন। তার জীবনের শুরুতে তিনি কিভাবে গবেষণার কাজে উৎসাহিত হলেন, কিভাবে তিনি গবেষণায় সফলতা লাভ করলেন সবকিছুই আমাকে বিস্তারিত বললেন। এক সময় তিনি আমার অনুমতি নিয়ে অন্য এক যাত্রীর কাছে চলে গেলেন। আমি জানালা দিয়ে বাইরের দৃশ্যের প্রতি মনোযোগ দিলাম। আমাদের বাস মাইলের পর মাইল চলে যাচ্ছে। কিন্তু কোন ঘর-বাড়ি দেখা যাচ্ছে না। মাঝে মাঝে ৪০/৫০ পর দু’টো একটা খামার বাড়ি দেখা যায়। বিশাল বিশাল গোচারণ ভূমিতে গবাদিপশু চড়ে বেড়াচ্ছে। কিন্তু কোন লোকজন নেই। আমার মনে হলো কেউ হয়তো সকালের দিকে ওইসব গবাদিপশু রেখে গিয়েছে এবং সন্ধ্যার আগে হয়তোবা গোশালায় নিয়ে যাবে।

মাঝে মাঝে আমাদের বাস গভীর বনের ভেতর দিয়ে যাচ্ছে। রাস্তার দু’পাশে গভীর বন। নাম নাজানা কত রকমের গাছ যে দেখছি তার কোন ইয়ত্তা নেই। বন এত গভীর যে, সেখানে সূর্যের আলো প্রবেশ করতে পারে না। দু’টো একটা গাড়ি মাঝে মাঝে আমাদের পাশ দিয়ে উল্টোদিকে চলে যাচ্ছে। অনেকক্ষণ পর দেখলাম একটি উপশহর। সেখানে দেখলাম ছোট ছোট দোকান-পাট। সবচেয়ে অবাক হলাম কোন শিশুকে দেখা যায় না। তাহলে এই বিশাল দেশে কি অদূর ভবিষ্যতে বিদেশ থেকে কর্মঠ কর্মীবাহিনী আনতে হবে। স্বাভাবিকভাবেই আমার নিজের দেশের কথা মনে হলো। আমরা যদি আমাদের দেশের দক্ষ শ্রমিকদের পর্তুগীজ ভাষা শিখিয়ে এদেশে পাঠাতে পারি তাহলে সেটা একটা কাজের কাজ হবে। আমি যখনই বিদেশে গিয়েছি তখনই সেখানে আমাদের দেশের দক্ষ-অদক্ষ শ্রমিক পাঠানোর বিষয়টি ভেবেছি।

আমাদের বাস সামনে এগিয়ে চলেছে। দু’পাশে নয়নাভিরাম দৃশ্য। এসব দেখছি আর দেশের কথা ভাবছি। সৈয়দ মুজতবা আলীর কথা আমার খুব মনে হচ্ছে। সৈয়দ মুজতবা আলী সম্পর্কে একবার এক বিদেশী বলেছিলেন, এই ভদ্রলোক দেশ-বিদেশ ঘুরে বেড়ান সব সময় নিজের দেশকে হৃদয়ে রেখে। পুরীর সমুদ্র সৈকত দেখার সঙ্গে সঙ্গেই আমাদের দেশের কক্সবাজারের কথা মনে হয় এবং এই ভেবে আনন্দিত এবং পুলকিত হই যে, আমাদের কক্সবাজার সমুদ্র সৈকত সত্যিই তুলনাহীন। সকাল ১১টার দিকে আমরা আমাদের গন্তব্যস্থলে পৌঁছলাম। সেখানে সকলকে উষ্ণ সংবর্ধনা দেয়া হলো। আমরা সবাই একটা করে কোম্পানীর মনোগ্রাম অংকিত ক্যাপ পেলাম। আমরা সবাই আনন্দিত ও সম্মানিত বোধ করলাম। তারপর শুরু হলো বক্তৃতার পালা এবং সঙ্গে সঙ্গে আমাদের হালকা পানীয় দিয়ে আপ্যায়ন করা হলো। কয়েকজন বক্তা ব্রাজিলের বর্তমান এবং আগের অর্থনৈতিক অবস্থা তুলনা করে বক্তব্য পেশ করলেন। আখ থেকে কিভাবে চিনি এবং ইথানল তৈরি করা হয় তা আমাদের সামনে বিশদভাবে বর্ণনা করা হলো। ব্রাজিল যে একটা বিশ্ব অর্থনৈতিক শক্তিতে পরিণত হচ্ছে তার উপর বিশেষ জোর দেয়া হলো। তারপর আমাদের কারখানা দেখানো হলো। আমরা বিশেষ পোশাক পরলাম। সবকিছু ঘুরে ঘুরে দেখলাম। কোম্পানি হতে গাইডের ব্যবস্থা করা হয়েছিল। আমরা সবকিছুই উপভোগ করলাম। সর্বশেষ দেখলাম নিয়ন্ত্রণ কক্ষ। কম্পিউটারের মাধ্যমে সবকিছু নিয়ন্ত্রণ করা হচ্ছে।

দুপুরে আমাদের জন্য খাবারের আয়োজন ছিল। একটা বিষয় আমার মনোযোগ আকর্ষন করল। কারখানার ভিতর কর্মকর্তা-কর্মচারীদের আবাসনের ব্যবস্থা করা হয়েছে। কর্মকর্তা-কর্মচারীদের জন্য বিনোদন এবং তাঁদের সন্তানদের শিক্ষা, চিকিৎসা ও বিনোদনের বিশেষ ব্যবস্থা করা হয়েছে। কারণ লোকালয় থেকে বেশ দূরে এই কারখানা অবস্থিত।

বিকেল তিনটার সময় আমাদের বিদায়ের সময় এসে গেল। আমরা সবাই আমাদের বাসে করে আখ খেতে চলে গেলাম। সেখানে ট্রাক্টরের মাধ্যমে কিভাবে আখ কাটা হচ্ছে এবং তা কারখানায় পাঠানোর জন্য কি কি করা হচ্ছে তা আমরা দেখলাম। সবই যন্ত্রের মাধ্যমে করা হচ্ছে। খেতের কাজ দেখে আমরা ব্রাজিলিয়ার দিকে যাত্রা শুরু করলাম।

এবার আমার পাশে বসেছিলেন এক ব্রাজিলীয় যুবক। তাঁর বয়স ৩২। তিনি কাছেই উপশহরে যাচ্ছেন। সেখানে তিনি পরিবারের সংগে বসবাস করেন। কথায় কথায় তিনি জানালেন যে, তাঁর এক বান্ধবী ছিল। পাঁচ বছর তাঁরা বেশ ঘনিষ্ঠ ছিলেন। কিন্তু সম্প্রতি তাঁদের মধ্যে আর কোন সম্পর্ক নেই। সময় কাটে না বলে ভদ্রলোক সন্ধ্যায় এমবিএ পড়া শুরু করেছেন।

রাত এগারটায় আমাদের বাস হোটেলে পৌঁছল। ব্রাজিলিয়াতে আমাদের শেষ রাত। আগামীকাল সাও পাওলো হয়ে আমি প্যারিস চলে যাব। সেখান থেকে আবু ধাবী হয়ে বাংলাদেশ।

আজ বিকেলেই আমি ব্রাজিলিয়া ছেড়ে চলে যাবো। আমাকে ব্রাজিলিয়া বিমান বন্দর থেকে বিকেল পাঁচটার বিমান ধরতে হবে। সকালে আমি নাস্তা করতে খাবার ঘরে গেলাম। দেখলাম আমার পূর্ব পরিচিত রুশ ভদ্রলোককে। তিনি ১১টার বিমানে চলে যাবেন। তাঁর সঙ্গে একদিন আমি দীর্ঘ সময় নিয়ে রুশ সাহিত্য, বলশেভিক বিপ্লব এবং আরও অনেক বিষয় নিয়ে আলাপ করেছিলাম। রুশ লেখক পুশকিন, সেরমন্তফ, গোগল, টলস্টয়, ডষ্টয়েভস্কি, তুর্গেনভ, চেখভ, গোর্কি, আলেক্সেই টলস্টয়, মিখাইল শলোকভ এবং শের্গেই ইয়েসনিন নিয়ে আলাপ করেছিলাম। বাংলাদেশের একজন আমলার মুখে এইসব রুশ লেখকের নাম শুনে তিনি বোধহয় একটু অবাকই হয়েছিলেন। আমি তাঁকে বলেছিলাম যে, আমি কখনই রাশিয়ায় যাইনি। তবে ইয়ালটায় চেখভের বাড়ি এবং ইয়াসনায়া পলিয়ানায় টলস্টয়ের বাড়ি দেখার বাসনা আমার আছে। আমি তাঁকে বলেছিলাম, সমসাময়িক টলস্টয় এবং ডস্টয়েভস্কি একে অপরের সঙ্গে কখনই দেখা করেননি। তিনি আশা প্রকাশ করেছিলেন আমি হয়তোবা ভবিষ্যতে রাশিয়া ভ্রমণ করার সুযোগ পেতে পারি।

আমি হোটেলের বিল মিটিয়ে দিয়ে আমার রুমে চলে আসলাম। গোছগাছ করে আমি দুপুর একটায় হোটেলের বাসে ব্রাজিলিয়া বিমান বন্দরে চলে আসলাম। আমার কাছে শ’ পাঁচেক-এর মত ব্রাজিলিয় রিয়াল ছিল। তা আমি ডলারে ভাঙিয়ে নিলাম। তারপর আমি বিমান বন্দরে বিমানের জন্য লাউঞ্জে বসে অপেক্ষা করতে লাগলাম। আমার মত অনেকেই লাউঞ্জে বসে আছেন। কারও সঙ্গে আমার তেমন আলাপ হলো না। আমি চারদিক খেয়াল করছিলাম। আশেপাশে অনেক দোকানপাট দেখলাম। সবই মনোহারী দ্রব্যাদিতে পরিপূর্ণ। আমি একটি বইয়ের দোকানে দেখলাম এবং বইপত্র নাড়াচাড়া করলাম। অধিকাংশই পর্তুগীজ ভাষায় ছাপা। শুধুমাত্র লেখকের নাম বুঝতে পারলাম।

রাত ন’টার মধ্যে আমি সাও পাওলো বিমান বন্দরে পৌঁছে গেলাম। আমাকে ওখান থেকে প্যারিসের চার্লস দ্য গল বিমান বন্দরে যেতে হবে। বিমান ছাড়ার সময় রাত দশটা। হঠাৎ করে ঘোষণা দেয়া হলো যান্ত্রিক ত্রুটির কারণে বিমান ছাড়তে দেরি হবে। তবে তাঁরা কোন সময় উল্লেখ করলেন না। আমি প্রমাদ গুনলাম। কারণ আমার শেনজেন ভিসার মেয়াদ মাত্র একদিন আছে। অর্থাৎ আগামীকাল অর্থাৎ ১৩-০৫-২০০৭ তারিখের মধ্যে প্যারিস ছাড়তে হবে। আমি মনে মনে অস্বস্তিবোধ করছিলাম। আমার মতই অন্যান্য যাত্রীর মধ্যে উৎকক্তা ছড়িয়ে পড়ল। তবে দেখলাম কয়েকটি শিশু বেশ নির্বিকার। তারা দিব্যি হেসেখেলে ছুটোছুটি করে বেড়াচ্ছে।

রাত এগারটায় হঠাৎ করে ঘোষণা দেয়া হলো বিমান আজ রাতে প্যারিস যাচ্ছে না। আমাদের হোটেলে নিয়ে যাওয়া হবে। যাত্রীদের মধ্যে প্রথমে গুঞ্জন এবং পরে হৈ চৈ আর চিৎকার-চেঁচামেচি শুরু হলো। সবাই বিমান না ছাড়ার কারণ জানতে চান। বিমান বন্দর কর্তৃপক্ষ এবং বিমান কর্তৃপক্ষের কর্মকর্তাদের যাত্রীসাধারণ ঘিরে ধরলেন। অনেককেই মারমুখী মনে হলো। এখানে বেশিরভাগ লোকজনই পর্তুগীজ ভাষায় কথা বলেন এবং যাত্রীদের মধ্যে অধিকাংশই পর্তুগীজ বলতে পারেন না। সে এক এলাহি কাণ্ড।

রাত একটায় আমরা একটি পাঁচতারকায় পৌঁছলাম। হোটেলে রুম নেয়ার জন্য আমরা সবাই কাউন্টারের সামনে লাইন ধরে দাঁড়ালাম। আমার দেখে ভাল লাগল যে, এই মাঝরাতেও বেশ শৃঙ্খলার সাথে রুম বুকিংয়ের কাজ সারলেন। আমি আটতলায় রুম পেলাম। রাত আড়াইটায় আমরা রাতের খাবার খেলাম। হোটেল থেকে আমাদের জানানো হলো যে, আগামীকাল সকাল দশটায় প্যারিসে যাওয়ার জন্য বিমানের ব্যবস্থা করা হয়েছিল। পরে বুঝতে পারলাম এসবই ছিল মিথ্যা আশ্বাস। রাত তিনটার সময় আমি আমার রুমে পৌঁছে জানালার পর্দা সরিয়ে রাতের সাওপাত্তলোকে দেখার চেষ্টা করলাম। চতুর্দিক আলোয় আলোকময়। সব আকাশচুম্বী ভবন অথবা হোটেল। আমাদের হোটেলের সামনেই একটি জলাধার দেখলাম। উপর থেকে পানির রং কেমন যেন লাল মনে হলো।

রাত শেষ হলো আধো ঘুম আর আধো জাগরণে। সকাল সাড়ে আটটায় হোটেলের নিচতলায় খাবারের ঘরে গেলাম নাস্তা করতে। হরেক রকমের খাবার মজুদ আছে। কিন্তু আমার জন্য অধিকাংশ খাবারই উপযোগী নয়। খেতে খেতে গুনলাম আমার যাত্রার সময় পরিবর্তন হয়েছে এবং সময় দুপুর ১২টা। একজন যাত্রী মন্তব্য করলেন দুপুরের খাবার হতে বঞ্চিত করার জন্য এই সময় নির্ধারণ করা হয়েছে। আমি আমার ভিসার মেয়াদের কথাই ভাবছিলাম। আজ ১৩ মে রাত বারোটা পর্যন্ত আমার ভিসার মেয়াদ আছে। আমার কপালে যে কি লেখা আছে তা ভাবতে ভাবতে আমার রুমে আসলাম।

রুমে সাও পাওলোর উপর একটি সুন্দর বড় বাঁধাই করা বই দেখে তা দেখতে শুরু করলাম। বইটি পর্তুগীজ এবং ইংরেজি ভাষায় লেখা। সাও পাওলোর গত পাঁচশত বছরের ইতিহাস তুলে ধরা হয়েছে। বইতে অনেক ছবি আছে। আমি তাই মনোযোগ দিয়ে দেখতে শুরু করলাম। আর দেশের কথা ভাবছিলাম। কাঁকন, ধ্রুব আর অভ্রর কথা ভাবছিলাম। ছবিগুলোর মধ্যে দেখলাম সাও- পওলোর মেয়রের ছবিই বেশি। তারপর দেখলাম যে সাও পাওলোর মেয়রের কার্যালয় থেকে বইটি ছাপানো হয়েছে। আমার চট করে ইংরেজি প্রবাদ বাক্যটির কথা মনে পড়ে গেলঃ ঐব যিড় ঢ়ধুং ঃযব ঢ়রঢ়বৎ পধষংং ঃযব ঃঁহব.

দুপুরের খাবার না খেয়ে আমরা আবার সাও পাওলোর বিমান বন্দরের দিকে যাত্রা শুরু করলাম। বিমান বন্দরে আমি এবার সত্যিকার ঝামেলায় পড়লাম। আগেই লিখেছি যে আমার ভিসার মেয়াদ ছিল ১৩ মে পর্যন্ত। বিমানে উঠার আগে আমার পাসপোর্ট পরীক্ষা করে কর্তব্যরত কর্মকর্তা আমাকে বললেন, মহোদয়, আপনার ভিসা আছে আজ পর্যন্ত। আপনি আগামীকাল শার্ল দ্য গ্যল বিমান বন্দরে পৌঁছেন। ততক্ষণে আপনার ভিসার মেয়াদ শেষ হয়ে যাবে। আপনি কি করে যাবেন? আমি অত্যন্ত দৃঢ়তার সঙ্গে বললাম, ‘আমি তার জন্য মোটেই দায়ী নই। এরজন্য দায়ী আপনাদের ব্রাজিলীয় বিমান সংস্থা এবং আমাদের দেশের জর্মন দূতাবাস। আমাকে অবশ্যই যেতে দিতে হবে। তারপরেও আমাকে এক ঘন্টা বসিয়ে রাখা হলো। কর্মকর্তা প্যারিস বিমান বন্দর কর্তৃপক্ষের সঙ্গে টেলিফোনে কথা বলে আমাকে বিমানে উঠার অনুমতি দিলেন। আমি হাঁফ ছেড়ে বাঁচলাম।

আমাদের বিমান সন্ধ্যা ছ’টায় ছেড়ে দিল। ১১ ঘন্টার বিমান যাত্রা। আমি পরদিন অর্থাৎ ১৪ মে স্থানীয় সময় সকাল আটটায় প্যারিসের শার্ল দ্য প্যল বিমান বন্দরে অবতরণ করলাম। আমি এবার ইতিহাদ বিমান সংস্থার কর্মকর্তার সঙ্গে যোগাযোগ করে জানতে পারলাম নতুন সময়সূচি অনুযায়ী আমার বিমান ছাড়বে রাত দশটায়। তার মানে হলো আমাকে প্রায় ১৪ ঘন্টা বিমান বন্দরে বসে থাকতে হবে। বাইরে যাওয়ার কোন উপায় নেই।

বিমান বন্দরে এক মহিলা কর্মকর্তার সঙ্গে আমার পরিচয় হলো। তাঁর নাম সাব্রিনা। ফরাসী ভাষায় আমি তাঁর সঙ্গে আলাপ জুড়ে দিলাম। তিনি পাপুয়া নিউগিনি থেকে এসে ফ্রান্সে বসবাস শুরু করেছেন। তার স্বামীও এই বিমান বন্দরে কাজ করেন। তাদের দু’টি কন্যা রয়েছে। তারা ফরাসী স্কুলে পড়াশুনা করে। মহিলা আমাকে তার প্যারিস আগমনের সময় জীবনের বিস্তৃত কাহিনী বললেন। একজন নতুন আগন্তুক হিসেবে প্রাথমিকভাবে তিনি কী কী সমস্যার সম্মুখীন হয়েছিলেন তা আমাকে বললেন। সর্বত্রই নতুন অভিবাসীদের এই কাহিনী।

দুপুরে বিমান কর্তৃপক্ষ আমাকে ২০ ইউরোর একটি কুপন দিল। আমি তা দিয়ে দুপুরের খাবার সারলাম। শার্ল দ্য প্যল বিমান বন্দরটি ঘুরে ঘুরে দেখলাম। বিরাট বিমান বন্দর। সারা দুনিয়া থেকে যাত্রীরা এখানে আসছেন। জাপানী এবং চৈনিক পর্যটকের সংখ্যাই আমার কাছে বেশি মনে হলো।

প্যারিস থেকে আবুধাবীতে একরাত অবস্থান করে ঢাকায় পৌঁছলাম। কাঁকন, ধ্রুব এবং অভ্র ঢাকা বিমান বন্দরে আমার জন্য অপেক্ষা করছিল।তারিখটা ছিল ১৫ মে, ২০০৭ সাল।

 


﻿পশ্চিমে বিশাল বঙ্গোপসাগর, পুবে উঁচু পাহাড়। মাঝখান দিয়ে চলে গেছে ‘কক্সবাজার-টেকনাফ’ মেরিন ড্রাইভ সড়ক। এই পথ ধরে কক্সবাজার শহর থেকে আট কিলোমিটার এগিয়ে গেলে নজরে পড়ে সবুজ-শ্যামলে ভরা একটি গ্রাম বড়ছড়া। এই বড়ছড়ার উঁচু-নিচু ৩৭ একরের বিশাল পাহাড় নিয়ে গড়ে উঠেছে পর্যটনের বিনোদন কেন্দ্র ‘দরিয়ানগর’। 
কলাতলী সৈকত, ইনানী দেখা তো হলো অনেকবার। এবার ঘুরে আসতে পারেন দরিয়ানগর। রোমাঞ্চের স্বাদ পাবেন এখানেই। 

শাহেনশাহ গুহা 
দরিয়ানগরে উঁচু পাহাড়ের নিচে প্রায় আধ কিলোমিটার লম্বা আঁকাবাঁকা একটি সুড়ঙ্গ পথ, নাম শাহেনশাহ গুহা। এর একটু দক্ষিণে কিংবদন্তির ‘পরিমুড়া’, যাকে আমরা হিমছড়ি ঝরনা বলে জানি। কক্সবাজারের মানুষের মুখে ফেরে এ পরির গল্প। বানেছা পরির কন্যা হিমপরি নাকি সখীদের নিয়ে সমুদ্রস্নান সেরে এ পাহাড়ে আড্ডা দিতেন। তাই হিমপরির নামে জায়গার নামকরণ ‘হিমছড়ি’। 
হিমপরির সঙ্গে মানুষের ভালোবাসার গল্পও শোনা যায় এই অঞ্চলের মানুষের কাছে। 
একসময় এ হিমছড়িতে নাকি আরবের একটি বাণিজ্যতরী ডুবে গিয়েছিল। সেই তরীতে ছিলেন শাহেনশাহ নামের একজন তরুণ। তিনি এখানে ঝরনার মিষ্টি পানি খেতে এসে বন্য প্রাণীর কবলে পড়েন। আশ্রয় নেন এক গুহায়। সেই গুহারই পরে নাম হয় শাহেনশাহ গুহা। এক পূর্ণিমা রাতে শাহেনশাহর সঙ্গে দেখা হয় হিমপরির। দুজনের ভালোবাসার সে-ই শুরু। পরি তাঁকে নিয়ে চলে যান নিজ পূর্ণিমা রাতে শাহেনশাহর দেশে। এখানে রয়ে যায় হিমছড়ি আর শাহেনশাহ গুহা। 

দরিয়া-দর্শন 
গুহার ওপরে প্রায় ১০০ ফুট উঁচু পাহাড় চূড়ায় ছন আর কাঠ দিয়ে তৈরি ‘চেরাংঘর’ বা ‘আড্ডাখানা’। এখানে বসে দেখা যায় দরিয়া বা সমুদ্র-দর্শন। পাহাড় চূড়ায় দাঁড়ালে মনে হবে, যেন বঙ্গোপসাগরের নীল জলের ওপরই দাঁড়িয়ে আছেন। নজরে পড়বে দূরের সাগরের নৌকাগুলো। গভীর সাগর থেকে মাছ ধরে ফেরা ট্রলারের সারি। 
এই পাহাড়ের নিচে রাত যাপনের জন্য রয়েছে বাংলো বা রেস্টহাউস। বাংলোর সামনে সূর্যাস্ত দেখার জন্য রয়েছে ‘সানসেট ভিউ পার্ক’। পার্কের নিচে অর্থাৎ পাহাড়ের খাদে প্রাকৃতিক পরিবেশে তৈরি করা হয় ১২টি কুঁড়ে। এখানে যে কেউ সপরিবারে রাত কাটাতে পারেন। রয়েছে একটি রেস্তোরাঁও, যাতে পাবেন নানা পদের মাছ। 

জেনে নিন 
কক্সবাজার শহর থেকে লোকাল বাসে দরিয়ানগরের ভাড়া ২০ টাকা। তারপর ২০ টাকার টিকিট কেটে কয়েক ঘণ্টার দরিয়ানগর পর্যটন কেন্দ্র ভ্রমণ। গাড়ি থেকে নেমে টিকিট কেটে বিশাল একটি হাঙরের মুখ দিয়ে দরিয়ানগরে প্রবেশ করতে হয়। এরপর পাকা সিঁড়ি বেয়ে পাহাড়ে ওঠা। মাঝেমধ্যে এক পাহাড় থেকে আরেক পাহাড়ে যাতায়াতের জন্য বাঁশের সাঁকো পাড়ি দিতে হবে। 
পাহাড়ের নিচে শাহেনশাহ গুহায় প্রবেশের সময় একটু সতর্ক থাকতে হয়। পিচ্ছিল পাথরের ওপর দিয়ে হাঁটা-চলায় পা পিছলে পড়ে যেতে পারেন। বর্ষার সময় সাপের উপদ্রবও থাকে।
তবে গ্রীষ্ম ও শীতকালে গুহায় প্রবেশ নিরাপদ। গুহার শেষ প্রান্ত পর্যন্ত যেতে একাধিক ঝরনা নজরে পড়বে। এসব ঝরনার ঠান্ডা জলে শরীরটা ভিজিয়ে নিতে পারেন। গুহার ওপরের দিকে তাকালে মনে হতে পারে, এই বুঝি পাহাড়ের খাড়া মাটি মাথার ওপর এসে পড়ছে।

﻿অনেক দিন থেকেই ইস্তাম্বুল বেড়াতে যাওয়ার ইচ্ছাটা মনে ছিল। বিশেষ করে, ইন্টারন্যাশনাল ফেডারেশন অব বিজনেস অ্যান্ড প্রফেশনাল উইমেনের পক্ষ থেকে ইস্তাম্বুলে একটি সম্মেলনে যোগদানের আমন্ত্রণপত্র পাওয়ার পর সে ইচ্ছেটা প্রবল হয়ে উঠল। কিন্তু এত দূর পথ একা যাব এত খরচা করে, সে জন্য ইচ্ছাটাকে ধামাচাপা দিতে হলো। এরমধ্যেই হঠাৎ একটা উপায় মিলল। আমি ও আমার স্বামীর আমেরিকায় মেয়ে কস্তুরীর কাছে যাওয়ার কথা। পথে এক সপ্তাহ ইস্তাম্বুল বেড়িয়ে প্রায় একই খরচায় আমেরিকা যাওয়া যায়। মেয়েকে বলতেই সে-ও সঙ্গে সঙ্গে রাজি। এক সপ্তাহের ছুটি নিয়ে নিল ইস্তাম্বুল বেড়াবে বলল। 
আমরা গত ২৭ মে রাত ১০টায় টার্কিশ এয়ারলাইনসে ঢাকা ছাড়লাম। পরদিন ভোর পাঁচটায় পৌঁছালাম তুরস্কের ইস্তাম্বুল। ইমিগ্রেশন সেরে বেরিয়েই দেখি মেয়ে হোটেলের গাড়ি নিয়ে দাঁড়িয়ে আছে। ও আগের রাতেই এসেছে। দুশ্চিন্তা গেল। হোটেলটা খুব দামি না হলেও যেহেতু এখানে বিদেশিরা খুব আসে, সব ব্যবস্থাই আধুনিক। হোটেলেই প্রাতরাশ সেরে ১০টার দিকে বের হলাম শহর দেখতে। ইন্টারনেট থেকে আগেই ইস্তাম্বুলের দর্শনীয় স্থানগুলোর একটা তালিকা আর কোন দিন কোনটা দেখব ঠিক করেছিলাম। 
ইস্তাম্বুলই পৃথিবীর একমাত্র শহর, যা দুটি মহাদেশ—এশিয়া আর ইউরোপের অন্তর্ভুক্ত। মাঝখানে বয়ে চলেছে বসফরাস প্রণালি, যা একদিকে মারমারা আর ব্ল্যাক সিকে যুক্ত করেছে, অন্যদিকে ইউরোপ আর এশিয়াকে বিচ্ছিন্ন করে রেখেছে। বসফরাসের দুপারেই ইস্তাম্বুল। মাঝখানে বিরাট ব্রিজ। বাইজানটাইন সম্রাট কনস্টান্টিনাইন দি গ্রেটের নাম অনুসারে এই শহরের নাম ছিল কনস্টান্টিনোপল। অটোমানদের তুরস্ক বিজয়ের পর নাম হয়ে যায় ইস্তাম্বুল। এর এশিয়ান দিকটি হচ্ছে পুরোনো, মোটামুটি আবাসিক এলাকা। ঐতিহাসিক নিদর্শনগুলো এদিকেই। ইউরোপিয়ান দিকটা আধুনিক, ব্যবসা-বাণিজ্যের কেন্দ্র। এখানে প্রতিবছর প্রায় ২০ লাখ পর্যটক বেড়াতে আসেন। যেহেতু পর্যটন শহর, সবকিছুরই দাম একটু বেশি। মুদ্রার মানও ভালো। এক ডলার সমান ১ দশমিক ৫০ লিরা। জিনিসের দাম দেখায় ক্যালকুলেটরে লিরা বা ইউরোতে। ডলারও চলে বড় দোকানে। পুরোনো শহরের প্রায় রাস্তাই অল্প চওড়া, একেবারে পাথরের তৈরি। পাহাড়ের ওপর শহর। তাই উটের পিঠের মতো, কখনো উঁচুতে উঠছি আবার নিচে নামছি। খুবই পরিষ্কার-পরিচ্ছন্ন। একটু পরপরই মেশিন দিয়ে রাস্তা পরিষ্কার করছে। লোকেরাও খুব ভদ্র আর সহনশীল। গাড়ির পর গাড়ি দাঁড়িয়ে আছে, হর্ন বাজাচ্ছে না কেউ। ট্রাম, বাস নিয়মানুযায়ী চলছে, পুলিশ খুব একটা কোথাও নেই।

ব্লু-মস্ক
প্রথমেই গেলাম এই মসজিদে। এর প্রতিষ্ঠাতা চতুর্দশ অটোমান সুলতান আহমেদ(১) (১৬০৯-১৬১৬)। এটাই ইস্তাম্বুলের সবচেয়ে বিশাল আর সবচেয়ে সুন্দর মসজিদ। স্থাপত্যকলা সৌকর্যের দিক থেকে অতুলনীয়। এতে পাঁচটি গেট এবং ছয়টি মিনার রয়েছে। একে ব্লু-মস্ক বলার কারণ, এর মিনারের বেশ কিছু অংশ এবং ভেতরের দেয়ালের কারুকাজ দামি নীল পাথর আর টাইলসে তৈরি। 
ভেতরে বিশাল অসংখ্য স্যানডেলিয়ার ঝোলানো, যার আলোয় দেয়ালের সমস্ত নকশা, কারুকাজ আর লেখা কোরআনের আয়াত সব ঝকঝক করছে। মেঝেটা হাতে বোনা রেশমি গালিচায় মোড়ানো। 

টপকাপি প্যালেস
টপকাপি প্যালেস অটোমান সুলতানদের বিলাসিতা, ঐশ্বর্য আর সৌন্দর্যপ্রিয়তার প্রতীক। এর আয়তন সাত লাখ বর্গমিটার, যা ভ্যাটিকানসিটির দ্বিগুণ। 
সামনেই রয়েছে সুন্দর ঝরনা, দুই পাশে রয়েছে কারুকাজ করা সিংহের মূর্তি, গোলাপের সারি। গোলাপ যে এত বড় আর এত রঙের হয়, এখানে না এলে জানতে পারতাম না। ভেতরের কার্পেট যাতে নষ্ট না হয়, সে জন্য জুতাতে পরতে হয় পলিথিন ব্যাগ। 
প্রাসাদের ভেতরে এত কক্ষ, এত কিছু দেখার যে গাইড না হলে দেখা সম্ভব নয়। 
ট্রেজারি সেকশনে রয়েছে হীরা, মুক্তা, পান্নাখচিত মুকুট, তরবারি, নেকলেস আর স্বর্ণখচিত বিশাল কয়েকটি সিংহাসন। এর মধ্যে একটি সিংহাসন রয়েছে, যা ২৫ হাজার মুক্তা আর স্বর্ণের পাতে মোড়ানো। এটি নাদিরশাহ সুলতান মাহমুদকে উপহার দিয়েছিলেন। এর মূল্যমান আমাদের কল্পনার বাইরে। 
জাদুঘরে আছে ক্যালিগ্রাফি, পেইন্টিং আর বিভিন্ন ধরনের ঘড়ি। হীরা বসানো বড় একটি ঘড়ি আছে, যা রাশিয়ার জার নিকোলাস সুলতান মজিদকে উপহার দিয়েছেন। এর পরে রয়েছে হারেম। 

ডলমাবাচি প্যালেস
অটোমান সাম্রাজ্যের ট্রেজারি প্রায় শূন্য করে অপরিমিত অর্থ ব্যয়ে এই প্রাসাদ তৈরি হয়েছে। ১৪ টন সোনা আর ৪০ টন রুপা দিয়ে এটা সাজানো। এটা প্যারিসের ল্যুভর এবং লন্ডনের বাকিংহাম প্যালেসের অনুকরণে করা হয়েছে। প্রাচ্য, পাশ্চাত্যের মিশ্রিত স্থাপত্য কৌশলে। সব প্যালেসেই এত কিছু দেখার রয়েছে, তা এই স্বল্প পরিসরে বর্ণনা করা যায় না। 
কামাল আতাতুর্ক মাঝেমধ্যে এখানে অবস্থান করতেন। অসুস্থ হওয়ার পর তিনি এই প্রাসাদেই ছিলেন, তাঁর মৃত্যুও হয়েছে এখানে। 

বসফরাস 
এশিয়া-ইউরোপের রাখিবন্ধন। এটি তুরস্কের অর্থনীতির জন্য অত্যন্ত গুরুত্বপূর্ণ। রাশিয়া, বুলগেরিয়া ও ইউক্রেনের ভূমধ্যসাগরে প্রবেশের জন্য এটাই সহজলভ্য আন্তর্জাতিক নৌপথ। এটি তুরস্কের নিয়ন্ত্রণাধীনে। প্রতিদিন গড়ে ৫০ হাজার জলযান এই বসফরাস দিয়ে চলাচল করে। আমরা ফেরিতে উঠে বসফরাসে বেড়ালাম। গেলাম টার্কিশ গ্রামে। এর পরে রয়েছে আধুনিক তুরস্কের টাকসিন স্কোয়ার, গ্যালাটা ব্রিজ ও গোল্ডেন হর্ন, গ্র্যান্ডবাজার আর স্পাইশ বাজার। 
এগুলোতে ঘুরে না বেড়ালে আপনার ইস্তাম্বুল দেখা সম্পূর্ণ হবে না। 
শেষ করছি ইরেবাতান সিস্টার্ন দিয়ে। এটি মাটির নিচে বিশাল একটি জলাধার। যা ৫৩২ খ্রিষ্টাব্দে বাইজানটাইনরা তৈরি করেছিল ইস্তাম্বুলের পানি সরবরাহ নিশ্চিত করতে। 
১৬০০ খ্রিষ্টাব্দ পর্যন্ত এটাই ছিল ইস্তাম্বুলের পানির সরবরাহ। মাটির নিচে ঘুরে ঘুরে দেখতে হয়, কেমন একটা ভৌতিক বাজনা বাজে। আবছা দেখায় সব। গা ছমছম করে। এখানেই নাকি জেমস বন্ডের ছবি ফ্রম রাশিয়া উইথ লাভ-এর কয়েকটি দৃশ্য চিত্রায়িত হয়েছে। এখানে রয়েছে গ্রিক দেবী মেডুসার দুটি মূর্তি। এসব দেখতে না দেখতে, কোন ফাঁকে আমাদের দিন শেষ হয়ে গেল। সাত দিন কোথা দিয়ে গেল বুঝতেই পারলাম না।

﻿শেষ বিকেলে ছোটখাটো গড়নের ভিনদেশি এক তরুণ ঢাকা বিশ্ববিদ্যালয়ের টিএসসির মাঠে চিত হয়ে শুয়ে আকাশ দেখছেন। হাতে আমড়া। আকাশ দেখতে দেখতেই হাতে থাকা ফলে দিচ্ছেন কামড়। কাছে গিয়ে কথা বলতেই জানা গেল, নাম তাঁর বসন্ত। এসেছেন নেপালের ত্রিভুবন বিশ্ববিদ্যালয় থেকে। মেধাবী শিক্ষার্থী এ দেশে এসে আমড়ার প্রেমে পড়েছেন। ছোট্ট একটা ফলে এত স্বাদ কীভাবে লুকানো থাকে! এটা ভেবে অবাক লাগে তাঁর। ১৮ থেকে ২২ নভেম্বর পর্যন্ত ‘দক্ষিণ এশিয়া সামাজিক ফোরাম’ শীর্ষক অনুষ্ঠানে আয়োজকদের আমন্ত্রণে অতিথি হিসেবে পাকিস্তান, ভারত, নেপাল, বেলজিয়ামসহ বিভিন্ন দেশের শিক্ষার্থীরা এসেছেন। এ অতিথিদেরই একজন বসন্ত। ‘অন্য রকম এক দক্ষিণ এশিয়া গড়া সম্ভব’ স্লোগান ও লক্ষ্য সামনে রেখেই এ আয়োজন। আয়োজনে দক্ষিণ এশিয়ার সমস্যা এবং এর সমাধানের পথ খোঁজার করার চেষ্টা করবেন শিক্ষার্থীরা। নিজেদের চিন্তাভাবনা, দেশ ও দক্ষিণ এশিয়ার উন্নতির জন্য নিজ নিজ পরিকল্পনাগুলো তুলে ধরা হবে সবার সামনে। আলোচনা সভায় তর্ক-বিতর্ক ও যুক্তিপূর্ণ উপায়ে সঠিক পথ খুঁজে বের করার দিকনির্দেশনা দেওয়া হবে সবাইকে। পাঁচ দিনব্যাপী এ আয়োজনে রয়েছে মেলা, নাচ, গান, নাটক, বিতর্কসহ হরেক রকম অনুষ্ঠান উপভোগের সুযোগ। তবে সবচেয়ে বড় সুযোগ হলো দক্ষিণ এশিয়ার শিক্ষার্থীদের মধ্যে বন্ধুত্বপূর্ণ সম্পর্ক গড়ে তোলা।
একা একা আকাশ দেখা হচ্ছে কেন? এ প্রশ্নের জবাবে বসন্ত জানান, আকাশ এখানে অনেক বড়। তাঁর ধারণা ছিল, নেপাল আর বাংলাদেশের আকাশ ভিন্ন। মেঘের আকার আর রঙেও হয়তো আছে ভিন্নতা। কিন্তু ভেঙেছে সেই ভুল ধারণা। যেকোনো দেশের, যেকোনো জায়গা থেকে আকাশ দেখা হলে তা দেখতে একই রকম লাগবে। আকাশে আকাশে নেই কোনো ভিন্নতা, ভেদাভেদ ও লড়াই। বসন্ত দক্ষিণ এশিয়াকে এই আকাশের মতো করে দেখতে চান। দক্ষিণ এশিয়ার শিক্ষার্থীরা যাতে এক দেশ থেকে আরেক দেশে অবাধে যাতায়াত ও পড়াশোনার সুযোগ পান; বন্ধুর মতো যেন তাঁরা নিজেদের সমস্যাগুলো দূর করার জন্য একসঙ্গে কাজে নামতে পারেন, এ লক্ষ্য নিয়ে কাজ করবেন তিনি। দরিদ্রতা, শিক্ষা ও শ্রমের ক্ষেত্রে বৈষম্য, বেকার সমস্যা, অপরাধ প্রবণতাসহ সমস্যাগুলোর জন্য একসঙ্গে লড়াই করা সম্ভব হলেই অন্য রকম দক্ষিণ এশিয়া গড়ে তোলা সম্ভব। ‘তরুণদের কাজ করার সুযোগ দিতে হবে। একমাত্র তাঁরাই পারেন সবকিছু বদলে দিতে। কারণ, নতুন কিছু করার ক্ষেত্রে তরুণদের রয়েছে অসীম আগ্রহ এবং অফুরন্ত সাহস।’ বলছিলেন আলাপে যোগ দিতে আসা পাকিস্তানের করাচি বিশ্ববিদ্যালয়ের দুই শিক্ষার্থী নাগমা শেখ ও সালমান ফরহাদ। এ দেশের শিক্ষার্থীসহ আয়োজক কমিটির বন্ধুত্বপূর্ণ আচরণে তাঁরা দারুণ খুশি! যদিও ভাষা একটা সমস্যা হয়ে দাঁড়িয়েছে। ত্রিভুবন বিশ্ববিদ্যালয়ের আরেক শিক্ষার্থী রমেশ অধিকারীর মুখেও শোনা গেল আয়োজক কমিটির বন্ধুত্বপূর্ণ সম্পর্কের কথা। রমেশ অল্প সময়েই পেয়ে গেছেন অনেক বাংলাদেশি বন্ধু। তাঁদের সঙ্গে চৌপর দিন চলছে দারুণ আড্ডা!
আয়োজন নিয়ে এখানকার অন্যতম সংগঠক মহসীন আলী বলেন, ‘আমরা চাই শিক্ষার্থীরা যেন মুক্তভাবে চিন্তা করার সুযোগ পান। তাঁরা যেন দিনগুলো উপভোগ করতে পারেন, এর জন্যই পরিশ্রম করে যাচ্ছি আমরা।’
বাংলাদেশি বন্ধুর ভাইয়ের বিয়েতে দাওয়াত করা হয়েছে নেপালি বন্ধু রমেশকে। সন্ধ্যার দিকে যেতে হবে সেখানে। রমেশের তাই অনেক প্রস্তুতি। কী দেওয়া হবে উপহার? ছেলে হলেও সামান্য সাজগোজ তো করতেই হবে! দুই বন্ধুর মধ্যকার এই দারুণ সম্পর্কের মতোই সম্পর্ক গড়ে উঠবে দক্ষিণ এশিয়ার সব মানুষের মধ্যে—এমনটা আশা করা খুব কি দোষের কিছু? 

﻿নগর ছাড়িয়ে অনেক দূরে আছে এক নীরব জনপদ। সবুজ মাঠে ঘুরে বেড়ায় বিচিত্র সব পাখি। শান্ত নদীটাও ঢেউ তোলে না। মানুষগুলোর মাঝে নেই হইচই। 
রাতের আঁধারে মহানন্দার কোলে চা-বাগান আর সবুজ ধানখেত নিয়ে তেঁতুলিয়া। খুবই স্াধারণ সুনসান জনপদ, যেখানে নীরবতার আমেজটা পাওয়া যায়। নিরিবিলি কয়েকটা দিন কাটাতে চাইলে চলে আসতে পারেন এখানে। 
এবার তেঁতুলিয়া এলাম এক পাখির খোঁজে, পাখি বাঁচাতে আবারও এখানে আসা। জায়গাটির নাম কাজিপাড়া। চা-বাগান, আখখেত (স্থানীয় লোকজনের ভাষায় কুশন বন), ধানখেত, বাঁশ ও গুল্মের কয়েকটি ছড়ানো-ছিটানো জঙ্গল আর মাঝারি এক মাঠ নিয়ে কাজিপাড়া। এখানেই বসবাস করে বাংলাদেশের বিপন্ন এক পাখি কালা তিতির। স্থানীয় মানুষের কাছে অবশ্য পাখিটি শেখ ফরিদ ও বনমুরগি নামেই পরিচিত। তাদের মতে, এই পাখি একসময় সংখ্যায় ছিল অনেক। কিন্তু বসতি ধ্বংস ও স্থানীয় শিকারিদের কারণে প্রায় হারিয়েই গেছে এই পাখি। ধারণা করা হচ্ছে, বাংলাদেশের তেঁতুলিয়াই এই পাখির শেষ প্রাকৃতিক আবাসস্থল। এখানে আজ থেকে ৩০ বছর আগে রয়েল বেঙ্গল টাইগার ধরা পড়েছিল বলে জানালেন স্থানীয় এক প্রবীণ। 
পাখিটি দেখার সঠিক সময় হলো খুব সকাল আর সন্ধ্যা। কেন যেন পাখিটি মানুষকে খুব ভয় পায়। তাই কোনো রকম যদি মানুষের উপস্থিতি টের পায়, নিমেষেই পালিয়ে যায় ঝোপের আড়ালে। 
তেঁতুলিয়ায় পৌঁছে রাত পার করি মহানন্দাপাড়ের ডাকবাংলোতে। দূরে ল্যাম্পের আলো, নদীর বুকে যেন কসমিক নীরবতা। তা ভেঙে যায় খেঁকশিয়ালের ডাকে।
সেদিন রাতের আরেকটি মজার অভিজ্ঞতা হলো বুনো খরগোশের দেখা পাওয়া। এত ভালো করে ধূসর রঙের বুনো খরগোশ দেখার সুযোগ জীবনে এর আগে কখনোই হয়নি। 
এ সময় ফজরের আজান কানে আসে। বেরিয়ে পড়ি কাজিপাড়ার পথে। চারদিকে তখন কুয়াশা। শিশিরে ভেজা পথ। প্রথমেই দেখা মেলে পশ্চিমা হলদে খঞ্জনের সঙ্গে। তারপর নীলকণ্ঠ বা বাংলা নীলকান্ত, তিলা ঘুঘু, দাগি ছাতারে, বাংলা কুবো, ইউরেশিও কণ্ঠীঘুঘুর সঙ্গে। কোথায় শেখ ফরিদ ওরফে কালা তিতির? বেলা বাড়ে। ছয়টি হলদে গাল টিটি পাখি বসে খোলা মাঠে। তাদের পিছু পিছু ধানিতুলিকা, মেটেচাঁদি চড়ুইভরত, বন ছাতারে, খয়রাগলা নাকুটি। দুপুর গড়িয়ে আসে। দেখা নেই সেই পাখির। এবার চলে যাই মহানন্দাপাড়ে, যেখানে সকাল থেকে পাথর তুলছে অনেক মানুষ। বিকেল পাঁচটার পর আবার ফিরে আসি কাজিপাড়ার আখখেতের কাছে। এবার নামে বৃষ্টি। পুরোপুরি কাকভেজা হয়ে বসে থাকি আখখেতের ভেতর। 
মাগরিবের আজানের ঠিক আগে চা-বাগানে শেখ ফরিদ ডেকে ওঠে। তখন মাঠে আলো নেই। পরদিন সকালে আবার আসি। তার ডাক শুনি। সে কিন্তু বের হলোই না ঝোপ থেকে। 
বিকেলে আবার তার সন্ধানে। আবার বৃষ্টি। এবার নজরে পড়ল এক জোড়া কালা তিতির গুটি গুটি পায়ে এগোচ্ছে আখখেতের দিকে। যত কাছে আসি, পাখি দুটি ততই দূরে যায়। খুব দ্রুত পা বাড়িয়ে কয়েকটা ছবি নিই। কিন্তু মেঘলা আকাশ, আর বৃষ্টির জন্য ভালো ছবি হলো না। ততক্ষণে পাখিটি লুকিয়ে পড়ে। আবার ঝুমবৃষ্টি। কাকভেজা হয়ে ফেরার পথ ধরি। 

কীভাবে যাবেন
ঢাকার কল্যাণপুর, আসাদগেট, গাবতলী থেকে একাধিক পরিবহন (নাবিল, হানিফ) পঞ্চগড় যায়। যেতে সময় লাগবে প্রায় ১২-১৩ ঘণ্টা। পঞ্চগড় থেকে লোকাল বাসে তেঁতুলিয়া। সম্প্রতি কয়েকটি হোটেল তৈরি হয়েছে সেখানে। চাইলে সরকারি বাংলোতে থাকতে পারেন। এর জন্য আগেই বুকিং দিতে হবে।

﻿আমরা সবাই জানি যে পানির কোনো রং নেই। পানি যখন যেখানে থাকে, সেখানকার রং ধারণ করে। কিন্তু এই পানিই মানুষের মনে হরেক রকম রঙের বিকিরণ ছড়িয়ে দেয়। পুকুরের পানি দেখলে সবাই যেমন ক্লান্তি ভুলে ডুব দিতে ছুটে যায়, সাগরের পানি যেমন কৈশোরের দুরন্তপনা ছড়িয়ে দেয় সবার মাঝে, বৃষ্টির পানিতে একবার ভিজতে না পারলে বছরটাই যেমন অর্থহীন মনে হয়, ঠিক তেমনি হিমশীতল ঝরনার পানিতে শরীরখানা একবার ভেজানোর জন্যও মরুভূমি হয়ে থাকে বুকের উষ্ণ জমিনটুকু। আজ ঠিক তেমনি এক ঝরনার কথা শোনাব সবাইকে, যে ঝরনার পাশ দিয়ে এসে থমকে দাঁড়ায় দিনের বাতাস, যে ঝরনায় প্রবেশের জন্য আকাশসমান গাছের কাছে অনুমতি চেয়ে বেড়ায় ভোরের রোদ্দুর, যে ঝরনায় এখনো কাচের মতো স্বচ্ছ টলটলে পানি আয়না হয়ে অপেক্ষা করে নতুন কোনো বিস্ময়ে বিহ্বল চোখের জন্য, যে ঝরনা এখনো শহুরে মানুষের চোখে অদেখা এক জাদুকরি ঝরনা। নিজেকে আর সবার কাছ থেকে আড়াল করে বান্দরবানের গহিন অরণ্যে বয়ে চলা এ ঝরনাটির নাম ‘জাদিপাই ঝরনা’।
যাব কি যাব না—এমন দোলাচলের মধ্যেই আমাদের এবারের বান্দরবান যাত্রা। যাঁরা অন্তত একবার হলেও বান্দরবান গিয়েছিলেন, তাঁরা সবাই আমাকে নিরুৎসাহিত করেছেন এবারের ট্যুরের জন্য। কারণ, তাঁদের ধারণা, আমরা এবারের ট্যুর শেষ করতে পারব না। আমাদের রোডম্যাপ ছিল ঢাকা-বান্দরবান-নীলগিরি-থানচি-তিন্দু-রাজা পাথর-রেমাক্রি-থানচি-রিঝুক ঝরনা-রুমাবাজার-বগা লেক-চিংড়ি ঝরনা-দার্জিলিংপাড়া-কেওক্রাড়ং-পাসিংপাড়া-জাদিপাইপাড়া-জাদিপাই ঝরনা-রুমা-কাইক্ষ্যংঝিরি-নীলাচল-মেঘলা-স্বর্ণমন্দির-বান্দরবান-ঢাকা, সময় চার দিন। বোঝেন অবস্থা! 
আমি বান্দরবান গেছি নয়বার, অসম্ভবকে সম্ভব করার কিছুটা পরিকল্পনা নিয়ে। তাই ১৩ জন সঙ্গীকে নিয়েই বেরিয়ে পড়েছিলাম গত ২২ নভেম্বর। প্রথম গন্তব্য মেঘ-কুয়াশার দেশ ‘তিন্দু’।
তিন্দু সম্পর্কে একটা বিশাল বই লিখলেও এর সৌন্দর্যের ছিটেফোঁটাও তুলে ধরা সম্ভব নয়। শুধু এতটুকু বলি, আকাশ-কুয়াশা-মেঘ-নদী-পাথর-পাহাড়-ঝরনা-বন-নীল-সবুজ পানি, পাহাড়িদের জীবন আর রহস্য-রোমাঞ্চ-ভয় সব যদি একবারে পেতে চান, তাহলে জীবনে একবার হলেও ঘুরে আসুন তিন্দু। সকালে ঘরের ভেতরে ফুঁ দিয়ে মেঘ সরিয়ে যখন দরজা খুঁজে বের করতে হয়, তখন নিজের ভাগ্যকে ধন্যবাদ দিতে হয় এ দেশটাতে জন্মানোর জন্য। বান্দরবান কন্যা তিন্দুকে ফেলে সাঙ্গু নদীর প্রকৃতিকে দুচোখে গিলতে গিলতে আমাদের চলে আসতে হলো রুমা বাজার। কারণ, জাদিপাই ঝরনায় যেতে হলে এখান দিয়েই যেতে হবে। পার হতে হবে প্রকৃতির বিস্ময় বগা লেক এবং কেওক্রাডংকে। এ দুটির মাঝে পড়ে চিংড়ি ঝরনা আর সবচেয়ে গোছানো পাহাড়িপাড়া হিসেবে পরিচিত দার্জিলিংপাড়া।
আমাদের মধ্যে সবচেয়ে মজার মানুষ ছিলেন রকি ভাই, যা-ই দেখেন তা-ই তাঁর ভালো লাগে। তিন্দুতে তাঁবুর ভেতরে মেঘ দেখেই লাফালাফি করেন, পাহাড়ের মধ্যে বগা লেকে পানি দেখে বিস্ময়ে ভিরমি খেয়ে উল্টে পড়েন আবার কেওক্রাডংয়ে পায়ের নিচে মেঘের সাগর দেখে যেন তাঁর কয়েকবার হার্ট অ্যাটাকই হয়! জাদিপাই ঝরনার পানি দেখে সেই রকি ভাইয়ের বিস্ময় যেন নিহতই হয়ে যায়! পরে সেই বিস্ময়কে আর বয়ে নিয়ে আসা হয়নি। 
তবে একজনকে আমাদের বয়ে নিয়ে আসতে হয়েছিল, কেওক্রাডং থেকে নামতে গিয়ে দার্জিলিংপাড়ার কাছে পিছলে পড়ে পা মচকে যায় রিতুর, সবাই মিলে বাঁশের মাচায় করে তাকে বয়ে নিয়ে আসা হয় বগা লেক পর্যন্ত, সেখান থেকে বান্দরবান।
গাইড প্রথমে আমাদের দেখে ভ্রু কুঁচকে তাকায়, এই পুঁচকি-পাঁচকি পোলাপাইন জাদিপাই যাবে! সঙ্গে দেখি দুজন মেয়েও আছে! অবশেষে তাকে এবং সেনাবাহিনীর সদস্যদের আশ্বাস দিলাম যে আমি এর আগেও ছয়বার কেওক্রাডং গিয়েছিলাম। অবশেষে সন্দেহের মেঘ সরে গেল তাদের চেহারা থেকে, তার জায়গায় কিছুক্ষণ পরেই আমাদের মাথার ওপর উঁকি দিল বগা লেকের সাদা সাদা তুলো তুলো মেঘ, যে মেঘ আমাকে আজীবন টানে। সেখানে এক রাত থেকে পরদিন সকালে বাংলাদেশের একসময়ের সর্বোচ্চ শৃঙ্গ কেওক্রাডং আরোহণ করলাম। সময় লাগল আড়াই ঘণ্টার মতো, পুরোটা পথই খুব আরামের, মাঝখানে দুটি শীতল পানির ঝরনা, একটির নাম চিংড়ি ঝরনা। বর্ষায় এই ঝরনার আশপাশে কেউ যেতে পারে না, প্রবল প্রতাপে ভাসিয়ে নেয় সামনে যা পায় তা-ই। মজার ব্যাপার হলো, এ ঝরনায় চিংড়ি মাছও পাওয়া যায়। কেওক্রাডংয়ে এখন রাতে থাকার জন্য হোটেল হয়েছে। সেখানে কাঁধের ব্যাগগুলো রেখে আমরা ১১ জন বেরিয়ে পড়লাম জাদিপাই ঝরনার উদ্দেশে। দুজন থেকে গেল রুমায়, তারা আর যাবে না। চঞ্চল খুব ভালো গান গায়, তার গান শুনতে শুনতে কেওক্রাডং থেকে নেমে গেলাম পাসিংপাড়ার দিকে। আমার দেখা সবচেয়ে খোলামেলা ও সুন্দর পাড়া হলো এই পাসিংপাড়া। এখানে এক জায়গায় দাঁড়িয়েই সূর্যাস্ত ও সূর্যোদয় দেখা যায়। লালমাটির এই পাড়া থেকে অনেক নিচে ছবির মতো দেখা যায় জাদিপাইপাড়া। পাড়ার ছেলেমেয়েদের খেলাধুলা দেখে ইচ্ছে করে সব ছেড়েছুড়ে শহুরে জীবন ফেলে ঝাঁপিয়ে পড়ি তাদের ভিড়ে। রোদ-বাতাস-বৃষ্টি-কুয়াশা সব শুধু তাদের জন্য, তাদের কোনো ব্যস্ততা নেই, অচেনা পথিকেরা হেঁটে গেলে খুব আগ্রহ নিয়ে অনেকক্ষণ চেয়ে থাকে কৌতূহলী চোখ নিয়ে, এরপর আবার লুটিয়ে পড়ে লালমাটির ধুলায়।
কেওক্রাডং থেকে শুধু নামছিই, একটানা নামতে নামতে ৪৫ মিনিট পর নিজেদের আবিষ্কার করলাম, প্রায় দুই হাজার ৫০০ ফুট নিচের সমতল মাটিতে! রাস্তা এতই খাড়া যে বারবার পিছলে যাচ্ছে পা, ব্রেক ফেল গাড়ির মতো নিয়ন্ত্রণহীনভাবে দৌড়ে যাচ্ছে একেকজন, পাশ দিয়ে সাঁই সাঁই করে চলে যাওয়ার সময় রীতিমতো ঝাঁপিয়ে পড়ে থামাতে হচ্ছে ঝরনানুুসন্ধিৎসুদের। কপালে ঘাম মুছতে মুছতে গামছা ভিজিয়ে ফেলেছে জাকি ভাই, আর শরীফ ভাই কিছুক্ষণ পরপর স্ট্যাচু অব লিবার্টির মতো বুক চিতিয়ে ক্যামেরার সামনে পোজ দিচ্ছেন, পেছনে তাঁর অথই সাগর, মেঘের সাগর। ঠিক পাহাড়ের নিচেই একটা শীতল ঝিরি, সেখানে মুখ ডুবিয়ে অপু ভাই ঘোষণা দিলেন, এটার চেয়ে সুমিষ্ট পানি আর কোথাও নেই।
হাত-মুখ ধুয়ে গলা পর্যন্ত পানি টেনে আমরা পৌঁছালাম হিজল-গর্জনের বাগানে, আমাদের ভেতরে টেনেই হিসহিস শব্দে সব কোলাহল থামাতে যেন নির্দেশ দিল কাশফুলে সাজানো মাথা খারাপ করা সবুজের এই বন। এর বিশালতায় স্তম্ভিত হয়ে চুপচাপ এগিয়ে যেতে থাকলাম পায়ে চলা সরু পথ ধরে। হঠাৎ থমকে দাঁড়াল রুবাইয়্যাৎ—আওয়াজ, শব্দ, পানি কোলাহল! উলা উলা, বুলা বুলা, ইয়াপ ইয়াপ করে সামনের দিকে পড়িমরি করে দৌড়ে গেল বাকিরা। হ্যাঁ, এটা ঝরনারই আওয়াজ, যাকে দেখতে এত দূরে ছুটে আসা, এটা সেই জাদিপাই ঝরনা।
এই ঝরনার শেষের ৩০ মিনিট নামাটা বিপজ্জনক, খাড়া পাহাড় বেয়ে গাছ ধরে ধরে নামতে হয়। কোথাও মাটি ঝুরঝুরে, কোথাও মাটি পিচ্ছিল, আবার কোথাও মাটিই নেই—একদম গাছ ধরে ঝুলে পড়া! এমন করেই নামতে নামতে পানির ঝমঝম শব্দকে ছাপিয়ে সারাটা শরীর ছমছম করে ওঠে এই ঝরনার বিশালতা দেখে। আমার দেখা সবচেয়ে বিশাল ও প্রশস্ত ঝরনা এটি। মাপামাপি ছাড়াই বলছি, প্রায় ২৫০ ফুট ওপর থেকে একাধারে পড়া পানির তিনটি ধাপে তৈরি করেছে সাতটি ছোট ছোট রংধনু, একটানা ঝমঝম শব্দ নিমেষেই ভুলিয়ে দিয়েছে যাত্রাপথের সব ক্লান্তি, মুছে দিয়েছে আবার তিন হাজার ফুট পাহাড় বেয়ে ওঠার চিন্তা। ঝরনার নিচে জমে থাকা কাচের মতো স্বচ্ছ পানিতে চঞ্চল একেকবার লাফ দিচ্ছে আর চিৎকার করে বলছে, ‘ও মাই গড, আই অ্যাম সো হট!’ 
আমাদের গাইড আলমগীর ভাই, যে কি না ১০০ বারের বেশি এসেছে এখানে, সে-ও আর স্থির থাকতে পারল না, জামাকাপড় খুলে নিজেকে মেলে দিল ঝরনামুখের তোপের নিচে। নিরাপদ ঝরনা এটা, কারণ পানি এখানে তিনটি ধাপে পড়ে, ফলে সরাসরি মাথায় কিছু এসে পড়ার ভয় নেই। প্রায় ঘণ্টা খানেক ধরে আমাদের চিৎকার-চেঁচামেচি শুনে লম্বা লেজ নাড়তে নাড়তে চলে এসেছে শ খানেক বানর। এত বানর আমি এর আগে কোথাও দেখিনি। নিজেদের রাজত্ব যেন হাতছাড়া না হয়, সে জন্য কতক্ষণ দাঁত কিড়মিড় করে আমাদের শাসন করল তাদের দলপতি, দুই-তিনজন হাত মুঠো করে কিলও দেখাল। লিপি আপু প্রাণিবিদ্যার ছাত্রী। তিনি ঘোষণা দিলেন অবস্থা সুবিধার নয়। তাঁর কথা শেষ হওয়ার আগেই দেখি রিতু ভেজা চুলে দৌড় দিল। আরেকটু ভালো করে খেয়াল করে দেখি, মিরান ভাই ও বাপ্পি ভাই আগেই ভেজা শরীর নিয়ে পথের প্রান্তে দৌড়ানোর জন্য রেডি, শুধু কমান্ডারের নির্দেশের অপেক্ষা। কালবিলম্ব না করে হাত তুলে নির্দেশ দিলাম, ‘মুভ।’ ঘোষণা শেষ হতেই দেখি আমি ছাড়া আর কেউই দৃষ্টিসীমার মধ্যে নেই। পড়িমরি করে আমিও দৌড় দিলাম। পেছনে বানরদের রাজত্ব ফিরে পাওয়ার উল্লাসধ্বনি শোনা যাচ্ছে। গাছে ঝুলে উঠতে উঠতে আরেকবার পেছন ফিরে তাকালাম, বাতাসের দোলায় দুলতে থাকা গাছের ফাঁকা দিয়ে হাসছে জাদুপাই ঝরনার সাদা পানি। বিশাল সবুজ বন নিজের কোলের মধ্যে পরম মমতায় আড়াল করে রেখেছে প্রকৃতির এ জাদুকে। 

কীভাবে যাবেন
জাদিপাই ঝরনায় যেতে হলে প্রথমে আপনাকে যেতে হবে বান্দরবান। ঢাকা থেকে বান্দরবানে চারটি বাস যায়। ইউনিক, শ্যামলী, এস আলম ও ডলফিন। প্রতিটি সিটের জন্য ভাড়া পড়বে ৪৩০ টাকা। বান্দরবান নেমে যেতে হবে কাইক্ষ্যংঝিরি। স্থানীয় বাসে বা চান্দের গাড়িতে করে সেখানে হেলতে-দুলতে দুই ঘণ্টার মধ্যেই পৌঁছে যাবেন। বাসভাড়া ৮০ টাকা, আর চান্দের গাড়ি রিজার্ভ গেলে পড়বে তিন হাজার ৫০০ থেকে চার হাজার ২০০ টাকা পর্যন্ত। কাইক্ষ্যংঝিরি থেকে রুমাবাজার পর্যন্ত নৌকাভাড়া জনপ্রতি ৩০ টাকা, আর রিজার্ভ গেলে এক হাজার টাকা। রুমা থেকে যেতে হবে বগা লেক পর্যন্ত। এখানে চান্দের গাড়িভাড়া দুই হাজার টাকার মতো। জাদিপাই যেতে হলে আপনাকে এই রুট ধরেই যেতে হবে। এ ক্ষেত্রে গাইড ভাড়া বাবদ খরচ পড়বে দুই হাজার ৫০০ টাকা। বগা লেকে গাড়ি থেকে নেমে পাহাড় ডিঙিয়ে উঠতে পারেন ‘সিয়াম দিদি’র হোস্টেলে, খুব ভালো আপ্যায়ন পাবেন। সেখান থেকে শুধুই হাঁটাপথ। চিংড়ি ঝরনা, দার্জিলিংপাড়া, কেওক্রাডং, পাসিংপাড়া আর জাদিপাইপাড়া পার হয়ে কিছুক্ষণের মধ্যেই পৌঁছে যাবেন জাদুকরি ঝরনা জাদিপাইতে। এই ঝরনায় যাওয়ার আরেকটি রাস্তা আছে, সেটি থানচি দিয়ে। সে গল্প আরেক দিন বলব।

﻿১৯৬৯ সালের কথা। ফরিদপুর শহরের পাবলিক লাইব্রেরী থেকে দু’তিন দিন অন্তর বই নিয়ে পড়ি। শিকার কাহিনী খুব পড়তাম। শিকারী ধীরেন্দ্র নারায়ণ রায় চৌধুরী, বিশ্বনাথ বসু, ভাস্কর শিকারী দেবীপ্রসাদ চট্টপাধ্যায় এদের বই নিঃশেষে পড়ে শেষ করতাম। দারুণ রোমাঞ্চ হত। সন্ধ্যার পর এই মফস্বল শহরের নিবিড় অন্ধকার এলাকাগুলো গহীন ঘন জঙ্গল মনে হত।


এ সময়ই হাতে পড়ল এ,এফ,এম আব্দুল জলিলের লেখা চারখণ্ডের ‘সুন্দরবনের ইতিহাস’ বইখানি। সাধু ভাষায় লেখা। পুনরাবৃত্তি আছে। তারপরও রস আস্বাদনে সমস্যা হয় না। অনন্য সাধারণ বই বলতে পারতাম যদি না ১৯৭৪ সালে সতীশ চন্দ্র মিত্রের ‘যশোহর খুলনার ইতিহাস’ বইখানা হাতে না পড়ত। সতীশ বাবু ১৯০৩-৪ সালে জীবন বিপন্ন মেধাশ্রম, শারীরিক পরিশ্রম করে সুন্দরবনের মধ্যাঞ্চল ঘুরে, লাইব্রেরী ঘেঁটে, ঘটক পুঁথি, দোভাষী পুঁথি, পুরান, প্রচলিত লোকগাঁথা ঘেঁটে সুন্দরবনের জনবসতি, নৃ-গোষ্ঠীর পরিচয়, মিথ, ইতিহাস, লিজেন্ড অসাধারণ দক্ষতায় তুলে ধরেছেন। জলিল সাহেবের বইটি এসেছে তারই ধারাবাহিকতায়, সতীশ বাবুর বই থেকে অনেকখানি নিয়ে। সাদা চোখে দু’টি বইয়ের পার্থক্য এরকম; সতীশ বাবু বঙ্কিমী আদর্শে ইতিহাসকে হিন্দুত্বের ছত্রচ্ছায়ায় আনতে চেয়েছেন, জলিল সাহেব পাকিস্তানী আদর্শে ইতিহাসকে মুসলমানীকরণ করেছেন। দু’জনেরই কলমে হিন্দু-মুসলমান দ্বন্দ্বে সুন্দরবন কিছুটা ঢাকা পড়ে গেলেও দু’জনেই যতখানি দিয়েছেন তার খুলনা বাঙলা ভাষায় খুব কমই আছে। সতীশচন্দ্রের সময়কালে সুন্দরবনের উপর বইপত্র খুব কম পাওয়া যেত। বিভারিজ, হান্টার, ও’মালীর গেজেট মাত্র প্রকাশিত হয়েছে। সুন্দরবনের গাছপালার ওপর ডেভিড প্রেনের বইটি (১৯০৪) তৈরি হচ্ছে সবে। সেই অন্ধকার সময়ে কতখানি নিষ্ঠাবান, অদম্য ইচ্ছাশক্তি হলে তবেই সুন্দরবনের মত প্রায় অগম্য, মানুষের টিকে থাকার পক্ষে ভয়ঙ্কর স্থান ঘুরে ইতিহাসের উপাদান খুঁজে বেড়ানো সম্ভব সেটা সতীশ চন্দ্র উদাহরণের মত তা করে দেখিয়েছেন। মিত্র আচার্য প্রফুল্ল চন্দ্রের উৎসাহ সহায়তা তিনি পেয়েছিলেন, কিন্তু কর্মসম্পাদন তাকেই করতে হয়েছে।


বনে বনে ঘুরতে হয়েছে জলিল সাহেবকেও। তিনি বেশকিছু বইয়ের সমর্থন পেয়েছেন। তার লেখায় বাঘ-মানুষের দ্বন্দ্ব প্রামাণিক উঠে এসেছে। সুন্দরবনের পেশাদার শিকারী পরিবার, ডাকাতদের কথাও তিনি লিখেছেন। লিখেছেন সতীশ বাবুর সময়কালের পরবর্তী ইতিহাস। এসবও অনেক কাঠখড় পুড়িয়ে লিখতে হয়েছে। দু’জনের দু’টি বইই তাই বাংলা সাহিত্যে প্রতিষ্ঠিত সম্পদ।


মাঝে মাঝে নিজের অক্ষমতার উপর রাগ হয়। ভাবতে বসি সতীশচন্দ্র মিত্র, মোহাম্মদ তোহা খান, এএফএম আব্দুল জলিল, মনোজ বসু, এঁরা এক একজন ইতিহাস, প্রামাণ্য বই, উপন্যাস লিখেছেন সুন্দরবন নিয়ে। এক একজনের লেখা যেন নতুন নতুন অধ্যায়ের উন্মোচন। কি অনির্বচনীয় তাদের কলমঃ আহা, কি তাদের লেখার প্রসাদগুণ!


আমিও লিখেছি। প্রধানত সংবাদপত্র সেবীদের জন্যই। ক্ষীণকায় বই আকারের দু’এক খানা উপন্যাস। সে বই নিজে যখন পড়ি প্রক্ষিপ্ত মনে হয়। তাতে সুন্দরবনের বুনো গন্ধ বের হয় না। অগম্য বনের দু’জোড়া চরিত্রও ফুটে উঠে না। অথচ আমি অনেকবার অনেক সময় নিয়ে বনে থেকেছি। সবিনয়ে জানাতে চাই এদের সবাই মিলে যতবার জঙ্গলে গিয়েছেন (তাদের লেখা থেকে সংখ্যা জানতে পারি) সবার মিলিত ভ্রমণের চেয়ে হয়তো বেশিবার বনে গিয়েছি। বাংলাদেশ সুন্দরবনের দু’তিনটি এলাকা বাদে প্রায় সব ক’টি অঞ্চল ঘুরেছি। অধিকাংশ বন অফিসগুলোয় রাত কাটিয়েছি। সঙ্গ করেছি চোরাইশিকারী, ডাকাত, বনকর্মী, বাওয়ালী-মউয়ালী বড়িয়ালের। কিন্তু বাদাসুন্দরীর মন পেলাম কোথায়? আমার লেখায়, কথায় তার ভর হয় না। কত মানুষকে দেখলাম চার-পাঁচবার বনে গিয়েই এমন চমৎকার লেখা লেখেন যে বিস্ময়ে রোমাঞ্চে তাক লেগে সেসব পড়ে। মাত্র দু’তিন বার বনে গিয়ে গা ছমছমে চমৎকার সব গল্প শোনানোর মানুষও কম পাইনি।


এদের লেখা পড়ি, গল্প শুনি, চমৎকৃত হই। আর মনে মনে অসহায়তার কথা চিন্তা করে নিজেকে ভ্যাংচাই, প্রবোধ দিই।


এই প্রতিভাটি কেন আমার মধ্যেও দেখা দেয়নি তার জন্য নিজকে চাব্কাই। অন্যকে কেন, নিজেকে চমৎকৃত করার ক্ষমতাই আমার নেই। অন্যের কাছে যেটা অপার বিস্ময়ের আমার কাছে কেন সেটা স্বাভাবিক দৈনন্দিনের মনে হয়? এত গেল তাৎক্ষণিক উদীপ্ত কিছু স্বভাব লেখক গল্প বলিয়ের কথা। কিন্তু ঐসব প্রণস্য লেখকবৃন্দ, যারা মেধা শ্রমের সঙ্গে অভিযান পিয়াসী মন নিয়ে এ বনভূমিকে মন্থন করে পাঠককে দিয়েছেন অমৃতসুধা তাদের কাছে কেন পৌঁছুতে পারছি না?


চিন্তা করেছি, বিশ্লেষণ করেছি। আমার সুবিধার দিকটি ভেবেছি। আমি পেয়েছি আধুনিক জীববিজ্ঞানের সহায়তা, খাবার, থাকবার সুবিধা, চলাচল নিরাপত্তার নিশ্চয়তা। অনেককাল পড়ে বুঝেছি এসব মনীষী লেখকরা স্থানীয় মানুষ সবারই দেশের বাড়ি খুলনা অথবা দক্ষিণ খুলনায়। শিশু বয়স থেকেই তারা জোয়ার ভাটার হিসেব জানেন, বনের গাছপালা চিনেছেন শৈশবেই, কৈশোরে শুনেছেন বনরোমাঞ্চের কাহিনী, যৌবনে অভিযানের নেশায় বনে গিয়েছেন।


বনাঞ্চলের বসতির প্রচলিত ভাষার সঙ্গে তাদের কথ্য ভাষার তেমন হেরফের ছিল না। পরিবেশ পরিচিতি, ভাষা সোৎসারিত, সমাজ ব্যবস্থা আকাশে পাখির মত- সহজ স্বাভাবিক স্বচ্ছন্দ। তারা ভূমিপুত্র। এ তাদের অধিত অধিকার।


আজ বুঝেছি এ বনভূমির আমি ধর্ম আত্মীয়।


আমাকে কাচারী ঘরে আসন দেয়া চলে, অন্দরমহলে ডাকা যায় না। নিজের অবস্থান নির্ধারিত হওয়ায় মনের স্বআরোপিত অভিমান কমেছে। আবার লিখতে বসতে পারছি।


যেখান থেকে শুরু করেছিলাম। জলিল সাহেবের ‘সুন্দরবনের ইতিহাস’। এই বইয়ের মাধ্যমে পরিচিত হই সুন্দরবনের কিংবদন্তীর শিকারী পচাব্দী গাজীর সঙ্গে। আর একজন বিখ্যাত বাঘ শিকারী লেফটেন্যান্ট জিয়াউল হক সাহেবের নামও বইটিতে পাই, পরে তার সঙ্গে পরিচিত হয়ে বাঘ শিকারের গল্প শোনার সুযোগ হয়।


তবে জিয়াউল হক সাহেব সম্পর্কে বিস্তারিত জেনেছিলাম শিকারী মামা আখতারুজ্জামানের কাছ থেকে। মামার বন্ধু ছিলেন তিনি। ১৯৬৭ সালে নেপালের মহারাজা মহেন্দ্র ও তার ভাই জ্ঞানেন্দ্র, রাজপুত্র বীরেন্দ্র সুন্দরবনে শিকারে এসেছিলেন বাঘ মারতে। শিকার আয়োজনের দায়িত্ব ছিল খুলনা কালেক্টরেটের। চাকরির সুবাদ, সুন্দরবনে প্রতিনিয়ত যাতায়াত, অভিজ্ঞতা এসব মিলিয়ে কালেক্টরেটেরের নাজির হিসেবে শিকার আয়োজনে মামার দাবি ছিল অগ্রগণ্য, তার ওপর প্রতিদ্বন্দ্বিতাহীন। মামা পশর নদীর মোহনার কাছাকাছি পূর্ব প্রবাহিনী জাফা গাঙে একটি বার্জ নোঙর করে ভাসমান শিকার ক্যাম্প তৈরি করলেন। সঙ্গে ডিসি পুলের ‘ফিবী’; লঞ্চসহ কয়েকটি স্পীডবোট মজুদ ছিল চলাচলের জন্য। এই বিশাল পশর নদী দক্ষিণ সুন্দরবনের মাঝ বরাবর বয়ে উত্তর থেকে দক্ষিণে বঙ্গোপসাগরে পড়েছে। পূর্ব দিকের জঙ্গল পূবের আর পশ্চিমদিকের জঙ্গল মাঝের বাদা নামে পরিচিত স্থানীয় মানুষজনের কাছে। এ নদীর দু’পাশের জঙ্গলই সুন্দরী গাছের অত্যন্ত সমৃদ্ধ জঙ্গল। ম্যানগ্রোভ জঙ্গলের গাছ খুব একটা বড় হয় না। সুন্দরবনের গাছের মধ্যে কেওরাই যা হোক মহীরুহ, সর্বার্থেই। দু’চারটে বাইন, কখনো পশুর দেখা যায় যাদের দেখলে শ্রদ্ধা জাগে। ঠিক মহীরুহ আকারের না হলেও পশর নদীর দু’পাড়ের একক সুন্দরী গাছ অথবা দলে বলে সুন্দরীর জঙ্গল নব্বুইয়ের দশকেও অবাক করে দিত, এখন অনেকখানি ফাঁকা হয়ে গেছে; তবুও কিছু আছে।


শিকারের ক্যাম্প পড়েছে পশরের মোহনা থেকে বিশ কিলোমিটার উত্তরে। মোহনাটি শিবসা-পশরের মিলিত স্রোত, নাম কুঙ্গা-প্রায় বারো কিলোমিটার চওড়া। মোহনার আর একটি নাম আছে, সাতমুখ আগুনজ্বালা। পশর, শিবসা (মর্জাল), হংসরাজ, কুকুমারী, নীলকমল, মরা পশর, জাফা এখানে মিলেছে। আগুনজ্বালা কেন নাম হয়েছে সেটা যারা চৈত্র-বৈশাখ মাসে এ মোহনা পাড়ি দিয়েছেন তারা ছাড়া অন্যদের বোঝানো সম্ভব না। মোহনার পশ্চিম পাড় হিরণপয়েন্ট অভয়ারণ্য।


শিকার ক্ষেত্রে নির্ধারণ হয়েছে তিন কোণা আইল্যান্ড, সংলগ্ন পূবের পশর আইল্যান্ডের জঙ্গল। এলাকাটা স্থানীয়দের কাছে কোকিলমনি নামে পরিচিত, বর্তমানে বনবিভাগের টহলফাঁড়ি বসানো হয়েছে এখানে।


মামা, জিয়াউল হক সাহেবের কাছে যেমনটা শুনেছি, রাজার শিকারে রাজসূয় যজ্ঞের আয়োজন করতে হয়েছিল। তিনকোণা আইল্যান্ডে দু’টি মাঁচা করা হয়, একটি পশর আইল্যান্ডে। মাঁচা-বিশেষ করে পাঁচ-ছ’জন বসার উপযোগী মাঁচার ভার বইবার মত গাছ সুন্দরবনে সব সময় পাশাপাশি পাওয়া যায় না। সুন্দরী শক্তপোক্ত গাছ, কিন্তু নদী মোহনায় সুন্দরী প্রায় জন্মায় না। তিনকোণার বন সুন্দরবনের সবচেয়ে সুন্দর কেওরা বাগান। বনের পশ্চিম-দক্ষিণে গেওয়া গাছও আছে প্রচুর। সুন্দরী প্রায় নেই। কেওরা গাছ বিশাল আকৃতির হলেও কাঠ বেশ নরম, গেওয়ার কাঠও একইরকম। সুন্দরী, পশুর শক্ত কাঠ- বাইনের মধ্যে খোড়ল হয়ে গেলেও কাঠ চলনসই।




মাঁচা বাঁধার উপযুক্ত গাছের সমাধান করেছিলেন জিয়াউল হক। সেনাবাহিনী থেকে জিয়াউল হক যোগ দিয়েছিলেন চট্টগ্রামের চন্দ্রঘোনাস্থ কর্ণফুলী পেপার মিলসে। তার দায়িত্ব ছিল পার্বত্য চট্টগ্রামের পাহাড়ীজঙ্গল থেকে বাঁশ সংগ্রহ করে পেপার মিলে চালান দেয়া। জঙ্গল কাটা বিশাল শ্রমিক বাহিনী তার হাতে। মাঝে মাঝে হাতির দল শ্রমিকদের উপর হামলা করে। বড় বাঘ, লেপার্ড, সম্বর হরিণ, বার্কিং ডিয়ার, গয়াল জঙ্গলে চলতে ফিরতে চকিতে চোখে পড়ে। চট্টগ্রামের জঙ্গল মিশ্র বৃষ্টিপাতের এলাকা, বনভূমি অত্যন্ত আঁটসাঁট। জিয়াউল হক সাহেবের শিকারের সখ ছিল। ফরেস্ট ম্যানেজার হিসেবে প্রতিদিন জঙ্গলে কাটাতে হত। সুযোগ কাজে লাগালেন। পেপারমিলের অস্ত্রদিয়েই শিকারীর ক্যারিয়ার শুরু করলেন। গত শতাব্দীর ষাটের দশকের শুরুতেই কানাডার সহায়তায় তাদের বিশেষজ্ঞের তত্ত্বাবধানে পূর্ব পাকিস্তান ইন্ডাস্ট্রিয়াল ডেভলপমেন্ট কর্পোরেশনের অধীনে শুরু হল নিউজপ্রিন্ট মিলসের কার্যক্রম। কার্যালয় স্থাপন করা হল খুলনার খালিশপুর এলাকায়। কাঁচামাল আসবে সুন্দরবনের গেওয়া কাঠের মণ্ড থেকে। সেই অনুযায়ী বনের ভিতর বড় খালের পাড়ে ক্যাম্প বসিয়ে কাঠ সংগ্রহ করা হয়। গেওয়া অপারেশনের সার্বিক দায়িত্ব একজন ফরেস্ট ম্যানেজারের। চন্দ্রঘোনা থেকে খালিশপুরে এসে যোগ দিলেন জিয়াউল হক। অল্প দিনের মধ্যেই ফরেস্ট ম্যানেজার হয়ে সুন্দরবনের অস্থায়ী অপারেশন ক্যাম্পে স্থায়ী হলেন। কানাডিয়ানরা ক্যাম্পে রাখতেন বড় বোরের ম্যাগনাম রাইফেল। সঙ্গে ছিল হার্ডনোজড বুলেট। এই বুলেটের মাহাত্ম্য হল শক্ত চামড়ার শিকারী প্রাণীর দেহ ফুঁড়ে গুলি বের হয়ে যেত এফোঁড় ওফোঁড় হয়ে। বুলেটের সামনের অংশটি অবিকৃত থাকত। মোষ, হাতির জন্য এই গুলি মোক্ষম, বড় কুমীরের জন্যও এইগুলো সার্থক প্রমাণিত হতে পারে কিন্তু সুন্দরবনের বাঘ, শুয়োর, হরিণ, নরম চামড়ার প্রাণী এদের দেহ ফুঁড়ে গুলি বেরিয়ে গেলে আহত প্রাণী অনেক খানি পথ ছুটে গিয়ে মরে থাকবে, ঘটনাস্থলে পড়বে না। শিকারীর জন্য এই অবস্থা সব সময় কাম্য নয়, বিশেষ করে আহত প্রাণী বাঘ হলে। বাঘ মহাশয়ের চামড়াটি দেহের উপর একটু ঢিলেঢালাভাবে জড়ানো। গুলি এফোঁড় ওফোঁড় হবার পর অনেক সময় আহত বাঘের ঢিলে চামড়া ক্ষতস্থানটি ঢেকে দিয়ে রক্তপাত কমিয়ে দিত। বাঘটি ততটা দুর্বল হয় না যদিও তাকে দীর্ঘ সময়ের যন্ত্রণার মৃত্যুর অপেক্ষা করতে হবে। যাদের অভিজ্ঞতা আছে তারাই জানেন জঙ্গলে আহত বাঘের চেয়ে বড় দুষমন আর কিছুকে চিন্তা করা যায় না। মানুষখেকো বাঘও ঝাঁপ দেবার আগে দশবার নিজের পরিস্থিতি চিন্তা করে নেয়, আহত বাঘ কিছুই আমলে আনে না। এ কারণে রাইফেলধারীরা সুন্দরবনে সফটনোজড গুলি ব্যবহার করেন। এ ধলনের গুলির অগ্রভাগ সীসার। গুলি প্রাণীর দেহে ঢুকে হাঁড়ের বাঁধায় থেঁতলে গিয়ে প্রাণীর দেহেই থেকে যায়। যার পরিণতি হয় ঐ প্রাণীটির জন্য মারাত্মক।


বিভিন্ন শিকারীর সঙ্গে আলোচনায় নিজের অভিজ্ঞতায় বুঝেছি সুন্দরবনের মত স্থানে শিকারের জন্য রাইফেলের চেয়ে বন্দুক বেশি কাজের। এ বনের ৯৫ শতাংশ বাঘ মারা পড়েছে বন্দুকের নল নিসৃত গুলিতে। স্থানীয় শিকারীরা চোরাই গাদা বন্দুক নয়তো সিভিল গান বা সাধারণ বন্দুক ব্যবহার করতেন। দুটো কারণে বন্দুকের ব্যবহার। প্রথমটি হচ্ছে সুন্দরবনের গাছপালা বিশেষ করে নদীখালের পাড়ে অত্যন্ত ঘন হয়ে জন্মায়। জঙ্গলের ভেতর গরানবন, নদী তীরের হেতাল বন, গোলপাতার ঝাড় এ ওকে আঁকড়ে ধরে জন্মায়। জঙ্গলে রয়েছে শিংড়া, গিলেলতা, কালী লতা, নানা রকমের লতানো গাছপালা। এ রকম কষাড় ঘনবুনটের জঙ্গলে শিকারের প্রাণী দেহের লক্ষ্যভেদের এলাকাটি পরিষ্কারভাবে দেখা না গেলে রাইফেলের গুলি করা ব্যর্থ, অনেক সময় বিপর্যয়কর হয়ে পড়ে। রাইফেলের বুলেটে থাকে একটি মাত্র গুলি। এটি এতজোরে নল থেকে ঘুরতে ঘুরতে বের হয় যে শিকারের সামনে অবরোধ করা সামান্য ডালে অথবা কাষ্ঠল লতায় লাগলে গুলি দিকভ্রান্ত লক্ষ্যচুত হয়ে যায়। সুন্দরবনের বন্দুকধারী শিকারীরা সবসময় এলজি গুলি ব্যবহার করে, কালেভদ্রে বুলেট। বুলেটের পিলেট একটি, এটার প্রয়োগও রাইফেলের মত হতে পারে। তাই নয়, পিলেটওয়ালা এলজি গুলি সবার পছন্দ। দু’চারটি গুলি এদিক সেদিক ছিঁটকে গেলেও চার-পাঁচটি মোক্ষম আঘাত হানতে পারে। তার উপর কাছাকাছি আওতায় বন্দুক খুবই কার্যকর মারাত্মক অস্ত্র। সবার উপরে সুন্দরবনের স্থানীয় শিকারীরা অত্যন্ত গরীব। তাদের রাইফেল ব্যবহারের সামর্থ্য নেই, রাইফেলধারী শিকারী নিশ্চিত রাজরোষে পড়ত। সেকালে গাদা বন্দুক তৈরি করত স্থানীয় কামাররা। আর বন্দুক গাদা হত পাটের জঞ্জাল, সেয়া গন্ধক, জালের কাঠি অথবা সিসা দিয়ে। এসব শিকারীরা নিজেরাই তৈরি করতেন। তবে সরকার ঘোষণাকৃত মানুষখেকো বাঘ মারার জন্য শিকারীদের গুলি বন্দুকের জোগাড় দিত বনবিভাগ। তাই বলে রাইফেল পিছিয়ে পড়া অস্ত্র না। দূর থেকে মোক্ষম আঘাত দিতে অথবা চার্জ করা বাঘ থামাতে হলে রাইফেলের বিকল্প অস্ত্র নাই। বনবিভাগে কর্মরত দু’একজন আছেন যারা বাঘ শিকারী হিসেবে পরিচিত। এরাও বেরিশভাগ বন্দুক ব্যবহার করলেও সার্ভিস রাইফেল অর্থাৎ থ্রি-নট-থ্রি বা মার্কফোর রাইফেল ব্যবহার করেন। ২০০৫ থেকে অবশ্য চাইনিজ রাইফেলের ব্যবহার শুরু হয়েছে। সুন্দরবনে সার্ভিস রাইফেল চালু হয় ১৯৫৮ সাল থেকে এর আগে সাধারণ বন্দুক, গাদা বন্দুক, লাঠি দিয়ে জঙ্গল পাহারা দেয়ার কাজ চলত।


একবার রাইফেলধারী শিকারীদের সঙ্গ দিতে গিয়ে জিয়াউল হক অল্পের জন্য বেঁচে যান। ১৯৬৩ সালে পূর্ব সুন্দরবনের সেলা নদী ধরে স্পীডবোটে ক্যাম্পে ফিরছিলেন। বোটে দু’জন কানাডীয়, একজন চালক, জিয়াউল হক ও একজন সহকারী। সঙ্গে দুটো রাইফেল। নদীর একটি বাঁক ঘুরতেই হঠাৎ দেখা গেল একটি স্বাস্থ্যবান পূর্ণবয়সী বাঘ নদীর নাবালো পাড়ের কাছাকাছি মালিয়া ঘাসের গলা ডোবানো জঙ্গলে নদীর দিকে মুখ করে দাঁড়িয়ে আছে। সম্ভবত পৌনে আধ কিলোমিটার চওড়া সেলা পাড়ি দেবার আগে আশপাশের অবস্থা বুঝে নিতে চাইছে। শীতের বেলা পড়ে এসেছে। পশ্চিম থেকে ঝরে পড়া সোনালী আলোয় ঝক ঝক করছে সুন্দরবনের বাঘ।


কানাডীয় উপদেষ্টা নির্দেশ দিলেন স্পীডবোট নদীপাড়ের কাছাকাছি দাঁড় করাতে। নির্দেশ অনুযায়ী কাজ করা হল। ইঞ্জিন অবশ্য চালু রইল। বাঘ কিছুটা হতভম্ব। সে তার জীবদ্দশায় দেখেছে প্রাণী হোক মানুষ হোক এমনকি ভয়ঙ্কর কুমীর পর্যন্ত তাকে দেখে সরে যায়, আর এই ভাসমান প্রাণীটি তার দিকে এগিয়ে এল। সম্বিত আর সে ফিরে পেল না, তার আগেই গুলি হল, উল্টে পড়েও গেল সে, রিফ্লেক্স এ্যাকশনে হাত পা নড়তে লাগল। বাঘ মালিয়া ঘাসের বনে পড়ে গিয়ে দৃষ্টির আড়াল হয়ে গেছে। এর মধ্যে হাত-পা ছোঁড়া বন্ধ হওয়ায়, স্পীডবোটের আওয়াজে বাঘের আওয়াজ ঢেকে যাওয়ায় বাঘের অবস্থান বোঝা যাচ্ছে না। জরুরি অবস্থার মোকাবিলায় প্রস্তুত থাকার জন্য গুলি চালনাও বন্ধ।


বোট পিছিয়ে এনে সাব্যস্ত করা হল একজন কানাডিয়ান, জিয়াউল হক তার সহকর্মী নিয়ে আহত বা নিহত বাঘ উদ্ধার করবেন। রাইফেল থাকবে জিয়াউল হকের হাতে, অন্যটি হাতে নিয়ে শিকারী তাদের কভার দেবেন।


বোট ভিড়িয়ে চরে নামতেই জিয়াউল হক ও সঙ্গীরা হাঁটু পর্যন্ত কাদায় ঢুকে গেলেন। জিয়াউল হক অপেক্ষাকৃত বেটে মানুষ, সমস্যাটা তারই হল বেশি। কিন্তু আসল সমস্যা সামনে দাঁড়িয়ে, বাঘ তাদের সাড়া পেয়ে সামনে দাঁড়িয়ে গজরানো শুরু করেছে। বেকায়দায় দাঁড়িয়ে গুলি করতে পারছেন না জিয়াউল হক, কভার দেয়া কানাডিয়ান গুলি করতে পারছেন না, সঙ্গীসহ জিয়াউল হক ফায়ারিং লাইনে পড়েছেন। সৌভাগ্য, জিয়াউল হকের সঙ্গী তাকে পেছন থেকে ঠেলে স্থির করিয়ে দিলে জিয়াউল হক পর পর দুই গুলিতে বাঘ মারলেন।


বাঘ টেনে স্পীডবোটে তুলে দেখা গেল প্রথম গুলি বাঘের ভল্টের মত খুলিতে লেগে পিছলে চলে যায় কিন্তু গুলির ধাক্কায় বাঘ সাময়িক অজ্ঞান হয়ে পড়ে যায়, সম্ভবত জেগে ওঠার পর তার দৃষ্টিবিভ্রমও হয়েছিল। জ্ঞান হবার পরও তাই সে কাদায় আটকে পড়া জিয়াউল হকদের আক্রমণ করতে দেরি করছিল।




এই জিয়াউল হক সাহেবের সঙ্গে আমার দেখা হয় ১৯৮৯ সালে তার খালিশপুর সংলগ্ন বাড়ীতে। দেশবিখ্যাত থ্রিলার রোমাঞ্চ গল্প লেখক কাজী আনোয়ার হোসেন সম্পাদিত রহস্যপত্রিকার জন্য তার শিকারের গল্পগুলো তার জবানীতে লেখার উদ্দেশ্যে ক্যামেরা টেপসহ উপস্থিত হয়ে তার অতিথি হয়েছিলাম। যোগাযোগ ঘটিয়ে দিয়েছিল তার মেঝপুত্র শাহীদ, ডাক নাম মিনু। তার অনেক প্রসঙ্গ থাকবে, তাই এখানে তাকে আনছি না।


মাঝ বয়স পেরুনো বাঘ শিকারী পক্ষাঘাতগ্রস্ত জিয়াউল হক সাহেবকে দেখে বুঝতে কষ্ট হচ্ছিল এই মানুষটিই জোংরার ভয়ঙ্কর জটাওয়ালা বাঘ, দুবলার মারাত্মক বাঘিনী মেরেছেন। তার শিকারের প্রামাণ্য অনেক স্মারক তার কাছে ছিল। কয়েকটি বাঘের খুলি, কুমীরের খুলি, জোংরার মানুষখেকোর চামড়া, কুমীরের পেটের চামড়া, প্রত্যেকটি শিকার করা প্রাণী, লোকজন, বাঘের হাতে আহত মানুষের ছবি এমনকি মৃত বাঘসহ শিকারী ও আধ খাওয়া লাশের ছবিও তার কাছে ছিল। এছাড়া বনবিভাগের দেওয়া শিকারের স্বীকৃতিপত্র, খুলনা, ঢাকা, করাচীর পত্রপত্রিকায় তার শিকার সম্পর্কে লেখার কাটিং তার সংগ্রহে ছিল। ফলে তার কাহিনীগুলো লিখতে সুবিধা হয়েছিল।


শুনলাম দুবলার বাঘিনীর কাহিনী।


সেটা ১৯৬৭ সালের ডিসেম্বর মাস। কানাডিয়ানরা চলে গেছে। গেওয়া অপারেশনের দায়িত্ব জিয়াউল হকের। সে বছর নিউজপ্রিন্ট মিলের গেওয়া কাঠ আহরণের মূল ক্যাম্প করা হয়েছে দুবলা খালে। দুবলা খাল উত্তরে মরা পশর থেকে উৎপন্ন হয়ে দক্ষিণে একটি শাখা আলোর কোল, অন্য শাখা ভেদাখালী জঙ্গল ভেদ করে পশ্চিমে প্রবাহিত হয়ে আবার পশরের আগায় পড়েছে। এখনকার দুবলা খাল দেখে সে সময়ের দুবলা খালের কথা চিন্তা করা যায় না। এখন দুবলা খালে ভরা জোয়ারে ট্রলার চালানো যায় না, খালের খাতও সংকীর্ণ হয়ে আসছে। সে সময় সুন্দরবনের তিনটি অঞ্চল মানুষ মারা বাঘের জন্য কুখ্যাত ছিল। তালপট্টি অঞ্চল চিরদিনের কুখ্যাত, সমখ্যাতিমান আঠারো বেকি এলাকা, আর ছিল কুখ্যাত ৪৫ নম্বর কম্পার্টমেন্ট, দুবলা এলাকা। বর্তমান সময়ে দুবলার কুখ্যাতি কিছুটা কমেছে, তবে তালপট্টি, আঠারো বেকি তাদের ঐতিহ্য বজায় রেখে চলেছে।


১৯৮৯ সালের পর থেকে কয়েকবার দুবলা জঙ্গল ঘুরেছি। বিশেষ করে দুবলার সবচেয়ে কুখ্যাত অঞ্চল ভেদাখালি এলাকার জঙ্গল কিছুটা পরীক্ষা করেছি। এখানকার জঙ্গল নাবালো, অত্যন্ত আঁটো। উঁচু পাড়ে ঘন হেতাল ঝোঁপ দৃষ্টি আচ্ছন্নকারী, তেমনি আঁটো জেলে গরানের ঝোঁপঝাড়। কোথাও কোথাও গর্জন, কাঁকড়া, গুড়াল গাছের জঙ্গল খালের পাড় দুর্ভেদ্য করে রেখেছে। এদিকটায় হরিণ চরার ঘাসের মাঠ নেই বললেই চলে। তাদের সংখ্যাও খুব কম। আছে কিছু শুয়োর, এরা হরগোজের জঙ্গল চষে বেড়ায়। কিছু বানর বন মুরগী মাঝেমধ্যে দেখা যায়। পেটপুরে খাবার পানির অভাব, দৃষ্টি আচ্ছন্নকারী বনভূমি সম্ভবত এ এলাকার বাঘকে মানুষ মারায় উৎসাহিত করে। অন্য কারণও আছে। পূর্ব সুন্দরবনে গরান তেমন ভাল হয় না। সুন্দরবনের পেশাদার বাওয়ালীরা গরান সংগ্রহ, মাছ ধরার জন্য, গোলপাতা কাটার জন্য এ বনের উপর নির্ভরশীল ছিল। পূর্বাঞ্চলের পেশাদার বনচারীরা দুবলাকে তাই পছন্দের আহরণের জায়গা মনে করত। কারণ তাদের দাঁড়টানা ভারি নৌকায় পশর পার হয়ে পশ্চিমের বাদায় কাজ করা সহজ হত না।


জিয়াউল হকের শিকার কাহিনীতে ফিরি।


নিউজপ্রিন্টের মূল ক্যাম্প স্থাপনা নিয়ে কিছু কথা বলা দরকার। খুলনা নিউজপ্রিন্ট মিল বনবিভাগকে খুব সামান্য দক্ষিণা দিয়ে গেউয়া আহরণের অধিকার পায়। গেউয়া সুন্দরবনের সবচেয়ে নরম কাঠ। এই কাঠের খুঁটি বছর খানেকও টেকে না। গাছ কিন্তু জন্মে একক বাগানের মত। গাছ খুব বড় হলেও বেড় হয় চার ফুট। সাধারণ গাছ ফুট দুয়েক। এদের শ্বাসমূল নেই, গাছের পাতায় জলের লবণ জমিয়ে রাখে। গাছের পাতাগুলো অতিরিক্ত লবণের চাপে বছরে দুইবার, অক্টোবর মাসে এবং মার্চ এপ্রিলে পেকে অস্তগামী সূর্যের মত লাল হয়ে ঝরে পড়ে। সুন্দরবনের গাছপালার মধ্যে পশুর আর গেউয়া এককালীন পাতা ঝরিয়ে দেয়; অন্য গাছের পাতা ঝরে অল্প কটি করে সারাবছর। গেউয়া গাছের ইংরেজি নাম ব্লাইন্ডিং ট্রি, কারণ এই গাছের ঘন দুধের মত কষ মানুষ বা প্রাণীর চোখে লাগলে দারুণ জ্বালা করে, জল দিয়ে ধুয়ে অয়েন্টমেন্ট না লাগালে চোখ অন্ধ হয়ে যেতে পারে। নিউজপ্রিন্ট মিলের বাওয়ারীরা গেউয়া কাটতে গিয়ে প্রায়ই এই কষের শিকার হয়, তবে ক্যাম্পের ডাক্তার ভালো চিকিৎসার ব্যবস্থা করে দেন। গেউয়া কাটা বাওয়ালীর আরেক মারাত্মক সমস্যা টিয়ে বোরা সাপের কামড় খাওয়া। সাপগুলো দেড় দুই ফুট আকারের, দেহবর্ণ টিয়ে সবুজ পিঠ, পেট হলদে সবুজে। গাছপালায় জড়িয়ে থাকলে পৃথক করা যায় না। দ্রুত চলতে পারে না, কামড়াতে ওস্তাদ। এদের বিষে রক্তের হিমগ্লোবিন নষ্ট হয়, নষ্ট হয়ে যায় রক্ত জমাট বাধার ক্ষমতা। মানুষ মারা না গেলেও প্রচন্ড কষ্ট পায়। ক্যাম্পে তার চিকিৎসাও হয়।


গেউয়া কাটার ব্যবস্থা হয় বিশ বছরের চক্রে। অর্থাৎ এক এলাকায় একবার গাছ কাটা হলে পরবর্তী বিশ বছর সেখানে গেউয়া কাটা চলবে না। নিউজপ্রিন্ট মিল অবশ্য গেউয়া কাটতো আরো সময় দিয়ে, কারণ নির্দিষ্ট সময়ে কোটার গাছ কাটা সম্ভব হতো না।


ক্যাম্পের জন্য স্থান নির্ধারণ করা হয় কোন বড় ভারানী খালের পাড় গুড়ে। খালের পাড় সমান্তরাল প্রায় আড়াইশ মিটার লম্বালম্বি গেউয়ার বল্লীর উপর গরানের ছিটা ফেরে জোয়ার সীমানার চেয়ে দুই ফিট উঁচুতে মাচা তৈরি করা হয়। এই মাচাই হয়ে পড়ে হাঁটার রাস্তা। মাচার সর্বদক্ষিণে থাকে আবাসনের ব্যবস্থাসহ একটি ছোট বন বিভাগের অফিস। নিউজপ্রিন্টের লোকজন বনবিভাগের নির্ধারিত এলাকার মধ্যেই গাছ কাটছে কিনা, সেটা তদারকির জন্য একজন ফরেস্ট রেঞ্জার অথবা ডেপুটি রেঞ্জারসহ চারজন রাইফেলধারী ফরেস্টগার্ড, বোটম্যানের আবাসনের ব্যবস্থা করা হয় সেখানে। এরপর নদী তীরের দিকে তৈরি করা হয় ক্যাম্পের গেস্ট হাউজ। চারজন মানুষের থাকার ব্যবস্থা থাকে এখানে। ঘরের দুপাশে দুটি লিভিং ও মাস্টার বেডরুম, সংলগ্ন শাওয়ার, ফ্রেশরুমের ব্যবস্থাও থাকে। মাঝের রুমটি ড্রইং ও ডাইনিংয়ের জন্য। নদীর দিকটায় থাকে ব্যালকনি, তার ওপাশে কিছুটা উঁচুতে ওয়াচ টাওয়ার ধাঁচের একটুখানি মাচা, বিকেলে চা খাওয়া, পাখি দেখার অনুপম জায়গা। এই বাংলোয় কেয়ারটেকার কাম কুক হিসেবে একজন অমায়িক স্বাস্থ্যবান বয়স্ক মানুষকে পেয়েছিলাম অনেককাল। চাচা বলে ডাকতাম, তার নামটা ভুলেছি। আসলে তার নাম উচ্চারণের দরকার পড়েনি কখনো। সুন্দরবনের গেস্ট হাউসগুলোর মধ্যে একমাত্র হিরণ পয়েন্টে পোর্ট অথরিটির গেস্ট হাউজটি ছাড়া সবকটি গেস্ট হাউজে আমি রাত্রিবাস করেছি। এদের মধ্যে কটকারটি আমার অত্যন্ত প্রিয়। কচিখালীরটিও অনবদ্য, জঙ্গলের পরিবেশে নির্মিত পোর্ট অথরিটি তুলনায়ই আসে না। নিউজপ্রিন্টেরটি আমার কাছে সর্বশ্রেষ্ঠ। এটায় সন্ধ্যায় জেনারেটরের মাধ্যমে বিদ্যুৎ দেয়া হয় চলন্তজলের ব্যবস্থা আছে। সেটাই বড় কথা না, এর ব্যবস্থাপনা অনেক পেশাদারী। এখানে থাকলে মাঝ রাতে ঘুম ভাঙ্গলে আপনি যে জঙ্গলের ভেতর আছেন সেটা বেশ বুঝতে পারবেন। প্যাঁচার ডাক, ভীত হরিণের উচ্চকিত ডাক, শুয়োরের খচমচ, কখনো বাঘের আঁ উসমঃ। মেঝেয় কটন ম্যাট্রেস বিছানো, জানালায় মশা পোকামাকড় নিবারণী জাল দেয়া, মাথার উপরে গোলপাতার ছাউনি, সিলিং ম্যাট্রেস মোড়ানো থাকায় আপনি সব ঋতুতেই সহনীয় তাপমাত্রায় নিয়ন্ত্রিত জলীয়বাষ্পে ঘুমাতে পারবেন। তার উপর আসবাবপত্রগুলোও অত্যন্ত আরামপ্রদ। এগুলো অবশ্য কানাডিয়ান পরামর্শকদের উত্তরাধিকার কিন্তু এই বছর কয় আগে নিউজপ্রিন্ট মিল উঠে যাওয়া পর্যন্ত কর্তৃপক্ষ এই ব্যবস্থা ঐতিহ্য হিসেবে বজায় রেখেছিলেন।


গেস্ট হাউজের পর কিছুটা এলাকা ফাঁকা। তারপর মাচা থেকে একটি জেটি নেমে যুক্ত হয় ভাসমান পল্টুনে। পল্টুনে দুটি স্পীড বোট বাধা থাকে। এদের ইঞ্জিন অবশ্য তুলে রাখা, কাজের সময় নামিয়ে নেয়া হয়। পল্টুনের পাশেই দোতলা আবাসন বার্জ। এখানেই ক্যাম্পের অফিস। কয়েকজনের আবাসন, ডাক্তারখানা। বার্জের পর দুটি পল্টুনে গোটা চারেক টাগবোট বাধা থাকে, এগুলো দিয়ে গেউয়া কাঠের ভুর খুলনায় টেনে নেয়া হয়। এদের পর রাখা হয় অন্যান্য জলযানগুলো।


উপরের দিকে, বার্জের উল্টোপাশে বেশ বড় একটা গোলপাতার ছাউনীর ঘর একদিক ঘেরা। এটি বিনোদন মিটিংয়ের জন্য, এর পেছনে কিছুটা এলাকা পরিষ্কার করে ভলিবল খেলার জায়গা করা হয়েছে। কেওরা পাতা ছড়িয়ে দেওয়া হয়, রাতে সকালে হরিণ ঘুরে যায়, এদের খোঁজে রাতে বাঘ আসে। এর পর পর নিউজপ্রিন্ট কর্মকর্তা কর্মচারীদের বাসস্থান সারি দিয়ে তৈরি করা। শেষপ্রান্তে থাকে প্রায় শ’ দুই গেউয়াকাটা বাওয়ালীদের রাত্রিবাসের বস্তি। এই এলাকাটা অবহেলা দারিদ্র্যকবলিত।


সব মিলিয়ে শ’তিনেক মানুষ থাকে এই মূলক্যাম্পে। সন্ধ্যায় জেনারেটর চালু হলে ছোট্ট শহরের মত হয়ে যায় এলাকাটি। বাতি নিভলেই আবার গহন বনভূমি। দশ থেকে পনের কিলোমিটার দূরে দূরে ভাসমান বার্জে অথবা খালের তীরে ছোট ছোট সাবক্যাম্পের মাধ্যমে অপারেশন পরিচালনা করা হয়।


এবার নিউজপ্রিন্টের বাওয়ালীদের দৈনন্দিন কাজের কিছু খতিয়ান দেই। পাঠক, আমরা যে সমস্ত লেখা প্রতিনিয়ত পড়ি সেগুলোর সবারই একটা লক্ষ্য আছে। আছে শুরু আর শেষের দিকে যাবার। শেষ পরিণতি টানার, চূড়ান্ত কথা বলার সচেতন প্রয়াস। এ আখ্যানভাগ তেমন কিছু না। এ হচ্ছে ইনিয়ে বিনিয়ে চলতি জীবনের আদি অন্তহীন কথকতা। এখানে কোন কথাই জোর দিয়ে বলতে চাইনি, নির্দিষ্ট বক্তব্যও নেই, নেই পরিণত কাহিনী। এক ঘটনার সঙ্গে অন্য ঘটনা এসে যাওয়া এর স্বভাব পরিণতি। এ জীবনে দেখেছি কোন ঘটনাই পূর্বাপর কার্যাকারণ ছাড়া ঘটে না। ঘটনা আমরা দেখতে পাই, কার্যাকারণ অধিকাংশ সময় চাপা পড়ে যায়। বলতে পারেন এ কার্যাকারণের উবাচ। আমার দীর্ঘ চৌত্রিশ বছরের বনযাত্রার ডাইরী রাখিনি। আজ মনে হয় না রেখে বেশ হয়েছে। কারণ ওতে থাকত শুধু ঘটনাবলীর যান্ত্রিক বিবরণ, প্রকৃতি অনুভবের ভাড়াতে টান পড়ে যেত। ফিরে আসছি বাওয়ালীদের কথায়।


সুন্দরবনে ঢুকে দেখেছি গাছ কাটা, ছনঘাস কাটা, গরান কাটা মানুষজন সবাইকেই বাওয়ালী হিসেবে উল্লেখ করা হয়। নিউজপ্রিন্টের ভাষায় এরা লেবার। বনবিভাগের ভাড়ায় নেয়া লোকজনদেরও লেবার বলা হয়। পরে খোঁজ করেছি আসল রাওয়ালী কারা? যা পেয়েছি সেটা এরকম। ইতিহাসে বাংলার দক্ষিণাঞ্চল কখনই আইনের আওতায় আসেনি। খান জাহান আলী, শতবর্ষ পরে রাজা প্রতাপ আদিত্য কিছুটা আইনী আওতায় আনলেও ডাইনেস্টি তৈরি হয়নি। তাদের প্রভাব মৃত্যুর সাথে সাথেই বিপন্ন হয়েছে। প্রতাপ আদিত্যের মৃত্যুর পর একশ বছর বাংলার বিশেষত দক্ষিণ বাঙলার ইতিহাস, পৃথিবীর ইতিহাসের এক কলঙ্কিত অধ্যায়। মগ (আরকানী), ফিরিঙ্গী (পর্তুগীজ), হার্মাদ (স্প্যানিস), দিনেমার (ডেনমার্ক), ওলন্দাজ (হল্যান্ড), সবশেষে যোগ দেয়া ইংরেজ দাস ব্যবসায়ী জলদস্যুরা প্রতিনিয়ত লুটপাট, গ্রাম জ্বালিয়ে দেয়া, গ্রামবাসীদের ধরে নিয়ে বিক্রি করা, ধর্ষণ, ধর্মান্তর করে যে হলোকাষ্ট ঘটিয়েছে, তার ভয়াবহতা শুধুমাত্র অষ্টাদশ শতাব্দীর আফ্রিকার দাস ব্যবসার সঙ্গে তুলনীয়। স্থানীয়রা এলাকা পরিত্যক্ত করে উত্তরের জনপদে চলে এসেছিলেন। এই হার্মাদ দল (স্প্যানিশ আরমাডা শব্দের অপভ্রংশ)। প্রতিহত করার সুসংহত নৌবাহিনী শাসক মুঘল অথবা বারভুঁইয়া জমিদারদের ছিল না। প্রতাপ আদিত্য ছাড়া দক্ষিণবঙ্গের সমস্ত ভুঁইয়ারা এদের কর দিয়ে সহায়তা করে নিজেদের অবস্থান বজায় রাখত। প্রতাপ আদিত্যও বাধ্য হয়ে তার নৌবাহিনীতে পর্তুগীজ কমান্ডার কার্ভাল হোকে নিয়োগ দিয়েছিলেন। এই নিয়োগের ইতিহাস অত্যন্ত নীচ বিশ্বাসঘাতকতার। প্রতাপ ভয় পাচ্ছিলেন আরাকানীদের। তার উপর মগদের সমব্যবসায়ী জাতশত্রু কার্ভাল হোকে নৌবাহিনীতে নিয়োগ দেয়ায় সন্দ্বীপের মগরাজা প্রতাপের উপর চটেছিলেন। এ সময় চর মারফত প্রতাপ মগরাজার সঙ্গে পরামর্শ করে কার্ভাল হোকে খুন করে তার মুন্ডু মগরাজকে অর্পণ করে। দক্ষিণ বাংলায় প্রথম গীর্জা তৈরি করা হয় ঈশ্বরীপুরে। প্রতাপের আদেশে গীর্জা ধ্বংস, আবাসী পর্তুগীজ বাসিন্দাদের হত্যা করা হয়।


১৬৬২ সালে বাংলার সুবেদার শায়েস্তা খান পর্তুগীজদের চট্টগ্রাম অধিকার করে মগ আধিপত্যের অবসান ঘটান। সেই থেকে শায়েস্তা করা বা শাস্তি দেয়া শব্দ বাংলায় ঢুকে যায়। শায়েস্তা খানের সহযোদ্ধা পর্তুগীজদের পুনর্বাসিত করা হয় ঢাকায়। পর্তুগীজ পল্লীর নাম হয়ে যায় ফিরিঙ্গীবাজার। এই ভয়ঙ্কর একশ বছর ও তার পরের সময়ে দক্ষিণবঙ্গ হয়ে পড়ে কালো এলাকা। উত্তরের অপরাধী, পরাজিত রাজনীতিক, ধর্মীয়ভাবে উত্ত্যক্ত মানুষজন দক্ষিণবঙ্গের দূর্গম এলাকায় বসতি গড়ে। সুন্দরবনের স্থানীয় জনসাধারণ প্রধানত হিন্দু ভাবাপন্ন হলেও এরা বনের কারণে কিছুটা সর্বপ্রাণ বাদী। উত্তর ও পশ্চিমবঙ্গে বিকশিত সহজিয়া বৌদ্ধ মতবাদ, মরমিয়া সুফিবাদ, চরমপন্থী ফরাজী আন্দোলন দক্ষিণ অঞ্চলের মানুষকে আন্দোলিত করে। সনাতন ধর্মের, ইসলাম ধর্মের কঠিন নিগড় নিয়ে প্রশ্ন তুলে একদল মানুষ যেমন কট্টরপন্থীদের চরম বিরাগভাজন হয়, আবার আপামোরের আপনজনও হয় কিছু সম্প্রদায়। প্রতিবাদীরা সমঅধিকার, জাতপাতের বিভেদ ভেঙ্গে মনুষত্বের জয় চাচ্ছিলেন। মৌলবাদীরা উত্ত্যক্ত হয়ে সম্প্রদায়ের নাম দিলেন বাতুল সম্প্রদায়। তাদের কথাবার্তা প্রশ্ন অসংলগ্ন, অতিরিক্ত, অর্থহীন। অপভ্রংশে এরা হলেন বাউল। এই বাউলদের একটা অংশ জীবিকার জন্য বেছে নিলেন বনবাসর। এরা মন্ত্রপূত সাত্ত্বিক মানুষ, বর্ণবিবির সেবক। বনে কাজ করা মানুষজন এদের ভরসাতেই জঙ্গলে ঢোকে। এরা নানা ধর্ম সম্প্রদায়ের হলেও বনভিত্তিক আচার-আচরণে সবাই বনবিবির সন্তানতুল্য। এদের মধ্যে যারা সরাসরি বনবিবির সেবকের দাবীদার, যারা মন্ত্রজ্ঞ পূজারী এরা গুনীন, দেয়াশি, হিসেবে পরিচিত। সুন্দরবনের প্রান্তবর্তী গ্রামগুলোতে দেখা যায় হিন্দু গুণীনের গুরু মুসলমান গুনীন, আবার মুসলমান গুণীনের গুরু হিন্দু গুনীন। তবে হিন্দু গুনীন প্রধানত রোগ বালাই, ভূতপ্রেত তাড়ানোর মন্ত্র দিয়ে থাকেন। প্রকৃত পক্ষে জঙ্গলে যারাই কাজ করেন তারাই বাওয়ালী।


এরাই দক্ষিণ চব্বিশ পরগনায় বাউলে, পূর্ব সুন্দরবনে বরিশালী উচ্চারণে বাওয়ালী। যারা গাছের কাজ করেন যেমন গাছকাটা, গরানকাটা, নল হোগলাকাটা, ছনকাটা, গোলপাতাকাটা লোকজন এরাও যেমন বাওয়ালী, আবার জেলে, জোংরা খুটা, মধুকাটার লোকজনও বাওয়ালী। পেশা ভেদে গাছ কাটারা শুধুই বাওয়ালী মধু কাটারা মউয়াল, জেলেরা জাইলা নামে পরিচিত। এছাড়াও রয়েছে বড়শি দিয়ে মাছ মারার দল বড়িয়াল, কাকরা ধরার কাকড়ামারা শিকারী, গুই সাপ ধরার তারখেলধরা, সাপুড়ে, কুচে ধরা সম্প্রদায়। এরা কোন বিভাগে পড়ে ঠিক জানি না। সব পেশাদার দলই একসময় গুনীন সঙ্গে নিত। সুন্দরবনের মত অস্থিতিশীল ভয়ঙ্কর দুর্গম এলাকায় বিপদ বনচারী নিত্যদিনের সাথী। প্রাকৃতিক বিপদ, স্বাস্থ্যের বিপদ, জীবজন্তু থেকে বিপদ, দুর্বল মনের অতিপ্রাকৃত বিপদ প্রতিপদে ছায়ার মত বনচারীদের পিছু নেয়। এসব থেকে ত্রাণ পাবার আশায় ভরসা দেন গুনীন। আজকাল যাতায়াত উন্নত হয়েছে। বনের এমন প্রান্ত নেই যেখান থেকে সাত আট ঘন্টায় যান্ত্রিক জলযানে লোকালয়ে পৌঁছানো যায় না। চিকিৎসা জঙ্গলের সীমানায় কিছুটা হলেও পৌঁছেছে। কমেছে গুনীনের দাম, তবে একেবারে শেষ হয়ে যায়নি।


বৃটিশ আমলে বনবিভাগ প্রতিষ্ঠিত হলে ঠিকাদার নিয়োগ করে জঙ্গলে নিলাম করে কাঠ বিক্রয়ের ব্যবস্থা করা হয়। ঠিকাদাররা স্থানীয় বনচারীদের নিয়োগ করে কাঠ আহরণের জন্য। স্থানীয় কাঠ কাটা সম্প্রদায় পেশাদার বাওয়ালী হয়ে যায়। এরা বংশ পরম্পরায় পেশায় নিয়োজিত থাকে ১৯৯০ সাল পর্যন্ত। ঐ বছর থেকে সাধারণভাবে কাঠ আহরণ সরকারীভাবে নিষিদ্ধ হলে বাওয়ালী পেশাও শেষ হতে থাকে। একসময় বরিশাল জেলার স্বরূপকাঠি গুলশাখালী, খুলনা জেলার কয়রা এলাকা ছিল সুন্দরবনের নামকরা পেশাদার বাওয়ালীদের আবাসস্থল।


নিউজপ্রিন্টের বাওয়ালীরা প্রধানত গেউয়া কাঠ কাটে। এদের অধিকাংশ মুসলমান ধর্মের মানুষ। ভোর রাতে ঘুম থেকে জেগে হাতমুখ ধুয়ে নামাজ কালাম পড়ে, গত রাতের উদ্বৃত্ত ভাতের পান্তা অথবা শীতকালে কড়কড়ে ভাত বাসী তরকারী দিয়ে পেটপুরে খায়। তারপর পান তামাক খাওয়া শেষ হলে গোমস্তার নেতৃত্বে ঠিকাদারকে সঙ্গী করে কাজের এলাকায় পৌঁছায়। এখানে বনবিভাগের লোকজন আগেই কাটার উপযুক্ত গাছগুলো মার্কা দিয়ে গেছে। মার্কার বাইরের গাছ কাটা দণ্ডনীয় অপরাধ।


সকাল থেকে শুরু হয় গেউয়া কাটা। গাছ কাটা বিশেষ করে গরমের দিনে অত্যন্ত পরিশ্রমের কাজ। গাছে কোপ দেয় বাওয়ালী, আর তাদের ভরা পেটের ঘের কমতে কমতে দুপুরে পিঠের হাড়ে মিশে যায়। এর মধ্যেই গাছ কেটে মাটিতে ফেলা, ডালপালা ছাঁটা, ছাল তোলা, গাছগুলো নির্ধারিত মাপের বল্লীতে পরিণত করে নদীর পাড়ে এনে ভুর দেয়ার (স্তূপীকৃত করা) কাজ করতে হয়।


যে সমস্ত বাওয়ালী মূল ক্যাম্পে বসবাস করে তাদের রান্না হয় নৌকায়, রাতের রান্না ক্যাম্পে। আর যারা জঙ্গলে মাচা বেঁধে টোংয়ে বসবাস করে তাদের রান্না হয় টোংয়ে। বাওয়ালীদের রান্নায় তরিতরকারী তেমন থাকে না, জঙ্গলে সবজি পাওয়া যায় না। দুপুরে শাক বলতে চরে জন্মানো চরগাদা অবশ্য চিংড়ি দিয়ে রান্না করলে অমৃততুল্য স্বাদ হয়।


স্নানের সময় খেপলাজাল, কখনো একানি খালে খালপাটা জাল পেতে মাছ পেলে পরের দিনটি ভাল চলে। নয়তো হলুদগোলা ডাল আর আলু, ওল, মিষ্টি কুমড়ো কিছুদিন রেখে খাওয়া যায় এমন তরকারীর ঘ্যাট রেধে খাওয়া হয়। শীতে অবশ্য ফুলকপি, বাঁধা কপি, সীম, বেগুন জোটে কিছুদিনের জন্য। নিউজপ্রিন্ট মিলের জাহাজের কল্যাণে খাবার শেষে গুড় তেঁতুল দিয়ে অথবা কেওরার টক দিয়েও কিছুটা ভাত খায় অনেকে। আবার কাজ শুরু হয়। এবেলার কাজ হয় কাটাছাঁটার। শীতের দিনে বেলা চারটা, গরমে পাঁচটা পর্যন্ত কাজ চলে। তারপর ক্যাম্পে ফেরা। আগেকার দিনে কর্ম এলাকায় বনবিবিকে মানত করে মুরগি ছাড়া হত, সে প্রথা এখন আর চালু নেই।




ফিরছি জিয়াউল হকের শিকার কাহিনীতে।


দুবলায় ক্যাম্প বসানো হয়ে গেছে। কাজকর্মও শুরু হয়েছে। মাসখানেক হল। হঠাৎ খবর এল দুবলা খালের যে শাখাটি আলোর কোলের দিকে বাঁক নিয়েছে সেখানে একজন বাওয়ালীকে বাঘে নিয়েছে। গোলকাটা বাওয়ালীদের একটি নৌকা রাতে চাপান দিয়েছিল। শীতের রাত পোহালে ভোর এল প্রচণ্ড কুয়াশা মুড়িয়ে। সকালে ঘন কুয়াশায় পাঁচহাত দূরের মানুষও দেখা যায় না। নাস্তা পান তামাক সেরে পাঁচজনের বাওয়ালী দলের তিনজন ডিঙ্গি চেপে দা হাতে বাদায় ওঠে গোলপাতা কাটতে। গোলের ঝাড় খালের পাড়ে, বড় নৌকা থেকেও কাছে। অবশ্য কুয়াশায় বড় নৌকা আড়াল পড়ে গেছে। তিনজন আট দশহাত দূরে দূরে পাতা কাটা শুরু করে। গোলপাতা কাটার চং ঠাং শব্দ ওঠে। মানুষ জঙ্গলে ওঠার সময় তার স্নায়ু সতর্ক থাকে। কিন্তু কাজেকর্মে শরীরের ঘাম ঝরা শুরু হলে সতর্কতা আর থাকে না। বাওয়ালীরা তিনজনই অভিজ্ঞ পেশাদার মানুষ এর আগেও দুবলা আমবাড়িয়ায় পাতা কেটেছে। পাতা কাটতে কাটতে এগোনোর সময় অথবা পাতা মাঝ বরাবর চিরে দুভাগ করার সময় একে অপরকে ডেকে নিজের আত্মবিশ্বাস ফেরানো চেষ্টা করে। ডান দিকের বাওয়ালী পাতা কাটতে গিয়ে কিছুটা সরে গিয়েছিল। কিছুক্ষণ তার সাড়া পাওয়া যাচ্ছে না। খানিক বিরতি দিয়ে দুই বাওয়ালী উচ্চৈঃস্বরে তৃতীয়জনকে কুই দিয়ে কাছে আসতে বলল। সুন্দরবনে সাধারণত নাম ধরে কাউকে ডাকা হয় না, বিশেষ করে বনে কাজ করার সময়। টাউ করে শব্দ তুলে কুই দিয়ে ডাকা হয়। এতে নাকি ভূতপ্রেত মানুষের নাম জানতে পারে না।


ফিরতি কুই না পেয়ে দুজন বাওয়ালী কাছাকাছি চলে এল। পরামর্শ হল দুজনই পাশের জনের খোঁজ করবে। সামনে পেছনে দেখা যায় না কিছু, দিকও বোঝার উপায় নেই। কিন্তু মাটিতে নিজেদের পায়ের খোঁজ বেধা আছে। সেই খোঁচ ধরে এগিয়ে সঙ্গীর পায়ের খোঁচ পাওয়া গেল। এবার স্বাভাবিক সতর্কতায় কুড়াল উচিয়ে এগিয়ে গেল দুজন। সঙ্গীর কাজের এলাকা পাওয়া গেল। মাটিতে ছড়ানো পাতা, দা, পায়ের খোঁচ আর তাজা রক্ত। বাঘের খোচও পরিষ্কার। সঙ্গী নেই। সামান্য সাড়াও পায়নি কেউ। মানুষের চিৎকার, বাঘের হুঙ্কার- কিছুই না। ঘটনার ভয়াবহতায় বনও যেন থমকে আছে। শুধু নিসঙ্গ টুনটুনির চিপ চিপ ডাক নিঝঝুম বনের মৃত্যু বিভীষীকা আরো বাড়িয়ে তুলেছে যেন। দুজন চোখের ইশরায় চুপ থেকে পিছিয়ে এসে দ্রুত ডিঙ্গিতে উঠল। এবার ডিঙ্গি খালে ভাসিয়ে কান্নায় ভেঙ্গে পড়তে পারল দুজন।


নিহত বাওয়ালীর বয়স ষাটের কাছাকাছি। শুকনোপানা ছোটখাট মানুষ। বাঘ নাকী বয়সী মানুষ ধরে না। মিছে কথা। নৌকার সবাই কোন না কোন সূত্রে পরস্পর আত্মীয়। নিজেদের মধ্যে পরামর্শ মত বড় নৌকায় একজনকে রেখে মাইল খানেক দূরে নিউজপ্রিন্টের ক্যাম্পে এসে বাওয়ালীকে উদ্ধারের আবেদন জানাল। জিয়াউল হক সে সময় সাব ক্যাম্প পরিদর্শনে মূল ক্যাম্পের বাইরে। ক্যাম্পের অন্য কর্মকর্তা সুলতান সাহেব বনবিভাগের লোকজন অস্ত্রের সহায়তা নিয়ে ছুটে এলেন। বাওয়ালী ডিঙ্গিতে জনাপনেরো, একটা টাগবোটে কুড়িজনের মত মানুষ আগ্নেয়াস্ত্র, দা, কুড়াল, সুন্দরীর বল্লী হাতে জঙ্গলে উঠল। বাওয়ালীদের নির্দেশনায় ঘটনাস্থলে পৌঁছাতে দেরি হলো না। বাঘের পায়ের খোঁজ, রক্তের ফোঁটা, খুলে যাওয়া বাওয়ালীর লুঙ্গির নিশানা ধরে বাওয়ালীকে পাওয়া গেল শ’ দুই গজ দূরে ঝামটি গরানের ঝোঁপে। বাঘ নেই। বাওয়ালীর ঘাড়ের কাছটা ছেঁড়াখোরা। সাধারণত বাঘের হাতে মারা পরা মানুষের ঘাড়ের ক্ষতস্থানে ছিদ্রগুলো হয় নিপুণভাবে করা। এখানে দেখা যাচ্ছে ক্ষতস্থান যেন থুবলানো। বাঘ দুপায়ের মাঝখানের কিছু অংশ খেয়ে গেছে। সুলতান সাহেব, লাশ রেখে বাঘের জন্য গাছে বসতে চেয়েছিলেন। কাছাকাছি বসার মত গাছ নেই, তার উপর লাশ দেখার পর গোলকাটা বাওয়ালীরা সেটা রেখে যেতে রাজি ছিল না। অগত্যা লাশ নিয়ে আসতে হল। বাওয়ালীদের ঝামেলাও অনেক। লাশ বন বিভাগের নথিভুক্ত করার পর কোন চরায় লাশ দাফন করে ঝামটি বাধতে হবে। ফিরতি নৌকায় একজনকে বাড়ী গিয়ে দুঃসংবাদ দিতে হবে। মহাজনের দাঁদন নিয়ে বাদায় আসা হয়েছে, নৌকা বোঝাই না করে বাড়ীমুখো হওয়া যাবে না। তাছাড়াও গোলের নৌকা শুধু একটা না। পাঁচটি নৌকা দুবলা, আমবাড়িয়া, কবরখালি এলাকায় ছড়িয়ে আছে। এ এলাকা ছেড়ে অন্যদের কাছাকাছি অন্য জঙ্গলে কাজ করা যাবে।


জিয়া সাহেব ক্যাম্পে ফিরলে তাকে আনুপূর্বিক জানানো হল। উদ্ধারকারীরা যেটুকু বুঝতে পেরেছেন সেটা হল হত্যাকারী বাঘিনী, আকারে বেশ ছোট। তবে এটি বয়স্ক প্রাণী। পায়ের ছাপে সেটা বোঝা গেছে। ক্যাম্পের এত কাছে ঘটনা ঘটায় জিয়া সাহেব চিন্তিত হলেন। আর ঐ এলাকায় দুবলা খালের ওপাড়েই বিরাট এলাকা জুড়ে নিউজপ্রিন্টের বাওয়ালীরা কাজ করছে।


তবে উৎকণ্ঠা বেশিক্ষণ পোহাতে হল না। ঘটনা ঘটে গেল পরদিনই বিকেল বেলা। এই বাওয়ালীরা কাজ করছিল একটি শীষে খাল দিয়ে জঙ্গলের ভিতর কিছুটা ঢুকে। সেদিনও সকালের দিকটায় দমবদ্ধ কুয়াশা ছিল। গতকালের ঘটনা এই দলের বাওয়ালীরা শুনেছিল। সাবধানতা মেনে কাজ করছিল জটলা বেঁধে। তবু শেষ রক্ষা হল না। পড়ন্ত বিকেলে দলের তামাক ফুরিয়ে গেল। উদ্বৃত্ত তামাক ডিঙ্গিতে। ডিঙ্গি শ’দুই হাত দূরে চরে টেনে তোলা। পথের মধ্যে ছোট ছোট গেওয়ার ঝোপ আড়াল করে না দাঁড়ালে কর্মস্থল থেকেই ডিঙ্গি দেখা যেত।


বাওয়ালী তামাক নিয়ে ফেরার সময় তাকে বাঘে নিয়ে যায়। এবারও কেউ কোন শব্দ পায়নি। তবে ফিরতে দেরি হওয়ায় বাওয়ালীরা সঙ্গীর খোঁজে ছুটে এসে কি ঘটেছে বুঝতে পারে। সবাই দলবদ্ধ, সশস্ত্র হয়ে রক্ত, বাঘের খোঁচ অনুসরণ করে কিছুদূর গিয়ে বুঝতে পারে শীতের বেলা আর বেশিক্ষণ নেই। আগামী বিশ মিনিটের মধ্যে লাশ পেলেও পরের সময়টা বাঘিনীর। জঙ্গল ঘন, রাত নামছে, উদ্ধারকারীদের সাহসও কমে আসছে। তারা তাড়াতাড়ি মূলক্যাম্পে ফিরে এসে জিয়া সাহেবকে ঘটনা জানালো। লাশ উদ্ধার হয় পরদিন সকাল সাড়ে দশটার দিকে। বুকের নীচ থেকে জঙ্ঘা পর্যন্ত এলাকার চামড়া মাংস মেদ বাঘের পেটে গেছে।


পরবর্তী এক মাসের ঘটনা সুন্দরবনের মত ভয়ঙ্কর জায়গাতেও কেয়ামত হিসেবে উপস্থিত হল। মোট তেরজন বাওয়ালী বাঘের মুখোমুখি হয়েছে। এদের মধ্যে চারজন সামান্য ক্ষত অবস্থায় কোনরকম বেঁচে গেছে। বাকী নয়জনের পাঁচজন কমবেশি আহত অবস্থায় ক্যাম্পের বানিয়ে নেয়া ফিল্ড হাসপাতালে ব্যথায় আতঙ্কে নরক নামিয়ে এনেছে। বাঘের হাতে মারা পড়েছে চারজন লাশ নিতে পেরেছে মাত্র দুজনের।


বাঘিণীর ব্যাপারে একটি বিষয় পরিষ্কার হওয়া গেছে এটির বাপাশের উপরের নীচের দুপাটিরই স্বাদাঁতই ভাঙ্গা। সুন্দরবনের মানুষখেকো বাঘ-বাঘিনীকে মানুষ মারার জন্য ল্যাংড়া খোড়া, কানা, ঘেয়ো, দন্ডুর কানকাটা, সঙ্গীরা অজুহাত সন্তান হারানোর বাড়তি অজুহাত দেখাতে হয় না। তবে দাঁত হারানোয় বাঘিনীর মানুষ মারার ক্যারিয়ার গ্রহণ যুক্তি সঙ্গত। কিন্তু তার নতুন বিবর্তিত শিকার অর্থাৎ মানুষের জন্য সেটা অনন্ত নরক হয়ে দাঁড়াল।


সুন্দরবনে বাঘের স্বাভাবিক শিকার হরিণ, শুয়োর, স্ন্যাকস হিসেবে মাছ, গুইসাপ, বানর, সাপ, কাকড়াও চলে। এই বাঘিনীর পক্ষে হরিণের মত দ্রুতগামী প্রাণী একপাশের দাঁত দিয়ে আটকে রাখা সম্ভব হচ্ছে না। আর এ দুর্বল শরীরে দুন্তুর অবস্থা নিয়ে দাতাল শুয়োরের সঙ্গে লড়াইতে নামলে ইজ্জত বাঁচানো দায়। বাধ্য হয়ে পাতলা চামড়ার, মন্থর গতি, নিরস্ত্র মানুষের দিকে হাত বাড়ানো।


নিউজপ্রিন্ট মিলের আর একজন কর্মকর্তা ছিলেন রহমান সাহেব। তার সঙ্গে এ লেখকের দেখা হয়েছিল ১৯৮৪ সালে। লম্বাটে চশমা পরা মেহরোগ আক্রান্ত রহমান সাহেব বরিশালের উচ্চারণে সে সময়ের দুবলার ঘটনার বর্ণনা দিয়েছিলেন। সম্ভবত তিনি বরিশালের মানুষ অথবা বাওয়ালীদের সঙ্গে সারাক্ষণ থাকার ফলে ভাষাটি তার আয়ত্ত হয়েছিল। জানিয়েছিলেন, বোঝলেন এই হালার বাঘ দণ্ডমূলক বস্তুবাদ পেরমান করছিল। একধারে মানুষের মনে অল্প সোমায় ভয় ধরাইয়া রেকর্ড করছে। হে এক ঘটনা। বেয়ানবেলা এরে চোপার মারেতো দুফারে হ্যার ঘাড়ে পড়ে, সাইন্ডাবেলা বাওয়ালীগো টোংয়ের তলায় বইয়া থাকে। আর একদিকে সুন্দরবনের মানুষ খাওয়া বাঘের মান সম্মান রাখলে কোন? কুড়ালের কোপ, লাঠির বাড়ী এই বাঘে য্যাত খাইছে আর কোন বাঘের কপালে এত খামার জোটে নাই। কর্তৃপক্ষের আদেশে কাজ করা প্রতিটি বাওয়ালী দলের মধ্য থেকে অন্তত দুজন কর্ম এলাকার গাছে ওঠে বসে পাহারায় থাকে, নিউজপ্রিন্ট ক্যাম্পের পক্ষ থেকেও দু’চারজন বন্দুক রাইফেল হাতে পাহারার কাজ করে, জিয়া সাহেব স্পীডবোট নিয়ে কাজের এলাকাগুলো ঘুরে আসেন। কাজের কাজ যা হয় তা হল আরও বেশি মানুষের আহাজারিতে ভরে ওঠে ক্যাম্প, বাওয়ালীদের একটি দুটি দল পালিয়ে যায়। ইতোমধ্যে বাঘিনীর হামলা তীব্রতর হয়েছে, সে জেনে গেছে বিকেলের দিকে মানুষ মারতে পারলে লাশ মানুষ নিয়ে যেতে পারে না। জঙ্গলের ভেতর খালপাড়ের বাওয়ালী টোংগুলোকে সে ব্যবহার করতে শুরু করেছে। দিনের কাজ শেষে বাওয়ালীরা সন্ধ্যায় টোংয়ে ফেরে। টোংয়ে ওঠার এক কাঠের সিঁড়িটি খালের ধারের ঘাট পর্যন্ত নামানো। বাওয়ালীদের কেউ না কেউ পায়খানায় যাওয়ার পানি তুলতে নয়তো রান্নার মাছ তরকারী ধোয়ার জন্য কাচা কাপড় ধোয়ার জন্য ঘাটে নেমে এলে বাঘিনীর কপাল খুলে যায়।


গেউয়া কাটার কাজ প্রায় বন্ধ। বাওয়ালীরা কাজে যেতে চায় না। মিল কর্তৃপক্ষের নৈতিক অধিকারও নেই তাদের কাজে পাঠানোর। খুলনা অফিসের সঙ্গে আলোচনা করে মূল ক্যাম্প গুটিয়ে নিয়ে আসা হল দুবলার উত্তরে পশরের আগা গাছের উত্তর পাড়ে বড় খাজুরিয়া খালে।


মূল ক্যাম্প সরিয়ে নিতে তেমন সমস্যা হয় না। গেস্ট হাউজ ভাগ ভাগ করে খুলে নেয়া যায়। অন্যান্য ঘরবাড়ীর তক্তাগুলো শুধু দরকার হয়, বাকী অংশ জঙ্গলেই ফেলে রাখা হয়। দুবলা ক্যাম্প নতুন বলে এখানকার খুঁটি, গোলপাতা নতুন ক্যাম্পে পুরনো ক্যাম্প থেকে মাইল সাতেক দূরে নিয়ে যাওয়া হল। পনেরো দিনে নতুন ক্যাম্প সচল হল। মিলাদ পড়ানো হল, সন্ধ্যায় জেনারেটরের আলোয় মূল ক্যাম্প ঝলমল করতে লাগল। বাওয়ালীদের আচার-আচরণও স্বচ্ছন্দ স্বাভাবিক হয়ে এল। কাজের এলাকাও সরিয়ে আনা হল- আমবাড়িয়া, কালামিঞা, নারকেলবাড়িয়া, কবরখালি এলাকায়। শুধু বরগুনার একটি অত্যন্ত সাহসী বাওয়ালী দল তাদের টোং রাখল দুবলায়। টোংয়ের কাছাকাছিই তারা গেউয়া কাটে। এ দলের গোমস্তা মাঝবয়সী শক্তপোক্ত গড়নের পোড় খাওয়া বাওয়ালী চেরাগ আলী। মানুষ মারা বাঘ চেরাগ আলীর কাছে নতুন কিছু নয়। জঙ্গলে বাঘে মারা লাশ উদ্ধার করতে হলে চেরাগের ডাক পড়ে সবার আগে। জিয়াউল হকও চেরাগ আলীর সঙ্গে থাকলে বাঘের মোকাবিলায় নির্ভরতা পান।


সেদিন ক্যাম্পে ফিরে দুপুরের খাবারের অপেক্ষায় ছিলেন জিয়াউল হক। খবর পেলেন চেরাগ আলীকে বাঘে ধরেছে। মাথায় উঠল খাবার। তাড়াতাড়ি জলের বোতল, বিস্কুট, গুলি, রাইফেল নিয়ে স্পীডবোটে ছুটলেন চেরাগ আলীদের টোংয়ে। এসে দেখলেন চেরাগকে টোংয়ে নিয়ে এসেছে তার সঙ্গীরা। প্রচুর রক্তপাতে দুর্বল ক্ষতবিক্ষত চেরাগ তখনো বেঁচে। চেরাগের উপর বাঘিনী হামলে পড়লে পাশে দাঁড়ানো বাওয়ালী কুড়াল দিয়ে কোপ দেয় বাঘিনীকে। কোপ লাগলে কি হত বলা যায় না কিন্তু যুঝমান বাঘিনী সরে যাওয়ায় আর ঘটনার বিহ্বলতায় বাওয়ালীর ঠিক ছিল না ফলা কোন দিকে। কুড়ালের ফলার গোড়ালীর আঘাত লাগে বাঘিনীর কোমরে। তাতেই চেরাগকে ছেড়ে বাঘিনী পালিয়ে যায়। এর মধ্যে অন্য বাওয়ালীরা চেরাগের সাহায্যে এগিয়ে এসেছে।


চেরাগকে দ্রুত ক্যাম্পে এনে চিকিৎসার ব্যবস্থা করা হল। কিন্তু ঘণ্টাখানেকের মধ্যেই সব চিকিৎসার অতীতে সে চলে গেল। দুবলার বাঘিনী যেন অশরিরী অতৃপ্ত আত্মার মত তার উপস্থিতি জানিয়ে দিচ্ছে এক একটি প্রাণান্ত ঘটনার জন্ম দিয়ে। দুবলার বাওয়ালী টোং গুটিয়ে আনা হল। মাসখানেক শান্তিতে কাটল। স্বাভাবিকত্ব ফিরে এল ক্যাম্পে। ক্যাম্প থেকে দূরে দুবলার দিকে তাকিয়ে নিজকে পরাজিত মনে হয় জিয়াউল হকের। অথচ বাঘিনীকে মারার জন্য চেষ্টার কমতি ছিল না তার। এর মধ্যে শুধু একবার বাঘিনীর কাছাকাছি পৌঁছাতে পেরেছিলেন, গুলির সুযোগ পাননি।


মূলক্যাম্পে বাওয়ালী মনু মিঞা দিন দুই যাবৎ জ্বরে ভুগছে। ইচ্ছে আছে জ্বর ছাড়লে দেশের বাড়ী রায়েন্দার তাফালবাড়ী ঘুরে আসবে। সঙ্গী বাওয়ালীরা সারাদিন জঙ্গলে কাটিয়ে বিকেলে তার সেবাযতœ করে। ডাক্তার সাহেব ঔষধ দিয়েছেন। ক্যাম্পে বাওয়ালীদের রান্নার লোকটি তার দেশী ভাই। সেও মাঝে মধ্যে এসে খাবার দিয়ে যায়। সেদিন বিকেলে মনু মিঞার জ্বর কমে এল। সঙ্গী ক্লান্ত বাওয়ালীরা খাবারের পর ঘুমিয়ে পড়লে সেও মোটা কাঁথা মুড়ি দিয়ে দীর্ঘ শীতরাত কাটানোর আশায় ঘুম দিল।


সে রাতে কেউ টের পায়নি। ক্যাম্পের চারজন পাহারাদার কোন সন্দেহই করেনি। শেষ রাতের দিকে ঘন কুয়াশায় ঢাকা মূলক্যাম্প যেন শীতের তীব্রতায় আড়ষ্ট হয়ে আছে। আক্রমণের জন্য সময়টা বেছে নিল বাঘিনী। মনু মিঞা যেখানটায় ঘুমায় সেই মাচার গরানের বল্লী সরিয়ে মাচায় উঠে পড়ল বাঘিনী। বাওয়ালীরা আগাপস্তালা কাঁথা মুড়ে স্বপ্নহীন গাঢ় ঘুমে নিমগ্ন। কাঁথায় মোড়ানো মনু মিঞার কাঁধের কাছটা কামড়ে ধরে তাকে তুলে নেয়ার চেষ্টা করল বাঘিনী। বাঘিনীর দাঁত ডানায় ঢুকে যাওয়ায় তীব্র ব্যথায় চিৎকার করে উঠল মনু মিঞা। চিৎকার শুনে ঘুমন্ত বাওয়ালীরা জেগে হল্লা শুরু করলে বাঘিনী মনুকে মুখে করে যেখান দিয়ে এসেছিল সেখান দিয়ে সরে যাবার চেষ্টা করে আটকে গেল। বাঘিনীর ধারণা ছিল না যেখানে দিয়ে ঢুকেছে সেই ফাঁকাটা তার একার জন্য ঠিক আছে, শিকার মনু মিঞাসহ ফোকড়টি যে তাকে আটকে দেবে সেটা মাথায় আসেনি। মনু মিঞার সঙ্গীরা যে যা পারল তাই দিয়ে বাঘিনীর উপর ঝাঁপিয়ে পড়লে বাঘিনী মনু মিঞাকে ছেড়ে দিল। বাঘিনী গর গর করতে লাগল। সঙ্গীরা মনু মিঞাকে টেনে মাচায় তুলল। এর মধ্যে হৈ হল্লা, বাঘের হুমহাম শুনে ক্যাম্পের সেন্ট্রিরা ফাঁকা গুলি করে বাঘিনীকে তাড়িয়ে দিল। মনু মিঞা গুরুতর আহত হয়নি। চিকিৎসাতে সে সেরে উঠল। মূলক্যাম্পে তখন প্রায় তিনশজন মানুষ থাকে। এরকম সুরক্ষিত জনবহুল এলাকায় বাঘিনী হামলা চালাতে সাহসী হবে সেকথা কারও সুদূর কল্পনায়ও আসেনি। এ একেবারে হৃদপিণ্ডে আঘাত করা। সুন্দর বনের কোন প্রান্তই আর নিরাপদ রইল না। পরবর্তী কয়েক দিন জিয়াউল হক সব কাজ ছেড়ে বাঘিনীর পেছনে লেগে রইলেন। কোথাও সামান্য সন্ধান পেলেই সেখানে উপস্থিত হন। বাওয়ালীরা এখন অত্যন্ত সতর্ক। বাঘিনী কাউকেই নিতে পারল না, আহতও হল না কেউ।


অবশেষে বাঘিনীর খোঁজ পাওয়া গেল। খেজুরবাড়ীয়া ভারানী থেকে জঙ্গলে ঢুকে গেছে ছোট খেজুরবাড়ীয়া খাল। ছোট খাল। খাল ধরে কিছুটা এগিয়ে খালপাড়ে বাওয়ালীরা টোং করে পাশেই গেউয়া কাটে। বাঘিনী কর্মরত বাওয়ালীদের উপর হামলা করার আগেই গাছে চড়া পাহারাদার বাওয়ালী সতর্ক করে দেয় দলের লোকদের। সবাই একত্রিত হয়ে ডিঙ্গিতে চড়ে টোংয়ে ফিরে আসে। দু’জন ডিঙ্গি বেয়ে মূলক্যাম্পে জিয়াউল হককে খবর জানায়। ফেব্রুয়ারি মাসের দুপুর বেলা। শীতের আড়ষ্টতা কমেছে। শেষ হয়নি। বাওয়ালী দু’জনকে স্পীডবোটে তুলে বোটম্যানকে নির্দেশ দিলেন ছোট খাজুরিয়ায় যেতে। কি মনে করে রাইফেলের চেম্বারে গুলি তুলে নিলেন।


ছোট খাজুরিয়ার বাওয়ালী টোং বড় খাজুরিয়ার ঠোটা থেকেই দেখা যায়। ছোট খাজুরিয়া সোজা অনেকটা বয়ে গেছে। খালে বোট ঢুকিয়ে দেখা গেল বাওয়ালীরা উত্তেজিত হয়ে কুড়াল উঁচিয়ে জঙ্গলের দিকে আস্ফালন করছে। নিসন্দেহে বাঘ। সতর্ক হলেন জিয়াউল হক। বোটের শব্দ পেয়ে বাওয়ালীর ও তার দৃষ্টি আকর্ষণের চেষ্টা করছে। বোটের চালক অত্যন্ত দক্ষ মানুষ, অনেক অভিযানের সঙ্গী। দাঁড়িয়ে বোট চালায়। সেই প্রথম বাঘিনী দেখতে পেল টোংয়ের কাছে হরগোজা জঙ্গলে। বাঘিনীও শব্দ পেয়ে বোট দেখতে পেয়েছে। জিয়াউল হক রাইফেল তাক করলে বাঘিনী শরীর গুটিয়ে হরগোজার ঝোঁপে হারিয়ে গেল। বোট বাওয়ালী টোং ছাড়িয়ে গেলেও বাঘিনীর দেখা পাওয়া গেল না। বোট ঘুরিয়ে বাওয়ারী টোং ছাড়িয়ে এগিয়ে যেতেই বাওয়ালীদের তীব্র চিৎকার শুনে পেছনে তাকিয়ে দেখলেন বাঘিনী বোট লক্ষ্য করে লাফ দিতে উদ্যত। শরীর মাটিতে মেশানো, কান পেছনে, দাঁত বেরিয়ে আছে। ঘুরেই কোন রকমে নিশানা নিয়ে গুলি করলেন। বাঘও লাফ দিল। দ্বিতীয় গুলি শূন্যে বাঘিনীকে ধাক্কা মেরে আটকে দিল। বাঘ পানিতে পড়ে ডুবে গেছে। জোয়ারে বুরবুরি রক্তের ধারা ভেসে যাচ্ছে। বোটও চলার গতিতে বেশ কিছুটা সরে এসেছে। সবাই থমকে আছে, টোংয়ের বাওয়ালীরা অবাক বিস্ময়ে তাকিয়ে আছে। উৎকণ্ঠার কয়েক মিনিট পার হলে বোট চালক বাঘিনী যেখানটায় পড়েছে সেখানে বোট নিয়ে এল। রাইফেল ধরে রাখলেন জিয়াউল হক। বোট চালক বোটের ইঞ্জিন বন্ধ করে একটা বৈঠা দিয়ে খালের তলা খুঁচিয়ে দেখতে লাগল। নেই। জোয়ারে বোট এগিয়ে চলছে। মিনিট পাঁচেক যাবার পর চালক চেচিয়ে বলল পাইছি।


শুনেই বাওয়ালীরা খালপাড়ে নেমে এল। চার পাঁচজন পানিতে নেমে বাঘিনীকে লেজে ধরে টেনে উপরে তুলল।


পূর্ব সুন্দরবনের ত্রাস সৃষ্টিকারী এই বাঘিনীটি পত্রপত্রিকায় মরণোত্তর প্রচুর প্রচার পেয়েছিল। অথচ লেজসহ তার দৈর্ঘ ছিল মাত্র সাত ফুট দশ ইঞ্চি।


জিয়াউল হকের হাতে মারা পরা জোংরার জটাওয়াত্তা বাঘটি কুখ্যাতি পেয়েছিল আরও বেশি। কারণ হচ্ছে বাঘটি মানুষ মারতো জোংরা, করমজল, ঘাঘরামারী, মরা পশর, ভদ্রা এলাকাগুলোতে। এই এলাকাগুলো লোকালয়ের কাছাকাছি। পশর নদীর পশ্চিম পাড়ে জোংরা এলাকা, পূর্ব পাড়ে মঙ্গলা বন্দর। ফলে দিনে দিনে প্রতিটা মৃত্যুর খবর বন্দরে পৌঁছে যেত। সেখান থেকে সংবাদপত্রে। ১৯৬৯ সালে বাঘটি প্রথম মানুষ মেরেছিল মরা পশরের কিছুটা দক্ষিণ পশ্চিমে। গোলকাটা বাওয়ালী, খালপাটা জেলে, জোংরাঘুটা, তারখেলধরা মানুষজন মেরে বাঘটি হয়ে পড়ে এলাকার অভিশাপ। ৬৯ সালের নভেম্বরে যখন করমজল এলাকায় নিউজপ্রিন্টের বেসক্যাম্প করা হয় ততদিনে দশজন মানুষ মেরে বাঘটি ঘাগু মানুষখেকো হিসেবে প্রতিষ্ঠিত। এটিকে পুরোপুরি মানুষখেকোই বলতে হবে।


বাঘটি কাউকে লক্ষ্য করে ঝাঁপ দিলে তার নিস্তার ছিল না। কখনো উল্টোপাল্টা ঝাঁপ দিত না। শিকারে অব্যর্থ শিকার না নিয়ে যেত না। তার সময় জ্ঞান নিখুঁত, জঙ্গলে মানুষ কিভাবে চলাচল করে। কোথায় বিশ্রাম নিতে পারে, কে তার শিকার এটা সে বেশ জানতো। দিনের প্রথমভাগে শিকার করলে উদ্ধারকারীদের পেছন নেয়া অবস্থায় লাশের নীচের দিকের নরম অংশ খেয়ে ফেলত। সহসা শিকারের কাছে ফিরে আসত না। পুরুষ বাঘ স্বাস্থ্যবান, সুন্দরবনের বাঘের তুলনায় আকারে বেশ বড়। নয় ফিট তিন ইঞ্চি। নাকের ডগা থেকে লেজের ডগা পর্যন্ত। স্থানীয়রা এর নাম দিয়েছিল জটাওয়ালা বাঘ। কারণ এর গালের লোমগুলো বেশ ঝুলঝুলে বড় আকারের। বিখ্যাত জার্মান জীববিজ্ঞানী বাঘ গবেষণা করতে এসে এই বাঘটির হাতে মারাপরা মানুষজনের তালিকা দিয়েছিলেন তার রিপোর্টে। হেনরিশ এটাকে মরা পশরের মানুষখেকো নামে উল্লেখ করেছেন। কিন্তু এটি অত্যাচার বেশি করেছে জোংরা এলাকায়। হেনরিশ উল্লেখ করেন বাঘটি মধ্যম আকৃতির। বাঘটি তিনি দেখেননি।


জঙ্গলের মধ্যে কাজ করতে গিয়ে দুচারজন মানুষ সব এলাকাতেই বাঘের হাতে মারা পড়ে। সেটা মানুষখেকোর হাতেও হতে পারে আবার সাধারণ স্বাভাবিক বাঘের হাতেও হতে পারে। শুধুমাত্র পর পর বাঘের হাতে মানুষ পড়লে, বাঘ লাশ খেয়ে ফেললে জঙ্গলে কাজ করা মানুষ সেই বাঘকে আমলে আনে। সম্ভাব্য সতর্ক হয়। সেই কথা ভেবেই ক্যাম্প বসানোর সময় খুব একটা চিন্তা করা হয়নি।


ক্যাম্প বসানোর আগে খুব বেশি মানুষ জোংরা এলাকায় কাজ করত না। ক্যাম্প বসানোর পর বহু বাওয়ালী একসঙ্গে জোংরা এলাকাসহ আশেপাশে টোং তৈরি করে বসবাস জঙ্গলকাটা শুরু করল। ক্যাম্প বসানোর মাসখানেকের মধ্যেই বাঘ বাওয়ালীদের কাজের এলাকায় হামলা করতে শুরু করল। বাঘ হামলা চালাতো দশ পনেরো দিন পর পর। আজ এ এলাকায় হামলা চালালো তো দশ দিন পর আট দশ মাইল দূরের কোন এলাকায় পরের হামলা করে। মানুষ মারার পর বাঘ লাশ খেয়ে কিছুটা হালকা করে নেয়। লাশও নিয়ে যায় বেশ কিছুটা দূরে। উদ্ধারকারীরা পিছু নিলে ঘনজঙ্গলের আড়ালে গজরাতে থাকে। বিপন্ন উদ্ধারকারীরা অনেক সময় লাশের আশা ছেড়ে পালিয়ে আসে। সাধারণত বাঘ লাশ একরাত খাবার সময় পেলে বাঘ মারতে গাছে বা অনেক সাহস নিয়ে আশপাশের ঝোঁপে বসেও লাভ হয় না। পরের দিন আর বাঘ মড়িতে ফেরে না। বাঘের পিছু লাগা শিকারীরা নাজেহাল হতে লাগল। আর দিনের পর দিন বাঘের পিছু নিয়ে আতঙ্কের মধ্যে থাকতে হওয়ায় শিকারীদের মধ্যেও আতঙ্ক ছড়িয়ে পড়ল। হতাশ হয়ে অনেকেই চলে গেলেন।


এলাকাটা লোকালয়ের কাছাকাছি হওয়ায় স্থানীয়রা জটাওয়ালা বাঘকে মন্ত্রপূত বাঘ হিসেবে প্রচার করা শুরু করল।


নিউজপ্রিন্ট কর্তৃপক্ষও বসে রইলেন না। জিয়াউল হকতো আছেনই ক্যাম্পের সুলতান সাহেব, রহমান সাহেবও ভালো শিকারী। নিজেদের লোক ছাড়াও সুন্দরবনের বিখ্যাত শিকারী সেহের গাজীর পুত্র, পচাদ্বী গাজীর ভাই হাসেম গাজীসহ আরও একজন শিকারীকে নিযুক্ত করা হল। কাজের কাজ যা হোল ছাগলের টোপ দিয়ে সুলতান সাহেব একটি ও বন্দুকের কলপেতে হাসেম গাজীও একটি বাঘ মারলেন। দুটি বাঘই নির্দোষ প্রমাণীত হয়। এদের মৃত্যুর দুই তিনদিনের মধ্যে বাঘের হামলার খবর আসতে থাকে।


১৯৭০ সালের ১২ নভেম্বর দক্ষিণ বাংলার উপর দিয়ে বয়ে গেল স্মরণকালের সবচেয়ে বড় জলোচ্ছ্বাস। সুন্দরবনের পূর্বাঞ্চল একেবারে এলোমেলো হয়ে গেল। ক্যাম্পের জলযানগুলো আগেই খুলনায় নিয়ে আসা হয়েছিল, লোকজন চলে গিয়েছিল যার যার বাড়ী। শুধু সুলতান সাহেব কয়েকজন সহকর্মীসহ ক্যাম্প ছাড়েননি। তারা কোন রকমে বেঁচে গিয়েছিলেন। ক্যাম্প ছিন্নভিন্ন হয়ে যায়। আবাসনের দোতলা বার্জটি ডুবে যায়।


বাওয়ালী জোগাড় করে কাজ শুরু করতে একমাস লেগে গেল। বাওয়ালীরা জঙ্গলে কাজ করছে স্বাচ্ছন্দ্যে। ধারণা করা হয়েছিল বানের জলে বাঘ মারা পড়েছে। সেই ধারণার মাথায় জল ঢেলে দিয়ে বাঘ উপর্যুপরি হামলা চালাতে শুরু করল। সে যেন জীবদেহধারী নয় অতৃপ্ত অশরীরি আত্মা সেই প্রচার প্রমাণ করতে বদ্ধপরিকর। প্লাবনের আগে যেখানে দশ বারো দিনে মানুষ পড়ত, এখন তিনচার দিনে মানুষ পড়ছে। বাঘ এর মধ্যে এমন একটা কাণ্ড ঘটালো যে সেটাকে বেপরোয়া বললে নিছক সাদামাটা বর্ণনা হয়ে যায়।


ত্রিশ পঁয়ত্রিশজন বাওয়ালী কাজ করছিল কাছাকাছি এলাকার মধ্যে। দুজন গাছে উঠে পাহারায় ছিল। জঙ্গলও বেশ ফাকা। ভেতরের অনেকটা দেখা যায়। সকাল আনুমানিক এগারোটা বাজছে। সাউথখালির শক্ত সমর্থ্য বাওয়ালী ফরমান গাজী গাছ কুপিয়ে ক্লান্ত হয়ে কুড়ালের হাতল খাড়া করে মাটিতে রেখে তার উপর দুহাত চাপিয়ে হাঁপাচ্ছিল। বাঘ এই অবস্থায় দৌড়ে জঙ্গল ভেঙ্গে ফরমানের উপর ঝাঁপিয়ে পড়ল। হতবিহ্বল সঙ্গীরা সম্বিত ফিরে পাবার আগেই ফরমানকে মেরে টেনে নিয়ে গহীন বনে চলে গেল।


পাহারাদাররা বাঘের ছুটে আসা দেখতে পেয়েও কি করবে বুঝে উঠতে পারেনি। বাঘ ফরমানের উপর ঝাঁপ দেয়ার সময় লেজের ঝাপটায় একজন বাওয়ালীকে মাটিতে ছিটকে ফেলে দিয়েছিল। সেই বাওয়ালীই জিয়াউল হককে ঘটনা বর্ণনা করে। এর কদিন পর রামপালের জেলে তোরাপ আলী ও তার দুই সঙ্গী সাতদিনের পাশ নিয়ে খালপাটা দিতে জোংরা খালে ঢুকেছিল। সাতদিনে ডিঙ্গির খোল ভর্তি চিংড়ি কাইন মাছে বোঝাই করেছে তারা। ভেটকি দাবনে পারশে চিত্রা নোনা ট্যাংরা মাছগুলো আগেই বিক্রি করে দিয়েছিল পাইকারের কাছে। আর একদিন বেশি থাকলে পাশের মেয়াদগরি দিতে হবে। সঙ্গীসহ তোরাপ আলী পশর জোংরার সংযোগ নৌকা রেখে রান্না চড়িয়ে দিল। জোয়ারে পশর পাড়ি দেবে। পশর পাড়ি দিলেই চিলা এলাকা, মাইল সাতেক উত্তরে রামপাল। সুন্দরবনে একধরনের কাস্টল লতানো বুনো জবা গাছের নাম বলা। পাতা অনেকটা পান পাতার মত। গাছ বেশ ঝোপড়ানো। এই বলা গাছের শুকনো ডালপালা জ্বালানি হিসেবে চমৎকার। সঙ্গীদের রান্নার তদারকি দিয়ে কুড়াল হাতে খালপাড়ের বলার ঝোপ থেকে শুকনো লতা সংগ্রহের জন্য বনে উঠে এল তোরাপ। দুুটো কি তিনটা কোপ মেরেছে, এমন সময় বাঘ ঝাপ দিল তোরাপের উপর। ঘাড়ে কামড়ে ধরে এক ঝটকায় ভেঙ্গে দিল। তারপর জঙ্গলে টেনে নিল। শব্দ পেয়ে সঙ্গীরা সমস্ত ঘটনাই দেখতে পেল। কিছুই করার নেই স্তম্ভিত হওয়া ছাড়া। বেলা এগারোটায় এই জেলেরা নৌকা বেয়ে করমজল ক্যাম্পে দুর্ঘটনার কথা জিয়াউল হককে জানালো। সঙ্গে সঙ্গে রাইফেল দুটো স্পিডবোটে দশজন সঙ্গীসহ ঘটনাস্থলে পৌঁছালেন জিয়াউল হক। জঙ্গলে ওঠার আগে একটি বোট পাঠিয়ে দিলেন পাশের কর্ম এলাকার বাওয়ালীদের ডেকে আনতে। দুটো ডিঙ্গিতে ত্রিশজন বাওয়ালী নৌকা বাইচের গতিতে ঘটনাস্থলে পৌঁছে জিয়াউল হকের দলে যোগ দিল। জিয়া সাহেব অ্যালুমিনিয়ামের একটি পোর্টেবল মাচা বানিয়েছিলেন। জঙ্গলে বসার মত বা মাচা বানানোর মত গাছ পাওয়া যায় না সব সময়। সে সমস্যা সমাধানের জন্য এই পোর্টেবল মাচা। এতদিন মাচাটি ক্যাম্পেই পড়েছিল। ব্যবহারের সুযোগ হয়নি। সুলতান সাহেব মাচাটি নিয়ে এসে উদ্ধারকারী দলে যোগ দিলেন।


অকুস্থল একেবারে খালের পাড়ে। মাত্র দেড় ঘন্টা আগে ঘটে যাওয়া ঘটনার সাক্ষী এখনও মাটিতে দগদগে ফুটে আছে। তোরাপের পায়ের ছাপ, কুড়াল, থকথকে রক্ত, বাঘের পায়ের ছাপ নরম মাটিতে পরিষ্কার ফুটে আছে। বাঘ কাছাকাছি থাকতে পারে। সঙ্গীদের নিশ্চুপ থেকে সর্বোচ্চ সতর্ক হতে নির্দেশ দিলেন জিয়াউল হক। বাঘের পায়ের ছাপ দেখে বোঝা গেল তোরাপকে মারার আগে খালের পাড় ধরে নৌকা অনুসরণ করছিল সুযোগের অপেক্ষায়। তোরাপ জঙ্গলে উঠলে অপ্রত্যাশিত সুযোগ মিলে যায়। সুযোগের পূর্ণ সদ্ব্যবহার করে জটাওয়ালা বাঘ। বাঘ তোরাপকে মুখে নিয়ে সোজা দক্ষিণ বরাবর জঙ্গলে হাঁটা দিয়েছে সেটাও স্পষ্ট মাটিতে পায়ের ছাপ রক্তের ফোঁটায়।


খালের পাড় বরাবর ঘন বুনটের হেতাল, চান্দাকাটা, বলার দৃষ্টি আচ্ছন্নকারী ঝোপঝাড়ে আকীর্ণ। উপরের জঙ্গল একচ সুন্দরীর। বড় বড় গাছ তলায় ঝোপঝাড় সামান্যই। শুলোয় একেবারে গ্রীষ্মের শরশয্যা পাতা। জঙ্গলের ভিতরে অনেকটা দেখা যায়। বাঘের পায়ের ছাপ অনুসরণে অসুবিধা নেই। কিন্তু নিচু এলাকাগুলোয় শুলো হাঁটু সমান উঁচু, শব্দ না করে হাটা যায় না।


শ’দেড়েক মিটার জঙ্গলের ভিতর একটি জায়গায় অনেকখানি রক্ত, তোরাপের লুঙ্গি পাওয়া গেল। বাঘ এখানটায় শিকারের শরীরের কামড়ে ধরা অংশটা ছেড়ে সুবিধানজক আর একটি অংশে কামড়ে লাশ তুলে নিয়েছে।


ভেতরের জঙ্গল একই রকম। কোনদিকে তারা হাঁটছে বোঝার উপায় নেই। সূর্য এখনো উপরে খাড়া হয়ে আছে। গাছের ছায়া দেখে দিক ঠিক করার উপায় নেই। প্রায় তিনশ’ মিটার যাবার পর অবশ্য বোঝা গেল বাঘ লাশটাকে এবার পশ্চিম দিকে নিয়ে গিয়েছে। কিছুক্ষণ পর বড় গাছ কমে এল কিন্তু ঝোপঝাড় তার জায়গা নিল। এবার এগুতে হচ্ছে আস্তে, প্রতিটি ঝোপঝাড় পরখ করে। প্রতি মুহূর্তের আশঙ্কা এই বুঝি কোন একটা জঙ্গল ফুঁড়ে বাঘ তেড়ে আসে। সামনেই ঝোপ ডানে কয়েকটি শিংড়া গাছ জঙ্গলটা সন্দেহজনক করে তুলেছে। জিয়াউল হক, সুলতান সাহেব, বনবিভাগের একজন রাইফেল তাক করলেন ঝোপের দিকে, দু’জন বাওয়ালী উপুড় হয়ে ঝোপের ভেতরটা ডানে বায়ে সরে এসে দেখতে লাগল। তোরাপ আলীর লাশ দেখতে পেল ভিতরে। বাঘের চিহ্ন নেই। ঘড়িতে দেখলেন দুটো বাজছে, এই চারশ’ মিটার আসতে সময় লেগেছে দু’ঘন্টা।


ঝোপ ভাল করে দেখে মাটি ছুঁড়ে মেরেও বাঘ থাকার কোন প্রমাণ পাওয়া গেল না। শুধুই লাশ উদ্ধারের ব্যাপার হলে ফাঁকা গুলি করা যেত, কিন্তু এখানে বাঘ মারার সুযোগ আছে। সেটা কাজে লাগাতে হলে শব্দ কমাতে হবে। কুড়াল উঁচিয়ে রাইফেল বাগিয়ে, ঝোপঝাড় ঠেলে তোরাপের খণ্ডিত লাশ পাওয়া গেল। ঘন্টা তিনেকের মধ্যে বাঘ তোরাপের পাজরার নিচে থেকে উরু পর্যন্ত এলাকার বেশির ভাগ মাংস খেয়ে ফেলেছে। একটা উরু দেহ থেকে পৃথক হয়ে মাটিতে পড়ে আছে। সেটা এমনভাবে বিচ্ছিন্ন করা হয়েছে যেন কসাইয়ের দোকানে কুড়ালের কোপে কাটা।


জঙ্গলে যে কোন প্রাণীর হাতে মৃত শিকারই এক একটা করুণ সমাপ্তি চিহ্ন। আর সেটা মানুষ হলে আমাদের সমস্ত আবেগ তাতে ভর করে। বাঘে খাওয়া আধখাওয়া মানুষের লাশ যেমন বীভৎস্য তেমনি করুণ। ছিন্নভিন্ন প্রাক্তন তোরাপ আলী এখন শুধুই মেদ মাংস হাড় পাকস্থলির বর্জের সমষ্টি যেন আর মানুষ নয়।


ইচ্ছা করেই তোরাপ আলীর সঙ্গীদের আনা হয়নি। তারা লাশ রাখতে চাইত না। বাঘ ক্ষুধার্ত বোঝা যাচ্ছে, ফেরার যথেষ্ট সম্ভাবনা আছে। কিন্তু সমস্যা হচ্ছে শিকারে বসার মত বড় গাছ নেই। যে শিংড়া গাছের তলায় তোরাপকে রেখেছে বাঘ সে গাছগুলো শিংড়ার তুলনায় বড়, কিন্তু মানুষের ভর রাখার উপযুক্ত না। শিংড়া খুবই কোপন স্বভাবের গাছ। বেশ ঘনপাতা নিয়ে জন্মায়। কিন্তু এ গাছের তলায় অন্য গাছের বিশেষ করে সুন্দরীর বীজকে জন্মাতে দেয় না। মাচা করার সময় নেই, তাছাড়া বেশ শব্দ হবে।


সমস্যা সমাধান করে দিল অ্যালুমিনিয়ামের বারফুট উঁচু মাচাটি। বাঘের জন্য বসতে হলে কমপক্ষে পনেরো ফিট উচুতে বসতে হয়। অবশ্য বনের স্থানীয় শিকারীরা আড়াল পেলে আটফুট উঁচুতে এমনকি কখনো মাটিতেও বসে। লাশ থেকে পঁচিশ ফুট দূরে একটি শিংড়া গাছ বেশ বড় আর ঝোপড়ানো। সেখানেই মাচা ঢুকিয়ে দিলে দেখা গেল চারধার শিংড়ার পাতায় ঢেকে আছে। মাচার তলার আসন সবুজ কাল ছাপছোপ দেয়া, পাগুলো সবুজ পাইপের। আরও সাবধানতার জন্য মাটি মেখে দেয়া হল। সুন্দরবনের বাওয়ালী মৌয়ালরা বলার লতা পেঁচিয়ে তার মধ্যে গেউয়ার ছোট বল্লীর ধাপগুলো ঢুকিয়ে জিনিসপত্র নিয়ে গাছে ওঠার জন্য এক ধরনের লতা সিঁড়ি তৈরি করে। এই সিঁড়িতে ওঠা কষ্টকর। কিন্তু ওঠা যায়। জিয়াউল হক মাচায় উঠলে তার হাতে রাইফেল, জলের বোতল দেয়া হল। মাচায় উঠে বুঝতে পারলেন ডান ও বা দিক শিংড়ার ডালপালায় বেশ সুরক্ষিত কিন্তু সামনে পেছনে ডালপালা নেই শুধুই শিংড়ার পাতার আড়াল। বাঘ যদি সামনে দিয়ে আসে তবে তিনি আগেই তাকে দেখতে পাবেন। কোন পাশ দিয়ে বা ডান বা দিয়ে এলে, বাঘ একেবারে লাশের কাছে না এলে দেখতে পাবেন না। সুবিধা অসুবিধা যাই হোক, বাঘ আগে থেকে মাচায় তাকে না দেখে থাকলে সহসা তার অস্তিত্ব জানতে পারবে না।


এখন নিঃসাড়ে অপেক্ষা করাটাই করণীয়। লতার সিঁড়ি গুটিয়ে মাচায় সুলতান সাহেব এতক্ষণ পাহারায় ছিলেন। তাকে নির্দেশ দেয়া হল দলবল নিয়ে ফিরে যেতে। তবে নদীর পাড়েই যেন তারা থাকেন, কিছু না ঘটলে সাড়ে পাঁচটার মধ্যে হ্যাজাক টর্চ নিয়ে যেন নামিয়ে নেয়ার ব্যবস্থা হয়।


বাঘ সাধারণত যে পথে চলে গেছে, নিজের পায়ের ছাপ ব্যাকট্রাক করে সে পথেই ফেরে। আবার অতিচালাক বাঘ সেটা নাও করতে পারে। সৌভাগ্য, এই বাঘের মড়িতে বার বার মানুষ পিছু নিয়ে তাকে সরিয়ে দিয়েছে কিন্তু কখনো মড়িতে গুলির মধ্যে পড়েনি। দুইবার অবশ্য মানুষের অস্তিত্ব টের পেয়ে মড়িতে ফেরা ছেড়ে দিয়েছে। এবার কি হয় কে জানে। বাঘ গিয়েছে মাচার সামনের পথধরে। বাঘের মড়ি সামনে নিয়ে একা বসলে প্রথম দিকে মনে হয় আমি সবার সামনে নিরাবরণ সবাই দেখছে আমাকে। অবশ্য কিছুক্ষণের মধ্যে এই ঘোর কেটে যায়। সমস্যা হয় মাচায় এক আসনে নিশ্চুপ বসে থাকা। মশা বেড়ে পোকা কামড়ে লাল করে দিচ্ছে শরীরে ঘামে ভেজা খোলা জায়গাগুলো। মারার, চুলকানোর উপায় নেই। প্রশ্বাস নিতে হয় সন্তর্পণে নিঃশব্দে।


ফেব্রুয়ারি মাসে সুন্দরবনের বাতাসের গতি বদল হয়। উত্তরের হাওয়া বদলে গিয়ে দক্ষিণী হাওয়া বয়। মাঝে মাঝে সর সর করে সামান্য পাতা ঝরিয়ে হাওয়া বইছে বড় গাছগুলোর উপর দিয়ে। কোন জীবজন্তু এমনকি পখি পর্যন্ত দেখা যাচ্ছে না। অবশ্য এ সময়ে পাখির দল গাছপালার পাতার আড়ালে থাকা পছন্দ করে। দূরের জঙ্গলে একবার হরিণ ডেকে উঠেছিল বেশ কিছুক্ষণ আগে। মাথার উপর সমুদ্র ঈগলের ডাক শোনা গেল। হঠাৎ ঝনঝন ঘটঘট করে বন্দরের বাইরে এসে কোন সমুদ্রগামী জাহাজ বোধহয় তার নোঙ্গরের শিকল ছেড়ে দিল। এই শব্দের ফাঁকে এক ঢোক জল খেলেন জিয়া সাহেব। দূরে অত্যন্ত সাবধানতার সঙ্গে দুটি মুরগি একটি মোরগকে চরতে দেখা গেল। খুশি হলেন জিয়া সাহেব। এদের চোখ ফাঁকি দেয়া বাঘের পক্ষেও সম্ভভ নয়। পাতার ফাঁক দিয়ে জিয়াউল হকের অবস্থান মুরগীরা বুঝতে পারেনি দেখে নিজের ক্যাম্যুফ্লাজ ভাল হয়েছে বুঝলেন।


একটু ঝিমুনী এসে গিয়েছিল। কত মিনিট হবে কে জানে। নীচে ডানপাশের জঙ্গলে ভারি নিশ্বাসের শব্দ পেলেন। এবারই। অনেকটা মানুষের মত। তবে মানুষ না বোঝা যায়। মুরগীদল চলে গেছে। গলা তুলে দেখার উপায় নেই চোখে পড়ে যাবার ভয়। চোখের তারা ঘুরিয়ে দেখলেন, হ্যা ঠিকই আছে বাঘ। কোনদিক দিয়ে এল? এসে যখন গেছেই তখন কোথা দিয়ে এল তার চেয়ে গুরুত্বপূর্ণ কিভাবে মোকাবিলা করা যায়। বাঘ যেভাবে চুপ করে বসে আছে তাতে মনে হচ্ছে সন্দিহান। আশপাশ খুঁটিয়ে দেখছে।


জিয়াউল হক যেভাবে বসে আছেন সেখান থেকে বাঘকে জানান না দিয়ে গুলি করা সম্ভব না। গুলি ভাইটাল পয়েন্টে লাগবে যে তারও নিশ্চয়তা নেই। মাত্র বার ফুট উপরে নড়বড়ে মাচায় বসে আহত বাঘ সামলানো আত্মহত্যার শামিল। এর চেয়ে বাঘের সন্দেহ কাটলে সে লাশে মুখ দিতে যাবে। তার জন্য অপেক্ষা করা ভাল। সামনের দিক কিছুটা খোলা, রাইফেলের নলও সামনেমুখী। অপেক্ষা যদিও হৃদস্পন্দন বাড়িয়ে দিচ্ছে স্নায়ু সহ্যক্ষমতা হারাচ্ছে কিন্তু এছাড়া উপায় কি আছে আর।


যেন অনন্তকাল পার হল। বাঘ মাচা পেছনে রেখে লাশের দিকে মুখ বাড়িয়ে দিল। এমন সময় বাঁদিক থেকে একটি কাঠ ঠোকরা ডেকে ওঠায় বাঘ সেদিকে তাকালো। রাইফেল নিরীখ করে তোলাই ছিল একসঙ্গে সেফটি ক্যাচ তোলা ও ট্রিগার টানা হল। বাঘ এত কাছ থেকে ঘাড় কাধের সংযোগে গুলি খেয়ে ধাক্কায় কিছুটা হেঁচড়ে লাফানোর চেষ্টা করে পড়ে গেল। কাঁধের ছিদ্র থেকে গলগলিয়ে রক্ত বের হচ্ছে খ¦া খ¦া খ¦া জান্তর আওয়াজ তুলছে বাঘ। দ্বিতীয় গুলি করা হল চোখের সামান্য পেছনে। বাঘ পড়ে গিয়ে একটা সুন্দরীর চারাগাছ ছিন্নভিন্ন করে স্তব্ধ হয়ে গেল।


মিনিট পাঁচেক পর দূরে বাওয়ালীদের হল্লা শোনা গেল। দলবলে ছুটে আসছে তারা। বাঘের দিকে তাকিয়ে জিয়াউল হক দেখলেন অনন্ত শয়নে শুয়ে আছে জটাওয়ালা বাঘ। সুলতান সাহেব চিৎকার করে অবস্থা জানতে চাইলেন। মাচায় দাঁড়িয়ে জিয়াউল হক তাদেরকে সুন্দরীর বল্লী আর দড়ি আনতে বললেন। বাওয়ালীরা বনবাদার ভেঙ্গে আল্লা আল্লা রব তুলে ছুটে এল। অর্ধভুক্ত তোরাপ, মরাবাঘ, রাইফেলসহ ছবি তুলেছিলেন জিয়া সাহেব। সেই ছবিটি ১৯৭৯ সালে সুন্দরবন যাবার মুখে একটি স্টুডিওতে দেখেছিলাম। পরে ছবিটি সংগ্রহ করে ১৯৮৮ সালে সাপ্তাহিক বিচিত্রা পত্রিকায় সুন্দরবনের মানুষখেকো বাঘ নিয়ে একটি লেখায় ছবিটি ছাপি। বাঘের চামড়াটি দেখেছিলাম জিয়া সাহেবের বাড়ীতে। মরার আঠারো বছর পরও চামড়া যথেষ্ট উজ্জ্বল ছিল। শুনেছি বাঘটির কোন শরীর বিকৃতি ছিল না।




ফিরে আসি মামার গল্পে। এ হেন জিয়াউল হক সাহেবের শরণাপন্ন হলেন মামা মাচার গাছের ব্যবস্থা করে দিতে। জিয়াউল হক মাচার অবস্থান তিনটি ঘুরে এসে তার বাওয়ালীদের সঙ্গে নিয়ে বাঁধা সৃষ্টিকারী ডালগুলো ছেঁটে আস্ত সুন্দরী গাছ পুঁতে দিয়েছিলেন মাচার পা হিসেবে ব্যবহারের জন্য। ফলে শক্ত মাচার ভারসাম্য ছিল চমৎকার। বসার মঞ্চটি মিস্ত্রি দিয়ে শক্ত কাঠের উপর করা হয়েছিল। জাহাজ বাঁধার ইস্পাতের দড়ি দিয়ে বসার মঞ্চে গাছের সঙ্গে বেঁধে দেয়া হয়েছিল। মাচাগুলি এত শক্ত হয়েছিল যে পাঁচজন বসে থাকা কেন, নাচলেও সমস্যা নেই।


মাচার সমস্যাতো সমাধান হল কিন্তু পোকা মাকড়ের কি ব্যবস্থা হবে। পাকিস্তানের প্রেসিডেন্ট আইয়ূব খানের পুত্র পরবর্তীকালে পাকিস্তান জাতীয় পরিষদের স্পীকার গওহর আইয়ূব ছিলেন এই শিকার আয়োজনের প্রধান উপদেষ্টা। তিনি বেশ কয়েকবার সুন্দরবনে শিকার করেছিলেন। রাওয়ালপিন্ডি থেকে নির্দেশ এসেছে প্রজাতন্ত্রের অতিথিদের পোকা মাকড় দিয়ে খাওয়ানো যাবে না। জঙ্গলে এদের রক্ষার জন্য ডিডিটি ছড়াতে হবে। গওহর আইয়ূব ডিডিটি ছড়ানোয় রাজি ছিলেন না। কিন্তু প্রটোকলের লোকজন নাছোড়বান্দা, তারা জেনেছেন নেপাল অংশের তরাইয়ের বিল ঝিলের জঙ্গলে বাঘের চেয়ে মশা বড়। নেপালী ফরেন সার্ভিস জানিয়েছে রাজপরিবার ঐসব এলাকায় শিকারের সময় ডিডিটি ছড়িয়ে দেয়।


মানুষের স্বাস্থ্যের জন্য হুমকি দিচ্ছে এমন পোকামাকড় সুন্দরবনে কম দেখা যায়। এ বনের অত্যাচারী প্রধান দুটি পোকা হচ্ছে বেড়ে পোকা আর মশা। বেড়ে পোকা সাধারণত শরীরের ঘামে ভেজা বা জলে ভেজা অংশে বেশী কামড়ায়। পোকা এত ছোট যে প্রায় দেখাই যায় না। কামড়ানোর সঙ্গে সঙ্গেই শরীরে হামের মত দাগ আর চুলকানি শুরু হয়। অন্য কোন সমস্যা হয় না। সাধারণ বনের মধ্যে যে এলাকাগুলোয় সুন্দরীর শুলো ছায়ার মধ্যে থাকে বেড়ে পোকা এই রকম এলাকাকে তাদের ক্যান্টনমেন্ট হিসেবে ব্যবহার করে। বেড়ে পোকার আক্রমণ থেকে বাঁচা সহজ। শরীরে নারকেল তেল বা ইন্সেক্ট রিপালান্ট মাখলে বেড়ে পোকা বসে না।


ইন্সেক্ট রিপালান্ট মশার জন্যও কার্যকর। এর প্রধান উপাদান ডিডিটি। দেহের চামড়া, চোখ, ফুসফুস, পাকস্থলী ক্ষতিগ্রস্ত হয় ইন্সেক্ট রিপালান্ট মাখলে। সুন্দরবনে এ্যানোফিলিস, কিউলেক্স, এডিস এদের সবাই আছে। এরা মাঝে মধ্যে ম্যালেরিয়াও ছড়ায় বর্ষার সময়। কিন্তু এ ম্যালেরিয়া ম্যালিগন্যান্ট ম্যালেরিয়ার মত প্রাণঘাতী নয়। মশার কামড় বিরক্তিজনক, বিশেষ করে শিকারে বসলে।


অতিথীরা আসছেন শীতকালে শরীর তাদের মোড়া থাকবে গরম পোশাকে। সে পোশাক ভেদ করে হুল ফুটিয়ে রাজরক্ত শুষবে এমন বেপরোয়া মশা সুন্দরবনে নেই। এছাড়া শীতকালে মাগরের কাছাকাছি জঙ্গলগুলোতে মশার অত্যাচার খুব কমে যায়। কিন্তু কোন যুক্তিই খাটল না। তিনটে মাচার আশপাশের জঙ্গলে অকাতরে ডিডিটি ছড়ানো হল।


ডিডিটি বিছানো জঙ্গলে শিকারের আয়োজন করতে গিয়ে আয়োজনকারী শিকারীরা দুশ্চিন্তায় পড়ে গেলেন। নেপালের জলা পাহাড়ী বাঘদের কাছে বিকটগঞ্জের ডিডিটি ফরাসী পারফুম্যের বিমোহন সুবাস মনে হতে পারে কিন্তু গায়ে কাদার চাপড়ায় দেহসজ্জায় যাদের অভ্যাস নেই সন্দিগ্ধ সুন্দরবনের বাঘ ডিডিটি শুকতে মাচার আশপাশে আসবে কিনা।


শিকারীদের জানা ছিল বাঘ কখনও আনুনাসিক হুঙ্ক, হাঙ্ক করে, তবে তার নাক উঁচুর বদনাম নেই। বদগন্ধ তার কাছে রুচিকর বমন উদ্রেককারী নয়। আসল সমস্যা এবার সামনে এল। ডিডিটি বিছানো পথে বাঘ না হয় কোন এক তন্ময় মুহূর্তে কোন এক সন্ধ্যায় মাচার আশপাশটা অজানিতেই ঘুরে এল। সেই মুহূর্তটির জন্য শিকারীরা কি অনন্তকাল অপেক্ষা করবেন? বাঘ অত্যন্ত উৎসুক প্রাণী, মাচা তৈরির কৌশল জানার জন্যই হক বা হচ্ছে টা কি- সেটা পরখ করার জন্যই হোক, মাচা চোখে পড়লে কিছুক্ষণ আড়ালে দাঁড়িয়ে দেখে নেবে। মানুষখোকা হলে মতলব ভাঁজবে।


তিনকোণা দ্বীপে বাঘের হাতে মারা পড়া কিছু কবর আছে। ষাটের দশকের শুরুতে একটি বাঘ মানুষমারা শুরু করলে তার হাতেই ত্রিশজন পেশাদার বনচারী মারা পড়ে। সেই বাঘটি মারা পড়ার পর তিনকোণার জঙ্গল নির্দোষ অসম্ভব নয়নাভিরাম জঙ্গল হিসেবে শিকারীমহলে পরিচিতি পেয়েছে। অবশ্য তিনকোণা খাল ছাড়িয়ে পূর্বদিকের জঙ্গলে সবসমযই দু-একটা অপেশাদার মানুষ মারা বাঘ থাকে। রাজরাজরাদেরতো তার মানুষখেকোর সামনে ঠেলে দেয়া যায় না। সেজন্য তিনকোণার সর্বদক্ষিণ ও সর্ব উত্তরে একটি করে আর পশর আইল্যান্ডে একটি মাচা করা হয়েছিল। কারণ এদিককার বাঘ কমপালসিভ মানুষখেকো নয়, সুযোগ পেলে খায়।


কর্তাদের কাছ থেকে নির্দেশ এল বাঘকে মাচার সামনে আনতে যেন বেট হিসেবে কুকুর ব্যবহার করা হয়। কারণ বাঘের সাথে কুকুরের একটা জন্মগত একতরফা বৈরিতা আছে। ছাগল গরুর শব্দও বাঘ মাপ করতে পারে কুকুরে সন্ধান পেলে ভরা পেটের বাঘও একবার সুযোগ নিতে চেষ্টা করবে।


বাংলাদেশের ল্যাম্পপোস্ট দেখলে ঠ্যাংতোলা, পথে পথে জীবন পার করে দেয়া নেড়ী কুকুরের মত মূল্যহীন প্রাণী পৃথিবীতে আসেনি। অবশ্য সামাজিক অর্থনৈতিকভাবে, নেড়ীকুত্তা মানুষের সবচেয়ে অবহেলার পাত্র হলেও চারিত্রিক বৈশিষ্ট্যে এরা প্রাতঃস্মরণীয়। এরা লুম্পেন প্রালেতারিয়েদের মধ্যে অগ্রগণ্য, আদর্শ উদাহরণ। ভারি পা চাটা মানুষের পরম চামচা। এ হেন যুধিষ্ঠিরের স্বর্গযাত্রার সহযাত্রী নেড়ীকুকুরকে টোপ হিসেবে বাঘের সামানে পাঠানোর নির্দেশ হয়তো নীতি বিগর্হিত, কিন্তু প্রমোদ নিশ্চিত করতে নেড়ী কুত্তাতো সামান্য মানুষ দিতে হলেও বিবেচনা করা হয় হয়তো। কিন্তু সমস্যা এল অন্য দিক থেকে। খুলনা শহরের কুকুরের ঘনত্ব একটু কমানো গেলেও এদের কয়েকদিন আটকে রেখে তিনটি তিনটি করে বিভিন্ন সময়ে বাঘের মাচার সামনে বাঁধবার মত সাহসী লোক পাওয়া গেল না। ঠিক হল ছাগল দেয়া হবে।


পরের সরবরাহেরই ছটি এশীয় কাল ছাগল এসে পৌঁছাল অস্থায়ী ক্যাম্পে। সঙ্গে এল পচাব্দী গাজী। যথা পরিকল্পনা ছাগল দেয়া হল বাঘের মাচার সামনে। শিকার আয়োজনকারীদের উৎসাহিত করতে প্রথম চব্বিশ ঘন্টায়ই দুটো মাচার দড়ি ছিঁড়ে ছাগল নিয়ে চলে গেল বাঘ। তিনকোণা দক্ষিণে তৈরী মাচার বাঘ আসেনি। ছাগল নিয়েছে উত্তর তিনকোণা, অর্থাৎ বেসক্যাম্পের কাছাকাছি মাচার সমানে থেকে আর পশর আইল্যান্ডের মাচার সামনে থেকে। বাঘের পায়ের ছাপ দেখে বোঝা গেল তিনকোণার মাচাতেও বাঘ গিয়েছে পশর আইল্যান্ড থেকে। দুটোই বাঘিনী। আয়োজন পরিকল্পিতভাবে এগোচ্ছে। আয়োজক শিকারীরা প্রতিদিন সকালে নাস্তার পর বোট নিয়ে মাচা পরিদর্শন করে আসে। তিনদিন পর পর নতুন ছাগল বাঁধে মাচার সামনে। আর অতিথীদের অভ্যর্থনার জন্য অধীর প্রতিক্ষা করে। বাঘ মাচার ব্যাপারে একটু ধাতস্ত হলে পচাব্দীর পরামর্শে ছাগলের দড়ি বাঁধা হয় গলায়। কারণ পায়ে বাঁধলে বাঘ হ্যাঁচকা টানে দড়ির গিট গলিয়ে ছাগলের পা বের করে সরে পড়ে। শনের দড়ি ছিঁড়ে ফেলে। পচাব্দীর কথা হচ্ছে শিকারীরা রাতে বসবেন মাচায়। রাতে ঘন জঙ্গলের আবডালে বাঘ একবারে ছাগলের কাছাকাছি পৌঁছে লাফিয়ে ছাগল নিতে সময় লাগবে কয়েক সেকেন্ড। এর মধ্যে আলো জ্বেলে গুলি করার সময় নাও পাওয়া যেতে পারে। কারণ অতগুলো মানুষ মাচায় থাকেলে মানুষের রিফ্লেক্স অনেক কমে যাবে। তার মতে গরু দেয়া সবচেয়ে লাভজনক। গরুর দড়ি পায়ে বাঁধা থাকলে বাঘের পক্ষে ছেড়া সহজ হবে না। বড় কথা গরু খাবে বাঘ অন্তত পাঁচ দিনে। আর বিরক্ত না হলে দিনরাত মড়ির কাছাকাছি থাকবে। প্রস্তাবটি মামা বাতিল করে দিলেন। ছাগলের সিদ্ধান্ত সরকারী বাতলি করে নতুন সিদ্ধান্ত আসতে দ্রুত হলেও তিন পাঁচেক লেগে যাবে। এছাড়া মাচার কাছে বাঘ অবস্থান নিলে মাচার প্রাত্যহিক তত্ত্বাবধান ঝুঁকিপূর্ণ হয়ে পড়ে। এর মধ্যে উত্তর তিনকোণার বাঘিনীটি মাচার কাছাকাছি ঘোরাফেরা করে, দেয়া ছাগল খায়। দক্ষিণ তিনকোণার ছাগল খায় শুয়োরে। শুয়োরকে দিয়ে অনেক অসম্ভব কল্পনাই করা চলে। কিন্ত তারা যে জ্যান্ত প্রাণীও মেরে খায়, সেটা চোখে না দেখলে বিশ্বাস হত না।


সন্ধ্যায় বেসক্যাম্পের বার্জ লালীতে ফিরে যার যার জঙ্গলে অভিজ্ঞতা উজাড় করে দেয়া ছাড়া আর কোন বিনোদন নেই। বিপদ এল অন্যদিক থেকে। রাজন্য অতিথীদের খাবার রান্নার জন্য নিযুক্ত করা হয়েছিল সার্কিট হাউসের বাবুর্চীকে। তার দেশের বাড়ী ভারতের বিহার রাজ্যে। বৃটিশ মোহাজের হয়ে এদেশে এসে রান্নায় হাত পাকিয়েছিল এক খৃষ্টান বাবুর্চীর শিষ্য হয়ে। দু’রকম রান্না তার হাতে অমৃত হয়ে উঠল। মোগলাই পাক আর ইংলিশ ক্যুজিন। লোকটি মারাত্মক বিপদে পড়ে গেল শিকারী দলের সঙ্গী হয়। এই অগ্রগামী শিকারী দলের এতগুলো মানুষের মোগলাই বা ইংলিশ খানা খাবার রেস্ত বা স্বাদ কারুরই নেই। কাঁচা খাবার সংরক্ষণেরও ব্যবস্থা নেই বেসক্যাম্পে। সেগুলো আসবে খুলনা থেকে, বনবিভাগের বোটের রিফ্রিজিটরের হিম শয়ানে। বাবুর্চীর বুদ্ধি, হাত, পেট তিনই নিশপিশ করছে। তার সুখাদ্য রান্নার ড্রেস রিহার্সেল হতে পারছে না। কোথায় সে মাটন, বিফ, চিকেন, শ্রিম্প দিয়ে ফ্রাই, কারী স্টু-এর গন্ধে মাতিয়ে তুলবে ঘোষ ডেয়ারীর হাত পিছলানো ঘিয়ের ভুরভুরে গন্ধে চির অজীর্ণ রোগীর ক্ষুধা চাগিয়ে তুলবে সেখানে সে হাতে পাচ্ছে জেলেদের কাছ থেকে কেনা পারশে, দাতিনা, কাকশেল মাছ, আর খাঁচায় রাখা মুরগী। তা আবার রাঁধতে হবে অনেকখানি ঝোল রেখে নিতান্ত নিত্যদিনের বাঙালী ঘরের রান্না। সাতসকালে জ্যাম জেলী বাটার, ডিম ফ্রাই ওমলেটের বদেল রাঁধতে হয় খিচুরী আর ডিম ভাজা। কাহাতক সহ্য হয়। মাঝে মাঝে বড় ভেটকী বা গলদা চিংড়ী পেলে রান্নার ভেলকী দেখানো যায়। কিন্তু বড় মাছ পাওয়াই যায় না। লাঞ্চ ডিনার তাই অধিকাংশ দিনই মুরগীর ঝোল, নয় মাছের ঝোল ভর্তা, ভাজি দিয়ে চালিয়ে দিতে হয়। বাবুর্চীর মেজাজ তাই সবসময় তিরিক্ষি।


বেসক্যাম্প করার সাতদিনের মাথায় বাবুর্চীর সহকারী এসে খবর দিল বাবুর্চী পেটের ব্যাথায় কাতরাচ্ছে। মামা ছুটলেন খবর নিতে। দেখলেন বাবুর্চী আধোঅন্ধকার ঘরটিতে পেট চেপে ধরে এপাশ-ওপাশ করছে। বসন্তবিক্ষত তেলতেলে মুখটি যন্ত্রণার প্রতিমূর্তি হয়ে উঠেছে। ঘাবড়ে গেলেন মামা। ক্যাম্পে ডাক্তার নেই, সামান্য ওষুধপত্র যা আছে তাতে আমাশয়, কাটা পোড়া, সাধারণ জ্বরের চিকিৎসা চলে। বাবুর্চীকে দেখে মনে হচ্ছে যেন এ্যাপিন্ডিসাইটিসে কাতরাচ্ছে। একে স্পীডবোটে খুলনা পাঠানো ছাড়া উপায় নেই। আসলে কি হয়েছে সেটা রোগীর মুখে আগে জেনে নেয়া দরকার।


ক্যায়া, পেটমে বাহোত দর্দ?


হ্যা সাহাব,


ক্যায়া খিলায়া পিছলে রাত মে?


সিরফ দো টো রোটি। মর যায়েগা, হামকো


খুলনা পর ভেজা দিজিয়ে


সুভে পর টাট্টি ক্লিয়ার হুয়া?


নেহি সাব, মামলাতো ওহি পরঃ


মামলা জানা গেল। ভয়ঙ্কর মামলা। বিস্তারিত বিবরণ যা পাওয়া গেল সেটা এরকম। প্রতিদিন দলের সকালের নাস্তার পর শিকারীদল জঙ্গলের উদ্দেশ্যে চলে গেলে বাবুর্চী তার সহকারী ধীরে সুস্থে দুপুর আর রাতের খাবারের আয়োজনে লেগে যায়। এ সময় এককাপ চায়ের পর একটা সিগারেট ধরালে বাবুর্চীর টাট্টি পায়। হাউজবোটের টয়লেট মাত্র একখানা। সেটাও করা হয়েছে বোটের সমান্তরালে কয়েকখানা কাঠের তক্তা ঝুলিয়ে তার দুইদিক টিন দিয়ে ঘিরে। সামনে একটা লজ্জা নিবারণী ছালা টানোনা পেছন দিকটা খোলা। টয়লেটের পা রাখার জায়গা জল সমান্তরাল থেকে মাত্র তিন ফুট উঁচু।


প্রতিদিন সকাল দশটার দিকে ক্যাম্প খালি হয়ে গেলে সহকারীসহ বাবুর্চী মুরগী, মাছ ড্রেসিং করে জলে ফেলে দেয়। মাছের বর্জ্য জলে তলিয়ে গেলেও মুরগীর পালকসহ চামড়া ভাসতে ভাসতে স্রোতের মুখে চলতে থাকে। আর তারই আকর্ষণে জাফা গাঙ্গের মহাকায় মগর মচ্ছর- কুমীরটি টাট্টিখানার একটু পেছনে ভাসতে ভাসতে বিশাল হায়ে বর্জ্য আটকে গিলতে থাকে। বাবুর্চী প্রথমটায় লক্ষ্য করেনি। দিন তিনেক আগে টাট্টি করতে গিয়ে কি মনে করে পেছনে তাকিয়ে তার আত্মা খাঁচা ছাড়া হওয়ার জোগাড়। কুমীর তখন সহকারীর ফেলা বর্জ্য ধরছে। বিশাল দাড়াল চোয়ালের খাবার ধরতে দেখামাত্র তিনফুট উপরের ঠুনকো কাঠের উপর বসে মোটেও সহনীয় অবস্থা নয়। ওই বেকায়দা অবস্থাতেই বাবুর্চী লাফ দিয়ে বের হয়ে আসে। তার টাট্টি সেদিন থেকেই আটকে যায়। এরপর প্রতিদিনই সময় ধরে কুমীর আসছে। বাবুর্চীর আর টাট্টি হয় না। এখন পেট ফুলেছে, টেপে ব্যথা।


শেষ পর্যন্ত মামলা ডিসমিস করতে দুরাউন্ড ফাঁকা গুলি করে বাবুর্চীকে বন্দুক হাতে পাহারায় থেকে টাট্টিখানায় পাঠানো হয়।


এডিসি সাহেবের খুব ইচ্ছা ছিল শিকারের আয়োজন নিজের হাতে করবেন। বিগ গেম না হলেও ফেদার গেম এ তার কিছুটা অভিজ্ঞতা ছিল। শিকারের রসদপাতি তার হাত দিয়েই আসতো কিন্তু জঙ্গলের কাজ দেখার দায়িত্ব দেয়া হয়নি। তবু নিজ থেকে দায়বোধ করে দিনদুয়ের জন্যে জঙ্গলে এলেন। ক্যাম্পে পৌঁছে বিশ্রাম নিয়ে শিকারীদলকে নিয়ে চা খেতে খেতে শিকার ব্যবস্থার খোঁজ খবর নিলেন। তারপর বললেন, কি নাজির সাহেব, বনের বাঘ কি ছাগল টাগল খায়? শেষে আবার বে-ইজ্জতি না হতে হয়। হাঃ হাঃ হাঃ জানি কোন বাঘে ছাগল খায়। অবশ্য দুচারটা ছাগল হাঃ হাঃ এখানে ব্যবস্থা দেখছি বেশ ভাল- বাবুর্চী বেশ রান্না করে আরামেই আছেন কি বলেন এ্যাঃ




পরদিন সকালে নাস্তার শেষে এডিসি সাহেব জানালেন তিনি মাচা পরিদর্শনে যাবেন। গতকাল পশর আইল্যান্ডে আর উত্তর তিনকোনায় ছাগল দেয়া হয়েছে। আজ সেগুলো তদারকি করা হবে। বাঘে না নিলে ঘাসপাতা, জল দেয়া হবে ওগুলোর সামনে। চালকসহ মোট সাতজন দুটি রাইফেল পচাব্দীর হাতে একটি বন্দুক নিয়ে পরিদর্শক দল রওয়ানা দিল উত্তর তিনকোনার মাচার উদ্দেশ্যে। একজন বনরক্ষী মামার কানে কানে বলল, স্যার এই মাচার বাঘটা ছোচা, মাচার আশপাশেই ঘোরে। কাল ছাগল দিলাম, এটা মাচার কাছেই ছাগল মেরে খায়। এই মাচায় এডিসি সাহেবরে নেবেন না। পচাব্দী গাজীও বললেন, না নিলেই ভাল করতেন। মামা বললেন, এডিসি সাহেব দেখবেন কোন বাঘে ছাগল খায়। সে যাবেই।


তিনকোনার উত্তরপাশের জঙ্গলের দৃশ্য অত্যন্ত চমৎকার। বিরাট বিরাট কেওড়া গাছের বাগান, কোথাও গেউয়া গাছের জঙ্গল। এখানে ঢুকতে হয় পূর্বদিকের একটি খাল দিয়ে। খালের দুপাড়ে ছন, গরান, গোলপাতার জঙ্গল। ভেতরের জঙ্গলে কোথাও গরানের ঝোপ, কোথাও হুদোর ঝোপ। তবে বেশীরভাগ এলাকা ফাঁকা। বড় গাছের তলায় সূর্যের আলো পৌঁছায় না। তাই অন্য গাছ জন্মাতে পারে না।


ঘন্টাখানেক আগে জোয়ার শুরু হয়েছিল। জোয়ারের জল খাল বেয়ে ভেতরের বাদায় ঢুকছে। খালে ঢুকেই বোটের ইঞ্জিন বন্ধ করা হল। চালক বৈঠা দিয়ে বোট জোয়ারে ভাসিয়ে সোজা রাখছে।


বন একেবারে নিঝঝুম। দুএকটি মাছরাঙ্গা, মিনিভেট কখনো ভীমরাজ, এক গাছ থেকে উড়ে অন্য গাছে বসছে। এক এক জনের নিঃশ্বাসের শব্দ পর্যন্ত শোনা যায়। মাচা করা হয়েছে খালের মুখ থেকে তিনশ গজ মতো ভেতরের জঙ্গলে। অতিথিদের কাদা এড়ানো, জঙ্গলে ওঠার জন্য সুন্দরীর বল্লী কেটে ছোট একটা জেটি বানানো হয়েছে। জেটি থেকে মাচা মাত্র শতখানেক গজ ভেতরে। আগেই ঠিক করা ছিল পচাব্দী গাজী একটি বন্দুক হাতে মামাকে নিয়ে সামনে থাকবে, এডিসি ফরেস্ট গার্ডের ভরসায় রাইফেল নিয়ে পেছনে আসবে। দুটো দলই প্রায় গা ঘেঁষাঘেঁষি হাঁটছে নিঃশব্দে। মাচা তখনো প্রায় বিশ গজ দূরে। গাছপালার আড়াল থাকলেও দেখা যায়। তলার জঙ্গল বিক্ষিপ্ত ঝোপঝাড়ে আকীর্ণ ডিডিটি ছড়ানো হবে অতিথিদের আগমনের তিনদিন আগে থেকে। হঠাৎ পচাব্দী গাজী মামার হাত ধরে থামিয়ে দিয়ে কানের কাছে মুখ এনে বললেন, আছে, হাঁড়ভাঙ্গার শব্দ পেয়েছি। এডিসি পৌঁছালো প্রায় সঙ্গে সঙ্গে। ভ্রƒ তুলে জিজ্ঞেস করছে কি? মামা ঠোঁটে আঙ্গুল তুলে চুপ করতে বললেন। শিকারী দল মিনিটখানেক নিশব্দে দাঁড়িয়ে রইলো।


এবার মাংস ছেড়ার শব্দ পাওয়া গেল পরিষ্কার। মামা বললেন, কোন বাঘে ছাগল খায়, দেখাই। চলেন স্যার। এডিসির রক্ত মুখে এসে গেছে। আবছা করে বললেন, না না ফিরে চলেন, ডিস্টার্ব করা ঠিক হবে না। মামা তার হাত ধরে বললেন, চলেন দেখাই যাক না। পচাব্দী গাজী বললেন, ফেরেন, ফেরেন।


বোটে উঠতে উঠতে এডিসি বললেন, আরে ঠাট্টা করলাম, আপনি সিরিয়াসলি নিলেন। আরে ভাই আমার হাই প্রেসার আরেকটু হলেতো হার্টফেল করতাম।


রানীসহ রাজা মহেন্দ্র, রাজার ডাক্তার, গওহর আইয়ুব পচাব্দী গাজী উত্তরের মাচায় বসেছিলেন, রাজভ্রাতা জ্ঞানেন্দ্র, মামা, কর্নেল ওসমানী বসেছিলেন দক্ষিণের মাচায়। পশর আইল্যান্ডে রাজপুত্র বীরেন্দ্র বসেছিলেন। বাঘ ছাগল নিয়ে পালায় রাজপুত্রের মাচার সামনে থেকে। গুলি করার সুযোগ দেয়নি।


পরদিন পচাব্দী গাজী জানালেন, এত লোভ নিয়ে খচমচ করলে বাঘ আসে?


বিকেলে অতিথিরা বোট থেকে, রাতে আলো ফেলে কয়েকটা হরিণ মেরেছিলেন।


প্রথম কয়েকবছর সুন্দরবনে যেতাম শিকার করার জন্য। প্রতিবারই যে শিকার পেয়েছি এমন ভাগ্য আমার হয়নি। কয়েকবারই ফিরেছি খালি হাতে। কিন্তু শিকারে যাত্রা, নানা শিকারী স্থানীয় মানুষদের সান্নিধ্য, বিভিন্ন জঙ্গল থেকে যে অভিজ্ঞতা কুড়িয়েছি সেটাই মন ভরিয়েছে। তখনকার দিনে মাসখানেক বা দুয়েক আগে থেকে প্রোগ্রাম করতে হতো। প্রোগ্রাম ঠিক করার পর থেকেই উত্তেজনার শুরু। কি সঙ্গে নিতে হবে তার ফর্দ, কেনাকাটা করার মধ্যে উত্তেজনা শুরু হয়ে যেত।


সেবার ১৯৭৯ সালের ঘটনা। মামা বছর দুই হল খুলনা থেকে স্থায়ীভাবে ঢাকা চলে এসেছেন। এর মধ্যে ১৯৭৮ সালের এশিয়ান গেমস দেখতে দিল্লি গিয়ে রাজস্থানের সারিসকার জঙ্গল দেখা ছাড়া মামা আকতারুজ্জামান সুন্দরবনে যাবার সুযোগ পাননি। তার মত সুন্দরবনের পোকা মানুষের জন্য এটা একটা দীর্ঘমেয়াদী শাস্তির মত। ঠিক হল আমিও মামার সঙ্গী হব।


তখন


ভ্রমণ : বনে বনান্তরে (২)


সবদিক বিবেচনা করে মেলা সরিয়ে আনা হয় দুবলা দ্বীপের দক্ষিণ-পশ্চিমের আলোর কোল এলাকায়। এখানে চরাভূমি মাইলের পর মাইল ফাঁকা এলাকা। মেলার উত্তরের খালটি বেশ বড়, নেচারাল হারবার বা প্রাকৃতিক পোতাশ্রয়ের মত। ঝড় বাতাসে আশ্রয় নেয়া যায়। জোয়ারে নৌকাও টেনে চরে উঠিয়ে রাখা যায়। এতখানি ফাঁকা জায়গা অতিক্রম করে হামলা চালাতে অত্যন্ত উৎসাহী বাঘও সাহসী হয় না।


উৎসব হয় তিনদিনব্যাপী। তবে প্রধান আয়োজন রাস পূর্ণিমার দিন। এদিন ব্রাহ্ম মুহূর্তে পূণ্যার্থীরা ডাব, ফলমূল ইত্যাদি নানা উপাচরসহ বালির চরায় লাইন ধরে বসে পড়ে। সূর্যের জবাকুসুম আলো তাদের পিঠের উপর। জোয়ারের জল বাড়ে ঢেউয়ে ঢেউয়ে। জোয়ার পূর্ণ হলে পূণ্যার্থীরা কৃষ্ণনাম জপে উপাচার গলা জলে ভাসিয়ে দিয়ে স্নান পূর্ণ করে। ঢোল, খোল, করতাল, জলঝম্প বাদ্য সমসবায় মুখরিত করে তোলে দুবলা উপকূল। মানতের পাঠাও দেয়া হত। এক সময় সন্তান বিসর্জনের রীতি ছিল, এখন সেসব উঠে গেছে।


হিন্দু পূণ্যার্থীদের বিশ্বাস, স্নান করলে পাপীর অপরাধ সন্তাপ মোচন হয়। রোগীর আরোগ্য হয়, নিষ্ফল নারী পুরুষ হয় সুফলা। সঙ্গা সব পন্ধ ধুয়ে নেয়।


বর কেউ পেয়েছেন কিনা সেটা নিয়ে আমার মাথাব্যথা নেই। কিন্তু জেলার উপলক্ষ্য দক্ষিণ বাঙলার বনপ্রান্তবর্তী হাজার হাজার মানুষের জন্য তিন দিনের আনন্দ। সে মহামিলনের আবহ তৈরি হয় তার ঐহিক মূল্য অনেক। দক্ষিণ বাঙলার সার্বজনীন মহোৎসব দুবলা মেলা। জাতিধর্ম, স্ত্রী, পুরুষ নির্বিশেষে মেলায় যোগ দেন।


শুরুর দিকে কেমন ছিল জানি না তবে অনেক কাল থেকেই মেলার অন্যতম প্রধান আকর্ষণ হল হরিণ শিকার। সুন্দরবনের মত ভয়ঙ্কর বিপজ্জনক জঙ্গলে নতুন মানুষের পক্ষে শিকারে যাওয়ার সাহস সবসময় হয় না। একে বাঘ-সাপ-শুয়োর-কুমির, অন্যদিকে জোয়ার-ভাটা, জঙ্গলের প্রায় একই রকম দিক ভ্রান্তকারী দৃশ্য নতুন জঙ্গলে নামা মানুষকে সবসময় বিপদের দিকে টানে। একারণে জঙ্গলে নামতে হলে বাওয়ালী-মউলে, গুনীন-দেয়াসী-সঙ্গী করে নামার অলিখিত নিয়ম আছে। তবে সবাই স্থানীয় শিকারী নিয়ে আসতে পছন্দ করে। আগেকার দিনে এলাকার চেয়ারম্যান মেম্বার অথবা অর্থবান মানুষ পানসি নৌকায় শিকারী সঙ্গী করে দুবলার জেলায় আসতেন। স্থানীয় সাধারণ মানুষ নিরাপত্তা মাংস পাবার আশায় ঐ পানসি নৌকার পাশে নিজেদের জেলে নৌকা তখনকার দিনে বিরাট আকারে পাতাম নৌকা, বাওয়ালী নৌকা, টাবুরে নৌকা, জেলে নৌকা, ডিঙ্গি নৌকা, দক্ষিণ বাঙলার মানুষের অন্যতম প্রধান যাতায়াতের বাহন ছিল। এদের মধ্যে টাবুরে নৌকা এবং জেলে নৌকাই দুবলা মেলায় নেয়া চলত। এ নৌকাগুলিতে থাকা, খাওয়া, দাবা, তাস খেলা, বইপড়তে যেমন সুবিধা নৌকার আকারও নদী খালে ঢোকানোর জন্য উপযোগী ছিল। তবে টাবুরে আরামপ্রদ হলেও জেলে নৌকা অনেক বেশী নিরাপদ, দ্রুতগামী। কিছু কিছু সম্পন্ন মানুষ খুলনা, মংলা থেকে লঞ্চ ভাড়া করে মেলায় আসতেন।


আজকাল মেলায় বন্দুকধারী শিকারী তেমন আসে না। আইনী বন্দুক জঙ্গলে একরকম নিষিদ্ধ। বেআইনী বন্দুক এনেও সুবিধা হয় না। অনেক মানুষ আশপাশে থাকে। বন্দুক আওয়াজ হলে ধরা পরার ভয়। সময়ের সঙ্গে সঙ্গে শিকার করার পদ্ধতি বদলেছে। এখন বনযাত্রার ট্রালারে মাথার বালিশ আকারের একটি ব্যাগে নায়লনের জাল ভরে নিলেই শিকারের অস্ব হয়ে যায়। শিকারীরা জাল পাতার আগে জঙ্গলের এমন একটি জায়গায় ঠিক করে নেয় যে অঞ্চলটায় হরিণ চলাচল বেশ হয় এবং জঙ্গলটাও একটু খানি ফাঁকা ধাঁচের। স্থান নির্বাচনের পর জঙ্গলের মধ্যে তিন থেকে পাঁচশ’ গজ লম্বা ফুট তিনেক চওড়া জাল পাতা হয়। উপরে নীচে লম্বা টানানো দড়ি তার মাঝে বসানো শতাধিক ফাঁসই হচ্ছে হরিণমারা জাল বা ডোয়া। একটা নির্দিষ্ট দূরত্বে খুঁটি পুঁতে জাল সোজা রাখা হয়।


জাল পাতা হয়ে গেলে শিকারীরা গেউয়া গাছের মোটা মোটা বল্লী কেটে ছাল ছাড়িয়ে কাঁদের কাছাকাছি লুকিয়ে রাখে। তারপর দা কুড়াল সুন্দরীর বল্লী হাতে নিয়ে জঙ্গলের এক প্রান্তে দিয়ে হৈ হৈ করে গাছ পিটিয়ে হরিণের দলকে ফাঁদের কাছে আনা হয়। ফাঁদের মধ্যে দিয়ে চলতে গিয়ে হরিণের গলা, পা, কখনো শিং আটকে যায়। লুকিয়ে থাকা শিকারীরা দৌড়ে এসে গেউয়ার বল্লী দিয়ে পিটিয়ে হরিণের পা শিরদাঁড়া ভেঙ্গে ফেলে। হরিণ নরম হলে জবাই করা হয়। নয়তো পা গুলি গুঁটিয়ে বেঁধে ট্রলারের পেটে চালান দেয়া হয়। শিকার পদ্ধতিটি বিভৎস্য। হরিণও মারা পড়ে অনেক। শিঙেল হরিণ সাধারণত টপকে ফাঁদ পার হয়ে যায়। মারা পড়ে গর্ভিনী মালি হরিণ, হরিণ শিশুরা।


২০০৪ সালে দৈনিক প্রথম আলো পত্রিকার জন্য ডোয়া দিয়ে কিভাবে হরিণ মারা হয় বিশেষ করে দুবলা মেলায় তার একটি সচিত্র প্রতিবেদন তৈরি করি। মেলা শুরুর দিন পনের আগে প্রথম আলোর শেষের পৃষ্ঠায় প্রতিবেদনটি ছাপা হলে বেশ একটা সাড়া পড়ে যায়। ছাপা হবার সঙ্গে প্রথম আলোর নিজস্ব স্থানীয় সংবাদদাতাসহ অন্যান্য পত্রিকাও হরিণ চুরির উপর লেখা প্রকাশিত হতে থাকে। প্রথম আলোর সাংবাদিক হরিণ মারার প্রস্তুতির খবরও প্রকাশ করে। ফলে বনবিভাগ সচেতন হয়ে বেশ কিছু জাল আটক করে। দুবলা, টিয়ারচর, তিনকোণা, কালীর চর নীলকমল প্রভৃতি হরিণসমৃদ্ধ এলাকাগুলোয় পাহারা বসায়। শুনেছি সেবার নিয়ে পর পর দুবছর মেলার সময় খুব একটা হরিণ মারা পড়েনি। পরে অবশ্য নিয়ম শিথিল হয়ে যায়।




এবার নান্টুর নানার গল্পে ফিরি। ভদ্রা নদী মোটামুটি ছোট নদী যদিও কুমীর বেশ আছে। ভদ্রারই একটি ভারানী দিয়ে আদাচাঁই শেখের ট্যাক যাওয়া যায়। এই ভারানী থেকে একটি শীষে খাল জঙ্গলে বেশ অনেকটা গিয়েছে। শীষে খালটি ছোট। নানাদের নৌকা তাই মুখে ভারানীতেই বাগান হয়েছে। শীষে খাল হয়ে আধমাইল যাবার পর বেশ বড় একটা শিঙেল শিকারী দলের সামনে পড়ে হকচকিয়ে যায়। গোপাল শিকারী গুলি করে হরিণ ফেলে দেয়। শিকার পেয়ে শিকারীর দারুণ খুশি। এখন নান্টু নানার হাতের দা দিয়ে জবাই করে হালাল করা হল হরিণ। এখন শিকার কি করে নৌকায় পৌঁছে দেয়া যায়। হরিণ ছোট হলে হরিণের নাড়িভুঁড়ি ফেলে চার হাত পা বেঁধে ব্যাগের মত কাঁধে ঝুলিয়ে নেয়া সুন্দরবনের শিকারীরা।


শিকার বড় হলে আর আরও হরিণ মারার ইচ্ছা না থাকলে বড় হরিণের ভুঁড়ি ফেলে চার হাতপা বেঁধে তার মধ্য দিয়ে সুন্দরী বা গেউয়ার বল্লী ঢুকিয়ে দিয়ে বল্লীর দুমাথা দু’জনের কাঁধে বসিয়ে পালকীল মত হরিণ বয়ে আনা হয়। চামড়ার প্রতি মায়া না থাকলে টেনে হেঁচড়েও আনা হয়; তবে শুলো বিছানো মাটিতে হরিণটানা সহজ কাজ না। এখন এই হরিণটা নিয়ে কি করা যায়? সব্যস্ত হল নান্টু নানা শিষে খালের মধ্যে হরিণ ভাসিয়ে টেনে নিয়ে যাবেন নৌকার কাছে। ভয় করার কিছু তেমন নেই। খালে পানি খুবই কম, খালও ছোট এর মধ্যে কামট-কুমীর ঢোকে না সহসা।


কামাল মামা, গোপাল শিকারী ধরাধরি করে হরিণ নামিয়ে দিল শিষে খালে। খালের জল হাঁটু পর্যন্ত, ভাটায় নামছে বলেই। কিন্তু হাঁটুজলের খালে পা ঢুকে গিয়ে জল কোমর ছুঁই ছুই করছে। নান্টু নানা হরিণের একটি শিংয়ের ডাল ধরে টেনে নিয়ে চললেন।


হরিণের শিঙ একেবারে নিরেট, বেশ ওজন। গোপাল শিকারী, কামাল মামা কিছুক্ষণ ঘোরাঘুরি করে কিছু না পেয়ে খালের পথ ধরলেন। গোপাল সামনে, পেছনে মামা। দু’জনেরই হাতে বন্দুক, এলজি পোরা।


হাঁটতে হাঁটতে তারা খালের কাছে এসে পড়লেন। সামনে গরানের দুটো ঝোঁপ পাশাপাশি, দৃষ্টি আড়াল করেছে। মামা দেখলেন গোপাল ঝোঁপের কাছে গিয়েই হঠাৎ নীচু হয়ে ঝোঁপের আড়াল দিয়ে হাতের ইশারায় মামাকে কাছে যেতে বলল। কাদায় চটচটে দোপা মাটি পার হয়ে গোপাল শিকারীর কাছে যেতেই গোপাল সামনে খালের দিকে দেখতে বলল। গোপালের নির্দেশিত পথে তাকিয়ে মামার বুকটা ধবক্ করে উঠল।


প্রায় দেড়শ’ গজ দূরে খালের পাড়ে দাঁড়িয়ে এক যুবতী বাঘিনী কি যেন দেখছে খালের মধ্যে। দু’পা সামনে এগিয়েই হঠাৎ করেই মাথা নীচু করে পা গুঁটিয়ে নিচ্ছে।


মামা কিছু বুঝে ওঠার আগেই গোপাল খালপাড়ের কেওরা গাছের আড়াল নিয়ে বাঘের দিকে ফাঁকা আওয়াজ করে দিল। কয়েক সেকেন্ড পর মামাও দেখে দিলেন। পর পর দু’টি গুলির শব্দ গাছে গাছে গুম গুম প্রতিধ্বনি তুলল। দ্বিতীয় গুলির সঙ্গে সঙ্গে বাঘ লাফিয়ে খাল পার হয়ে হুড়মুর করে জঙ্গল ভেঙ্গে পালিয়ে গেল। যাবার আগে গোঙাতে ভুল করেনি কি ঘটতে পারে বুঝতে পেরে দু’জনই খাল পাড়ে এসে দেখলেন তলানীতে ইঞ্চি ছয়েক জলে কাদায় মাখামাখি নান্টু নানার অবস্থা কহতব্য নয়। দুজনই দৌড়ে কাছে এসে তাকে টেনে তুললেন।


নান্টু নানা যেটুকু বলতে পারলেন সেটা এমন। কাদায় হাঁটু পর্যন্ত দেবে যাওয়ায় তিনি স্বাভাবিক গতিতে হাঁটতে পারেননি। এতক্ষণ তার নৌকায় পৌঁছানো উচিত ছিল। তার ধারণাও হয়নি বাঘ তার পিছু নিয়েছে। চিন্তাও করেননি। পরপর দু’টি গুলি হওয়ায় খুশি হয়েছিলেন মামারা কাছেই আছে। কিন্তু আধ সেকেন্ড পর বাঘের লাফিয়ে পড়ার শব্দ, গোঙানী শুনে হাত পা অবশ হয়ে এলে জলকাদায় শরীর এলিয়ে দেন। তিনি বাঘ দেখতে পাননি। গোপাল পায়ের ছাপ দেখে বলল, তরুণী বাঘিনী। বয়স বছর চারেক হবে হয়তো।


এই ঘটনার পর নান্টু নানা পারতপক্ষে জঙ্গলের মাটিতে পা দিতেন না। সুন্দর বনে যাওয়াও কমিয়ে দেন।


খুলনায় পৌঁছে নান্টু নানার বাসায় থিতুর হয়ে খাওয়া দাওয়া সেরে বিছানায় ঘুমিয়ে পড়েছিলেন ভ্রমণ ক্লান্তিতে। মামা ডেকে তুলে তৈরী হয়ে নিতে বললেন। চা নাস্তা খেয়ে তৈরী হয়ে নিলাম।


কথা ছিল নান্টু নানা আমাদের তার এক বন্ধুর বাড়ী নিয়ে যাবেন। বন্ধুটির নাম বাবুল। সুন্দরবনের কিংবদন্তী রেঞ্জার আবু সাঈদ তার বাবা। বাবুল বিয়ে করেছেন সুন্দরবনের প্রন্তবর্তী গ্রাম জোরশিং এলাকায়। আমাদের থাকার ব্যবস্থা হবে বাবলু সাহেবের শ্বশুরবাড়ীতে। আমাদের জন্য শিখারীর ব্যবস্থাও রাখা হবে স্থানীয়দের মধ্য থেকে। বাবলু সাহেবের বাড়ীর উদ্দেশ্যে রিকশায় রওয়ানা হলাম। তখনকার দিনে খুলনার রিকশাগুলো ঢাকার রিকশার চেয়ে চওড়া, বসার আসনও সমান্তরাল থাকায় আরামে বসা যেত। ভাড়াও কম। রাস্তায় লোকজন তেমন নেই। বেশ ঠাণ্ডা, ঢাকার চেয়ে বেশ খানিকটা। ঢাকা থেকে আসার সময় গরম কাপড়ের মধ্যে হাফ হাতা একটি সোয়েটার এনেছিলাম। আমার গায়েই আছে সেটা ঠাণ্ডা ঠ্যাকানো যাচ্ছে না।


রাস্তায় ধুপধুনার গন্ধ পাচ্ছি। বাতাবীফুল, ছাতিম ফুলের গন্ধ হাওয়া মাতাচ্ছে। হারমনিয়াম বাজিয়ে গলা শানানোর প্রাণান্ত চেষ্টা করছে কোন এক উদ্ভিন্ন কিশোরী জানিনা দেখতে পাচ্ছি না বলেই বার বার মন টানছে।


মিনিট পনেরোর মধ্যে পৌঁছে গেলাম বাবলু সাহেবদের একতলা বাড়ীতে। ড্রইংরুমে আমাদের বসিয়ে কাজের ছেলেটি চলে গেল তাকে খবর দিতে।


সরল সাদামাটা ড্রইংরুম। বাল্বের আলো চুপসে গেছে নোনাধরা দেয়ালে আলো ফেলতে।


কয়েক মিনিট পর একজন মানুষের পায়ের আওয়াজ পেলাম। বাইরে থেকে আসছে। আমার পেছন থেকে। আমার সামনে মামা উঠে দাঁড়িয়ে দু’হাত প্রসারিত করে বললেন, আরে আসেন আসেন গাজী সাহেব।


খবর কি? আছেন কেমন।


লোকটার দিকে তাকিয়ে চমকে উঠলাম। আগে কখোনো দেখিনি, ছবি দেখেছি। চিনতে একটুও কষ্ট হল না। পাশে দাঁড়িয়ে সুন্দরবনের সর্বকালের সর্বশ্রেষ্ঠ বাঘ শিকারী পচাব্দী গাজী। উভয় বাংলার সবচেয়ে যশস্বী শিকারী।


মামা বললেন, আমার ভাগনে, আপনার কথা বইতে পড়েছে, আমার কাছেও শুনেছে। আপনার গল্প শুনতে চায় সঙ্গে জঙ্গলে যেতে চায়। বসেন, বসেন।


পচাব্দী গাজী আমার পাশের চেয়ারে বসলেন। বললেন, নাজির সাহেব তো নেজারতে কাজ করার সুবাদে মামা নাজির সাহেব হিসেবে পরিচিত ছিলেন। তার ডাক নাম কামাল, ভালো নাম আকতারুজ্জামান আমাদের ভুলেই গেছেন। পচাব্দী বললেন মামাকে।


দেখেন না, জঙ্গলে যাবার জন্য চলে এসেছি


এবারতো জঙ্গুলি যেত পারব না। হেড অফিসের গেস্ট আসবে।


আমাকে এখানে আনা হয়েছে বেয়ালা কয়লা থেকে।


ভাগনে নিয়ে আলেন যেতে পারলে ভাল হত।


ও আগেও একবার জঙ্গলে গিয়ে বাঘও দেখেছে।


আপনার সঙ্গে যেতে পারলে খুশী হতো।


কি করি, উপায় নেই।


আপনার বন্দুকটা ফিরে পেয়েছেন?


না পাইনি। একবার গেলে আরঃ


দক্ষিণ খুলনার স্বরে কথা বলছিলেন পচাব্দী গাজী। লম্বায় পাঁচফুট তিন/চার ইঞ্চির বেশী হবেন না। শ্যামবর্ণ, তেল চুকচুকে চেহারা। চুল পাতলা হয়ে এসেছে। চুটকী ছাগলদাড়ি। এই বয়সেও (তখন তেষট্টি চলছিল) শরীর একহারা স্পঞ্জের স্যান্ডেলে পা গলানো। ছাইরঙা সুতির চাদরে গা মোড়ানো। স্থির দুটো চোখ ছাড়া তার চেহারায় বিশেষত্ব কিছু নেই। যে কোন গ্রামের সাদাসিধে পরহেজগার মানুষের চেহারা এমনই হবে নিশ্চয়ই। কথা বলার সময় অবশ্য তার অনন্য সাধারণত্ব ধরা পড়ে। বাহুল্যহীন সাদামাটা ভাবে বলেন। নিজের কৃতিত্বের ব্যাপারে নিশ্চুপ থাকেন। গল্প বলতে পারেন না তেমন। তার গল্পই তাকে মনে করিয়ে দিতে হয়। কাহিনী অনেক সময় একটার সঙ্গে অন্যটা জুড়ে জট পাকিয়ে যায়। কাহিনীগুলোর অনেকগুলো আমার জানা ছিল। জট ছাড়িয়ে দিই। গল্প এগিয়ে চলে না তাতেও। প্রশ্ন না করলে গল্প বলিয়ে চুপ হয়ে যায়।


সেই যাত্রায় না হলেও বছর পাঁচেক পর পঁচব্বীর সঙ্গে পশ্চিমের বাদায় নেমিছিলাম।


ইতোমধ্যে চা বিস্কিটসহ বাবলু সাহেব এসে আলোচনায় যোগ দিয়েছেন।


পচাব্দী গাজী থাকলে বাঘের কথা উঠবে না তা হয় না। গাজী সাহেব বললে বাঘ দেখতে চাইলে চাঁদপাই যান।


প্রায়ই খাল পাড় হয়ে গ্রামে ঢোকে, গরু মোষ টেনে নেয়। গ্রামের লোকেরা দিনের বেলা জঙ্গলের প্রান্তে বাঘ দেখে। (১৯৭৯ সালেও যে ধরনের ঘটনা ঘটত ২০০৯ সালেও একই রকমের ঘটনা ঘটে চলেছে। ঘটনাবলীর ক্লাইমেক্স দেখেছিলাম ১৯৮৯ সালে। চারটি বাঘ গ্রামে ঢুকত তখন)। বাবলু সাহেব জানালেন খুলনায় কাজে আটকে যাওয়ায় তিনি যেতে পারছেন না। তবে তার শ্বশুরকে চিঠি লিখে দিচ্ছেন। তিনিই সব ব্যবস্থা করে দেবেন। বাবলু সাহেবের শ্বশুর স্থানীয় পৌণ্ডক্ষত্রিয় সম্প্রদায়ের মানুষ। মুসলমানের ঘরে কন্যা চলে যাবার পরও কন্যা জামাতার সঙ্গে তার সম্পর্ক ভাল রয়েছে।


পরদিন ভোরে রূপসা ঘাট থেকে জোরশিঙের লঞ্চে উঠলাম। একটি মাত্র লঞ্চ জোর সিঙ যায়। মোটামুটি ভীড় আছে। আপার ক্লাসে জায়গা নিতে নিতে লঞ্চ ছেড়ে দিল। সকালের সূর্য জলে গলিত লাভার রঙ ছড়িয়েছে। বকের ঝাঁক কালচে লাগছে উল্টো আলোয়।


জোয়ারে লঞ্চ উজিয়ে চলছে। বৈঠাখাটা পৌঁছাতেই দুঘন্টা লেগে গেল। এরই মধ্যে দুটো ঘাট ধরেছে। লোক সব উঠতি। লঞ্চ ভরভরতি। যাত্রীরা সবাই দক্ষিণ দেশের।


জড় হয়েছে লঞ্চের সামনে। সারেং বার বার সরে যেতে বলছে। মাস্টার ব্রীজের পাশে দাঁড়িয়ে নদীর পাড়ে তাকিয়ে ছিলাম। খাতির জমাবার জন্য সারেংকে জিজ্ঞাসা করলাম, জোরসিঙ যেতে কতক্ষণ লাগবে?


বিরক্ত মুখ সারেং, বয়স চল্লিশ-পয়তাল্লিশ, দাঁড়িগোঁফ কামানো মুখের ভাঁজ টানটান রেখে বলল, নতুন আয়েছেন?


-জি এই প্রথম এ পথে।


-জোরসিঙ কনে যাবেন, কাগির বাড়ী?


-কাদের বাড়ী তাতো জানি না। তবে বাবলু সাহেবের শ্বশুরবাড়ী বললে অনেকেই নাকি চিনবেন।


-ও বাবলুর শ্বশুরবাড়ী। কি বাবলু আইতেœা হয়।


-আমার আত্মীয়ের পরিচিত।


-কি কণ্ডি যাবেন? শিকার করতি? এদিকে কেউ ঘুরতি আসি বলে দেখিনি। বন্দুক নিয়ে উঠিছে আপনার আইতেœা?


-হ্যাঁ মামা।


-ভেতরে আইসে বেসন- বলেই কোনার দড়িটা ধরে তিন চারটে ঘন্টি দিল। মিনিট দুই পর ছোকড়া মত এক খালাসী উপস্থিত হল। সারেং দু’কাপ চায়ের আদেশ দিলেন। এতক্ষণ খেয়াল ছিল না। চায়ের কথা বলতেই তৃষ্ণা চাগিয়ে উঠল।


আমার বাড়ী কোন দেশে, কি করি ইত্যাদি অত্যাবশ্যকীয় প্রশ্নের গ্রহণযোগ্য উত্তর দিতে দিতে চা খেলাম। পাতিতে একটু ইঁদুরে গন্ধ থাকলেও চায়ের রঙটা খাসা হয়েছে। স্বাধটাও বেশ। শরীর আর মন দু’টো জুড়েই চা খেলাম।


সারেং স্বগোতক্তির মত বললেন, খুলনোর কোন ভদ্দরলোকের ছাওয়াল পানরি এই দিষ্টা আসতে দেখিনি। আপনি কোথাকার মানুষ, আসিছেন শিকার করতি!


শোনেন ও বাড়িতি যেইয়ি আগেই বলবেন, আমাগির একজন শিহেরী ঠিক করে দাও।


-আমার সঙ্গী মামা, নানা-দু’জনই শিকারী। মামা বেশ নামকরা শিকারী।


খ্যাত নামকরা শিহেরী হোক, লোকাল শিহেরী না থাকলি শিহার হবি না, বোঘারে পইড়ে, জান যাবি।


সারেং জানালেন ওদিককার বাঘ বেশ চ্যাতা। বাদা গরম। বিশেষ করে জোরসিঙের দক্ষিণপশ্চিমের আরাপাঙ্গাশিয়া নদীর পূর্ব পাড়ে মানুষ পড়ছে দু’একদিন পর পরই।




সাড়ে তিন ঘন্টায় চালনা এলাম।


বেশ বড় বন্দর চালনা। এক সময় সামুদ্রিক বন্দর হিসেবে অভিষেক হয়েছিল। ক’বছরের মধ্যেই পশর নদীতে চরা পড়ে যাওয়ায় বন্দর দক্ষিণের মঙ্গলায় করা হয়েছে। সেটির অবস্থাও সুবিধার নয়।


আগের বার চালনা পর্যন্ত এসে সোজা দক্ষিণে নেমে গিয়েছিলাম। এবার চালনা ছেড়ে লঞ্চ ধরল ডান দিকের। অর্থাৎ পশ্চিম দিকের পথ।


পথটি শিবশঙ্কর মিত্র মহাশয়ের সুন্দরবনের আর্জান সরদার’এর কল্যাণে বাংলা সাহিত্যে বেশ পরিচিত। সত্যি বলতে কি আর্জানের দেশের পুরো পথ গিয়ে আরও পশ্চিমে যেতে হবে আমাদের। সারেং এর কাছে জেনেছিলাম লঞ্চ যাবে আংটি হারা পর্যন্ত, জোর শিঙের এক ঘাট পর। পৌঁছাতে শীতের বেলা শেষ হয়ে যাবে। রোদের তাপ বেড়েছে। দাঁড়ানো যাত্রীরা লঞ্চের এখানে-ওখানে বসে পড়েছে। পান, সিগারেট, ঝালমুড়ি, পেয়ারা, চা বিক্রেতাদের ব্যস্ততা বাড়ছে।


ঢাকী নদী দিয়ে চলেছি। ভাঁটির জল নামছে দৌঁড়ে। চরাঞ্চল বলেই কিনা জানি না, এলাকাটা কেমন যেন ন্যাড়া ধাঁচের। গাছপালা বিশেষ নেই। দু’পাড়েই আদিগন্ত ধান ক্ষেত। নদীর পাড়ে লবণ বেড়ীর আড়ালে লোকের বাড়ীঘর, পুঁইমাঁচা, ধানের গোলা, খড়ের গাদার গম্বুজ। বাড়ীর আশপাশে ঘুরছে রাজহাঁস, গরু মোষ, ছাগল-কুকুর। ঘর ছাউনি সব গোলপাতার। বাড়ীঘরগুলোর মেঝে দুয়ার থেকে বুক সমান উঁচু, দেয়াল মাটির। প্রচণ্ড গরমেও ঘরের ভেতরটা ঠাণ্ডা থাকে বলে মনে হয়। নদীতে মাঝে মধ্যেই ভুস্ ভুস্ করে শুশুক নাক জাগাচ্ছে। নদীর চরায় তিন ধরনের ইগ্রেট বা সাদা বক দেখেছিলাম বলে মনে হয়।


কোর্চে বক বা লিটল ইগ্রেট চেনা সহজ। আকারে ছোট। ঠোঁটের রঙ, পায়ের রঙ কালো, পায়ের পাতা হলদে। মিলন ঋতুতে মাথার পেছনে সাদা কেশরপুঞ্জ দেখা যায়। লেজের দিকের পালকও বাহারী হয়ে পড়ে।


সমস্যা হয় সবচেয়ে বড় ধর বক বা লার্জ ইগ্রেটকে ইন্টারমিডিয়েট ইগ্রেটের মধ্যে পার্থক্য টানতে।


আকারে দুটো পাখিই প্রায় সমান। ধর বক সামান্য বড়। দু’প্রজাতিরই ঠোঁট হলদে, পা কালো। ওড়বার ভঙ্গিও একই রকম। থাকেও পাশাপাশি।


পাখি দুটো অর্নিথলজিস্টদের বেশ দাগা দিয়ে থাকে। বৃটিশ অর্নিথলজিস্ট গাই মাউন্টফোর্ট পাখি দুটোকে পৃথক কতে যে পথ বাতলেছেন সেটা কার্যকর। দু’প্রজাতির মধ্যে ধর বক বা লার্জ ইগ্রেটের মুখের হায়ের দাগ চোখের সীমানা ছাড়িয়ে গেছে।


খালি চোখে এটা সহসা বোঝা যায় না, তবে বিনোকিউলাহে দেখলে পরিষ্কার বোঝা যায়।


ভাঁটায় চরা বাড়ছে, চরখুটা পাখি বা ওয়েডারদের তৎপরতাও বাড়ছে। ছড়িয়ে ছিটিয়ে কমন স্যান্ড পাইপার দু’টো একটা সর্বত্রই আছে।


মুরগী বাটান বা ইউরেশিয়ান কারল্যু, হুইমব্রেল, গডউইটও আট দশটার ঝাঁকে আছে। সঙ্গে আছে মোঙ্গলিয়ান প্লোভার।


একদল রেড শ্যাঙ্ক উড়ে বেড়াচ্ছে পিউ পিউ আওয়াজ তুলে। কোথায় বসবে বুঝতে পারছে না।


ফাঁকা চরায় কারল্যু-হুইমরেল পার্থক্য করাও দুষ্কর। তবু চেষ্টা করলে পারা যায়। বিনোকিউলারের সহায়তা লাগে। দুপুরের কড়া রোদে কারলিচু, হুইমব্রেল দেখতে একই রকম মনে হয়। কারল্যু ২র্২র্ , হুইমব্রেল ১র্৭র্  লম্বায়। দুটোই আকারে দেশী মুরগীর সমান তবে লম্বাটে। হুইমব্রেলের মাথার দাগ স্পষ্ট, কারল্যুরটি অস্পষ্ট। সবচেয়ে লক্ষ্যণীয় হচ্ছে এদের ঠোঁট। দু’প্রজাতিরই ঠোঁট নীচের দিকে বাঁকানো। কারল্যুর ঠোঁট পাখিটির মাথার আকারের তিনগুণ লম্বা। হুইমব্রেলের ঠোঁট মাথার আকারের দ্বিগুণ। গডউইটও আকারে প্রায় হুইমব্রেলের সমান, সামান্য ছোট। এরাও কাছাকাছি থাকে। পৃথক করে চিনতে হলে ঠোঁটের দিকে তাকাতে হবে। সহজেই চেনা যাবে। গডউইটের ঠোঁট সোজা এগিয়ে উপর দিকে সামান্য বাঁকিয়েছে।


রেড শ্যাঙ্ক, গ্রীন শ্যাঙ্ক- দেখতে প্রায় একই রকম। রেড শ্যাঙ্কের (১১ ইঞ্চি) চেয়ে গ্রীন শ্যাঙ্ক কিছুটা (সাড়ে ১৩ ইঞ্চি) বড়। রেড শ্যাঙ্কের ঠোঁট সোজা, কালচে ঠোঁট মিলন সময়ে কমলা হয়ে যায়। পা কমলা রঙের। গ্রীন শ্যাঙ্কের ঠোঁট উপর দিকে সামান্য বাঁকানো। পা, ঠোঁট- হালকা সবুজ রঙের।


এই পার্থক্যগুলো বিনোকিউলারের সাহায্যে ভাল করে বোঝা যায়।




প্রথম প্রথম যখন জলা-জংলা ঘুরে বেড়াতাম, বিনোকিউলারের প্রয়োজন ততটা জরুরী হয়ে উঠত না। প্রথম দিকে ব্যবহার করতে গিয়েও সমস্যা হত। পাখি তাক করে ফোকাসে আনতে পাখি চলে যেত। উড়ন্ত পাখি দেখায়ও সমস্যা হ’ত।


যেকোন বিনোকিউলারের গুণাগুণ বোঝাতে দু’টো সংখ্যা দেয়া হয়। যেমন ৭*৫০ প্রথম সংখ্যাটি দিয়ে বোঝানো হচ্ছে আপনার স্বাভাবিক দৃষ্টির চেয়ে কতগুণ বেশী দেখবেন। এখানে আপনার স্বাভাবিক যদি ১ হয় তাহলে আপনি এই বিনোতে সাত গুণ দেখতে পাবেন। ক্যামেরার লেন্সে স্বাভাবিক দৃষ্টি ৫০ মিলি মিটারে নির্ধারিত। তাহলে এই বিনোতে আপনি দেখতে পাচ্ছে ৭*৫০=৩৫০ মিঃ মিঃ ক্যামেরা লেন্সের সমমানের দূরত্ব।


দ্বিতীয় সংখ্যাটি হচ্ছে আলো কতটা ঢুকছে তার হিসাব। অর্থাৎ বিনোর ডায়ামিটার ৭*৫০ এ পঞ্চাশ মিলিমিটার। ব্যারেল পঞ্চাশ মিলিমিটার।


আউটডোরে ব্যবহারের জন্য সাধারণত ২০ মিঃ মিঃ থেকে ৫০ মিঃ মিঃ ডায়ামিটারের বিনো উপযোগী।


৬০-৭০ মিঃ মিঃ ও পাওয়া যায়। ডায়ামিটার যত বেশী হবে বিনো তত ভারী হবে। দামও বাড়বে আনুপাতিক হারে। জলাজংলার ব্যবহারের জন্য আট থেকে দশগুণ ক্ষমতাসম্পন্ন বিনো বিশেষ উপযোগী। এর বেশী শক্তি সম্পন্ন হলে হাতের কাঁপুনীতে দ্রষ্টব্য কাঁপতে থাকবে। দেখতে অসুবিধা হবে। তবে এখন ইমেজ স্ট্যাবিলাইজার লাগিয়ে ১৫-২০ গুণও নিকম্প দেখা সম্ভব। আপনি যদি ক্যামেরা ব্যবহার করেন তাহলে আপনার বিনো ৮*২০ বা ৯*২৫ বা ৯*৩২ হলে কাজ চলে যাবে। শুধু হাত হলে অবশ্যই ৮*৪২, ১০*৪২, ১০*৫০ এই আওতায় থাকবেন। বিশেষ করে আপনি পাখি দেখিয়ে হলে ১০*৫০ অত্যন্ত কার্য উপযোগী হবে।


বিনোকিউলার এককালীন ইনভেস্টমেন্ট। ভাল বিনো বিশ ত্রিশ বছর এক হাতে স্বচ্ছন্দে যাবে। সেক্ষেত্রে প্রথিতযশা কোম্পানীর যন্ত্র কেনা ভাল। নামকরা কোম্পানীর নাইট্রোজেন ঢোকানো বিনো কেনা উচিত। নামকরা বনেদী কোম্পানীগুলো হচ্ছে জাইস্, লাইকা, সোয়ারোভস্কি, রোলি, প্রভৃতি।


এদের যে কারও ৮ বা ১০*৪২ বিনো হাজার খানেক ডলার পড়বে। দামী হলেও দারুণ বিনিয়োগ। মাঝামাঝি কোম্পানীগুলো হচ্ছে ফুজিনন, স্টিনার, নিকন-ক্যাননের উন্নত মডেলগুলো। সাধারণ মানের বিনোগুলিও খারাপ না। এগুলোর নির্মাতা, মিনোলটা, পেন্টাক্স, বশ এন্ড লম্ব, বুশনেল, সুইফট প্রভৃতি কোম্পানী। যতেœ রাখতে পারলে এগুলোও খারাপ না। এবার আমাদের গল্পে ফিরি। ভদ্রা ছাড়িয়ে দা’কোপে এসে পড়লাম। আগের বার ভদ্রার পাড়ে শিকার করেছিলাম। এখান থেকে ভদ্রা সুতারখালি বন অফিসের পূর্বধার দিয়ে জঙ্গলে ঢুকে গেছে।


মোটামুটি বড় বাজার দা’কোপ। ঘাটে অনেক নৌকাদোন। সারদেয়া দোকানপাট। উল্টোদিক থেকে নদী বেয়ে বেশক’টি লঞ্চ এল। সারেং জানালেন এটা মদিনাবাদের লঞ্চ, ওটা নীলকমল-বুড়িগোয়ালনির অন্যটা পাইকগাছার।


ঢাকী-ভদ্রা-চুনকুড়ি পেরিয়ে গম্ভীর বিশাল শিবশায় পড়লাম। পাড়ি দিতে গিয়ে অতলজলের আহ্বান শুনলাম যেন। সুন্দরবনের সবচেয়ে গভীর নদী শিবশা। পাড়ি দিয়ে শান্ত-গড়াই খালি হয়ে ফের পূর্ব-দক্ষিণের নলিয়ান এলাম। এখানেই বনবিভাগের খুলনা রেঞ্জের হেড অফিস। রেঞ্জ অফিস থেকে মাইল দেড়েক দক্ষিণে গিয়ে শিবশা থেকে শাখা নদী সুতার খালি উত্তর-পূর্বে বয়ে চলেছে।


নলিয়ানে আধঘণ্টা থেমে লঞ্চের পেটের মালামালগুলো খালাশ করে আবার নদী পাড়ি ধরল লঞ্চ। বেশিরভাগ লোকজন নলিয়ান নেমেছে। লালরঙে ছোপানো একদল বরযাত্রী লঞ্চের ফুঁদেলের আশপাশে জায়গা নিয়েছে। এদের সঙ্গে একটা মাইক রয়েছে। সবাই মিলে সেটাকে লঞ্চে বাঁধতে চেষ্টা চালাচ্ছে।


মামা এসে এক ফাঁকে বলে গেলেন কিছুক্ষণ পরই বানিয়াখালি পৌঁছাব। তখন খেতে নামবো। সামনে হড্ডা খালের দক্ষিণ থেকেই বন শুরু হবে। লক্ষ্য রেখ ওখানে অনেক সময় হরিণ থাকে।


এর আগে আমি গুলি করে মারা হরিণ জঙ্গলে দেখেছি, জ্যান্ত দেখিনি- দেখতে না দেখতেই হাওয়া হয়ে গিয়েছিল। তবে বাঘ দেখেছি।


মলিয়ান থেকে কিছুটা উত্তরে শিবশা থেকে বের হয়ে পূর্বে গিয়ে মৈশেঁলী কয়রায় পড়েছে শীর্ণ খাল হড্ডা। ছোট হলেও নাব্য। লঞ্চ জঙ্গলের কাছাকাছি আসতেই গোটা তিনেক মালি হরিণ দেখতে পেলাম। লঞ্চের যাত্রীদের হরিণ দেখানো চেঁচামেচিতে ওগুলো ছুটে পালাল।


লঞ্চ যেন হঠাৎ বিরাট প্রেক্ষাপট থেকে সুচারু ছোট গুহায় ঢুকে পড়ল। আমাদের বাঁয়ে জঙ্গল, ডানে লোকালয়। তবে সে নামেমাত্র। লোকজন নেই। বনেরই অংশ হয়ে আছে, এমনি ঘন। বাঁকের মুখে কেওরা দেখেছিলাম, এখন সুন্দরী কাঁকড়ার মিশ্র জঙ্গল। ছড়িয়ে-ছিটিয়ে বাইন, গর্জন, পশুরও আছে। তলার জঙ্গল হেঁতাল হরমেজার।


বোটের সামনে দিয়ে খাল পার হল একটি ভীমরাজ। লেজের পালক তার অদ্ভূত। ওড়ার সময় পেছনে যেন দুটো ভোমরা ছুটছে। চিক চিক করে লঞ্চের সঙ্গে উড়ে উড়ে জায়গা বদলাচ্ছে ব্ল্যাক-কপড মাছরাঙা। ওপাশ থেকে একটি ছোট নৌকা আসছিল। ওটার পাশ লাগোয়া একগোছা শুলোর মধ্য থেকে চমকে বের হয়েই উড়াল দিল একট ডাহুক। গাছে গাছে আলতাপরী হোয়াইট আই, ভেলভেট ফ্রন্টেড নাটহ্যাচ গাছ খুটছে। বড় কেওরা গাছের মগডালে একজোড়া শকুন বসে গুরুতর ভাবনায় পড়েছে। সামনে ডালে লঞ্চ ঘোরালেই বানিয়াখালি স্টেশন অফিস। নদীর তিন মোহনা। বেশিরভাগ লঞ্চই এখান থেকে উত্তরে চলে যায়। মদিনাবাদ, নীলকমল, মুন্সিগঞ্জ কতসব মনমেলায় (লোকালয়) আমাদের লঞ্চ এখান থেকে মৈশেলী ধরে কয়রা নদী দিয়ে জঙ্গলের পাড় ছুঁয়ে ছুঁয়ে জোরসিং যাবে। এ পথে অন্য কোন লঞ্চ চলে না কয়রার লঞ্চ দুটো ছাড়া।


খোঁজ নিয়ে জানলাম কাসিয়াবাদ পৌঁছানোর আগে খাবার পাওয়া যাবে না।


লঞ্চের পেছনে উঁচু মঞ্চে টয়লেট/রান্না ঘরে ছাদে বসে পা ঝুলিয়ে সিগারেট ধরালাম। বরযাত্রীদের দিকে তাকিয়ে দেখলাম যুবক তিনটি তখনও মাইক নিয়ে ব্যস্ত। বুড়ো তিনজন চোঙ্গের পাশে হাত পা ছড়িয়ে ঘুম দিচ্ছে- একজনের আবার হাওয়ায় ধূতি সরে গিয়ে কোমর অবাক হয়ে পড়েছে। কনে সঙ্গে করে ফিরছে এরা।


লক্ষ্য করলাম বরযাত্রীদের মধ্যে কেমন যেন একটা লজ্জা কাজ করছে। লঞ্চটাতে উঠে পড়ে কি যেন একটা অন্যায় করে ফেলেছে। সংকুচিত চালচলনে নিজেদের লুকিয়ে ফেলতে ব্যস্ত সদা। তাকিয়ে দেখলাম এরা স্থানীয়দের চেয়েও কালো আর হীন স্বাস্থ্যের। এরা নিজেদের মধ্যে দক্ষিণ খুলনার ভাষায় কথা বললেও গুরুজনদের সঙ্গে কি একটা ভাষায় কথা বলছে।


এদের সঙ্গে পরিচিত হওয়া দরকার। কিন্তু কিভাবে? বরযাত্রী দল যখন, বিয়ে নিয়েই কথা বলা যাক। লঞ্চের পানীয় জল লেখা পাত্র থেকে তুলে জল খাচ্ছিল একজন। খাওয়া শেষ হলে জিজ্ঞাসা করলাম আপনারা যাবেন কোথায়?


লোকটি পেছনে তাকিয়ে দেখল আমি অন্য কাউকে জিজ্ঞেস করেছি কিনা? কাউকে না দেখে বিপন্নের মত উত্তর দিল, আংটিহারা বাবু।


-আপনাদের মধ্যে বর কে?


লোকটি শশব্যস্ত হয়ে হাঁক পড়িল, এই সন্তোষবা, ইদিক আয়, সাহেব ডাকতিছে।


অপ্রস্তুত হলাম। দেখতে চেয়েছি ডাকিনি।


-বউ দেখলি সায়েব সিরকেট খাতি দেবে?


দেখি পনেরো-ষোলের শীর্ণা মেয়ে। চোখের শাদার ফাঁদ বড় লাগছে চুল পেছন টেনে বাঁধায়। হাত-পা-মুখ-বুক রোগ শুকনো কাঁচা আমের মত। তাতে বাদলা গুড়োর ছাপ। আলতা, ঠোঁট রাঙ্গানো বোধ হয় একই রঞ্জনীতে করা হয়েছে। অপুষ্ট শরীরে সোনালী ঝিলিমিলি আঁকা নীল শাড়িটি যেন শরীর জড়িয়ে ঝুললি খাচ্ছে। রকের বৈপরিত্যে রূপার গয়নাগুলো মানিয়েছে ঠিক কিন্তু মাপটা বোধহয় ওর শরীর মেপে করা হয়নি।


-এই ছুটকী, কাকে কি বলতিছ তুই, চিনিস?


-মেয়েটির দিকে তাকিয়ে বললাম, সিগারেট খাবে?


শঙ্কিত মেয়েটি ঘুমন্ত লোকগুলোর দিকে চেয়ে রইল। ইতোমধ্যে বছর বাইশের একটি ছেলে এগিয়ে এলে বুঝলাম এ-ই বর। মাঝারি গড়ন, উঁচু চিবুক, দেখার মত তার গোফজোড়া-নাকের তলায় যেন একখানা টিল উড়ছে। বর মহাশয় হুঙ্কার দিল তার সদ্য পরিণীতার দিকে তাকিয়ে, এই বিদেশী লোকের কাছে ছিরকেট চাইলি, তোর গোলা কঃত।


একটা সিগারেটই চাচ্ছে, নি-ক


-ভিজেই দ্বারেখারে কইরে ফ্যালবে।


মুখে নিষেধ, চোখ দুটি হাসছে বর মহোদয়ের। এ আবার কোন রহস্য। মেয়েটির দিকে প্যাকেট খুলে বাড়িয়ে ধরতেই মাছরাঙার মত ছোঁ মেরে সিগারেট তুলে নিল দু’আঙ্গুলে। সিগারেট নেয়া দেখে আমি আর বর মহাদয় সমস্বরে হেসে উঠলাম।


বর বলল, দ্যাখছেন বাবু, কিরম মেয়েছেইলে। পকেটে হাত দিয়ে ম্যাচ বের করে নববধূর হাতে দিয়ে বলল, মাথা নামাই টান, তোর শ্বশুর উইঠে আলি কুরুক্ষেত্তর বাধাবি। দুটো টান দিয়ে আমারে দে।


-তোমারে সায়েব দিবি। নববধূ আমার দিকে তাকিয়ে বলল। যেন দায়টা আমারই। বর মহাশয়ও সেটা সমর্থন করলেন। দিলাম তাকেও।


-আর বলবেন না বাবু, কাইলকে পাঁচটা ক্যাপস্টান সিরকেট কিনিছেলাম নইলেনের বাজারদে। রাত্তিরে এই মাইয়ে কচ্ কচ্ করে সিরকেট ধরায়ে টানতি নাগল। তাকিয়ে দেখলাম পাঁচ-ছয়জন বরযাত্রী আমার দিকে ক্ষুব্ধ হয়ে তাকিয়ে। হেসে একজন একজন করে সিগারেট দিলাম। মুহূর্তে এলাকাটা বিয়ের পরিবেশে ফিরে এল।


তাকিয়ে দেখলাম নববধূ নিবিষ্ট মনে সিগারেট টানছে।


তার বিয়ের শাড়ি আড়াল করেছে ধূমপান কর্ম।


কথায় কথায় জানতে পারলাম এরা মুন্ডা সম্প্রদায়ের মানুষ। বৃটিশ আমলে ইজারাদার স্থানীয় জমিদার প্রভৃতি বন্দোবস্ত নেয়া লোকজন জঙ্গল হাসিলের জন্য মধ্যপ্রবেশ, উড়িষ্যা, ঝাড়খণ্ড থেকে মুন্ডা, সাওতালদের নিয়ে আসে। এদের বেশিরভাগ বংশধর পশ্চিমবঙ্গের সুন্দরবনের পাশের গ্রামগুলোয় আশ্রয় নিয়েছে। বাংলাদেশের কৈখালী, আংটিহারা, কয়রা এলাকায় কিছু কিছু সাওতাল, মুন্ডা গ্রাম এখনো দেখা যায়। (২০০৫ সালে আংটিহারা গ্রামে নেমে খোঁজ নিয়ে জানলাম সেখানে আর কোন মুন্ডা বাড়ি নেই, নদীতে ভেঙ্গে গেছে) স্থানীয়রা এদের বুনো বলে জানে। অত্যন্ত পরিশ্রমী এই সরল মানুষগুলো স্থানীয় সর্ব সাধারণের কাছে অস্পৃশ্য। পোঁদ বা পৌন্ড্রক্ষত্রিয়রা পর্যন্ত এদের ছোঁয়া জল খায় না।


মামা জানালেন খাবার আয়োজন হয়েছে লঞ্চের নিচের তলায়। লঞ্চের কেরানীর ঘরে। নান্টু নানা আগেই উপস্থিত। ভোর বেলায় রুটি মুরগীর মাংস খেয়ে চলে এসেছি। খিদেয় পেট চিড়বিড় করছে। দু’কাপ চা আর ঝালমুড়ি ছাড়া পেটে কিছু পড়েছে কিনা মনে করতে পারছি না। লঞ্চেই ভাত পাব ভাবিনি। তিনটে টিনের থালায় ভর্তি দিয়ে ভাত তিনজনের সামনে দেয়া। ভাতের আকার লম্বাটে, শিউলী ফুলের মত। নান্টু নানা বললেন, দক্ষিনী আতপ, খাসনি তো কখোনো?


না এই প্রথম।


অপেক্ষা করছি তরকারির। এই তরকারি হবার সময় লাগার জন্য দেরি করতে হয়েছে বানিয়াখালী থেকে কাসিয়াবাদ পর্যন্ত। বাহ বাহ তিনটে টিনের থালায় তরকারি আসছে। তরকারি দেখে তিনজনেরই আক্কেল গুরুম!


হলুদ, মরিচ, লবণ গোলা জলের মধ্যে তিনটি ডিম সেদ্ধ। নান্টু নানা আস্তে করে কামাল মামাকে বললেন, মামা ডিমটা কোন রকমে খেয়ে নেন। ঝোল পেটে ডোকাবেন না খবদ্দার।


লঞ্চ কাসিয়াবাদ ভিড়তে যাচ্ছে। স্রোতে বোধ হয় ভেসে গিয়েছিল। ফিরতে নিজের তোলা ঢেউয়ে দুলতে লাগল। দুলুনিতে ডিমগুলো দেখলাম ডানে-বাঁয়ে গড়িয়ে পড়ছে আমাদের সম্মোহিত দৃষ্টির সামনে।


পেটে ক্ষুধা, সামনে আতপ চাল- লবণ দিয়েই খেয়ে নিলাম।


বিকেল বিকেল কয়রা এলাম। জঙ্গলের চেহারাটা ভারি সুন্দর। এলাকার নাম চার নম্বর কয়রা। এত চমৎকার কেওরা বাগান লোকালয়ের কাছাকাছি কোথাও দেখেছি বলে মনে পড়ে না।


একটা কেওরা গাছে কয়েক হাজার বাদুড় ঝুলছে। এও সচরাচর চোখে পড়ে না। বরযাত্রী দলের কে একজন গাছতলা দেখিয়ে বলল, ওই যে হরিং দেখতি পাচ্ছ, উইযে, কেওরা গাছেল তলায়।


তাকিয়ে দেখলাম গোটা পাচেক হরিণ দাঁড়িয়ে। দু’টো শিঙেল, তিনটি মালি। সামনেই কয়রা বন অফিস। যাত্রীরা হরিণ দেখতে একপাশে চলে এলে লঞ্চ কাত হয়ে পড়ল। গলা ছেড়ে গালি দিচ্ছে সারেং। হরিণের দল সম্মোহিত হয়ে তাকিয়ে। ঠিক এমন সময় বিকট আওয়াজে খসখাস করে মাইক ঠিক হল। রেকর্ড চাপানো ছিল সন্ধ্যা মুখোপাধ্যায়ের একটি গান।


চন্দন পালঙ্কে শুয়ে, একা একা কি হবেঃ


পড়িমড়ি করে হরিণের দল পালাল।


সন্ধ্যা মুখোপাধ্যায় আমার অত্যন্ত প্রিয় গায়িকা। কিন্তু এমন নির্জন বনে লঞ্চের আওয়াজ যেখানে কামানের আওয়াজ, সেখানে বহুগুণ উচ্চকিত এ্যামপ্লিফায়ারে চন্দন পালঙ্কের গান হরিণদের পিলে চমকে দিয়েছে। আর এ গানতো মানুষদের জন্য, মোটেই হরিণদের জন্য না।


জোরশিং এলাম শেষ বিকেলে। তাকিয়ে দেখলাম দক্ষিণপাড়ের বন গম্ভীর হয়ে পড়েছে, উত্তরপাড়ের লোকালয় বেড়িবাঁধের আড়ালে। লোকালয়েও বেশ গাছ আছে। জঙ্গলের মত গজিয়েছে ঝোপঝাড়। বাঁধে লোক তেমন নেই। বরযাত্রী দল আর আমরা ছাড়া লঞ্চের যাত্রী আর জনা পাঁচেক হবেন। স্থানীয় কয়েকজনের সঙ্গে আলাপ হয়েছিল। তারা জানালেন, গত কয়েক মাস ধরে জোরশিং এলাকায় একটি বাঘ রাতে গ্রামে ঢোকে। প্রথম দিকে শুধু কুকুর ধরত। কুকুর কমে এলে ছাগল, গরু, ঢোল ছাওয়া ঋষিদের শুয়োর ধরা শুরু করে। মাস দুই হল মানুষ মারছে। তিনজন মারা পড়েছে বাঘের হাতে।


আমরা যেন সাবধানে থাকি। আংটিহারা গেলে আমাদের সহযাত্রীরা আমাদের জন্য শিকারের ব্যবস্থা করতে পারতো। আংটিহারায় থাকার ব্যবস্থা ভাল। ওয়াপদার বাংলো, কাস্টমসের বাংলো আছে।


নববধূ দুষ্টমির আমন্ত্রণও উপেক্ষার নয়।


আমাকে কাঁকড়া রান্না করে খাওয়াবে।


সব আমন্ত্রণ উপেক্ষা করে জোরশিংয়ে নেমে পড়লাম। সারেং জানালেন, এই লঞ্চই আগামীকাল ভোরে আংটিহারা থেকে ছেড়ে জোরশিং আসবে- খুলনা যাবে। লঞ্চ দু’রাত পর আবার আসবে, আবার ফিরবে। লঞ্চ ঘাটের দু’পাশে একটি মুদি দোকান, অন্যপাশে একটি মাছে বরফ দেবার খটি। খটি ফাঁকা। মুদি দোকানটিও ভৌতিক মনে হচ্ছে। খরিদদার নেই।


লঞ্চ ছেড়ে দিয়ে শাকবাড়ীয়া নদীতে পড়ল। নদী খুব একটা চওড়া না। লঞ্চ মিলিয়ে যেতেই গভীর নৈশব্দ কালে তালা দিচ্ছে যেন।


দু’জন সহযাত্রী ছিলেন। তাদের ইঙ্গিতে বেড়ীবাঁধ ধরে পশ্চিমে হাঁটা ধরলাম। মাইলটাক এসে ডাকদিকের বেড়ীর ঢালে নামিয়ে আরো প্রায় আধমাইল দূরে বাড়ির চাকলা নির্দেশ করে আমাদের বাবলু সাহেবের বিখ্যাত শ্বশুরবাড়ী দেখিয়েছিল। সঙ্গীরা আবার বেড়ীতে উঠে হাঁটা দেবার আগে বলে গেল, বাড়ি চিনতে অসুবিধা হবে না। ভুল হলে জিজ্ঞেস করে নিতে। রাত নেমে গেছে। এদেশের মানুষ হাঁটে উড়ে উড়ে। মিলিয়ে গেলেন সঙ্গীরা। আর ঠিক তখনই বাঘের ভয় আমায় পেয়ে বসল। নিরালা, নিঃশব্দ প্রায় অন্ধকার মাঠের মধ্যে আমরা তিনটি প্রাণী। টর্চটা বাইরেই ছিল। হাতে নিয়ে জ্বালাতে জ্বালাতে চললাম। ঠান্ডা লাগছে চামড়ায়, মাংসে, হাঁড়ে, শোনিতে, মজ্জায়। বড় ঠান্ডা।


যতক্ষণে আমাদের উদ্দিষ্ট আশ্রয়দানকারী বাবলু সাহেবের শ্বশুরবাড়িতে পৌঁছালাম- ততক্ষণে গৃহস্থের সন্ধ্যা দেয়া হয়ে গেছে। কড়া ধুনোর গন্ধ নাকে লাগছে। আবছা আলোয় গৃহকর্তার দেখা পেলাম। খাটো ধুতির উপর ফতুয়া-মোটা কালো সুতির চাদর গায়, শ্যামলপানা মুখখানা চমৎকার কামানো। বয়স আন্দাজ করছি ষাটের মত। শক্ত হাঁড়ের গড়ন পেটন।


ছবিতে দেখা অভিনেতা শম্ভু মিত্রের সঙ্গে চেহারায় মিল। এতদিনে ভদ্রলোকের নাম ভুলেছি। মনে হয় না, তখনও জানতাম।


মামা এগিয়ে গিয়ে আমাদের পরিচয়, আসার উদ্দেশ্য জানিয়ে বাবলু সাহেবের চিঠিখানা দিলেন। চিঠিখানা নিয়ে ভদ্রলোক হাতের তিন ব্যাটারীর টর্চ জ্বেলে আমাদের মুখগুলো এক ঝলক দেখে হাতের চিঠি বাড়িয়ে ধরে চর্টের আলোয় পড়ে ফেললেন। এই বয়সেও ভদ্রলোকের চশমার দরকার হচ্ছে না দেখে অবাক হলাম।


আমরা দাঁড়িয়ে ছিলাম কাছারী ঘরের সামনে। সেখানেই হাত-পা ধুয়ে ঠাঁই নিলাম। অন্ধকারে গৃহস্থের অবস্থা ঠাহর হচ্ছিল না। তবে সম্পন্ন বলেই মনে হল। একজন রাখাল আমাদের দেখাশোনা করছিল। খানিক বাদে সে-ই কয়েকটি সন্দেশ, গুড় মেশানো খৈ এনে আমাদের খেতে দিল। খিদে ছিল, তিনজনে ধামাখানেক মেরে দিলাম। চা’এল- আহ্ চমৎকার খাঁটি দুধ মেশানো চা।


এ বাড়িতে বিড়ালের খুব সমাদর দেখছি। পায়ে পায়ে বিড়াল ঘুরছে। ওদের দেবার মত আমিষ নেই আমাদের কাছে। মাঝে মধ্যেই আলতো থাবা মেরে মনোযোগ চাচ্ছে। সুন্দরবনের গ্রাম অঞ্চলের বাড়িতে আমি আগেও উঠেছি। ঘরের মেঝে উঠোন থেকে বুক সমান উঁচু। মেঝে নিরেট মাটির। মেঝের খানিকটা জায়গা ছোট খুপরির মত ফাঁকা রেখে হাঁস-মুরগির খোয়াড় করা হয়। গরানে বেড়া দিয়ে খুপরির মুখ আটকানো থাকে। মূল ঘরের দু’দিকে বারান্দা। ঘরের দেয়াল গরানের ছিটার উপর চৌ-চালা ধাঁচের ছাউনির মাঝখানটা উঁচু; কিন্তু কোনাগুলো ফুট তিনেকের বেশি উঁচু হবে না। বারান্দায় উঠতে ঘরে ঢুকতে ঝুঁকে যেতে হয়। ঘরগুলোও বেশ ছোট। ঘরের এমাথা ওমাথা জুড়ে তক্তপোশ পাতা। তার উপর তোষক, লেপ, কাঁথা, বালিশ স্তূপীকৃত।


একখানা হারিকেন জ্বলছে ঘরের ভিতর।


পাশেই বোধহয় গরুর গোয়াল। মাঝে মাঝেই লেজ ঝাপটা দিয়ে মশা তাড়াচ্ছে গরু। এ এলাকায় রাতে বাঘ এসে গোয়ালের খোঁজ নেয়। মানুষও ছাড়ে না। এই গরুর গায়ের গন্ধ, গোবর চোনার গন্ধ, ধূপের গন্ধ মিলেমিশে মাদক তৈরি করেছে যেন। রসুই ঘরের ছ্যাত ছ্যাত শব্দ শুনছি, মেয়েলি খুনসুটির আওয়াজ পাচ্ছি। শহর সভ্যতা থেকে বহু বহু দূরে- নিভৃত প্রত্যন্ত দৈনন্দিন ঘরকন্নার সাড়া আমাকে মাতোয়ারা অসাড় করে দেয়। বড় ভাললাগে।


বাড়িওয়ালার আচরণ রহস্যজনক লাগছিল। কোথায় সে শিকার যাত্রার আয়োজন নিয়ে আলোচনা করবে, স্থানীয় শিকারীদের সঙ্গে পরিচিত হব, এদিককার জঙ্গলের খোঁজ নেব। তা নয়। আমাদের ঘরে ঠেলে দিয়ে সটকে পড়েছে। রাখাল ছেলেটিও নেই।


পূর্ণিমা গেছে দিন-দুই আগে। বাইরে দুর্নিবীক্ষ্য অন্ধকার। অন্ধকারকে গাঢ়তর করে তুলেছে কোন এক একাকী ঝিঁঝির বিষণœ স্বরলিপি। কানে বাজছে লঞ্চের ইঞ্জিনের গুড গুড আওয়াজ। সারাদিন লঞ্চে থাকার মাশুল।


শরীর অবসন্ন। সঙ্গীরা নিশ্চুপ। ঘুমিয়ে পড়লাম নিজেরই অগোচরে।


-শালার কি ঘুমরে বাবা! এই খসরু ওঠ, ওঠ ভাত বেড়েছে। নান্টু নানার সস্নেহ ঝাঁকুনি বকুনিতে উঠে পড়লাম। শরীর জাগছে না। হামা উঠছে বার বার। কুকুর কুন্ডলী হয়ে শুয়ে ছিলাম। ঘড়িতে তাকিয়ে দেখি সাড়ে আট। অথচ মনে হচ্ছে রাত শেষ।


মেঝেয় হোগলার পাটি বিছিয়ে ভাত বেড়েছে। কাঁসার জলপাত্র তুলে নিয়ে বাইরে এসে কুলকুচো করলাম। জল একেবারে বরফগলা। ঘুম তাড়ালাম চোখে ছিটিয়ে। আসন পেতে বসে ভাতের দিকে তাকিয়ে থমকে গেলাম। বিরাট তিনটে কাঁসার থালা। তার মধ্যে ভাত সাঁটানো। মাঝখানটা বাটালি হিলের মত উঁচু। থালায় চারটি করে ছোট ছোট বাটি বসানো। শুক্তো দিয়ে শিং মাছ, পারশের ঝোল, কুমড়ো-চিংড়ির ঘ্যাট, বকফুল আর আলুভাজা এক একটি পাত্র আলো করে আছে। পাঁচফোড়ন দেয়া ডালও আছে। তিনটে জামবাটিতে ঘন দুধের কথা না-ই বললাম।


পাকন্থলী আমার শুধু একটা! কেন যে গো-জাতীয়দের মত চার কক্ষের পাকস্থলী নিয়ে জন্মালাম না। ভয় পেয়েছি। সরাসরি আপত্তি জানালাম ভাত ভাঙ্গতে। গৃহস্বামী, মামা, নান্টুনানার সমরেত আমাকে খেয়ে যেতে বললেন। যা পারি খাব, বাকিটা নষ্ট হবে- এই তাদের মতামত।


পাতের ভাত তোলা যাবে না।


তরকারী, দুপুরের অভিজ্ঞতার জন্যই হোক কড়া স্বাদের লাগছিল তবে রাঁধুনীর ঝালের হাতটা দরাজ। বিশেষ করে সিঙ্গি মাছ আর ডালের বড়ির মুক্তো। মুখের কব্জা বন্ধ করতে পারছি না। জল ঝরছে চোখ বেয়ে।


যতটা পারলাম সাঁটালাম। তারপরও দেখি ভাত তেমন সরেনি। বাইরে গিয়ে হাত ধোবার সময় জানিয়ে দিলাম দুধ খাবার মধ্যে আমি নেই। কাল সকালে বাথরুম করতে টের পাব। যদি কাল পর্যন্ত অপেক্ষা করে আমার পেট।


হাঁসফাঁস হয়ে ঘরে গিয়ে বসলাম। পান দেয়া হয়েছে।


ওর থেকে সপারি কুচি নিয়ে চাবাচ্ছি, মামাই কথাটা পারলেন।


-ও খসরু আমাদেরতো এখনই ফিরতে হবে।


-এখনই জঙ্গলে যাবেন?


-না খুলনার পথ ধরতে হবে।


-সে কি! জঙ্গলে নামব না।


-না, তোমার শিকার এখানেই শেষ।


নতমুখী গৃহস্বামী এবার কথা বললেন


-কি করব, ডিফুৎ কাঠ খুঁজতি ঘরে ঘরে তালাস করতিছে। তার জাহাজ শাকবাড়িয়ার মুখে। আপনেরা বন্দুক নে আসিছেন, কোন বাড়িতে উঠিছেন, এ আর জানতে বাকী নেই কাউর। বাঘ মারতিই ডিফ্যু আয়েলো, কিন্তুক কারও পুকুর খুঁইচে দ্যাখতে বাদ রাখিনি। কাঠ খুজদিছে। যরা কাছে পাচ্ছে বাইন্দে নেচ্ছে। বুঝদিই পারেন ঘরে শিহিরি আশ্রয় দিয়িছি- ডিফ্যু ভারি চ্যাতা লোক- ছেলেমেয়ে নিয়ে ঘর সংসার করি কখন আইসে পড়ে, বেইজ্জতির শ্যাষ রাখবিনে। শম্ভু মিত্র চাঁদ বেনের পালা শেষ করার আগেই মামা বললেন, আপনি চিন্তা করবেন না, ছাড়ান দেন, আমরা এখনই যাচ্ছি।


পাঠ ভোলেননি শম্ভু মিত্র।


কি যে খালেন! আছেইবা কি খাওয়াবোইবা কি। এটটু আগে খবর পালি কয়টা গল্লা বাগদা যোগাড় কত্তি পাত্তাম। আর না হোক দু’চারখান দাইতনে পাতাড়িতো পাতে দিতি পাত্তাম। এখন শুধু ভাত খাওয়া।


মামা অতিশয় সজ্জন মানুষ। গৃহস্বামীর হাত ধরে বললেন


-আরে যা যোগাড় করেছেন তা-ই সাতজনে খেতে পারতাম। শিং মাছ পেলেন কোথায়? এদিকে শিং মাছ তেমনঃ


-ওরে এ দেশিতো বাজার হাট রোজ বসিনে। কোথাও সপ্তায় একদিন, কোথাও দু’দিন। কলাডা মুলোডা আমরা হাটথে কিনিনে। মাছটা মাংসডা কিনি। খ্যাপলা জাল নিয়ে দু’দশটা খ্যাপ মারলি নদীত্থেই বেলার মাছ হইয়ে যায়। তা অতিত আইত্তো আলি সামনে দেব কি? এদেশে সব গেরস্তর ভদ্রাসনের পাশি পগার খোড়া থাকে। হাটেত্থে কুচোকাচা জিওল মাছ কিনি ওর মধ্যি রেখে দিই। উপরি কলমিলতা ছড়িয়ে দিই, জলও ঠাণ্ডা থাকে, মাছও বাড়তি পারে। অতিত আ’লি কলমি তুলে খ্যাপলা ফেললি পাতের মাছ হইয়ি যায়।


মামা শশব্যস্ত তাড়া দিলেন, খসরু তাড়াতাড়ি গোছগাছ করে নাও, আমরা এখনি রওয়ানা হব।


কোন বাড়িতে তো যাচ্ছি না। যাচ্ছি ফাঁকা লঞ্চঘাটে। দোকানটা যদি খোলা থাকে ভাগ্যগুণে তাহলে দোকানীর হাতে-পায়ে ধরে রাত কাটানোর ব্যবস্থা হতে পারে। অবশ্য দোকানটাও খুব ছোট। বললাম,


মামা, লঞ্চঘাটেই সারারাত বসে থাকবো?


জবাব দিলেন শম্ভু মিত্র।


ঘাটে বসতি হবি ক্যান? দ্যাখবেন পাশেই মাছে বরফ দেবার খটি আছে। নাড়া বিছিয়ে ওখানেই বিরিশ্রাম নেবেন। ভোররাতে লঞ্চ আ’লি উঠে পড়বেন, বাছ।


বুঝতে পারলাম পরবর্তী ব্যবস্থা বেশ সরল, অতি সরল। গোছগাছের তেমন কিছু ছিল না। টর্চটা জ্বালিয়ে মুখ ঘুরিয়ে বীমরশ্নি ঘনীভূত করে নিলাম। বোচা নানার দেয়া এলজিগুলি ব্যাগের ভেতর রুমালে জড়ানো ছিল। তিনটি গুলি তুলে নিয়ে দু’টি পকেটে একটি বন্ধুকে পুরলাম।


-দেইখে শুনে যাবেন। বন্দুক হাতে ডাকাইত টাকাইত মনে না করে। আপনাগির সাথে বসন্তকে পাঠাচ্ছি ভেরিতে তুলে দিয়ে আসবি। আর কি তবে যান। একটা রাতও রাখতি পারলাম না- কি অদেষ্ট! শম্ভু শেষ পাঠ গাইলেন।


সেই রাখাল ছেলেটি, তারই নাম বসন্ত, একখানা মোটা পরানের ছিটে আর হ্যারিকেন নিয়ে এগিয়ে এল। মামা বললেন, আমরা যেতে পারব, তোমার আসতে হবে না।


-বেঘোরো চিনতি পারবেন না, কোথায় যেতি কোথায় ওঠবেন। নিয়ে যা বসন্ত, পনরো বিশ মিনিটের পথ তার আবার শম্ভু মিত্রের শেষ নির্দেশ।


চারজনে নিঃশব্দে হেঁটে গ্রাম ছাড়িয়ে খোলা মাঠে চলে এলাম।


-খসরু মিঞা, কি বুঝলা, পরিবেশ হালকা করতে মামা জিজ্ঞাসা করলেন। উত্তর দিলেন নান্টু নানা, উনি জানতে চাচ্ছেন আমরা লঞ্চ ঘাটে উঠি কি না? লোক একটা। এই কানা রাতে কেউ কাউরে বাড়ি ছাড়া করে, নিজে উপস্থিত না থাকলে অন্যের মুখে শুনে বিশ্বাস করতাম না। কেমন করে পারে মানুষ!


মামা জোড়াতালি দিতে চাইলেন।


-না মামা, চিন্তা করে দেখেন, আমরা আসবো ভদ্রলোক কিছুই জানেন না। সম্পর্ক হচ্ছে চিঠির মাধ্যমে তার জামাইয়ের পরিচিত। তাদের শিকার করিয়ে দেবার জন্য কত আর বিপদ মাথায় নেবেন। আমিতো গেলাম হাবীব ডিএফওকে চিনি। বিয়ে করেননি, ভদ্রলোক ভারি কড়া।


-কি জানি বুঝি না বাপু। ওরে ও বসন্ত, বাঘকি সত্যি সত্যি আশে না ভয় দেখাল?


বসন্ত বলল ও জন্তির নাম মুখে আনতি নেই বাবু। এই পরশু দিনও কাওরাগির বাড়িত্থে শুয়োর টাইনে নে গেল গালে পুরে। গেল মাসে পবন মালো চরে লৌকো রেখে উঠে আসতি ছেল শেষ রাত্তিরে। তারি ধরল এই লৌকত্থে বিশ হাত দূরে। তার বাপভাই লৌকোয় ছেল, আরও মাঝিরা ছেল। হুড়োতাড়া কইরেও রাখতি পারেনি। সকাল বেলা লোকজন জুটে লাশ নিয়ে আ’য়েল জঙ্গলেরত্থে। কোমর পুরুষাঙ্গ সব খাইয়ে ফেলাইছে।


-তুমি একলা ফিরবা কেমনে? আর যাওয়ার দরকার নেই, তুমি ফের।


-কি করব বাবু, তিনমাস ধইরে এই চলতিছে। একদিন দু’দিন ভয় করা যায়; রোজ রোজতো আর ভয় পালি চলবি না। টর্চ জ্বেলে চারদিক দেখছি, হঠাৎ হউক করে গভীর আওয়াজ পেলাম। দূর থেকে আসছে। থমকে গেলাম।


বসন্ত বলল, ও কিছুনা বাবু, ঋষিরা ঢোল বানায়তো। চাটি দিয়ে পরীক্ষা করতিছে। তারই আওয়াজ হচ্ছে।


একেই বোধ হয় বলে হৃদপিন্ড গলায় চলে আসা।


-যারে বাপু যা। আমরা যেতে পারব। নান্টু নানা বসন্তকে তাড়া দিলে বসন্ত ফিরতি পথ ধরল।


-এই শোন এইটে নে। বসন্তের হাতে বিশটি টাকা গুঁজে দিয়ে নানা বললেন।


-দেখেশুনে যাবি।


-আর দেখেশুনে কি হবে বাবু। আপনারা যাচ্ছ, বাঁধে উঠে বন্দুক ধইরে চলবেন।


চলে গেল বসন্ত। নিঃশব্দে। মাঠের মধ্যে একাকী হারিকেনের আলো দুলতে দুলতে ছোট হয়ে এলো। আমরাও বেড়িবাঁধে উঠে পড়লাম। চাঁদ উঠবে রাতের তৃতীয় প্রহরে। বেড়ির দু’পাশেই ওরা কেওরা, গেউয়ার গাছ, নদী লাগোয়া ছড়ানো গোলের ঝাড়, হরগোজা, ধানসির ঝোঁপঝাড় দেখেছিলাম বিকেলবেলা। যাবার সময়। কুয়াশা পলা শুরু হয়েছে মাত্র। তারার আলোয় ওপাড়ের জঙ্গল, নদীর রেখা বোঝা যায়। টর্চ জ্বালালে গাছের গুঁড়ি ঝোপের তলা ভয় পাইয়ে দেয়।


ওই বুঝি, ওর তলায়ই লুকিয়ে হয়তো!


জঙ্গল থেকে কি ক্রিং, কিক্রি একটানা ডাকছে স্কপস আউল। হঠাৎ হঠাৎ গুম গুম করে ভেসে আসছে মুচিদের ঢোলের আওয়াজ।


কতক্ষণ হেঁটেছি বলতে পারব না। টর্চের আলোয় সামনে পেছনে আশপাশ পরীক্ষা করছি। হঠাৎ সামনে, ডান ধারের ঝোঁপঝাড় ঝাপটিয়ে কি যেন সরে পড়ল। ঝট করে বন্দুক তাক করলাম। নানা থামিয়ে দিয়ে বললেন, কি কর নলঘোঙা (গ্রীন হেরন) বসে ছিল উড়ে গেল।


নান্টু নানা বললেন, মামা ওর হাত থেকে বন্দুকটা নেন তো। এই


টর্চ আমার হাতে দে।


মিনিট পাঁচেক নিঃসাড়ে চলেছি। হঠাৎ আমাদের বাঁ পাশের ঝোঁপে পরিষ্কার নড়াচড়ার সাড়া পেলাম। জোরে বললাম, নানা বাঁয়ে টর্চ ধরেন।


কৈ, কোথায়? কোন্দিকেঃ বলছেন নান্টু নানা, কিন্তু আলো ফেলছেন না। আরে কিছু না, কি দেখেছিস, চোখের ভুল।


-আলোটা ধরেন।


-বললামতো কিছু না।


মিনিট দুই পরই লঞ্চঘাটের নিশানা পেলাম। মামার কাছ থেকে একরকম বন্দুক কেড়ে নিয়েছি। এবার ভাল করে আশপাশের এলাকায় টর্চ ঘোরালাম। মাছের খটি ঘরটার চালা গোলপাতার। তিনদিকে গরানের বেড়া। পাশেই কতগুলো খড় গাদা করা। মনে হয় মাস খানেকের মধ্যে এখানে মাছে বরফকুঁচো মাখানো হয়েছে। বাঁধের ঢালে মুদিঘর। চারদিক ভরসা খটিঘর। ঘরে ঢোকার আগে মামা আলো জ্বালিয়ে ভেতরটা পরীক্ষা করলেন। তিনজনই হাতে করে খড় তুলে মেঝেতে বিছালাম। মামা বললেন, মানুষ ঘর ব্যবহার না করলে কেউটে চিতি সাপ বাসা বাঁধে।


-চিতি সাপটা কি?


-ক্রেইট, ফুট তিনেক লম্বা হয়, কেউটের চেয়ে বিষাক্ত।


বিচালী বিছিয়ে তলার ঠান্ডা ঠেকান গেল। বেশ করে গুছিয়ে বসে পরামর্শ করে ঠিক হল বন্দুক হাতে দু’ঘন্টা করে একজন পাহারায় থাকবে অন্যরা ঘুমাবে। প্রথম দু’ঘন্টা মামা, তারপর নান্টু নানা, শেষে আমি। আশা করছি এরপর সবাই মিলে লঞ্চের অপেক্ষা করব। লঞ্চ শেষরাতে আংটিহারা থেকে ছেড়ে এখানে ভোররাতে পৌঁছুবে।


গরানের বেড়া যথেষ্ট শক্ত। ওদিক থেকে ঢুকতে চাইলে আগেই জানতে পারব। সময় পাওয়া যাবে। ভয় হচ্ছে সামনের দিকটা নিয়ে। একেবারে হাট করে খোলা। অবশ্য আসলে সামনের দিক দিয়ে আসবে না। ডানে-বাঁয়ের কোনা দু’টোই সবচেয়ে ভয়ের। আর কোন পথ আমাদের সামনে খোলা নেই। একটি পথ অবশ্য আছে। কোন গৃহস্থকে জাগিয়ে তুলে তার বাড়িতে আশ্রয় নেয়া। কিন্তু বন্দুক হাতে আমাদের দেখতে পেয়ে চেঁচামেচী শুরু করলে আর জ্যান্ত ফিরতে হবে না। এদেশের নিয়ম অনুযায়ী মেরে নদীতে ফেলে দেবে। কাঁকড়ায় খাবে বলে।


এই অবস্থায় ঘুমাতে পারে পৃথিবীর সবচেয়ে শীতল স্নায়ূর মানুষ। আমি বা আমরা কেউই তেমন নই। এছাড়া মাত্র ঘন্টা দুই আগে ঘুমিয়ে উঠেছি। আমাদের দুই সঙ্গীর বিশেষ করে মামার জঙ্গলের অভিজ্ঞতা মহাভারতসম। বলেনও চমৎকার। শিকারীদের এই গুনটা খুব বেশি জনের নেই- পরেও দেখেছি। আমার তো নেই-ই। আর নান্টু নানা তার খুলনার ডায়লেক্টে চমৎকার গল্প বলিয়ে। কিন্তু সামান্য শব্দ করার সাহস কারুর নেই, গল্প তো দূরস্থান। জিম করবেটের ম্যানইটিং লেপার্ড অব রুদ্রপ্রয়াগ বইয়ের ‘টেরর’ চ্যাপ্টারটি নিশ্চয়ই অনেক পাঠক মনে করতে পারবেন। এখানে এই অবস্থায় না পড়লে শব্দটির মাহাত্ম্য আমিও তেমন বুঝতে পারতাম না। পরে অবশ্য ১৯৯৩ সালে চাঁদপাই রেঞ্জের মৃগমারীর জঙ্গলের ভেতর দিয়ে হেঁটে কাটাখালী বন অফিসে আসবার সময় টের পেয়েছিলাম। সে সময় ঐ এলাকায় অপারেট করত কাটাখালির হতভাগা মানুষখেকো বাঘ। ১৯৮৯ সালের অক্টোবর থেকে ১৯৯৪ সালের ফেব্রুয়ারিতে এক কাঠুরের হাতে মারা পড়ার আগে তার মানুষ মারার রেকর্ড ছিল ৫৪ জন। আমি যেটুকুন হত্যাকাণ্ডের খবর পেয়েছিলাম।


আমরা আওয়াজ করছি না বাঘকে ডেকে আনার ভয়ে। অবশ্য আমরা যেভাবে আছি, বাঘ কাছাকাছি থাকলে ডেকে আনার দরকার হবে না, দেখতে পাবে।


কিন্তু নান্টুনানা দমবার পাত্র নন। আমার কানের কাছে মুখ এনে ফিসফিসিয়ে বললেন, ঐ লোকটার দু’শো বিঘে জমি আছে। আমি বাবলুর কাছে শুনিছি। ছেলে-মেয়ে বউয়ের নামে রাখা সেসব। চিহারা দেখে বুঝতি পারিসনি নাহ্। এদিককার মানুষির চিহারা দেখে টাকার আন্দাজ বুঝতি পারবি না।


বুঝলাম শম্ভুমিত্রের উপর রাগ এখনো অটুট আছে নানার। আবার শুরু হল, শোন তোকে বলেছি আমি এদিকত্থে লঞ্চ ভাড়া করে মাছ নেতাম। ছোট্ট একতালা লঞ্চ, আট ঘোড়ার। বিশফুট চওড়া খালেও জোয়ারে ঢোকাতি পাত্তাম। দু’বার লঞ্চত্থেই গুলি করে হরিণ মারিছি। চিংড়া মাছ বরফ দে নিতাম, ভেটকি, দাইতনে, রুচো, ভাঙ্গান, কাইন, কাকশেল-কাকশেল বুঝলিতো, এই তোরা যারি কাইক্যা বলিস- একহাতের চেয়ে বেশি লম্বা বাদার কাকশেল। খুলনার আড়তে দেতাম। দেশ স্বাধীন হবার এক না দুই বচ্ছর পর, তোর মনে আছে, পাকিস্তানী কারেন্সি ফরফিট করল সরকার, পাকিস্তানী টাকা ব্যাংকে নিলি নতুন বাংলাদেশি টাকা দিবি সরকার মনে কত্তি পারিস? সাতদিন না পনের দিন সময় দিল?


সেবার হল কি, বজবজার এক লোক আইসে সারেংরে ক’য়ল আমার লঞ্চ ভাড়া করবি। সারেং বলল মাছের লঞ্চ ভাড়া দিতি পারব না। বললে বেশি ভাড়া দেব। সারেং তারি আমার কাছে নিয়ে আয়ল। বললাম ভাড়া দিতি পারবো না মাছ নিচ্ছি। সে বলল তিনগুণ ভাড়া দেব। বললাম, কি নিচ্ছ ব্লাকের কিছু নাতো। এদিকে কিন্তু ব্লাক হয় বুঝিছিস। এইযে পশ্চিমে আংটিহারা- ওখানে ইন্ডিয়াত্থে জাহাজ আসে। কাস্টম চেক হয়। সুন্দরবনের ভেতর দিয়ে রায়মঙ্গল ধরে আসে। এইডে একসময় আসাম-বেঙ্গল রুট ছিল। বার্জগুলোন সব আসাম যাতায়াত করত। এখন আসাম যায় কিনা জানিনে, তবে ঢাকা-চিটাগাং করে। জাহাজ চললি ব্লাক হবেই বুঝলি। ভাবলাম তারির মাল বুঝি। বলল, না গো সেসব আমাগির করতি হয় না। সে সব কিছু না। চাষবাস নিয়েই বাঁচি না। ট্যাকা নিতি হবি। বদলাতে হবি। বললাম, ট্যাকা ট্যাকে নিয়ে যাবা, লঞ্চ ভাড়া করতি হবে কেন?


বলল- অনেক ট্যাকাগো, বস্তায় নিতি হবি। জোরশিঙের লঞ্চেতো নেয়া যায় না। বুঝলাম, সার্ভিস লঞ্চে কে কখন বস্তা নিয়ে গাঙ্গে ঝাঁপ দেয়।


অবিশ্বাসে নান্টু নানার দিকে তাকিয়ে বললাম, বস্তায় করে টাকা? মামা বলে উঠলেন, আর বোল’না দক্ষিণী মানুষদের কায় কারবার। এদিকতো এক ফসলের জমিজিরেত। ধান হয়ও অফুরান। দুই ধরনের মানুষ এদিককার। একদম ভূমিহীন ক্ষেতমজুর আর শ’য়ে শ’য়ে বিঘার মালিক। বছরে একবারই যা ধান হয় তা দিয়ে তোমার খুলনা, যশোর, ফরিদপুরের মানুষের বছরের খোরাকী হয়ে যায়। আমি শুনেছিলাম, কে নাকি খুলনার জেলখানা ঘাটে মাটিতে গড়াগড়ি দিয়ে কান্নাকাটি করছে। লঞ্চে টাকা এনেছিল ব্যাংক জমা নেয়নি, তারই শোকে।


নান্টু নানা বললেন, ওরে জমা নেবে কি, ছেঁড়া ন্যাতানো টাকা নম্বরই উঠে গেছে। এ শালারা ব্যাংকের কারবার বোঝে না, টাকা বস্তায় করে মাটির তলায় পুঁতে রাখে। তারপর শোন কি হল, ভাল করে দেখলাম লোকটারে। আকাশী রঙের হাফহাতা শার্ট পরা নীচের শাদা লুঙ্গি খান ঝ্যালঝ্যালে, ও তোর কাজের লোককেও পড়তে দিবিনে। ভেতরদে মস্কোর ঘণ্টা দেখা যাচ্ছে। ঢং ঢং কাওছে। আমি একটুখানি কম্যুউনিস্ট ভাবাপন্ন। নান্টু নানাও তেমনি সামান্য বিরোধী। মস্কোর ঘন্টার এমন করুণ অবস্থান কল্পনায় হাসি চেপে রাখা দায় হোল। নানাকে বললাম, আপনি তখন টর্চ জ্বালাতে দেননি কেন?


-কোথায়?


-আসার সময়।


-টর্চ জ্বেলে কি করতি? শেয়াল টেয়াল দেখলি ভয় পেতি। বাঘ হল গুলি করতি? বাঘ দেখিছিস কখনো? গুলি করলে একজনেরও বেঁচে আসার উপায় ছিল।


মামা ফোঁড়ন কাটার মত বললেন, ও কিন্তু মামা প্রথমবার বাদায় এসেই বাঘ দেখেছে।


নানা প্রায় ক্ষিপ্ত হয়ে বললেন, নৌকায় বসে বাঘ দেখা আবার দেখা! কত মাতুব্বরের কাপড় খারাপ হয়ি গেল, বন্দুক আর হাতে উঠত না। নে আমার আর মুখ খারাপ করাসনে। মামা বললেন, এই তোমরা নানা-নাতি কি শুরু করলা। চুপ করবা? নানা মামার দিকে ইঙ্গিত করে আমাকে একটা চিমটি কেটে মুখ ঘুরিয়ে শোয়ার ভঙ্গী করল।


অন্ধকারে ঘড়ি দেখতে পাচ্ছি না। ভালই হোল। সময় নিয়ে হতাশা থাকবে না। সময় যাচ্ছে না। নিরেট পাথরের মত তার স্থিতি। বাইরে তাকিয়ে দেখি অন্ধকার যেন একটু ফিকে হয়ে এসেছে। জজঙ্গল ভয়ঙ্কর রকম নিঃশব্দ। শুধু মাঝে মাঝে নদী থেকে মাছের ঘাই মারার শব্দ পাচ্ছি। ভেটকি বা তাইরেল মাছ হবে। তাইরেল মাছটা কি মাছ এ নিয়ে আমার খুব উৎসুক্য ছিল। সহসা ধরা পড়ে না। তবে এদের উপস্থিতি বেশ বোঝা যায়। সুন্দরবনের বনচারী বাউলে মউলেদের কাছে এ মাছের নাম শুনেছি। সাধারণত নদীতে ভাঁটার শেষে চর এলাকায় এ মাছ ছোট ছোট মাছদের তাড়িয়ে ধরে। সে জন্যই মাছের নাম তাইরেল মাছ। দেড় দুই ফুট লম্বা এই মাছ অত্যন্ত সুস্বাদু। কাটা কম, বেশ তেল আছে। পরে মাছের চেকলিস্টের ছবির সঙ্গে মিলিয়ে দেখেছি, এ-ই নাকি ইন্ডিয়ান স্যামন! যাহ্ বাবা। কোথায় স্যামন, কোথায় তাইরেল।


কার্তিক শেষের হিম জেঁকে বসেছে। হাত-পা গুঁটিয়ে সামাল দেবার ব্যর্থ চেষ্টা করছি। দাঁত মাঝে মাঝে নিজ থেকেই ঠকঠকাচ্ছে। এরমধ্যে নদীর শুঁশুক হুশ করে চমকে দিল। নিঃশব্দ চারদিকে কার যেন দীর্ঘশ্বাস ঠিক কানের কাছে পড়ল। স্কপস আউলের ডাক থেমেছে। তার জায়গা নিয়েছে ব্রাউন ফিস আউল। তবে একনাগাড়ে না কচিৎ কখনো।


নান্টু নানার পালা যখন এল তখন গেউয়ার কষের মত বানভাসি জ্যোৎস্না উঠেছে। অনেকখানি দেখা যায়। তাতে ক্ষতিবৃদ্ধি যা-ই হোক মন স্বস্তি পেল। বুঝতে পারছি আমরা আলোকে কত ভালবাসি। নানা আমাকে জাগিয়ে তুললেন, ওঠ শালা পাশে বস, বাদার ঘুমাতি আসিছিস। টর্চটা জ্বেলে চারধার একবার আলো ফেলে দেখলাম। আবার সেই নিঃশব্দ হিমশীতল বসে থাকা।


মনে পড়ল গত বছর তার বাড়িতে গিয়েছিলাম এস,এম সুলতান ভাইয়ের নিমন্ত্রণে। ৭৬ সালের দিকে তার চিত্র প্রদর্শনী বাংলাদেশের সবচেয়ে সাড়া জাগানো প্রদর্শনী হয়েছিল শিল্পকলা একাডেমীতে। তরুণরা দারুণভাবে তার ছবির অনুরক্ত। তার জীবনযাপন, ছবি সবই মিথ ছড়ানো। মামার কাছে ৭৪ সালে তার সম্পর্কে প্রথম জানতে পারি। শুনেছিলাম তিনি অত্যন্ত চন্ড মেজাজের।


শিল্পকলা একাডেমীর লাইব্রেরিতে তখন আমি প্রায়ই যেতাম সিনেমা সংক্রান্ত বইগুলো নাড়াচাড়া করতে। পাঠক বলতে হাতেগোনা, মাঝে মাঝে আমি একাই।


কার কাছে যেন শুনলাম এসএম সুলতান ছবির গ্যালারির পেছনের ঘরে ছবি আঁকছেন। গিয়ে দেখি দরজা খোলা। দোরের গোর থেকে দেখা যায় বিশাল ক্যানভাসের সামনে চেয়ারে বসে প্যালেট হাতে ছবিতে রঙ বুলিয়ে চলেছেন আলখাল্লার মত লম্বা পাঞ্জাবী পরা সুলতান। একজন জ্যোতিষী আমার হাত দেখে বলেছিলেন আপনার হাতে মার্শাল লাইন আছে। আপনি গোলাগুলির মধ্যেও অক্ষত বেরিয়ে যাবেন। জ্যোতিষী শাস্ত্রে খুব একটা ঈমান নেই আমার। তবে জ্যোতিষীদের মুখে চমৎকার কথা শুনতে বেশ লাগে। একবার একটি বিখ্যাত সাপ্তাহিকের রাশিচক্র সংখ্যা এডিট করতে হয়েছিল আমাকে। অবশ্য ঐ ঘটনার বিশ বছর পর। আমি পত্রিকার সহকারী সম্পাদক ছিলাম। একজন খ্যাতিমান জ্যোতিষী রাশিচক্রের পুরো লেখাটা লিখেছিলেন। কি করে যেন লেখাটা আমার ড্রয়ার থেকে খোয়া যায়। কেমন বিপদে পড়েছি, পাঠক নিশ্চয়ই বুঝবেন। সম্পাদকের কানে গেলে ‘ফায়ার’ ছাড়া আর কোন শ্রুতিসুখকর শব্দ শুনব বলে মনে হয় না। আমার একজন বুদ্ধিমান সহকারী শুনে বললেন, ঘাবড়াবেন না দুই-তিন বছরের রাশিচক্র ঘেটে একটা দাঁড় করিয়ে দেন। পাঠক অত পেছনের কথা মনে রাখে না। তাই করলাম। চৌর্যবৃত্তি করতে গিয়ে মগজ আরো উর্বর হয়ে গেল। একটা ইংরেজী হরস্কোপের বই থেকে অনুবাদ করে দিলাম খানিকটা। ছেপে বের হলে বেশ নাম হল জ্যোতিষীর সঙ্গে।


পাঠক নিশ্চয়ই বিভ্রান্ত হচ্ছেন, আমি আর্কিটেকচারের ছাত্র, অথচ পেশা সাংবাদিকতা। উত্তরটা হচ্ছে আর্কিটেকচার পড়িছি মাত্র পেশায় বেছেছি সাংবাদিকতা। যা-ই হোক জ্যোতিষীর কথা ফেলি কি করে? মুক্তিযুদ্ধে অংশ নিয়েও বেঁচে আছি, এই সেদিন মোহামেডান-ওয়ান্ডারার্সের ফুটবল যুদ্ধের পর গ্যালারি থেকে বের হওয়া দর্শকদের পুলিশ যখন সিলেটী বেত দিয়ে পিটিয়ে তক্তা বানাচ্ছিল আমি তখন দৌড়াদৌড়ি না করে ধীর পায়ে যুঝমান পুলিশের সামনে দিয়ে হেঁটে বের হয়ে আসি অক্ষত অবস্থায়। একজন পুলিশ লাঠি উচিয়ে তেড়েও এসেছিল, কি মনে করে একটা পুলিশী গালি দিয়ে সোজা বের হয়ে যেতে আদেশ দিল। আহা, আমাদের রন্টুভাই সেবার কি মারটাই না খেয়েছিল! তার উপর নতুন স্যান্ডেল হারাতে হয়েছিল। অবশ্য জ্যোতিষী বলেননি যে মারের হাত থেকে বাঁচলেও গালের হাত থেকে বাঁচব কিনা।


একমনে ছবি আঁকা দেখছি। হঠাৎ সুলতান ভাইয়ের নজরে পড়লাম। প্রমাদ গুণলাম। এই বুঝি বিশ্বামিত্রার শিষ্য তেড়ে আসে! কাছে এসে মৃদুস্বরে বললেন, কিছু বলবেন?


-না, ছবি আঁকা দেখছি।


-ভাললাগে?


-হ্যাঁ।


বাইরে কেন, ভেতরে এসে চেয়ার টেনে বসুন।


পাশের চেয়ারে কিছু রংয়ের টিউব ছিল। সেগুলো সরিয়ে আমাকে বসতে আহ্বান জানালেন। বললেন,


-ছবি আঁকেন?


-একটু আধটু


-একটু আধটু কেন?


-যখন আঁকতে ইচ্ছা হয় তখন আরকিঃ


-অয়েল?


-না ওয়াটার।


-ওয়াটারতো আরও শক্ত, একবার ভুল হলে শোধরানো যায় না।


শিল্পী নিবিষ্ট মনে রঙ বুলাচ্ছেন। ক্যানভাস নয় চটের উপর। পাশেই তার বিখ্যাত ছবি প্রথম বৃক্ষরোপণ, চর দখল আরো কতক নামছাড়া ছবি। লিনসিড অয়েল, তারপেনটাইনের গন্ধ ছড়িয়ে পড়েছে।


শুনলাম, আমার ছবি দেখে কি মনে হল?


ফাঁপড়ে পড়লাম কি বলতে কি বলি। তাবড় শিল্পবোদ্ধা, সমালোচক যার ছবি নিয়ে টানা হেঁচড়া করেও ‘কি জাত’ ঠিক করতে পারেননি আমি তাকে কি বলব। কুণ্ঠিতভাবে বললাম, আপনার কালার ব্যালেন্স, কম্পোজিসন স্কিম ঠিক পরিচিত নয়। আমরাতো অক্সিডেন্টাল ধারায় আমাদের শিল্পবোধ গড়ে তুলেছি। আবার একই ছবিতে দু’রকম পারসপেকটিভ, খটকা লাগে।


-হু ভ্যান আইকের ছবি দেখেছেন? তাতে কিন্তু ওরকম আছে।


আর কিছু? মনে পড়ে আইজেনস্টাইনের ফিল্ম সেন্স বইতে ভ্যান আইকের ছবিতে দুটো পারসপেকটিভের ব্যাখ্যা দেখেছি।


-আপনার ছবিতে প্রচুর কার্ভ, প্রচুর কার্ভের প্রগ্রেসন।


-আপনার বান্ধবী কি? সেওতো কার্ভের সমষ্টি। মুখ ফিরিয়ে আমার দিকে তাকিয়ে হাসলেন। রেড ইন্ডিয়ান মহানায়ক গ্যারিনিমোর আদলে তার মুখখানি। চোখ দুটো গর্তে চলে যায় হাসলে। বললেন, কনটেন্ট দেখে কি মনে হয়?


সাহস পেয়ে বললাম, এই যে লোকগুলো- অত্যন্ত বলবান, এদের পেশী যেমন এ্যানাটমি ছাড়ানো, মেয়েরাও বলিষ্ঠ, ছোট স্তন, বিস্তৃত নিতম্ব ইয়োরোপের রেঁনেসঁর ছবির মত উর্বরা নারীর প্রতিবিম্ব-কিন্তু সবাই সমাহিত, শক্তি যেন ধরে রেখেছে।


-ওই লোকগুলোর মানসিক শক্তি দেখানো হয়েছে বাড়ন্ত পেশী দিয়ে। মানসিক শক্তি ও রকম না হলে বাংলাদেশের কোটি কোটি মানুষকে তারা খাওয়ায় কি করে? আমি কিন্তু ইমপ্রেসনিস্ট।


-আউটডোর, কড়া রঙ, রাফ ব্রাশওয়ার্ক দেখে তাই মনে হয়।


-ছাত্র?


হ্যাঁ,


কোথায় পড়েন।


বললাম। উৎসাহিত হয়ে বললেন, তাইতো বলি, আপনাদেরতো, পেন্টিং স্কাল্পচার, মিউজিক, জুতো সেলাই থেকে চণ্ডিপাঠ- সবই করতে হয়। তাড়া নেইতো, একসঙ্গে লাঞ্চ করব।


-না এবেলা কাজ আছে, যেতে হবে।


-তা হলে কাল রাতে চলে আসুন। আমি সোনারগাঁয় থাকি। সরকার দিয়েছে। পাইনাম বাজারে নেমে দোকানে বললে ঠিক পৌঁছে দেবে। রাতে থেকে আসবেন।


-আশা করি যেতে পারব।


-আসুন অনেক কথা হবে।


মামাকে এসে আমার সুলতান-বিজয় কাহিনী জানালাম। খুশী হয়ে বললেন, চল আমিও যাব। পাঠক, মামা ঠিক সর্বজয়ী বীরপুরুষ নন। আকারেও বড়সড় নন। তবে তার অসাধারণত্ব কিছু থাকে যেটা শিকারী চরিত্রের বাইরে- তাহল শিল্প প্রেমিক, সঙ্গীত ও মিষ্টি বোদ্ধা, চমৎকার লেখেন, অসাধারণ স্কেচ করেন। এখনো চলতি পথে কিশোরদের ফুটবল খেলা দেখলে সঙ্গে নেমে পড়েন। রবীন্দ্রনাথের বেশকিছু কবিতা মুখস্ত; কিন্তু গানের গলা, তাল, লয় সুবিধের নয়, আমার চেয়ে সামান্য ভাল। বন্দুক ছেড়ে ক্যামেরায় বন্যপ্রাণীর ছবি তোলেন আজকাল। হরিণের ছবি এত কাছ থেকে তুলেছেন যে, মনে হবে লেন্স একেবারে হরিণের গায়ে লাগিয়ে তুলেছেন; কিন্তু চোখের ফোকাল পয়েন্ট বয়সে সরে যাওয়ায় ছবি ব্লার হয়ে পড়ে। এই মানুষটিই বাংলাদেশের প্যাকেজট্যুর অপারেশন শুরু করেছিলেন সর্বপ্রথম; কিন্তু তখন দেশের বাজার তৈরি হয়নি। তিনিও ব্যবসায়ী গুণসম্পন্ন নন। বছর বিশেক আগেও লোকে ব্যবসায়ী বুঝতে কিছু উদভাবনাহীন, অর্থগৃধœু মানুষকে বোঝা তো। এখন সেদিন আর নেই। ধৈর্য সহ্য উদ্ভাবনা শিক্ষা না থাকলে আর কারুর পক্ষে স্বাধীনভাবে চলা সম্ভব নয়, যেটা ব্যবসায়ীরা পারে।


গুলিস্তান থেকে ঘন্টাদেরেক মিনিবাসে বসে সন্ধ্যায় সোনারগাঁর মোড়ে পৌঁছালাম। রিকশায় দশ মিনিটে পাইলান বাজার গিয়ে এক দোকানীকে সুলতান ভাইয়ের কথা জিজ্ঞেস করতেই বললেন, বসেন, শিল্পিসাব পাশের গ্রামে গেছে। এখনই আইসা পড়ব।


মামার সঙ্গী হবার কথা ছিল না। আমন্ত্রণ কর্তাকে না জানিয়ে সঙ্গে কাউকে আনা অনুচিত সেটা মানি। তবে কিনা আমাদের বাংলাদেশে এখনো মানুষ মানুষকে দেখলে খুশী হয়-উদবৃত্ত মানুষ আমন্ত্রণকর্তার অহমে আঘাত দেন না- সেই ভরসায় মাতা এসেছেন।


সন্ধ্যার পর পরই দোকানপাট খালি হয়ে। ডিসেম্বর শেষের কড়া শীতের মাঝে পর পর দু’কাপ চা খেয়ে গরম হবার চেষ্টা করছি। জানা দুই সঙ্গী নিয়ে সুলতান ভাই এলেন। দু’হাতে জড়িয়ে ধরে আবার চায়ের আদেশ দিলেন। এর মধ্যেই দেখলাম দোকানীরা চাল, ডাল, মসলা আনাজ একে একে দোকানীর কাছে জমা দিচ্ছে। সুলতানভাই জানালেন আপনারা আসবেন বলে আজ একটু বনভোজন করব। লোকজন ডেকেছি, গানটান হবে, বাঁশী হবে। এখানেই, অন্য কোথাও যাব না।


আধঘন্টার ভেতরে পাইকারী আনাজ ব্যবসায়ীর ফাঁকা ঘরে খেজুর পাতার মাদুর বিছিয়ে আসরের ব্যবস্থা হল। গায়কদল হারমনিয়াম, খঞ্জনী, খোল, দোতারা নিয়ে গান শুরু করল। স্থানীয় মেঠো সুরের গান। দেহতত্ত্বও হোল। ঈশা খার দয়িতা সোনাবিবির পালাও ছোট করে গাওনা হল। আসর ভাঙ্গল রাত সাড়ে দশটায়। খাবার এল গরমাগরম খিচুড়ি। নানান ধরনের তরকারী, প্রচুর ঝাল, হলুদ মেশানো খিচুড়ি যথেষ্ট স্বাদের হয়েছে। পেটপুরে খেলাম। আসরীরা বিদেয় নিলেন। রয়ে গেলেন দু’জন শিল্পী। এদের মধ্যে একজন কোকড়ানো বাবড়িওয়ালা রেডিও টেলিভিশনের শিল্পী। এরা রাতে থাকবেন।


মামা, সুলতানভাই, শিল্পী দু’জন পেছন পেছন কথা বলতে বলতে আসছিলেন। আমি সুলতানভাইয়ের তদারককারী বাটুর সঙ্গে সামনে হাঁটছিল। সামনে হাঁটছে সুলতান ভাইয়ের বিড়াল শুভ। আকাশে চাঁদ আছে, পথ দেখতে অসুবিধা হয় না। বাটুর হাতে জ্বলন্ত হ্যারিকেন। হঠাৎ শুভ লাফিয়ে একটা পেড়ো হাড় জিরজিরে অন্ধকার বাড়ির রোয়াতে উঠে পড়ল। বাটু বললেন, এই আমাদের বাড়ি। বাটুর হ্যারিকেন অন্ধকারই যেন আরো বাড়িয়ে দিল।


শুভর পিছু পিছু সিঁড়ির গোড়া ধরে দোতলায় উঠে পড়লাম। সিঁড়িঘর সুরঙ্গের মত, সিঁড়ির ধাপগুলোও ছোট ছোট। ডানে দরজার কড়া খুঁজছি, তলায় ঝন ঝন আওয়াজ হল। হ্যারিকেনের আলোয় দেখি শুভ তলার শেকলে থাবা মারছে। আমাকে দরজা খোলার পথ দেখিয়ে দিল।


ভেতরে ছোটখাট একটি হলঘর, একটা জানালারও কপাট নেই। মেঝেয় ম্যাট্রেস বসানো। ঘরে আসবারের বালাই নেই। কুলুঙ্গীতে মোম আর দেশলাই। বাটু গেল লাল চা করতে। এখানে দ্বিতীয় দফা সঙ্গীতের আসর বসল। পেছনে অন্ধকারময় খোলা কপাট, দেয়ালে আমাদের কাল ছায়া, সামনে উদভাসিত মুখগুলো অদ্ভুদ ছবি তৈরি করল। এই ছবিটি আঁকতে সবচেয়ে বেশি পছন্দ করতো রেমব্রাঁ।


আমার অজ্ঞতার জন্যই হয়তো পল্লীগীতি আমাকে মোটেই টানে না। শ্রদ্ধা রেখে বলছি-সে কে মল্লিক, আব্বাসউদ্দিন, আব্দুল আলীম- যিনিই গান না কেন। তবে নির্মলেন্দু চৌধুরীর গাওয়া প্রচলিত লোকগীতি বোধহয় কিছুটা বুঝতে পারি। শুনতে ভাললাগে। অবশ্য গায়কী গ্রাম থেকে সরে আসা যেন, কিছুটা শহুরে শ্রোতাদের মনোহরণের জন্য করা।


তবে বাঁশীর সুর ভীষণ মন টানে। এসএম সুলতান বাঁশীর অত্যন্ত গুণী শিল্পী। আগেই গাঁজায় দম দিয়ে এসেছিলেন। তারপর বাঁশী যা ধরলেন তা স্তব্ধ হয়ে শোনবার শুধু। আসর ভাঙ্গলে এখানেই শোয়ার আয়োজন। ফাঁকা জানালা দিয়ে নেকড়ে কান্না জড়িয়ে হিমালয়ের হাওয়া আসছে। মামা থাকতে না পেরে বললেন, শিল্পী সাহেব জানালায় কপাট লাগাননি কেন? ছিল না।


না ছিল না। হামিদ মিস্ত্রীকে মাস খানেক আগে আগাম দিয়েছি কপাট লাগিয়ে দেবে, তা তার দেখাই নেই, ভারি বজ্জাত। বাটু ঘুমাতে চলে গেছে। সুলতান ভাই তার ঘর থেকে দুটো বালিশ আর একটা চাদর নিয়ে ম্যাট্রেসের উপর বিছিয়ে দিলেন। তারই একটাতে গানের শিল্পীদ্বয় অন্যটাতে আমরা শুয়ে পড়লাম।


বাপরে, কি ঠাণ্ডা!


আমার শিল্পী সঙ্গীরা তবু বুদ্ধি করে গায়ে জড়ানোর চাদর শরীরের উপর বিছিয়ে নিলেন। আর আমি পড়ে আছি মায়ের হাতে বোনা হাতা কাটা সোয়েটার।


মামারটাও আমারই মত হাতকাটা।


মামা বললেন, ও খসরু এক কাজ কর, পিঠে পিঠ লাগিয়ে ঘুমালে একটু গরম লাগতে পারে। নিম্যুনিয়া হয়ে যাবে দেখছি।


হাতদুটো দুই উরুর ভেতরে চালান করে দিলাম। আমার সামনে বাবড়ীচুলের শিল্পী শুয়ে। তার চুল থেকে লেবুর তেলের তীব্র উৎকট গন্ধ আসছে। পাশে ঘুর ঘুর করছে শুভ। মামা আমি দু’জনেই শুভকে নিজের কাছে শোয়ানোর চেষ্টা করছি। ওর উষ্ণতায় নিজদের গরম করার জন্য।


কিছুটা ঘুমিয়ে ছিলাম হয়তো। কি যেন গায়ের ওপর পরায় চোখ খুললাম। দেখি সুলতান ভাই কখন তার ঘর ছেড়ে বের হয়েছেন। আড়াআড়ি করে একখানা কাঁথা আমাদের শরীরের উপর বিছিয়ে দিলেন। নিঃশব্দে আবার চলেও গেলেন। হয়তো তার নিজের কাঁথাটিই।


পরদিন ভোরবেলা আর ঘুম হচ্ছে না। ঘরের বাইরের রেলিং দেয়া ছাদে চলে এলাম। দেখি জোব্বা পরে সুলতান ভাই সেখানে। স্বাগত জানিয়ে বললেন, চলুন একটু চা খাই। নিজেই লাল চা বানিয়ে হাতে কাপ ধরিয়ে দিলেন।


বললাম, সুলতান ভাই এই যে এ্যাবস্ট্রাক্ট ছবির সময় চলছে, আজকাল আমাদের দেশী শিল্পীরা অনেকেই আঁকছেন, এগুলো কি আমাদের দরকার আছে? রং আসছে ব্যক্তি মানুষের ছায়া হয়ে। রংই এখানে প্রধান। ড্রইংয়ের বালাই নেই। ওরিয়েন্টের মানুষ নেবে কেন? মানুষ যে ছবি কেনে না সে যদি কনটেন্টের সঙ্গে একাত্মতা বোধ না করে তবে কিনবে কেন?


-দেখুন এ্যাবস্ট্যাক্ট ছবির বড় গুণ হচ্ছে ছবিগুলো অনেক শুদ্ধ। আপনি যে আইডিয়া পারসিভ করে সেটাই কোন স্ট্রাকচারে না ফেলে আঁকা হয়। আঁকার সময় শিল্পীর মাথায় ফর্মের বাঁধনটা থাকে না। একদিনে এই কেতায় তিনটি ছবিও নামিয়ে দেয়া যায়। সমস্যা হচ্ছে, এই ছবি বুঝতে হলে দর্শককেও কিছুটা পেন্টিং শিক্ষিত হতে হয়। বিশেষ করে কোন রঙ কোন মুড ধারণ করে ইমোশন ধরে সেটা তাকে জানতে হবে। সবার বুঝতে পারা বা মেনে নেয়ার কথাও না। সমস্যা হচ্ছে, অক্সিডেন্টে, যেখানে মানুষের সময় বাঁধা, যান্ত্রিক, ইমোশোনাল রেসপন্স অনেক ব্যক্তিগত অবদমিত, মৌলিক চাহিদা মিটে গেছে, মানুষ নানা ফর্মের ছবি দেখে দেখে ক্লান্ত, তাদের কাছে অ্যাবস্ট্রাক্ট ছবি গ্রহণীয়, কিন্তু ওরিয়েন্টে এ ধারার ছবি চালানো মুশকিল হবে। এখানে এ ধরনের ছবি চাই যেটা মানুষকে গাইড করতে পারে। দ্যাখ এর মধ্যে এই আছে, এটা দেখতে হবে। দেখেন জয়নুল আবেদীন যথেষ্ট ফর্ম সচেতন শিল্পী, অথচ পরের দিকে ফর্মে এ্যাবস্ট্রাকশন এনেছেন, আহা, আমাদের শিল্পীরা যদি জয়নুলকে ফলো করতেন তা হলে একটা নিজস্ব ধারা গড়ে উঠত। খুঁজলে আমার ছবিতেও সেটা পাবেন। আমার কার্ভের ব্যবহার বলতে পারেন মিউজিক্যাল প্রগ্রেসনের মত। আমার দর্শক একটা চেনা ফিগার চায় বলে একটা অবয়ব আসে। নয়তো রঙগুলো মুক্ত করে দিতাম। আমি বিশ্বাসী মানুষ, রং পাই কলব্ থেকে।


শেষের কথাটি বুঝতে পারিনি, বোঝার চেষ্টা করছি। শুভ এল। বললেন, এই শুভকে পেয়েছে নড়াল জমিদার বাড়ির ছাদে। ওর যা ওখানে বাসা করেছিল। ও কিন্তু খাঁটি বনবিড়াল। শুনেছিলাম বনবিড়াল নাকি পোষ মানে না। আমার শুভকে দেখে কি মনে হল?


ভাল করে তাকিয়ে দেখি। তাইতো ঘরের বিড়ালের চেয়ে একটু উঁচু। একটু বড়। কানে টাফট ধাঁচের খাড়া লোম। উপরের হাতায় ট্যাবিদাগ, লেজে রিং, নীলচে চোখ, লালচে বাদামী গায়ের রং। বইতেও পড়েছি ছোট বিড়ালদের মধ্যে লেপার্ড ক্যাট, জাঙ্গাল ক্যাট পোষ মানে না। অথচ শুভর মত পোষমানা ঘরের বিড়ালদের মধ্যেও দেখি না।


-আমার শুভ কিন্তু ছাগলের বাচ্চা, মুরগী, পাখি মেরে ফেলে। দুষ্ট আছে। সামলে রাখতে হয়।


আরো কয়েকবার দেখা হয়েছে সুলতান ভাইয়ের সঙ্গে। তার নড়াইলের বাড়িতে নিয়ে গিয়েছিলেন চলচিত্রকার বন্ধু তারেক মাসুদ। শেষবার দেখা হয়েছিল লেখক আহমদ ছ’ফার বাড়িতে। সেদিন ছ’ফা ভাই, সুলতান ভাই, কবি রুদ্র মোহাম্মদ শহীদুল্লা, আবৃত্তিকার অভিনেতা জয়ন্ত চট্টোপাধ্যায় মিলে কনিয়াক খেয়েছিলাম।


একবার সুলতানভাই সুন্দরবনের কথা শুনে বলেছিলেন, আমি একখানা নৌকা বানাবো। ছোট ছোট ছেলে-মেয়েদের ছবি আঁকতে নৌকায় করে সুন্দরবন যাবো। আপনি আমাদের সঙ্গে করে নিয়ে যাবেন? আপনার সঙ্গে যেতে চাই। তাকে নিয়ে যেতে পারিনি। পারিনি শামসুর রহমানকেও নিয়ে যেতে। হক ভাই- সৈয়দ শামসুল হকসহ অগণ্য শ্রদ্ধেয় বন্ধুবান্ধবকে কথা দিয়েছি, কতটা রাখতে পারব জানি না।


ভোররাতে আমার পাহারার পালা। মামা নানা ঘুমাচ্ছেন অকাতরে। নীল চাঁদের আলো ভাসিয়ে দিচ্ছে চারদিক। ওপাড়ের বনভূমি শ্বেত আকন্দের পাতার মত ধোঁয়াটে সবুজ, তলায় গাঢ় অন্ধকার। দূরে একবার বাঁশীরস্বরে হরিণের টাঁউ টাঁউ শুনেছিলাম। ভয় পেয়েছিলাম। স্কপস আউল ক্রি ক্রিং ক্রি ক্রিং ডাকছে। চ¦াক চ¦াক জাগছে লঙ্গটেইল নাইটজার। সামনে-ডানে-বাঁয়ে অনেকখানি দেখতে পাচ্ছি। এ পাড়ের কোন একটা গাছে একদল জ্যাঙ্গাল ময়না বা ঝুটি শালিক বোধ হয় রাত কাটায়। তারা বাসা ছাড়তে সাহস পাচ্ছে না, তবে ঘরে বসেই মুখ খিস্তি করছে।


রাতে আমার বসার জায়গায় তুমি বসেছ কেন? আমি মাথায় পাতার আড়াল পাইনি, শিশিরে লেপ্টে গিয়েছি। দেব এখন ঠেলে ফেলে?


তা-ই দাওনা, গায়ে কেমন জোর দেখি।


ওদিক থেকে ফ্লেমব্যাক কাঠ ঠোকরা ধমকে উঠল।


কুটু কুটু কুটু এ্যাই নিজেদের মধ্যে ঝগড়া কো’র না।


ক্লু ক্লু করে বেনে বউ বলল, নিজের চরকায় তেল দাও কাঠ ঠোকরা।


অন্তবিহীন পথ পার হয়ে শেষ অবধি সূর্যের আলো এলো। জবাকুসুম আলোর পথ ধরে। দেরিতে উঠেছে বলে চাঁদ মোটে যেতে চাইছে না। বন্দুক হাতে ঘরের বাইরে এলাম। বনের দিকে তাকিয়ে দেখলাম বন এখনো কালচে সবুজ। নদীর জলও যেন সবুজাভ। জল থেকে ভাপ বের হচ্ছে। এপাড়টায় বেশ আলো পড়ছে। বেড়িবাঁধের অনেকখানি দেখা চলে।


বেড়িবাঁধ না হলে দক্ষিণের বসতি কোনদিন তৈরি হতে পারত না। এদেশে বনের প্রান্তের বসতিকে বলে মনসেলা। এদিককার জমিজোত প্রায় বঙ্গোপসাগরের জল সমান্তরাল। গঠিত হয়েছে নদীর বয়ে আনা পলি জমে জমে। চরগুলোর উপর বন গজিয়েছে। সেই বন আবার গাছগাছালির মাধ্যমে মাটি জমাট করে ভূমির পরিধি বাড়িয়েছে। পশু-পাখি, সরীসৃপ, উভচয়, কীটপতঙ্গ ঠাঁই দিয়েছে। তারপর মানুষের নজর পড়ল এদিকটায়। তারা বন কেটে জঙ্গল হাসিল করে খেতখোলা, ভদ্রাসন তৈরি করল। কিন্তু তার মানে জোয়ার আর লবণজল ঠেকাতে বেড়িবাঁধ তৈরি করতে হয়েছে মাটি তুলে। বাঁধ উঁচু হবে শ্রাবণ-পূর্ণিমার সময় সবচেয়ে বড় যে জোয়ার হয় সে জলের স্তর থেকে আরও উঁচু। জলের চাপ সামলাতে বাঁধ বেশ পুরু করতে হয়। গাছ পুঁততে হয় বাঁধের ঢালে। নয় স্রোত-ঢেউয়ে খসে যাবে বাঁধে চাপা দেয়া মাটি। এদেশে হাঁটা পথ বলতে ঐ বেড়ীবাঁধ, নয়তো নদীপথে নৌকায় চলতে হবে। বৃটিশ আমলে ইজারাদার জমিদাররা বাঁধ রক্ষা করত। তাদের কর্মচারীরা বাঁধ তৈরি মেরামতি ইঁদুর-কাঁকড়ার ঘোঘা (গর্ত) ঠেকানোর কাজ করত। প্রতিবছর চৈত্র মাসে বাঁধের সংস্কার করতে হয়। বাৎসরিক জলোচ্ছ্বাস ঠেকাতে বাঁধ ভেসে যায়। ভেসে যায় মনসেলা, গবাদি পশু, সহায়-সম্বল। আবার মানুষ বাঁধ তোলে ঘরবসতি তৈরি করে। এখনকার বাঁধ তৈরি রক্ষণের দায় পানি উন্নয়ন বোর্ড বা ওয়াপদার।


কিছুক্ষণ আগে থেকে খানিক বিরতি দিয়ে ‘ছপ’ ‘ছপ’ আওয়াজ পাচ্ছিলাম নদীর পাড় বরাবর। কেউ যেন মাঝে মাঝে জলে ঝাঁপাচ্ছে। প্রথম ক্ষীণ শব্দ ছিল, একটু একটু করে স্পষ্ট হচ্ছে। এই ভোর বেলায়, নির্জন বনপ্রান্তে কে হতে পারে। দেহধারী কেউ নিশ্চয়। তার কি বাঘের ভয় নেই! নাকি বাঘ মহাশয় নিজেই। ঘরের কোনায় গিয়ে খুটি নিলাম। ঠাণ্ডা বন্দুক ভেঙ্গে গুলিটা দেখে নিলাম। সময় পার হচ্ছে। আবার শব্দ পাচ্ছি ‘ছপ’ এবার আরও কাছে। মিনিট দুয়ের বিরতিতে এক একটি ছপ। কে রে বাবা! এবার এত কাছে যে ঝোঁপের আড়াল না থাকলে দেখতে পেতাম। পরের ছপে নিশ্চয়ই পার। ঘাড়ের চুল দাঁড়িয়ে গেছে, রক্তচাপ বাড়ছে। পরের ‘ছপে’ ঝোঁপ ঝাড়ের মধ্য দিয়ে একখানা খেপলা জাল গোল হয়ে জলে পড়তে দেখলাম। মানুষ দেখতে পাচ্ছি না। দেখতে পেলাম জলার ধীরে এসে। বৃদ্ধ জেলে তীর বরাবর খেপলা ফেলে মাছ ধরছে। এই হাঁড় কাঁপানো ঠাণ্ডার মধ্যেও খালি গা, মালকাছা লুঙ্গী, কোমরে বাঁধা খালুই। আমাকে দেখে চমকে উঠে দাড়িয়ে গেল। মাছ দেখার জন্য জাল খুলতে বললাম। এ্যাম্বার পাথরের মত তার চোখের তারা। জাল তুললে দেখলাম ধরা পড়েছে পারশে, নোনা ট্যাংরা, গোটা দুই দাঁতনে একটা ছোট বাগদা।


কাছে গিয়ে সিগারেট দিলাম। খুব সঙ্কোচের সঙ্গে সেটা সে নিল। আমারটা ধরিয়ে দেশলাই দিলাম হাতে। একটা টান দিয়ে বলল, সারের কি কত্তি ছিলেন অজঙ্গি জঙ্গলের ধারে?


বললাম, এই ভোরবেলা মাছ ধরছেন, ভয় করে না?


ভয়তো করেই। ভয় করে ঘরে বসে থাকিলেতো চলবে না। খালুই নামিয়ে দেখলাম, মাছ ভালই পেয়েছে। ট্যাংরা, দাঁতনে পারশের সঙ্গে রুচো, পায়রাতলীও দেখলাম।


কি মাছ পেল? তাকিয়ে দেখি নান্টু নানা নেমে এসেছেন।


-বাহ্ পাইস্যাগুলোতে বেশ বড় বড়। বুঝলি ঘেরের পারশে আরও বড় আর মোটাগোটা তেল চুবচুবে হয়। এ মাছ কাঁচা মরিচ পেঁয়াজ দিয়ে রান্না করলে যে স্বাদ হয় নাহ: পাইল্যা মাছ শুধু কানকো ফেলে, আঁশ ছাড়িয়ে রান্না করতি পারিস, পেট ফ্যালানোর দরকার নেই, কাঁটা শুদ্ধুই চিবিয়ে খেতে পারবি। এহ্ একখানা খেপলা জাল আনলি হত। বলে চলেছেন নান্টু নানা। তার জিভ আর চোখ


যেন পাতে খাবার নিয়ে বসেছে।


বললাম জাল এনে কি করতেন? এখানে মাছ রান্না করতেন কি ভাবে?


-ও রে, মাছ কি শুধু খাবার জন্য মানুষ ধরে, কিছু খাবে কিছু বিলাবে- তবেই না মাছ ধরার শিকার করার আনন্দ।


বুড়োকে উদ্দেশ্য করে বললেন, কিছু মাছ দাও ভাই টাকা দিচ্ছি- লঞ্চে ভেজে খাবে দুপুরে।


খানিক বাদে লঞ্চ এল। আপনার ক্লাসে জায়গা নিয়ে শুয়ে পড়লাম। গায়ে দেবার কিছু নেই, তবু স্বস্তি আছে। ঘুমিয়ে পড়লাম। জাগলাম কয়রা এসে। দুপুরে বানিয়াখালী থেকে এক দারোগা উঠেছিল। মামা নানা দু’জনেই কেবিনের বাইরে হাওয়া খাচ্ছে। বন্দুক আমার জিম্মায়। দারোগা ভদ্রলোক আমার কাছে এসে জিজ্ঞাসা করলেন, বন্দুক আপনার? কোথায় গিয়েছিলেন? বললাম, বন্দুক মামার তিনি লঞ্চেই আছেন। একটু মিথ্যা যোগ করতে হল- এ এলাকায় মামার জমি আছে, জমি দেখতে এসেছেন আমাদের সঙ্গী করে। দারোগা পাশেই বসে বললেন, জমি দেখতে না শিকার করতে এসেছিলেন, পাননি তাই বলেন।


চেয়ে দেখলাম দারোগার পান খাওয়া দাঁতে ঝকঝকে সবুজাভ দ্যুতি ছড়াচ্ছে।


১৯৮২ সালের কথা। সুন্দরবনে যাবার চেষ্টা করছি, সুযোগ হচ্ছে না। মামা খুলনা ছাড়ার পর সুন্দরবনের সঙ্গে সম্পর্ক গড়ার মধ্যস্থাকারী কেউ রইল না।


এরমধ্যে পরিচয় হল শিকারী জিয়াউল হকের মেঝপুত্র মিনুর সঙ্গে। মিনু সুন্দরবনে আমন্ত্রণ জানালো। কোন এক ছুটিতে অমরা বনে যাব- এরকম স্থির হলো। সময় পেরিয়ে যাচ্ছে, ছুটি আর পাওয়া যাচ্ছে না।


এরমধ্যে উল্টো মিনু আমাকে জানাল তার দুই একজন বন্ধুসহ আমার সঙ্গে পদ্মার চরে শিকার যেতে চায়।


জানালাম, আমার কাছে বন্দুকের গুলি নেই, গুলি যোগাড় করতে পারলে যাওয়া যাবে।


- অসুবিধা নেই, আমার কাছে কিছু গুলি আছে, নিয়ে আসব। আমার, মিনুর কারও নামেই বন্দুকের লাইসেন্স নেই। দেশে তখন সামরিক আইন চলছে। গুলি সঙ্গে রাখা, বয়ে নিয়ে যাওয়া বেআইনী।


আমার এক দূর সম্পর্কের মামা থাকতেন পদ্মাপারে। মানিকগঞ্জের হরিরামপুর ইউনিয়ন পরিষদের চেয়ারম্যান তিনি। হরিরামপুর ইউনিয়ন তখন পদ্মাগর্ভে। আমার নানা বাড়ীও চলে গেছে পদ্মার অতলতলে। পাটগ্রাম, হরিণা, ল্যাছরাগঞ্জ- চমৎকার গ্রামগুলা আমি বছর বারো আগেও দেখে গেছি। এখন ন্যাড়া পদ্মার পাড়ে বসতি গড়েছে নদীর হাতে সহায় সম্পত্তি খোয়ানো মানুষ জন। আমার চেয়ারম্যান মামা যাকে নান্নু মামা বলে ডাকি তার বসতবাড়ি পদ্মা পাড়ে। রাখি মাল রাখার জন্য একটা ঘরও ছিল তার চরের উপর। তিনি শিকার করতেন, করাতেন আরও বেশী। শীতের মাঝামাঝি, তাঁর আত্মীয়-বন্ধুবান্ধব প্রতি সপ্তায় তার বাড়িতে খাঁটি গেড়ে শিকার করতে যেত। বেশ লম্বা ধাঁচের মানুষ তিনি, কথা বলতেন দ্রুত লয়ে হাত-পা নেড়ে। বেশ ছোটাছুটি করতেন। তাকে ধরলাম, শিকারে যাবো।


যা অসুবিধা কি? শিকারে যাবো।


যা অসুবিধা কি? বাড়িতে সবাই আছে, সমস্যা নাই।


-সঙ্গে বন্ধু-বান্ধব যাবে তিনজন।


-যাবি, তাগো নিয়া যাবি।


-এরমধ্যে আপনার বন্ধু-বান্ধব যদি ওসময় যায়?


-তাইলে তোরা চরে চইল্যা যাবি। চরে কেউ যায় না।


যা ঘুইরা আয়। আমি চললাম। বলেই লম্বা লম্বা পা ফেলে চলে গেলেন।


ঢাকা থেকে তখনকার দিনে পাটগ্রাম যাওয়া যেত দু’ভাবে। মিনিবাসে মানিকগঞ্জ বাস স্ট্যান্ড হয়ে রিকশায় বেইথা ঘাট পর্যন্ত যাওয়া। ঘাট পার হয়ে ভাড়ার জীপে ঝিটকা। ঝিটকা থেকে নৌকায় বা পায়ে হেঁটে পাটগ্রাম। অন্যপথটি আরিচা থেকে লঞ্চ চেপে পদ্মা বেয়ে পাটগ্রাম পৌঁছানো।


প্রত্থম পথে যাতায়াত খুব সুখের হয় না। বার কয়েক ওঠানামা করতে হয়। জীপ জান-মালে জমাট না হলে ছাড়ে না। পুরো পথ ইট বিছানো। গর্ত-টর্তও আছে। রাস্তাও তেমনি। এই এর ঘরের গোয়ালঘর ছুঁয়ে গেল তো আর এক জায়গায় কারো উঠান ডিঙ্গিয়ে পথচলা। শীতে তবু যাহোক যাতায়াত চলে, বর্ষায় সড়ক পথ বন্ধ হয়ে যায়। ঠিক করলাম দ্বিতীয় পথ পদ্মার তীর চর দেখতে দেখতে যাবে।


খোঁজ নিয়ে জানলাম দিনে একটি মাত্র লঞ্চ ছাড়ে আরিচা ঘাট থেকে। বিকেল চারটায়।


পাবলিক ট্রান্সপোটে ঢাকা-আরিচার দূরত্ব দেড়-দুই ঘন্টার। ৮৪ মাইল। কিন্তু পথে পথে যাত্রী ওঠা-নামায়, আড়াই ঘন্টার আগে কখনো আরিচা পৌঁছুতে পারিনি। এখন (২০০৯) অবশ্য দেড় ঘন্টায় আরিচা যাওয়া যায়।


আমরা চারজন- মাহমুদ, মিনু আমি ও আর একজন (ক্ষমা করবেন তার নামটি ভুলেছি) যখন ঢাকা ছেড়ে আরিচা পৌঁছালাম তখন পাটগ্রামের লঞ্চ ছেড়ে চলে গেছে। দোষটা আমার সঙ্গীদের তারাই দেরী করে ফেলেছেন। ঘাটে এসে আমরা বিকেলের রোদ মাখানো ইলিশ মাছের মত সাদা লঞ্চটির চলে যাওয়া দেখতে পেলাম। সঙ্গীদের মন খারাপ। একজন আর একজনকে দূষছে। ওদেরকে একটা জায়গায় বসতে বলে ঘাটে চলে এলাম। আমি শুনেছিলাম খুব বিপদে পড়ে গেলে অথবা আমাদের মত লঞ্চ ফেল যাত্রীরা নৌকায় অনেক সময় পাটগ্রাম চলে যান। তবে সাধারণ মাঝি অত দূরের পথ ধরতে চায়না যাওয়ার পথ ভাটিতে কিন্তু ফেরার সময় উজিয়ে আসতে হয়। সৌভাগ্য একজন বুড়ো মাঝিকে পেলাম। রাজী হল আমাদের নিয়ে যেতে।


এই পথটি খুব নিরাপদ নয়। প্রায়ই ডাকাতি হয়। তার উপর কুয়াশায় পথ হারিয়ে ফেলার ভয়। বিশাল পদ্মার বুকে টাবুরে নৌকায় পথ হারিয়ে ফেলা সুখের হবে না। তার উপর রাতের বেলা অনভিজ্ঞ সঙ্গীসহ। মাঝিকে থাকতে বললাম। সঙ্গীরা রাজী হলে তবেই তার নৌকা ভাড়া নেব।


নৌকায় করে যাবে কিনা! জিজ্ঞেস করতেই সঙ্গীরা সমম্বরে জানালো তারা এরকমই একটি রোমাঞ্চকর ভ্রমণ কল্পনা করে এসেছে। এটাই তাদের চাওয়া। দীর্ঘ পথের ক্লান্তি, ডাকাতির ভয় দেখিয়েও তাদের নিরস্ত করতে পারলাম না।


দ্রুত নৌকায় উঠে গেল সবাই। মাহমুদ দেখি তার হ্যাবার স্যাক রেখে ঘাটের দিক দৌড়ে যাচ্ছে। কি হল? জিজ্ঞেস করতেই জানাল, বিকেলের স্ন্যাকস ব্যবস্থা করতে হবে তো।


ফাল্গুন মাসের শুক্লপক্ষের রাত। ঠাণ্ডাও বেশ আছে। তবে আমরা প্রাথমিক প্রস্তুতি নিয়ে বের হয়েছিলাম। এর মধ্যে মাহমুদ আর মিনু দুটো কাঠবিড়ালীর মত পরস্পরকে তাড়া করে একবার নৌকার ছইয়ে, একবার গলুইডে হাতে পায় হেঁটে ছোটাছুটি শুরু করে দিল। একে নৌকা ছোট তার উপর এরা দুজন একদিকে ঝুঁকলেই নৌকায় পানি ওঠে। বুড়ো মাঝি কিছুক্ষণ সহ্য করে না থাকতে পেরে প্রতিবাদ করতে লাগল। মাঝির এই প্রতিবাদে যেটা হল তা’হল যতক্ষণ মাঝি বক বক করতে থাকে ততক্ষণ এরা চুপ। মাঝি থামলেই দু’জন কাঠবিড়ালী হয়ে যায়। এ রকম ঘন্টাখানেক চলার পর দুই কাঠবিড়ালী সত্যিই চুপ মেরে গেল। আমরা পদ্মার মাঝ দিয়ে চলেছি। আসলে নদীর বিশাল বাঁকের পথসংক্ষেপ করতে মাঝি কোনোকুনি পাড়ি ধরেছে। চাঁদের গায়ে কে যেন ঘঁষাকাঁচ বসিয়ে দিয়েছে। আর আঁলোছায়ার অন্ধকার আর জ্যোৎস্না জড়ানো কুয়াশা যেন একখানা বিরাট মাছধরা পলোর মতে আগলে ধরেছে। হঠাৎ পাখির সাড়া পেলাম। সম্ভবত পিনটেল হবে নূপুরের নিক্কন তুলছে জলের উপর। কিন্তু দেখা যাচ্ছে না কিছুই। সম্ভবত আমরা কোন চড়ার মধ্যকার জলপথ ধরেছি। সাধারণত যে সমস্ত চরায় বালি বেশি সেখানে সহসা পাখি বসে না। পাখিদের পছন্দ মাটির চর; সেখানে মাটির ওপর শ্যাওলা গজায়। এই সমস্ত এলাকায় নদীর স্রোতও কম।


আমাদের মাঝি যে সেই সন্ধ্যা থেকে চুপ মেরে আছে। কয়েকবার এটা ওটা প্রশ্ন করি। এড়ানো উত্তর দিয়ে যায়। জীবনে এমন অভিমানী মাঝি আর দেখিনি। জিজ্ঞাসা করলাম, সাড়া পেলাম কিসের, পাখির? দেখি নাইতো, কমু কেমনে?




পৌনে একঘন্টা যাবৎ কোনাকুনি পাড়ি দিচ্ছি। পাটগ্রাম ঘাট আর বেশি দূরে নেই। আমার সঙ্গীরা এর মধ্যেই নিস্তেজ হয়ে ঝিমিয়ে পড়েছে। ছৈয়ের কোনে মাথা ঠেকিয়ে একটু ন্যাপিং করছিলাম। মাহমুদ হঠাৎ ভয়ার্ত কণ্ঠে বলে উঠল, নৌকাতো ডুবে যাচ্ছে। উঠে বসেই পাটাতনে পানির উপস্থিতি টের পেলাম। আশ্চর্য! কোন চরে নৌকা ঠেকে গিয়ে তলা ফাসেনি। এত পানি উঠল কোথা থেকে?


মাঝি চিৎকার করে নৌকা থেকে নামতে বলল। কিন্তু শীতের রাতে ঠাণ্ডা পানিতে নেমে পড়তে বললেই কে নামে। আবছা আলোয় দেখলাম, আমরা পাড়ের কাছাকাছি এসেছি। না নেমে উপায় নেই। অগত্যা একে একে জলে নামলাম। জল হাঁটুর কিছু উপরে। নৌকার বাইরে দাঁড়িয়ে মাঝিসহ চারজন যে যা হাতে পেলাম তাই দিয়ে সেঁচতে লাগলাম। মিনিট পনোরের মধ্যে নৌকা আবার ভাসল। আমরাও আধভেজা হয়ে পাড়ে নেমে মাঝির ভাড়া মেটালাম।




ঘাট থেকে মামা বাড়ি মিনিট দশেকের পথ। দারুণ ঠাণ্ডায় আধভেজা হয়ে বাড়ির দাওয়ায় উঠলাম। মামা বাড়ি নেই। মামী কয়েক বছর আগে গত হয়েছেন। মামার দুই কন্যা, এক পুত্র বাড়িতে আমাদের আমন্ত্রণ জানালো। আমি চাচ্ছিলাম এই ঠাণ্ডার মধ্যে যদি চরে গিয়ে থাকতে হয় তবে এখানে রাতের খাবার খেয়ে চরের পথে রওয়ানা হয়ে যাব। সে কথা বলতেই বাড়ির মধ্যে তীব্র আপত্তি উঠল। মামার মেঝকন্যা বললেন, তোমাদের বিছানা করে দিচ্ছি, বিশ্রাম নাও। ওদের যদি অত গরজ থাকে তবে তারাই চরে যাবে।


চা-বিস্কিট খেয়ে কাচারী ঘরের চৌকীতে আশ্রয় নিলাম। বিছানা পাতা, লেপ তোষকও আছে। ঠাণ্ডা দেখছি এই ডাঙ্গায় আরও জেঁকে বসেছে। যা ধরছি ভেজা মনে হচ্ছে। উপরে টিনের চালা টনটন করছে। শিশির পড়ছে বৃষ্টিধারার মত। ঝিমুনী এসে গিয়েছিল, মামার ছেলে আমাকে জাগিয়ে একজনের সঙ্গে পরিচয় করিয়ে দিল। সতেরো আঠারো বছর বয়সী একটি ছেলে। নিজের কোষা আছে। তার নৌকায়ই আসাদের জন্য ভাড়া করা হয়েছে। মাঝি নাকি ভার শিকারী। আমাদের কখন গুলি করে ছুঁড়তে হবে সেটা সে বলে দেবে।


কয়েকবার পদ্মার চরে যাতায়াত করে বুঝেছি পরে চখা শিকার সুন্দরবনে হরিণ শিকারের চেয়ে কম কষ্টকর না। পদ্মার চর বিশাল ফাঁকা জায়গা। কোন কোন এলাকার একনাগাড়ে বালুর চর মরুভূমির কথা মনে করিয়ে দেয় গরমে দিনে তেতেও ওঠে তেমনি। লাইলী-মজনু, শিরি-ফরহাদ কাহিনীগুলোর শুটিং চরে হলে দর্শক ধরতেই পারবে না এটা থর ডের্জাটে না সাহারায় শ্যুটিং হয়েছে।


যে সমস্ত এলাকায় পানি বসে চরের সে এলাকাগুলোর গাছপালা ঘরবাড়ি কিছুই থাকে না। পাখি বসা থাকলে মনে হয় ওইতো, গুলি করলেই হল! কিন্তু পাখি তখন বন্দুকের আওতার অনেক বাইরে। স্কেল না থাকায় রেঞ্জ বোঝা বেশ মুশ্কিল।


স্থানীয় শিকারীরা অবশ্য এই সমস্যার কিছুটা সমাধান করতে পেরেছে। নৌকায় বসেই যদি এরা পাখির ঠোঁট, পা মোটামুটি দেখতে পায় তবে সেটা আওতার মধ্যে পড়েছে- ধরে নেয়া হয়। স্থানীয় শিকারীরা অবশ্য নৌকা থেকে খুব একটা গুলি করে না। এরা মিস ফায়ার হজম করতে পারে না। প্রতিটি গুলিতে পাখি চাই।


