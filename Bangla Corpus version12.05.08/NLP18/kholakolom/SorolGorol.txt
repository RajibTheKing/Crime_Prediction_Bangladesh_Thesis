বেআইনি প্রক্রিয়ায় বিচারপতি বাছাই:
বুধবার অপরাহ্নে সুপ্রিম কোর্টের জ্যেষ্ঠ আইনজীবী শাহ্দীন মালিকের ফোন পেলাম। জানতে চাইলেন, আমরা ছয় বিচারক নিয়োগ নিয়ে কিছু লিখছি কি না। তিনি প্রথমেই স্মরণ করিয়ে দিলেন, ১০ বিচারকের মামলায় আপিল বিভাগের পর্যবেক্ষণটা খুবই প্রাসঙ্গিক। তাঁর উদ্বেগ সহজে বোধগম্য। কারণ, ১০ বিচারকের মামলার বড় অর্জন আমরা হিসাব করেছিলাম, বিচারপতি আবদুর রশীদের নেতৃত্বাধীন বৃহত্তর বেঞ্চের দেওয়া রায়; যে রায় অনুসরণ করা হলে আমরা একটা যুগান্তকারী বদল পেতাম। আপিল বিভাগ তার অনেকটা কাটছাঁট করেছিলেন। তদুপরি সেখানে বিচারপতি এম এ মতিন এ কথা নির্দিষ্ট করেছিলেন যে নিয়োগে প্রধান বিচারপতির মতই প্রাধান্য পাবে। আর এ কথা ফলিতার্থ যে বাছাই-প্রক্রিয়ায় অন্য জ্যেষ্ঠ বিচারক ও বারের আইনজীবীদের সঙ্গে তিনি আলাপ-আলোচনা করবেন।
আপিল বিভাগের রায় হলো, বিচারকপ্রার্থীর আইনি বুদ্ধি প্রকর্ষ বা ‘লিগ্যাল অ্যাকুমেন’ এবং উপযুক্ততা নিশ্চিত করবেন সুপ্রিম কোর্ট, অ্যান্টিসেডান্টাস বা পূর্ববর্তী ঘটনাবলির জোগান দেবেন নির্বাহী বিভাগ। সরকারের গোয়েন্দাসহ নানা বিভাগ আছে। কিন্তু সুপ্রিম কোর্টের তো গোয়েন্দা শাখা নেই। তাহলে প্রধান বিচারপতি বিপুলসংখ্যক আগ্রহীর মধ্য থেকে কার বেশি ধীশক্তি ও উপযুক্ততা, তা কী করে যাচাই-বাছাই করবেন? তাঁর তো একটা মাধ্যম থাকবে। এখন যদি প্রধান বিচারপতি জ্যেষ্ঠ ব্যক্তিদের সঙ্গে কথাবার্তা বলেছেন বলে প্রতীয়মান না হয়, তাহলে এর বাছাই-প্রক্রিয়ার স্বচ্ছতা ও গ্রহণযোগ্যতা নিয়ে প্রশ্ন দেখা দেওয়াই স্বাভাবিক।
২০০৯ সালের রায়টিই বিদ্যমান আইন। প্রধান বিচারপতি তাঁর জ্যেষ্ঠ সহকর্মী ও বারের জ্যেষ্ঠ সদস্যদের সঙ্গে আলাপ করবেন। আমরা যদি ধরে নিই, প্রধান বিচারপতি এই শর্ত পূরণ করেছেন, তা বললেই কিন্তু আপিল বিভাগের রায়ের শর্ত পূরণ হবে না। তাই কাদের সঙ্গে আলোচনা করা হয়েছে, অর্থাৎ বাছাই-প্রক্রিয়ার রূপটি আমরা জানতে ও বুঝতে চাই। আইনমন্ত্রী, অ্যাটর্নি জেনারেলসহ আওয়ামী লীগের সক্রিয় অনেক নেতা বারের জ্যেষ্ঠ নেতা। যদি দেখা যায়, তাঁরাই শুধু আলাপের প্রক্রিয়ায় আছেন, তাহলে চিত্রটা আরও পরিষ্কার হতে পারে। আইন বলছে, বাছাই-প্রক্রিয়া হতে হবে স্বচ্ছ। সেই স্বচ্ছতা কেমন, তা-ও নির্দিষ্ট। বিচারপতি এম এ মতিন লিখেছেন, ‘প্রক্রিয়াটি হবে স্বচ্ছ, সুষ্ঠু এবং তার ওজস্বিতাও থাকবে। সুষ্ঠু ও স্বাধীন বাছাই-প্রক্রিয়ার মধ্য দিয়ে এই পদের জন্য এমন লোক বেছে নিতে হবে, যাঁদের সর্বোচ্চ পেশাগত যোগ্যতা এবং ব্যক্তিগত চারিত্রিক শুদ্ধতা রয়েছে। এর আরও একটি শর্ত রয়েছে। বাছাই থেকে নিয়োগ পর্যন্ত পুরো প্রক্রিয়াটি লিখিত হতে হবে। প্রত্যেক প্রার্থীর জন্য আলাদা রেকর্ড থাকবে।’ যথাযথভাবে এর রেকর্ড তৈরি ও তা সংরক্ষিত থাকছে কি না, তা আমরা জানতে চাই। তবে আমরা আওয়ামী লীগের চেতনা ধারণ করেন এমন অনেক যোগ্য আইনজীবীকেও উন্মুক্ত মন নিয়ে এই প্রক্রিয়ায় অংশ নেওয়ার প্রস্তুতি নিতে দেখি না। অবশ্য অনেকে বলবেন, স্মরণকালে এটা কে কবে দেখেছে। আমাদের জবাব, ২০০৯ সালে দেওয়া রায়ের পরে অবস্থাটি আগের মতো থাকতে পারে না। যদি থাকে, তাহলে বুঝতে হবে, রায় বা আইন লঙ্ঘিত হচ্ছে।
আগেভাগে কাউকে কিছু না জানতে দিয়ে ছয়জনকে বিচারক বাছাইয়ে তেমন একটা ধারণাই মিলছে। এই নিয়োগ-প্রক্রিয়া তাই গতানুগতিক। বদলের লেশমাত্র নেই। যদিও সেভাবে সক্রিয় দলীয় কর্মী বা ক্যাডার টাইপের কেউ নেই, সেটা খুবই ইতিবাচক। কিন্তু মূলগতভাবে এই বাছাই দলীয় দৃষ্টিভঙ্গিমুক্ত নয়, এখানে দলীয় চিন্তা-চেতনার ঊর্ধ্বে ওঠার কোনো প্রয়াস নেই। বরং তদবির, জ্যাক ও ধরাধরি প্রাধান্য পেয়েছে বলেই প্রতীয়মান হয়। তাঁরা সাধারণভাবে একটি দলের প্রতিই সমবেদনাশীল। তবে সার্বিকভাবে এই পর্বটি মোটামুটি। একজন জ্যেষ্ঠ আইনজীবীর কথায়, ‘খুব একটা খারাপ নয়, খুব একটা ভালোও নয়।’ অবশ্য দু-একজনের যোগ্যতা ও দক্ষতা বেশ প্রশ্নসাপেক্ষ।
এখন প্রকারান্তরে অঙ্ক কষা চলছে। আর কতজন নিলে দলানুসারীরা আরও ভারী হবে। বিচারক নিয়োগের কারণ সম্পর্কে মুখে মন্ত্রীরা বলবেন সুপ্রিম কোর্টে মামলার পাহাড় জমে আছে। জনগণকে দ্রুত বিচারসেবা তো দিতে হবে ইত্যাদি। কিন্তু এই মন্ত্রীরা কখনো মামলার নিষ্পত্তি হারের সঙ্গে বিচারকসংখ্যার অনুপাত প্রকাশ করবেন না। কারণ, চিত্রটি অত্যন্ত ধূসর। সরকার অযোগ্য ও অদক্ষ বিচারকদের বহাল রেখে এবং অযোগ্যদের সংখ্যা বাড়িয়ে কিংবা অধিকতর যোগ্যদের পেছনে ফেলে শুধু মাথা ভারী করতে পারবে। মামলার জট কমানো কিংবা সুবিচার দিতে পারবে না। বিচারপ্রার্থীদের কষ্ট লাঘব করতে পারবে না।
এর আগে আমরা দলীয়করণকে নিষ্ঠুর নিয়তি ধরে বলেছিলাম, আওয়ামী লীগের অনুসারীদেরই (চেতনাগতভাবে কোনো দলের সমর্থক হয়েও বিচারকাজে নিরপেক্ষ থাকা সম্ভব) বিচারক নিয়োগ দেওয়া হোক, তবে যেন তাঁদের মধ্য থেকে যোগ্যতমদের দেওয়া হয়। যোগ্যতা ও দক্ষতার প্রশ্নে যেন আপস না করা হয়। এখন সমস্যা দাঁড়াচ্ছে, সুপ্রিম কোর্ট ও নির্বাহী বিভাগ উভয়ে যেন যোগ্যতা ও দক্ষতার মানদণ্ডকে বায়বীয় রাখার পক্ষপাতী। উভয়ে যেন অস্বচ্ছতা বজায় রাখতেই আগ্রহী। বাছাইয়ের ক্ষেত্রে পদ্ধতি নয়, ব্যক্তিবিশেষের পছন্দ-অপছন্দই নিয়ামকশক্তি।
বিএনপি-সমর্থক বার সভাপতি খন্দকার মাহবুব হোসেনের কাছে মন্তব্য চাইলাম। তিনি সনাতনি নেতিবাচকতা কিছুটা পরিহার করেই বললেন, ‘আমরা তাঁদের সংবর্ধনা দেব না। কারণ, আমরা বিচারক নিয়োগে নির্দিষ্ট নীতিমালাভিত্তিক পদ্ধতি চেয়েছি। দলীয় রাজনৈতিক বিবেচনা পরিহার করতে বলেছি, সেটা করা হয়নি। অধিকতর যোগ্য ও দক্ষদের নিয়োগ দেওয়া হয়নি।’ তাঁর কথায়, ‘দক্ষতা পাশ কাটিয়ে ২০০ বিচারক নিয়োগ করেও মামলার জট কমবে না।’
আমরা দেখি, আগে যেসব অযোগ্য বিচারককে নিয়োগ দেওয়া হয়েছিল, তাঁদের বিষয়ে বিহিত ব্যবস্থা গ্রহণের কোনো তৎপরতা নেই; বারের সভাপতি যদিও বলছেন, ‘মেধার ভিত্তিতে নয়, আনুগত্যের ভিত্তিতে নিয়োগ হলে তাঁদের অপসারণে পরবর্তী সরকার রাজনৈতিক সিদ্ধান্ত নেবে।’ কিন্তু তাতে আমরা ভরসা পাই না। কারণ, আমরা একটা বাস্তব ভাগাভাগি দেখছি।
আমরা অনেক সময় একদল চেনা আইনজীবীকে এক ধরনের বেঞ্চে আবার তাঁদের প্রতিপক্ষকে অন্য ধরনের বেঞ্চে গিয়ে প্রতিকার প্রার্থনায় বড়ই উথাল-পাথাল হতে দেখি।
আওয়ামী লীগ অতীতের ‘ভুল’ থেকে ‘শিক্ষা’ নেবে। তারা সম্ভবত তাদের মেয়াদ শেষে এমন একটি সুপ্রিম কোর্ট দেখতে চায়, যেখানে তাদের আমলে নিয়োগ পাওয়া বিচারকেরা সংখ্যাগরিষ্ঠ এবং তাঁরা সবাই স্থায়ী। সেই লক্ষ্যে আরও ১৫ থেকে ২০ জনকে ঢোকানো হবে, যাতে তাদের বাছাই ভবিষ্যতে ছাঁটাই না হয়।
আমাদের রাষ্ট্রপতির কাছে আমরা নির্দলীয় ও নিরপেক্ষ কিছু সহজে আশা করি না। তবে বিচারক নিয়োগে তিনি যেভাবে তাঁর সাংবিধানিক ক্ষমতার প্রয়োগ করছেন, তাতে দলীয় দৃষ্টিভঙ্গি প্রকট। এতে সংবিধানের চেতনাও নস্যাৎ হচ্ছে। বিশ্বের কোনো সভ্য দেশ দাবি করতে পারে না যে তারা সাংবিধানিক পদধারীদের সংখ্যা নির্দিষ্ট করবে না। যখন যেমন খুশি তখন তেমন তারা সংখ্যা বাড়িয়ে চলবে কিংবা হ্রাস করবে।
কিছুদিন আগে আমরা দেখেছি, আপিল বিভাগের বিচারকসংখ্যা আইন দ্বারা ১১ জন নির্দিষ্ট করার পরও বেশ কিছু পদ দীর্ঘদিন খালি রাখা হয়েছে। এখনো তিনটি পদ খালি রাখা হচ্ছে। তদুপরি অজানা কারণে আটজন বিচারক থাকা সত্ত্বেও দুটি স্বতন্ত্র বেঞ্চ গঠন করা হচ্ছে না। এর কোনো কিছুই আইন সমর্থন করে না।
যা আইনের হিসাবে মেলে না, তা অনেক সময় দূষিত রাজনৈতিক হিসাবে মেলে।
সরকার পরিকল্পিতভাবে হাইকোর্টের বিচারকের সংখ্যা নির্দিষ্ট করেনি। আইনমন্ত্রী কি জবাব দেবেন, আপিল বিভাগের বিচারকসংখ্যা, যা কোনো দিন নির্দিষ্ট ছিল না, সেটা নির্দিষ্ট করা সংবিধানসম্মত হলে হাইকোর্টের বিচারকসংখ্যা আইন দ্বারা নির্দিষ্ট করা হচ্ছে না কেন?
বিএনপি-সমর্থিত সুপ্রিম কোর্ট বার সভাপতি চান হাইকোর্টের বিচারকসংখ্যা নির্দিষ্ট করা হোক। কিন্তু এ নিয়ে তাঁরা আন্দোলনে যাবেন না। কারণ, বিএনপিও চায়, এটা খালি থাকুক। ব্ল্যাঙ্ক চেক সবারই পছন্দ। ইচ্ছামতো টাকার অঙ্ক লিখে চেক ভাঙানোর মজাই আলাদা। বিএনপির ক্ষমতা পুনর্দখলের খোয়াব পূরণ হলে তারাও সংখ্যার খেলা খেলবে। না হলে সুপ্রিম কোর্ট অঙ্গনে এখন যাঁরা জ্বালাও-পোড়াও কর্মসূচি দিয়ে ‘বেগম খালেদা জিয়া ও তদীয় পুত্রের’ জন্য এত কষ্ট সইছেন, তাঁদের কাজের মূল্যায়ন কীভাবে হবে! সে জন্য তাঁদের চোখ ওই সংখ্যাহীন সুড়ঙ্গের দিকে।
এ বি এম খায়রুল হক তখন প্রধান বিচারপতি। বিগত তত্ত্বাবধায়ক সরকারের আমলে দুই বছরের জন্য নিয়োগ পাওয়া কয়েকজন অতিরিক্ত বিচারককে তিনি স্থায়ী করার সুপারিশ করেননি। তাঁরা কী কারণে বাদ পড়লেন, তার কোনো মানদণ্ড ছিল কি না, সেটা যাচাইয়ে আমরা ব্যর্থ হয়েছি। কোনো পরিষ্কার ধারণা পেলাম না। তবে বাদ পড়া একজন বিচারক আমাকে বলেছিলেন, তিনি তাঁর দুই বছরে যেসব রায় দিয়েছিলেন, তার একটা সংকলন তিনি প্রস্তুত করেছিলেন। আশায় ছিলেন, বাছাই-প্রক্রিয়ার অংশ হিসেবে প্রধান বিচারপতির দপ্তর থেকে তাঁর ডাক পড়বে। তখন তিনি তাঁর যোগ্যতার দাবি ব্যাখ্যা করবেন। কিন্তু সেটা ঘটেনি। এখন আমরা যদি জানতাম সুপ্রিম কোর্ট তাঁর নিজস্ব ব্যবস্থায় এ ধরনের একটি অনুশীলন করেছিলেন, তাহলে আমরা নিশ্চিত হতাম। কিন্তু সে ধরনের কিছু আমরা জানি না।
সুরঞ্জিত সেনগুপ্ত দাবি করতে পারেন, তাঁর একটি ভবিষ্যদ্বাণী আজ প্রমাণিত। ভাগ্যিস, গ্যালিলিওর মতো তাঁকে বাহাত্তরে কেউ পাগল বলেনি। সংবিধানে তাঁর সই না দেওয়ার অন্যতম কারণ ছিল আইনজীবীদের হাইকোর্টের জজ বানানোর বিধান করা। তিনি লিখেছিলেন, ১০০ শতাংশই জেলা জজ থেকে নিয়োগ দেওয়া হোক। কারণ, আইনজীবীদের মধ্য থেকে নিলে দলীয়করণ ঘটবে। তাঁর আশঙ্কা সত্যে পরিণত হয়েছে। বাড়তি পাওনা হলো, যা কখনো ঘটেনি, ১০০ শতাংশই জেলা জজমুক্ত বিচারক নিয়োগ ঘটেছে এবারে। যদিও দলদূষণের প্রকোপ থেকে আজ জেলা জজরাও মুক্ত নন।
তবে ড. শাহ্দীন মালিক যে উদ্বেগ প্রকাশ করেছেন, সেটার একটা জবাব পাওয়া দরকার। ছয় বিচারক নিয়োগে তাঁর মন্তব্য, ‘বিচারক বাছাইয়ে স্পষ্টতই প্রধান বিচারপতি ও জ্যেষ্ঠ বিচারপতিদের কাছে দলীয় পরিচয় অন্যতম যোগ্যতা হয়ে গেছে। দলের ব্যাপারে সরকার এবং প্রধান বিচারপতির মধ্যে কোনো পার্থক্য আছে বলে প্রতীয়মান হয় না।’ এরপর প্রশ্নটি যদি এই হয়, সরকার যে ক্ষেত্রে দলীয় বিবেচনায় প্রধান বিচারপতি নিয়োগ দেয়, তখন কী হবে?
প্রশ্ন তো বিচিত্র। দলীয়করণকে নতুন করে সংজ্ঞায়িত করা আবশ্যক। প্রধান বিচারপতি এ বি এম খায়রুল হকের সুপারিশের সব আইনজীবী বিচারক হলেন না কেন? প্রধান বিচারপতির সুপারিশ গ্রহণ যদি আপিল বিভাগের রায়ের মতে নির্বাহী বিভাগের জন্য বাধ্যতামূলক হয়, তাহলে তা অগ্রাহ্য হচ্ছে কীভাবে? সাবেক প্রধান বিচারপতির কোনো সুপারিশ কারণ না দেখিয়ে নির্বাহী বিভাগ অগ্রাহ্য করতে না পারলে উত্তরসূরি প্রধান বিচারপতিরও পারার কথা নয়। তাই বলি, বিচারক বাছাইয়ের প্রক্রিয়াটি আপিল বিভাগের রায় বা আইনমতেই অস্বচ্ছ মনে হয়। অস্বচ্ছ প্রক্রিয়া মানেই বেআইনি!
নাইকো-হোসেন! পদ্মা-হোসেন!:
আমাদের পদ্মা সেতু প্রকল্পের জন্য মন্ট্রিলের এসএনসি-লাভলিনের দপ্তরে হানা দেওয়া কানাডীয় কর্তৃপক্ষের নাম আরসিএমপি (রয়্যাল কানাডিয়ান মাউন্টেড পুলিশ) ইন্টারন্যাশনাল অ্যান্টি করাপশন ইউনিট। তাদের কপাল বটে। ছয় বছর কাজ করে এক হোসেনকে কাবু করতে না করতে হয়তো তাদের শ্রবণযন্ত্রে আঘাত হানছে আরেক হোসেন। নাইকোর পরে পদ্মা। মোটা দাগে দুই হোসেনের গল্প। একটি প্রমাণিত। আরেকটি অনুমাননির্ভর।
নাইকো জোটের হোসেনকে (এ কে এম মোশাররফ হোসেন) ১,৯০,৯৮৪ কানাডীয় ডলার খরচ করে গাড়ি কিনে দিয়েছিল। রাজসিক ভ্রমণ ও খানাপিনা ঘুষ দিয়েছিল। উদ্দেশ্য ছিল, মওকা পেতে প্রতিমন্ত্রীকে কাজে লাগানো। তারা তাদের ওয়েবসাইটে এটা প্রকাশ করে গত বছরের জুনে। গত সেপ্টেম্বরে ওই একই আরসিএমপি হানা দিল লাভলিনের দপ্তরে।
বিশ্বব্যাংক কেন পদ্মা সেতু প্রকল্প আপাতত স্থগিত করেছে, তার কারণ ‘দুর্নীতি’ বলা হলেও বিষয়টি অস্পষ্ট। প্রথম আলোতে অর্থমন্ত্রী আবুল মাল আবদুল মুহিতের সাম্প্রতিক সাক্ষাৎকারে মনে হতে পারে পদ্মাপচন জোট আমলেই ধরেছিল। আওয়ামী প্রচারযন্ত্র নানা রঙেঢঙে সেদিকে ইঙ্গিত করছে। কিন্তু আমরা এখন জানছি যে, তিনটি অভিযোগ তুলেছে বিশ্বব্যাংক। দুটি বিএনপি আমলের, আরেকটি হালের। অর্থাৎ পদ্মায় বিএনপি নেই।
১৩ অক্টোবর বিশ্বব্যাংকের আবাসিক পরিচালক ডেইলি স্টারকে বলেছেন, ‘আমরা গোড়া থেকেই বলে আসছি “জুয়াচুরি এবং দুর্নীতির” (ফ্রড অ্যান্ড করাপশন) বিষয়ে পুরোপুরি সন্তুষ্ট না হওয়া পর্যন্ত আমরা অগ্রসর হব না। এবং সেটা বাংলাদেশের জনগণের স্বার্থে।’
প্রধানমন্ত্রী এ পর্যন্ত দায়সারা তদন্তের নির্দেশ নিয়েছেন। এই তদন্তের সঙ্গে কোন পর্যায়ের, কতজন কর্মকর্তা জড়িত, তাঁদের কার্যপরিধি কী, তাঁরা কবে কখন কার কাছে রিপোর্ট দেবেন, সে বিষয়ে আমরা জানি না। হঠাৎ খবর পাই সেগুনবাগিচার নখদন্তহীন দুদক বিশ্বব্যাংকের কাছে অভিযোগের বিষয়ে জানতে চেয়েছে। অর্থমন্ত্রী মুহিতও দুদককে অবহিত করতে বিশ্বব্যাংককে চিঠি দেবেন বলে ডেইলি স্টার রিপোর্ট বলছে।
নাইকো-হোসেনের টিকি ছুঁতে আমরা গলদঘর্ম। ক্ষমতায় নেই তাতেও। এখন পদ্মা-হোসেনের কী হবে। দেশের সীমান্তের বাইরে যদি নাইকোর দুর্নীতি হাতেনাতে এবং সন্দেহাতীতভাবে না ধরা পড়ত, তাহলে বাংলাদেশে এটা বিশ্বাস করানোও সম্ভব ছিল না। নিরুপায় হয়েও পাবলিককে মানতে হয় যে, নেত্রী হোসেনকে প্রশ্রয় দিয়েছিলেন।
দুই হোসেনের মধ্যে অনেক মিল। দুটোতেই কানাডীয় কোম্পানি। নাইকোর চেয়ে লাভলিন আরও বেশি শক্তিশালী। এ কোম্পানিটি বিশ্বের অন্যতম বৃহত্তম। বিশ্ব রাজনীতির দাবা কোর্টেও তার পদচারণ আছে। কানাডীয় পররাষ্ট্রমন্ত্রীর গোপন লিবিয়া সফরের প্রতিনিধি থেকেছে লাভলিন। লাভলিন ধোয়া তুলসী পাতা নয়।
কানাডীয় টিভি গত ১৯ সেপ্টেম্বর জানিয়েছে, লাভলিনের প্রধান নির্বাহী পিয়েরে বলেছেন, লাভলিন বর্তমানে বাংলাদেশের একটি প্রকল্পের বিষয়ে দুর্নীতির অভিযোগ খতিয়ে দেখছে। এর সঙ্গে জড়িত থাকার দায়ে আরসিএমপি সম্প্রতি অন্টারিয়তে লাভলিন অফিসে অভিযান চালিয়েছে। লাভলিনের বদনাম নতুন নয়। এমনকি ফ্রড বা প্রতারণার দায়ে বিশ্বব্যাংকের প্রকল্পে অংশগ্রহণে ইতিপূর্বে নিষিদ্ধ হয়েছিল তারা। সেপ্টেম্বরে ফাঁস হওয়া সে দেশের একটি টাস্কফোর্সের প্রতিবেদন বলেছে, কুইবেকে সরকারি ঠিকা কাজের মূল্যবৃদ্ধিতে লাভলিনও জড়িত। টিভি প্রতিবেদনমতে, কুইবেকের প্রধানমন্ত্রী এ বিষয়ে গণতদন্ত অনুষ্ঠানে অস্বীকৃতি জানিয়েছেন। যদিও ওই প্রতিবেদনে লাভলিন ছাড়াও মন্ট্রিলের রাজনৈতিক দল ও সংঘটিত অপরাধ সংঘটনকারী শক্তির যোগসাজশ রয়েছে। এই প্রতিবেদন যে টাস্কফোর্স তৈরি করেছে, তারা প্রধানমন্ত্রীর নিয়োগপ্রাপ্ত। সবচেয়ে আশঙ্কার বিষয় যে কেউ একমত হবেন যে, ‘সম্ভবত সবচেয়ে বিস্ফোরক অভিযোগগুলোর মধ্যে রয়েছে লাভলিনের মতো নির্মাণ কোম্পানির সঙ্গে মাফিয়াদের যোগসাজশ রয়েছে। তারা নির্মাণ কোম্পানিগুলোর পক্ষে প্রতিদ্বন্দ্বী নির্মাণ প্রতিষ্ঠানগুলোকে হুমকি দিয়ে কিংবা ঠিকাদারি-প্রক্রিয়ায় লাল ফিতার দৌরাত্ম্য সৃষ্টি করে লাভলিনকে সুবিধা পাইয়ে দিয়েছে।’
বিএনপির হোসেনকে দিয়ে নাইকো যা করিয়েছে আওয়ামী হোসেনকে দিয়ে লাভলিন তা-ই করিয়েছে বলেই অভিযোগ। নাম প্রকাশে অনিচ্ছুক দেশের একজন প্রথিতযশা অর্থনীতিবিদ যিনি বিশ্বব্যাংক ও দাতা সংস্থার কর্মকাণ্ডের সঙ্গে সুপরিচিত, তিনি গতকাল লেখককে বলেছেন, একজন মন্ত্রীর কোম্পানি পদ্মা সেতু প্রকল্পের সার্বিক তদারকির জন্য ঠিকাদার বাছাই প্রক্রিয়ায় প্রভাব খাটিয়েছে। ওই কোম্পানি সম্ভাব্য বিদেশি কোম্পানিগুলোর কাছে এ মর্মে চিঠি চালাচালি করেছে যে, ওই কাজ পেতে হলে তারা দরকারি সুবিধা দিতে পারে। এমন অস্বচ্ছতায় লাভলিন কাজ পায়। এতে বিদেশি প্রতিযোগীরা ক্ষুব্ধ হয়। তারা প্রমাণপত্র বিশ্বব্যাংকের কাছে হস্তান্তরও করেছে। ওই অর্থনীতিবিদ লেখককে বলেন, ‘বিশ্বব্যাংক পদ্মা সেতু প্রকল্পের বিষয়ে দুটি শব্দ ব্যবহার করছে। প্রথমটি ফ্রড দ্বিতীয়টি করাপশন। অর্থমন্ত্রীর গতকালের বক্তব্য কিন্তু অর্থনীতিবিদের কথাকেই আরও জোরালো করে। কারণ, তিনি বলেন, পদ্মা প্রকল্পে দুর্নীতি হয়নি অন্তত ভূমি অধিগ্রহণ ও পুনর্বাসনে। বিশ্বব্যাংক এখানে অভিযোগও করেনি।
যোগাযোগমন্ত্রী সৈয়দ আবুল হোসেনের মুখে আমরা বারংবার শুনেছি, প্রকল্পের কাজই শুরু হলো না, টাকা-পয়সা খরচ হলো না তাহলে দুর্নীতি হলো কী করে। এটা ঠিক যে, আমাদের দেশে দুর্নীতির গতর গন্ডারের চামড়ার মতোই এখনো এতটাই মোটা রয়ে গেছে যে, টাকা মারা ছাড়া অন্য সব দুর্নীতি পাত্তা পায় না। কিন্তু ওই অভিযোগ যদি সঠিক হয়ে থাকে তাহলে পরিকল্পিতভাবে কোনো একটা কোম্পানিকে লোয়েস্ট বিডার বানানোও জুয়াচুরি। এটি দণ্ডনীয় প্রতারণা। একে অবশ্যই গুরুতর দুর্নীতি হিসেবেও আখ্যা দেওয়া চলে।
আমরা মনে রাখব যে, শিল্পোন্নত দেশের মোর্চা জি-সেভেনের মধ্যে কানাডা কিন্তু দুর্নীতিতে চ্যাম্পিয়ন হয়েছে। সুতরাং চ্যাম্পিয়নশিপের একটা মিল আছে। নাইকোতে আমরা দেখেছি, কানাডার লিবারেল পার্টির সিনেটর ম্যাক হার্ভ কি করে বাংলাদেশে ছুটে এসে নাইকোর পক্ষে নির্লজ্জ দালালি করেছেন। মন্ত্রিপাড়ায় দৌড়াদৌড়ি করেছেন। বাংলাদেশে নিযুক্ত তখনকার কানাডীয় হাইকমিশনার তাঁর বিবৃতিতে সিনেটর হার্ভের অনৈতিক কাণ্ড অকপটে তুলে ধরেছেন। তিনি বলেছেন, তিনি ঢাকার হোটেলে ছুটে গেছেন। তাঁকে বলেছেন, আপনি কিছুতেই একটি কোম্পানির পক্ষে বাংলাদেশের মন্ত্রীদের সঙ্গে আলাপ-আলোচনায় যেতে পারেন না। কিন্তু তাঁকে আটকাতে পারিনি। তিনি এক রাতে বাংলাদেশের তৎকালীন পররাষ্ট্রমন্ত্রীর বাড়িতে যান তাঁকে না জানিয়ে।
বাংলাদেশ ও কানাডাকে আমরা দুর্নীতির দুই মেরুর দুই চ্যাম্পিয়ন ধরে নিলে বলতে পারি, সিনেটর হার্ভকে কিন্তু জনগণের সামনে বিবৃতি দিতে হয়েছে। আমাদের এথিক্স কমিটি হোসেন বা মোরশেদ খানদের ডাকবে না। সিনেটের এথিক্স কমিটিতে নাইকো নিয়ে হার্ভ বক্তব্য দিয়েছেন। আরসিএমপি ছয় বছর তদন্ত চালিয়ে নাইকোকে কাঠগড়ায় দাঁড় করিয়েছে। আদালতে ৯৪ লাখ ৯৯ হাজার ডলার দণ্ড দিয়েছে। এখানেই শেষ নয়, কুইন্স বেঞ্চ নাইকোকে আগামী তিন বছর চোখে চোখে রাখবে। শর্ত হলো, তারা তাদের অডিট রিপোর্ট আদালতের কাছে জমা দেবে। আর গত জুনে কানাডার গ্লোব অ্যান্ড মেইল পত্রিকা জানিয়েছে, সিনেটর হার্ভের বিরুদ্ধে আরসিএমপি নতুন করে জনগণের অর্পিত বিশ্বাস ভঙ্গের অপরাধে তদন্ত শুরু করেছে। তাঁর বিরুদ্ধে অভিযোগ, তিনি ফেডারেল সরকারের জারি করা বিশেষ পাসপোর্ট ব্যবহার করে বাংলাদেশে গিয়েছিলেন নাইকোর পক্ষে লবিং করতে। নাইকো এক বিবৃতিতে বলেছে, হার্ভকে তারা ২০০৫ সালের সেপ্টেম্বর থেকে ২০০৬ সালের জুলাইয়ের মধ্যে ৬৫ হাজার ডলার দিয়েছিল ব্যক্তিগতভাবে, সিনেটর হিসেবে নয়।
পাঠক, আপনাদের কি এই সুরটা একটু চেনা চেনা লাগছে না। আমরা স্থানীয় সরকার প্রতিমন্ত্রী সৈয়দ আবুল হোসেনকে আওয়ামী লীগের বিগত সরকারে ব্যক্তিগত বাণিজ্য সফর করতে দেখেছিলাম। সেবার তাঁকে শুধু সে কারণেই পদত্যাগ করতে হয়েছিল। এবার তিনি সততার সনদসহ নানা ধরনের কসরত করে টিকে থাকতে চাইছেন। তাঁর আসলে বিতর্ক এড়াতেই উচিত ছিল পদত্যাগ করা। তদন্তে যদি তাঁর সম্পৃক্ততা কোনোভাবেই প্রমাণিত না হয় তখন তিনি না হয় আবার পুনর্বহাল হবেন। মরিয়ার্টিকে তিনিই বলেছিলেন পদ্মা সেতু এই মেয়াদে শেষ করতে না পারলে প্রধানমন্ত্রী তাঁকে বরখাস্ত করবেন বলে জানিয়েছেন। সার্বিক বিবেচনায় তিনি সরে দাঁড়ালে পদ্মা সেতু নিয়ে সৃষ্ট মেঘ কেটে যেতে পারে।
এক হোসেনের কারণে নাইকো কেলেঙ্কারি হয়েছিল। আরেক হোসেনের কারণে পদ্মা সেতুর কাজ আটকে থাকবে—তা কোনোভাবেই কাম্য নয়। হোসেনের পর হোসেন নিয়ে জাতিকে যেন আর বিলাপ করতে না হয়।
তাহরির স্কয়ার-কায়রো, জুকোটি পার্ক-নিউইয়র্ক:সাবওয়ে থেকে বেরোতেই কানে এল স্লোগান। একটা লম্বা মিছিল চলছে—মুখ্যত হাইতি থেকে আগত অভিবাসীদের, ওয়াল স্ট্রিটের দিকে। জুকোটি পার্কের দিকে না গিয়ে তারা বাঁয়ে ঘুরে সোজা এগিয়ে গেল। হাতে প্ল্যাকার্ড, কারও হাতে ড্রাম, হইহই করে চলেছে। খুব কাছ থেকে না দেখলে বোঝার উপায় নেই, এরা সবাই ‘অকুপাই ওয়াল স্ট্রিট’ বিক্ষোভকারীদের সঙ্গে সংহতি দেখাতে এসেছে।
মিছিল এড়িয়ে আমি জুকোটি পার্কের দিকে এগোই। শুক্রবারের বিকেল, সূর্য পশ্চিমে ঢলে পড়েছে। তেমন বড় কোনো পার্ক নয়, নিউইয়র্কে প্রায় সব আবাসিক এলাকায় এ ধরনের ছোট-বড় পার্ক রয়েছে, শহুরে মানুষেরা যাতে ইট-পাথরে থাকতে থাকতে সবুজের কথা একদম ভুলে না যায়, পায়ে হাঁটার বা শিশুদের নিয়ে খেলার সুযোগ পায়, সে কথা মনে রেখে নগর পরিকল্পনায় এ ধরনের পার্ক অন্তর্ভুক্ত করা হয়। দূর থেকে কানে ভেসে এল ড্রামের শব্দ, ঠিক সমতানে নয়, যে যার মতো ঢাকে চাটি দিচ্ছে। হাজার দুয়েক মানুষ হবে, ছড়িয়ে-ছিটিয়ে রয়েছে। প্রায় সবার হাতে হয় প্ল্যাকার্ড, নয়তো বুকে ঝোলানো কোনো কার্ড। অধিকাংশের মূল কথা: আমরা দেশের ৯৯ শতাংশ। দেশের দখল ফিরে পেতে আমরা প্রস্তুত।
লিবার্টি স্ট্রিটের গা ঘেঁষে ফুটপাতে বক্তৃতা হচ্ছে, নিচের পার্কে শ দুয়েক মানুষ। এখানে মেগাফোন বা কোনো ধরনের অ্যাম্পলিফায়ারের ব্যবহার নিষিদ্ধ, ফলে বক্তৃতা হচ্ছে খালি গলায়। বক্তা এক লাইন বলেন, আশপাশে সবাই সে কথা চেঁচিয়ে চেঁচিয়ে পুনরাবৃত্তি করে, যাতে দূরের মানুষ সে কথা শুনতে পায়। এর নাম দেওয়া হয়েছে হিউম্যান মেগাফোন। দেখলাম গ্রিসের একজন বক্তৃতা করছেন, মার্কিন বিক্ষোভকারীদের সঙ্গে সংহতি দেখাতে আজই এসে পৌঁছেছেন। পার্কের অন্যদিকে ছোটমতো একটি চত্বর, সেখানে জনা দশেক ড্রামবাদক, কেউ সুরে কেউ বেসুরে ড্রাম বাজিয়ে চলেছে। তার তালে-বেতালে জনা পাঁচেক নারী-পুরুষ নাচছে। এরই মধ্যে সে চত্বরের চারদিকে একটি মিছিল চলছে। পার্কের ভেতর টেবিল বিছিয়ে ডজন দুয়েক স্বেচ্ছাসেবক, নানা প্রশ্নের জবাব দিচ্ছে, নতুন স্বেচ্ছাসেবকের নাম তালিকাভুক্ত করছে। মাটিতে প্লাস্টিকের চাদরের ওপর নানা ধরনের খাবার সাজানো—মাফিন, ডোনাট, পিৎজ্জা ছাড়াও আছে বাক্সভর্তি আপেল ও কমলা। সবই কোনো না কোনোভাবে উপহার হিসেবে পাওয়া। একদম উল্টো দিকে, রাস্তা ঘেঁষে লম্বা তাক বাঁধা হয়েছে, তাতে অসংখ্য বই, পত্রপত্রিকা, গানের সিডি। এটা একটা মুক্ত লাইব্রেরি। যে বই বা সিডি ইচ্ছা হয়, নিয়ে যান। চাইলে এক-আধা ডলার সাহায্য করতে পারেন, কিন্তু কেউ আপনাকে টাকার কথা বলবে না। শুধু অনুরোধ, কাজ হয়ে গেলে ফেরত দেবেন। আপনার নিজের যদি দান করার মতো কোনো বই বা পত্রপত্রিকা থাকে, তা দিতেও অনুরোধ করা আছে। হাত দিতেই মিলে গেল আমার খুব প্রিয় একটি বই, হাওয়ার্ড জিন-এর পিপলস হিস্টরি অব আমেরিকা। দূরে জনা কয়েক পুলিশ সদস্য দাঁড়িয়ে। কোথাও কোনো ভাড়াটে গুন্ডা নজরে এল না। তবে শুনেছি, পুলিশের সারভেলেন্স ক্যামেরা চালু আছে। কারা আসে, কারা যায়, তার ছবি চলে যাচ্ছে পুলিশ সদর দপ্তরে। কিন্তু লোকজন তা নিয়ে খুব উদ্বিগ্ন মনে হলো না। সব মিলিয়ে বাতাসে বিপ্লবের বারুদের চেয়ে উৎসবের আমেজটাই বেশি।
এই হলো নিউইয়র্কের জুকোটি পার্কে ‘অকুপাই ওয়াল স্ট্রিট’-এর দৃশ্য। কায়রোর তাহরির স্কয়ারে বিক্ষোভের সময় আমার যাওয়া হয়নি। টিভির পর্দায় যে ছবি দেখেছি, তার সঙ্গে মিল আছে বৈকি। আমার এক মিসরীয় বন্ধুই বললেন, কায়রোতে তাঁরা সংখ্যায় অনেক বেশি ছিলেন, কিন্তু ‘স্পিরিট’-এর দিকে দিয়ে এই দুয়ের মিল আছে। পুরোনো ব্যবস্থা আর মেনে নেওয়া যায় না, সে দাবি তাহরিরে যেমন ছিল, এই জুকোটি পার্কেও। শুরুতে জনা কয়েক বিক্ষোভকারী নিয়ে তাহরিরে বিপ্লবের শুরু। অকুপাই ওয়াল স্ট্রিটও তা-ই। গত ১৭ সেপ্টেম্বর যখন শুরু হয়, সে সময় কেউ ভাবেনি লম্বা সময় ধরে এই বিক্ষোভ চলবে। কিন্তু এক মাসের পরও লোক আসা কমেনি, বরং বেড়েছে। ক্রমশ দেশের অন্যত্র—এক হিসাবে প্রায় ৭০টি শহরে এই ধাঁচের বিক্ষোভ চলছে।
জুকোটি পার্কে যাঁরা এসেছেন, তাঁদের অনেকের বিশ্বাস, এই বিক্ষোভ থেকে বড় ধরনের পরিবর্তন আসবে। সত্যি যদি সমাজের শিকড় ধরে নাড়া দেওয়া যায়, তার ওপর কাঠামো-ভেতর কাঠামোয় বড় ধরনের পরিবর্তন আসে, তাহলে সেটা একরকমের বিপ্লবই হবে। এখন পর্যন্ত গোলাগুলি ছোটেনি বটে, কিন্তু দেড়-দুই শ মানুষ গ্রেপ্তার হয়েছেন। তাঁদের মধ্যে সবাই যে তরুণ বা যুবক, মোটেই নয়। মধ্য বয়সী, এমনকি ৭০-৮০ বছরের হাড় শক্ত এমন নারী-পুরুষও এই আন্দোলনে জড়িয়ে পড়েছেন। এঁদের কেউ কেউ ষাটের দশকে ভিয়েতনামবিরোধী আন্দোলনে অংশ নিয়েছিলেন, পুলিশের সঙ্গে হাতাহাতি লড়াইও করেছেন। একসময় বিপ্লবের স্বপ্ন দেখেছিলেন, হয়তো এখনো দেখেন। জুকোটি পার্কে আলাপ হলো সে রকম একজন, প্রায় ৮০ বছরের এক সাবেক শ্রমিকনেতার সঙ্গে। গায়ে চড়ানো চে গুয়েভারার চিত্রসংবলিত টি-শার্ট। আমার সঙ্গে সজোরে করমর্দন করে বললেন, ‘ইয়েস, দিস ইজ দি বিগিনিং।’ তাঁর কথা শুনে বিশ্বাস করতে ইচ্ছে করল, যদিও জানি ব্যাপারটা অত সহজ নয়।
কিন্তু ঠিক কী পরিবর্তন এরা চায়? কীভাবেই বা সে পরিবর্তন আসবে? কায়রোর বিক্ষোভকারীদের সুস্পষ্টই দাবি ছিল হোসনি মোবারক ও তাঁর চামচাদের সরাতে হবে। কিন্তু এখানে কারও কোনো সুনির্দিষ্ট দাবি নেই। সবাই রুষ্ট আমেরিকার অর্থ-ব্যবস্থার ওপর। মাত্র ১ শতাংশ মানুষ—ওয়াল স্ট্রিট যার প্রতীক—তাদের নিয়ন্ত্রণে দেশের অধিকাংশ সম্পদ। মাত্র ছয়টি বড় ব্যাংক ও আর্থিক সংস্থা দেশের মোট জাতীয় আয়ের ৬০ শতাংশের সমপরিমাণ সম্পদের মালিক। চারটি ব্যাংক একাই সব ক্রেডিট কার্ডের সরবরাহকারী। আমেরিকার আজকের যে কঠিন সময়, তার এক প্রধান কারণ এসব ব্যাংক ও আর্থিক সংস্থার সীমাহীন লোভ। ব্যাংকিং খাতে নিয়ন্ত্রণ শিথিল করার ফলে গৃহায়ণ খাতে যে ধস নামে, মন্দাবস্থার সূচনা সেখান থেকেই। বলা হয়েছিল, বড় ব্যাংকগুলো প্রায় দেউলিয়া হওয়ার জোগাড়। তাদের বাঁচাতে সরকারি টাঁকশাল থেকে প্রায় ১৬ ট্রিলিয়ন ডলার খরচ করা হয়। ব্যাংকগুলো ইতিমধ্যে তাদের সংকট কাটিয়ে উঠেছে। শুধু তা-ই না, এখন তারা লাভের পাহাড়ের ওপর বসে। অন্যদিকে সাধারণ নাগরিক, যারা এই সংকটের শিকার, তাদের উদ্ধারে কোনো কার্যকর চেষ্টা নেই, উল্টো সামাজিক খাতে ব্যয়সংকোচনের চেষ্টা চলছে। প্রতি ১০ জনের একজন এখন বেকার। প্রায় পাঁচ কোটি লোকের বাস দারিদ্রসীমার নিচে। কোনো স্বাস্থ্যবিমা নেই, এমন মানুষের সংখ্যা ছয় কোটির ওপর। সম্পদের অপ্রতুলতার কারণে শিক্ষা ও স্বাস্থ্য খাতে ব্যয় বরাদ্দ কমিয়ে দেওয়া হচ্ছে। পুলিশ ও দমকলকর্মীদের ছাঁটাই করা হচ্ছে। টাকা নেই, এই অজুহাতে কোথাও কোথাও গার্হস্থ্য সহিংসতার ঘটনার পুলিশি অনুসন্ধান বন্ধ রাখা হচ্ছে।
সোজা কথায়, আমেরিকার আর্থিক ও সামাজিক অবকাঠামোয় বড় ধরনের ফাটল দেখা দিয়েছে।
বিক্ষোভকারীদের কথা, চলতি অসম সমাজব্যবস্থা মেনে নেওয়া যায় না। সমাজের ভেতর বৈষম্য যখন প্রবল হয়ে ওঠে, তখন গণতন্ত্র হুমকির মুখে পড়ে। আজকের আমেরিকায় আসলে একধরনের অলিগার্ক চলছে, সব ক্ষমতা কেন্দ্রীভূত গোটা কতক মানুষের হাতে। এ অবস্থার পরিবর্তন চাই।
যে দাবিগুলো উঠেছে তা যদি ভেঙে দেখি, দেখা যাবে মূল কথা সম্পদের অধিকতর সুসম বণ্টন। এর জন্য চাই অর্থ ও ব্যাংকিং খাতে কঠোর সরকারি নিয়ন্ত্রণ এবং সামাজিক নিরাপত্তা জালের সম্প্রসারণ। সরকারের ভূমিকার ব্যাপক সম্প্রসারণ ছাড়া এর কোনোটাই সম্ভব নয়। এর চেয়ে ঢের কম ‘র‌্যাডিক্যাল’ দাবি তোলার কারণে বারাক ওবামা ‘কমিউনিস্ট’ বলে গাল শুনেছেন। ফলে, মোটেই বিস্মিত হয়নি যে আমেরিকার দক্ষিণপন্থী রাজনীতিকেরা, বিশেষত রিপাবলিকান দলের নেতারা, ওয়ার স্ট্রিটে বিক্ষোভকারীদের ‘মব’—সোজা বাংলায় উচ্ছৃঙ্খল জনতা বলে উড়িয়ে দিয়েছেন। কেউ কেউ অভিযোগ করেছেন, ওয়াল স্ট্রিটের বিরুদ্ধে এই বিক্ষোভ মার্কিন-আদর্শের পরিপন্থী—‘আন-আমেরিকান’। টাকা বানানো বা বড়লোক হওয়া ধনতান্ত্রিক ব্যবস্থায় অপরাধ নয়। বরং সেটা বাহবার ব্যাপার। অতএব, এরা যে দাবি করছে তা কোনো ক্রমেই মেনে নেওয়া যায় না।
আমেরিকার সমাজব্যবস্থায় যদি কোনো মৌল পরিবর্তন আসে, তা ঘটবে বুলেটে নয়, ব্যালটে। বারাক ওবামার নির্বাচনের পর এ দেশে শ্বেতকায়দের ক্রোধের প্রকাশ ঘটেছিল তথাকথিত টি-পার্টি আন্দোলনের ভেতর দিয়ে। গত বছরের অন্তর্বর্তীকালীন নির্বাচনে কট্টর দক্ষিণপন্থী রিপাবলিকানদের বিজয়ের পেছনে সেই উত্থান একটি বড় ভূমিকা রাখে। অনেকেই বলছেন, ‘অকুপাই ওয়াল স্ট্রিট’ আন্দোলন বস্তুত সেই উত্থানের একটি জবাব—বামমুখী জবাব। ডেমোক্র্যাটরা আশা করছেন, মধ্যবিত্ত শ্রেণীর যে ক্রোধ এই আন্দোলনের ভেতর দিয়ে প্রকাশিত হচ্ছে, তা যদি ব্যালট বাক্সে রূপান্তরিত হয়, তাহলে অবস্থা বদলাবে।
ক্ষমতার হয়তো হাতবদল হবে, কিন্তু সমাজ সত্যি বদলাবে তো? ওবামার নির্বাচনের ভেতর বড় ধরনের পরিবর্তন হবে বলে ভাবা হয়েছিল। কিচ্ছু হয়নি। কারণ, ওবামা আর যা-ই হোক কমিউনিস্ট নন। পুনর্নির্বাচিত হতে তিনি গাল ভরা প্রতিশ্রুতি হয়তো দেবেন। ওয়াল স্ট্রিটের বিক্ষোভকারীদের সঙ্গে গলাগলি করলেও বিস্মিত হব না। কিন্তু বৃহৎ পুঁজির বিরুদ্ধে এক পা নড়ার ক্ষমতা তাঁর বা তাঁর দলের সদস্যদের নেই। রিপাবলিকানদের মতো তাঁদেরও সবার হাত-পা ও বিবেক বন্ধক দেওয়া আছে ওই বৃহৎ পুঁজির কাছে।
অতএব বন্ধুরা, পরিবর্তন যদি চাও, ভিন্ন পথের কথা ভাবো। ভিন্ন লোককে বাছতে শেখো। আর হ্যাঁ, মাঠের দখল ছেড়ো না। 
বাঙালির শিরশ্ছেদ ও সরকারি সাফাই:
বাকপটু ও ধীমান বলে পরিচিত বাংলাদেশের পররাষ্ট্রসচিব বলেছেন, সৌদি আরবে আট বাংলাদেশির শিরশ্ছেদে অন্যায় কিছু হয়নি। সবই সে দেশের আইন মোতাবেক হয়েছে। তদন্ত হয়েছে, তদন্ত শেষে বিচারপতি রায় দিয়েছেন। এখন সে রায়ে যদি বাঙালির গর্দান যায়, আমাদের—অর্থাৎ সরকার বাহাদুরের—কী করার থাকতে পারে!
একদিকে তিনি যথার্থ আমলার মতো কথাই বলেছেন। কোথায় কোন বাংলাদেশির—তা দেশে হোক বা বিদেশে—ভাগ্যে কী ঘটছে, তা নিয়ে ভাবার মতো সময় কোথায় সরকার বাহাদুরের? বিদেশের জেলে কতশত বাঙালি আটক রয়েছে তা জানি না। ভারতে, পাকিস্তানে, আমেরিকায় সব মিলিয়ে মোট সংখ্যা হয়তো কয়েক হাজার হবে। এদের প্রায় সবাই কোনো না কোনো আইন ভঙ্গের কারণে জেলে আছে। কেউ হয়তো ভিসা ছাড়া বিদেশে গেছে, কেউ অপরাধী চক্রের পাল্লায় পড়ে ধরা খেয়েছে। অসংখ্য মেয়ে-নারী পাচারকারীদের প্রতারণা ও অপরাধের শিকার। তো, তাদের ব্যাপারেও সরকারের কিছু করার নেই। আইন তার নিজের গতিতে চলবে এবং অপরাধ প্রমাণিত হওয়ার পর তারা বছরের পর বছর জেলে পচে মরবে।
মরুক গে, আমাদের কী! ও রকম দু-দশটা জেলে পচলে কার কী আসে যায়! এর চেয়ে অনেক জরুরি নারায়ণগঞ্জ সিটি করপোরেশন নির্বাচন।
সরকারের হয়তো আসে যায় না, কিন্তু আমাদের আসে যায়। যাদের গর্দান গেল, তাদের কেউ হয় আমাদের ভাই, নয়তো বন্ধু বা প্রতিবেশী। আর কিছু না হোক স্বদেশবাসী। সেই পোড়ার দেশের মানুষের কথা ভেবে আমরা এই প্রবাসেও প্রতিবাদ জানাতে শুক্রবার (২১ অক্টোবর) জাতিসংঘের সামনে প্রতিবাদ জমায়েতের আয়োজন করেছি। সিদ্ধান্ত হয়েছে, প্রবাসী বাঙালিরা মার্কিন পররাষ্ট্রমন্ত্রীর কাছে এই ‘বর্বরতার’ প্রতিবাদ জানিয়ে তারবার্তা পাঠাবে। শুধু বাংলাদেশিরাই নয়, কোনো কোনো আমেরিকান ভাই-বন্ধুও আমাদের সঙ্গে এই প্রতিবাদে শামিল হয়েছেন। অথচ সেই ঘটনার সাফাই গাইছে আমাদের সরকার। এখন আমাদের প্রতিবাদের জবাবে যদি মার্কিন পররাষ্ট্র দপ্তর জানায়, বাছারা, তোমরা এত উত্তেজিত হচ্ছো কেন। তোমাদের সরকার বাহাদুর যেখানে এই শিরশ্ছেদে বেশ হয়েছে বলে সাফাই গায়, সেখানে তোমরা এত বেচঈন কেন?
আমরা বেচঈন হই, কারণ আমাদের চোখে বিশ্বের যেকোনো সভ্য মানুষের চোখে খোলা আকাশের নিচে, লোকজন ডেকে, চকচকে তরবারি বের করে কারও মাথা ঘ্যাচ করে কেটে দেওয়া একটি মধ্যযুগীয় প্রথা। একে মেনে নেওয়া যায় না। মানা উচিত নয়। বিদেশে আইন থাকতে পারে, কিন্তু সেই আইনকে বিনা প্রতিবাদে মেনে নিতে হবে, এমন কোনো কথা নেই। বিশেষত সে আইন যখন সভ্য পৃথিবীর রীতিনীতির বিপরীত। কয়েক বছর আগে এই আইনের দোহাই দিয়ে আফগানিস্তানের তালেবানি সরকার একাধিক বিদেশির প্রকাশ্য শিরশ্ছেদ করেছিল। কাবুলের একটি স্টেডিয়ামে মহা উৎসব করে ফাঁসি দেওয়া হতো। পৃথিবীর মানুষ সে ঘটনায় ছি ছি করেছে। আমরাও করেছি। সৌদি আরবে যে ঘটনা ঘটল—তাকে বিনা প্রতিবাদে মেনে নেওয়ার অর্থ মধ্যযুগীয় ব্যবস্থাকে স্বীকার করে নেওয়া। এই আইনে আত্মপক্ষ সমর্থনের জন্য নিজস্ব আইনজ্ঞ নিয়োগের সুযোগ পর্যন্ত নেই। যে তদন্ত হবে, তার পুরোটাই করবে সে দেশের পুলিশ ও আইন বিভাগ। একে আর যা-ই হোক আইনানুগ ব্যবস্থা বলা যায় না।
ঢাকার সৌদি রাষ্ট্রদূত নিদেনপক্ষে তাঁর দেশের আইনের ব্যাখ্যা দেওয়ার চেষ্টা করেছেন, শরিয়াহ আইনের অপরিবর্তনীয় বিধান নিয়ে দু-চার কথা বলে আমাদের বোঝাতে চেয়েছেন। পররাষ্ট্রসচিব সে পথেও যাননি। তাঁর সাফ কথা, অযৌক্তিক কিছুই হয়নি। আইনের শাসন মানলে এই বিচার মানতেই হবে। কী আশ্চর্য, একজনের মৃত্যুর জন্য আটজনের শিরশ্ছেদ হলো, এমন অদ্ভুত বিচার নিয়ে কোনো প্রশ্ন তোলা যাবে না? তাহলে তো সচিব মহোদয়ের চাকরি নিয়েও টান পড়ে!
দেশের মানুষ—তা যে কারণেই হোক না কেন বিদেশে বিপদে পড়লে সরকার তার পেছনে দাঁড়াবে, নিদেনপক্ষে সহানুভূতি দেখাবে—এমন আশা করা অন্যায় কিছু নয়। পৃথিবীর সব সভ্য দেশই তা করে থাকে। বছর দুয়েক আগে তিন মার্কিন যুবক-যুবতী ইরাক-ইরান সীমান্তপথে হাইকিং করার সময় ইরানের সীমান্তে ঢুকে পড়লে সে দেশের সীমান্তরক্ষীদের হাতে ধরা পড়েন। আইন ভাঙা হয়েছিল ঠিকই, কিন্তু সে কথা শুনে ‘বেশ হয়েছে, এখন মরো’ বলে বসে থাকেনি মার্কিন সরকার। বরং তাঁদের মুক্তির জন্য হেন কাজ নেই, যা তারা করেনি। প্রকাশ্য প্রতিবাদ ও গোপন তদবির তো ছিলই। ইরানের বন্ধু এমন দেশের সঙ্গে দেন-দরবার করে গোপনে জামিনে মুক্তির টাকাও তারা জোগাড় করে দেয়। সে তিনজনই এখন দেশে ফিরে এসেছেন।
আমেরিকার কথা ছেড়ে দিই, আমাদের মতোই এক মুসলিম দেশ ইন্দোনেশিয়ার কথা বলি। এ বছরের জুন মাসে রুয়াতি বিনতি সাপুবি নামে ইন্দোনেশিয়ার এক নারী গৃহকর্মী তাঁর গৃহস্বামীর অত্যাচার সহ্য করতে না পেরে তাঁকে ছুরি চালিয়ে হত্যা করেন। যেকোনো সভ্য দেশে এ অপরাধে লঘু শাস্তি হওয়ার কথা তাঁর। কিন্তু সৌদি আরবের আইন ব্যবস্থায় যে বিচার হয়, তাতে ওই নারীর প্রকাশ্যে শিরশ্ছেদের নির্দেশ দেওয়া হয়। এই ঘটনায় ইন্দোনেশিয়া সরকার কী অবস্থান নিয়েছিল শুনবেন? না, সৌদি আইনের সপক্ষে সাফাই গাওয়ার জন্য সাংবাদিক ডেকে তারা কোনো সম্মেলন করেনি। ‘সবই যুক্তিপূর্ণ’, এমন কথাও কেউ বলেনি। তারা প্রথমে চেষ্টা চালায় এই শিরশ্ছেদ ঠেকাতে। তাতে সফল না হলে টাকার বিনিময়ে মুক্তি আদায়ের চেষ্টা চালায়। তার পরও যখন শিরশ্ছেদের ঘটনা ঘটে, সে দেশের সরকার অত্যন্ত কঠোর ভাষায় এ ঘটনার প্রতিবাদ জানায়। না, সেখানেই তারা থেমে থাকেনি। প্রতিবাদ ও ধিক্কার জানানোর উদ্দেশ্যে ইন্দোনেশীয় সরকার নিজেদের রাষ্ট্রদূতকে রিয়াদ থেকে ডেকে পাঠায়। পররাষ্ট্রমন্ত্রী একজন মুখপাত্রের মাধ্যমে জানিয়ে দেন, সৌদি সরকার অবন্ধুসুলভ (ইল উইল) মনোভাব দেখিয়েছে। না, এতেই প্রতিবাদ শেষ হয়নি। সে দেশের প্রেসিডেন্ট সুসিল বামবাং নিজে টেলিভিশনে সম্প্রচারিত এক সংবাদ সম্মেলনে অত্যন্ত কঠোর ভাষায় নিন্দা করে বলেন, ‘সৌদি সরকার আন্তর্জাতিক সম্পর্কের সব রীতিনীতি লঙ্ঘন করেছে।’ তিনি শিরশ্ছেদের ঘটনায় তীব্র ক্ষোভ ও প্রতিবাদ প্রকাশ করে বলেন, ‘আমরা এই সৌদি সিদ্ধান্তের তীব্র প্রতিবাদ জানাচ্ছি।’ নিহতের পরিবারের উদ্দেশেও তিনি সমবেদনা প্রকাশ করেন। সৌদি আরবে এ মুহূর্তে আরও ২৩ জন ইন্দোনেশীয় নাগরিক মৃত্যুদণ্ডের অপেক্ষায় রয়েছে। তাদের প্রত্যেকের পরিস্থিতি খতিয়ে দেখার জন্য রাষ্ট্রপ্রধান একটি টাস্কফোর্স গঠনের কথা ঘোষণা করেন এবং সৌদিতে সাময়িকভাবে সব গার্হস্থ্য কর্মী পাঠানো স্থগিত করেন।
আমাদের সরকার এত কিছু করবে, এমন আশা করি না। প্রতিবাদ করার তো প্রশ্নও ওঠে না। নিহতদের পরিবারের প্রতি সমবেদনা দেখাবে, তা-ও দুরাশা। কিন্তু তাই বলে বিদেশি সরকারের একটি মধ্যযুগীয় ব্যবস্থা বিনা প্রতিবাদে মেনে নিয়ে তার সাফাই গাইতে হবে? আইনের নামে যাদের শিরশ্ছেদ করা হলো, তারা নিতান্তই গরিব, ছাপোষা মানুষ। ওপরতলার মানুষ হলে সম্ভবত ভিন্ন ব্যবস্থা নেওয়া হতো। কিন্তু এসব ছাপোষা শ্রমিক মাথার ঘাম পায়ে ফেলে দু-দশ টাকা দেশে পাঠায় বলেই না আমাদের অর্থনীতি নিজের পায়ে দাঁড়াতে পেরেছে। পায়ের নিচের ওই নরম গালিচাখানা টেনে সরিয়ে নিলে সরকার বাহাদুরের অবস্থা কেমন হবে? সচিব বাহাদুরের নধর বপুখানির অবস্থাই বা কী দাঁড়াবে?
সময়ের সঙ্গে সঙ্গে আইন বদলেছে, নিয়মকানুন বদলেছে। মৃত্যুদণ্ডের মতো শাস্তি রদ করার আন্দোলন এখন বিশ্বজুড়ে। সম্পূর্ণ বাতিল না হোক, তা আপাতত স্থগিত রাখা হোক, এ দাবি জানিয়ে জাতিসংঘে পর পর দুটি প্রস্তাবও গৃহীত হয়েছে। বলা বাহুল্য, সৌদি আরবের দেখাদেখি বাংলাদেশও সে প্রস্তাবের বিরোধিতা করেছে। মৃত্যু দণ্ডাদেশের মতো চূড়ান্ত রায়ের বিরুদ্ধে সবচেয়ে বড় যুক্তি হলো সম্পূর্ণ নিরপরাধ মানুষ যে এই দণ্ডাদেশে শাস্তি ভোগ করবে না, তার নিশ্চয়তা নেই। মার্কিন যুক্তরাষ্ট্রের উদাহরণে জানি, মৃত্যু দণ্ডাদেশ কার্যকর হওয়ার পর দেখা গেছে সম্পূর্ণ নিরপরাধ মানুষ দণ্ড পেয়েছে। ডিএনএ পরীক্ষা ব্যবস্থা আইনসম্মতভাবে গৃহীত হওয়ার পর থেকে গত ৩৫ বছরে মৃত্যু দণ্ডাদেশ পাওয়া মানুষের মধ্যে ১৩৫ জন সম্পূর্ণ বেকসুর খালাস পেয়েছে।
শুনেছি সৌদি আরবেও নাকি পরিবর্তনের হাওয়া এসে লাগছে। সম্প্রতি সে দেশের বাদশাহ মেয়েদের নির্বাচনে অংশ নেওয়ার সিদ্ধান্ত ঘোষণা করেছেন। ধর্মীয় আইনের নামে প্রকাশ্যে শিরশ্ছেদ করা সেখানে কবে বন্ধ হবে
বিচার প্রশাসন ভেঙে পড়ছে!:
বিচার প্রশাসনে এখন নৈরাজ্য চলছে বললে কম বলা হবে। এখন বলতে হবে, ‘ওলট-পালট করে দে মা, লুটেপুটে খাই’। মো. জাহাঙ্গীর হোসেন, আবু সালেহ শেখ মো. জহিরুল হক ওরফে দুলাল, বিকাশ কুমার সাহাকে ঘিরে অধস্তন আদালতে দীর্ঘদিন ধরে একটি নিম্নচাপ সৃষ্টি হয়ে আছে।
জনশ্রুতি এই, আইন প্রতিমন্ত্রী কামরুল ইসলামের নেতৃত্বে এ ত্রিভুজ বদলি ও পদোন্নতিতে প্রভাব খাটাচ্ছিল। এখন সুযোগ এসেছে, তাঁদের শূন্যপদে সুপ্রিম কোর্টের পছন্দে ও কর্তৃত্বে বিচারক নিয়োগ করা। কিন্তু আবার যেন সেই একই খপ্পর। সেটা যাতে না ঘটে, সে জন্যই এ লেখা। যাঁদের সম্পর্কে এ সমালোচনা, তাঁদের সঙ্গে এ ধরনের বৈষম্য নিয়ে বহু দফা মতবিনিময় ঘটেছে। তাঁরা একান্ত আলাপে একমত হন যে এমনটা চলা ঠিক নয়। কারণ, ‘মুখ চিনে খাদিম দেওয়া’র নীতি বিচার বিভাগের স্বাধীনতাকে নষ্ট করে। আশা করি বিষয়টি তাঁরা ব্যক্তিগতভাবে নেবেন না। কারণ তাঁরা রাগ করেও এটুকু যুক্তির খাতিরে নিশ্চয় মানবেন যে তাঁদের পদাঙ্ক অনুসরণীয় হলে বিচার বিভাগের শ্মশান হতে দেরি লাগবে না।
বিচারকদের মুখ বুজে কাজ করার চাকরি। তাঁদের যে সংগঠন রয়েছে, সেটা অনেক আগেই অপসারণ-সন্ত্রাস করে স্তব্ধ করে দেওয়া হয়েছে। জুডিসিয়াল সার্ভিস অ্যাসোসিয়েশনের সভাপতি ও মহাসচিবকে অপসারণ করা হয়েছিল। প্রধানমন্ত্রী তাঁর ভুল বুঝতে পারেন। অপসারণ আদেশ প্রত্যাহার করে নেন। কিন্তু ভীতিটা থেকে যায়। চর দখলের মতো সমিতির সভাপতি ও মহাসচিব দখল করা হয়েছিল। জাহাঙ্গীর রাতারাতি হন সভাপতি। মহাসচিব দুলাল।
বিচার প্রশাসনের আকর্ষণীয় ঘটনা হলো বদলি ও পদোন্নতি। এখন প্রায় তিন হাজার বিচারক কর্মরত আছেন। কাউকে পুরস্কার বা তিরস্কার করার মোক্ষম অস্ত্র বদলি।
আলোচ্য তিনজনের প্রথম জন ঢাকা জেলা জজ থেকে দেড় শ জন জ্যেষ্ঠকে ডিঙিয়ে এখন হাইকোর্টে। দুলাল ঢাকার স্পেশাল জজ, বিকাশ চট্টগ্রামে। বদলির প্রক্রিয়ায় আইন মন্ত্রণালয়ের উপসচিব (প্রশাসন-১) ও সিনিয়র সহকারী সচিবের ভূমিকা নিমিত্তস্বরূপ। এখন লক্ষণীয়, ওই তিনটি শূন্যপদে কী ঘটছে।
বিকাশ ছিলেন ওই প্রশাসন শাখার অর্থাৎ দুলালের এক ধাপ নিচের সহকর্মী, সিনিয়র সহকারী সচিব। সেখানে এসেছেন পাঁচ বছর ঢাকায় থাকা মাহবুবার রহমান সরকার। তিনি দুলাল-বিকাশের সমিতি বিদ্রোহের সংবাদ বিজ্ঞপ্তির অন্যতম স্বাক্ষরদাতা। অন্য আরও অন্তত চারজন সহযোদ্ধা চার-পাঁচ বছরের বেশি সময় দিব্যি ঢাকায় থাকছেন। বিকাশের পদোন্নতি দেওয়ায় বিস্ময়কর কাণ্ড ঘটে। প্রেষণে দীর্ঘকাল থাকা বিকাশের পদোন্নতি আটকে ছিল। কারণ, বিচারিক কাজে দুই বছর না থাকলে পদোন্নতি প্রাপ্য নয়। বিকাশের কী হবে? বিকাশের ছয় মাস। তো আইন পাল্টাও। সুপ্রিম কোর্টের সাম্প্রতিক পরিপত্র পড়ে আমরা হতবাক। ছয় মাসের হলেই চলবে। আর সেটা কার্যকর হবে মাত্র এক বছরের জন্য। অতঃপর বিকাশ পদোন্নতি পেলেন। তাঁকেও ঢাকায় আনার সুপারিশ ইতিমধ্যে সুপ্রিম কোর্টে চলে গেছে। অথচ এ দুলাল-বিকাশের সই করা সুপ্রিম কোর্টকে দেওয়া একাধিক চিঠি আমাদের কাছে আছে। যেখানে বলা হয়েছে, ‘ঢাকায় তিন বছর থাকার কারণে অমুককে ঢাকা থেকে ঢাকার বাইরে অমুক স্থানে বদলির প্রস্তাব করা হলো।’
এক কর্মস্থলে চাকরির সাধারণ সীমা তিন বছর। এর বেশি হলে বদলি স্বাভাবিক। ঢাকা থেকে ঢাকায় বদলি আরও নিষিদ্ধ। এমন বদলি কিছু ভাগ্যবানের মধ্যে সীমাবদ্ধ। মেধা ও যোগ্যতা কী কাজ করে, এবং বিচারকেরা কীভাবে বিচারক দ্বারাই ভয়ানক অবিচারের শিকার হন, সেটা বুঝতে হলে বদলি ও পদোন্নতি বুঝতে হবে।
দুলাল-বিকাশদের দাপট কাকে বলে সেটা বোঝানোর জন্য আপনাদের একটি টাটকা গল্প শুনতে হবে।
সা ক ম আনিসুর রহমান পিএসসির মাধ্যমে বিচার বিভাগে ঢোকেন তিরাশিতে। মেধা তালিকায় তাঁর অবস্থান ছিল তৃতীয়। একই পরীক্ষায় তিন কৃতীর পরিণতি লক্ষ করুন। প্রথম হন আশিস রঞ্জন দাশ। তিনি একটি শৃঙ্খলাজনিত ঝামেলায় পড়েন। তাঁর পদোন্নতি বাধাগ্রস্ত হয়। তিনি অবশ্য এখন আইন ও বিচার মন্ত্রণালয়ের বিচার ডিভিশনের তথাকথিত দায়িত্বপ্রাপ্ত সচিব। দ্বিতীয় জন শহীদুল করিম সম্প্রতি হাইকোর্টের বিচারক। আর তৃতীয় জন সা ক ম আনিসুর রহমান। দুলাল-বিকাশ তাঁকে বদলির প্রস্তাব দেন চট্টগ্রামে। সুপ্রিম কোর্ট দেন ঢাকায়। আমরা অপেক্ষা করছিলাম, যিনি তাঁর ২৮ বছরের কর্মজীবনে ঢাকা দেখেননি, তাঁর কপালে একটিবার ঢাকা জোটে কি না।
মেধা তালিকার প্রথম ব্যক্তি সচিব, দ্বিতীয় হাইকোর্টের বিচারক আর তৃতীয় জন হলেন লাঞ্ছিত। কামরুল-দুলাল-বিকাশদের প্রস্তাবে সায় দিয়েছিলেন প্রধান বিচারপতি এ বি এম খায়রুল হক। একটু খুলেই বলি।
৩০ সেপ্টেম্বর ২০১০। প্রধান বিচারপতি পদে এলেন এ বি এম খায়রুল হক। তাঁর পূর্ববর্তী দুই প্রধান বিচারপতি ঢাকার জেলা জজ পদে নিয়োগে ১৫০ জ্যেষ্ঠ জেলা জজকে ডিঙানোর যে প্রস্তাব ঠেকিয়ে রেখেছিলেন, তিনি তাঁর প্রথম কার্যদিবসেই সেটা কবুল করেন। নির্বাহী বিভাগের হুকুম তামিলের দৃষ্টান্ত স্থাপন করেন। তাঁর কাছ থেকে অনেক ভালো রায় পেয়ে আমরা তাঁর প্রশংসা করেছিলাম। সেটা তাঁর প্রাপ্য। কিন্তু নিন্দাও তাঁর প্রাপ্য।
যে বিচারকের জজিয়তি-জীবন জীর্ণ, প্রায় অর্ধেক সময় কেটেছে প্রেষণে—রাজধানীতে, যাঁকে ঢাকা থেকে পদোন্নতি দিয়ে নরসিংদীতে মাত্র এক মাস আগে পাঠানো হয়েছিল, তাঁকেই তিনি ঢাকা জেলা জজ করেন। আর সা ক ম আনিসুর রহমানকে নোয়াখালীর জেলা জজগিরির পাট চুকিয়ে নিক্ষেপ করা হলো বরিশালে ট্রাইব্যুনালে। ১৪ নভেম্বর তিনি অবসর নেবেন। এ রকমের বহু আনিসুর রহমান নীরবে চোখের জলে অবসরে যান। পদত্যাগ করেন। অনেক মেধাবী ও যোগ্য ঢাকায় বদলি হওয়ার জন্য তদবির করেন না।
ঢাকা জেলা জজ পদ খালি। সমিতির সদ্য বিদায়ী সভাপতির ভগ্নিপতিও বিচারক। কিন্তু অনেকের জন্য যা কল্পনা করাও কষ্টের, তিনি তা-ই করেছেন। বিচারক হয়ে কুয়েতের দূতাবাসে ২০০৪ সালে কূটনীতিক বনে গিয়েছিলেন। বিএনপি সরকারের প্রস্তাবে সুপ্রিম কোর্ট তা মঞ্জুর করেছিলেন। প্রায় সাত বছর পর হঠাৎ তাঁর ঢাকায় আগমনে অনেকে প্রমাদ গুনছেন যে শ্যালকের ছেড়ে যাওয়া শূন্যপদের দিকে তাঁর নজর পড়েছে কি না। রাষ্ট্রপতি ও প্রধান বিচারপতিসহ এই শ্যালক-দুলাভাই জুটির বাড়ি কিশোরগঞ্জে।
এ লেখায় যে তিনজনকে নিয়ে আলোচনা করছি, তাঁদের মধ্যে একটি অদ্ভুত মিল আছে। তাঁরা প্রত্যেকে অনিয়মের এমন রেকর্ড গড়েছেন, যা আগে কেউ কল্পনা করতে পারেনি।
দুলাল অতিরিক্ত জেলা জজ থেকে জেলা জজ হন আরও ৪২ জনের সঙ্গে। ৮ সেপ্টেম্বর তাঁরই সইয়ে অন্য সবাইকে দুই সপ্তাহের কম সময়ের মধ্যে তাঁদের নতুন কর্মস্থলে যোগদানের নির্দেশ যায়। কিন্তু তাঁরটি ঝুলে থাকে।
আইনমন্ত্রীর সঙ্গে সস্ত্রীক কানাডা সফর থেকে ফিরে ১৭ অক্টোবর দুলালকে বদলি করা হয় ঢাকার স্পেশাল জজ হিসেবে। নিয়ম হলো, মূল পদে অন্তত দুই বছর জজিয়তি না করলে প্রেষণে বদলি জুটবে না। কিন্তু প্রতিমন্ত্রীর একটুও তর সয়নি। চাকরিজীবনের ১৫ বছরের মধ্যে ১১ বছরই প্রেষণে থাকা দুলালের জন্য ওই দিনই সুপ্রিম কোর্টে চিঠি যায়। প্রশাসন-১-এ উপসচিব পদেই তাঁকে প্রেষণে রাখতে হবে। তিনি সেন্সর বোর্ডের সদস্য, তিনি আরও বহু প্রকল্পের মোক্তার। তাঁর এসিআরে দেখি, রায় লেখায় তাঁর দোষ আছে এবং তাও অপ্রতুল। অথচ আইন প্রতিমন্ত্রী তাঁকে এক শতে নিরানব্বই দেন। বিচারপতি ওয়াহ্হাব মিয়া ও অপর এক জেলা জজ তাঁকে দিয়েছেন ৬৬। হাস্যকর যুক্তি হলো, তিনি সস্ত্রীক সরকারিভাবে হজে যাবেন। ‘উপসচিব’ পদমর্যাদাকে ‘স্পেশাল জজ’ করতে হবে। টাইপের বিরাট ঝামেলা। দুই মন্ত্রী হয়তো ভেবেছেন, নিয়মকানুন চুলোয় যায় যাক, ব্যক্তিতোষণ টিকে থাক।
আইন ও বিচার মন্ত্রণালয়ের প্রস্তাবের ভিত্তিতেই অধস্তন আদালতের বিচারকদের বদলি ও পদোন্নতি কর্মস্থল নির্ধারণ ও শৃঙ্খলাজনিত বিষয়টি দেখভাল হয়ে থাকে। আইন প্রতিমন্ত্রী এসব কাজে ভয়ানক দাপুটে, তবে আইনমন্ত্রীও বহু অনিয়মের নথিতে সই করা থেকে বিরত থাকেননি।
বিচারকদের ওপর মানসিক নিপীড়ন চলছে। এর প্রমাণ আইন মন্ত্রণালয়ের বিচার ডিভিশনকে পদানত রাখা। সচিব, অতিরিক্ত সচিব ও যুগ্ম সচিবেরা দৌড়ের ওপর আছেন। আদালতের রায় হলো, জ্যেষ্ঠতমই সচিব হবেন। কিন্তু জ্যেষ্ঠতা এখন দলিতমথিত। স্পষ্টতই মন্ত্রী-প্রতিমন্ত্রীর বিরুদ্ধে বিচারকদের মানবাধিকারের লঙ্ঘনের অভিযোগ আনা যায়। নিয়মতান্ত্রিক আইনসচিব নিয়োগ না করেও তাঁরা সুপ্রিম কোর্টের রায় লঙ্ঘন করছেন। বিচার ডিভিশনের সহকারী সচিব থেকে সচিব পর্যন্ত প্রত্যেকে অবশ্যই বিচারক হবেন। এবং তাঁরা আছেনও। সুপ্রিম কোর্টের সঙ্গে পরামর্শ করেও তাঁদের নিয়োগ দেওয়া হচ্ছে। কিন্তু পদ্ধতিগত অনাচার ও হয়রানির ঘটনাও ঘটছে।
অন্তত পাঁচ বছর ধরে আইনসচিব পদটি শূন্য। অতিরিক্ত সচিব পদ শূন্য। জোড়াতালি দিয়ে চলছে। দুই মন্ত্রী এটা জেনেশুনে করছেন এবং আমরা অবাক বিস্ময়ে লক্ষ করি, প্রধান বিচারপতির নেতৃত্বাধীন জিএ কমিটি এবং সংবিধানের ১০৭ অনুচ্ছেদের আওতায় হাইকোর্টের সব বিচারক নিয়ে গঠিত ফুলকোর্ট এ বিষয়ে তাঁদের সাংবিধানিক দায়িত্ব পালনে উদাসীন থাকছেন।
কাজী হাবিবুল আউয়াল প্রশাসন ক্যাডারের মনভজন করে সচিব হয়েছিলেন, যা আপিল বিভাগ অবৈধ ঘোষণা করেছিলেন। তাঁকে না রাখতে পেরে তাঁরা কি এখনো কলকাঠি নাড়ছেন? হাবিবুলের পরে আনোয়ারুল হক ছিলেন ‘চলতি দায়িত্বপ্রাপ্ত’। তিনি হাইকোর্টে গেলে আসেন শহিদুল করিম। তাঁর পরিচয় তিনি ‘দায়িত্বপ্রাপ্ত’। তিনি হাইকোর্টে গেলে এলেন আশিস রঞ্জন দাশ। তাঁরও জুটেছে ‘দায়িত্বপ্রাপ্তের’ তকমা। সুপ্রিম কোর্টের সঙ্গে এটা তামাশা। এটা সুপ্রিম কোর্টের রায় কিংবা এ সংক্রান্ত বিধিবিধানের পরিপন্থী। অবশ্য এর দ্বৈত সুবিধা। হাত মোচড়ানোর ও হাত কচলানোর।
ওই চক্র বিচার প্রশাসনে নিজেদের অপরিহার্য মনে করে। দলের কান্ডারি ভাবে। ‘ম্যাডাম’ ডিজায়ার্সের মতো এরা ‘আপা’ ডিজায়ার্স চালু করেছে। বাকশাল ছাত্রলীগের কর্মী দুলালের একদা স্লোগান ছিল: ‘রক্তের নয়, আদর্শের উত্তরসূরি চাই।’ একজন নিরীহ বিচারককে জেএমবির রং দিয়ে সুপ্রিম কোর্টে তাঁর রেজিস্ট্রার হওয়া ঠেকানো হয়েছে। বিষয়টি ভুয়া প্রমাণিত হওয়ার পরও পালের গোদাদের শাস্তি হয়নি। আবার ওই যে আনিসুর রহমান তো প্রাণের ঝুঁকি নিয়ে জেএমবির ২১ সদস্যকে ফাঁসির আদেশ দিয়েছিলেন। বিএনপির আমলে সেটাই ছিল এ সংক্রান্ত প্রথম রায়। তাঁর নামে নিশ্চয় অন্য কিছু বলে ঢাকায় বদলি ঠেকানো হয়েছে। মোহাম্মদ হারুনর রশীদকে এক বছরের মাথায় হঠাৎ ঢাকা থেকে বদলি করা হয়। সংসদীয় কমিটি এ ব্যাপারে জানতে চাইলে বিকাশের সই করা চিঠিতে উত্তর আসে: ‘তিনি লন্ডনে তারেক রহমানের সঙ্গে বৈঠক করেছেন।’
প্রধান বিচারপতির নেতৃত্বাধীন জিএ কমিটির আজ বৈঠকে বসার কথা আছে। জ্যেষ্ঠতা ও যোগ্যতার মিশেলে আমরা একটি নীতিমালা চাই। এর আগে দেখতে চাই রীতিনীতি যেন মুখ চিনে না বদলায়। আলাদা সচিবালয়ের আগ পর্যন্ত সরকারের বিচার ডিভিশনকে পুনর্গঠন করতে হবে।
নতুন প্রজন্মের বিচারকদের কোনো রাজনৈতিক নেতার ছত্রছায়ায় কাজ করা এবং সরাসরি দলীয় রাজনীতিতে জড়িয়ে পড়ার প্রবণতা বাড়ছে। বর্তমানে যাঁরা ঢাকায় আছেন তাঁদের অনেকেরই অবস্থান এই সূত্রে গাঁথা।
ব্রিটিশ মন্ত্রী কেন বাংলাদেশ হাইকমিশনে:
ফেয়ারহ্যাম থেকে শ্রীমঙ্গল। দুই সাংসদের গল্প। ব্রিটেনের ফেয়ারহ্যামের এমপি মার্ক হোবান। তিনি আবার ব্রিটিশ মন্ত্রী (অর্থ মন্ত্রণালয়ের চার জুনিয়র মন্ত্রীর অন্যতম, যাঁর পদবি ফিন্যান্সিয়াল সেক্রেটারি)। শ্রীমঙ্গলের এমপি আব্দুস শহীদ। তিনি আমাদের সরকারদলীয় চিফ হুইপ। দুই এলাকার কতিপয় ভোটার প্রায় তিন মিলিয়ন পাউন্ডের একটি কথিত আত্মসাৎ ও প্রতারণার ঘটনার পক্ষবিপক্ষ। কোনো এমপির কাজ নয় কারও টাকা উদ্ধার করে দেওয়ার। হোবান ও শহীদ কারও তা অজানা নয়। কিন্তু তা সত্ত্বেও দুই সাংসদের মধ্যে আমরা একটি আকাশ পাতাল তফাত লক্ষ করতে পারি।
যুবকের নাম গোলাম রাশেদ চৌধুরী ওরফে হিমন (২৬)। তাঁর স্ত্রী ফরিদা। গত বছরের মাঝামাঝি লন্ডনে এক সংবাদ সম্মেলনে ভুক্তভোগীরা অর্থ আত্মসাতের অভিযোগ আনেন ওই দম্পতির বিরুদ্ধে। এ নিয়ে লন্ডনের আদালতে মামলা হয়েছে। আগামী মাসে জুরিরা বসবেন এর বিচারে। ওই দম্পতিকে গ্রেপ্তার করা হয়েছিল। তাঁরা জামিনে আছেন।
নাজমুর রহমান ওরফে শানা ও মুহাম্মদ আলী সৈয়দ ওরফে দুলন। তাঁদের দাবি হিমনকে তাঁরা দেড় কোটি টাকা দেন সিলেটে চা-বাগান কেনা হবে বলে। হিমনের বাবা ইকবাল চৌধুরী একটি চা-বাগানে চাকরি করতেন। গতকাল লন্ডন থেকে দুলন ফোনে এই প্রতিবেদককে বলেন, ‘আমরা আব্দুস শহীদের হস্তক্ষেপ চেয়েছি ১৪ মাস আগেই। কারণ হিমন লন্ডনে থাকলেও আমাদের কাছে প্রমাণ আছে, তাঁর বাবার কাছে প্রায় এক মিলিয়ন পাউন্ড গচ্ছিত আছে।’
হ্যাম্পশায়ারের পুলিশ বাহিনীর চিফ কনস্টেবল অ্যালেক্স মার্শাল শানাকে চিঠি লিখেছেন ৯ আগস্ট ২০১০। তাঁকে প্রশ্ন করা হয়েছে, কীভাবে আপনি টাকা পরিশোধ করলেন? বাংলাদেশি নোটে না ব্রিটিশ পাউন্ডে? ১৬ আগস্ট ২০১০ শানার উত্তর: ‘সিলেটে একটি চা-বাগান কেনার জন্য আমি এবং আমার বন্ধু সৈয়দ ৯০ হাজার ৬০০ পাউন্ড প্রদান করেছি, বাংলাদেশি টাকায় যা ১ কোটি ৫১ লাখ টাকা। এই দম্পতি আমাকে বলেছেন, সিলেটে চা-বাগান কেনার পরে একটি লিমিটেড কোম্পানি গঠন করা হবে এবং অর্থের পরিমাণের অনুপাতে আমাদেরকে ওই কোম্পানির শেয়ার দেওয়া হবে।’
গত সোমবার শ্রীমঙ্গল ব্যবসায়ী সমিতির সভাপতি শেখ লুৎফর রহমান ফোনে জানালেন, সালিস বৈঠক ডাকা হয়েছিল, কিন্তু সুরাহা হয়নি। কারণ হিমনের বাবা ইকবাল চৌধুরী বলেছেন, এটা লন্ডনের বিষয়। তাঁর কোনো হাত নেই। এটা গত ৫ মার্চ ২০১০-এর কথা।
গতকাল অপরাহ্নে আমি হিমনের বাবার সঙ্গে শ্রীমঙ্গলে ফোনে আলাপ করি। তিনি সমিতিকে যা বলছিলেন, আমাকেও তা-ই বললেন। তাঁর দাবি, ছেলের সঙ্গে যোগাযোগ নেই। হঠাৎ কখনো ফোন করে। তবে কথা শেষ না হতেই তিনি অসুস্থ হয়ে পড়েন। প্রথম আলোর শ্রীমঙ্গল সংবাদদাতা বিশ্বজ্যোতি চৌধুরীকে তাঁর শুশ্রূষা করতে হয়।
হাউজিং এস্টেট মৌলভীবাজারে ইকবাল চৌধুরীর টিনশেড বাড়ি। ভদ্রলোকের স্ত্রী প্রথম আলোর সংবাদদাতাকে গতকাল বলেন, শ্বশুরবাড়িতে যে জমি পেয়েছিলেন, সম্প্রতি তা বিক্রি করেছেন। একটা গাড়ি ছিল, তা-ও বেচতে হয়েছে। এই অবস্থা অবশ্য মানতে নারাজ দুলন। তাঁর দাবি, ‘এসব লোক দেখানো।’ প্রমাণ থাকলে বাংলাদেশেও তো মামলা করতে পারেন, আমার এই প্রশ্নের জবাবে তাঁর উত্তর: সে জন্যই আমরা সাংসদ আব্দুস শহীদের সম্মতি ও সহযোগিতা চাইছি। এটা দরকারি। তাঁর ইঙ্গিত ভিন্ন। তবে তাঁদের অভিযোগ সত্য কি না, সেটা বিচার করতে আমরা বসিনি। মার্ক হোবান যে এলাকার সাংসদ, সেখানে অভিযুক্ত হিমন দম্পতিরও বাস।
জনপ্রতিনিধির সংবেদনশীলতা কেমন হতে পারে, তার এক অনুপম দৃষ্টান্ত স্থাপন করেছেন মার্ক হোবান। তাঁর কাছে মামুলি নালিশ করেছিলেন ভুক্তভোগী হিসেবে পরিচিত প্রবাসী বাংলাদেশিরা। চা-বাগান কেনা শুধু দুজনের বিষয়। আরও শতাধিক লোকের টাকা মারার অভিযোগ হিমনের বিরুদ্ধে। হোবান আমাদের চিফ হুইপের কাছ থেকে একটি পত্র পেতে প্রথম হাইকমিশনকে চিঠি লেখেন গত বছরের নভেম্বরে। এরপর গত ৮ জুন হাউস অব কমন্সের প্যাডে মার্ক হোবান শানাকে লিখেছেন, ‘নভেম্বর ২০১০ সালে দেওয়া চিঠির পরিপ্রেক্ষিতে আবারও লিখছি যে, আমি আপনার উদ্বেগের বিষয়টি হ্যাম্পশায়ারের পুলিশ বাহিনীকে জানিয়েছি। আপনার আবেদনের পরিপ্রেক্ষিতে কী ব্যবস্থা নেওয়া হয়েছে, তা জানতে চেয়ে ব্রিটেনে বাংলাদেশের হাইকমিশনার এম সাইদুর রহমান খানকে চিঠি লিখেছি। আপনার বন্ধু দুলন ৭ জুলাই ২০১০ সালে দেওয়া চিঠির কপি দিয়েছেন শ্রীমঙ্গলের সাংসদ আব্দুস শহীদকে। আমি জানতে চেয়েছিলাম, আব্দুস শহীদ আপনার দরখাস্ত পেয়েছেন কি না। এবং আপনাদের টাকা উদ্ধারে তিনি কী করেছেন।’
মার্ক হোবানের এই চিঠি যদি সত্যিই তাঁর লেখা হয়, তাহলে একটি তদন্ত অবশ্যই হতে হবে। কারণ, ব্রিটিশ অর্থমন্ত্রী ভুল করেও যদি একটি বিষয়ের প্রতি অত্যধিক গুরুত্ব দেন, তাহলে সে বিষয়ে বাংলাদেশ হাইকমিশনের এই নীরবতা অমার্জনীয়। মার্ক হোবানের আকুতি: ‘বাংলাদেশ হাইকমিশনের কাছে অব্যাহতভাবে যোগাযোগ করা সত্ত্বেও আমার অফিস বাংলাদেশ হাইকমিশনের কাছ থেকে কোনো সাড়া পেতে ব্যর্থ হয়েছে। নভেম্বরের পর আমি ডিসেম্বরেও চিঠি লিখি। কিন্তু তা গোল্লায় গেছে। আমার স্টাফরা গত জানুয়ারি ও এপ্রিলে আমার মূল চিঠির উত্তর পেতে বহুবার ফোন করেও সাড়া পাননি। গত এপ্রিলে আমার কেস ওয়ার্কার পিটার কারস বাংলাদেশ হাইকমিশনের কল্যাণ দপ্তরের মাহফুজ হাসানের সঙ্গে কথা বলেন। মাহফুজ আশ্বস্ত করেন, গত নভেম্বর ও ডিসেম্বরে দেওয়া আমার চিঠির জবাব কেন মেলেনি, তা খতিয়ে দেখা হবে। এরপর ই-মেইলে যোগাযোগ করা হয়েছে। কিন্তু কোনো উত্তর পাওয়া যায়নি। আমি এই সপ্তাহে আবারও হাইকমিশনারকে চিঠি লিখেছি আমার মূল চিঠির জবাব পাইনি বলে। আমি তাঁকে ৮ জুলাইয়ের মধ্যে লিখিত উত্তর জানাতে অনুরোধ জানিয়েছি। আপনাকে আশ্বস্ত করতে পারি, উত্তর না পাওয়া পর্যন্ত আমার এই চেষ্টা আমি চালিয়ে যাব।’
ব্রিটিশ মন্ত্রীর লেখা আরও একটি চিঠি আমাদের কাছে আছে। গত ২৭ সেপ্টেম্বর তিনি লিখেছেন, ‘আব্দুস শহীদ কী ব্যবস্থা গ্রহণ করেছেন, তা জানতে আমি আবারও চিঠি লিখেছিলাম। শেষ পর্যন্ত হাইকমিশনার জানিয়েছেন, তিনি বিশ্বাস করেন, আপনি এবং অন্য ক্ষতিগ্রস্তরা ইংল্যান্ড কিংবা বাংলাদেশের আদালতে প্রতিকার চেয়ে মামলা দায়ের করতে পারেন। তাঁর মতে এটাই হলো ভুক্তভোগীদের ক্ষোভ প্রশমনের সবচেয়ে কার্যকর পন্থা। উপরন্তু আমি বুঝতে পারি, বাংলাদেশের হাইকমিশনার এখন পর্যন্ত আপনাদের উদ্বেগের বিষয়ে আব্দুস শহীদ এমপির সহযোগিতা পেতে সক্রিয়ভাবে চেষ্টা চালিয়ে যাচ্ছেন।’
সবচেয়ে লক্ষণীয় হচ্ছে, মার্ক হোবান এ রকমের একটি অভিযোগ নিয়ে বাংলাদেশ হাইকমিশনে সশরীরে এসেছেন এবং তা আমাদের হাইকমিশনারের বেঁধে দেওয়া সময়ে। এই বৈঠক ২০ অক্টোবর দুপুর ১২টায় হাইকমিশনে অনুষ্ঠিত হয়। হাইকমিশনার তখন দুঃখ প্রকাশ করে বলেছেন, আমি পোস্টবক্স মাত্র।
২০০৯ সালের ডিসেম্বরের শেষ সপ্তাহে আব্দুস শহীদের সঙ্গে বিটিআরআই রেস্ট হাউসে সাক্ষাৎ করেছিলেন দুলন। তখন মৌলভীবাজারের ডিসিসহ স্থানীয় কর্মকর্তা ও নেতারা উপস্থিত ছিলেন। ২৩ সেপ্টেম্বর ২০১১ ব্রিটেনে নিযুক্ত বাংলাদেশের হাইকমিশনার এম সাইদুর রহমান খান মার্ক হোবানকে লিখেছেন, ‘আপনার চিঠি যথাযথ গুরুত্বের সঙ্গে চিফ হুইপকে পাঠানো হয়েছে। আমরা আশা করেছিলাম তাঁর তরফে জবাব আসবে। কিন্তু আমরা কোনো প্রতিক্রিয়া পাইনি।’
গতকাল এ বিষয়ে টেলিফোনে জানতে চাইলে হাউস অব কমন্সের সঙ্গে চিফ হুইপের ঘনিষ্ঠতার বিবরণ পেলাম। গত বছর ঢাকায় এসেছিলেন ওয়েস্টমিনস্টার ফাউন্ডেশনের প্রোগ্রাম ম্যানেজার মিস মেরিনা। তাঁর ভ্যানিটি ব্যাগ খোয়া যায়। বাংলাদেশের পুলিশকে দিয়ে তাঁর হারিয়ে যাওয়া ১২০০ পাউন্ড উদ্ধার করিয়েছিলেন। বর্তমান ব্রিটিশ প্রধানমন্ত্রী ডেভিড ক্যামেরন যখন বিরোধী দলে ছিলেন, তখন আব্দুস শহীদও বিরোধী দলে। লন্ডনে তাঁরা একটি সভায় যৌথভাবে বক্তৃতা করেছিলেন। তাঁর উত্তরে এটা স্পষ্ট হয়ে ওঠে, চিফ হুইপের দপ্তর করিৎকর্মা। সব মিলিয়ে এটা সন্দেহাতীত যে, হাউস অব কমন্সের একজন সদস্য বাংলাদেশ সংসদের একজন সদস্যের মধ্যে যোগাযোগ করতে চাইছেন। আর তিনি তা পারছেন না—এটা বাংলাদেশের জন্য কতটা অমর্যাদাকর ও পীড়াদায়ক, সে কথা আর যাকেই হোক আব্দুস শহীদকে বুঝিয়ে বলার কোনো দরকার নেই।
কিন্তু মুশকিল হলো, তিনি নিশ্চিত করেন, মার্ক হোবানের কাছ থেকে কোনো পত্র পাননি। জানতে চাইলাম, বাংলাদেশ হাইকমিশন কি তাহলে আমাদের ডোবাল? আপনাকেও ডোবাল? ফোন রাখার আগে তিনি বললেন, তিনি বিষয়টি খতিয়ে দেখবেন।
আমাদের চিফ হুইপের অফিস যে দক্ষ, তার প্রমাণ গতকাল সন্ধ্যার আগেই পেয়েছি। আব্দুস শহীদের ফোনালাপ শেষের ঘণ্টা না পেরোতেই তাঁর একান্ত সচিবের ফোন পাই। তিনি ২০১০ সালের জুলাইয়ের চিঠির প্রাপ্তি স্বীকার করেন। বলেন, শ্রীমঙ্গলের ব্যবসায়ী সমিতির সালিস বৈঠক ছিল তাঁরই উদ্যোগের ফসল। তাহলে প্রশ্ন, তাঁর এই মহতী প্রয়াস কেন এত দিনে মার্ক হোবানের কর্ণকুহরে পৌঁছানো হলো না? একান্ত সচিব আরও একটি তথ্য দিলেন। আমরা বিস্ময়ে তাজ্জব বনে গেলাম। লন্ডনের বাংলাদেশ হাইকমিশন থেকে এই একটু আগেই (গতকালের অপরাহ্ন) ফ্যাক্স বার্তা এসেছে। অল্প সময়ের মধ্যে তার একটি কপি ফ্যাক্সে প্রথম আলোতেও পৌঁছাল। ব্রিটিশ মন্ত্রীর প্রথম চিঠি লেখার ১১ মাস এবং তার বাংলাদেশ হাইকমিশন ঘুরে যাওয়ার চার দিন পরে হাইকমিশনার চিফ হুইপের কাছে সরাসরি চিঠি লিখেছেন। তাতে লেখা, ‘বাংলাদেশ ও ব্রিটিশ বাংলাদেশি কমিউনিটির প্রতি ব্রিটিশ মন্ত্রীর রয়েছে বিশাল শুভেচ্ছা। তিনি “একজন সাংসদ হয়ে আপনার কাছে এ বিষয়ে সহমর্মিতা” আশা করছেন। দয়া করে তাঁর অনুরোধের প্রতি যথাযথ মনোযোগ দিতে আমি আপনার প্রতি আহ্বান জানাই।’ এরপর আমরা আর মন্তব্য করতে চাই না।
নির্বাচনের আগেই নানা অঘটন:
শহরের প্রাণকেন্দ্রে নারায়ণগঞ্জ ক্লাব। গত শনিবারের কথা। একটি টেবিলে মুখোমুখি প্রধানমন্ত্রী শেখ হাসিনার সঙ্গে ঘনিষ্ঠ এক সাবেক কর্মকর্তা। তাঁর কথায়, ‘চট্টগ্রামের মেয়র নির্বাচনে নেত্রীকে বলেছিলাম, যদি আমরা হারি, তাহলে এক লাখ ভোটের ব্যবধানে। জয়ী হলে দুই লাখের ব্যবধানে।’ রহস্যটা তিনিই ভাঙলেন। মহিউদ্দিন সাহেবের নিজের ধারণা ছিল, তিনি দুই লাখ ভোটের ব্যবধানে জিতবেন। কিন্তু প্রধানমন্ত্রীকে ওই কর্মকর্তা ধারণা দিয়েছিলেন তিনি এক লাখ ভোটের ব্যবধানে হারতে পারেন। যে তথ্যটি তিনি প্রকাশ করলেন, সেটি সত্য হলে শঙ্কা ও আশা দুটোই তৈরি হয়। তিনি বললেন, ভোট গণনার একপর্যায়ে কর্মকর্তারা যখন দেখছিলেন যে মহিউদ্দিন সাহেব হারতে চলেছেন, তখন ভোট গণনা কিছুক্ষণের জন্য বন্ধ হয়ে যায়। ওপরের নির্দেশের অপেক্ষায় ছিলেন ভোট গণনার সঙ্গে সংশ্লিষ্ট ব্যক্তিরা। কিন্তু নেত্রী সুষ্ঠু ফলাফল ঘোষণায় দ্রুত সবুজ সংকেত দিয়েছিলেন।
নারায়ণগঞ্জে তাঁর ধারণা, শহর এলাকায় আইভীর অনুকূলে হাওয়া জোরালো, কিন্তু গ্রামাঞ্চলে হাওয়া শামীম ওসমানের দিকেই। সব মিলিয়েই তাঁর আশাবাদ, আইভী জিততে পারবেন না।
২.বৃহস্পতিবারের অপরাহ্নে আমি দাঁড়িয়ে ছিলাম শ্রীশ্রীলক্ষ্মীনারায়ণ জিউর আখড়ায়। যেসব ভক্ত দুপুরের খাবার গ্রহণের জন্য ওপরে উঠছিলেন, এক যুবক তাঁদের হাতে লিফলেট ধরিয়ে দিচ্ছিল। লিফলেটে আইভীর ছবি। আমি গাড়ি থেকে নামতেই যুবকটি আমাকে দেখে ফেলে। আর অমনি লিফলেটগুলো পকেটে ঢুকিয়ে দ্রুত স্থান ত্যাগ করে। তার সন্ত্রস্ত ভাব ছিল দেখার মতো। যেন সে পারলে ভোঁ দৌড় দিয়ে নিমেষে পালায়। এর কারণ, একজন নির্বাচন কর্মকর্তার ভাষায়, ‘এর দুটি কারণ হতে পারে। প্রথমত, ওই লিফলেট বিতরণ কোনো অন্যায় ছিল না। কিন্তু আমরা লক্ষ করেছি, নির্বাচনী আচরণবিধির কোনটা লঙ্ঘন আর কোনটা লঙ্ঘন নয়, সে বিষয়ে নির্বাচনী প্রচারকাজে নিয়োজিত নেতা-কর্মীদের মধ্যে ভালো ধারণা নেই। অনেকেই ন্যায়-অন্যায়ের তফাত বুঝতে নির্বাচন দপ্তরে সশরীরে হাজির হচ্ছেন। এমন হতে পারে, ছেলেটি হয়তো নির্বাচন কমিশনের ভ্রাম্যমাণ কোনো টিমের সদস্য ভেবেছে আপনাকে। অনেক জায়গায় আমরা পুলিশ ছাড়াই হাজির হয়ে আচরণবিধি লঙ্ঘনের দায়ে শাস্তিমূলক ব্যবস্থা নিয়েছি। ছেলেটি হয়তো ভেবেছে, মন্দির চত্বরে তার লিফলেট বিতরণ সংগত ছিল না।’ আর দ্বিতীয় কারণ কর্মকর্তাটি মুখ ফুটে বলেনওনি। তবে ইঙ্গিত করেন যে, ছেলেটি হয়তো আপনাকে শক্ত প্রতিপক্ষের লোক ভেবেছে।
৩.কোনো সন্দেহ নেই, নির্বাচনী প্রচারসংক্রান্ত পরিবেশের বিরাট উন্নতি ঘটেছে। দেয়াললিখন ও রঙিন পোস্টার নেই। তৈমুরের আনারস মার্কার বড় আকৃতির একটি পোস্টার ও চারটি তাজা আনারস কোথাও ঝুলছিল। এর ভিডিও ধারণ করে ওসি তার সিডি জমা দিয়েছেন। সবচেয়ে ভালো লেগেছে নির্বাচন অফিসের কর্মকর্তাদের স্বচ্ছ হওয়ার আগ্রহ। এই সেদিনও কোনো সরকারি ফাইলের নথিপত্র জনগণের ছুঁয়ে দেখারও সুযোগ ছিল না। নিষিদ্ধ ও গোপনীয় বস্তু কিংবা যক্ষের ধন বিবেচনায় তাঁরা লাল ফিতা দিয়ে বাঁধা ফাইল আগলে রাখতেন। এবার সন্দিগ্ধ দৃষ্টির বাইরে তা ধরতে পেরেছিলাম।
নারায়ণগঞ্জের প্রধান নির্বাচন কর্মকর্তা বিশ্বাস লুৎফর রহমান। ১৯৮৪ সালে মংলা পোর্টে চাকরি শুরু করেন। ৮৬ সালে নির্বাচন কমিশনে যোগ দেন। এর পর থেকে তিনি নির্বাচন অন্তঃপ্রাণ, বর্তমানে যুগ্ম সচিব। এর আগে তিনি খুলনা, রাজশাহী ও চট্টগ্রামের (২০০৫ সালের) সিটি করপোরেশন নির্বাচন পরিচালনা করেছেন। তুলনামূলক বিচারে তিনি নারায়ণগঞ্জে কোনো বাড়তি চ্যালেঞ্জ অনুভব করছেন না। লিখিত অভিযোগের শীর্ষে পোস্টার ছেঁড়া।
৪.যে ডিসির উপস্থিতিতে কবরীকে শামীম ওসমান অপমান করেছিলেন, তিনি প্রশিক্ষণে। ভারপ্রাপ্ত ডিসি দায়িত্বে। তদারককারী ২৪ কর্মকর্তার সবাই ইসির। তবে খাস সরকারি দৃশ্যপটে নেই বলা যাবে না। নির্বাহী হাকিমদের নিয়োগদাতা জেলা হাকিম, মানে ডিসি। পুলিশ সুপারসহ থানার ওসিদের বদলির দাবি করেছিলেন আইভী। কিন্তু লিখিত দেননি বলে ব্যবস্থা না নেওয়ার যুক্তি দিলেন লুৎফর রহমান। বেশি লিখিত অভিযোগ দিয়েছেন আইভী। এরপর আছেন তৈমুর। তিনি ২৬ অক্টোবর একসঙ্গে চারটি অভিযোগ দায়ের করেন। দুটিতে তিনি দুজন ওসিকে প্রত্যাহার করার দাবি তোলেন। সদর থানার ওসি আওয়ামী লীগের সাংসদের জামাতা, সিদ্ধিরগঞ্জের ওসি শুরু থেকেই শামীম ওসমানের পক্ষে আদাজল খেয়ে নেমেছেন। অভিযোগ আসতে না আসতেই তদন্তের নির্দেশ দিচ্ছেন প্রধান কর্মকর্তা। তাঁর সামনে গোটা তিনেক মোবাইল ফোন, একটি ল্যান্ডফোন, একটি ফ্যাক্স। কথা বলতেই পারছিলেন না। যন্ত্রগুলো ছিল সক্রিয়। বৃহস্পতিবার বিকেল না গড়াতেই দুই ওসিকে প্রত্যাহার করা হলো। কিন্তু শহরের অদূরে প্রতিমা ভাঙার বিষয়ে চার ঘণ্টার মধ্যে যে তদন্ত প্রতিবেদন আশা করা হয়, তা কয়েক দিনেও মেলেনি। সদর থানার ওসি বিদায়ের আগমুহূর্তে একটা দায়সারা সন্দেহজনক প্রতিবেদন জমা দিয়ে কেটে পড়েন।
৫.ইভিএম নিয়ে দুই মেয়র পদপ্রার্থী লিখিত আপত্তি দিয়েছেন। তৈমুরের যুক্তিতে দলীয় দৃষ্টিভঙ্গি প্রতিফলিত। তিনি একেবারেই প্রযুক্তিবিরোধী অবস্থান নিয়েছেন। আইভীর যুক্তি, এতে একজন ভোটার তিন মিনিট সময় নেবেন। যেসব ওয়ার্ডে তুলনামূলক কম ভোটার, সেসব স্থানে এটা চলুক। কিসের ভিত্তিতে নয়টি ওয়ার্ড বাছাই করা হলো, এর উত্তরে একজন কর্মকর্তা বললেন, সাবেক তিনটি পৌরসভা নিয়ে বর্তমান সিটি করপোরেশন নির্বাচন হচ্ছে। তাই প্রতিটি সাবেক পৌরসভা থেকে তিনটি করে ওয়ার্ড বেছে নেওয়া হয়েছে। তবে গড়ে এক মিনিট লাগবে বলেও তিনি মত দেন।
৬.লিখিত অভিযোগ দায়েরের ক্ষেত্রে শামীম ওসমান সবচেয়ে পিছিয়ে। তাঁর তরফে অভিযোগ গণমাধ্যমের বিরুদ্ধে। বিশেষ করে, প্রথম আলোর বিরুদ্ধে নির্বাচনী আচরণবিধি লঙ্ঘনের সুনির্দিষ্ট অভিযোগ এনেছেন। শামীম ওসমানের নাম উল্লেখ না করে জনৈক আইনজীবীর দায়ের করা দুটি অভিযোগ দেখলাম। প্রথম আলো, চ্যানেল আই, এটিএন নিউজের নাম রয়েছে। একটি চিঠিতে তাঁর ভাই নাসিম অভিযোগ খণ্ডন করে লিখেছেন, ‘প্রথম আলো নারায়ণগঞ্জ তথা দেশের উন্নয়ন বাধাগ্রস্ত করতে চায়। এবং জনগণকে দুর্ভোগে ফেলে প্রধানমন্ত্রী শেখ হাসিনার মহাজোট সরকারকে ব্যর্থ প্রমাণ করতে চায়।’
গণমাধ্যমের বিরুদ্ধে যেকোনো নির্দিষ্ট অভিযোগ আইনানুগভাবে নিষ্পত্তি হওয়ার দাবি রাখে। প্রয়োজনে প্রথম আলোসহ যার বিরুদ্ধেই অভিযোগ উঠুক, তা নিষ্পত্তিতে প্রেস কাউন্সিলকে সম্পৃক্ত করা যায়।
৭.গণমাধ্যমের ভূমিকা কী হওয়া উচিত, সেটা বাংলাদেশে খুব বেশি মীমাংসিত বলা যায় না। তবে সব কাউন্সিলরকে একরকম বাদ দিয়ে গণমাধ্যম যেভাবে তিন মেয়র পদপ্রার্থীকে নিয়ে মাতামাতি করেছে, তা কিন্তু সংসদীয় গণতান্ত্রিক সংস্কৃতির সঙ্গে খাপ খায় না। ওপরে আমরা যেভাবে প্রধানমন্ত্রীকেন্দ্রিক, সেভাবে নিচে আমরা মেয়রকেন্দ্রিক অর্থাৎ ব্যক্তিকেন্দ্রিক হয়ে পড়েছি। এর মূল ব্যাধিটা সংবিধান ও আইনে থাকলেও গণমাধ্যমের ভূমিকা হওয়া উচিত এ থেকে বাইরে বেরিয়ে আসা। কাউন্সিলররা কীভাবে সিদ্ধান্ত গ্রহণের প্রক্রিয়ায় মেয়রদের ওপর প্রভাব বিস্তার করবেন, সে বিষয়ে আমরা কোনো টিভি বিতর্ক পাইনি। তবে যে অগ্রগতিটা ঘটেছে, তার অর্জন মোটেও কম নয়। সমির কর একজন শ্রদ্ধাভাজন ব্যক্তিত্ব। তিনি বললেন, একটু আগে দেখলাম যে তিন প্রার্থী বলছেন, নির্বাচনের ফলাফল যাই হোক না কেন, সেটা তাঁরা মেনে নেবেন। এটা তো একসময় অবিশ্বাস্য ছিল। নারায়ণগঞ্জবাসী ১৮ বছর স্থানীয় সরকারের নির্বাচন দেখেনি। এর সঙ্গে যুক্ত হয়েছে টিভি চ্যানেলগুলোর সরব ও জীবন্ত উপস্থিতি। আইভী-শামিম-তৈমুরের ত্রিমুখী লড়াই নারায়ণগঞ্জের নির্বাচনী আমেজকে একটা অসাধারণ এবং অভূতপূর্ব মাত্রা দিয়েছে।
৮.ওই কর্মকর্তা বলছিলেন, চট্টগ্রাম সিটি করপোরেশন নির্বাচনে তাঁরা বিরোধী দলকে দুভাবে বিজয় দিতে রাজি হননি। কারচুপি করলে শুধু ব্যক্তি মহিউদ্দিনের লাভ হতো, কিন্তু সরকার দুভাবে হারত। জনগণের কাছে ও বিরোধী দলের হাতে আন্দোলনের হাতিয়ার তুলে দিয়ে। আগামীকালের নির্বাচন আওয়ামী লীগের জন্য ‘মাগুরা’ হয় কি না, সেটা দেখার বিষয়।
পরিবেশ অনেক পরিচ্ছন্নই ছিল। কিন্তু শেষ মুহূর্তে সেনা মোতায়েনের বিষয়ে সরকারের ‘না’ এক বিরাট বিস্ময়। ২৪ অক্টোবর আইভী লিখেছিলেন, নাসিক নির্বাচনে সেনাবাহিনীর গর্বিত সৈনিকেরা যাতে কেন্দ্রের ভেতরে ও বাইরে অবস্থান গ্রহণ করতে পারেন, সে ব্যাপারে যথাযথ ব্যবস্থা গ্রহণের আবেদন প্রসঙ্গে। তাঁর কথায়, ‘জাতির গর্বের ধন সেনাবাহিনী নিয়োগের ঘোষণার মাধ্যমে ভোটারদের মন থেকে অনেকটা ভয়ভীতি কেটে গেছে।’
গতকাল এল এর উল্টো ঘোষণা। আমরা বিস্মিত, আমরা বেদনাহত, আমরা বিস্ময়ে বিমূঢ়। আইভী যদিও বলেছেন, ঠিক আছে, তাহলে সেনাবাহিনীর দরকার নেই। নারায়ণগঞ্জের জাগ্রত জনতাই তাঁর লক্ষ সেনাবাহিনী। কিন্তু তাঁর ২৪ অক্টোবরের চিঠির বক্তব্য অস্বীকার করা যায় না। ভোটারদের মনে ভয়ভীতি ফিরে আসাই স্বাভাবিক। আইভী ওই চিঠিতে লিখেছিলেন, নারায়ণগঞ্জের অতীত ইতিহাস খুবই ভয়াবহ। নির্বাচনকালে সন্ত্রাসীরা ভোটারদের ভয়ভীতি দেখিয়েছে। ব্যালট বাক্স ছিনতাই করেছে। তাই ভোটারদের নিরাপত্তার জন্য শুধু ভোটকেন্দ্রের বাইরে নয়, ভোটকেন্দ্রের ভেতরেও সেনা মোতায়েন করা হোক।
গতকালের ঘোষণার ফলে সংখ্যালঘুরা আরও ফাঁপড়ে পড়তে পারেন। কারণ বিশেষ মহল থেকে কেন্দ্রওয়ারি ভোট গুনে নেওয়ার হুমকি দেওয়া হয়েছিল। এখন কানে বাজছে নারায়ণগঞ্জ ক্লাবে শোনা ওই কর্মকাতার তথ্যটি। চট্টগ্রাম সিটি করপোরেশন নির্বাচনে ভোট গণনা স্থগিত করা হয়েছিল। তার মানে, এখনো আমাদের নির্বাচনী প্রশাসনযন্ত্রে এমন জাগ্রত অপদেবতা আছেন, যাঁরা এখনো মিডিয়া ক্যু সম্ভব করে তুলতে পারেন।
তাই বড় যন্ত্রণায় পড়লাম। সংবিধানের ১২৬ অনুচ্ছেদ লঙ্ঘিত। এতে বলা আছে, ‘নির্বাচন কমিশনের দায়িত্ব পালনে সহায়তা করা সকল নির্বাহী কর্তৃপক্ষের কর্তব্য হইবে।’ সেনা হয়তো অনিবার্য ছিল না, কিন্তু দেখা গেল শামীমই ‘দূরদর্শী’। অন্যান্য স্থানীয় পরিষদের নির্বাচন সেনা ছাড়াই সুষ্ঠু হয়েছে—এই তত্ত্ব তিনিই প্রথম দেন। চট্টগ্রামের নির্বাচনে ৭০২ সদস্যের সেনা স্ট্রাইকিং ফোর্স ছিল। এখন নজর রাখবো কখনো ফল ঘোষণা বন্ধ হয়ে যায় কি না। বন্ধ হলেও সবুজ সংকেত মেলে কি না।
প্রশ্নটি আইভীর বিজয়ের চেয়ে বড়:
ক্ষমতাসীনরা হয়তো তত্ত্বাবধায়ক সরকারের ধ্যান-ধারণা মুছে দিতে চাইছে। সেনা-সম্পৃক্ততার বিষয়টি কার্যত নির্দলীয় তত্ত্বাবধায়ক সরকারের ধারণার সঙ্গে একই সূত্রে গাঁথা। তত্ত্বাবধায়ক সরকারগুলো এ পর্যন্ত সেনাবাহিনীর অংশগ্রহণেই কৃতিত্ব দেখাতে পেরেছে। তারা পুলিশ দিয়ে নির্বাচন করার কথা চিন্তাও করেনি। সেনা মোতায়েন করা হয়নি—শুধু এটুকু শব্দ ও ধ্বনিগত তফাত সরকার দেখাতে পেরেছে। তারা বাধ্য হয়েছে সশস্ত্র বাহিনীর সমন্বয়ে গড়ে ওঠা র‌্যাবের প্রায় এক হাজার ৪০০ সদস্য দিয়ে শূন্যস্থান পূরণ করতে। নির্বাচন কমিশন সশস্ত্র বাহিনী বিভাগের কাছে মাত্র চার কোম্পানি, অর্থাৎ অনধিক ৪০০ সেনা চেয়েছিল। আমরা জানি না, র‌্যাবের এক হাজার ৪০০ সেনার মধ্যে কতজন সেনাবাহিনী থেকে এসেছেন।
বিশ্বব্যাপী এমএসিপি বা এমএসিএ কথাটি পরিচিত। এটা হলো ‘মিলিটারি এইড টু দ্য সিভিল পাওয়ার বা অথরিটি’। ব্রিটেন, যুক্তরাষ্ট্র, অস্ট্রেলিয়া, কানাডা, জার্মানি ও ইতালিতে এর বহুল ব্যবহার রয়েছে। আমাদের দেশেও ব্রিটিশ আমল থেকে সেনাবাহিনীকে বেসামরিক প্রশাসনের সহায়ক শক্তি হিসেবে ব্যবহার করা হচ্ছে। তবে আমরা যদি ‘সেনাপ্রীতি’ ঘোচাতে চাই, তাহলে জার্মানির মতো সংবিধান শুধরে নিলেও পারি। দ্বিতীয় বিশ্বযুদ্ধ-পরবর্তী জার্মান সংবিধান কঠোরভাবে সেনাবাহিনীর সব রকম পুলিশি ভূমিকা নিষিদ্ধ করেছে। কিন্তু আমাদের এখানে যে কাণ্ড ঘটে গেল, সেটা ইসির স্বাধীনতাকে রক্তাক্ত করার। শঙ্কাটা সংবিধান লঙ্ঘন করে পার পেয়ে যাওয়ার।
সেনা মোতায়েনের বিষয়টি অনেক বেশি গুরুত্বপূর্ণ মনস্তাত্ত্বিক প্রয়োজনে। তাদের বলা হয়, স্ট্রাইকিং ফোর্স কিংবা শো অব ফোর্স। এর মানে, চমক দেখানো শক্তি। নারায়ণগঞ্জের সড়কগুলো দিয়ে জলপাই রঙের পোশাক পরা সেনারা ভোটের আগের রাতে শুধু স্বাভাবিক টহল দিলেই তার একটা বিরাট মনস্তাত্ত্বিক অভিঘাত তৈরি হতো।
আইভীর ভূমিধস জয়ে এবং শান্তিপূর্ণভাবে নির্বাচন সম্পন্ন হওয়ার কারণে সরকারের সিদ্ধান্ত সংবিধানসম্মত ছিল বলা যাবে না। কিন্তু সরকার এটাই ধরে নেবে, তারা মার্জনা পাবে। কমিশন বা মিডিয়া আর এ নিয়ে বাড়াবাড়ি করবে না। ভুলে যাবে। কিন্তু এদিন তো দিন নয়।
গতকাল হাইকোর্টে সরকারি সিদ্ধান্তের বৈধতা চ্যালেঞ্জ করে রিট দায়ের করা হয়েছে। বিএনপিদলীয় এক সাংসদ প্রতিরক্ষাসচিব ও প্রধানমন্ত্রীর মুখ্য সচিব বরাবর আইনগত নোটিশ জারি করেছেন। এতে কারও দলীয় মতলব থাকলে থাকতে পারে, কিন্তু আইনগতভাবে প্রতিকার লাভের রিট প্রচেষ্টাকে আমরা সাধুবাদ জানাই।
হাইকোর্টের অবকাশকালীন বেঞ্চ রুল জারি না করে নিয়মিত বেঞ্চে রিট দায়ের করার পরামর্শ দিয়েছেন। এ সিদ্ধান্ত আমাদের মনঃকষ্ট বাড়িয়েছে। কারণ, নির্বাচন স্থগিত করার রুল জারি না করেও এর ওপর শুনানি হতে পারত। নির্বাচন কমিশনাররা শপথে বলেন, সংবিধানের রক্ষণ, সমর্থন ও নিরাপত্তা বিধান করব। কিন্তু বিচারপতিরা বলেন, ‘আমি সংবিধান ও আইনের রক্ষণ, সমর্থন ও নিরাপত্তা বিধান করব।’ নির্বাচনে সেনা মোতায়েনের বিষয়টি আইনেও সমর্থিত। সুতরাং, গতকাল আদালতে নাগরিকেরা এমন একটি জরুরি জনগুরুত্বপূর্ণ বিষয়ে প্রতিকার প্রার্থনা করেছিলেন, যেখানে সংবিধান ও নির্বাচনী আইন—দুটোই লঙ্ঘিত হয়েছে।
হাইকোর্ট তার এখতিয়ার গতকাল যদি প্রয়োগ করতেন, অর্থাৎ অন্তত একটা শুনানির ব্যবস্থা করতেন, তাহলে সরকারের ভাবমূর্তি ক্ষতিগ্রস্ত হতো। কিন্তু জনগণের কাছে উচ্চ আদালতের মর্যাদা অনেক বেশি বেড়ে যেত। নির্বাহী বিভাগ দ্বারা সংবিধান লঙ্ঘনের প্রতিকার চাওয়ার দুটো জায়গা সভ্য সমাজে স্বীকৃত। একটি আদালত, অন্যটি সংসদ। আমাদের সংসদ ৭০ অনুচ্ছেদে অবনত, রাবার স্ট্যাম্প। বাকি থাকে হাইকোর্ট। বিরোধী দল প্রায়ই সংবিধান লঙ্ঘনের রোষ রাজপথে উসুল করে নিতে চায়। এখন যদি হাইকোর্ট নাগরিকদের এভাবে পত্রপাঠ বিদায় করে, তাহলে তো বিরোধী দলেরই পোয়াবারো।
আওয়ামী লীগ সরকারই পঞ্চদশ সংশোধনীর মধ্য দিয়ে জনগণের কাছে প্রথমবারের মতো এই তথ্য হাজির করেছে যে সংবিধানের কতিপয় বিধান লঙ্ঘন করা হলে নাগরিকের সে জন্য মৃত্যুদণ্ড প্রাপ্য হতে পারে। তাহলে এক দেশে শাসক ও শাসিতের জন্য দুই রকম বিধান চলতে পারে না। যিনি যত বড় মাপেরই নির্বাচিত শাসক হন না কেন, সংবিধান লঙ্ঘনে সংবিধান তাঁদের কোনো লাইসেন্স দেয় না। শাসকের পছন্দমতো কতিপয় বিধানের জন্য আদালতে নাগরিকের বিরুদ্ধে রাষ্ট্রদ্রোহের অভিযোগ আনা হবে, তাকে কাঠগড়ায় দাঁড় করাবে। সাংবিধানিক আদালত তার মৃত্যুদণ্ড নিশ্চিত করবেন। কিন্তু জনগণের যেখানে অগ্রাধিকার, যেখানে তাদের ব্যাকুলতা, যেখানে তাদের আবেগ—সেখানে শাসক যদি সংবিধান লঙ্ঘন করেন, তখন কী হবে? সংবিধানে এর কোনো উত্তর নেই। আমাদের নাগরিক সমাজ এর উত্তর পেতে কখনো খুব বেশি উচ্চকিত হয়নি। কিন্তু এখন নাগরিকের বিরুদ্ধে রাষ্ট্রদ্রোহের অভিযোগ আনার মতো বিধান সংবিধানে লেখার পর তাদের আর নীরব থাকার সুযোগ নেই।
নারায়ণগঞ্জে সেনা মোতায়েন না করায় সংবিধান লঙ্ঘিত হয়েছে বলে প্রধান নির্বাচন কমিশনার যথার্থই মন্তব্য করেছেন। কিন্তু তিনি মনে হয় খেয়াল করেননি, এ রকমের একটি উক্তি জনসমক্ষে উচ্চারণ করলেই তাঁর দায়দায়িত্ব শেষ হয়ে যায় না। উচ্চ আদালতে নাগরিকদের পক্ষে রিট করা হয়েছে। কিন্তু কমিশনেরও রিট করার অধিকার স্বীকৃত এবং তার জন্যও দরজা খোলা।
আমরা বর্তমান নির্বাচন কমিশনকে এই সাহস দেখানোর জন্য জোরালোভাবে আহ্বান জানাই। অনেকে বলছেন, আত্মমর্যাদা নিয়ে পদত্যাগ করতে। আমরা এখন বলি, পদত্যাগ না করে আইনি লড়াইয়ে নামতে। কারণ, নির্বাচন কমিশন নামের একটি সাংবিধানিক সংস্থাকেও গণতান্ত্রিক লড়াইয়ে নামতে হবে। তাকে অবশ্যই তত্ত্বাবধায়ক কিংবা দলীয় সরকারের শুধু অনুকম্পা কিংবা মর্জির ওপর নির্ভর করলে চলবে না। সুপ্রিম কোর্টের বিচারপতিরা তখনই বেশি প্রশংসিত হন, যখন তাঁরা নির্বাহী কর্তৃপক্ষের রক্তচক্ষু উপেক্ষা করে সিদ্ধান্ত দিতে পারেন। শত সীমাবদ্ধতা সত্ত্বেও আমাদের দেশে সুপ্রিম কোর্টের প্রতি এমন ভরসা এখনো আছে যে সরকারের অনৈতিক ও অবৈধ সিদ্ধান্তের বিরুদ্ধে সেখানে প্রতিকার মেলে। নির্বাচন কমিশনকেও তেমনি ভরসাস্থল হিসেবে আমরা দেখতে চাই। বর্তমান কমিশনের মেয়াদ আছে আর মাত্র তিন মাস। তাদের যদি জাতির প্রতি দায়দায়িত্ব থেকে থাকে, তাহলে ১২৬ অনুচ্ছেদের আওতায় তাদের অবশ্যই আইনগত প্রতিকারের পথ খুঁজতে হবে। সিইসি বলেছেন, তিনি সেনা মোতায়েন না করার কারণ জানতে সচেষ্ট হবেন। আশা করব, এই চেষ্টায় তিনি কালক্ষেপণ করবেন না। সংবিধান রক্ষণের যে শপথ তিন কমিশনার নিয়েছেন, তা অর্থপূর্ণ হতে পারে যদি তাঁরা সরকারের সংবিধান লঙ্ঘনকে চ্যালেঞ্জ করেন।
আমরা কথায় কথায় টিএন সেশনের কথা উল্লেখ করি। সেটা কিন্তু এমন নয় যে আমাদের সংবিধানের চেয়ে ভারতীয় সংবিধানে অনেক শক্ত ভাষায় অনেক কিছু লিখে দেওয়া হয়েছে। আমাদের ১২৬ অনুচ্ছেদের মতো অবিকল ভারতীয় সংবিধানেরও একটি অনুচ্ছেদ রয়েছে। তারা সেই অনুচ্ছেদ দিয়ে ২২টি বাংলাদেশের সমান বিশাল ভারতের নির্বাচনী বিধিব্যবস্থাকে আন্তর্জাতিকভাবে নন্দিত ও অনুস্মরণীয় করে তুলেছে। কমনওয়েলথভুক্ত দেশগুলোর মধ্যে ভারত এখন একটি মডেল।
অস্ট্রেলিয়ার পার্থে প্রধানমন্ত্রী শেখ হাসিনার উপস্থিতিতে যে দিনটিতে কমনওয়েলথ শীর্ষ সম্মেলনের উদ্বোধন হয়, ঠিক সে সময় রাজধানী ঢাকায় সেনা মোতায়েন না করার অস্বচ্ছ সিদ্ধান্তের কথা ফাঁস হয়ে পড়ে। এখানে একটি পরিহাস ঘটেছে। সেটি হলো, কমনওয়েলথ মহাসচিব তাঁর ভাষণে গভীর সন্তুষ্টির সঙ্গে ঘোষণা দিয়েছিলেন যে তাঁরা একটি মহৎ সিদ্ধান্ত বাস্তবায়ন করতে পেরেছেন। কমনওয়েলথভুক্ত দেশগুলোর নির্বাচন কমিশনের একটি নেটওয়ার্ক গড়ে উঠেছে এবং নির্বাচন অনুষ্ঠানের ‘গোল্ডেন প্র্যাকটিস’ অনুসরণ করতে তাঁরা একমত হয়েছেন। তিনি তখন জানতেন না, হয়তো এতক্ষণে জেনেছেন, বাংলাদেশ প্রতিনিধিদল পার্থে এসে পিকনিকের মেজাজে যখন সময় কাটায়, তখন তাঁরা দেশে সুষ্ঠু নির্বাচন পরিচালনার ‘গোল্ডেন প্র্যাকটিসে’ বাধা সৃষ্টি করেন।
বড় দুটি দলেরই বাতিক হচ্ছে, যেকোনো অবস্থায়—জয়ে কিংবা পরাজয়ে, সুখে কিংবা দুঃখে, লজ্জায় কিংবা অপমানে—সব পরিস্থিতিতে নিজেদের অভ্রান্ত ও কৃতিত্বের দাবিদার হিসেবে জাহির করা। নারায়ণগঞ্জ নির্বাচন অনুষ্ঠান নিয়েও তারা একই কাজ করবে। কিন্তু একটাই কথা, সরকারের সংবিধান লঙ্ঘনকে বিএনপির রাজপথে আন্দোলনের মসলা হিসেবে ব্যবহার করতে দেওয়া যাবে না। এর ফসল নাগরিকদের গোলায় তুলতে হবে। আর সে জন্য নির্বাচন কমিশনেরই উচিত হবে আদালতের শরণাপন্ন হওয়া। আশায় থাকলাম, ওই রিটের শুনানি নিয়মিত বেঞ্চে হবে। নির্বাচন হয়েছে, আইভী জিতেছেন, ক্ষমতাসীনেরা জনতার আদালতে তিরস্কৃত হয়েছে—এসব প্রেক্ষাপটে ওই রিট যেন ‘অকার্যকর’ কিংবা ‘অপ্রাসঙ্গিক’ বলে গণ্য না হয়। প্রশ্নটি একজন আইভীর বিজয়ের চেয়ে বড়। 
শিল্পের নীরব প্রতিবাদ:
সন্ধ্যা প্রায় ঘনিয়ে এসেছে। শাহবাগ থেকে চারুকলার মূল সড়ক দিয়ে ছবির হাটে এসে পৌঁছালে নিয়ন আলোয় উদ্ভাসিত গোটা এলাকা। সেই আলো ভাসিয়ে নিয়ে যাচ্ছে আগত প্রতিটি মানুষকে। প্রদর্শিত শিল্পকর্মের প্রতিটির ওপর জ্বলছে একটি করে বাতি। আর সেই শিল্পকর্মের ওপর স্থির হয়ে আছে জমায়েত হওয়া মানুষের চোখ। তারা খুঁটিয়ে খুঁটিয়ে দেখছে প্রতিটি শিল্পকর্ম। বোঝার চেষ্টা করছে কী আছে এই শিল্পের অন্তরালে। আর এই প্রদর্শনীটি হলো ছবির হাটে। নামটাও চমৎকার ‘স্পনটিনিয়াস আর্ট প্রসেস’।
একটি প্রচেষ্টা কীভাবে ধীরে ধীরে শিল্প হয়ে ওঠে, তারই মূর্ত প্রকাশ এখানে। প্রতিটি শিল্পকর্মই খোলা আকাশের নিচে বসে রূপ দিয়েছেন একজন শিল্পী। এবারের এই প্রদর্শনী ছবির হাটের হাটুরেদের একটি ভিন্নধর্মী প্রয়াস। প্রদর্শনী চলে গত ২৭ ও ২৮ অক্টোবর বিকেল পাঁচটা থেকে রাত ১০টা পর্যন্ত। এর আগে ছিল পাঁচ দিনের কর্মশালা। শেষ দুই দিন চলে প্রদর্শনী। মোট ১৪টি বিষয়ের ওপর এই প্রদর্শনীতে অধিকাংশ শিল্পেই ফুটে উঠেছে সমসাময়িক সংকটগুলো।
উঁচু একটি বেদিতে মাটির হরেক রকম সামগ্রী। কেউ বানিয়েছেন একতারা, কেউ ঘড়ি, মাটির তৈজসপত্র, মানুষের মুখ, বিভিন্ন প্রাণীর প্রতিকৃতিসহ আরও কত কী। আর এসব তৈরি করেছে একেবারেই সাধারণ মানুষ। যাঁরা প্রদর্শনী ঘুরে দেখতে এসেছেন, তাঁদের একজন শিল্পী বিপুল শাহ বলেন, ‘প্রতিটি মানুষের মধ্যে শিল্পীসত্তা লুকিয়ে আছে। কাদামাটির দলা দিয়ে তৈরি এই শিল্পকর্মগুলো দেখলেই তা বোঝা যায়। আমার চেষ্টাটি ছিল তেমনই। এখানে যাঁরা অংশগ্রহণ করছেন, তাঁরা সবাই সাধারণ মানুষ। আর এই সাধারণ মানুষ তাঁর শিল্পের মাঝেই ফুটিয়ে তুলেছেন জীবনঘনিষ্ঠ অনেক কিছু।’
একজন আইনজীবী সৃষ্টি করলেন সুপারি কাটার সরতা আর বাদ্যযন্ত্র হিসেবে একতারা। গান আর পান নাকি একসঙ্গে চলে—এমন ভাবনারই প্রকাশ এই শিল্পে। ছোট নৈরিত আর মনস্মিতা দুই ভাইবোন মাটি পেয়েই খুশি; নেমে পড়েছে কাদামাটি দিয়ে খেলতে। যা খুশি তা-ই বানাচ্ছে। মা বহ্নি বেপারী বলেন, ‘নাগরিক জীবনে কাদামাটি মেলাই দুষ্কর। অথচ আমাদের ছেলেবেলা কেটেছে কাদামাটি দিয়ে খেলে। কিছু সময়ের জন্য হলেও ওরা হয়তো মনের মতো কিছু বানাতে পারবে।’
হঠাৎ করেই ব্যাঙের ডাক। রহস্যটা পরিষ্কার হয় ছোট কুয়োর কাছে যেতেই। প্রতীকী আদলে তৈরি এই ব্যাঙ জানাচ্ছে আকুতি। নাগরিক জীবনের ছোট পরিসরকে অবজ্ঞা করেন অনেকেই। আর ব্যাঙের ডাক যেন তারই বহিঃপ্রকাশ। নামটাও দারুণ দিয়েছেন শিল্পী কামরুজ্জামান স্বাধীন—‘কুয়োর ব্যাঙ’। একই শিল্পীর অন্য শিল্পকর্মটি নাড়া দেবে অনেকেই। একটা লাল রঙের মানুষ, যার দুই হাতে তলোয়ার। লড়াকু সৈনিক সে। সবাই তার কাছে মাথা নত করে আছে, যাদের সবার ঠাঁই হয়েছে আস্তাকুঁড়ে। যেন বিশ্বে একজনের আধিপত্য, আর সবাই তা সহ্য করে চলেছে।
প্রদর্শনীর দোরগোড়ায় চোখে পড়ে কতগুলো মানুষের কাটা মাথা। কায়াহীন মাথাগুলো আমাদের মনে করিয়ে দেয় বর্বরতার কথা। প্রতিটি মাথা আবার কালো কাপড়ে বাঁধা। এই কালো কাপড়ই যেন শোক আর প্রতিবাদের প্রতীক। এই প্রতিবাদ কিসের, তা তো সবারই জানা। দূরদেশে বাঙালিদের শিরশ্ছেদে নিন্দার কথা সেখানে লেখা হয়েছে বড় বড় হরফে। শিল্পী আনিসুজ্জামান সোহেল বলেন, সমসাময়িক বর্বরতা যে মাত্রা ছাড়িয়ে গেছে, তা প্রকাশ করার চেষ্টা করেছি।
মানুষের চাওয়ার কি শেষ আছে। প্রদর্শনীতে শিল্পী রবি খান ‘আকুলতা’ শিরোনামে তৈরি করেছেন অসংখ্য হাত। প্রতিটি হাতের চাওয়া যেন ভিন্ন। যেমন প্রতিটি মানুষের চাওয়ার যেন কোনো শেষ নেই।
একই ভাবনার প্রতিফলন লক্ষ করা যায় শিল্পী আবদুল গাফফার বাবুর শিল্পকর্মের অন্তরালে। নামটাও চমৎকার—‘আকাঙ্ক্ষা’। মানুষের চাওয়াগুলো পূর্ণতা পায় ধাপে ধাপে। একবারে মেলে না সবকিছু। ধাপে ধাপে সিঁড়ি বেয়েই পৌঁছাতে হয় শীর্ষে। কেননা স্বপ্নের বাসা তো চূড়ায়। আর সে কারণেই মানুষের যাপিত জীবন কখনোই অবিচ্ছিন্ন আনন্দময় নয়।
‘সম্পর্ক’। হ্যাঁ, শিরোনামটা সম্পর্ক। একজনের সঙ্গে আরেকজনের মানুষের সম্পর্ক তো খুবই স্বাভাবিক। তবে সময়টাই যেন বড় বেরহম। সম্পর্কগুলো আজ আটকে গেছে কেবল লাভ-ক্ষতির হিসাবে। ঢাকা পড়েছে মুখোশের আড়ালে। শিল্পের মাধ্যমে এ কথাটাই বলতে চেয়েছেন শিল্পী রাশেদুল হুদা।
গাছের ডালে মানুষ ঝুলছে। তবে তা জীবন্ত কোনো মানুষ নয়। কাগজের মানুষ। আর এই কাগজের মানুষগুলোই বলছে জীবন্ত মানুষের কথা। আর যাদের ওপর থাকার কথা, তারা আছে গাছের তলানিতে। যা আমাদের রাষ্ট্রে হরহামেশাই ঘটছে। দিনমান খেটে অন্নের সংস্থান করতে গলদঘর্ম হতে হয় সাধারণ মানুষগুলোকে। তাই ‘রাষ্ট্রবৃক্ষ’ নামটি।
মানুষের সামনে নাকি সব সময় আশার মুলা ঝোলানো থাকে। তবে এই আশা বা প্রতিশ্রুতি পূরণ হয় কি না, তা বলতে পারবেন ভুক্তভোগীরাই। আর যাঁরা আশা দেন, তাঁরা ভুলেই যান তা পূরণের কথা। এই মনোবেদনাই শিল্পের আদলে দেখিয়েছেন শিল্পী হাসানুর রহমান।
এমন অসংখ্য বিষয় উঠে এসেছিল ব্যতিক্রমী এই প্রদর্শনীতে। শিল্পের ভাষায় এক নীরব প্রতিবাদ। কখনো আবার ঝরেছে আক্ষেপের সুর, যা কিছু সময়ের জন্য হলেও ভাবনার খোরাক জুগিয়েছে দর্শকদের। প্রকৃতপক্ষে কোথায় আছি আমরা আর কোন সময়ে আমাদের বসবাস।
শারমিন নাহার
পুনরায় জুকোটি পার্কে:
গেল সপ্তাহান্তে জুকোটি পার্কে গিয়েছিলাম, সঙ্গে কন্যা ও ডেনভার থেকে আসা এক অধ্যাপক বন্ধু। এই পার্কেই দেড় মাস ধরে চলছে ‘অকুপাই ওয়াল স্ট্রিট’ (ওয়াল স্ট্রিট দখল করো) আন্দোলন। ইতিমধ্যে ঠান্ডা জেঁকে বসতে শুরু করেছে। অক্টোবরেই এমন ঠান্ডা পড়বে কে ভেবেছিল! ঠান্ডা থেকে রক্ষা পেতে লোকজন ছোট ছোট তাঁবু গেড়ে নিয়েছে। গোটা দুই জেনারেটর নজরে এল, রাতে আলো ও উত্তাপের জন্য। একজনকে জিজ্ঞেস করলাম, এমন ঠান্ডায় থাকবে কী করে? তার সদাপ্রসন্ন উত্তর, ‘থাকবার জন্য এসেছি, হটবার জন্য নয়। উই আর হিয়ার ফর দি লং হল।’ আমার হাতে এক টুকরো কাগজ ধরিয়ে বলল, ‘কাল এসো, আমরা স্টক এক্সচেঞ্জ ঘেরাও করতে যাব।’ কাগজে লেখা—‘আই অ্যাম দ্য ৯৯ পারসেন্ট’।
তার কথা শুনে আমার মাথায় একটি প্রশ্ন জাগল। আচ্ছা, সারা দুনিয়ায় অকুপাই আন্দোলন ছড়িয়ে পড়েছে। ১৫ অক্টোবর পৃথিবীর প্রায় ৮০টি দেশে একই সময়ে অকুপাই আন্দোলনের সমর্থনে মিছিল হয়েছে। তার থেকে এই আন্দোলনের নতুন স্লোগান দাঁড়িয়েছে, অকুপাই এভরি হোয়ার। কোথাও কোথাও বিক্ষোভকারীরা সাময়িকভাবে হলেও নিজেদের প্রতীকী দখলদারি কায়েম করেছে। কিন্তু ঢাকায় এর কোনো প্রভাব নেই কেন? আমাদের দেশেও তো ওই ১ শতাংশ মানুষ সব চেটেপুটে খাচ্ছে। শেয়ারবাজারে চলছে হরির লুট। সেখানেও তো ওই ১ শতাংশ নিজেদের স্থায়ী বন্দোবস্ত কায়েম করে বসে আছে। শেয়ারবাজার সংস্কারের নামে যেসব নতুন ব্যবস্থার কথা বলা হয়েছে, তাতেও সব চেনা মুখ ছড়ি ঘোরাচ্ছে। তাহলে ঢাকায় অকুপাই স্টক এক্সচেঞ্জের কথা কেউ ভাবছে না কেন?
যেকোনো পরিবর্তন, তা দেশের রাজনীতি বা অর্থনীতি—যে ক্ষেত্রেই হোক, তার জন্য দরকার কিছুটা পরিকল্পিত উদ্যোগ, কিছুটা ত্যাগ স্বীকার। ইদানীং আমেরিকায় একটা কথা খুব চালু হয়েছে, ডেমোক্রেসি ইজ নট এ স্পেকটেটর স্পোর্ট। এই নামে প্রকাশিত একটি বইয়ের মোদ্দা কথা, গ্যালারিতে বসে বসে দেখবে আর নিরাপদ দূরত্ব থেকে হয় হাততালি দেবে, নয়তো দুয়ো দুয়ো করবে—গণতন্ত্র ব্যাপারটা এ রকম নয়। নিজেকে মাঠে নামতে হবে, দরকার পড়লে পুলিশের লাঠির বাড়ি বা বুটের গুঁতো খেতে হবে। মাটি কামড়ে থাকতে হবে দিনের পর দিন।
এই অকুপাই আন্দোলনের কথাই ধরা যাক। কাগজ-কলমে এই আন্দোলন শুরু হয়েছিল ঠিক দেড় মাস আগে, ১৭ সেপ্টেম্বর, হাতে গোনা কয়েকজনকে সঙ্গে নিয়ে। একদম আকস্মিকভাবে আবির্ভূত হলেও এর পেছনে কোনো পরিকল্পনা বা প্রস্তুতি ছিল না, তা নয়। দীর্ঘ সময় ধরে ভেতরে ভেতরে প্রস্তুতি চলছিল। খুব অল্পসংখ্যক হলেও কয়েকজন রোদে পোড়া বহু অভিজ্ঞ রাজনৈতিক কর্মী এই অকুপাই আন্দোলনের পরিকল্পনার পেছনে প্রথম থেকেই জড়িত ছিলেন। প্রথম জমায়েতের মাস আড়াই আগে, ১৩ জুলাই অকুপাইয়ের প্রস্তাব করে একটি ই-মেইল ছাড়া হয়, সঙ্গে টুইটারে একটি বার্তা: ‘অকুপাই ওয়াল স্ট্রিট’। প্রায় একই সময়ে অকুপাই ফ্রিডম প্লাজা, ওয়াশিংটন ডিসির আহ্বান জানিয়ে আরেকটি বার্তা ছড়িয়ে পড়ে ইন্টারনেটে। ‘এনোনিমাস’ নামের অন্তরালে একদল ইন্টারনেট অ্যাকটিভিস্ট তাদের সেই আহ্বানে সাড়া দিয়ে ঝটপট সেই খবর চতুর্দিকে রাষ্ট্র করে দেয়। তার পরের ইতিহাস তো সবারই জানা। খুব পাকাপোক্ত না হলেও একটি ঢিলেঢালা পরিকল্পনা কমিটি রয়েছে, যারা আন্দোলন বেগবান করতে প্রায় প্রতিদিন কোনো না কোনো সময়ে আলোচনায় বসছে, কী করা যায় তা নিয়ে নিজেদের মধ্যে তর্কবিতর্ক করছে। এই কমিটির নাম রাখা হয়েছে জেনারেল অ্যাসেম্বলি। খোলা মাঠে বা কোনো চত্বরে এই সাধারণ সভায় যে কেউই অংশ নিতে পারে। গড়পড়তা ৫০-৬০ জন নিয়মিত এই সভায় অংশ নিচ্ছে। ক্রমেই এই জেনারেল অ্যাসেম্বলি পরিণত হয়েছে অকুপাই আন্দোলনের পরিকল্পনা ও সিদ্ধান্ত গ্রহণ কমিটিতে।
কেউই ভাবতে পারেনি যে এই অকুপাই আন্দোলন এত দ্রুত ছড়িয়ে পড়বে বা এত দিন তা জিইয়ে থাকবে। দক্ষিণপন্থীরা গোড়া থেকেই বলে আসছে, এই হচ্ছে পুরোনো হিপ্পিদের গাঁজা খাওয়ার, খোলামেলা যৌন মিলনের আরেক ফন্দি। সে কথা যে মোটেই সত্যি নয়, তা এখন সব পক্ষই মেনে নিয়েছে। যাঁরা আমেরিকার বিভিন্ন শহরে পুলিশি হামলা ও প্রতিকূল আবহাওয়া উপেক্ষা করে দিনের পর দিন বিক্ষোভ ও জমায়েত করে যাচ্ছেন, তাঁদের মধ্যে রয়েছেন ছাত্র, শিক্ষক, বেকার যুবক, পেনশনভোগী, যুদ্ধ-ফেরত সেনা, সেবিকা, শ্রমিক, গির্জার সদস্য। বস্তুত, ১ শতাংশ সুবিধাভোগী ছাড়া বাকি যে ৯৯ শতাংশ, তাদের সব অংশেরই প্রতিনিধিত্ব এতে রয়েছে। সন্দেহ নেই, মিছিলের অগ্রভাগে যারা, তাদের অনেকেই ছাত্র। আমেরিকার ভবিষ্যৎ নিয়ে তারা সবচেয়ে বেশি শঙ্কিত। লেখাপড়া শেষ হয়নি, কিন্তু প্রায় সবাই ইতিমধ্যে ভারী অঙ্কের ঋণের বোঝায় ডুবে আছে। দেশের অর্থনীতি যেভাবে ক্রমেই গাড্ডায় ডুবছে, তাতে লেখাপড়া শেষে চাকরি জুটবে, তারও কোনো নিশ্চয়তা নেই। ফলে ভবিষ্যৎ নিয়ে তারাই সবচেয়ে উদ্বিগ্ন।
দক্ষিণপন্থীরা অভিযোগ তুলেছে, অকুপাই আন্দোলন হচ্ছে একধরনের ‘শ্রেণীযুদ্ধ’। এক রিপাবলিকান প্রেসিডেন্ট পদপ্রার্থী তো বলেই বসেছেন, ব্যবসা-বাণিজ্যে সফল মানুষের প্রতি ঈর্ষা পোষণ করে এমন লোকজনই এই আন্দোলনের সমর্থক। যাঁরা শ্রেণীর কথা বলেন, তাঁরা স্পষ্টতই এই কথাটা এড়িয়ে যান যে রোনাল্ড রিগানের সময় থেকে ওবামা পর্যন্ত আঙুল ফুলে যাঁরা কলাগাছ হয়েছেন, তাঁরা আমেরিকার সাধারণ মানুষকে ঠকিয়ে, শঠতার আশ্রয় নিয়ে পয়সা বানিয়েছেন। সম্প্রতি আমেরিকার কংগ্রেশনাল বাজেট অফিস গত ৩০ বছরের পরিসংখ্যান নিরীক্ষা করে জানিয়েছে, এই সময়ে আমেরিকানদের মাথাপিছু আয় বেড়েছে প্রায় ৬০ শতাংশ। কিন্তু সবচেয়ে ধনী যে ১ শতাংশ, তাদের আয় বেড়েছে কম করে হলেও ২৭৫ শতাংশ। অন্য কথায়, বাকি ৯৯ শতাংশের তুলনায় তাদের বর্ধিত আয়ের পরিমাণ সাত গুণ বেশি। অন্যদিকে সবচেয়ে নিচের যে ২০ শতাংশ, তাদের আয় বৃদ্ধির পরিমাণ মাত্র ১৮ শতাংশ।
আমেরিকার ধনবান ১ শতাংশের এই অবিশ্বাস্য বর্ধিত উপার্জন সম্ভব হলো কীভাবে? এর সহজ উত্তর, সাধারণ মানুষকে কলা দেখিয়ে। প্রগতিশীল অর্থনীতিবিদেরা বাজেট অফিসের পরিসংখ্যান থেকে যে মডেল তৈরি করেছেন, তা থেকেই স্পষ্ট যে এই পুকুরচুরি কীভাবে সম্ভব হয়েছে। নিজেদের খুশিমতো তেলের দাম বাড়ানোর কারণে মার্কিন নাগরিকদের প্রতি মাসে বাড়তি ব্যয় গুনতে হচ্ছে ৮২ ডলার। কংগ্রেসের যোগসাজশে ধনীদের ‘ক্যাপিটাল গেইনস ট্যাক্স’-এর ওপর রেয়াত দেওয়ার ফলে ধনিক ১ শতাংশ পকেটে ঢোকাচ্ছে প্রায় ২০ বিলিয়ন ডলার। আমেরিকার অধিকাংশ বড় কোম্পানি কর ফাঁকি দেওয়ার জন্য দেশের বাইরে তাদের তহবিল জমা রাখে, এভাবে তারা প্রতিবছর কর ফাঁকি দিচ্ছে ১০০ বিলিয়নেরও বেশি। এ রকম ফন্দি-ফিকির রয়েছে আরও ১৪ রকম।
বস্তুত, আমেরিকা ও ইউরোপের অধিকাংশ দেশের গভীর অর্থনৈতিক সংকটের মূলে রয়েছে দেশগুলোর আর্থিক প্রতিষ্ঠান ও ব্যাংকগুলোর বল্গাহীন লোভ। গৃহসংস্থান ঋণব্যবস্থা ভেঙে পড়ার আসল কারণই হলো আরও বেশি মুনাফার লোভে যেমন খুশি তেমন শর্তে ঋণ বিতরণ। এর সঙ্গে যুক্ত করুন ব্যাংকগুলোর প্রথামাফিক ব্যাংকিং ছেড়ে অর্থবাজারে পুরো মাত্রায় নেমে পড়া। সে ব্যবসায় লালবাতি জ্বলায় কোনো ব্যাংকের চার আনাও ক্ষতি হয়নি। আমেরিকায় কেন্দ্রীয় সরকার এসব ব্যাংক ও আর্থিক প্রতিষ্ঠানকে রক্ষা করতে জনগণের করের টাকা দুই হাত ভরে তুলে দিয়েছে। সরকারগুলো বড়লোকের তেলা মাথায় তেল দিতে আপত্তি করেনি, কিন্তু গ্রিস বলুন, স্পেন বলুন—সর্বত্রই বাজেট-সংকটের কথা বলে বরং উল্টো জনকল্যাণমূলক সুযোগ-সুবিধা যথাসম্ভব কাটছাঁট করেছে। এর মধ্যে সবচেয়ে বড় আঘাত নেমে এসেছে স্বাস্থ্য ও শিক্ষা খাতের ওপর।
অকুপাই ওয়াল স্ট্রিট এই অনৈতিক ও অগণতান্ত্রিক ব্যবস্থার বিরুদ্ধে আওয়াজ তুলেছে। আয়ের ক্ষেত্রে ১ শতাংশ বনাম ৯৯ শতাংশের মধ্যে যে বৈষম্য, এই আন্দোলনের ফলেই আমাদের চোখে তা এখন স্পষ্টভাবে ধরা পড়েছে। এক সাম্প্রতিক জনমত জরিপ থেকে দেখেছি, আমেরিকার ৫৪ শতাংশ মানুষ অকুপাই আন্দোলনের পক্ষে। ২৩ শতাংশ বলেছে, তারা এই আন্দোলনের বিরুদ্ধে, তবে এই আন্দোলন ভ্রান্ত সে জন্য নয়। আমেরিকার অর্থনৈতিক ও রাজনৈতিক ব্যবস্থা এমন দুর্নীতিগ্রস্ত যে তা সংস্কারের বাইরে। সে কারণেই তারা এই আন্দোলনের কোনো যৌক্তিকতা খুঁজে পায় না। অন্য কথায়, দেশের দুই-তৃতীয়াংশ মানুষই মনে করে, চলতি ধনতান্ত্রিক ব্যবস্থা একদম ঢেলে না সাজালে পরিস্থিতি বদলাবে না। যেসব রিপাবলিকান একসময় অকুপাই আন্দোলনকে ‘অর্থহীন বাগাড়ম্বর’ বলে বাতিল করে দিয়েছিলেন, এখন তাঁদেরও কেউ কেউ সুর বদলাতে শুরু করেছেন। যেমন: প্রতিনিধি পরিষদের স্পিকার জন বেইনার মন্তব্য করেছেন, বিক্ষোভকারীরা কী চায় তা তিনি বুঝতে পারেন, তাদের দাবির প্রতি তিনি সহানুভূতিশীল। প্রেসিডেন্ট ওবামা প্রথমে কিছুটা ইতস্তত করলেও এখন এই আন্দোলনের পক্ষে কিছুটা নিম্নকণ্ঠ হয়ে তাঁর সমর্থন উচ্চারণ করেছেন।
কিন্তু এই ৯৯ শতাংশের দাবি বাস্তবায়িত হবে কীভাবে? জুকোটি পার্ক দুই মাস কেন, দুই বছর ‘অকুপাই’ করে রাখলেও আমেরিকায় করপোরেট সংস্কৃতি বা রাজনৈতিক অসদাচারে বিন্দুমাত্র আঁচড় লাগবে না। কিন্তু ধরা যাক, এই আন্দোলনের প্রভাব এসে লাগল আগামী বছরের প্রেসিডেন্ট ও কংগ্রেস নির্বাচনে। শুধু আমেরিকা নয়, ইউরোপের তিন প্রধান অর্থনীতি জার্মানি, ফ্রান্স ও যুক্তরাজ্য সেই আন্দোলনের প্রভাব থেকেও রক্ষা পেল না। আগামী বছরের মাঝামাঝি ও শেষ নাগাদ এসব দেশে নির্বাচন হওয়ার কথা। অকুপাই আন্দোলন যদি তত দিন জিইয়ে থাকে, নির্বাচনী রাজনীতির ওপর এর প্রভাব পড়তে বাধ্য। এই আশাবাদ যদি সত্য প্রমাণিত হয়, তাহলে শিল্পোন্নত দেশসমূহের অর্থনৈতিক ব্যবস্থাপনা ও রাজনৈতিক নেতৃত্বে যে পরিবর্তন আসবে, তার ধুলোঝড়ে রাজনৈতিক মানচিত্র বদলাতেও বাধ্য।
দেশের মানুষ যদি পরিবর্তন চায় এবং সে জন্য তাদের সংগঠিত করা সম্ভব হয়, তাহলে পরিবর্তন অবশ্যম্ভাবী। বাংলাদেশেও সেই পরিবর্তনের সম্ভাবনার ইঙ্গিত মিলেছে গত সপ্তাহের নারায়ণগঞ্জের মেয়র নির্বাচন থাকে। বড় দল, বড় বড় নেতা-নেত্রীর সুমধুর বচন সাধারণ মানুষ অনন্তকাল বিনা বাক্যে হজম করে যাবে, সেদিন এখন গত। কিছু লোককে কিছু সময়ের জন্য হয়তো ঠকানো যায়, অধিকাংশ মানুষ অনির্দিষ্টকাল পর্যন্ত চোখে ঠুলি পরে বসে থাকবে, তা আর বিশ্বাস হয় না।
দিন বদলের আওয়াজ শুনছি, কায়রো থেকে জুকোটি পার্ক পর্যন্ত। প্রিয় ঢাকা, তুমি এখনো ঘুমিয়ে কেন? দেশের ঘুণে ধরা রাজনৈতিক ও অর্থনৈতিক ব্যবস্থাপনার ওপর হাতুড়ির বাড়ি দেওয়ার এখনই সময়। ‘অকুপাই ঢাকা স্টক এক্সচেঞ্জ’ হতে পারে সে রকম একটি বাড়ি।
ট্রানজিট নিয়ে চালবাজি করলে ভারতকেই ঠকতে হবে:
দেশের পত্রপত্রিকা এবং টেলিভিশনের সাম্প্রতিক সময়ের আলোড়ন সৃষ্টিকারী খবর হলো, আশুগঞ্জ নৌবন্দর হয়ে সড়কপথে আখাউড়া স্থলবন্দরের মাধ্যমে বাংলাদেশ ভারতকে ট্রানজিট বা ট্রানশিপমেন্ট-সুবিধা প্রদান করেছে এবং ইতিমধ্যেই কয়েক শ টন ইস্পাত ও লৌহজাত দ্রব্য এই পথে পশ্চিমবঙ্গ থেকে ত্রিপুরা রাজ্যে পরিবাহিত হয়েছে। এ খবরে চমক রয়েছে। কিন্তু গত ২২ ও ২৩ অক্টোবর ঢাকায় অনুষ্ঠিত চতুর্থ দক্ষিণ এশীয় অর্থনৈতিক সামিট সম্মেলনে এ বিষয়টি নিয়ে গভীর আলোচনা-বিশ্লেষণ ও উত্তপ্ত তর্ক-বিতর্কের মাধ্যমে ইস্যুটির স্বরূপ সম্পর্কে জানার সুযোগ হওয়ায় এই চমকপ্রদ সংবাদটি নিয়ে আমি শঙ্কাগ্রস্ত হয়ে পড়েছি। ঘটনাক্রমে ওই দিনই (২৩ অক্টোবর) প্রথম আলো পত্রিকায় বাংলাদেশের আন্তর্জাতিকভাবে খ্যাতিমান পরিবহন বিশেষজ্ঞ ড. রহমতউল্লাহর একটি সাক্ষাৎকার প্রকাশিত হয়েছে এ বিষয়কে ফোকাস করে। ওই সাক্ষাৎকার পড়ার পর তাঁর সঙ্গে একেবারে সরাসরি আলোচনার সুযোগ হলো সম্মেলনস্থলেই। বক্ষ্যমাণ নিবন্ধটি লিখছি ওপরে উল্লিখিত ঘটনাপ্রবাহের ধারাবাহিকতায়। কারণ, বিলম্ব হলে বড় ধরনের জটিলতা সৃষ্টি হতে পারে পুরো বিষয়কে ঘিরে।
প্রথমেই জানিয়ে রাখি, আঞ্চলিক অর্থনৈতিক সহযোগিতা এবং কানেকটিভিটি আমার নিজের গবেষণার অন্যতম প্রধান ক্ষেত্র। এ বিষয়ে আমার সাম্প্রতিক গবেষণার ফলাফল South Asian Economic Integration : Issues and Pathways বিলেতের খ্যাতিসম্পন্ন প্রকাশনা সংস্থা পিয়ারসনের দিল্লির এজেন্সি থেকে ২০১০ সালে প্রকাশিত হয়েছে। এ ছাড়া আঞ্চলিক যোগাযোগ সহযোগিতা স্থাপনের চলমান প্রয়াসসমূহকেও আমি ইতিবাচক দৃষ্টিতেই বিবেচনা করে থাকি। তাই মাস খানেক ধরে আশুগঞ্জ-আখাউড়া রুটে ‘ট্রায়াল’ দেওয়ার নামে ট্রানজিট-ট্রানশিপমেন্টের যে তাড়াহুড়ো শুরু হয়েছে, সে বিষয়টা ‘বুমেরাং’ হয়ে যাওয়ার শঙ্কা দেখা দেওয়ায় সংশ্লিষ্ট সবাইকে সাবধান করে দিতে চাইছি: ট্রানজিট নিয়ে ভারত যে চাণক্য-নীতি অবলম্বন করেছে, তা জনগণের কাছে গ্রহণযোগ্য হবে না। অধৈর্য হলে পুরো ইস্যুই রাজনৈতিক বৈরিতার শিকার হয়ে যাবে। নিচের ব্যাখ্যাটা বোঝার চেষ্টা করা যাক:
ভারতীয় প্রধানমন্ত্রী ড. মনমোহন সিংয়ের সাম্প্রতিক বাংলাদেশ সফরে তিস্তার পানিচুক্তি পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের শেষ মুহূর্তের সাবোটাজ অপারেশনের কারণে যখন ভণ্ডুল হয়ে গেল, তখন বাংলাদেশ সরকার ওই কূটনৈতিক বিপর্যয়ের damage control করার তাগিদে ট্রানজিট চুক্তির সম্মতিপত্র স্বাক্ষর করতে অপারগতা জানায়। বাংলাদেশের সীমান্তবর্তী চারটি প্রতিবেশী ভারতীয় রাজ্যের চারজন মুখ্যমন্ত্রী ওই অপ্রত্যাশিত অঘটনের কারণে একটি ঐতিহাসিক ক্রান্তিলগ্নের সাক্ষী হওয়ার সুযোগ থেকে বঞ্চিত হয়ে খালি হাতে নিজেদের রাজ্যের জনগণের কাছে ফিরে গেলেন। কিন্তু এর চেয়েও বিপজ্জনক যে fall-out ওই পাল্টাপাল্টি কূটনৈতিক ঘাত-প্রতিঘাত রেখে গেছে, তাতে ট্রানজিট-ট্রানশিপমেন্ট ইস্যুকেই নদীর পানির ন্যায্য হিস্যাসহ বাংলাদেশ ভারত থেকে কিসের বিনিময়ে কী কী পেল কিংবা কতখানি বঞ্চিত হলো, তার সঙ্গে পুরোপুরি জড়িয়ে ফেলেছে।
২০১০ সালের জানুয়ারিতে শেখ হাসিনার ভারত সফরের শেষে স্বাক্ষরিত যৌথ ইশতেহার দুই দেশের সম্পর্কের যে ঐতিহাসিক মোড় পরিবর্তনের সূচনা করেছিল, ২০১১ সালের সেপ্টেম্বরের ড. মনমোহনের বিপর্যস্ত সফর সেটাকে অনেকখানি বেপথু করে দিয়েছে বললে অত্যুক্তি হবে না। ওই সফরের পরপরই তিনবিঘা করিডর ২৪ ঘণ্টা খোলার রাখার সিদ্ধান্ত কার্যকর করার মাধ্যমে বাংলাদেশের জনগণের বঞ্চনার আগুন কিছুটা প্রশমিত হলেও ভারত কত দ্রুত ছিটমহল বিনিময়, সীমানা নির্দিষ্টকরণ এবং ৪৬টি আইটেমের বিনা শুল্কে ভারতে প্রবেশাধিকার প্রদান-সম্পর্কিত চুক্তিগুলো বাস্তবায়ন করে, তার দিকে বাংলাদেশের জনগণ এ মুহূর্তে সন্দিগ্ধ দৃষ্টিতে তাকিয়ে আছে। কারণ, ১৯৭৪ সালের মুজিব-ইন্দিরা চুক্তি মোতাবেক বাংলাদেশ ভারতকে বেরুবাড়ী প্রত্যর্পণ করেছিল কয়েক মাসের মধ্যেই। কিন্তু বিনিময়ে তিনবিঘা করিডর বাংলাদেশকে স্থায়ীভাবে ইজারা দেওয়ার চুক্তি ভারত এবারের ২০১১ সালেও বাস্তবায়ন করেনি, শুধু ২৪ ঘণ্টা করিডরটি খোলা রাখার ব্যবস্থা চালু করেছে। ছিটমহলের বিনিময় চুক্তি ভারতীয় পার্লামেন্টের অনুসমর্থন (ratification) পেতে ব্যর্থ হওয়ার আশঙ্কা রয়েছে। বিজেপি নেতা আদভানি ওই চুক্তির বিরোধিতায় ইতিমধ্যেই মাঠে নেমে গেছেন। অচিহ্নিত সীমানা নির্দিষ্টকরণ চুক্তির জন্যও যেহেতু ভূমি আদান-প্রদান প্রয়োজন হবে, তাই ওই বিষয়টিও রাজ্য পর্যায় থেকে ভারতীয় পার্লামেন্ট পর্যন্ত যেকোনো পর্যায়েই আটকে যেতে পারে। আর ৪৬টি আইটেমের প্রবেশাধিকার নিশ্চিত করার পথেও এত সব অশুল্ক বাধা (non-tariff barriers) ও নিয়মকানুনের জটিলতা অতিক্রম করতে হবে যে ওই সুবিধার আশ্বাসটা বাস্তবায়িত হতে দু-তিন বছর লেগে যাবে।
সর্বোপরি, তিস্তার পানিচুক্তি এমন গ্যাঁড়াকলে পড়েছে যে আগামী এক বছরেও ওই চুক্তি বাংলাদেশের ন্যায্য স্বার্থরক্ষা করে স্বাক্ষরিত হওয়ার সম্ভাবনাকে মোটেও উজ্জ্বল বলা যাচ্ছে না। এমতাবস্থায় প্রয়োজনীয় অবকাঠামোগত সুবিধা গড়ে তোলার আগেই এবং ট্রানজিটের মাশুলের হার নির্ধারণের প্রক্রিয়াকে দ্বিপক্ষীয় আলাপ-আলোচনার মাধ্যমে ‘হার নির্দিষ্টকরণের পর্যায়ে’ এগিয়ে নেওয়া ছাড়াই মালামাল পরিবহনের যে তাড়াহুড়ো শুরু করা হয়েছে, তাকে সদুদ্দেশ্যপ্রণোদিত বলা যাবে না। ১৯৭২ সালের নৌ-ট্রানজিট প্রটোকলটি ২০০৯ সালে সংশোধিত হয়েছে বলা হলেও ওই প্রটোকলকে আশুগঞ্জ-আখাউড়া সড়কপথে মালামাল পরিবহনের জন্য ব্যবহার করাটাকে ভারতের চতুর চালবাজি অভিহিত করলে দোষ দেওয়া যাবে কি? ওই নৌ-ট্রানজিট প্রটোকল সড়কপথের ট্রানজিটে বাংলাদেশের স্বার্থরক্ষা করবে না। বাংলাদেশের পক্ষ থেকে যেসব ব্যক্তি, কর্মকর্তা বা বিশেষজ্ঞ ওই প্রটোকলটি সংশোধন ও যুগোপযোগীকরণে ভূমিকা রেখেছিলেন, তাঁদের উদ্দেশ্যের সততা এবং দেশপ্রেমকে প্রশ্নবিদ্ধ করা উচিত। ১৯৭২ সালের পাঁচ কোটি টাকা ২০১১ সালে প্রায় হাজার কোটি টাকার সমমানের মূল্য ধারণ করছে, এ বাস্তবতাটা তাঁরা ভুলে গেলেন কীভাবে? আরও দুর্ভাগ্যজনক হলো, ট্রানজিট-মাশুল নিয়ে একটা অপ্রয়োজনীয় বিতর্ক সৃষ্টি করেছেন প্রধানমন্ত্রীর অর্থনৈতিক উপদেষ্টা ড. মসিউর রহমান। ট্রানজিটের ক্ষেত্রে শুল্ক আদায় করার নিয়ম নেই, কেউ শুল্ক দাবি করার কথা বলছেও না। কিন্তু বহু যৌক্তিক খাতে ট্রানজিট-মাশুল (transit fees) চাইতেই পারে বাংলাদেশ। এ বিষয়ে খ্যাতিমান পরিবহন বিশেষজ্ঞ ড. রহমতউল্লাহ তাঁর প্রথম আলোর উল্লিখিত সাক্ষাৎকারে ট্রানজিট পেলে ভারতের যে ব্যয়-সাশ্রয় হবে, তার অর্ধেক বাংলাদেশের দাবি করা উচিত বলে মতামত ব্যক্ত করেছেন।
আমি বিষয়টাকে একটু ভিন্ন আলোকে বিবেচনা করা সমীচীন মনে করি। যেহেতু এশীয় উন্নয়ন ব্যাংকের গবেষণা প্রকল্পে ট্রানজিট দেওয়ার জন্য বাংলাদেশকে আগামী কয়েক বছরে সাত বিলিয়ন ডলার অবকাঠামো উন্নয়নে বিনিয়োগ করতে হবে বলে প্রাক্কলন করা হয়েছে, তাই ট্রানজিট থেকে ভারতের ব্যয়-সাশ্রয়ের একটা ন্যায্য অংশ বাংলাদেশ ‘অবকাঠামো উন্নয়ন মাশুল’ (Infrastructure Development Fee) হিসেবে সুনির্দিষ্ট বিনিয়োগ তহবিল গঠনের জন্য চার্জ করাটাই বেশি যুক্তিযুক্ত হবে বলে আমি মনে করি। এ প্রসঙ্গে ২০১০ সালের জানুয়ারিতে ভারত এতদুদ্দেশ্যে যে এক বিলিয়ন ডলার ক্রেডিট লাইন বাংলাদেশকে প্রদানের অঙ্গীকার করেছে, সেটাকে আমি একটা শর্ত-কণ্টকিত সাপ্লায়ার্স ক্রেডিটের বেশি মর্যাদা দেব না। বিশেষ করে প্রকল্প বাছাইয়ে বাংলাদেশের প্রকল্প প্রস্তাবগুলোতে ভারতীয় অনুমোদন লাগবে বলে যে শর্ত জুড়ে দেওয়া হয়েছে, তাকে বাংলাদেশের জন্য অপমানজনক। যে দেশ থেকে সহজ শর্তে এবং সস্তায় অবকাঠামো উন্নয়নের সরঞ্জামাদি কেনা যাবে, সেখান থেকেই কেনার স্বাধীনতাটুকু বাংলাদেশ আদায় করতে পারল না, এটা সত্যিই অবিশ্বাস্য! এখন দেখা যাচ্ছে, বাংলাদেশের চাহিদামতো রেল-ইঞ্জিনই সরবরাহ করতে পারছে না ভারত! বিশ্লেষণ করলে দেখা যাবে, বিশ্বব্যাংক কিংবা এশীয় উন্নয়ন ব্যাংকের তথাকথিত 'soft loan'-এর চেয়েও অনেক বেশি 'tied loan' হয়ে দাঁড়িয়েছে ভারতীয় এক বিলিয়ন ডলারের ক্রেডিট লাইন। ভারতের সেভেন সিস্টার্স সবচেয়ে বেশি উপকৃত হবে ট্রানজিট থেকে। তাই যেখানে ওই এক বিলিয়ন ডলার অনুদান হিসেবে প্রদানই ছিল বেশি যৌক্তিক, সেখানে তার পরিবর্তে নানা শর্তের জালে আবদ্ধ করে এক বিলিয়ন ডলারের সাপ্লায়ার্স ক্রেডিট প্রদানের আশ্বাস দিয়ে প্রকল্প বাছাইয়ের লাগামটা নিজেদের নিয়ন্ত্রণে রেখে দেওয়াটা ভারতের ‘অনুদার বড় ভ্রাতার’ চরিত্রটাকেই উন্মোচিত করেছে । ভারতের সাবেক পররাষ্ট্রসচিব এবং বাংলাদেশে নিযুক্ত এককালীন ভারতীয় হাইকমিশনার মুচকুন্দ দুবের চোখেও এ ব্যাপারটি বিসদৃশ ঠেকেছে। দক্ষিণ এশীয় ইকোনমিক সামিটে দেওয়া তাঁর বক্তব্যে তিনি সরাসরি বলেছেন, অবকাঠামো উন্নয়ন বাবদ প্রাক্কলিত ব্যয়ের কমপক্ষে পাঁচ বিলিয়ন ডলার ভারতেরই বহন করা উচিত।
ট্রানজিট মাশুল নির্ধারণে ভারত এবং বাংলাদেশ উভয়কেই আরও বেশি সতর্ক এবং সংবেদনশীল হতে বলব আমি। যেহেতু বাংলাদেশের বিএনপি-জামায়াত জোট ট্রানজিটকে ‘করিডর সুবিধে’ প্রদান আখ্যায়িত করে এই ইস্যুতে জনগণকে খেপিয়ে তুলছে এবং আওয়ামী লীগকে ভারতীয় দালাল হিসেবে চিত্রিত করার চিরাচরিত প্রয়াস চালাচ্ছে, তাই ট্রানজিটের অর্থনৈতিক ও আর্থিক সম্ভাবনাকে জনগণের কাছে বিশ্বাসযোগ্যভাবে উপস্থাপন করতেই হবে। দীর্ঘমেয়াদি ডায়নামিক বিশ্লেষণে এ ধরনের আঞ্চলিক কানেকটিভিটি জোরদারকরণ প্রক্রিয়া নিঃসন্দেহে এতদ্ঞ্চলের সব দেশের জন্য ক্রমবর্ধমান অর্থনৈতিক ফায়দা নিয়ে আসবে—এ ব্যাপারে একজন গবেষক হিসেবে আমি নিঃসন্দেহ। কিন্তু ট্রানজিটের প্রস্তুতি পর্বে এবং প্রাথমিক পর্যায়গুলোতে অবকাঠামো উন্নয়ন এবং সড়ক-রেল-নৌপথের নেটওয়ার্কগুলোকে ট্রানজিটের বর্ধিত ট্রাফিকের বোঝা বহনের উপযুক্ত করে তোলার কর্মযজ্ঞে বাংলাদেশের দৃশ্যমান অতিরিক্ত ব্যয় ও দৃশ্যমান অসুবিধাগুলো জনগণের নজরে আসবে অনেক বেশি। তাই ট্রানজিট থেকে বাংলাদেশের প্রাথমিক লাভ যাতে যথেষ্ট আকর্ষণীয় প্রতীয়মান হয়, তার ব্যবস্থা গ্রহণে দুই পক্ষকেই যত্নবান হতে হবে। দরাদরির পারদর্শিতায় ভারত বাংলাদেশের চেয়েও অনেক বেশি চালাক-চতুর। কিন্তু আমলা-বিশেষজ্ঞদের কৌশল এখানে মুখ্য হলে এ দেশের ট্রানজিট-বিরোধী রাজনীতিকে তা শক্তি জোগাবে বৈকি! মনে রাখা প্রয়োজন, বিএনপি-জামায়াত জোট সরকার তাদের শাসনামলে সেভেন সিস্টার্স রাজ্যগুলোর সশস্ত্র বিদ্রোহী গ্রুপগুলোকে অস্ত্রের চালান পরিবহনে রাষ্ট্রীয় পৃষ্ঠপোষকতা প্রদান করত—এটা এখন ১০ ট্রাক অস্ত্র চালান মামলার মাধ্যমে আদালতে বিচারাধীন একটি অভিযোগ। তেমনি উলফা নেতাদের গ্রেপ্তার নাটকগুলো প্রমাণ করেছে, তারাও এ দেশের শাসকদের প্রত্যক্ষ মদদে এ দেশকে অভয়ারণ্য হিসেবে ব্যবহার করত। এ ব্যাপারে বিএনপি-জামায়াত জোট পাকিস্তানের বিশ্বস্ত পার্টনারের ভূমিকা পালন করেছে বলা চলে। বাংলাদেশ-ভারত সম্পর্ককে এহেন ‘পাকিস্তান-ভারত সিনড্রোম’ থেকে বের করে নিয়ে আসার যে ঐতিহাসিক পদক্ষেপ শেখ হাসিনা নিয়েছেন, তার প্রকৃত তাৎপর্য কি ভারত উপলব্ধি করতে চেষ্টা করছে? যদি তা-ই হয়, তাহলে ট্রানজিটকে প্রকৃত অর্থে বাংলাদেশের জনগণের কাছে গ্রহণযোগ্য ও আকর্ষণীয় করে তোলা ভারতেরই স্বার্থে অপরিহার্য।
 ড. মইনুল ইসলাম: অধ্যাপক, অর্থনীতি বিভাগ, চট্টগ্রাম বিশ্ববিদ্যালয়।
ধন্যবাদ ড. মইনুল ইসলাম। কিন্তু এত সময় খরচ করে যা কিছু লিখেছেন তা থেকে নতুন কোনো তত্ত্ব বা তথ্য পেলাম না। সবকিছুই অনেকবার অনেকে বলেছেন, কে শোনে কার কথা? বিদ্যুত শক্তির অপচয়।
শ্রদ্ধেয় লেখকের বক্তব্যকে অত্যন্ত গুরুত্ব দিয়ে দেখা উচিত। কিন্তু ভাত তোষনের ব্যপারে সরকারপ্রধানের অতি আগ্রহ, তার উপদেষ্টা রিজভী সাহেব এবং (কার্যত: ভারতের এজেন্ট) ড: মশিউরের অত্যুঃতসাহ এদেশের মানুষকে ভারত-বৈরী করে তোলায় যথেষ্ঠ অবদান রাখবে এতে সন্দেহ নেই। রিজভী এবং মশিউর সাহেবের মত লোককে বাংলাদেশের আদৌ দরকার আছে বলে কি দেশের কোন দেশপ্রেমিক মনে করে? এদের সম্পর্কে জনগনের এখনই সতর্ক হওয়া উচিত। এই দুজন আসলে ভারতের এজেন্ডা বাস্তবায়নের ঠিকা নিয়েছে এটা পরিষ্কার। জনাব রহমতউল্লাহ এবং বক্ষ্যমান লেখককে আবারো আন্তরিক ধন্যবাদ জানাই।
আমরা মুখে মুখেই শুধু বন্ধুত্বের দাবী করি কিন্তু ভারত বা ভারতীয়রা কি করে? আমাদের ভারতে ঢুকতে ১৫০ ডলার বাধ্যতামূলক ভাবে নিতে হয়। কিন্তু ওদের কিছুই লাগেনা। ওরা বন্ধুত্বের উপর কর বসায়। এটই কি বন্ধুত্বের নমুনা?
প্রিয় মইনুল ইসলাম, আপনার সুলিখিত প্রবন্ধটি মনোযোগ দিয়ে পড়লাম। বুঝা যাচ্ছে, আপনার আফসোসটা হচ্ছে, ভারতের সব কিছু মুফতে নেয়ার চেষ্টায় শেষ পর্যন্ত বর্তমান সরকারের ভারতকে ট্রানজিট দেয়ার পুরো উদ্যোগটাই শেষ পর্যন্ত ভেস্তে যেতে পারে। আপনার কাছে আমার প্রশ্ন, ভারতকে ট্রানজিট দেয়ার জন্য আপনার মত আরো অনেকের এত আকুতি কেন? আমাদের ঠেকাটা কোথায়? সেই ১৯৭১ সাল থেকে এ পর্যন্ত ভারত কোন কাজটি ইতিবাচক করেছে? এটি কি সঠিক নয় যে, আত্মসমর্পণ অনুষ্ঠানে মুক্তিযুদ্ধের সর্বাধিনায়ক এম এ জি ওসমানীকে না রেখে ভারত বিজয়ের পুরো কৃতিত্বটি হাইজ্যাক করতে চেয়েছিল? পাকিস্তানী সেনাদের থেকে পাওয়া সব অস্ত্র-সম্ভার কি ভারতীয়রা নিয়ে যায়নি? উজানে সব নদীতে এক তরফা বাঁধ দিয়ে বাংলাদেশের মানুষকে পানিতে মারার সব আয়োজন কি সম্পন্ন করেনি? আপনিই লিখেছেন, বেরুবাড়ী সেই তখনই নিয়ে নিয়েছে, কিন্তু তিন বিঘা এখনও দেয়নি। আর সীমান্তে কত নিরীহ বাংলাদেশী যে বি এস এফ-এর বুলেটে বেঘোরে প্রাণ হারিয়েছে তার কি কোন হিসাব আছে? এত কিছুর পরও এই বন্ধু (???) রাষ্ট্রের জন্য এই এক তরফা পিরিতি কেন? সমস্যাটা কোথায়?
খুব সরল, সরাসরি এবং কর্ত্বত্বপূর্ণ কিন্তু অত্যন্ত সাহসী প্রতিবেদন। লেখক নিজে ট্র্যানজিট বিশেষজ্ঞ বলে আবোল-তাবোল এবং অসত্য বলা আমলা-নেতাদের থোতা মুখ ভোঁতা করে দিতে পেরেছেন। তবে আক্ষেপের কথা হচ্ছে, লেখকের এই দার্ঢ্যতার পরেও সম্ভবতঃ তাঁর চোখের সামনে দিয়েই আধ-খেচড়া অবকাঠামো নিয়েই পুরো ট্র্যানজিট চালু হবে। এটি সম্ভব হবে কারন লেখক বাংলাদেশ-ভারত ট্র্যানজিট নিয়ে আলোচনার সময় ভূ-রাজনীতি (Geo Politics) কে সম্ভবতঃ বিবেচনায় আনেননি। বর্তমান বিশ্ব-নিয়ন্ত্রক আমেরিকা-ইসরেল-ভারত অক্ষশক্তি সারা দুনিয়ায় যা খুশি তা করে বেড়াচ্ছে, কারও কিছু বলার ক্ষমতাই নেই। সেই অক্ষশক্তির অংশীদার হয়ে ভারতও খানিকটা পেশীশক্তি পেয়েছে, তাই গা-জোয়ারী ভঙ্গিতে তার যা প্রয়োজন তা নেবে। এর উপর গোঁদের উপর বিষ ফোঁড়ার মতো বাংলাদেশে ভারতের স্বার্থরক্ষায় নিয়োজিত রয়েছে বিদেশী ও বাংলাদেশী পাসপোর্টধারী আমলা-রাজনীতিকুলচক্র। বর্তমান সরকার যৌক্তিকভাবেই বিশ্বাস করে যে পেছনে ভারতের সমর্থন থাকলে খোঁড়া-আতুর-হ্যাংলা-অভাবী বিরোধীদলকে তুঁড়ি মেরে উড়িয়ে দিতে পারবে (এ বিষয়ে ইতিমধ্যে পরীক্ষা-নিরীক্ষা সারা) তাই, ট্র্যানজিট বাংলাদেশকে দিতেই হবে। `উপায় নেই গোলাম হুসেন '! 
বাংলাদেশের থেকে বেশি চালাক ভারত হতে পারে না, তবে খমতা আকড়ে ধরে রাখা বলতে একটা কথা আছে না যার জন্য ভারতকে পরোয়জন!
আরব বসন্তে সাম্রাজ্যবাদী ছায়া:
যুক্তরাষ্ট্রই বর্তমান বিশ্বের একমাত্র পরাশক্তি। পশ্চিমের উন্নত বিশ্ব, যার মধ্যে জার্মানি, ফ্রান্স, ইংল্যান্ডও আছে, তারাও কি যুক্তরাষ্ট্রের পরোয়া না করার মতো স্বাধীন? সম্প্রতি আফগান-ইরাক যুদ্ধের মাধ্যমে এটি আর অস্পষ্ট নেই যে তাদের যুক্তরাষ্ট্রকে সমীহ করেই চলতে হয়। একমাত্র ইউরোপের অভ্যন্তরীণ বাজার ও অর্থনীতির স্বার্থে তারা মাঝেমধ্যে যুক্তরাষ্ট্রের দাবি অগ্রাহ্য করে থাকে। কিন্তু বিশ্বমুরব্বি হিসেবে যুক্তরাষ্ট্রের একচ্ছত্র অধিকার তারা মেনে নেয়। ন্যাটোর একক অভিভাবক তো যুক্তরাষ্ট্রই।
তাই এটি সহজ হিসাব, সাদ্দাম বা গাদ্দাফির মতো স্বাধীনচেতা, হয়তো তাদের বিচারে অবাধ্য, কোনো রাষ্ট্রনায়ককে শায়েস্তা করায় যুক্তরাষ্ট্রের উৎসাহ থাকবে। তাদের অগ্রাহ্য করাও যায়নি, কারণ লিবিয়া ও ইরাক দুটি দেশই তেলসমৃদ্ধ। দুটি দেশেই দেখা গেল অবাধ্য শাসককে ফেলে দেওয়ার সঙ্গে সঙ্গে বহুজাতিক কোম্পানিগুলো তেল ও পুনর্গঠনসহ সব ব্যবসা-বাণিজ্য করায়াত্ত করে নিতে শুরু করেছে। গাদ্দাফির পতনের পর একটুও সময় নষ্ট না করে ব্রিটিশ মন্ত্রী তাঁদের ব্যবসায়ীদের ব্যাগ গুছিয়ে দ্রুত লিবিয়ায় গিয়ে ‘কাজ’ ধরে নেওয়ার বুদ্ধি বাতলে দিয়েছেন।
বিশ্বের তেলখনির সিংহভাগের মালিক বহুকালই আরব বিশ্ব, কিন্তু তেলের ব্যবসা নিয়ন্ত্রণকারী বহুজাতিক কোম্পানির মালিক হলো পশ্চিমা ধনকুবেরেরা, সেই গত শতাব্দীর গোড়ায় জর্জিয়া-আজারবাইজানে যখন তেল তোলা হচ্ছে তখন থেকে। জ্বালানি তেলের ব্যবসার ওপর এই একচ্ছত্র আধিপত্য হারাতে রাজি নয় পশ্চিম। তাই মধ্যপ্রাচ্যে যুক্তরাষ্ট্র-যুক্তরাজ্যসহ সাম্রাজ্যবাদী পশ্চিমের বিচিত্র নীতির প্রয়োগ দেখছি আমরা। সাদ্দাম-গাদ্দাফিরা তাদের বিচারে স্বৈরাচারী, সেসব দেশে জনগণের গণতান্ত্রিক অধিকার নেই। পাল্টা প্রশ্ন অবশ্যই করা যাবে—মধ্যপ্রাচ্যে যুক্তরাষ্ট্রের সবচেয়ে বড় মিত্র সৌদি আরবে কি গণতন্ত্র আছে? আমিরশাহিতে? আর ইসরায়েলকে মুসলিমপ্রধান তেলসমৃদ্ধ মধ্যপ্রাচ্যে তাদের পুলিশ-রাষ্ট্র হিসেবে ভূমিকা পালনের বিনিময়ে অনৈতিক সমর্থন দেওয়া হচ্ছে না?
দ্বিতীয় প্রশ্নটা উঠবে, ইরাক ও লিবিয়ার জনমতের ভিত্তিতেই কি গণতন্ত্রের জন্য আগ্রাসনের দায়িত্ব নিয়েছে যুক্তরাষ্ট্র ও তার মিত্র দেশ এবং ন্যাটো? গণতন্ত্রের ভিত্তি তো হলো জনমত। তিউনিসিয়া বা মিসরে, সম্প্রতি সিরিয়া ও ইয়েমেনে সরকার পরিবর্তনের পক্ষে গণ-অভ্যুত্থান ঘটতে দেখেছি আমরা। তাতে নৈতিক ও কূটনৈতিক সমর্থন দিতে পারে বাইরের দেশ। কিন্তু ইরাকে সরাসরি যুদ্ধ চালিয়েছে তারা, আর লিবিয়ায় প্রথমে অস্ত্র-গোলাবারুদ দিয়ে একটি বিদ্রোহী দল দাঁড় করানো হয়েছে, তারপর সরাসরি ন্যাটো বাহিনীও যুদ্ধে অংশ নিয়েছে। পুরো বিষয়টি অত্যন্ত দ্রুততার সঙ্গে ঘটাতে চেয়েছে তারা, যাতে জনমতের ভিন্নতা ও প্রকৃতি বোঝা যাওয়ার আগেই পরিবর্তনের কাজ সম্পন্ন হয়ে যায়। কিন্তু আফগানিস্তান ও ইরাকে পশ্চিমাদের সমাধানের ছক কাজে আসেনি। বিভক্তি ও হানাহানি একটুও বন্ধ হয়নি, শান্তি ও গণতন্ত্র মিথ্যা হয়ে থাকল। এ অবস্থায় তারা লিবিয়ায়ও একই ঘটনারই পুনরাবৃত্তি ঘটাল।
কিন্তু তৃতীয় প্রসঙ্গটি তাদের কি অস্বস্তিতে ফেলে না? বিধ্বস্ত ও অশান্ত দেশগুলোর ওপর চাপিয়ে দেওয়া যুদ্ধের—যা অবশ্যই অনৈতিক ও অনাকাঙ্ক্ষিত, সব ব্যয়ভার তারা চাপিয়ে দিচ্ছে ভুক্তভোগী দেশটির ওপর। ইরাকের ক্ষেত্রে দেখা যাচ্ছে তেলব্যবসা ও পুনর্গঠনের কাজ হাতে নিয়েছে তারা, যা ইরাকেরই তেলের আয় থেকে মেটানো হচ্ছে। আফগানিস্তানে এখনো তারা লাভের মুখ দেখেনি। কিন্তু ইরাক তাদের জন্য লাভজনক বিনিয়োগ। সম্ভবত তাতেই তারা লিবিয়ায় বিনিয়োগে উৎসাহ পেয়েছে। সাম্রাজ্যবাদের জন্য যুদ্ধ একটি ‘ভালো’ বিনিয়োগ! মিসর ও তিউনিসিয়ায় তাদের বন্ধু সরকারই ক্ষমতায় ছিল। কিন্তু এসব দেশ কূটনৈতিক স্বার্থ পূরণ করলেও অর্থনৈতিক বিনিয়োগ হিসেবে তত আকর্ষণীয় নয়। পরিবর্তনের পক্ষে যেহেতু জনমতের প্রতিফলন ঘটেছে, তাতে তারা আপত্তি জানায়নি। কিন্তু অতি উৎসাহী হয়ে যুক্ত হয়নি, আগ বাড়িয়ে দায় নেয়নি।
আরব বিশ্বের বাস্তবতায় ইরাক ছিল আধুনিক একটি দেশ, যার জীবনযাত্রার মান, নারীর স্বাধীনতা, শিক্ষা ও স্বাস্থ্যব্যবস্থা ছিল সবচেয়ে উন্নত। ইতালির উপনিবেশ হিসেবে আর বাদশাহ ইদ্রিসের আমলে লিবিয়া পড়েছিল মধ্যযুগের জীবনযাত্রায়। ৪০ বছরে মুয়াম্মার গাদ্দাফি গোত্রবিভক্ত সমাজকে সম্পূর্ণ না হলেও একটা কার্যকর ঐক্য এনে দিয়েছেন, শিক্ষার বিস্তার ৮০ শতাংশের ওপরে তুলেছেন, সবার জন্য সামাজিক নিরাপত্তা, তেলের কমিশন, শিক্ষাসহ সব রকম নাগরিক সুযোগ-সুবিধার ব্যবস্থা করেছেন। পশ্চাৎপদ জনগণের জন্য কল্যাণ রাষ্ট্রই ছিল গাদ্দাফির লিবিয়া। উচ্চশিক্ষিত নাগরিক আর ভিন্নমতাবলম্বীদের জন্য এটি অবশ্যই স্বৈরশাসনই ছিল। কিন্তু আধুনিকতার ছোঁয়া পেতে শুরু করা সমাজে সত্যিকারের নাগরিক জাগরণ ও অধিকার-চেতনার বিকাশ হতে আরও সময়ের প্রয়োজন। পশ্চিমা বিশ্বের ধ্যানধারণায় লালিত জনগোষ্ঠী বস্তুত জনবিচ্ছিন্ন, তাদের পক্ষে নিজ নিজ দেশে গণ-অভ্যুত্থানে নেতৃত্ব দেওয়া সম্ভব তো নয়ই, দেশ ও জনগণকে ঐক্যবদ্ধ রাখাই কঠিন। আফগানিস্তানে হামিদ কারজাই বা ইরাকে নূর-ই জালালের পরিণতি দেখেই তা বোঝা যায়। মিসরেও পশ্চিমাদের কাছে গ্রহণযোগ্য ব্যক্তি এল-বারাদি ঠিক বিদ্রোহী জনগণের কাছে একক গ্রহণযোগ্য ব্যক্তি হয়ে ওঠেননি।
বস্তুত আরব বিশ্বের দুর্বলতাও এখানেই। ইসলামের প্রথম পর্বে নবীর নেতৃত্বে গোত্রবিভক্ত সমাজে যে জাগরণ ও ঐক্য সূচিত হয়েছিল, তা স্থায়িত্ব পাওয়ার আগেই খলিফাদের আমল থেকেই আবার বিভক্তির লক্ষণ প্রকট হয়ে ওঠে, ইসলামি সভ্যতার কেন্দ্র আরব থেকে বাগদাদ এবং পরে কর্দোভায় সরে যায়। ফলে আরব সমাজে, উত্তর আফ্রিকার আরব সমাজে তো বটেই, জাতীয়তাবাদী চেতনার বিকাশ ঘটেনি, জাতীয় ঐক্য ও জাগরণ পূর্ণতা পায়নি। এখানে বিংশ শতাব্দীতে প্রথম ও দ্বিতীয় মহাযুদ্ধের পর সাম্রাজ্যবাদী শক্তি যেভাবে দেশের মানচিত্র এঁকেছে, তাতে ভৌগোলিক বা সাংস্কৃতিক-রাজনৈতিক কোনো শর্তই বিবেচিত হয়নি। একমাত্র বিবেচ্য হয়েছে তাদের নিজেদের অর্থনৈতিক ও রাজনৈতিক স্বার্থ। মানচিত্রে তাকালে দেখা যাবে আফ্রিকার, বিশেষত উত্তর আফ্রিকার দেশগুলো যেন রুল টেনে আঁকা হয়েছে। মূলত বিবেচনায় ছিল তাদের মালিকানাধীন বহুজাতিক কোম্পানিগুলোর অধিকার ও ব্যবসা সুরক্ষা করা। তারা এ কাজ সহজেই করতে পেরেছে, কারণ সেখানকার জনগণ সচেতন নয়, এমন কোনো সাংস্কৃতিক বা রাজনৈতিক আন্দোলন-জাগরণ ঘটেনি, যার ভিত্তিতে জাতিগঠনের প্রক্রিয়া-পদ্ধতি ত্বরান্বিত ও সম্পন্ন হতে পারে। ধর্ম—আমাদের অভিজ্ঞতাতেও জেনেছি, এককভাবে জাতিগঠনের বাহন হতে পারে না। তার চেয়ে অনেক বেশি গুরুত্বপূর্ণ হলো সংস্কৃতি, যা গোত্রে গোত্রে ভিন্ন।
আফগানিস্তান বা ইরাকে হানাহানি চলছে বিভক্ত সমাজের নানা গোত্র ও উপসম্প্রদায়ের মধ্যে। লিবিয়াতেও একই পরিণতির আশঙ্কা করছেন ওয়াকিবহাল মহল।
অভিজ্ঞতা থেকে বোঝা যায়, জাতীয়তাবাদী চেতনায় ঐক্যবদ্ধ ও জাগ্রত জাতিই হলো সাম্রাজ্যবাদী চক্রান্ত ও নীলনকশা ঠেকানোর সবচেয়ে বড় প্রতিষেধক। এ কারণেই ইরানে মধ্যপ্রাচ্যের সবচেয়ে মার্কিন-বৈরী সরকার আজ ৩২ বছর ধরে ক্ষমতায় থাকলেও, তারা বারবার মার্কিন অভিভাবকত্বকে অগ্রাহ্য ও নাকাল করলেও, যুক্তরাষ্ট্র সরাসরি হস্তক্ষেপ করতে ভয় পাচ্ছে। এখানেই শক্তিশালী একনায়কেরও দুর্বলতা। এ রকম ব্যবস্থায় কোনোভাবে একনায়কের পতন ঘটাতে পারলে ব্যাপক গণ-অসন্তোষ বা প্রতিবাদের সম্ভাবনা থাকে না। কারণ একনায়ক নিজেকে কেন্দ্র করে ক্ষমতা ও শক্তির বলয় তৈরি করে শাসন চালায়, তাতে জাতির জন্য অনেক কল্যাণ করাও সম্ভব; যেমন সাদ্দাম ও গাদ্দাফি স্বদেশে করেছেন, কিন্তু নিরাপত্তা ও সুরক্ষার জন্য তাঁদের ব্যবস্থাপত্র যেমন গ্রহণযোগ্যতার দিক থেকে দুর্বল, তেমনি কার্যকারিতার দিক থেকেও। তাঁরা সাধারণত ভিন্নমতকে শক্ত হাতে দমন করেন, যা অভ্যন্তরীণ ক্ষেত্রে সম্ভব। কিন্তু বিদেশি আগ্রাসনের ক্ষেত্রে জনসমর্থনই একমাত্র কার্যকর প্রতিষেধক হতে পারে। সাম্রাজ্যবাদ অত্যন্ত কৌশলে মুষ্টিমেয় বিরোধী মনোভাবাপন্ন গোষ্ঠীকে কাজে লাগিয়ে বস্তুত নিজেদের মিডিয়াসহ সব মেকানিজম ও সামরিক শক্তি ব্যবহার করে বাকি কাজটা সম্পন্ন করে। স্বাধীনতা, গণতন্ত্র, মানবাধিকার ইত্যাদি গালভরা বুলি ওই অস্থির সময়ে জনগণকে আন্দোলন-সংগ্রামে উদ্বুদ্ধ করে। কিন্তু ঘটনা ঘটে যাওয়ার পর যখন বাস্তবের অন্য চেহারা, যা আরও কদাকার ও হতাশাজনক, দেখতে শুরু করে তখন আর ভুল সংশোধনের উপায় থাকে না। এভাবে আরব বসন্ত সূচনাতেই কি ব্যর্থ হয়ে যাবে!
আরব জনগণের ভালো আরব জনগণ ছাড়া আর কারও পক্ষেই চাওয়া ও বাস্তবায়ন সম্ভব নয় এবং এটাই অন্য যেকোনো দেশের ক্ষেত্রেই সত্য। কোনো সমাজে আলোড়ন ও জাগরণের কাজ হতে হবে তাদেরই সমাজের ভেতর থেকে, যেমন আমাদের সমাজে ঈশ্বরচন্দ্র বিদ্যাসাগর, বেগম রোকেয়া, রবীন্দ্রনাথ, নজরুল প্রমুখ করেছেন। সমাজে রাজনৈতিক চেতনা বিকাশের কাজও হতে হবে একইভাবে ভেতর থেকে, যেমনভাবে আমাদের দেশে দেশবন্ধু চিত্তরঞ্জন, নেতাজি সুভাষ, মাস্টারদা সূর্যসেন, শেরেবাংলা এ কে ফজলুল হক, মওলানা ভাসানী, বঙ্গবন্ধু শেখ মুজিব জাতীয় জাগরণ, পরিবর্তন, ঐক্য ও আন্দোলনে ভূমিকা রেখেছিলেন। স্বাধীনতা, গণতন্ত্র, আধুনিকতা কিছুই আমদানি-রপ্তানির বিষয় নয়। ধারণাগুলো বাইরে থেকে নেওয়া যায়, কিন্তু তা নিজ নিজ সমাজের বাস্তবতায়ই ভিন্ন ভিন্ন রূপে বিকশিত হবে। এটাই নিয়ম, এটাই বাস্তবতা।
সাদ্দাম বা গাদ্দাফি স্বৈরাচারী কি নয়, সেটা সে দেশের মানুষই নির্ধারণ করবে। তাঁদের রাখবে না ফেলে দেবে, সেটাও তাদেরই এখতিয়ারের বিষয়। সমাজের প্রস্তুতির আগেই অতি উৎসাহী বিদেশিদের হস্তক্ষেপে পরিবর্তন ঘটানো হলে তার ফল ভালো হয় না। বরং তাতে সমাজের স্বাভাবিক পরিবর্তন ও আধুনিকায়নের প্রক্রিয়া ব্যাহত হয়, যা প্রায়ই সমাজপ্রগতিকে বিলম্বিত করে।
আবুল মোমেন: কবি, প্রাবন্ধিক ও সাংবাদিক।
মাছ যেত আগে, এখন যাচ্ছে মানুষ:
বাংলা অভিধানে হয়তো আরও একটি শব্দ-প্রত্যয় যোগ হতে যাচ্ছে, ‘ভাটায় যাচ্ছি’। দেশের দক্ষিণ-পশ্চিমের সবচেয়ে বড় উপজেলা সাতক্ষীরার শ্যামনগরের গ্রামীণ জীবনে এটি এখন সর্বাধিক ব্যবহূত শব্দ। কারণ, প্রতিদিন সন্ধ্যার পরপর শ্যামনগরের নওয়াবেকী, মুন্সিগঞ্জ আর সাতক্ষীরা বাস টার্মিনাল থেকে হাজার হাজার মানুষ যাচ্ছে ঢাকা, সিলেট, বরিশাল, চট্টগ্রাম ও ফরিদপুরের ইটভাটায়। আইলা-পরবর্তী সময়ে শ্যামনগরের মূলত গ্রামীণ পুরুষের জীবনে প্রশ্নহীন গন্তব্য হয়েছে শহরের ইটভাটা। ইটভাটার মালিক ও দালালদের ভাষ্য, দেশের সবচেয়ে সস্তা শ্রমিক এখন মিলছে দক্ষিণ-পশ্চিম অঞ্চলে। পাঁচ থেকে সর্বোচ্চ ১৪ হাজার টাকায় একেকজন মানুষ ছয় মাসের জন্য ঠিকা খাটছে ইটভাটায়। পাশাপাশি ‘ভাটায় যাচ্ছি’ প্রত্যয়টি আমাদের সামনে মাছ ও মানুষের এক অদ্ভুত সম্পর্ককেও টেনে আনে। আশির দশক থেকে শুরু করে টানা প্রায় ৩০ বছর এ অঞ্চল থেকে শহরে যেত চিংড়ি মাছ, কিন্তু ৩০ বছর পর যাচ্ছে মানুষ। দেশের দক্ষিণ-পশ্চিমাঞ্চলের জনজীবনের চলমান ভাষাবিজ্ঞানের এই সাম্প্রতিক প্রত্যয় আমাদের হাজির করিয়ে দেয় ঐতিহাসিক স্থানিক ও বৈশ্বিক বৈষম্যের সামনে। সব শব্দ ও প্রত্যয়েরই যেমন একটি রাজনৈতিক শ্রেণী-ইতিহাস থাকে, সাতক্ষীরার গ্রামীণ পুরুষের সাম্প্রতিক এই ইটভাটায় নিরুদ্দেশেরও আছে এক রক্তক্ষয়ী আখ্যান। আর মানুষের এই অন্যায় স্থানান্তরের সঙ্গে জড়িয়ে আছে মাছের ইতিহাস এবং বাণিজ্যিক চিংড়িঘেরের প্রশ্নহীন আঘাত। বৈশ্বিক বাজারে চিংড়িকে দেশের গুরুত্বপূর্ণ রপ্তানিপণ্য হিসেবে জোগান দিতে মরিয়া হয়ে ওঠা এ রাষ্ট্র কখনোই আন্দাজ করতে চায়নি এর করুণ পরিণতি কী হতে পারে! ধনী দেশের জিহ্বার স্বাদ মেটাতে আজ জন্মমাটি ছেড়ে নিরুদ্দেশ হতে বাধ্য হওয়া দেশের দক্ষিণ-পশ্চিমাঞ্চলের উদ্বাস্তু জনতার দিকে আর ফিরেও তাকাচ্ছে না বৈশ্বিক বাজার, কী বৈষম্যের রাষ্ট্র। কারণ, বৈশ্বিক বাজারি দেনদরবার, কী রাষ্ট্রীয় মনোজগতে এসব উদ্বাস্তু মানুষ ঐতিহাসিকভাবেই ‘দাস’ হিসেবে চিহ্নিত, যাদের বারবার ঠেলে দেওয়া হয় গনগনে আগুনের দলার ভেতর।
দক্ষিণ-পশ্চিম অঞ্চলে এক হাজার ৫৫৬ কিলোমিটার এক উপকূলীয় বাঁধ তৈরি করে নদীগুলো আলাদা করা হয়। শুরু হয় স্থায়ী জলাবদ্ধতা। আশির দশকে উপকূলীয় এলাকায় লোনাপানি আটকে শুরু হয় বাণিজ্যিক চিংড়িঘের। শুরু হয় কৃষি থেকে উদ্বাস্তু মানুষের দিনমজুরির জীবন। ১৯৯৪ সালে সরকারি প্রজ্ঞাপনের মাধ্যমে উপকূলীয় অঞ্চলকে চিংড়িঘেরের জন্য অবমুক্ত ঘোষণা করা হয়। গ্রামীণ উৎপাদনব্যবস্থাকে কৃষি থেকে জোর করে বাণিজ্যিক চিংড়ি উৎপাদনের দিকে ঠেলে দেওয়ায় স্থানীয় কৃষিনির্ভর মানুষ হারায় কৃষিকাজের অধিকার। হারিয়ে যায় জল-জলা-জঙ্গল আর জমিনের অধিকার। কৃষিজমিনে জমি চষা, ধান রোপণ, আগাছা নিড়ানি, ধান কাটা ও ধান মাড়াইয়ের নানা পর্যায়ে দরকার হয় কৃষিমজুর। চিংড়িঘের হওয়ায় কৃষিমজুরদের কৃষিজীবিকা উধাও হয়ে যায়। বিশেষত প্রান্তিক ও ভূমিহীন কিষান-কিষানি, যাঁরা জমি বর্গা নিয়ে চাষ করতেন, তাঁদের অবস্থা হয়ে পড়ে আরও বেশি বিপজ্জনক। শ্যামনগর অঞ্চলে বিলের জমিনে আগে সারা বছর কত কাজ ছিল কিষান নারী, কী পুরুষের। এখন চিংড়িঘেরে মাথাগোনা কয়জন হলেই হয়। নোনার ভেতর চামড়ায় ঘা হয়, শরীর ফুলেফেঁপে যায়। তা-ও ঘেরে ঠিকমত মজুরি নেই, আছে নারী-পুরুষে মজুরিবৈষম্য। আর আছে খাওয়া, কি গোসল, কি ঘরগেরস্থির পানির অভাব। দক্ষিণ-পশ্চিমের পানি ও খাবারের এই কষ্ট একেবারেই মানুষের তৈরি করা। এককালে বর্ষায় স্থানীয় বিলগুলোয় ভেউলো, ছামনা, ভটকা, নাড়ারগোজ, চেচোয়া ও কচুরি পচে মাটিকে করে তুলত শস্যফসলের আঁতুড়ঘর। লালগেতি, খাজুরছড়ি, হোগলা, দাদশাইল, মেলিগৌড়, হরকোচা, ঝিঙ্গেশাইল, বাঁশফুল, দুধেমোটা, হলদেবাটালি, কৈজুড়ি, গোপালভোগ, ছোটনা, খাজুরছড়ি, গেড়মুড়ি, চাপরাইল, বয়ানগেতি, কাটারাঙ্গী, আশফল, শোলিরপোনা, নোনাবালাম, নারিকেলমুচি, পর্বতবালাই, ঘুনশি, পানবোট, পানখাগি, কাকশিল, ঢেউকামিনী, বেগুনবিচি, তালমুগুর, বয়ারবাট, বালাম, আকন্দ, মোটাগেতি—এ রকম অগণিত ধানবীজ কেবল বুনে দিলেই জেগে উঠত তরতাজা ফসলের দিনলিপি। আন্তর্জাতিক ধান গবেষণা প্রতিষ্ঠান ও আন্তর্জাতিক কৃষি গবেষণা পরামর্শক দলের (সিজিআইএআর) মাধ্যমে চালু হওয়া তথাকথিত সবুজ বিপ্লবের ধাক্কা লাগল নোনা উপকূলেও। অনিবার্য বলপ্রয়োগে ধানের জমিন থেকে দেশি জাত সরিয়ে বাণিজ্যের জোর দেখাল তথাকথিত উফশী ও হাইব্রিড বীজ। কৃষিজমিনকে রক্তাক্ত করে তৈরি হলো চিংড়িঘের। নিশ্চিহ্ন হয়ে গেল মাছের বিচরণভূমি।
বাংলাদেশ পরিবেশ ও বন মন্ত্রণালয়ের ২০০৫ সালের এক গবেষণায় দেখা গেছে, ১৯৯২ সালে খুলনা, সাতক্ষীরা ও বাগেরহাট জেলার বিভিন্ন উপজেলায় ৮০ হাজার ১৫ হেক্টর কৃষিজমিতে চিংড়ি চাষ হতো। ২০০৫ সালে তা বেড়ে প্রশ্নহীনভাবে এক লাখ ৮৭ হাজার ৬৪৪ হেক্টর জমিতে সম্প্রসারিত হয়েছে। এ ছাড়া সাতক্ষীরা জেলার শ্যামনগর উপজেলায় চিংড়িঘেরের সংখ্যা সবচেয়ে বেশি । শ্যামনগর উপজেলা মৎস্য অফিস থেকে জানা গেছে, ২০০৬-২০০৭ সালে লবণাক্ত জমির পরিমাণ ১৫ হাজার ৬২২ হেক্টর এবং চিংড়িঘেরের সংখ্যা চার হাজার ৩৫৫। ১৯৯০-৯১ সালে শ্যামনগর উপজেলার কৃষিজমির পরিমাণ ছিল ৩০ হাজার ৭৭৭ হেক্টর। কিন্তু চিংড়িঘেরের কারণে ২০০৬-২০০৭ সালে কৃষিজমির পরিমাণ ২১ হাজার ৭৫৬ হেক্টরে কমে এসেছে। ১৯৭৪ সাল থেকে গত ২০ বছরে লবণাক্ততার মাত্রা বৃদ্ধি পায় প্রায় ছয়গুণ। বাংলাদেশের মোট লবণাক্ত এলাকার ৫৭ শতাংশই এই দক্ষিণ-পশ্চিম উপকূলীয় অঞ্চলে বিস্তৃত। বঙ্গোপসাগর এবং পৃথিবীর বৃহত্তম ম্যানগ্রোভ বন সুন্দরবনসংলগ্ন দেশের দক্ষিণ-পশ্চিম অঞ্চল বরাবরই রাষ্ট্রীয় উদ্যোগ ও উন্নয়ন পরিকল্পনায় এক প্রান্তিক জনপদ। অথচ এই জনপদ রাষ্ট্রীয় কোষাগারে প্রতিবছর জমা করছে গুরুত্বপূর্ণ রাজস্ব। এ অঞ্চলই সিডর ও আইলার মতো ঘূর্ণিঝড়সহ নানা প্রাকৃতিক দুর্যোগ থেকে নিজের জীবন দিয়ে প্রতিনিয়ত রক্ষা করে চলেছে বাংলাদেশের ভৌগোলিক সীমানা।
সুন্দরবনের কোলঘেঁষে শ্যামনগরের দাঁতিনাখালী হুলোতে জন্ম নীলকান্ত মুণ্ডার। একদা জংলা সাফ করে মুণ্ডারা যেসব দলিলহীন বসতজমিন তৈরি করেন, তা ‘হাতকাটালি ভূসম্পত্তি’ নামেই পরিচিত। ১৯৭৮ সালে প্রভাবশালী বাঙালিরা মুণ্ডাদের হাতকাটালি বংশজমি দখল করলে তারা উদ্বাস্তু হয়ে নদী পেরিয়ে গাবুরা গ্রামে চলে যায়। গাবুরা থেকে উদ্বাস্তু হয়ে নীলকান্তের পরিবার আবার আসে দাঁতিনাখালী, সেখান থেকে ২০০১ সালে আবার পানখালী। ২০১০ সালে আইলার পর ঘরজমিন সব হারিয়ে তারা আশ্রয় নেয় বুড়িগোয়ালিনী সরকারি আশ্রয়ণ প্রকল্পের ব্যারাকে। ১৪ হাজার টাকায় ছয় মাসের জন্য বিক্রি হয়ে পঞ্চাশোর্ধ্ব নীলকান্ত মুণ্ডা গত ১৯ অক্টোবর বরিশালের এক ইটভাটায় চলে গেছেন। নিদারুণভাবে চলতি সময়ে এ অঞ্চল থেকে এক বিশাল অংশের অভিবাসন ঘটছে দেশের পার্বত্য চট্টগ্রাম অঞ্চলে। কেবল দেশের ভেতর অস্থায়ী বা স্থায়ী স্থানান্তর নয়, শ্যামনগরের জীবিকা ও দুর্যোগ-উদ্বাস্তু মানুষেরা প্রতিদিন দেশের সীমানা ছাড়িয়েও নিরুদ্দেশ হয়ে যেতে বাধ্য হচ্ছে। প্রতিদিন দেশের একটি অঞ্চল থেকে সমানে মানুষ কোনো কাজ, কি পানি, কি খাবার, কি আইনের শাসন না পেয়ে চলে যাচ্ছে, যেতে বাধ্য হচ্ছে। অথচ নির্বিকার রাষ্ট্র এখনো বৈশ্বিক বাজারে চিংড়ি বিকানোর দেনদরবার করছে।
আইলার পরপরই শ্যামনগর হয়ে উঠেছে দেশি-বিদেশি দাতাসংস্থা ও এনজিওগুলোর ‘উন্নয়ন-গবেষণাগার’। প্রতিদিন শ্যামনগরের গ্রাম কি গ্রামে ‘আইলা-দুর্গত মানুষের পুনর্বাসন’, ‘পরিবর্তন মোকাবিলা’, ‘খাদ্য নিরাপত্তা কর্মসূচির’ নামের নতুন সাইনবোর্ড লাগানো হচ্ছে। সরকার, কী বেসরকার সবাই মরিয়া হয়ে এ অঞ্চলের জনগণের উন্নয়ন ও নিরাপত্তা চাইছে। কিন্তু মানুষ এখানে থাকতে পারছে না। শহর থেকে কোলেকাঁখে করে টাকার থলে নিয়ে উন্নয়ন-ফেরিওয়ালারা ঢুকছে গ্রামে। কিন্তু মানুষ জান বাঁচাতে পালাচ্ছে শহরের ইটভাটায়। এ অন্যায় স্থানান্তর ও নিরুদ্দেশ থামানো জরুরি। শ্যামনগর থেকে প্রতিদিন উদ্বাস্তু হয়ে যাওয়া সব মানুষের সামগ্রিক তথ্য ও কারণসহ জনপ্রতিবেদন প্রকাশ করা হোক। প্রাকৃতিক দুর্যোগসহ জলবায়ু বিপর্যয়ের অভিঘাতগুলো এ অঞ্চলে পড়ছে ঠিকই, কিন্তু বাণিজ্যিক চিংড়িঘের, কী রাসায়নিক কৃষি, প্রাকৃতিক সম্পদের ওপর প্রভাবশালী ব্যক্তিদের একক নিয়ন্ত্রণ ও অপরিকল্পিত উন্নয়ন অবকাঠামোর বিষয়গুলো এ অঞ্চলের সাম্প্র্রতিক গ্রামীণ জনগণের ইটভাটায় স্থানান্তরের সঙ্গে প্রত্যক্ষভাবে জড়িত। রাষ্ট্রকে সাহসী মেরুদণ্ড নিয়ে বাজার ও জলবায়ুবিষয়ক বৈশ্বিক দেনদরবারে বসতে হবে। ভাটায় যাচ্ছি প্রত্যয়ের ব্যাখা ও ইতিহাস জনমানুষের বয়ানে হাজির করতে হবে। জনজীবনবিরোধী সব আঘাত সরিয়ে শ্যামনগরকে মুক্ত করতে দরকার জরুরি এক সামগ্রিক জাতীয় সমন্বয় ও উদ্যোগ। আশা করি, শ্যামনগর ও সাতক্ষীরা প্রশাসন এবং সংশ্লিষ্ট জনপ্রতিনিধিরা দ্রুত এ বিষয়ের সুরাহা করতে উদ্যোগী হবেন। নীলকান্ত মুণ্ডারা অচিরেই ফিরে আসবে আবার আপন জন্মমাটিতে, হাতকাটালি জমিনে বাজবে জন্মজয়ের মাদল।
পাভেল পার্থ: গবেষক।
চীন-ভারতের ‘পানিযুদ্ধ’ ও বাংলাদেশ
চীন ও ভারতের মধ্যে একটি ‘পানিযুদ্ধ’ ক্রমশ স্পষ্ট হয়ে উঠছে। সেই যুদ্ধে বাংলাদেশের অবস্থান কী হবে, তা নির্ধারণে এখনই সচেতন মহলের চিন্তাভাবনা করা উচিত। বাংলাদেশ পানি নিয়ে এখন ভারতের সঙ্গে যে যুক্তিতে কথা বলছে, সেই তেতো যুক্তিগুলোই তারা চীনের সঙ্গে ভবিষ্যতে মধুর করে তুলবে। আর তখন তা চীনের কাছে তেতো লাগবে।
ড. মনমোহন তিব্বতে ব্রহ্মপুত্রের (চীনা নাম সাংপো) ওপর বাঁধ নির্মাণে চিনের কাছ থেকে ভরসা পেয়েছেন। অনেকটা সেভাবেই তিনি প্রধানমন্ত্রী শেখ হাসিনা এবং এখন লিখিতভাবে বেগম খালেদা জিয়াকে ভরসা দিয়েছেন। রাজ্যসভায় গত ৪ আগস্ট ড. মনমোহন বলেছিলেন, ‘আমাদের নিশ্চয়তা দেওয়া হয়েছে যে এমন কিছুই করা হবে না, যাতে ভারতের স্বার্থ ক্ষতিগ্রস্ত হয়।’
ভারত সরকার তাই সাংপোতে বাঁধ নির্মাণে বাধা দেয়নি, প্রতিবাদ করেনি। ভারতও এখন বাংলাদেশের কাছে সেটাই আশা করছে। কিন্তু সেটা মনিপুর ও আসামের জনগণের মতো বাংলাদেশও মানতে পারে না। আন্তর্জাতিক নদীমালার নিম্নতম অববাহিকার দেশ হিসেবে বাংলাদেশের বৃহৎ বাঁধবিরোধী অবস্থান গ্রহণ করাই সবচেয়ে কাঙ্ক্ষিত। সবচেয়ে বড় কথা, তিস্তার পরে টিপাইমুখকেও চীন ও ভারতের ধেয়ে আসা ‘পানিযুদ্ধের’ বৃহত্তর আঙ্গিক থেকে বিচ্ছিন্ন করে দেখা যাবে না।
বাংলাদেশ, ভারত ও চীনের বহু পরিবেশবিদ বৃহৎ বাঁধবিরোধী অবস্থান নিয়েছেন। তাঁদের সংগঠিত করার নেতৃত্ব ধরিত্রীর বিপন্নতম রাজধানী ঢাকাকেই দিতে হবে। টিপাইমুখ প্রশ্নে পানিসম্পদ মন্ত্রী রমেশ চন্দ্র সেনের আন্তর্জাতিক ফোরামে যাওয়ার অঙ্গীকার যেন লোকদেখানো বিষয়ে পরিণত না হয়। গত বছরের মার্চে পররাষ্ট্রমন্ত্রী দীপু মনি জানিয়েছিলেন, ব্রহ্মপুত্র নদের একটি অববাহিকাভিত্তিক যৌথ ব্যবস্থাপনা গড়ে তুলতে বাংলাদেশ চীন ও ভারতের কাছে প্রস্তাব দিয়েছে। আমরা এ বিষয়ে ওই দুটি দেশের তরফে কিছু না জানলেও তিনি জানিয়েছিলেন, দুই দেশ এই প্রস্তাবকে স্বাগত জানিয়েছে।
বাংলাদেশকে তিব্বতে ব্রহ্মপুত্রের ওপর নির্মাণাধীন বাঁধ সম্পর্কেও চীনের কাছে তথ্য চাইতে হবে। ভারতীয় জনগণকে দেওয়া মনমোহন সিংয়ের ‘ভরসায়’ বাংলাদেশের চলবে না। চীনের পঞ্চবার্ষিকী পরিকল্পনায় এতটাই বিপুল বাঁধ নির্মাণের পরিকল্পনা নেওয়া হয়েছে, যার তুলনা মানব ইতিহাসে নেই। গত ৪ মার্চ ২০১১ ব্রিটেনের গার্ডিয়ান পত্রিকায় পরিবেশ ও মানবাধিকারবিষয়ক সংগঠন ইন্টারন্যাশনাল রিভার্সের নীতিনির্ধারণী পরিচালক পিটার বোশার্ড লেখেন, ‘যদি ওই পঞ্চবার্ষিকী পরিকল্পনা অনুমোদিত হয়, তাহলে অবধারিতভাবে চীনের উল্লেখযোগ্য নদ-নদী এবং বিশ্বের জন্য গুরুত্বপূর্ণ জীববৈচিত্র্যপূর্ণ অঞ্চল ধ্বংসস্তূপে পরিণত হবে।’
চীনা বাঁধব্যাধি প্রায় দুই কোটি ৩০ লাখ লোককে স্থানচ্যুত করেছে। বাঁধ ভেঙে নিহত চীনা নাগরিকের সংখ্যা প্রায় তিন লাখ ছুঁয়েছে। আগামী পাঁচ বছরে চীন এক লাখ ৪০ হাজার মেগাওয়াট জলবিদ্যুৎ উৎপাদন করবে। ভারত তার ১৬ রাজ্যে ১৬২ প্রকল্প করে ২০১৭ সালের মধ্যে ৫০ হাজার মেগাওয়াট জলবিদ্যুৎ উৎপাদনের পরিকল্পনা নিয়েছে।
ভারতের পানিসম্পদ ও কৌশলগত বিশেষজ্ঞ ব্রমা চেলানী আন্তর্জাতিক নদীতে চীনের বাঁধ নির্মাণ এবং পানি প্রত্যাহারে কী সর্বনাশ ঘটাতে পারে, তা নিয়ে গবেষণা করছেন। তবে তিনি শুধু ভারতের জাতীয় স্বার্থেই আলো ফেলছেন। উজানের চীনের বিরুদ্ধে ভাটির ভারতের যুক্তি বাংলাদেশ, নেপাল, ভুটানেরও মনের কথা। আবার মেকং অববাহিকার ভিয়েতনাম, থাইল্যান্ড, কম্বোডিয়া ও লাওসেরও মনের কথা। ভাটি অঞ্চলের দেশগুলো একই সুরে তাল মেলাতে পারে। তবে চীন পানি প্রত্যাহার শুরু না করলে ভারতকে হয়তো ভাটির দেশের উদ্বেগ নিয়ে মাথা ঘামাতে দেখা যেত না।
এখনো মনে হচ্ছে, ভারত গঙ্গা ও তিস্তা নিয়ে বাংলাদেশের সঙ্গে যা করে চলেছে, তেমন ধরনের ত্রাহি মধুসূধন অবস্থায় চীন তাকে না ফেলা পর্যন্ত ভারতের হুঁশ হবে না।
এটা সন্দেহাতীত যে, চীন ও ভারতের মধ্য দিয়ে বহমান আন্তর্জাতিক নদ-নদীর পানিসম্পদ প্রশ্নে বাংলাদেশকে সব সময় তীক্ষ নজর রাখতে হবে। চীন ও ভারতে এমন অনেক মানবতাবাদী কণ্ঠস্বর রয়েছে, যাঁরা মানুষের দুঃখ-কষ্টকে শুধুই সীমান্তরেখা দিয়ে বিচার করেন না। তাঁরা পানি অপরাধকে মানবতার বিরুদ্ধে অপরাধ হিসেবে গণ্য করতে চান। গত ১৯ আগস্ট ইন্ডিয়া টুডে পত্রিকায় প্রাচী ভূচর চীন-ভারত-বাংলাদেশ জরুরি ভিত্তিতে একটি আঞ্চলিক পানি চুক্তি প্রয়োজন বলে উল্লেখ করেন। তাঁর প্রশ্ন, চীন কি তাতে সাড়া দেবে? আরও ভাটিতে থাকা বাংলাদেশের প্রশ্ন আরেকটু জটিল: এমন প্রস্তাবে চীন ও ভারত কি বাংলাদেশের আহ্বানে সাড়া দেবে?
ড. মনমোহনের ওই আশ্বাসে ভারতীয় পরিবেশবিদ ও বিশেষজ্ঞরা কিন্তু সন্তুষ্ট নন। তাঁরা দরজা বন্ধ করে ঘুম দেননি। ব্রমা চেলানির মন্তব্য, ‘চীন সর্বদাই তার জলবিদ্যুৎ প্রকল্প নিয়ে নির্বাক। প্রতিবেশী দেশগুলোকে তথ্য প্রদান, প্রকল্প এলাকা সরেজমিনে পরিদর্শন করতে দিতে তারা অনিচ্ছুক। এমনকি বৃহৎ বাঁধের কাজও নিঃশব্দে শুরু করার অভ্যাস তাদের আছে।’ ভারেত কি কখনো আমাদের বলবে, ফারাক্কা ও তিস্তা ব্যারাজের উজানে ঠিক কী পরিমাণ পানি প্রত্যাহার করা হচ্ছে? নদ-নদী ও পানিসংক্রান্ত তথ্য না দেওয়ার ভারতীয় রেকর্ড বরাবরই পানসে।
ভবিষ্যতের পানিযুদ্ধে চীন হবে প্রধান খেলুড়ে। বিধাতা চীনকে দুহাত ভরে উজাড় করে দিয়েছেন। অন্তত ১০টি আন্তর্জাতিক নদীর উৎস শুধু চীনা ভূখণ্ডে। ভারতের পক্ষে চীন প্রভাবিত এই অঞ্চলের পানিরাজনীতি উপেক্ষা করা সম্ভব নয়। একলা চলার দিন তার শেষ। ১৯৬০ সালে ইন্দাজ ট্রিটি সই করে পাকিস্তানের সঙ্গে পানিসংঘাত ভারত এড়িয়েছে।
গত মে মাসে দিল্লিতে বাংলাদেশে নিযুক্ত একজন সাবেক ভারতীয় হাইকমিশনারকে বললাম, ইন্দাজ মডেলে একটি চুক্তি বাংলাদেশেরও প্রাপ্য। তিনি দ্বিধাহীন চিত্তে বললেন, ওটা করা ভারতের ভুল হয়েছিল। তাঁর কথায় অবাক হয়েছিলাম। তাঁর এই উপলব্ধি যে ভুল, সেটা ইন্ডিয়া টুডের গত আগস্টের সুপারিশে স্পষ্ট। পত্রিকাটি ব্রহ্মপুত্র প্রশ্নে ইন্দাজ মডেলে চীন ও তার দক্ষিণ এশীয় প্রতিবেশীর সঙ্গে চুক্তি চাইছে। আমরা বলব, উহুঁ, শুধু ব্রহ্মপুত্র কেন, চীন ও ভারতের মধ্যে বয়ে চলা গঙ্গাসহ সব নদী নিয়ে ইন্দাজ মডেলে চুক্তি চাই। তবে প্রশ্ন হলো, সেটা কি চীন ভারতকে ভীষণ বেকায়দায় না ফেলা পর্যন্ত চিন্তা করতেও রাজি হবে?
২০৩০ সালের মধ্যে চীন ২৫ শতাংশ পানির ঘাটতিতে পড়বে। মুম্বাইভিত্তিক স্ট্র্যাটেজিক ফোরসাইট গ্রুপের সভাপতি সন্দীপ ওয়াজলেকার বলেছেন, ‘চীনে ছয় হাজারের বেশি হ্রদ শুকিয়ে গেছে। উত্তর চীনে হলুদ নদীর অববাহিকা ৩০ শতাংশ মরে গেছে এবং মরুকরণও শুরু হয়ে গেছে। সে কারণেই বিশেষজ্ঞদের আশঙ্কা, নদীর পানি প্রত্যাহার ছাড়া চীনের সামনে বিকল্প খুব কমই থাকবে।’
চীনের ব্যাপকভিত্তিক পানি প্রত্যাহারের অর্থই হবে ভারতীয় পানি প্রত্যাহারের পরিকল্পনাকে আরও উসকে দেওয়া। দূরদর্শী ভারত সে কারণেই গঙ্গাচুক্তিতে ফারাক্কা পয়েন্টে পানি ভাগ করেছে। তিন ‘যদি’র চুক্তি করেছে। এর মানে, ফারাক্কায় যদি ১০ বালতি পানি এসে জমা হয়, তাহলে বাংলাদেশ তিন বালতি পাবে। একই অবস্থা হবে অন্যান্য নদ-নদীর। তিস্তাচুক্তি শুধু মমতার খেয়ালীপনায় হচ্ছে না—এই ধারণার অনুসারীরা আহম্মকের স্বর্গে বাস করছেন।
চীন ব্যাপকভিত্তিক পানি প্রত্যাহার করলে নদীতে পানি কমে যাবে। আর তখন উত্তর-পূর্ব ভারত থেকে বয়ে আসা প্রধান নদ-নদী তার প্রাকৃতিক বৈশিষ্ট্য হারাবে। তখন সামান্য বৃষ্টি হলেই বিরাট বন্যার রূপ নেবে। ব্রহ্মপুত্র, বরাক কিংবা তিস্তা কোনো কিছুকেই ভালোভাবে চেনা যাবে না।
শুধু পানি প্রত্যাহারই নয়, এখন চীনের নদীর গতিপথ পাল্টানোর পরিকল্পনার কথাও শোনা যাচ্ছে। এসব ছাড়াও হিমবাহ গলার প্রলয়ঙ্করী পূর্বাভাস তো আছেই।
ভারতীয় বিশেষজ্ঞ সন্দীপ ওয়াজলেকার যেভাবে ড. মনমোহনের আশ্বাসকেই চূড়ান্ত ধরেননি; একইভাবে মনমোহনের আশ্বাসকেও বাংলাদেশ চূড়ান্ত ধরে নিতে পারে না। এটা বিশ্বাস-অবিশ্বাসের প্রশ্ন নয়।
ওয়াজলেকারের মন্তব্য, ‘আগামী ১০ থেকে ১৫ বছরের মধ্যে চীন ব্রহ্মপুত্রের পানি প্রত্যাহার করতে পারে। এই সময়ের মধ্যে ভারতকে তার ঘর ঘোছাতে হবে।’ টিপাইমুখ নিয়ে কোনো বাঙালির একই ধারণার বশবর্তী হওয়া কি ভুল হবে? ইন্ডিয়া টুডে লিখেছে, ব্রহ্মপুত্রের বিষয়ে চীনা নিশ্চয়তাকে ভারতের যথেষ্ট গুরুত্বের সঙ্গে নেওয়া উচিত হবে না। বাংলাদেশও একই সুরে বলতে পারে, টিপাইমুখের বিষয়ে ভারতীয় নিশ্চয়তাকে বাংলাদেশের যথেষ্ট গুরুত্বের সঙ্গে নেওয়া উচিত হবে না।
বাংলাদেশের উচিত হবে একটি সর্বাত্মক পরিবেশ কূটনীতিতে শামিল হওয়া। বিশ্বকে বোঝাতে হবে যে, সমুদ্রপৃষ্ঠের উচ্চতা বৃদ্ধিজনিত হুমকি ছাড়াও বাংলাদেশের ১৬ কোটি মানুষ চীন ও ভারতের মতো দুই বৃহৎ শক্তির ধেয়ে আসা ‘পানিযুদ্ধে’ কিংবা তেমন হুমকিজনিত পরিস্থিতির অসহায় শিকার হতে চলেছে।
ব্রিটেনের ইনডিপেনডেন্ট লিখেছে, ‘ব্রহ্মপুত্র নিয়ে চীন ও ভারতের মধ্যে উত্তেজনা চলছে এবং সেটা বিশ্বের দুই বৃহত্তম সেনাবাহিনীর জ্বলনাঙ্ক (ফ্লাশ পয়েন্ট) হতে পারে। ২০০০ সালে ভারত চীনকে অভিযুক্ত করেছে যে, নদী বিষয়ে তারা তথ্য দেয়নি। নদীর গতিপথ পরিবর্তনে চীনের প্রস্তাব দিল্লিকে উদ্বিগ্ন করেছে। হিমালয়ে হিমবাহ গলার কারণে গঙ্গায় সৃষ্ট বন্যা বাংলাদেশের জন্য বিরাট অভিশাপ হয়ে দেখা দিয়েছে। বাংলাদেশ থেকে ভারতে অবৈধ অভিবাসন বেড়ে গেছে। ভারত কাঁটাতারের বেড়া দিয়ে তা রুখতে চাইছে।’
আমরা মনে করি, সরকারি পর্যায়ে চীন, ভারত ও বাংলাদেশ যদি একমত হয়, নদীতে বাঁধ দিয়ে বিদ্যুৎ উৎপাদন করলে ক্ষতি নেই। কিন্তু সেটাই শেষ কথা হওয়ার নয়। পানিসম্পদকে সংকীর্ণ জাতীয় স্বার্থে বিবেচনায় নিয়ে চীন ও ভারতের খেলা বন্ধ করতে হবে। নদীর অববাহিকাভিত্তিক উন্নয়ন নিশ্চিত করতে চাইলে তিন দেশকেই এক টেবিলে বসতে হবে। ঢাকা ও দিল্লির মধ্যে ট্রাক টু (বেসরকারি) ডিপ্লোমেসি রয়েছে। দরকার ত্রিদেশীয় কূটনীতি। ড. আইনুন নিশাতের দেওয়া ত্রিদেশীয় নদী কমিশন গঠনের প্রস্তাবকে আমরা অত্যন্ত যুক্তিযুক্ত মনে করি। বেগম খালেদা জিয়া মনমোহনকে শুধু নয়, চীনের প্রধানমন্ত্রীর কাছেও এ বিষয়ে চিঠি লিখতে পারেন।
মিজানুর রহমান খান যদি অতি সাম্প্রতিক চীন-ভারত গলাগলির খবর পড়ে থাকেন তবে অনুধাবন করেছেন যে ভারত তার কুটনীতিক সক্ষমতার প্রমান রেখেছে। এই গলাগলি হয়তো চীনকে তার বাঁধ নির্মান থেকে থামিয়ে দেবেনা তবে আমি নিশ্চিত, চীন অবশ্যই তার বৃহত্তর ব্যবসায়িক স্বার্থে ভারতকে কিছু ছাড় দিতেও পারে। প্রথম যখন ব্রহ্মপুত্র নদে চীনের বাঁধ নির্মানের খবর প্রকাশিত হয়, তখন ভারতের আতঙ্কিত চেহারা আমরা বাংলাদেশে বসে দেখেছি। এমনকি আনন্দবাজারের মতো একদেশদর্শী পত্রিকাও ইঙ্গিত দিয়েছিলো যে পানি নিয়ে ভারত বাংলাদেশের সাথে অযৌক্তিক আচরন করে। পত্রিকান্তরে পড়া খবরে জানা যায়, সেসময়ে বাংলাদেশের প্রধানমন্ত্রী চীন সফর করেন শুধুমাত্র ভারতের পক্ষে কূটনীতি ও দৌত্যকার্য করে ব্রহ্মপুত্রে বাঁধ নির্মান থেকে বিরত থাকতে চেষ্টা করতে। হায়, বাংলাদেশের কুটনীতি কোথায়?
জারদারি পেরেছেন, জিল্লুর রহমান পারবেন না কেন?
মাত্র কয়েক মাসের ব্যবধানে ক্ষমতায় বাংলাদেশ ও পাকিস্তানে ক্ষমতার হাতবদল ঘটেছিল। ‘উধারে’ আসিফ আলী জারদারি-ইউসুফ রাজা গিলানি, ‘এধারে’ জিল্লুর রহমান-শেখ হাসিনা।
বিজয়ের ৪০ বছর পূর্তিতে আসুন জুলফিকার আলী ভুট্টোর একদা উচ্চারিত ‘উধার-এধারের’ নির্বাচন কমিশনকেন্দ্রিক রাজনীতিটা দেখি।
১৯৫৬ সালের ২৫ জুন অবিভক্ত পাকিস্তানে প্রথম প্রধান নির্বাচন কমিশনার নিযুক্ত হয়েছিলেন। পাঁচ বছর মেয়াদে। তবে তাঁর সর্বোচ্চ বয়সসীমা ছিল ৬৫ বছর। ’৫৮-এর সামরিক শাসনে নির্বাচন কমিশনের অস্তিত্বের বিলুপ্তি ঘটে। ’৬২-তে নতুন সংবিধানের অধীনে তিন বছর মেয়াদে একজন নতুন প্রধান নির্বাচন কমিশনার জুটেছিল। ওই সময় পূর্ব ও পশ্চিম পাকিস্তান থেকে একজন করে নির্বাচন কমিশনার নিয়োগ পেলেন। তাঁরা ছিলেন পদমর্যাদায় হাইকোর্টের কর্মরত বিচারক। ’৬৯-এ ’৬২ সালের সংবিধানের বিলুপ্তি ঘটল। নতুন নির্বাচন কমিশন এল অস্থায়ী সংবিধান আদেশ বা পিসিওর অধীনে। সত্তরের নির্বাচন পরিচালনা করেছিলেন বাঙালি বিচারপতি আবদুস সাত্তার (পরবর্তীকালে বাংলাদেশের রাষ্ট্রপতি)। ’৭১-এ অভ্যুদয় ঘটল বাংলাদেশের। ’৭৩-এ কর্মরত বিচারকদের দিয়েই পাকিস্তানে প্রধান নির্বাচন কমিশনার ও কমিশনার নিয়োগের বিধান হলো।
২০১০ সালের জুলাই মাসে পাকিস্তানের সংবিধানের ১৮তম সংশোধনী এল। ১৩ জুন ২০১১ পাকিস্তানের নির্বাচন কমিশনের ইতিহাসে একটি লাল হরফে লেখা দিন। কারণ, এদিন প্রধান নির্বাচন কমিশনার হিসেবে বিচারপতি (অব.) হামিদ আলী মির্জার নেতৃত্বে চার সদস্যের নির্বাচন কমিশন গঠিত হয়েছিল সরকারি ও বিরোধী দলের মতৈক্যের ভিত্তিতে।
এর আগেই বাংলাদেশের নির্বাচন কমিশন সার্চ কমিটি নিয়োগের ফর্মুলা দেয়। কিন্তু ক্ষমতাসীনেরা কানে তুলো গুঁজে, কার্যত তা প্রত্যাখ্যান করেন।
পাকিস্তানে ১৮তম সংশোধনীতে একটি যৌথ সংসদীয় কমিটি সৃষ্টি করা হয়েছে। এর ১৬ জন সদস্য। সিনেট ও জাতীয় পরিষদ থেকে সরকার ও বিরোধীদলীয় সমসংখ্যক সদস্য নিয়ে এই কমিটি স্পিকার দ্বারা গঠিত। এই কমিটির সুপারিশে রাষ্ট্রপতি জারদারি চার সদস্যের কমিশন পুনর্গঠন করেন। সংবিধানে বলা আছে, সিইসি বাছাইয়ে প্রধানমন্ত্রী বিরোধী দলের নেতার সঙ্গে পরামর্শ করে শুনানির জন্য তিনটি নাম কমিটিতে দেবেন। প্রধানমন্ত্রী ও বিরোধী দলের নেতার মধ্যে মতানৈক্য হলে উভয়ে পৃথক তালিকা কমিটিতে পাঠাবেন।
পাকিস্তান শুধু এখানেই থেমে থাকেনি। গত মাসে সংসদে প্রধান নির্বাচন কমিশনার ও অন্যান্য কমিশনারদের চাকরির শর্তাবলি নির্দিষ্ট করতেও একটি বিল এনেছে। তাদের আরও একটি সাফল্য আছে।
আমাদের সাংসদেরা ঋণখেলাপি, টেলিফোনের বিলখেলাপি, নির্বাচনের আয়-ব্যয়ের হিসাব প্রদানেও তাঁদের গড়িমসির কোনো সীমা-পরিসীমা নেই। আমরা তাই ধরেই নিয়েছি, নির্বাচনী আয়-ব্যয়ের যে বিবরণ নির্বাচন কমিশন পাবে, সেটা নিয়েই তারা ধন্য হয়ে যাবে। আমাদের ইসি এ বিষয়ে কোনো ধরনের আইনানুগ ব্যবস্থা গ্রহণ না করতে ধনুকভাঙা পণ করেছেন।
এ রকমের একটি পরিবেশে বাংলাদেশের নির্বাচন কমিশন নির্বাচিত সাংসদদের কাছে সম্পদ ও দায়দেনার বিবরণ চাইবে এবং সেটা আদায়ও করে নেবে, সেটা আমরা ভাবতে পারি না। অনেকেই একমত হবেন, বাংলাদেশের নিম্ন রাজনৈতিক সংস্কৃতি এতটা সমর্থন করে না। তাহলে প্রশ্নটা আরও ধারালো হয়ে ওঠে। পাকিস্তান পারলে আমরা পারব না কেন?
গত জুনে পাকিস্তানের নতুন নির্বাচন কমিশন দায়িত্বভার নিয়েই জাতীয় পরিষদ, সিনেট ও প্রাদেশিক বিধানসভাগুলোর সদস্যদের আলটিমেটাম দেয়। নির্দিষ্ট সময়ের মধ্যে প্রত্যেককে সম্পদ ও দায়দেনার বিবরণী জমা দিতে হবে। কিন্তু নির্বাচন কমিশনকে সরকারি দলের সাংসদেরাও পাত্তা দিতে চাননি। এরপর আচানক একটা শোরগোল পড়ে যায়, বিনা মেঘে বজ্রপাত ঘটে। নির্বাচন কমিশন এক দিনে এক আদেশে ২২২ জন আইন-প্রণেতার সদস্যপদ স্থগিত ঘোষণা করে। এর মধ্যে জাতীয় পরিষদের ১০৩ জন সদস্য ছিলেন। ছিলেন প্রায় এক ডজন কেন্দ্রীয় মন্ত্রী, যাঁদের মধ্যে স্বরাষ্ট্র ও প্রতিরক্ষামন্ত্রীও ছিলেন।
ওই ঘটনার শিক্ষা এই যে, সাংসদের পদ ইসি স্থগিত করতে পারে। বাংলাদেশেরও এই ওষুধ লাগবে।
বাংলাদেশে নির্বাচন কমিশনার নিয়োগ নিয়ে রাষ্ট্রপতির সংলাপ ঘিরে একটা উত্তাপ-উত্তেজনা চলছে। তবে মনে হয় না, আলোচনার মাধ্যমে সমস্যা সমাধান না করার জগদ্দল পাথরটি নড়বে। তারা চাইলে লটারি একটি বিকল্প হতে পারে। একটি উন্মুক্ত সভায় উপযুক্ত সাংবিধানিক পদধারী ব্যক্তিদের উপস্থিতিতে সরকারি ও বিরোধী দলের তরফে দেওয়া নাম থেকে লটারির মাধ্যমে কমিশনার বাছাই চলতে পারে। তবে কোনোভাবেই কোনো যৌক্তিক মীমাংসায় পৌঁছানোর আগ্রহ না থাকলে, এ ধরনের কোনো উপায় কোনো পক্ষই উদ্ভাবন করবে না এবং মতৈক্যে পৌঁছানোও হবে না।
আমরা লক্ষ্য করব, কোনো পদ্ধতিগত বা নীতিগত অবস্থানে পৌঁছাতে সংলাপের পক্ষ-বিপক্ষ শক্তির কারও কোনো প্রস্তুতি নেই। বাংলাদেশ এ পর্যন্ত ১০ জন সিইসি পেয়েছে। এর মধ্যে বিচারপতি এ কে এম নুরুল ইসলামই শুধু ১৯৭৭-৮৫ সিইসি ছিলেন।
সংবিধান একাধিক্রমে দুই মেয়াদে সিইসি হওয়া বারিত কিংবা উৎসাহিত করেনি। তবে এটা বলেছে, সিইসি হওয়ার পর তিনি প্রজাতন্ত্রের কর্মে নিযুক্ত হবেন না। সিইসি পদটিও প্রজাতন্ত্রের কর্ম। তাই নির্বাচন কমিশনারদের ক্ষেত্রে স্পষ্ট বলা হয়েছে, সিইসি হওয়া ছাড়া অন্য কোনো প্রজাতন্ত্র-কর্ম তাঁদের জন্য সিদ্ধ নয়। তাই বর্তমান সিইসিকে পুনরায় নিয়োগ দেওয়া হলে এর বৈধতা চ্যালেঞ্জ হতে পারে। তবে আমার অভিমত হলো, সেই ১৯৭২ থেকে এ পর্যন্ত যাঁরাই প্রধান নির্বাচন কমিশনার এবং নির্বাচন কমিশনার নিয়োগ পেয়েছেন, তা অন্তত সাংবিধানিকভাবে শুদ্ধ নয়। প্রত্যেকের নিয়োগের মধ্য দিয়ে সংবিধানের ১১৮ অনুচ্ছেদের অবমাননা ঘটেছে। কারণ, সংবিধান বলে দিয়েছে, আইনের বিধান করে তবেই তাঁদের নিয়োগ দিতে। কিন্তু সেটি কখনো হয়নি। এ বিষয়ে বর্তমান নির্বাচন কমিশনের প্রশংসনীয় উদ্যোগ ক্ষমতাসীনেরা ভণ্ডুল করেছে। সংবিধানের ১১৮ অনুচ্ছেদ লঙ্ঘন করে তারা সংলাপ করছে। তবে বিরোধী দল ঠিক এ কারণে কোনো চিৎকার-চেঁচামেচি করেনি কিংবা করবেও না।
বরং কতগুলো চটকদার ও আত্মঘাতী বিতর্কে মজে যাবে। যেমন, এবার তারা রাষ্ট্রপতি জিল্লুর রহমানের ক্ষমতা নিয়ে পড়েছে। সংলাপের সূচনা করতে গিয়ে রাষ্ট্রপতি বলেছেন, প্রধান নির্বাচন কমিশনার ও নির্বাচন কমিশনারদের নিয়োগকর্তা তিনিই।
সংবিধান অনুযায়ী তিনি কোনো ভুল বলেননি। এ বিষয়ে আমি এখন যে ব্যাখ্যা দেব এটা রাষ্ট্রপতির পক্ষে যাবে। অবশ্য এটা শোনামাত্রই রাষ্ট্রপতির উপদেষ্টারা ভয়ে আঁৎকে উঠতে পারেন। তাঁরা হয়তো বলবেন, সর্বনাশ আমরা তো এ রকম বোঝাতে চাইনি। সংবিধান থেকে টুকলিফাই করেছিমাত্র। ব্যক্তির তোষামোদিতে আকণ্ঠ নিমগ্ন বিএনপিও তটস্থ হবে। শুনুন তবে।
সংবিধানের ৪৮(৩) অনুচ্ছেদ বলেছে, প্রধানমন্ত্রী ও প্রধান বিচারপতি নিয়োগের ক্ষেত্র ব্যতীত ‘রাষ্ট্রপতি তাহার সকল দায়িত্ব পালনে প্রধানমন্ত্রীর পরামর্শ অনুযায়ী কার্য করিবেন।’ সাবেক প্রধান বিচারপতি কামাল উদ্দিন হোসেনের ব্যাখ্যাটি খুব মনে ধরেছিল। ১৯৯৪-৯৫ সালের দিকে তিনি আমাকে বলেছিলেন, রাষ্ট্রপতির ‘সকল দায়িত্ব’ কথাটির ইংরেজি করা হয়েছে, ‘ইন দ্য এক্সারসাইজ অব অল হিজ ফাংশনস।’ এখন সংবিধান যেখানে রাষ্ট্রপতিকে কোনো নিয়োগদানের ক্ষমতা নির্দিষ্ট করে দিয়েছে, সেটা তাঁর ফাংশনস নয়। এটা রাষ্ট্রপতির ক্ষমতার অনুশীলন। সেই হিসেবে বিচারপতি, মহাহিসাব নিরীক্ষক, সরকারি কর্মকমিশনের সদস্য ও নির্বাচন কমিশনারদের নিয়োগ রাষ্ট্রপতির ফাংশন নয়, তাঁর ক্ষমতা।
এ রকমের একটি ব্যাখ্যা রাজনীতিকেরা মেনে নিলে আমরা কতিপয় ক্ষেত্রে দুঃসহ দলীয়করণের জাঁতাকল থেকে হয়তো কিছুটা রেহাই পেতাম। কিন্তু মোসাহেবি সমাজে এ ধরনের ব্যাখ্যা অনেকেই মানবেন না। সে কারণেই বিএনপির মুখপাত্র রাষ্ট্রপতির মুখে নিয়োগকর্তা শুনে হজম করতে পারেননি। রাষ্ট্রপতির বিরুদ্ধে গরল উগরে দিয়েছেন।
১৯৯১ সালে সংবিধান সংশোধন করে বলা হয়েছিল, প্রধান বিচারপতি নিয়োগে প্রধানমন্ত্রীর কোনো পরামর্শ রাষ্ট্রপতির লাগবে না। কিন্তু আইনমন্ত্রীদের মুরোদ হয়নি যে তাঁরা এটা অনুসরণ করেন। এক আইনমন্ত্রীকে এ বিষয়ে একদিন প্রশ্ন করেছিলাম, আপনি কোন ক্ষমতাবলে প্রধান বিচারপতি নিয়োগে প্রধানমন্ত্রীর দপ্তরে ফাইল পাঠান? তিনি (না জেনে বা না জানার ভান করে) আকাশ থেকে পড়লেন। বললেন, আমার চেয়ারে থাকলে বুঝতেন! আমি খুবই লজ্জিত হলাম।
নির্বাচন কমিশনার নিয়োগে কোনো নিয়মকানুন সংবিধান বা কোনো আইনে লেখা নেই। একজন রিকশাচালককে সিইসি হিসেবে বসিয়ে দিলে সংবিধানের কোনো লঙ্ঘন ঘটবে না।
১৯৭২ সালের সংবিধানে ১১৮ অনুচ্ছেদের ৫ উপদফায় বলা হয়েছিল, ‘সংসদ কর্তৃক প্রণীত যেকোনো আইনের বিধানাবলীর সাপেক্ষে নির্বাচন কমিশনারদের কর্মের শর্তাবলী রাষ্ট্রপতি আদেশের দ্বারা যেইরূপ নির্ধারণ করিবেন, সেইরূপ হইবে।’ এ রকমের আইন তৈরি করার জন্যই গত নভেম্বরে পাকিস্তান পার্লামেন্টে বিল উঠেছে। কিন্তু বাংলাদেশে উঠবে কি?
১৯৯১ সালে ভারতীয় লোকসভায় এই একই আইন পাস হয়েছে। তাতে বলা হয়েছে, প্রধান নির্বাচন কমিশনার বা কোনো নির্বাচন কমিশনার ছয় বছর মেয়াদে নিযুক্ত থাকবেন। তবে কারও বয়স ৬৫ হলে তিনি বিদায় নেবেন। এমনকি সিদ্ধান্ত গ্রহণের প্রক্রিয়ায় মতৈক্য দেখা দিলে সংখ্যাগরিষ্ঠের মতের ভিত্তিতেই নির্বাচন কমিশনের সিদ্ধান্ত চূড়ান্ত হবে, সে কথাও লিখে দেওয়া হয়েছে।
বাংলাদেশের নির্বাচন কমিশনারকেন্দ্রিক সংলাপে এসবের কোনো প্রতিফলন নেই। এটা প্রমাণ করে যে, দুই প্রধান রাজনৈতিক দল প্রকৃত অর্থে অবাধ ও সুষ্ঠু নির্বাচনের জন্য কোনো ধরনের প্রাতিষ্ঠানিক ব্যবস্থা এবং তাকে শক্তিশালী করার পথে হাঁটতে এখনো রাজি নয়।
সমাজ সংস্কারক, নাগরিক সমাজ ও চিন্তাশীল মহলের বিবেচনায় নেওয়া উচিত, আওয়ামী লীগের চেয়ে অনেক কম সংখ্যাগরিষ্ঠতায় এবং অনেক বেশি জটিল ও কণ্টকিত পরিবেশে ক্ষমতায় এসেও আসিফ জারদারি ও ইউসুফ রাজা গিলানি যেটুকু করে দেখালেন, সে রকমের কিছু ছিটেফোঁটাও জিল্লুর রহমান ও শেখ হাসিনা যে করতে পারলেন না—সেটা কেন, সেই দায় কার?
প্রধানত ক্ষমতাসীন দলের, কিন্তু বিরোধী দলও তার দায় এড়াতে পারে না।
প্রতিক্রিয়া
‘জরুরি টিপাইমুখে কীটপতঙ্গের দাঙ্গা’
বাঙালি আত্মঘাতী জাতি কি না জানি না, তবে তার রসবোধ প্রবল, তার প্রমাণ পেলাম ২৯ ডিসেম্বর প্রথম আলোতে জনাব মহিউদ্দিন আহমদ সাহেবের লেখা পড়ে। ওনার রসবোধসম্পন্ন বৈজ্ঞানিক (!) লেখাটির একটা উত্তর দিতে চাই।
আপনি বলেছেন, এই বাঁধ ১৫০০ মেগাওয়াট বিদ্যুৎ উৎপাদন করবে। কিন্তু জানেন কি, এই বাঁধের লোড ফ্যাক্টর ২৬ দশমিক ৭৫ শতাংশ। যার অর্থ হলো সারা বছর বাঁধের সর্বোচ্চ ক্ষমতার (১৫০০ মেগাওয়াট) মাত্র ২৬ দশমিক ৭৫ শতাংশ বা ৪০১ দশমিক ২৫ মেগাওয়াট বিদ্যুৎ পাওয়া যাবে। সারা বছর ১২ শতাংশ বিনা মূল্যের বিদ্যুৎ যদি উত্তরাঞ্চলের অস্থিতিশীল জনগোষ্ঠীকে শান্ত অথবা সমগ্র উত্তর-পূর্বাঞ্চলের সামরিক ও অর্থনৈতিক নিয়ন্ত্রণের হাতিয়ার হয়, তবে সেটাই কি ভারতের জন্য লাভজনক হবে না? আর যেখানে নিজেদের চাহিদাই পূরণ করতে পারবে না, ভারত সেখানে আমাদের ‘সমতাভিত্তিক অংশীদারি’ প্রসঙ্গটাই কি হাস্যকর নয়?
৩. আপনার রিভার-মরফোলজিক্যাল বর্ণনায় বুঝতে পারলাম না, নদীর গতিপথের বর্ণনা দিয়ে কী বোঝাতে চাইছেন। না বুঝে যা বুঝলাম তা হলো, যেটুকু পানি এই বরাক অববাহিকা দিয়ে আসে তা আমাদের পানি, আর আমাদের পানির এই প্রাকৃতিক প্রবাহের ওপর আমাদের নিয়ন্ত্রণ থাকার কথা, তাই না? আপনার সূত্রহীন উপাত্তের উৎস হচ্ছে ফ্লাড অ্যাকশন প্লানের (FAP) রিপোর্ট। নব্বইয়ের দশকের এই ফ্যাপ রিপোর্টগুলো ভীষণভাবে প্রশ্নবিদ্ধ। ড. আইনুন নিশাত, যিনি সরাসরি এই প্রকল্পের সঙ্গে জড়িত ছিলেন, তিনি স্বীকার করেছেন, অনেক ক্ষেত্রেই এই রিপোর্টের তথ্য/ফলাফল ধারণাপ্রসূত; যা কিনা জনাব মহিউদ্দিন ব্যতীত সবারই জানা। এ রকম একটা বিতর্কিত রিপোর্টকে ভিত্তি করে সব গবেষক, সুশীল সমাজ বা আপামর জাতিকে পঙ্গপাল বলাটা কতটা যৌক্তিক, তা বুঝলাম না। আর এই রিপোর্টকে যদি বিবেচনায় আনিও, তাহলে ফ্লাড অ্যাকশন প্ল্যান ৬ (FAP6)-এর ১৯৯২-৯৪ সালের গবেষণায় এই বাঁধ ভেঙে গেলে কীভাবে/কী পরিমাণ বা কতটা সময়ের মধ্যে পানি আমাদের এখানে প্রবেশ করবে, তার একটি হিসাব দেখানো হয়; যা আমি পাঠকদের জন্য তুলে দিলাম।
সাধারণত বন্যার পানি ঘণ্টায় ১০ কিলোমিটার গতিবেগে প্রবাহিত হয়, তবে কোনো কোনো ক্ষেত্রে ঘণ্টায় ৩০ কিলোমিটার বেগেও প্রবাহিত হতে দেখা যায়। গবেষণায় ১০ কিলোমিটার গতিবেগের হিসাবে বাঁধ থেকে ৮০ কিলোমিটার দূরের পার্বত্য উপত্যকা, ১৪০ কিলোমিটার দূরের শিলচর এবং ২০০ কিলোমিটার দূরের অমলশিদ এলাকায় (অমলশিদ হলো আসাম-বাংলাদেশ সীমান্তবর্তী একটি গ্রাম। এখানে বরাক দুই ভাগ হয়ে বাংলাদেশের মধ্যে প্রবেশ করে) পানি পৌঁছার সময়ের একটা হিসাব কষা হয়। দেখা যায়, বাঁধ থেকে পানি অমলশিদ পৌঁছাতে পৌঁছাতে স্রোতের বেগ কমে এলেও ২৪ ঘণ্টারও কম সময়ের মধ্যে বাঁধের পানি মোটামুটি পাঁচ মিটার উচ্চতা নিয়ে হাজির হবে এবং ২৪-৪৮ ঘণ্টার মধ্যে পানি তার সর্বোচ্চ উচ্চতা ২৫ মিটারের পৌঁছাবে, যা প্লাবনভূমির উচ্চতার চেয়ে আট মিটার বেশি উঁচু। ফলে প্লাবনভূমিকে আট মিটার পানির নিচে তলিয়ে রাখবে ১০ দিন বা তার চেয়েও বেশি সময় ধরে! এখন আপনার উল্লিখিত গবেষণার এই দিকটি কেন এড়িয়ে গেলেন? আপনি বলেছেন ‘ভূমিকম্পের জুজুর ভয়’। বাঁধের কারণে সংঘটিত সবচেয়ে তীব্র ভূমিকম্পটি ১৯৬৭ সালে কোথায় হয়েছিল? বরাক অববাহিকায় ২০০ বছরে ৫ মাত্রা কয়টি বা গত ১৫০ বছরের টিপাইমুখের ১০০ কিলোমিটার ব্যাসার্ধের মধ্যে ৭+ মাত্রার কয়টি ভূমিকম্প হয়েছে, দয়া করে জেনে নেবেন।
৪. আপনি নিশ্চয়ই বোঝেন ইকো সিস্টেমের স্বতন্ত্রতা। হাওর এলাকার ভূমিরূপ, ফসল ফলানোর সময়-অসময় সম্পূর্ণভাবে এই প্রাকৃতিক পানিপ্রবাহের ওপর নির্ভরশীল। প্রতিটি ইকো সিস্টেমের নিজস্ব বৈশিষ্ট্য আছে, যা অন্যটি থেকে ভিন্ন। আপনি যে পানি বাড়া-কমার হিসাব দেখাচ্ছেন, তা ওই বিতর্কিত ফ্যাপ রিপোর্টের, যা কিনা এক যুগের বেশি সময়ের পুরোনো। আপনি জানেন আশা করি, টিপাইমুখের পুরো জলাধার ভরাট হতে লাগবে ১৫ বিলিয়ন কিউবিক মিটার পানি, যার আট বিলিয়ন কিউবিক মিটার পানি থাকবে pondage বা dead storage-এ, যা বাঁধের পেছনে জমা রাখা হয় (টারবাইনের ঘূর্ণন সচল রাখার জন্য)। জলাধার পুরো ভরে গেলে ভারত অবশ্যই পানি ছাড়বে। কিন্তু বাংলাদেশ এমনকি ভারতের কেউ কি জানেন, কী পরিমাণ পানি প্রতিদিন ছাড়া হবে? ভারত কি এই water release schedule বাংলাদেশের সঙ্গে মিলেমিশে করবে?
৫. কো-ফাইন্যান্সিংয়ের কথা বলছেন? যারা কিনা ২২ অক্টোবর ২০১১ আমাদের না জানিয়ে একটি আন্তর্জাতিক নদীর বাঁধের চুক্তি করল, তাদের সঙ্গে! এ কেমন ‘যৌথ’তা? গঙ্গা চুক্তির অনুচ্ছেদ ৯-এর এই চরম লঙ্ঘন দেখে আমরা পতঙ্গরা আতঙ্কিত হই। কীভাবে এত বলিষ্ঠভাবে বলছেন বাংলাদেশের লাভের কথা? ডিসেম্বর ৩, ২০১১এ ভারত সরকার তার পরিবেশছাড়পত্র জারি করেছে। কিন্তু বাংলাদেশে তো কোনো পরিবেশগত প্রভাব নিরূপণ (EPA) হয়নি। সম্পূর্ণ অবৈজ্ঞানিকভাবে ‘বাংলাদেশের কোনো ক্ষতি হবে না’—এই আশ্বাস দিয়ে ভারত ৪০ মিলিয়ন হাওরবাসীর জীবনকে যে বুড়ো আঙুল দেখাচ্ছেন, তাকে কেন যে আপনি বা আমাদের পররাষ্ট্র মন্ত্রণালয় অবৈজ্ঞানিক ভাবছেন না, তা বুঝলাম না!
৬. ভারত শুধু টিপাইমুখেই নয়, বরাকের ওপর আরও চারটি, ব্রহ্মপুত্রের ওপর ১২টি ড্যাম নির্মাণ করবে এবং আমাদের ন্যায্য পানি বাংলাদেশে প্রবেশের আগেই বাইপাস করে গঙ্গা, মহানদী হয়ে ভারতের অন্যান্য জায়গায় প্রবাহিত করার মেগা প্রজেক্ট হাতে নিয়েছে। তখন শুধু মেঘনাই নয়, ব্রহ্মপুত্রও অবরুদ্ধ হয়ে পড়বে। দিল্লি বিশ্ববিদ্যালয়ের water management-এর অধ্যাপক বিজয় পারাঞ্জেপি এই মেগা প্রজেক্ট পর্যালোচনা করে বলেন, ‘হ্যাঁ, আপনারা ক্ষতিগ্রস্ত হবেন না, কারণ আপনারা উচ্ছেদ হবেন না। আপনারা বন্যায় ভেসেও যাবেন না, সত্যি। কিন্তু আপনারা শুকিয়ে যাবেন। কারণ, ব্রহ্মপুত্রের বাড়তি সব পানি বাংলাদেশকে পাশ কাটিয়ে চলে যাবে।মহিউদ্দিন সাহেব, বিজয় পারাঞ্জেপি কি পতঙ্গ, তিনি কি আমাদের মতো দাঙ্গাপ্রিয় জনতা, বলবেন কি?
সংযুক্তি: ১৯৬৭ ভারতের মহারাষ্ট্রে কোয়েনা বাঁধের কারণে (৬ দশমিক ৩ মাত্রার) ভূমিকম্প তার কেন্দ্র থেকে ২৩০ কিলোমিটার দূরেও তীব্র আঘাত হেনেছিল। বরাক অববাহিকার অসংখ্য fault line-এর জন্য সমগ্র এলাকায় গত ২০০ বছরে ৫ মাত্রা বা তারও বেশি মাত্রার ভূমিকম্প হয়েছে ১০০টিরও বেশি। গত ১৫০ বছরের টিপাইমুখের ১০০ কিলোমিটার ব্যাসার্ধের মধ্যে ২টি ৭+ মাত্রার ভূমিকম্প হয়েছে, যার মধ্যে ১৯৫৭ সালের ভূমিকম্পটি ছিল প্রস্তাবিত টিপাইমুখ বাঁধ থেকে মাত্র ৭৫ কিলোমিটার দূরে।
নরসিংদীর ভোট, লোকমান হত্যা ও কিছু প্রশ্ন
আজ নরসিংদী পৌরসভার ভোটাররা তাঁদের প্রয়াত মেয়র লোকমানের স্মৃতির প্রতি শ্রদ্ধাশীল থেকেই ভোটাধিকার প্রয়োগ করবেন। একজন লোকমান হোসেন তাঁদের চোখে সফল নেতা হিসেবে উদ্ভাসিত ছিলেন। কিন্তু দক্ষিণ এশীয় রুগ্ণ রাজনৈতিক সংস্কৃতি থেকে তাঁর জনপ্রিয়তা বা লোকপ্রিয়তা বিচ্ছিন্ন ছিল না। গোটা উপমহাদেশে গডফাদার ধরনের ভাবমূর্তি নিয়েও জনপ্রিয়তার শীর্ষে থাকার নজির কম নয়। এর কারণ বহুবিধ। তবে টানাপোড়েনে থাকা জনগণের চোখে প্রকট হয়ে ওঠে উন্নয়ন-বঞ্চনা। সুতরাং কে কীভাবে কোথা থেকে উঠে এসে উন্নয়ন নিশ্চিত করছেন, তার বাছবিচার করা তাঁদের পক্ষে সব সময় সম্ভব হয় না। ফৌজি-শাসক জেনারেল এরশাদের ব্যাপকভিত্তিক অবকাঠামো উন্নয়নের কারণে তাঁর প্রতি জনগণের একটি বড় অংশের সমর্থন রয়েছে। তিনি উন্নয়নের কর্তৃপক্ষ হতে পারেন কিন্তু কিছুতেই নৈতিক কর্তৃপক্ষ নন। লোকমানের ক্ষেত্রেও একই কথা প্রযোজ্য।
গণতন্ত্র ও রাজনৈতিক প্রক্রিয়ার উন্নতির সঙ্গে সুশাসনের সম্পর্ক অবিচ্ছেদ্য। বাংলাদেশে গত তিন দশক দুই বড় দলের দুজন ব্যক্তিনির্ভর যে তন্ত্র সমাজে শিকড় গেড়েছে, তার ধারাবাহিকতায় বিভিন্ন ধরনের ভোটাভুটি অনুষ্ঠিত হয়ে চলেছে। স্থানীয় সরকার নির্বাচন, বিভিন্ন পেশাদার সংগঠনের নির্বাচন; নির্বাচন যেখানে যেমনই হোক, মনোনয়নের কিংবা গোপন ব্যালটে, ওই দুই ব্যক্তির ছায়া থেকে তা কিছুতেই মুক্ত থাকে না। নারায়ণগঞ্জের আইভী একটি ব্যতিক্রমী উপাখ্যান। কিন্তু তাঁকেও দ্রুত কলুষিত রাজনৈতিক প্রক্রিয়ায় খাপ খাইয়ে নিতে হয়েছে। আমরাও যে যেখানে আছি, কোনো না কোনো মাত্রায় নিজেদের খাপ খাইয়ে চলছি।
নরসিংদীর পৌর মেয়র নির্বাচনে বিএনপির কোনো প্রার্থী নেই। এই অবস্থাটি নারায়ণগঞ্জ ও কুমিল্লা থেকে একেবারেই আলাদা।
আজকের নরসিংদীর নির্বাচন শান্তিপূর্ণভাবে অনুষ্ঠিত হওয়াই প্রত্যাশা। কিন্তু আমরা মনে রাখব, এই ভোটাভুটি রাজনৈতিক দুর্বৃত্তায়নের আছরমুক্ত নয়। দলীয় রাজনৈতিক-প্রক্রিয়া সুষ্ঠুভাবে বিকশিত ও চর্চা করতে না দিলে তার পরিণাম এমনই ধ্বংসাত্মক হতে বাধ্য। আওয়ামী লীগ নরসিংদীতেও দলীয় প্রার্থী দিতে গিয়ে লুকোচুরির আশ্রয় নিয়েছে। প্রধানমন্ত্রীর অনুমোদনে গঠিত মনোনয়ন কমিটি দলীয় প্রার্থীর নাম নির্দিষ্ট করতে পারেনি। তারা আনুষ্ঠানিকভাবে বলেছে, নিহত লোকমান হোসেনের মা যেহেতু লোকমান-ভ্রাতা কামরুজ্জামানকে সমর্থন দিয়েছেন, তাই নরসিংদীর মেয়র নির্বাচনে পাল্টাপাল্টি প্রার্থী দেওয়ার দরকার নেই।
কামরুজ্জামান হলফনামায় বলেছেন, তাঁর বিরুদ্ধে সাতটি ফৌজদারি মামলা ছিল। এর মধ্যে পাঁচটিতে তিনি খালাসপ্রাপ্ত। একটি হত্যা মামলাসহ দুটি ফৌজদারি মামলা এখনো বিচারাধীন। তিনি অষ্টম শ্রেণী পাস। পেশাগতভাবে কামরুজ্জামান একজন ঠিকাদার। আজ তিনি নরসিংদী শহরের উল্লেখযোগ্য করদাতাদের অন্যতম। যদিও একসময় তিনি ছাত্রলীগের সহসভাপতি হিসেবে নাম লিখিয়েছিলেন। কিন্তু নরসিংদীর আওয়ামী লীগের শিকড়ের রাজনীতির সঙ্গে তাঁর কখনোই যোগাযোগ ছিল না। সুতরাং আওয়ামী লীগের যাঁরা ত্যাগী নেতা-কর্মী, তাঁরা চেয়ে চেয়ে দেখলেন; কোনো রাজনৈতিক প্রক্রিয়া নয়, কার্যত পারিবারিক প্রক্রিয়ায় সমাজে নতুন নেতৃত্বের সৃষ্টি ও তার গ্রহণযোগ্যতা তৈরি হতে পারে। অন্যদিকে বলা হচ্ছে, আওয়ামী লীগেরই অপর মেয়র পদপ্রার্থী মোন্তাজ উদ্দিন ভূঁইয়ার পূর্ববৃত্তান্ত অধিকতর পরিচ্ছন্ন। ওয়ার্ড থেকে ধীরে ধীরে ওপরে উঠে এসেছেন। তিনিও প্রতিযোগিতায় আছেন। তাঁর জয়ের সম্ভাবনাও নাকি উড়িয়ে দেওয়ার নয়।
লোকমান হত্যাকাণ্ডের পর আমি নরসিংদী শহরে গিয়েছিলাম। কথা বলেছি বিভিন্ন রাজনৈতিক দলের বিভিন্ন পর্যায়ের নেতা-কর্মীদের সঙ্গে। আজ থেকে ৭৮ দিন আগে লোকমান নিহত হয়েছিলেন। নরসিংদীবাসী বিপুল আবেগে তাঁর হত্যার বিচার চেয়েছিলেন। সরকারদলীয় নেতা নিহত হয়েছেন, আর সময়টা এখন আওয়ামী লীগের। কিন্তু রাজনৈতিক দুর্বৃত্তায়নের শিকড় এতটাই গভীরে প্রবেশ করেছে যে এ থেকে রাষ্ট্রব্যবস্থা কখনো চাইলেই সম্পূর্ণ পৃথক রূপে কোনো আচরণ করতে পারে না।
এ ধরনের সংবেদনশীল রাজনৈতিক হত্যাকাণ্ডের বিচার ১২০ দিনের মধ্যে কথা বলেও দ্রুত বিচার ট্রাইব্যুনালের জন্ম দেওয়া হয়েছিল। কিন্তু শাসকেরা জনগণকে ভাঁওতা দিয়ে চলছে। নরসিংদীবাসীও সেই একই ভাঁওতার শিকার। যেকোনো ফৌজদারি অপরাধের সুষ্ঠু বিচারের জন্য মামলার এজাহার ও তার সুষ্ঠু তদন্ত প্রতিবেদন সবচেয়ে গুরুত্বপূর্ণ। পুলিশ কিলার শরিফকে ধরে এবং তার ১২ পৃষ্ঠার জবানবন্দি (এক আইনজ্ঞের মতে এটি সবচেয়ে নির্ভরযোগ্য) নিয়ে বিরাট কৃতিত্ব দেখিয়েছে। কিন্তু অভিযোগপত্র দিতে ব্যর্থ হয়েছে। আসামিদের জামিন, জবানবন্দি ও রিমান্ড—এসবই হয়ে উঠেছে গণমাধ্যমের খোরাক। কিন্তু বুকে হাত দিয়ে কেউ বলতে পারবেন না যে, মেয়র লোকমান হত্যাকাণ্ডের বিচারের রায় নরসিংদীবাসী কবে জানতে পারবে। চলমান ‘মিডিয়া ট্রায়ালের’ সত্যতা জানতেও আমাদের বিরাট আগ্রহ। এজাহারভুক্ত ১৪ আসামির মধ্যে ১২ জন গ্রেপ্তার হয়েছেন। এর ১১ জন জামিনে বেরিয়ে গেছেন। বাকি একজনের পক্ষে জামিন আবেদনই করা হয়নি। দেশে যথাসময়ে বিচার পাওয়া যায় না বলে আসামিদের জামিন লাভ নিয়ে জনমনে নানা প্রশ্ন-উদ্বেগ সৃষ্টি হয়। অস্বাভাবিকতা এই পর্যায়ে দাঁড়িয়েছে যে আসামিরা জামিন পেলে যতটা উদ্বেগ তৈরি হয়, বিচার দু-চার বছর পিছিয়ে গেলেও যেন কোনো সমস্যা হয় না। বিনা বিচারে অভিযুক্ত ব্যক্তি কারাগারে বন্দী থাকার মধ্যেও একটা সান্ত্বনা খুঁজে নেওয়ার চেষ্টা করা হয়।
আমরা লোকমান হত্যাকাণ্ডের পর পুলিশ সুপার ও দুজন এএসপিকে নাটকীয়ভাবে বদলি হতে দেখেছি। একজনকে বরখাস্তও করা হয়েছে। কিন্তু জবাবটা মিলছে না অভিযোগপত্র কবে মিলবে। বিচার কবে হবে, সে প্রশ্ন তাই এখনো ঝুলন্ত। যে হত্যাকাণ্ডের পর কোটি কোটি টাকার রাষ্ট্রীয় সম্পত্তির বিনাশ ঘটেছে, সেই হত্যাকাণ্ডের পরবর্তী পুলিশি-প্রক্রিয়া এতটা শ্লথ হবে, তা অনেকেরই চিন্তার বাইরে ছিল।
একটি কঠিন সত্যের উল্লেখ না করলেই নয়। দেশের বহু স্থানের মতো নরসিংদীও নিষ্ঠুর বিরাজনৈতিকীকরণের শিকার। সৎ ও ভালো মানুষেরা দলের মধ্য থেকেও নির্জীব থাকাটাই নিয়তি মনে করছেন। যে যুবক জামিনে বেরিয়ে কথিত মতে হামলা চালিয়েছে, তিনি মানিক কমিশনারের ছেলে। মানিক কমিশনার হত্যাকাণ্ডের প্রধান আসামি ছিলেন নিহত মেয়র লোকমান। অপর আসামি আজকের মেয়র পদপ্রার্থী মো. কামরুজ্জামান ওরফে কামরুল। মানিক কমিশনার হত্যাকাণ্ড ধামাচাপা দিতে একজন সাংসদের উপস্থিতিতে ঢাকার এমপি হোস্টেলে লোকমান একটি লিখিত গোপন চুক্তি করেছিলেন, যা দেশের এবং নির্দিষ্টভাবে নরসিংদীর আর্থসামাজিক ও রাজনৈতিক দুর্বৃত্তায়নের একটি ক্লাসিক দৃষ্টান্ত। গত ১ নভেম্বর লোকমান হত্যাকাণ্ডের পর গণমাধ্যমে নরসিংদীর রাজনৈতিক অপরাধজগতের বহু খবর বেরিয়েছে। কিন্তু এই অবাক গোপন চুক্তি এই প্রতিবেদকের জানা মতে আজও রয়ে গেছে অনুদ্ঘাটিত এবং অপ্রকাশিত।
আজ ভোটাভুটির মাধ্যমে নরসিংদীর জনগণ নতুন মেয়র নির্বাচন করবেন। কামরুজ্জামান নতুন মেয়র হোন বা না হোন, তাতে গণতান্ত্রিক প্রক্রিয়ার সত্যিকারের অর্জন হবে সামান্যই। এই শিক্ষাই নেওয়াই সমীচীন, দলীয় রাজনীতিকে মুক্ত জলাশয়ে পরিণত করতে হবে। জোয়ার-ভাটা থাকতে হবে। এটা নিশ্চিত না করলে লোকমান ও কামরুজ্জামানরাই সামনে আসবেন। যদিও তাঁরা তাঁদের কৃতকর্মের সবটুকুর জন্য দায়ী নন। কারণ, কলুষিত রাজনৈতিক প্রক্রিয়ায় তাঁরাও কখনো ভিকটিম বা খেলার পুতুল। রুগ্ণ রাজনীতির নগ্ন চেহারাটা এজাহারের আয়নায় দেখুন। লোকমান হত্যা মামলার ১৪ জন আসামি। এর মধ্যে তিনজনই আগের মেয়র নির্বাচনে লোকমানের প্রতিদ্বন্দ্বী হিসেবে লড়েছেন। তাঁরা সবাই আওয়ামী লীগার। এজাহারভুক্ত তিন আসামি লোকমানের স্বীকৃত ঘনিষ্ঠ বন্ধু। অন্যদিকে লোকমান-ভ্রাতার প্রতিদ্বন্দ্বী মোন্তাজ উদ্দিন জামিন নিয়ে আজকের নির্বাচন করলেও দল তাঁকে কিন্তু অস্বীকার বা বহিষ্কার করতে পারছে না। তিনি নরসিংদী শহর আওয়ামী লীগের সভাপতি। লোকমান ছিলেন সাধারণ সম্পাদক। এসবই দল ও সমাজের জন্য নিদারুণ লজ্জা। ১৯৯৫ সালের পরে সর্বশেষ ২০০৪ সালে নরসিংদীতে আওয়ামী লীগের কমিটি হয়েছিল কাউন্সিলের মাধ্যমে। গত ১৬ বছর ধরে নরসিংদীতে যদি দলের সংবিধান লঙ্ঘিত না হতো, কমিটিগুলো সুষ্ঠুভাবে ও গণতান্ত্রিকভাবে কাজ করতে পারত, তাহলে লোকমান হোসেনের চেয়েও আওয়ামী লীগের নীতিনিষ্ঠ ও যোগ্য নেতৃত্ব মেয়র হতে পারতেন। নরসিংদীর অবকাঠামো উন্নয়ন অধিকতর যোগ্য ব্যক্তির হাতে হতে পারত।
মানিক কমিশনার হত্যাকাণ্ডের বিচার হয়নি। লোকমান ওই বিচার-প্রক্রিয়াকে যে বাধাগ্রস্ত করেছিলেন এবং আরও যে চাঞ্চল্যকর অপরাধ করেছিলেন, তার সাক্ষ্যপ্রমাণ অকাট্য। নিহত মানিক কমিশনারের দুই ভাই (মানিক কমিশনার হত্যা মামলার বাদীসহ) ও তাঁর ছেলে লোকমান হত্যার ত্রুটিপূর্ণ এজাহারভুক্ত আসামি। আজ লোকমান-ভ্রাতা কামরুলের সহজ বিজয় অনেকে আশা করছেন। কিন্তু তার পরই কি নরসিংদীর রাজনীতিতে সুস্থ ধারা ফিরে আসবে? এর নিশ্চয়তা কেউ দিতে পারেন না। মেয়র প্রার্থী কামরুল দুই দিন আগেই ঢাকার দ্রুত বিচার ট্রাইব্যুনালে মানিক কমিশনার হত্যা মামলায় হাজিরা দিয়েছেন বলেও জানলাম। এই হত্যা মামলা প্রত্যাহারে কার কী ভূমিকা ছিল, তা তদন্তের দাবি রাখে।
লোকমানের গোপন চুক্তি এবং লোকমান হত্যাকাণ্ডের সুষ্ঠু তদন্তের জন্য একটি বিচার বিভাগীয় কমিশন গঠনের দরকার পড়তে পারে।
তুঘলকি ঢাকা ভাগ আধা তুঘলকি হরতাল
সম্রাট মোহাম্মদ বিন তুঘলক কিন্তু মোটেই হাবাগোবা লোক ছিলেন না। অদ্ভুত কোনো কাণ্ডকারখানা দেখলে আমরা বলি, ‘তুঘলকি কাণ্ড’। তিনি দার্শনিক ছিলেন, সাহিত্য-সংস্কৃতির প্রতিও তাঁর গভীর অনুরাগ ছিল। একবার তাঁর মনে হলো, রাজধানীটা দিল্লি থেকে সরিয়ে দাক্ষিণাত্যের দেবগিরিতে (বর্তমান মহারাষ্ট্র) স্থানান্তর করবেন। তাঁর মাথায় যেহেতু ঢুকেছে, সুতরাং এটা হতে হবে। কোনো সমীক্ষা হয়নি, কোনো পর্যালোচনা নয়, হঠাৎ বাদশাহ নামদারের ফরমানে রাজধানী স্থানান্তরিত। ওই দেবগিরির খতনাকরণ হয়েছিল দৌলতাবাদ। কিন্তু এলাকাটি রাজধানী করার উপযোগী ছিল না। ফলে রাজধানী গঠন ও শাসনকার্য পদে পদে বিপদগ্রস্ত হলো।
এ গল্প আমাদের স্মরণে এসেছে রাজধানী ঢাকার তুঘলকি বিভক্তিকরণে। বিভক্তিকরণ তুঘলকি। কিন্তু সবকিছু সবার মানায় না, তাই এর প্রতিবাদে বিএনপির হরতাল করা আধা তুঘলকি। এটা বলছি এ কারণে যে দুই দলই নিজেদের ক্ষমতা কুক্ষিগতকরণের মুঠো আলগা করতে অনিচ্ছুক। সন্দেহাতীতভাবে তারা ‘স্থানীয় শাসনে’র চরম বিরোধী। এক ঢাকায় তারা মানুষকে সেবা দেয়নি। দুই ঢাকাতেও তারা সেবা দেবে না। উপজেলা পরিষদকে পঙ্গু করার তুঘলকি সিদ্ধান্তের বিরুদ্ধে বিএনপিকে আমরা দেশব্যাপী হরতাল করতে দেখিনি। আবার আজ যে কারণে হরতাল, সেই হরতাল একদিন আওয়ামী লীগকে একই দাবিতে আমরা করতে দেখতে পারি। দুই দলের ভাঁওতাবাজি দেখতে দেখতে মানুষ তিতিবিরক্ত।
প্রদেশ করে দেশশাসন বাংলাদেশ গোড়াতে ভাবেনি। ভেবেছে এককেন্দ্রিক সরকারব্যবস্থা। তবে ক্ষমতা যাতে কুক্ষিগত না থাকে, সে জন্য বাহাত্তরের সংবিধানপ্রণেতারা স্থানীয় সরকারব্যবস্থাকে অনেক গুরুত্ব দেন। ৫৯ ও ৬০ অনুচ্ছেদে লেখা হলো, স্থানীয়ভাবে নির্বাচিত ব্যক্তিরা ‘স্থানীয় শাসন’ দেবেন। ব্রিটেন ও উন্নত দেশের স্থানীয় সরকারব্যবস্থা যা কার্যকরভাবে করে আসছিল, সেটাই সংবিধানে লেখা হলো। কিন্তু শাসকের মানসিকতায় তা অনুসরণের কোনো প্রস্তুতি ছিল না। তাই ১৯৭৫ সালে চতুর্থ সংশোধনীতে এ দুটি অনুচ্ছেদের বিলুপ্তি ঘটে। ১৬ বছর পরে তা ১৯৯১ সালে ফিরে আসে। এরপর আমরা ১৯৯২ সালে কুদরত-ই-ইলাহি পনির বনাম বাংলাদেশ মামলায় একটি মাইলফলক রায় পেয়েছিলাম। কিন্তু সেই রায় আওয়ামী লীগ ও বিএনপি নামের দুই নারদ মিলেমিশে পদ্ধতিগতভাবে তছনছ করেছে এবং এখনো করছে। কিন্তু এ নিয়ে ওরা কিন্তু পরস্পরের বিরুদ্ধে কাদা-ছোড়াছুড়ি কিংবা নর্তনকুর্দন করে না। আদালতের যে রায় নিজেদের কাজে লাগে না, সেই রায় তারা যে এককাট্টা হয়ে দুমড়েমুচড়ে দিতে পারে, কাগজের ঠোঙা বানিয়ে তাতে চানাচুর খেতে পারে, এটা তারই দৃষ্টান্ত।
আমাদের তারকাখচিত তৎকালীন আপিল বিভাগে ছিলেন বিচারপতি সাহাবুদ্দীন আহমদ, বিচারপতি মুহাম্মদ হাবিবুর রহমান, বিচারপতি এ টি এম আফজাল, বিচারপতি মোস্তাফা কামাল ও বিচারপতি লতিফুর রহমান। তাঁরা ১৯৯২ সালের ৩০ জুলাই সর্বসম্মতভাবে দুই শর্তে রায় দিলেন। প্রথমত, আগামী চার মাসের মধ্যে দেশের সব স্তরের স্থানীয় সরকারব্যবস্থাকে ‘প্রশাসনিক একাংশ’ ঘোষণা করা এবং আগামী ছয় মাসের মধ্যে সব স্তরের স্থানীয় সরকার শুধু নির্বাচিত জনপ্রতিনিধিদের দিয়ে করতে হবে।
অবিশ্বাস্য হলেও সত্য, এ রায় কার্যকর করতে গিয়ে শেখ হাসিনা ও খালেদা জিয়ার নেতৃত্বাধীন সরকার ভণ্ডামি করেও দিব্যি পার পেয়ে যাচ্ছে। তারা প্রথম কতগুলো বছর অ্যাটর্নি জেনারেলকে দিয়ে মিথ্যা বলিয়ে সময় বাড়িয়ে নিয়েছে। তারপর দেখেছে দূর ছাই, আর কত! এরপর তারা ওটা ভুলে গিয়ে শান্তিতে আছে।
আগামী বছরের ৩০ জুলাই স্থানীয় সরকারসংক্রান্ত সুপ্রিম কোর্টের ইতিহাসে এই সেরা রায়টি লঙ্ঘন (বর্তমানে জেলা পরিষদের ক্ষেত্রে প্রযোজ্য) করার ২০তম বার্ষিকী আমরা উদ্যাপন করতে পারি। এ রায় আজ আলোচনায় আনার আরেকটি কারণ, ঢাকা ভাগ করা নিয়ে শেখ হাসিনা ও সৈয়দ আশরাফুল ইসলামের কিছু বক্তব্যের উত্তর দেওয়া। সংসদে প্রধানমন্ত্রী বলেছেন, ‘সিটি করপোরেশন ভাগ করা নতুন নয়। লন্ডনে দুটি করপোরেশন, ম্যানিলায় চারটি পৌরসভা, সিডনিতে পৌরসভা একাধিক।’ এক শহরে একাধিক মেয়র থাকার তথ্য সঠিক বলে যদি আমি থেমে যাই, তাহলে আমার অবস্থা সেই অভাগা পণ্ডিতের মতো হতে পারে।
দুই গ্রামের দুই পণ্ডিত। কে সেরা, তা নিয়ে তর্ক। ঠিক হলো প্রকাশ্যে জ্ঞানের লড়াইয়ে হারজিত ঠিক হবে। গাছতলায় নিরক্ষর অশিক্ষিত জনগোষ্ঠী ভিড় জমাল। প্রথম পণ্ডিতের প্রশ্ন, ‘বলুন তো, হর্নস অব ডিলেমা মানে কী?’ দ্বিতীয় পণ্ডিত চেঁচিয়ে উত্তর দিলেন, ‘উভয়সংকট।’ এরপর দ্বিতীয় ও ধূর্ত পণ্ডিতের প্রশ্ন, ‘বলুন তো, আই ডোন্ট নো এর মানে কী?’ প্রথম পণ্ডিত সহজ উত্তর ভেবে আরও জোরে চেঁচিয়ে বললেন, ‘আমি জানি না।’ জনতা এটা তাঁর অজ্ঞতা ভেবে দ্বিতীয় পণ্ডিতকেই শ্রেষ্ঠ হিসেবে মেনে নিলেন। তাঁরই জয়ধ্বনি গেয়ে বাড়ি ফিরলেন। আমাদের সৈয়দ আশরাফুল ইসলাম বিদেশে পড়াশোনা করেছেন। তিনি বেশ চড়া সুরে ঢাকা ভাগের সপক্ষে বিদেশি দৃষ্টান্ত দেখাচ্ছেন এবং এর বিরোধিতাকারীদের ‘জ্ঞানপাপী’ বলছেন। কিন্তু আমরা জোর দিয়ে বলতে চাই, ঢাকা ভাগের মতো কোনো নজির আমরা পাইনি। তাঁদের বক্তব্য সত্যের অপলাপ।
১৯৯২ সালে আপিল বিভাগ স্থানীয় সরকারের কার্যাবলি কী হবে, সে বিষয়ে ১০৬৬ সালের ‘নরম্যান বিজয়’ থেকে প্রায় হাজার বছরের ব্রিটিশ বিবর্তন আলোচনা করেছিলেন। অস্থায়ী রাষ্ট্রপতির দায়িত্ব পালনের অভিজ্ঞতায় সমৃদ্ধ প্রধান বিচারপতি সাহাবুদ্দীন আহমদ লিখেছিলেন, ‘এককেন্দ্রিক সরকারব্যবস্থাসংবলিত ইংল্যান্ডে কেন্দ্রীয় সরকারের ইউনিট হিসেবে “জেলা প্রশাসন” বলে কিছু নেই। রাজধানীর বাইরে কেন্দ্রীয় সরকারের উপস্থিতি একেবারেই ক্ষীণ। স্থানীয় সরকারের কতিপয় স্তর নির্বাচিত জনপ্রতিনিধিরা তাঁদের রাজনৈতিক পরিপক্বতা, প্রশাসনিক সামর্থ্য ও দায়িত্বশীলতার সঙ্গে গড়ে তুলেছেন, যেখানে বস্তুত কেন্দ্রীয় সরকারের প্রায় সব ক্ষমতাই তাঁরা অনুশীলন করেন। এমনকি পুলিশ প্রশাসনও স্থানীয় সরকারের কাছে স্থানান্তর করা হয়েছে। উদাহরণস্বরূপ স্থানীয় সংস্থার পুলিশ বাহিনী স্বরাষ্ট্র মন্ত্রণালয়ের অধীনে চিফ কনস্টেবল অব পুলিশের তদারকিতে পরিচালিত হয়ে থাকে। আসলে যেসব বিষয় সমগ্র দেশের জন্য প্রাসঙ্গিক বিবেচ্য হয়, সেগুলোতেই শুধু কেন্দ্রীয় সরকার তার ক্ষমতা কাজে লাগায়। এসব সংস্থার অন্যতম গুরুত্বপূর্ণ বৈশিষ্ট্য হচ্ছে এর কার্যক্রম ও ধারাবাহিকতায় কোনো ছেদ পড়ার উপায় নেই। এসব কখনো বিলুপ্ত হয় না, কিংবা কেন্দ্রীয় সরকার অস্থায়ীভাবেও কখনো তার দায়দায়িত্ব কাঁধে তুলে নেয় না। এখানেই ইংল্যান্ডের সঙ্গে আমাদের পার্থক্য। ব্রিটিশদের কাছ থেকে স্বাধীনতা লাভের পর থেকেই আমরা দেখছি, স্থানীয় সরকারের সংস্থাগুলো ক্ষমতাসীন সরকার রাজনৈতিক ও ব্যক্তিগত প্রতিদ্বন্দ্বিতার কারণে মাঝেমধ্যে করতলগত করে থাকে। এই অন্তর্বর্তী সময়টা তারা আমলাদের দিয়ে চালিয়ে থাকে।’
দুই অতিরিক্ত সচিব দিয়ে ঢাকা সিটি করপোরেশনের করতলগতকরণ ওই রাজনৈতিক ও ব্যক্তিগত প্রতিদ্বন্দ্বিতার কারণেই ঘটেছে। সুতরাং অন্ধকে হাইকোর্ট দেখানোর মতো আমাদের ইংল্যান্ড দেখানো হাস্যকর। এক কোপে দুই ভাগ হয়নি লন্ডন, সিডনি, ম্যানিলা বা অন্য কোনো শহর। লন্ডনের আসল মেয়র একজনই। সব লন্ডনির মেয়র একজনই, তিনি বরিস জনসন। এর মধ্যে আছে টাওয়ার হ্যামলেট বরো, যার প্রথম নির্বাচিত মেয়র বাংলাদেশি বংশোদ্ভূত লুৎফর রহমান। অন্য সব বরোর মনোনীত বা নিযুক্ত মেয়র বা লর্ড মেয়র আছে। এমনিতে ব্রিটেনের বড় শহরের মেয়রকে লর্ড মেয়র এবং ছোট শহরের মেয়রকে মেয়র বলা হয়। কেউ কারও বস বা অধীনে নন। প্রত্যেকের দায়িত্ব ও কার্যক্রম নির্দিষ্ট। কারও ক্ষমতা কারও সঙ্গে সাংঘর্ষিক নয়। বৃহত্তর লন্ডন শহরের একাধিক লর্ড মেয়র ও মেয়র রয়েছে। এখন যদি সামগ্রিক সরকার কাঠামো এবং তাদের দায়দায়িত্ব ও স্বাধীনতা বিবেচনা না করে বলা হয়, লন্ডনে একাধিক মেয়র থাকলে ঢাকায় থাকতে পারবে না কেন, তাহলে তাতে ওই পণ্ডিতের ধূর্ততা ফুটে ওঠে। সবচেয়ে বড় যুক্তি ‘নগর সরকারের’ ধারণা প্রত্যাখ্যানে দুই বড় দল এককাট্টা। এমনকি বিএনপি গতকাল নাগরিক সমাজের বিরল সমর্থনে হরতাল করতে সক্ষম হলেও তারা কিন্তু নগর সরকার বা স্থানীয় সরকার শক্তিশালীকরণে মুখে কুলুপ এঁটেই আছে।
সংসদের আইনে ঢাকা ভাগের যুক্তি: ‘জনসংখ্যা এক কোটির ওপরে। একটি কেন্দ্র থেকে তাদের সেবা দেওয়া অত্যন্ত কঠিন। ফলে জনসাধারণ কাঙ্ক্ষিত নাগরিক সেবা পাচ্ছে না।’ কিন্তু দেড়-দুই কোটি জনসংখ্যার বহু শহর এক মেয়রে চলছে। ২০৫০ সালে সিডনির জনসংখ্যা এক কোটিতে উন্নীত হবে। সে জন্য সেখানে নগর পৌরসভা বা কাউন্সিলগুলো একত্রকরণের সুপারিশ করা হয়েছে। সিডনির মেয়রের সরকারি খেতাব ‘দি রাইট অনারেবল লর্ড মেয়র অব সিডনি’ এবং তিনি একজনই। ম্যানিলার নগর সরকার যথেষ্ট বৈশিষ্ট্যপূর্ণ। রাজধানীসহ ১৭টি শহর নিয়ে গঠিত মেট্রোপলিটন ম্যানিলা ডেভেলপমেন্ট অথরিটির জবাবদিহি রাষ্ট্রপতির কাছে। মূল রাজধানী ম্যানিলার মেয়র একজনই। সুতরাং আওয়ামী লীগের সাধারণ সম্পাদক যদি আমাদের একটু বুঝিয়ে বলেন, তাহলে আমরা আলোকপ্রাপ্ত হতে পারি।
শুধু কোরবানির গরুর রক্ত পরিষ্কার করার কাজে নিয়োজিত এমন ঢাকাই মেয়র দুনিয়ায় বিরল। কিন্তু তাঁর ক্ষমতায়ন নিয়ে কোনো চিল্লাপাল্লা শুনি না।
সৈয়দ আবুল মকসুদসহ পাঁচজন বুদ্ধিজীবীর স্বশাসিত নগর সরকার প্রতিষ্ঠার আকাঙ্ক্ষা পূরণে হরতাল না করে প্রয়োজন ৫৯ ও ৬০ অনুচ্ছেদ এবং কুদরত-ই-ইলাহি পনির মামলার রায় অনুসরণ করা। পরিহাস হলো, এই দুটির কোনোটিই তাঁদেরও দাবিদাওয়ার বিষয় নয়।
তাই বলি, উপযুক্ত কারণ না দর্শিয়ে ঢাকা ভাগ তুঘলকি হলেও এর বিরোধিতায় বিএনপির হরতাল করা আধা তুঘলকি। সুপ্রিম কোর্টের রায় না মেনে তৃণমূলে সাচ্চা গণতন্ত্র গেলাতে বিএনপি টাউটনির্ভর ‘গ্রাম সরকার’ করেছিল।
সাহিত্যমোদী তুঘলক গরুর পালের মতো দিল্লির বাসিন্দাদের জবরদস্তি খেদিয়ে তাঁর সাধের রাজধানী দৌলতাবাদে নিয়ে গিয়েছিলেন। কিন্তু সেখানে ছিল পানির প্রচণ্ড অভাব। পানি না পেয়ে বহু লোকের মৃত্যু ঘটেছিল। তুঘলকের জেনারেলরাও খেপেছিলেন। তাই মাত্র দুই বছরের মধ্যে তুঘলক তাঁর রাজধানী আবার দিল্লিতে ফিরিয়ে এনেছিলেন। ওই ঘটনার ৬৮৪ বছর পরের বাংলাদেশে আমরা অবশ্য জানি না, দুই ঢাকা কয় বছরে একত্র হবে।
অভিষেকে’ প্রধান বিচারপতি
শামীম ওসমানের দূষিত রাজনীতিতে দীর্ণ নারায়ণগঞ্জ জেলা আইনজীবী সমিতির অভিষেক অনুষ্ঠানে বাংলাদেশের প্রধান বিচারপতি মোজাম্মেল হোসেনের অংশগ্রহণ কি ঠিক হয়েছে?
বিচারের জগতে ক্ষমতার ‘কালারাবল’ অনুশীলন বলে একটা কথা প্রচলিত আছে। বাইরে দেখে মনে হবে এক জিনিস, কিন্তু ভেতরে অন্য জিনিস। বাইরে থেকে মনে হতে পারে নারায়ণগঞ্জ বারের অভিষেক ও বার্ষিক ভোজ হচ্ছে। কিন্তু এখানে অন্তত এক ঢিলে দুই পাখি মারার ঘটনা ঘটেছে। নামে অভিষেক। কার্যত মেয়র আইভিকে টেক্কা দিতে আয়োজিত অভিষেক-শোডাউন।
আইনজীবীরা ‘কোর্ট অফিসার’। আপাতদৃষ্টিতে মনে হতে পারে তাদের অভিষেকে প্রধান বিচারপতির উপস্থিতি প্রশ্নসাপেক্ষ হবে কেন। এ প্রসঙ্গে প্রথমেই বলে নিতে হবে, অধস্তন আদালত এবং উচ্চ আদালতের মধ্যে আকাশ-পাতাল পার্থক্য। ওয়ারেন্ট অব প্রিসিডেন্সে প্রধান বিচারপতির মর্যাদা চার নম্বরে হলেও সারা বিশ্বের অলিখিত বিধান হচ্ছে, একটি রাষ্ট্রের সর্বোচ্চ মর্যাদা ও শ্রদ্ধার আসনটি প্রধান বিচারপতির। সংবিধান প্রধান বিচারপতিকে কিন্তু সুপ্রিম কোর্টের হিসেবে গণ্য করেনি। তাঁর পদবি হচ্ছে, তিনি বাংলাদেশের প্রধান বিচারপতি।
অভিষেক অনুষ্ঠান কোনো বিধিবদ্ধ অপরিহার্য অনুষ্ঠানও নয়। সুপ্রিম কোর্ট আইনজীবী সমিতির নির্বাচন সবচেয়ে আকর্ষণীয় হিসেবে গণ্য হলেও তাদের কোনো অভিষেক-পর্ব নেই। সুতরাং প্রধান বিচারপতিদের অভিষেকে প্রধান অতিথি হওয়ার প্রশ্ন নেই। অনেক জ্যেষ্ঠ আইনজীবীর সঙ্গে কথা বলেছি। কিন্তু কেউ স্মরণ করতে পারেননি যে প্রধান বিচারপতিরা জেলা বারের অভিষেকে যান কি না। রেওয়াজের দিক থেকেও এটা খুবই বিরল। সার্বিক বিচারে প্রধান বিচারপতির ওই সফর আইনের শাসনের কোনো চেতনা বা কারণগুলোর শ্রীবৃদ্ধি ঘটায়নি। বরং তাকে দুর্বল করেছে।
জানতে পারি, নারায়ণগঞ্জ বারের একটি দল সরাসরি প্রধান বিচারপতির সঙ্গে সাক্ষাৎ করে তাঁকে আমন্ত্রণ জানায়। তাঁকে হয়তো বলা হয় যে এটা একটি সম্পূর্ণরূপে রাজনীতি ও রাজনৈতিক দল বিযুক্ত উদ্যোগ। যেখানে শুধু পেশাদার আইনজীবীরাই অংশ নেবেন।
নির্বাচন হয়েছে গত এপ্রিলে। এক বছর মেয়াদি কমিটি। আট মাস পার হয়ে গেছে। আর তিন মাস পরে নতুন নির্বাচন হবে। এখানে অভিষেকের কী আছে? খুবই বাসী অভিষেক। তা ছাড়া অভিষেক তো এমন কোনো বিচার বিভাগীয় ঐতিহ্যমণ্ডিত কিছু বিষয় নয় যে এটা হতেই হবে। সেখানে জেলা জজের প্রধান অতিথি হওয়াই যথেষ্ট ছিল। এমনকি হাইকার্টের কোনো একজন কনিষ্ঠ বিচারপতিও যদি প্রধান অতিথি হতেন তাতেও চলত।
প্রশ্ন হলো প্রধান বিচারপতিকেই লাগবে কেন। তাঁকেই কেন যেতে হবে।
নারায়ণগঞ্জ আইনজীবী সমিতির রাজনীতি শামীম ওসমানের কলুষিত রাজনীতি মুক্ত নয়। ২০১০-১১ বর্ষের কার্যকরী কমিটির অভিষেক ও ঈদ পুনর্মিলনী অনুষ্ঠানে প্রধান অতিথি নিয়ে গোল বেঁধেছিল। অনুষ্ঠানের আমন্ত্রণপত্র দুবার ছাপতে হয়েছিল। প্রথম আমন্ত্রণপত্রে নারায়ণগঞ্জের পাঁচ ক্ষমতাসীন দলীয় সাংসদের নামের আগে বিতর্কিত নেতা শামীম ওসমানের নাম ছাপা হয়েছিল। এতে জেলা সাংসদেরা আপত্তি জানালে আমন্ত্রণপত্র পুনরায় ছাপা হয়েছিল। তখন মধ্যস্থতা করেছিলেন স্বরাষ্ট্রমন্ত্রী সাহারা খাতুন। ২৪ সেপ্টেম্বর ২০১০ প্রথম আলোর প্রতিবেদনে বলা হয়েছিল ‘নানা কারণে বিতর্কিত শামীম ওসমান ও তাঁর ভাই সেলিম ওসমান মঞ্চে স্বরাষ্ট্রমন্ত্রীর সঙ্গে বসবেন না এই শর্তে শেষ পর্যন্ত স্বরাষ্ট্রমন্ত্রী অনুষ্ঠানে যোগ দিয়েছিলেন। শামীম ওসমানের প্রেস্টিজ বাড়ানো এবং অন্যান্য দলীয় সাংসদদের নাজেহাল করার শোডাউনের সঙ্গে যে দুটি নাম জড়িত ছিলেন এবারও সেই তাঁরাই আছেন।
বারের সভাপতি আনিসুর রহমান ও সাধারণ সম্পাদক খোকন সাহা নামে ‘পেশাদার আইনজীবী’ হলেও দুজনই শামীমের চিহ্নিত লোক। এবার তাঁরা আইভির বিরুদ্ধে শামীমের পক্ষে শোডাউন করার কাজে অভিষেককে ব্যবহার করেছেন।
সেলিনা হায়াৎ আইভির কাছে শোচনীয় পরাজয়ের পর শামীম ওসমান বাহিনীর শোডাউন খুব দরকার হয়ে পড়েছিল। সে কারণেই আমরা দেখি আইভি গত ২৭ নভেম্বর শপথ নেন। ১৬ নভেম্বরে তিনি ঘোষণা দিয়েছিলেন যে ১ ডিসেম্বরে তিনি দায়িত্ব নেবেন। এর সাত দিনের মাথায় ২৩ নভেম্বরে শামীম ওসমান ঘোষণা দেন ১ ডিসেম্বরে নারায়ণগঞ্জে তিনি শোডাউন করবেন। নারায়ণগঞ্জের পুলিশ সুপার শান্তি ভঙ্গের আশঙ্কায় শামীমকে নিবৃত্ত করেন বলে শুনেছি। কাকতালীয়ভাবে হোক বা না হোক নারায়ণগঞ্জবাসীর অনেকের কাছে ঠিকই প্রতীয়মান হয়েছে যে ১ ডিসেম্বরে শামীম ওসমানের অন্ধ সমর্থক জেলা বার সভাপতি আনিসুর রহমান ও সাধারণ সম্পাদক খোকন সাহার অভিষেক অনুষ্ঠানের আয়োজন করেছেন। এই দুজন আইনজীবী সমাজের নেতা হলেও আইনের শাসন কিংবা মানবাধিকারারের উন্নয়নসংক্রান্ত কোনো তৎপরতায় তাদের দেখা যায় না। উদ্বেগজনক বিষয় হলো এই চিত্র শুধু নারায়ণগঞ্জে নয়, দেশের আরও অনেক শহরের আইনজীবী সমিতির নেতৃত্ব পেশাজীবীর ছদ্মবেশে ’ক্যাডাররা’ ছিনতাই করে নিয়ে গেছে। জামিনের উকিলরা দিব্বি কালো গাউনের আড়ালে নিজেদের মুখোশ লুকোতে পারছেন। কোথাও কোথাও অধস্তন আদালতের বিচারকেরা তটস্থ থাকেন। আদালতের আদেশ নিজেদের মনঃপূত না হলে বিচারকের বিরুদ্ধে জেলা আইনজীবী সমিতির নামে রেজুলেশন পাস করে সুপ্রিম কোর্টে পাঠিয়ে দেন। আদালত বর্জন করেন। নারায়ণগঞ্জ বার সভাপতি ও সম্পাদকের সাম্প্রতিক প্রকাশ্য তৎপরতা বিশ্লেষণ করলে তাতে আইনের কোনো ছিটেফোঁটাও পাওয়া যাবে না।
চিত্রাভিনেত্রী সাংসদ কবরীকে গত ১৮ জুন ডেপুটি কমিশনারের কার্যালয়ে চরমভাবে লাঞ্ছিত হতে হয়েছিল। ওই দিন শামীম ওসমানের পরই যাকে সবচেয়ে মারমুখী অবস্থায় দেখা গেছে তিনি জেলা বার সভাপতি। ওই সভা ছিল বাসভাড়া নিয়ে। ডিসি ও এসপির সামনেই আনিসুর রহমান কবরী ও শহর আওয়ামী লীগের সভাপতি আনোয়ার হোসেনকে মারতে তেড়ে যান। দেশে আইনের শাসন থাকলে এই ঘটনার পরে পেশাগত অসদাচরণের দায়ে তাঁর সনদ খোয়া যাওয়ার কথা। দণ্ড হওয়ার কথা। কিন্তু তা না হোক। তাই বলে তাঁকে আমরা বাংলাদেশের প্রধান বিচারপতির দ্বারা অভিষেক লাভ করতে দেখব? বাস ভাড়াসংক্রান্ত আলোচনায় বার সভাপতির ওই অসদাচরণের দৃশ্য বিভিন্ন টিভি চ্যানেলে প্রচারিত হয়েছে। এর আগে তিনি অবশ্য জেলা আওয়ামী লীগের সাংগঠনিক সম্পাদক ছিলেন। কমিটি ভেঙে দেওয়ার পর থেকে আহ্বায়ক কমিটির অন্যতম সদস্য। সমিতির সাধারণ সম্পাদক খোকন সাহা আওয়ামী লীগের শহর কমিটির সাধারণ সম্পাদক। এই দুজনকেই শামীম ওসমানের বাম ও ডান হাত হিসেবে নাসিক নির্বাচনী তৎপরতায় দেখা গেছে। আইভির বিজয় যদি আওয়ামী লীগের সাধারণ সম্পাদক সৈয়দ আশরাফুল ইসলাম ও রেলমন্ত্রী সুরঞ্জিৎ সেনগুপ্তের কথায় ‘সন্ত্রাস ও চাঁদাবাজির’ বিরুদ্ধে গণরায় হয়ে থাকে, তাহলে ওই রায় সমিতির সভাপতি ও সম্পাদকের ‘দলীয় তৎপরতার’ বিরুদ্ধেও একটি চপেটাঘাত।
নারায়ণগঞ্জের আইনজীবী সমিতির করিৎকর্মা সভাপতি ও সাধারণ সম্পাদকের খায়েশ হতেই পারে প্রধান বিচারপতিকে প্রধান অতিথি হিসেবে আমন্ত্রণ জানানোর। তবে প্রধান বিচারপতি নারায়ণগঞ্জ জেলা আইনজীবী সমিতির অভিষেকের রাজনীতিতে জড়াতে আগ্রহী থাকার প্রশ্নই ওঠে না। কিন্তু প্রধান বিচারপতির সচিবালয়ের কর্মকর্তারা কি এসব বিবেচনায় নিয়েছিলেন? শুনে অবাক হলাম, এ রকম বিষয় যাচাই-বাছাই করার মতো উপযুক্ত কোনো প্রাতিষ্ঠানিক ব্যবস্থা সেখানে নেই। কিন্তু এ ধরনের একটি ব্যবস্থা অবশ্যই থাকতে হবে। কারণ তাঁর সচিবালয়কে বিবেচনায় নিতে হবে যে প্রধান বিচারপতি দেশের সর্বোচ্চ আদালতের সর্বশেষ ভরসার জায়গায় আসীন। তাঁর পদমর্যাদা ও ভাবমূর্তির সঙ্গে দেশের সর্বোচ্চ আদালতের ভাবমূর্তি ওতপ্রোতভাবে জড়িত। সে কারণেই আচরণবিধিতে বিচারকের সামাজিক অনুষ্ঠানাদিতে যোগদান নিয়ে বিরাট সতর্কতা ও সাবধানতা অবলম্বনের কথা বলা আছে।
নারায়ণগঞ্জের বার সভাপতি ও সাধারণ সম্পাদক এবার আইভিকে দাওয়াত যাতে না দিতে হয় সে জন্য জনপ্রতিনিধিদের বয়কট করেছে। এবার শামীম ওসমানের নাম আমন্ত্রণপত্রে ছাপা যেহেতু আরও বিতর্কের বিষয়বস্তু হবে সে কারণে তারা এবার তারা নতুন কৌশল অবলম্বন করে। একই সভাপতি ও সাধারণ সম্পাদক হঠাৎ ভোল পাল্টান। এবার তাঁরা ‘প্রধান বিচারপতির’ দোহাই দিয়ে জনপ্রতিনিধিদের বর্জন করেন।
উদ্দেশ্য একটাই নবনিযুক্ত মেয়র আইভিকে শায়েস্তা করা, তাঁকে দেখিয়ে দেওয়া যে তাঁরা প্রধান বিচারপতিকে হাজির করতে সক্ষম। যদি কেউ বলেন যে এটা তো সমালোচকদের মনগড়া হতে পারে। এসবের প্রমাণ কী। আমরা এ কথা নাকচ করে দেব না। কিন্তু এটা বলব যে সার্বিক বিচারে বিশেষ করে যে বার নেতাদের আচরণ বিতর্কিত সেখানে প্রধান বিচারপতির উপস্থিতি জনমনে পরিচ্ছন্ন ধারণা নাও দিতে পারে। এমন ঝুঁকি জনপ্রতিনিধিরা এড়াতে পারলেও বিচারপতিরা পারেন না। কারণ তাঁরা জানেন, ন্যায় বিচার করলে হবে না, সেটা প্রতীয়মান হতে হবে। সে কারণেই আচরণবিধিতে প্রতীয়মান হওয়ার প্রতি বিরাট গুরুত্ব দেওয়া হয়েছে।
আইভিকে এড়াতেই এবার যে জনপ্রতিনিধি বর্জন করা হয়েছে তেমন খবর প্রথম আলোসহ বিভিন্ন পত্রপত্রিকায় ছাপা হয়েছিল।
সংবিধানের ৯৬ অনুচ্ছেদের ৪ উপদফার আওতায় প্রণীত আচরণবিধি সম্পর্কে সুপ্রিম কোর্ট প্রশাসন উদাসীন থাকতে পারে না। আচরণবিধিতে বলা আছে, একজন বিচারক শুধু আইনের অধীন হবেন এবং আইনের প্রতি শ্রদ্ধাশীল থাকবেন। এবং তিনি সব সময় এমনভাবে আচরণ করবেন যাতে বিচার বিভাগের অখণ্ডতা এবং নিরপেক্ষতার প্রতি জনগণের আস্থার উন্নয়ন ঘটে। এমনকি একজন বিচারক তাঁর বিচারিক আচরণকে প্রভাবিত করতে দিতে তাঁর পরিবার, সমাজ কিংবা অন্য কোনো সম্পর্ককে একদম প্রশ্রয় দেবেন না।
আচরণবিধিতে বলা আছে, ‘একজন বিচারক কারো ব্যক্তিগত স্বার্থসিদ্ধির জন্য তাঁর বিচার বিভাগীয় মর্যাদাকে ব্যবহার করতে দেবেন না। এমনকি অন্য কাউকেও এই ধারণা তিনি সৃষ্টি করতে দেবেন না যে তারা একজন বিচারকের ওপরে প্রভাব খাটানোর মতো বিশেষ অবস্থানে রয়েছেন। তাঁরা সব সময় জনগণের নজরদারিতে থাকবেন। তাঁর দপ্তরের জন্য অশোভন মনে হতে পারে এমন সবকিছুই তিনি এড়িয়ে চলবেন।
সংবিধানমতে নিম্ন আদালত নিয়ন্ত্রণ ও তদারকি করার দায়িত্ব সুপ্রিম কোর্টের হাইকোর্ট বিভাগের। কিন্তু এখন যদি প্রধান বিচারপতি কিংবা আপিল বিভাগের কোনো মাননীয় বিচারক নিম্ন আদালত পরিদর্শনে যান এবং দেখা যায় তিনি হয়তো সেই আদালতে ব্যক্তিগতভাবে কোনো মামলার সঙ্গে যুক্ত আছেন, তাহলে কিন্তু ভয়ানক প্রশ্ন ও দিধাদ্বন্দ্ব দেখা দেওয়াই স্বাভাবিক।
প্রধান বিচারপতি কোন অনুষ্ঠানে যাবেন এবং কোন অনুষ্ঠানে যাবেন না তার একটি লিখিত নীতিমালা থাকা দরকার। এটা এখন আর মুখের কথানির্ভর থাকতে পারে না।
আমরা বিশ্বাস করতে চাই যে নারায়ণগঞ্জের পরিস্থিতি যদি প্রশাসন খতিয়ে দেখত এবং সে অনুযায়ী নোট লেখা হতো তাহলে সঠিক সিদ্ধান্ত নেওয়া সম্ভব হতো। বিচারপতিরা আইনগত বিষয়ে সামাজিক অনুষ্ঠানে অবশ্যই কথা বলবেন। কিন্তু কোথায় যাবেন আর কোথায় যাবেন না, সেই সিদ্ধান্ত প্রাতিষ্ঠানিকভাবে গ্রহণ করতে হবে। সুপ্রিম কোর্টের প্রটোকল বিভাগকে প্রতিটি আমন্ত্রণ সযত্নে পরীক্ষা করতে হবে। ভবিষ্যতে যাতে এ ধরনের সিদ্ধান্তের পুনরাবৃত্তি না ঘটে সে জন্যই আমাদের এই নিবেদন।
গুম ও গুপ্তহত্যার রহস্যভেদে গণতদন্ত কমিশন হোক
বিচারবহির্ভূত হত্যাকাণ্ড হ্রাস পেয়ে নিখোঁজ হওয়ার ঘটনা বেড়ে যাওয়ায় দেশের জননিরাপত্তা বিপজ্জনক থেকে ভয়ংকর অবস্থার দিকে মোড় নিয়েছে। কোনো ব্যক্তি নিখোঁজ হওয়া হত্যাকাণ্ডের চেয়েও মারাত্মক অপরাধ। কারণ, নিখোঁজ ব্যক্তি বেঁচে আছেন, না মরে গেছেন—সে বিষয়ে গোটা পরিবার ভয়ানক মানসিক পীড়নে থাকে। গুপ্তহত্যা শব্দটির ব্যবহার সে কারণে যথার্থ নয়। কারণ তাঁকে যে হত্যা করা হয়েছে, সে খবরটাও বহু ক্ষেত্রে নিশ্চিত কারও জানা থাকে না। সে কারণেই আন্তর্জাতিক আইনে ‘ফোর্সড ডিজঅ্যাপিয়ারেন্স’ বা গুম কথাটির উদ্ভব ঘটেছে। এটা মানবতার বিরুদ্ধে অপরাধ। তবে প্রমাণিত হতে হবে যে এটা সংগঠিত, পদ্ধতিগত এবং এর সঙ্গে রাষ্ট্র জড়িত।
গুপ্তহত্যা বা গুম হঠাৎ বেড়ে যাওয়ার পর থেকে রাষ্ট্রের দণ্ডমুণ্ডের কর্তারা ক্রমাগতভাবে বেসামাল বক্তব্য দিয়ে চলেছেন। একটির সঙ্গে অন্যটির সামঞ্জস্য নেই। স্বরাষ্ট্রমন্ত্রী সাহারা খাতুন বলেছেন, তিনি সংবাদপত্র পড়ে গুপ্তহত্যার তথ্য জেনেছেন। তবে আইন প্রয়োগকারী সংস্থার জড়িত থাকার কোনো কারণই থাকতে পারে না বলে উল্লেখ করে তিনি একটা কাজের কথাও বলেছেন। তাঁর কথায়, যদি আইন প্রয়োগকারী সংস্থার বিরুদ্ধে অভিযোগ পাওয়া যায়, তাহলে তা তদন্ত করা হবে এবং সে তদন্ত চলছে বলে তিনি দাবি করেন। পুলিশের মহাপরিদর্শক গুম করা অপরাধীদের পরিবর্তিত কৌশল হতে পারে বলে ইঙ্গিত দিয়েছেন। তিনি অকপটে একটি সরল সত্যও উচ্চারণ করেছেন যে কারা এর সঙ্গে জড়িত, সেটা খতিয়ে দেখা রাষ্ট্রের দায়িত্ব। কিন্তু স্বরাষ্ট্রমন্ত্রী ও আইজিপির যুক্তিনির্ভর বক্তব্য অনেকটাই প্রশ্নবিদ্ধ হয়ে যায়, যখন দেশের প্রধানমন্ত্রী ভিন্নতর বক্তব্য দেন।
প্রধানমন্ত্রী শেখ হাসিনা বলেছেন, ‘যুদ্ধাপরাধীদের রক্ষার জন্য বিএনপি-জামায়াত যে ষড়যন্ত্র চালাচ্ছে, এটা তারই অংশ।’ প্রশ্ন হলো, ষড়যন্ত্রকারীদের চিহ্নিত এবং তাদের বিচার করবে কে। এরপর রাষ্ট্র কীভাবে সুষ্ঠু তদন্ত করবে। অন্যদিকে বেগম খালেদা জিয়াও তদন্তের দন্ত উৎপাটন করছেন এই বলে যে, ‘সরকারই এর সঙ্গে জড়িত। এ জন্য তাঁদের কাঠগড়ায় দাঁড় করাতে হবে।’ কিন্তু বিএনপি বিরোধী দলে থেকেও একটা গ্রহণযোগ্য তদন্ত কমিটি করে এর রহস্য ভেদ করতে পারে। কিন্তু সেটা তারা করবে না। অস্বচ্ছ প্রক্রিয়ায় তারা র‌্যাব গঠন করেছে। বুকের সিনা টান করে তারাই দায়মুক্তি আইন পাস করেছিল। এ জন্য কখনো তারা অনুশোচনা করেনি।
বাংলাদেশে গুম ও গুপ্তহত্যা একেবারে নতুন নয়। স্বাধীনতার পরপরই এ ধরনের ঘটনা ঘটেছে, জিয়ার সামরিক শাসনামলে ঘটেছে। নিষিদ্ধ ঘোষিত সর্বহারার মতো অনেক গোপন সংগঠন গুম ও গুপ্তহত্যায় জড়িত ছিল। স্বাধীন দেশে হারিয়ে যাওয়া অনেক সন্তানের জন্য মায়েরা অপেক্ষায় থাকেন।
১০ ডিসেম্বর মানবাধিকার সংগঠন ‘অধিকার’ আয়োজিত এক সেমিনারে প্রধান অতিথি ছিলেন আপিল বিভাগের বিচারপতি ইমান আলী। সাবেক আইনমন্ত্রী আবদুল মতিন খসরু বিশেষ অতিথি ছিলেন। এ সভায় বক্তারা জাতিসংঘের সাধারণ পরিষদের ১৯৯২ সালের সিদ্ধান্তের আলোকে গুমবিরোধী এক আন্তর্জাতিক কনভেনশনে (গত ডিসেম্বর থেকে কার্যকর) সই করতে সরকারের প্রতি আহ্বান জানানো হয়েছে। জানামতে, দক্ষিণ এশিয়ায় শুধু ভারতই এ কনভেনশনে সই করেছে। কিন্তু এখনো তারা অনুসমর্থন বা রেটিফাই করেনি। তবে এ কনভেনশন ছাড়াও যে আইনে বাংলাদেশে (রোম সংবিধি) যুদ্ধাপরাধের বিচার চলছে এবং যেটা বাংলাদেশ অনুমোদন করেছে, সেখানে গুম আন্তর্জাতিক অপরাধ এবং সে কারণে তা আন্তর্জাতিক ট্রাইব্যুনালেও বিচারযোগ্য।
মানবাধিকার সংগঠন আইন ও সালিশ কেন্দ্র (আসক) প্রধানত সংবাদপত্রের ভিত্তিতে ১৮ ফেব্রুয়ারি ২০১১ থেকে ১৫ ডিসেম্বর ২০১১ পর্যন্ত ৪২ ব্যক্তির অপহরণের একটি তালিকা তৈরি করেছে। এর মধ্যে লাশ মিলেছে ১৪ জনের। নিখোঁজ কিংবা নিহত ব্যক্তিদের অধিকাংশ পরিবারের দাবি, তারা আইনশৃঙ্খলা রক্ষাকারী বাহিনী কর্তৃক অপহূত হয়েছিল। এর মধ্যে র‌্যাবই বহুল আলোচিত। সবচেয়ে আতঙ্কজনক হচ্ছে তৌফিক আহমেদ ওরফে হাসানের নিখোঁজ হওয়ার বিষয়টি। জেলখানায় চার জাতীয় নেতার হত্যাকাণ্ডের বিষয়টিকে আমরা অনেক সময় ১৫ আগস্টের বর্বরতার চেয়েও জঘন্য হিসেবে বর্ণনা করি। কারণ, মানবসভ্যতার ইতিহাসে কারাবন্দীকে হত্যা করার ঘটনা বিরল। কিন্তু তার পরও চার নেতার জেল হত্যাকাণ্ডের একটা সান্ত্বনা আছে। শহীদ নেতাদের পরিবার তাঁদের মরদেহের সন্ধান পেয়েছে। কিন্তু হাসানের পরিবারের সেই সান্ত্বনাও নেই। কারণ, হাসান হাইকোর্ট থেকে জামিন লাভের পর কারাগার থেকে বেরোতে না বেরোতেই একদল লোক তাঁকে কারাফটক থেকে ছোঁ মেরে তুলে নিয়ে যায়। ঢাকায় মুখ্য মহানগর হাকিমের আদালতে দায়ের করা মামলায় র‌্যাব-১০-এর ফ্লাইট লেফটেন্যান্ট মোহাম্মদ ইমন ও জ্যেষ্ঠ জেল সুপার তৌহিদুর ইসলামসহ কয়েকজন আসামি হয়েছেন।
আসক সূত্রে বলা হয়েছে, কেন্দ্রীয় কারাগার থেকে কথিত মতে নিখোঁজ হওয়ার ঘটনা এটিই একমাত্র নয়। তবে এ বিষয়ে এটিই একমাত্র মামলা। এ বছরের ১৩ মে রাত ১০টায় কারাফটক থেকে হাসান নিখোঁজ হন। নিখোঁজ হওয়ার ঘটনা নিয়ে বিশ্বে বহু চলচ্চিত্র নির্মিত হয়েছে। বিশেষ করে, হিটলারের নাৎসি জার্মানিতে এ রকম নিখোঁজ হওয়ার ঘটনা বিশ্ব বিবেককে নাড়া দিয়েছিল। নাইট অ্যান্ড ফগ নামে একটা কথা প্রচলিত ছিল। নাৎসি সেনাদের কাছে নিখোঁজ ব্যক্তিদের খোঁজ জানতে চাইলে তাঁরা বলতেন, রাতে একবার দেখেছিলাম। হয়তো ঘন কুয়াশায় হারিয়ে গেছে। কিছু ঘটনার বিবরণ শুনে মনে হচ্ছে, এ রকম কোনো উক্তি করারও কেউ নেই। আসকের কর্মী ঝরনা খানমের স্বামী কে এম শামীম আখতার উধাও হয়ে গেছেন। এখন তিনি সহকর্মীদের কাছে প্রশ্ন রাখছেন, ‘আমরা ক্রসফায়ারের গল্পের বিরুদ্ধে প্রতিবাদ করেছিলাম। কিন্তু এখন সেই গল্পও হারিয়ে গেছে। গল্প বলারও কেউ নেই।’
জাতীয় মানবাধিকার কমিশনের চেয়ারম্যান ড. মিজানুর রহমান প্রথম আলোকে দেওয়া সাক্ষাৎকারে বলেছেন, তিনি গুপ্তহত্যার তদন্ত করবেন। গত মাসে তাঁর কাছ থেকেই প্রথম নিখোঁজ হওয়ার বিষয়টি শুনে শিউরে উঠেছিলাম। তিনি বলেছিলেন, বিচারবহির্ভূত হত্যাকাণ্ডের সংখ্যা কমে গিয়ে দেশে গুপ্তহত্যার প্রকোপ বেড়েছে। সাম্প্রতিককালে রাষ্ট্রের সৃষ্টি করা কোনো সংস্থার প্রধান হিসেবে মানবাধিকার বিষয়ে তার বক্তৃতা-বিবৃতি সমাজে একটা বিরাট ইতিবাচক প্রণোদনা তৈরি করেছে। আমরা বুঝতে পারি, আমাদের সাংবিধানিক সংস্থাগুলোর যেখানে জবুথবু অবস্থা, সেখানে বিচ্ছিন্নভাবে একটি মানবাধিকার কমিশন স্বাধীনভাবে সব প্রতিকূলতা ও চোখ রাঙানির বিরুদ্ধে আদর্শ স্থাপন করতে পারে না। যথেষ্ট চাপের মধ্যে আছেন বলেই কমিশন কোনো কাজ করতে পারে না। এখন কি তিনি কথা বলাও বন্ধ করে দেবেন? এ ক্ষেত্রে চটজলদি কোনো উত্তর নেই। তবে একটি আন্তর্জাতিক মানবাধিকার সংগঠনের একজন ঊর্ধ্বতন কর্মকর্তা সম্প্রতি আমাকে বলেন যে জাতীয় মানবাধিকার কমিশন এখন পর্যন্ত তার কাজকর্মের বিষয়ে কোনো প্রতিবেদন তৈরি করেনি। লোকবল না থাকার কারণে কমিশন কাজ করতে পারেনি, সে যুক্তি কেউ হয়তো মানতে চাইবেন না। একজন রসিকতা করে বললেন, আমরা তো এ দেশে এক সদস্যের বিচার বিভাগীয় কমিশন দেখেছি। সে ক্ষেত্রে যদি চেয়ারম্যানকেই এক সদস্য ভাবা যায়। তিনি একজন ব্যক্তি এবং তার আইনী বল আছে।
তুষার ইসলাম টিটো ২০০৮ সালের ২২ জুলাই বেলকুচির ধুকুরিয়া বেড়া বাজার থেকে নিখোঁজ হন। এ ঘটনার তদন্তে স্বরাষ্ট্র মন্ত্রণালয়ের উপসচিব (নিরাপত্তা) নাজিমুদ্দিন চৌধুরীকে আহ্বায়ক করে তিন সদস্যের একটি তদন্ত কমিটি হয়েছিল। এটা বিরল ঘটনা। কমিটির অপর দুজন সদস্য ছিলেন ঢাকার উপপুলিশ কমিশনার মোহাম্মদ আকরাম হোসেন ও আসকের সিনিয়র ইনভেস্টিগেটর আবু আহমেদ ফয়জুল কবির। ২০১০ সালের ৩ জুনে দায়ের করা ১১ পৃষ্ঠার প্রতিবেদনের উপসংহার পড়ে মনে হতে পারে, সাত খণ্ড রামায়ণ পড়ে প্রশ্ন এসেছে সীতা কার বাপ? কারণ, প্রতিবেদনটি পড়ে মনে হচ্ছিল, এই একটি মাত্র তদন্ত প্রতিবেদন, যেখানে র‌্যাব হয়তো নির্দিষ্টভাবে চিহ্নিত হয়ে পড়ছে। পুরো বিবরণ সেটাই নির্দেশ করে, এমনকি ‘ভবিষ্যতে এরূপ ঘটনার পনুরাবৃত্তি রোধে’ যে তিনটি সুপারিশ করা হয় তাতে র‌্যাব নামটি রয়েছে। এমনকি ‘ঘটনার জন্য দায়ী ব্যক্তিদের চিহ্নিতকরণ’ শীর্ষক অংশে এ কথাও নির্দিষ্টভাবে এসেছে, ‘বেলকুচি থানার জিডি নম্বর ৬৫৬ ও ৬৮০ পর্যালোচনা করে দেখা যায় যে র‌্যাব সদস্য কর্তৃক একজন ধৃত ব্যক্তিকে ঢাকায় নিয়ে আসার জন্য জিডিতে উল্লিখিত মোটরসাইকেল দুটি ব্যবহার করা হয় এবং পরে থানায় জমা দেওয়া হয়। এ ক্ষেত্রে তদন্ত কমিটির সামনে র‌্যাব সদস্যদের প্রদত্ত বক্তব্য সঠিক নয় বলে প্রতীয়মান হয়। কাজেই এ বিষয়ে স্থানীয় ব্যক্তিদের বক্তব্য জিডির বর্ণনা এবং র‌্যাবের বক্তব্য পরস্পরবিরোধী হওয়ায় টিটুকে কে বা কারা আটক করেছিল, সেটা নিশ্চিত হওয়া কঠিন।’
মানবাধিকার কমিশনের চেয়ারম্যান বলেছেন, ‘এক বা একাধিক ঘটনা বেছে নিয়ে আমরা তদন্ত করতে চাই। আমরা সুনির্দিষ্টভাবে জানতে চাই যে কারা ও কীভাবে এ কাজ চালাচ্ছে।’ আমাদের নির্দিষ্ট সুপারিশ হচ্ছে, কারাফটকে গুম হওয়া হাসানের মামলা ও তুষার ইসলাম টিটুর নিখোঁজ তদন্ত প্রতিবেদনের ভিত্তিতে তদন্ত হোক। টিটুর ক্ষেত্রে শুধু একটা প্রশ্নই জানতে চাই। তদন্ত কমিটি প্রমাণ পেয়েছে, র‌্যাব সদস্য টিটুকে পাকড়াও করেছেন। তাঁকে ঢাকায় আনার কাজে ব্যবহার করা দুটি মোটরসাইকেলেরও তারা সন্ধান পেয়েছে। এমনকি সেই দুটি মোটরসাইকেলই যে পরে থানায় জমা দেওয়া হয়েছিল, সে বিষয়েও তারা নিশ্চিত হয়েছে। এর পরও ‘কে বা কাহারা আটক করেছিল’ সেটা নিশ্চিত হওয়া কী মাজেজায় কঠিন হয়ে পড়ল?
মানবাধিকার কমিশন এই ঘটনাটি লুফে নিতে পারে এ কারণেও যে, নিখোঁজ টিটুর কোনো রাজনৈতিক পরিচয় নেই। তদন্ত কমিটি জানাচ্ছে, গুম হওয়া টিটুর ব্যবসায়িক, সামাজিক, রাজনৈতিক বা পারিবারিক কোনো ধরনের প্রতিদ্বন্দ্বিতা বা দ্বন্দ্বের কথা কমিটি জানতে পারেনি। এমনকি পূর্বশত্রুতার জের ধরে এ ঘটনা ঘটেছিল কি না, তা স্পষ্ট নয়।
গুম ও গুপ্তহত্যা নিয়ে সব দলের দায়িত্বহীন উক্তি বন্ধ করা উচিত। যুদ্ধাপরাধের বিচার নিয়ে যে ধরনের বিতর্ক ও অস্বচ্ছতা দেখা দিয়েছে, তা আরও প্রবল হতে পারে, যদি রাষ্ট্র এটা বন্ধ করতে ও নিখোঁজ ব্যক্তিদের বিষয়ে সদুত্তর দিতে ব্যর্থ থাকে। প্রধানমন্ত্রীর ষড়যন্ত্রবিষয়ক আশঙ্কা আমরা নাকচ করে দেব না। কিন্তু এ বিষয়ে আইনবহির্ভূত আগাম বক্তব্য দেওয়ার দায়িত্ব তাঁর নয়।
আইজিপির কথাই সারকথা। রাষ্ট্রকেই সদুত্তর দিতে হবে। সরকারকে ওই গুম কনভেনশনে সই করতে হবে। কিছু নাগরিকের মানবতার বিরুদ্ধে অপরাধের বিচার চলমান থাকাকালে রাষ্ট্র অন্য কিছু নাগরিকের মানবতার বিরুদ্ধে অপরাধ সংঘটন উপেক্ষা করতে পারে না।
গুম ও গুপ্তহত্যার রহস্য উদ্ঘাটনে জাতীয় মানবাধিকার কমিশন ও বেসরকারি মানবাধিকার সংগঠনগুলো সমন্বয়ে একটি কমিশন গঠন করতে পারে। প্রথাগত কমিশন কাজ দেবে না। সবচেয়ে ভালো হয়, নাগরিক সমাজ যদি একটি গণতদন্ত কমিশন গঠনের উদ্যোগ নেয়। 
ডিজিএফআইয়ের ‘রাজনৈতিক’ কার্যক্রম!
ডিজিএফআই একটি ওয়েবসাইট খুলেছে। এটি উন্মুক্ত সরকারের ধারণার সঙ্গে সংগতিপূর্ণ। ভারতের ‘র’ এবং পাকিস্তানের আইএসআইয়ের ওয়েবসাইট নেই। কিন্তু দেখার বিষয় হচ্ছে, যুক্তরাষ্ট্রের সিআইএর ওয়েবসাইটে তার পরিচয়ের শুরুতেই বলেছে, ১৯৪৭ সালে রাষ্ট্রপতি ট্রুম্যানের জাতীয় নিরাপত্তা আইন স্বাক্ষরের মধ্য দিয়ে তার যাত্রা শুরু হয়। কিন্তু আমাদের ডিজিএফআই এমন কোনো তথ্য দিতে পারেনি। কারণ তার জন্মবৃত্তান্ত সম্পর্কে বড় মুখ করে বলার কিছু নেই। প্রধানমন্ত্রী শেখ হাসিনার বাংলাদেশে স্বৈরাচারের জন্ম শীর্ষক বইয়ে জেনারেল জিয়া কী করে আইএসআই মডেলে ডিজিএফআই গড়েছিলেন সেই তথ্য কেউ এখনো খণ্ডন করেননি। তবে এরপর শেখ হাসিনা তাঁর দুই মেয়াদে এই প্রতিষ্ঠানের পেশাদারি দক্ষতা বাড়াতে কী পদক্ষেপ নিয়েছিলেন, আর তাতে কী সাফল্য এসেছে, সে বিষয়ে আমরা কিছুই জানতে পারি না।
সবশেষে রাশেদ খান মেননের নেতৃত্বাধীন সংসদীয় কমিটি ডিজিএফআইয়ের ‘রাজনৈতিক হস্তক্ষেপ’ বন্ধে সুপারিশ করলেন। এ থেকে বুঝতে পারি, এই প্রতিষ্ঠানটি অন্তত এই ক্ষেত্রে যে তিমিরে ছিল সেই তিমিরেই আছে।
ডিজিএফআইয়ের ওয়েবসাইটটি তাদের কার্যক্রমের সীমারেখা নির্দেশ করে না। এতে লেখা, ‘এই ওয়েবসাইটে এই সংগঠনের বিষয়ে আপনি জানতে পারবেন।’ কিন্তু কোন আইন বা কত তারিখের কেমন নির্বাহী আদেশ বলে এর জন্ম হলো সে বিষয়ে কোনো তথ্য নেই।
তবে এর কার্যক্রমের সুনির্দিষ্ট কোনো সীমা নেই বলে আমরা যে এতদিন শুনে আসছিলাম, সেই ধারণা আমাদের আরও বদ্ধমূল হলো ওয়েবসাইটটি দেখে। ডিজিএফআই তার সম্পর্কে বলেছে, তারা দক্ষিণ এশিয়ার অন্যতম শীর্ষসংস্থার গোয়েন্দা ও সংগঠন। এর প্রাথমিক ভূমিকা হলো, সশস্ত্র বাহিনী এবং জাতীয় স্বার্থ সংশ্লিষ্ট বিষয়ে বাংলাদেশ সরকারকে প্রয়োজনীয় গোয়েন্দা সহায়তা দেওয়া।
এখানে আমরা লক্ষ করব, জাতীয় নিরাপত্তা স্বার্থ কথাটি কিন্তু উল্লেখ করা হয়নি। এবং এর অনুল্লেখ আমাদের কাছে তাৎপর্যপূর্ণ ও সুচিন্তিত মনে হয়। এতে বলা আছে, ‘আপনি সামরিক এবং আধাসামরিক বাহিনীগুলো সম্পর্কিত যেকোনো ইস্যুতে আমাদের সঙ্গে যোগাযোগ রাখতে পারেন।’ ‘যে কোনো ইস্যু’ কথাটি যথেষ্ট ব্যাপক। আবার বলা হয়েছে, ‘কিংবা ডিজিএফআই কার্যক্রমের জন্য কিছু উপকার হতে পারে—এমন কোনো তথ্যের বিষয়েও যোগাযোগ করতে পারবেন।’ এখন ডিজিএফআই কার্যক্রম কী কী সেটা যদি জনগণের কাছে স্পষ্ট না করা হয়, তাহলে তারা কোনটা রেখে কোনটার বিষয়ে যোগাযোগ করবেন। ওয়েবসাইট বলেছে, আপনি যদি কোনো সমস্যায় পড়েন তাহলেও ডিজিএফআইয়ের কাছে যেকোনো সহায়তা চাইতে পারেন। দেশের মানুষের সমস্যা অন্তহীন। দলাদলি, প্রভাব বিস্তার, জমি দখল, দুর্নীতি, মাস্তানির মতো সমস্যারও প্রতিকার দিতে পারে ডিজিএফআই? বিশ্বের অন্যান্য গণতান্ত্রিক দেশের শীর্ষ জাতীয় গোয়েন্দা সংস্থা জাতীয় নিরাপত্তার সংশ্লিষ্ট বিষয়ের মধ্যে তাদের কার্যক্রম সীমিত রাখে।
রাশেদ খান মেননের নেতৃত্বে সংসদীয় কমিটি ২০০৭ সালে ঢাকা বিশ্ববিদ্যালয়ের ছাত্র-সেনা সংঘর্ষের বিষয়ে তদন্ত করতে গিয়ে ডিজিএফআইয়ের জবাবদিহিতার প্রশ্নটি সামনে আনায় তাদের ধন্যবাদ। ২০০৯ সালে আমরা এই কলামে লিখেছিলাম, ডিজিএফআইকে আইন ও সংসদীয় নিয়ন্ত্রণে আনুন। তবে ডিজিএফআই বা গোয়েন্দা সংস্থার বিরুদ্ধে বক্তব্য দিয়ে আড়ালে-আবডালে তাদের সঙ্গে বিশেষ যোগাযোগ রাখার সংস্কৃতি থেকে আমরা বেরিয়ে আসতে পারিনি। এ ক্ষেত্রে সবচেয়ে বড় দৃষ্টান্ত প্রধানমন্ত্রী শেখ হাসিনা নিজেই।
বাংলাদেশের ইতিহাসে সম্ভবত এবারই প্রথম কোনো সংসদীয় কমিটি নির্দিষ্টভাবে ডিজিএফআইয়ের রাজনৈতিক হস্তক্ষেপ বন্ধে সুপারিশ করেছে। তারা এবারই প্রথম সেনাপ্রধান ও সরকারপ্রধানের জবাবদিহিতাও একপ্রকার নিশ্চিত করেছে। কমিটির সামনে সশরীরে না হলেও তাঁরা দুজনে যথাক্রমে টেলিকনফারেন্স ও ই-মেইলের মাধ্যমে কৈফিয়ত দিয়েছেন।
রাশেদ খান মেননের সঙ্গে আমি ২২ ডিসেম্বর টেলিফোনে কথা বলি। বেনজির ভুট্টোর নির্মম হত্যাকাণ্ডের পর গঠিত আসিফ জারদারির নির্বাচিত সরকার ক্ষমতায় এসেই আইএসআইয়ের রাজনৈতিক সেল বন্ধের ঘোষণা দিয়েছিল। সেই ঘোষণার পর আমরা লিখেছিলাম, এখন তবে ইতিহাস থেকে শিক্ষা নেওয়া হোক। বাংলাদেশের ডিজিএফআইয়ের রাজনৈতিক সেল বন্ধ করা হোক। আমরা এর কোনো সাড়াশব্দ পাইনি। তাই মেননকে বললাম, আপনারা কি নিশ্চিত ডিজিএফআইয়ের রাজনৈতিক সেল রয়েছে এবং সেটা এখনো সচল-সক্রিয়। এর উত্তরে তিনি বললেন, ‘আমি যখন এই তদন্ত প্রতিবেদনের খসড়া তৈরি করেছিলাম, তখন রাজনৈতিক সেল কথাটি ব্যবহার করেছিলাম।’ পরে মনে হলো এ বিষয়ক কার্যক্রম তারা কীভাবে চালিয়ে থাকে, পলিটিক্যাল সেল নামে কিছু আছে কি না, তা আমার জানা নেই। তাই রাজনৈতিক হস্তক্ষেপ বন্ধের কথাটি উল্লেখ করেছি।
তদন্ত প্রতিবেদনে উল্লেখ করা হয়েছে, ডিজিএফআই উপদেষ্টা পরিষদ মানে মন্ত্রিসভার সিদ্ধান্ত পাল্টে দিয়েছিল। প্রধান উপদেষ্টার নেতৃত্বাধীন উপদেষ্টা পরিষদ ছাত্র-শিক্ষকদের কাছে দুঃখ প্রকাশ করার মধ্য দিয়ে অপ্রীতিকর ঘটনার অবসান চেয়েছিল। সে মতে কার্যবিবরণীও লেখা হয়েছিল। কিন্তু ডিজিএফআই তা বদলে দেয়। এটা যদি সত্যি হয়ে থাকে, তাহলে প্রধান উপদেষ্টা কী কারণে অভিযুক্ত হয়েছেন সেটা এক প্রশ্ন। আমরা তদন্ত প্রতিবেদনের পূর্ণ প্রকাশের অপেক্ষায় রইলাম। আগামী মাসে সংসদের প্রথম অধিবেশনে ওই প্রতিবেদন পেশ করা হবে। আমরা এটুকু বুঝি, নীতিগতভাবে ডিজিএফআইয়ের জবাবদিহিতার প্রশ্ন প্রধানমন্ত্রীকে বাদ দিয়ে বিবেচ্য হতে পারে না। ডিজিএফআইয়ের রাজনৈতিক হস্তক্ষেপ বন্ধের বিষয়টি একান্তভাবেই প্রতিরক্ষা মন্ত্রণালয়সংক্রান্ত সংসদীয় স্থায়ী কমিটির এখতিয়ারভুক্ত বিষয়। কিন্তু তারা পুতুলের মতো নির্বাক।
বৃহস্পতিবার কথা হলো সাবেক সেনাবাহিনীর প্রধান ও জাতীয় সংসদে প্রতিরক্ষামন্ত্রণালয়ের সংসদীয় স্থায়ী কমিটির সাবেক সভাপতি লে. জেনারেল মাহবুবুর রহমানের (অব.) সঙ্গে। তিনি বললেন, ‘গোয়েন্দা সংস্থার জবাবদিহিতার প্রশ্ন আমরা কমিটিতে আলোচনা করেছি।’ কিন্তু তাঁকে যখন প্রশ্ন করি, ডিজিএফআইয়ের কোনো চার্টার রয়েছে কি না। তখন তিনি বলেন, এ বিষয়ে তাঁর স্পষ্ট কোনো ধারণা নেই। ডিজিএফআই ও এনএসআইয়ের কার্যপরিধি ও তাদের বাজেট নিয়ে কমিটিতে কখনো আলোচনা হয়নি।
মন্ত্রিসভার সিদ্ধান্ত বদলে দেওয়ার মতো হিম্মত ডিজিএফআই কোথা থেকে পেল। এটা কি হঠাৎ করেই তদন্ত প্রতিবেদনের অভিযুক্ত দু-তিনজন কর্মকর্তা ছিনিয়ে নিয়েছিলেন? নাকি প্রতিষ্ঠানগতভাবে তারা সেটা করতে পেরেছিলেন? ওয়ান ইলিভেনের পর দেশ চালানো, মাইনাস টু ফরমুলার বাস্তবায়ন প্রয়াস, কিংন্স পার্টি গঠন, রাজনৈতিক দলগুলোকে সংস্কারে বাধ্য করার মতো কার্যক্রমে ডিজিএফআই যে শক্তি ও সামর্থ্য দেখাল তার ভিত্তি কী? এটা তো আকাশ থেকেও পড়েনি, রাতারাতিও সৃষ্টি হয়নি। এটা তারা শুধু বন্দুকের নল থেকে আহরণ করেনি। এ জন্য প্রধানত দায়ী ক্ষমতাসীন রাজনৈতিক দলগুলোর ক্ষমতার লিপ্সা। দলের গণতন্ত্রায়ন ও সমাজের শ্রদ্ধাভাজন নেতৃত্ব তৈরি না করায় সমাজে একটা শূন্যতা সৃষ্টি হয়। সেই শূন্যতা পূরণ করে সামরিক বাহিনী নিয়ন্ত্রিত ডিজিএফআই। এই সংস্থার সব বড় বড় পদ সামরিক বাহিনীর দখলে থাকে। ডিজিএফআইয়ের ওয়েবসাইটই বলছে, ‘এই সংগঠনটি লে. জেনারেল/মেজর জেনারেল পদমর্যাদায় মহাপরিচালকের নেতৃত্বাধীন। মহাপরিচালক বাংলাদেশের প্রধানমন্ত্রীর কাছে সরাসরি দায়বদ্ধ। ডিজিএফআইয়ের বিভিন্ন ব্যুরোগুলোর প্রধান হিসেবে আছেন ব্রিগেডিয়ার জেনারেল ও সমপদমর্যাদা সম্পন্ন ব্যক্তিরা। সারা দেশে এই সংস্থার ১৯টি দপ্তর রয়েছে। এগুলোকে বলে ডিটাসমেন্টস। এগুলোর প্রধান কর্নেল ও লেফটেন্যান্ট পদমর্যাদার।’ সুতরাং বেসামরিক কর্মকর্তারা এই সংস্থায় অনেকটাই অপাঙতেয়। এটাও এক ধরনের ছদ্মবেশী অনানুষ্ঠানিক সেনাশাসন, যার নেতৃত্ব দেন ও ফায়দা লোটেন বেসামরিক লেবাসের সরকারপ্রধান। সংসদের কাছে তারা এর জবাবদিহি করতে ভীরু। মেনন কমিটির রিপোর্ট নিয়ে সংসদে মুক্ত আলোচনা হয় কি না সন্দেহ। যদি আলোচনা চলেও তাহলে আমরা হয়তো দেখব ক্ষমতায় না থাকা ‘দুই উদ্দিনের’ বিরুদ্ধে গলাবাজিটাই প্রাধান্য পাচ্ছে। বর্তমানকে চাপা দিয়ে ডিজিএফআইয়ের অতীত নিয়ে ঘাঁটাঘাঁটি হচ্ছে।
সুতরাং ডিজিএফআই বা এনএসআই বলে নয়, কোর্ট-কাছারিরও যদি আমরা সংস্কার চাই, তাহলে যার যা ভূমিকা তাকে তাই করতে দিতে হবে। কোনো একটি প্রতিষ্ঠানকে ব্যবহার করে তাকেই আবার সুযোগ বুঝে গালমন্দ করার শঠতাপূর্ণ রাজনীতি পরিহার করতে হবে।
জরুরি অবস্থায় বিএনপির দুজন সংস্কারপন্থীর নেতা ডিজিএফআইয়ের মহাপরিচালক গোলাম মহম্মদ এবং পরিচালক এ টি এম আমিনের সঙ্গে সাক্ষাৎ করেছিলেন। তাঁদের বলা হয়েছিল, ২০০৮ সালের যে নির্বাচন হতে যাচ্ছে তাতে বেগম খালেদা জিয়ার নেতৃত্বাধীন মূল বিএনপি যদি বয়কট করে তাহলেও যেন সংস্কারপন্থীরা অংশ নেয়। কারণ তারা দেখতে চায়, নির্বাচিতদের অধিকাংশই যেন ডিজিএফআই যেভাবে দেশ চালাতে চায়, তারা যেন সেটা সমর্থন করে। এ থেকে পরিষ্কার, ডিজিএফআই আশা করেছিল, দেশে একটি রাজনৈতিক সরকার আসছে। একটি পার্লামেন্ট থাকবে কিন্তু তাদের রাজনৈতিক হস্তক্ষেপ কমবে তো নয়ই বরং তা প্রাতিষ্ঠানিক রূপ পাবে। ডিজিএফআইয়ের এই ভূমিকা বাংলাদেশে পরিত্যক্ত হয়েছে, নাকি তা আবার ফিরে আসবে?
ডিজিএফআই তার ওয়েবসাইটে জনগণের সেবক হতে চেয়েছে। কিন্তু এই অবস্থাটি কি বদলে গেছে? ৩ জুলাই ২০০৮ তৎকালীন মার্কিন রাষ্ট্রদূত জেমস এফ মরিয়ার্টি এক বার্তায় উল্লেখ করেন, ‘বাংলাদেশের মানুষ ডিজিএফআইকে এতটাই ভয় পায় যে তারা অনেকেই এমনকি ঘরোয়া আলোচনায়ও প্রকাশ্যে তাদের নাম উচ্চারণ করে না। ইঙ্গিতপূর্ণভাবে শক্তি বা অদৃশ্য শক্তি হিসেবে উল্লেখ করে।’ গীতা পাসি উল্লেখ করেছিলেন, প্রবাসী শ্রমিকেরা শান্তি রক্ষায় নিয়োজিত সৈনিকদের চেয়ে বেশি বৈদেশিক মুদ্রা দেশে আনে। একটি টিভি চ্যানেলে এই বক্তব্য প্রদানকারীকে অপসারণ করতে ডিজিএফআই বাধ্য করেছিল। সেই ডিজিএফআই কি হাতমুখ ধুয়ে ঘরে উঠে গেছে?
ডিজিএফআই ও এনএসআইয়ের মহাপরিচালককে যেভাবে প্রধানমন্ত্রীর কাছে সরাসরি জবাবদিহি করতে হয়, তেমনটা তিন বাহিনী প্রধান সম্পর্কেও খাটে না। সে কারণে ডিজিএফআই ও এনএসআইয়ের দায়িত্ব-কর্তব্য, তাদের বাজেট, তাদের জবাবদিহিতা-সংক্রান্ত যেকোনো প্রশ্নের সঙ্গে ব্যক্তিগতভাবে প্রধানমন্ত্রীদের জবাবদিহিতার প্রশ্ন ওতপ্রতোভাবে জড়িত। এই সংস্থার জবাবদিহির প্রশ্নটি আরও ব্যাপক ও প্রয়োজনীয় হয়ে পড়ে যখন আমরা জানতে পারি যে র‌্যাব কার্যক্রমের সঙ্গে অনেক বিষয়ে তাদের যৌথ কাজ রয়েছে। ওয়েবসাইট বলেছে, ‘ডিজিএফআইয়ের কতিপয় ব্যুরো র‌্যাবসহ সকল আইন প্রয়োগকারী সংস্থা এবং গোয়েন্দা সংগঠনগুলোর সঙ্গে যৌথভাবে কাজ করে থাকে।’ কিন্তু এটা তো তার করার কথা নয়। সাম্প্রতিককালে র‌্যাবের বিরুদ্ধে গুম, গুপ্তহত্যা ও বিচারবহির্ভূত হত্যাকাণ্ডের জড়িত থাকার অভিযোগ উঠেছে।
আইএসআইয়ের রাজনৈতিক সেল আসলে বন্ধ হয়নি। জারদারি তার কথা রক্ষা করতে পারেননি। গত মে মাসে পাকিস্তানি স্বরাষ্ট্রমন্ত্রী রেহমান মালিক বলেন, ‘আইএসআই এখনো যেমন নয়, তেমনি তারা কখনো রাজনীতিতে জড়িত ছিলেন না।’ এর দুদিন পর প্রধানমন্ত্রী ইউসুফ রাজা গিলানি একই সুরে বললেন, ‘আইএসআই সরকারের সম্মতি ছাড়া একেবারে কিছুই করেনি। এবং তারা “জাতীয় স্বার্থের” বিরোধী কিছুর সঙ্গে জড়িত নয়।’ বাংলাদেশেও মেননের সুপারিশ হিমাগারে যাবে। আর আমরাও এ রকমের বক্তব্য শুনলে অবাক হব না। কোনো সামরিক শাসক নয়, ১৯৭৫ সালে আনুষ্ঠানিকভাবে জুলফিকার আলী ভুট্টো আইএসআইয়ের রাজনৈতিক সেল খুলেছিলেন।
প্রশ্ন হলো, বাংলাদেশে কি রাজনৈতিক সেল নেই? কে এর জবাব দেবে?
স্বাধীন ইসি গঠনে সংবিধান সংশোধন দরকার
নির্বাচন কমিশন পুনর্গঠন একটি সাংবিধানিক বাধ্যবাধকতা। সুতরাং, তত্ত্বাবধায়ক সরকার প্রতিষ্ঠার মূল দাবি নির্বাচন কমিশন গড়ার সঙ্গে সাংঘর্ষিক নয়। বিএনপি আসন্ন সংলাপে এমন একটি আইন প্রস্তাব করতে পারে, যাতে সংবিধান সংশোধনের দরকার পড়বে।
আমরা স্পষ্ট নই যে, রাষ্ট্রপতি জিল্লুর রহমান দেখাতে চাচ্ছেন কি না যে, সিইসি ও ইসি নিয়োগে তিনি প্রধানমন্ত্রীর পরামর্শ নেবেন না। তবে বিএনপি সেটা লুফে নিতে পারে। তাকে মনে রাখতে হবে, নির্বাচন বয়কটের চাল দিতে তার ষোলোআনা মালিকানা নেই।
প্রধান উপদেষ্টা কে হবেন, সেটা তারা আওয়ামী লীগের ওপর চাপিয়ে দিতে পারবেই, তা খুব জোর দিয়ে বলা যায় না। আর সেটা গণতান্ত্রিকও নয়। সুতরাং তাদের উচিত হবে সাংবিধানিক রাজনীতির মধ্যে সমাধানের সূত্র খুঁজে বের করা।
কে প্রধান উপদেষ্টা হবেন, সেটা বিএনপি না বলেও তত্ত্বাবধায়কের কোরাস গাইছে। আমরা কিন্তু তার কাছে সে কৈফিয়ত না চেয়ে একটা সোনার হরিণের পেছনেও ছুটছি।
ইসি গঠনে এখন আমরা একটি নতুন আইনে বাছাই কমিটি চাইছি। কিন্তু এ ধরনের কমিটি গঠনের অভিজ্ঞতা তেমন সুখকর নয়। মানবাধিকার কমিশন গঠনে অধ্যাদেশের মাধ্যমে গঠিত বাছাই কমিটির সভাপতি ছিলেন প্রধান বিচারপতি দ্বারা মনোনীত আপিল বিভাগের একজন বিচারক। এর সদস্য ছিলেন মন্ত্রিপরিষদ সচিব, অ্যাটর্নি জেনারেল, মহাহিসাব নিরীক্ষক, সরকারি কর্মকমিশনের চেয়ারম্যান এবং আইন সচিব। বর্তমান আওয়ামী লীগ সরকার এই বাছাই কমিটিতে পরিবর্তন এনেছে। বর্তমানে স্পিকার বাছাই কমিটির সভাপতি। সদস্যদের মধ্যে আছেন আইনমন্ত্রী, স্বরাষ্ট্রমন্ত্রী, আইন কমিশনের চেয়ারম্যান, মন্ত্রিসভার সচিব আর দুজন সংসদ সদস্য। সরকারি ও বিরোধী দল থেকে দুই সংসদ সদস্যকে বেছে নেবেন স্পিকার। আমরা দেখেছি, এই প্রক্রিয়ায় একজন যোগ্যতাসম্পন্ন চেয়ারম্যান মিলেছে। কিন্তু এই প্রতিষ্ঠানের দাঁত জনগণ দেখতে পারেনি এবং সেভাবে পারবে বলেও মনে হয় না।
দুদক ও মানবকাধিকার কমিশন যদি বন্ধ করে দেওয়া হয়, তাহলে তার তেমন কোনো প্রভাব দেখা যাবে না। যারা ব্যগ্রভরে বলেন, তত্ত্বাবধায়ক সরকার লাগবে না, তারা সাংবিধানিক প্রতিষ্ঠানের হালহকিকত জেনে বলেন, নাকি না জানার ভান করেন, তা বোঝা যায় না।
তথাকথিত স্বাধীন দুর্নীতি দমন কমিশন গঠনেও বাছাই কমিটি রয়েছে। তথ্য কমিশনও গঠিত হয়েছে বাছাই কমিটি দিয়ে। উভয় কমিটিতে সুপ্রিম কোর্টের আপিল বিভাগের বিচারক রয়েছেন। কিন্তু সবার কাছেই স্পষ্ট যে, দুদক ও তথ্য কমিশন প্রতিষ্ঠান হিসেবে একেবারেই দুর্বল। তাঁদের দাঁত দেখা যায় না।
রাষ্ট্রপতির সঙ্গে সংলাপে সংবিধানের ১১৮ অনুচ্ছেদের আওতায় একটি আইন করার কথা বলা হচ্ছে। কিন্তু এই আইন সংবিধানের ৪৮(৩) অনুচ্ছেদে খর্ব করা রাষ্ট্রপতিকে প্রধানমন্ত্রীর পরামর্শে দায়িত্ব পালন থেকে বিরত রাখতে পারবে না। এমন কোনোভাবেই আইন তৈরি করা যাবে না, যা ওই পরামর্শকে উপেক্ষা বা অগ্রাহ্য করতে পারে। রাষ্ট্রপতির ক্ষমতায় এবং তাঁর নিজের পছন্দে নির্বাচন কমিশনার নিয়োগ দিতে চাইলে সংবিধানে সংশোধনী আনতে হবে। রাষ্ট্রপতি ও প্রধানমন্ত্রী উভয়ের কাছ থেকে ইসির বাঁচার জন্যও সংবিধানের সংশোধনী অপরিহার্য। কিন্তু সংলাপকারীরা শুধু নিয়োগরীতি নিয়ে মত্ত। অপসারণ-প্রশ্নে তাঁরা অন্ধ।
বিএনপির উচিত হবে দায়িত্বশীলতার সঙ্গে নির্বাচন কমিশন গঠনের বিষয়ে সুনির্দিষ্ট সুপারিশ পেশ করা। তারা এমনভাবেও প্রস্তাব পেশ করতে পারে, যাতে নির্বাচন কমিশনই সাধারণ নির্বাচনকালে তত্ত্বাবধায়ক সরকারে রূপ নিতে পারে। প্রধান নির্বাচন কমিশনারের প্রধান উপদেষ্টা হিসেবে দায়িত্ব পালনে কোনো অসুবিধা হওয়ার কথা নয়। সংসদ সদস্যদের দিয়েও নির্বাচন কমিশন গঠনের কথা ভাবা যায়। সংসদ সদস্য সাংবিধানিক পদ। মন্ত্রিত্ব সাংবিধানিক পদ। একই সঙ্গে সংসদ সদস্য ও মন্ত্রী যদি হওয়া যায়, তাহলে সংসদ সদস্য থেকে সিইসির মতো পদও গ্রহণ করা চলে।
বড় আগ্রহের বিষয়, বাছাই কমিটি গঠন নিয়ে বাংলাদেশের রাজনীতিবিদেরা সাংবিধানিক পদের আড়ালের আমলাতান্ত্রিকতা থেকে বেরিয়ে আসতে পারবেন কি না। এ পর্যন্ত দুই বড় দলই কার্যত আমলাপ্রীতি দেখিয়ে চলেছে। দুটি দলই নাগরিক সমাজকে আস্থায় নিতে পারে না। কেউ কখনো যদি তাদের প্রভাব ও নিয়ন্ত্রণে থাকা প্রতিষ্ঠানের সঙ্গে সম্পৃক্ত না থাকে, তাহলে তারা তাদের উপর নির্ভর করতে পারে না। সে কারণেই যদি কখনো স্বাধীন নিরপেক্ষ কোনো কমিটি বা কমিশন গঠনের কথা আসে, তাহলে তারা সর্বাগ্রে সামরিক বা বেসামরিক প্রশাসনের অবসরপ্রাপ্তদের খুঁজে বের করার প্রবণতা দেখায়। যেকোনো সময় সাংবিধানিক সংস্থাগুলোর দিকে তাকালেই এর সত্যতা খুঁজে পাওয়া যাবে।
সুতরাং বিএনপি এ ধরনের বাছাই-প্রক্রিয়ার কর্তৃত্ব নির্বাচিত জনপ্রতিনিধিদের দখলে নিয়ে আসার কথা ভাবতে পারে। বর্তমান প্রধান নির্বাচন কমিশনার নির্বাচন কমিশন পুনর্গঠনের যে বাছাই কমিটির রূপরেখা প্রকাশ করেছেন, তাতেও আমলাতান্ত্রিকতার ছাপ সুস্পষ্ট। মহাহিসাব নিরীক্ষক ও পাবলিক সার্ভিস কমিশনের সদস্যদের তিনি বেছে নেন। তাঁরা কিন্তু কোনো বাছাই কমিটি দ্বারা নয়, বরং প্রধানমন্ত্রীর একক ইচ্ছায় নিয়োগ পেয়েছেন।
এই বাস্তবতা প্রকৃতপক্ষে সব কটি সাংবিধানিক সংস্থার জন্য গণশুনানিসাপেক্ষ একটি অভিন্ন বাছাই কমিটির গঠনের প্রয়োজনীয়তা নির্দেশ করে। দুদক, মানবাধিকার কমিশন ও তথ্য কমিশনের চেয়ারম্যান ও সদস্যরা তাঁদের নিজ নিজ পদে প্রবেশ করছেন বিভিন্ন ধরনের বাছাই কমিটির আওতায়। অথচ, তাঁদের প্রত্যেকের অপসারণের রাস্তা রাখা হয়েছে অভিন্ন।
শুধু জেনারেল জিয়াউর রহমান করেছেন বলে কত জিনিস ফেলে দেওয়া হয়েছে। আন্তর্জাতিক বিমানবন্দরের নাম বদলে ফেলা হয়েছে। শোনা যায়, চন্দ্রিমা উদ্যান থেকেও জিয়াউর রহমানের কবর সরিয়ে ফেলার চিন্তাও আছে। কিন্তু তাঁর আনা সুপ্রিম জুডিশিয়াল কাউন্সিল বজায় রাখতে তাঁরা লজ্জা পাননি। কারণ, এটা প্রধানমন্ত্রীর ফিট করে গেছে।
প্রধানমন্ত্রীর হুকুম ছাড়া এই কাউন্সিল নড়তে পর্যন্ত পারে না। এ কারণেও দলীয় প্রধানমন্ত্রীবিহীন সরকারের অধীনে নির্বাচনের দাবি গ্রহণযোগ্যতা পাচ্ছে।
দুদক, তথ্য কমিশন ও মানবাধিকার কমিশনের সদস্যরা প্রত্যেকের চাকরি সুনিরাপদ মনে করেন। কারণ, এই তিনটি সংস্থার তিনটি আইনে তিন কিসিমের বাছাই কমিটির বিধান রাখা হয়েছে। কিন্তু তাঁরা প্রত্যেকে জানেন, সকল সাংবিধানিক পদধারীর মতো তাঁদের নিয়োগ ও অপসারণের সোনার কাঠি রুপার কাঠি প্রধানমন্ত্রীর হাতেই।
সংবিধানে এমন বহু স্থান রয়েছে, যেখানে সংসদকে আইন করার কথা বলা হয়েছে। কিন্তু ৪০ বছরেও তাতে হাত দেওয়া হয়নি। ভারতে আন্না হাজারের লোকপাল বিল নিয়ে যখন বহু হইচই হচ্ছে, তখন বাংলাদেশের ন্যায়পাল আইন বহাল থেকেও অকার্যকর।
সংবিধানের ১১৮ অনুচ্ছেদের আইনের দিকে এবার বাংলাদেশের ওয়ার্কার্স পার্টি, সিপিবি প্রভৃতি রাজনৈতিক দলের নজর পড়েছে। তাঁরা কিন্তু ভালোই জানেন যে, এ রকমের আইন তৈরির কথা পিএসসি ও মহাহিসাব নিরীক্ষকের ক্ষেত্রে যথাক্রমে ১৩৭ ও ১২৭ অনুচ্ছেদে লেখা আছে। বিচারপতি নিয়োগের কথা যেমন আছে ৯৫ অনুচ্ছেদে। কিন্তু সবই অচল। অথচ এ নিয়ে তাঁরা কোনো কথাই বলেন না।
আমরা এটাও মনে রাখব, আইন থাকলেও তা তেমন কাজে না-ও আসতে পারে। বাংলাদেশে আমরা আইন বলতে সংসদে পাস করা ‘আইন’ যত সহজে বুঝতে পারি, সুপ্রিম কোর্টের তৈরি করা আইনও যে ‘আইন’, সেটা তত সহজে বুঝতে পারি না। অথচ আইন প্রণয়নের উৎস ব্রিটেনের মতোই শুধু পার্লামেন্ট নয়, উচ্চ আদালতও। বাংলাদেশের সংবিধানই লিখে দিয়েছে, সুপ্রিম কোর্টও আইন তৈরি করতে পারবে। আর সেই আইন সংসদে পাস করা আইনের চেয়ে কোনোমতেই কমজোরি নয়। উভয় আইনেরই সমান গুরুত্ব।
কয়েক দিন আগে বিলিয়া সুপ্রিম কোর্টের নিয়োগে একটি গুরুত্বপূর্ণ নাগরিক মতবিনিময় সভার আয়োজন করেছিল। এই সভায় বিশিষ্ট নাগরিকেরা যথার্থই একটি পূর্ণাঙ্গ আইন তৈরি করার ওপর গুরুত্ব দিয়েছেন। কিন্তু বিচারক নিয়োগে এই সুপ্রিম কোর্ট এই আমলেই আইন তৈরি করেছে। কিন্তু তার লঙ্ঘন ঘটছে। যাঁরা আইন তৈরি করছেন তাঁরাই ভাঙছেন। সে কারণেই বাংলাদেশে দলীয় প্রধানমন্ত্রীর অধীনে নির্বাচন ঝুঁকিপূর্ণ।
তবে দলীয় সরকারের অধীনে নির্বাচন বিপজ্জনক মানেই বিএনপির শর্তে বা যেমনটা ছিল, সেই মডেলের তত্ত্বাবাধায়ক সরকার অপরিহার্য নয়।
এখানেও আমরা মনে রাখব, ওয়ান-ইলেভেনের পর আমরা যখন সুপ্রিম জুডিশিয়াল কমিশন পেয়েছিলাম, তখন খুবই প্রীতি বোধ করেছিলাম। ওই অধ্যাদেশও বিচারক নিয়োগে একটি বাছাই কমিটি উপহার দিয়েছিল। কিন্তু দেখার বিষয় দুটো। ওই বাছাই কমিটি তখনো সবচেয়ে যোগ্যতাসম্পন্ন ও মেধাবীদের বিচারক নিয়োগ করতে পারেননি। স্বজনপ্রীতির বিষ সেখানেও ঢুকেছিল।
প্রশ্ন হলো, এখন আমরা কোথায় যাব? আইন থাকলেও যা, না থাকলেও তা। বাছাই কমিটির মাধ্যমে কোনো সংস্থার নীতিনির্ধারকেরা নিয়োগ পেলেই তাঁরা স্বাধীন হয়ে যাবেন, সেটা বাস্তবতা নয়। কিন্তু এটা ছাড়া চলাও যাবে না।
আমাদের অবশ্যই একটি উপযুক্ত পদ্ধতিগত অবস্থার মধ্য দিয়ে গণতান্ত্রিক প্রতিষ্ঠানগুলোকে শক্তিশালী করতে হবে। সে কারণে বিএনপির উচিত হবে, নির্বাচন কমিশন পুনর্গঠন এবং তত্ত্বাবধায়ক সরকারের প্রতিষ্ঠার মূল কারণের মধ্যে একটা সমন্বয় সাধনের চেষ্টা করা। এতে সন্দেহই নেই যে, নির্বাচনকালে ক্ষমতাসীন দলের প্রধানমন্ত্রীর সাংবিধানিক অবস্থান ও ক্ষমতা অটুট রেখে তাঁর প্রভাবমুক্ত কোনো নির্বাচন কমিশনের কার্যক্রম কল্পনা করতে কষ্ট হয়।
আওয়ামী লীগের দোমড়ানো-মোচড়ানো সংবিধান
বিদেশি বিনিয়োগসংক্রান্ত একটি বিল মন্ত্রিসভায় পাস হলো। বিরোধী দল তার তীব্র বিরোধিতা করল। এমনকি মহাজোটের মিত্ররাও সরকারকে ত্যাগ করল। তবু প্রধানমন্ত্রী সংকল্পবদ্ধ, এ বিল পাস হবেই।
শেষ পর্যন্ত ক্ষমতাসীন জোটের মূল দলটির লৌহমানবী সভানেত্রীকে দেখা গেল, তিনি তাঁর দলের প্রধানমন্ত্রীর পাশে নেই। তাই ওই বিল (এফডিআই) পাস হলো না। এই দৃশ্য সাম্প্রতিক, তবে বাংলাদেশে নয়, প্রতিবেশী ভারতে। প্রধানমন্ত্রী মনমোহন সিংয়ের নেতৃত্বাধীন মন্ত্রিসভার সিদ্ধান্ত উল্টে গেল কংগ্রেস সভানেত্রী সোনিয়া গান্ধীর কারণে। সংসদীয় গণতন্ত্রে এটা বিরল হলেও অসম্ভব নয়। কিন্তু বাংলাদেশের বাস্তবতায় এ রকম ঘটতে পারে না; কল্পনাও করা চলে না।
গত তিন বছরে সরকারের কার্যক্রম নিয়ে বিস্তর আলোচনা হয়েছে। কিন্তু ক্ষমতাসীন দলটি কেমন চলেছে? রাষ্ট্রপতিশাসিত পদ্ধতির চেয়ে সংসদীয় গণতন্ত্রে দলের ভূমিকা জোরালো। কিন্তু দলীয় গণতন্ত্রকে মাথা তুলে দাঁড়াতে দেওয়া হয়নি।
প্রথম আলোর জনমত জরিপ বলেছে, সার্বিক মূল্যায়নে শেখ হাসিনার প্রধানমন্ত্রিত্বকে ভালো মনে করেছেন ৬৪ শতাংশ উত্তরদাতা। কিন্তু দলের প্রতি সমর্থন নেমে এসেছে ৩৮ শতাংশে। বিরোধী দলের নেতা হিসেবে খালেদা জিয়াকে ভালো মনে করছেন ৭৩ শতাংশ উত্তরদাতা। বিএনপি জোটের প্রতি সমর্থন উন্নীত হয়েছে ৪৩ শতাংশে।
দলের চেয়ে ব্যক্তির উজ্জ্বলতম অবস্থায় থাকা সংশ্লিষ্ট দুই ব্যক্তির জন্য সুখকর, কিন্তু গণতন্ত্রের জন্য বিধ্বংসী। আওয়ামী লীগের বিভিন্ন পর্যায়ের কমিটিগুলোর ওপর জরিপ চালালে দেখা যাবে, সংখ্যাগরিষ্ঠই পকেট কমিটি। এগুলো দলের গঠনতন্ত্র চেনে না। কিন্তু যাঁর চেনা থাকলে চলে, তিনি চেনেন। এসব কমিটি দলের সভানেত্রী ও তাঁর সমর্থনপুষ্টদের সন্তোষ অনুযায়ী মেয়াদে টিকে থাকে। মেয়াদোত্তীর্ণ পকেট কমিটিগুলোর উল্লেখযোগ্য অংশ স্থানীয় শাসন, মানবাধিকার এবং আইনশৃঙ্খলা পরিস্থিতির জন্য কোনো না-কোনো মাত্রায় হুমকি।
মহল্লা, ওয়ার্ড, ইউনিয়ন, থানা ও জেলা কমিটি গঠনের যে বিধান আওয়ামী লীগের গঠনতন্ত্রে লেখা আছে, তা মোটামুটি গ্রহণযোগ্য। এই গঠনতন্ত্র উন্নত করার যথেষ্ট সুযোগ রয়েছে। কিন্তু যা আছে, তার মারাত্মক লঙ্ঘন ঘটছে। দলটির গঠনতন্ত্র ও তার বাস্তবতা বিশ্লেষণ করে আমাদের মনে কোনো সন্দেহ থাকে না যে এটি সর্বতোভাবে একটি প্রাইভেট পার্টি হিসেবে চলছে। এখন কলুষিত করার প্রাতিষ্ঠানিকীকরণ হতে চলেছে।
এ দলটির একটি যুক্তি অবশ্য এখনো অকাট্য। সেটি হলো, সেনাছাউনিতে জন্ম নেওয়া বিএনপি (স্পেশাল প্রাইভেট) লিমিটেডের চেয়ে তারা উত্তম অবস্থায় আছে। যদি দলীয় সংবিধানের আলোকে তার বৈধতা কোনো আদালতে পরীক্ষিত হয়, তাহলে বহু জায়গার সাংগঠনিক কার্যক্রম বেআইনি হিসেবে গণ্য হবে। দলীয় সংবিধান অগ্রাহ্য করা, এমনকি পদ্ধতিগতভাবে অকার্যকর করে রাখার জন্য কোনো দণ্ড নেই। বাংলাদেশের ‘স্বাধীন’ নির্বাচন কমিশন এসব তদারকির ক্ষেত্রে এখনো নাবালক, তাকে দায়িত্ব দিয়ে সাবালক করার তেমন কোনো দাবিও সমাজে নেই।
২০১১ সালে বাংলাদেশের রাজনীতির বড় সার্কাস হচ্ছে, জাতীয় সংবিধান স্থগিত বা বাতিলের দায়ে মৃত্যুদণ্ডের বিধান করে দলীয় সংবিধানকে পদপিষ্ট রাখার নীতি বা মনোভঙ্গিতে এতটুকু পরিবর্তন না আনা। জাতীয় সংবিধানের অর্ধশত অনুচ্ছেদের নিন্দা করলে আপনি রাষ্ট্রদ্রোহী হবেন। সে জন্য মৃত্যুদণ্ড আপনার প্রাপ্য। কিন্তু এখানে কতগুলো দলীয় আদর্শগত দিক রয়েছে, যার সমর্থন দলের সংবিধানে নেই। দলের সংবিধান কার্যকর না থাকলে জাতীয় সংবিধান কার্যকর করার দাবি হাস্যকর। দল ও তার রাজনীতি জাতীয় সংবিধান সৃষ্টি করে। জাতীয় সংবিধান দল সৃষ্টি করে না। দল নিকৃষ্ট স্বৈরতান্ত্রিক হলে রাষ্ট্রের সংবিধান উৎকৃষ্ট হতে পারেনা।
সাত বছরের ব্যবধানে ২০০৯ সালে অনুষ্ঠিত কাউন্সিল-পরবর্তী দলীয় সংবিধান আওয়ামী লীগের মন্ত্রিসভা, সংসদীয় দলের সভা ও দলের সর্বোচ্চ নীতিনির্ধারণী ওয়ার্কিং কমিটির সিদ্ধান্ত পর্যালোচনা করলে দেখা যায়, এর মধ্যে কোথাও ভিন্নমত নেই। পুরোটাই সর্বসম্মত। সে কারণে ক্ষমতাসীন সরকার ও দলকে আলাদা করে চেনা যায় না। চেনা যায় একজন ব্যক্তিকে। এতে যদি আমাদের কোনো ক্ষতি না হয়, তাহলে রাষ্ট্রপতি পদ্ধতিতে ফিরে যাওয়াই ভালো।
এ দেশে এক ব্যক্তিকে ঘিরেই সবকিছু। কিন্তু বঙ্গবন্ধু শেখ মুজিবের আমলের চেয়ে দলের অভ্যন্তরীণ গণতন্ত্রের আরও অবনতি ঘটেছে। সভাপতিমণ্ডলীসহ শক্তিধর কমিটিগুলোর মান নিচে নেমেছে। মন্ত্রিত্ব ও দলীয় পদ একসঙ্গে আঁকড়ে ধরা বৈধতা পেয়েছে। অথচ শেখ হাসিনার হাল ধরার আগে গঠনতন্ত্রে তা নিষিদ্ধ ছিল।
এক-এগারোর পরে আওয়ামী লীগের তিন-চতুর্থাংশ আসনে বিজয় লাভের ঘটনা দলনেত্রীর ক্ষমতা আরও নিরঙ্কুশ করেছে। দলে ব্যক্তির প্রভাব আরও বেড়েছে। অনেকটা ‘সামরিক কায়দায়’ ৬৪ জেলায় সম্প্রতি প্রশাসক নিয়োগ করা হয়েছে।
সংবিধানের ১৫তম সংশোধনীর জগাখিচুড়ি দলের সংবিধানে ক্ষমতাসীনরা এবারে কীভাবে ধারণ করে, তা দেখার জন্য আমাদের অপেক্ষা করতে হবে। তত্ত্বাবধায়ক-ব্যবস্থা বাতিলে দলের ভেতরে কোনো দাবি ছিল না। দেশের কোথাও কোনো অঙ্গসংগঠনও এ বিষয়ে রা করেনি। সংসদীয় বিশেষ কমিটিও তা বহাল রাখে। কিন্তু দলের সভানেত্রীর একক সিদ্ধান্তে বাতিল হয়। ১৫তম সংশোধনী বিল পাসের আগমুহূর্তে ওয়ার্কিং কমিটির সভায় বিষয়টি ভূতাপেক্ষ অনুমোদন পায়। ওয়ার্কিং কমিটির ওই সভায় সংসদের উচ্চকক্ষ গঠনের প্রস্তাব উঠেছিল। সভানেত্রী তা নাকচ করেন এই বলে, ওই ব্যবস্থা কেবল ফেডারেল রাষ্ট্রকাঠামোর জন্য প্রযোজ্য। তা যথার্থ যুক্তি নয়।
দুই ব্যক্তিকে একসঙ্গে দল ও সরকারপ্রধান হিসেবে টিকিয়ে রাখার রাজনীতির সঙ্গে তত্ত্বাবধায়ক সরকার রাজনীতির একটি যোগসূত্র আছে। এই সূত্র ছিন্ন করার ওপর বাংলাদেশের গণতন্ত্রের ভবিষ্যৎ নির্ভর করছে। আজ যদি দলের প্রধান হিসেবে একাদিক্রমে দুই বা তিন টার্মের একটি বিধিনিষেধ আরোপ করা হয়, তাহলে সামাজিক রাজনীতিতে একটা মেরুকরণ আসতে পারে। ক্ষমতাসীন দলের শৃঙ্খলা অনেক ক্ষেত্রে ভেঙে পড়েছে। কিছুদিন আগে শ্যামপুরে দলীয় কর্মীদের হাতে দলীয় সাংসদ লাঞ্ছিত হলেন। ফরিদপুরে সাজেদা চৌধুরী ও শ্রমমন্ত্রী মোশাররফ হোসেনের চাপানউতোর প্রকাশ্য। ১৯৯৬ পর্বের মতোই পার্টি অফিস ফাঁকা। অথচ মন্ত্রীদের বাসায় নেতা-কর্মীদের ভিড় প্রচণ্ড। একজন কেন্দ্রীয় নেতা রসিকতা করে বলেছেন, ‘আওয়ামী লীগের নেতা-কর্মীরা শেখ হাসিনার জন্য জীবন উৎসর্গ করতে পারে, কিন্তু দলের স্বার্থে এক পা হাঁটতে রাজি নয়।’ বিভাগীয় পর্যায়ে দলের মহাসমাবেশ করা যাচ্ছে না। বহু জায়গায় দলীয় কোন্দলের কারণে গঠনতন্ত্র-নিষিদ্ধ একটা পূর্ণাঙ্গ পকেট বা অ্যাডহক কমিটি করতে চাইলেও তা করা যাচ্ছে না।
গঠনতন্ত্রমতে, ওয়ার্কিং কমিটির বৈঠক নিয়মিত বসে। কিন্তু মন্ত্রিসভা বা সংসদের চিন্তার বাইরে সেখানে কোনো সিদ্ধান্ত হয় না। তোফায়েল আহমেদ, সুরঞ্জিত সেনগুপ্ত, আমির হোসেন আমু প্রমুখ ওয়ার্কিং কমিটিতে থাকাকালে সমালোচনার একটা সুর ছিল। বিগত কাউন্সিলে তাঁদের উপদেষ্টা পরিষদে নেওয়ার পর এই কমিটির পরিবেশ বদলে গেছে। মতিয়া চৌধুরী নীরব থাকেন। মোহাম্মদ নাসিম কিছুটা সরব থাকলেও তা কাজে আসে না। মন্ত্রিসভার মতোই ৭৩ সদস্যের ওয়ার্কিং কমিটিতে ঠাঁই পাওয়ার ক্ষেত্রে আনুগত্যই ছিল মাপকাঠি। সেখানে অতীতের যেকোনো সময়ের তুলনায় অনায়াসে ‘হাঁ’ জয়যুক্ত হয়।
আওয়ামী লীগের প্রচার ও প্রচারণা সম্পাদক নূহ-উল আলম লেলিন অবশ্য প্রথম আলোকে বলেন, ‘গত কাউন্সিলের পরে দেশজুড়ে আওয়ামী লীগের সদস্য সংগ্রহে বড় ধরনের অগ্রগতি এসেছে। এই প্রথম শর্ত জুড়ে দেওয়া হয়েছে, প্রাথমিক সদস্যপদ গ্রহণ কিংবা তার নবায়ন না করা হলে কেউ কাউন্সিলর হতে পারবে না।’ এরই মধ্যে এক কোটির বেশি মুদ্রিত সদস্যপত্র সরবরাহ করা হয়েছে। আরও ১০ লাখ ফরম ছাপতে দেওয়া হয়েছে। জানা যায়, পরিবর্তিত কোনো অবস্থায় দলীয় কর্মী হিসেবে প্রতিহিংসার শিকার হওয়ার ভয়ে ডিজিটাল ডেটা ব্যাংক করার পরিকল্পনা বাদ পড়ে।
দল পরিচালনায় তহবিলের স্বচ্ছতা ও জবাবদিহি গণতন্ত্রের একটা পূর্বশর্ত। টিআইবি ২০০৯ সালে বাংলাদেশের রাজনৈতিক দলের আয়-ব্যয়ের হিসাবসংক্রান্ত একটি সমীক্ষার ফল প্রকাশ করেছিল। এতে দেখানো হয়, ভারত, নেপাল ও ইন্দোনেশিয়ার চেয়ে বাংলাদেশে এ-সংক্রান্ত আইন উত্তম। কিন্তু প্রয়োগে পিছিয়ে। আওয়ামী লীগ নির্বাচন কমিশনে সম্প্রতি দলের আয়-ব্যয়ের যে হিসাব দিয়েছে, তা অনেকের কাছেই বিশ্বাসযোগ্য নয়। ইসিও সব দলের তথ্য গোপন রাখছে। টিআইবির নির্বাহী পরিচালক ড. ইফতেখারুজ্জামান প্রথম আলোকে বলেন, ‘গত তিন বছরে দুর্নীতি রোধ ও সুশাসন প্রতিষ্ঠায় আওয়ামী লীগের দলীয় সিদ্ধান্তগুলো তাদের দলের কল্যাণ-চিন্তায় নেওয়া হয়েছে বলে আমি বিশ্বাস করি না।’
গত তিন বছরে দেশের দণ্ডবিধি অনুযায়ী আওয়ামী লীগের বহু নেতা-কর্মী শাস্তিযোগ্য অপরাধমূলক কাজে জড়িত হওয়ার খবর প্রকাশ পেয়েছে। কিন্তু শৃঙ্খলাভঙ্গের অভিযোগে কারও বিরুদ্ধে তদন্ত বা শাস্তিদানের ঘটনা বিরল। দল থেকে পারতপক্ষে কাউকে বহিষ্কার না করার ‘ঐতিহ্য’ তারা ধরে রাখছে। অথচ ‘অধিকার’ বলেছে, গত তিন বছরে ‘রাজনৈতিক সহিংসতায়’ ৬০৬ ব্যক্তির মৃত্যু ঘটেছে। এর উল্লেখযোগ্য অংশই শাসকদলীয়। এ সহিংসতায় ছাত্রলীগ-যুবলীগের টেন্ডারবাজি, চাঁদাবাজি ও হল দখলবাজিও অন্তর্ভুক্ত।
বিচারপতি মুহাম্মদ হাবিবুর রহমানের ‘বাজিকররা’ সব দলেই আছে। তারা আসে গঠনতন্ত্রবিরোধী বিরাজনীতিকীকরণের প্রক্রিয়ায়। তাই সর্বনাশা এই বিরাজনীতিকীকরণ বন্ধ করতে হবে। বঙ্গবন্ধু ১৯৭৪ সালে নিজে দলের সভাপতি পদ ছেড়ে দিয়েছিলেন। দলের সভাপতি পদ নেওয়ার জন্য শিল্পমন্ত্রী কামরুজ্জামানকে পদত্যাগ করতে হয়েছিল। সামনে আওয়ামী লীগের কাউন্সিল। এ কাউন্সিলে কি বঙ্গবন্ধুর আদর্শ অনুসরণ করা হবে?
তোফায়েল আহমেদ শনিবার সার্ক তরুণদের সমাবেশে বক্তব্য দিচ্ছিলেন। তাঁকে প্রশ্ন করা হলো, সৎ ও মেধাবীরা কেন রাজনীতিবিমুখ? তোফায়েল বলেন, ‘আমাদের লক্ষ্য জানতাম, স্বাধীনতা আনতে হবে। ঢাকা বিশ্ববিদ্যালয়ের প্রকৌশল বিভাগ কোথায়, তা চিনতাম না। কিন্তু এখনকার অনেক তরুণ ছাত্র টেন্ডারবাজি করে বলে ওই বিভাগ চেনা। তাদের সামনে লক্ষ্য নেই।’ কিন্তু মোক্ষম প্রশ্নের জবাব তিনি এড়িয়ে গেছেন। প্রশ্ন করা হয়েছিল, কেন তরুণেরা দেশের প্রধানমন্ত্রী হওয়ার স্বপ্ন দেখে না?
ডাক ও টেলিযোগাযোগমন্ত্রীর নতুন কীর্তি
নতুন কোনো আইন তৈরির আগে সংশ্লিষ্ট ব্যক্তিদের, মানে স্টেকহোল্ডারদের সঙ্গে আলোচনা করাই সংগত। সেটা যত বেশি সময় নিয়ে যতটা নির্ভুল করা যায়, ততই ভালো। কিন্তু এই সোজা কথাটা আমাদের আমলানির্ভর আইন তৈরির কারখানার লোকজনের মাথায় কিছুতেই ঢোকে না। তাই যে আলোচনা, মত-দ্বিমত আলোচনার টেবিলে হওয়ার কথা, সেটা অনেক সময় চলে যায় আদালতে। তাতে দুটি ক্ষতি—সময় নষ্ট এবং আদালতের ওপর বোঝা বাড়ানো। সংসদের বিতণ্ডা চলে আদালতে। এ রকম একটি অবস্থা সৃষ্টি হয়েছে ১৮৯৮ সালের ডাক বিভাগ আইন সংশোধন ও তার আওতায় বিধি করা নিয়ে।
‘রানার রানার’ গান আর ডাক হরকরার চিরচেনা দৃশ্যপট ধীরে ধীরে বদলে গেল। সুন্দরবন ও এসএ পরিবহনের মতো প্রতিষ্ঠান সরকারি ডাক বিভাগকে প্রায় অপ্রাসঙ্গিক করে দিল। বহুজাতিক কুরিয়ার সংস্থাগুলো ঝাঁপিয়ে পড়ল। কিন্তু তাতে সরকারগুলোর টনক নড়েনি। তা না হলে অবৈধভাবে কুরিয়ার ব্যবসা কী করে ফুলে-ফেঁপে বেড়ে উঠতে দেওয়া হলো?
১৮৯৮ সালের আইনে বলা ছিল, ‘মাশুল নিয়ে ডাক সেবা সরকারই দেবে। অন্যরা দিলে তা আইনত দণ্ডনীয় হবে। কিন্তু জার্মান, ডাচ ও ফরাসি সরকারের ডিএইচএল, টিএনটি ও সোডেক্সি প্রভৃতি দেদার ব্যবসা করেছে। তাদের বেআইনি সেবা নিতে আইনি প্রতিষ্ঠানগুলো শরমিন্দা বোধ করেনি। এই হলো বাংলাদেশ।
এক শতাব্দী পরে সেই আইন যুগোপযোগী করার উদ্যোগ অভিনন্দনযোগ্য। কিন্তু তাতে স্বচ্ছতার ঘাটতি দুঃখজনক। এখানে জনস্বার্থ এতটাই ব্যাপক যে এই আইনের খসড়ার ওপর জনমত যাচাই হতে পারত।
বছরে প্রায় ২২ হাজার কোটি টাকার (মোট গার্মেন্টস রপ্তানির প্রায় ২৭ শতাংশ) বিভিন্ন ধরনের নমুনা প্রেরণ ও পোশাক তৈরিতে ব্যবহূত কাঁচামাল আনার পুরো ব্যবসাটাই করে আসছে বহুজাতিক ওই কোম্পানিগুলো। আমাদের ডাক বিভাগের ভূমিকা প্রায় শূন্য। চার শতাধিক প্লেন থাকা ডিএইচএলের সঙ্গে আমাদের পতাকাবাহী বিমানের পেরে ওঠার কথা বলি না। কিন্তু বাংলাদেশ ডাক বিভাগ ও বিমান কি চাইলে এই বিশাল ব্যবসায়ের একটা ন্যূনতম অংশের সঙ্গেও জড়িত হতে পারত না? দেশে বিদেশি কুরিয়ারদের সংগঠন ইন্টারন্যাশনাল এয়ার এক্সপ্রেস অ্যাসোসিয়েশন অব বাংলাদেশ (আইএইএবি)। এর সদস্যসংখ্যা ৪২। বিজিএমইএ তাদের ওপরই নির্ভরশীল। কারণ ওয়ালমার্ট, জেসিপেনি, হলমার্ক, গোল্ডেন পেনি, পিয়েরে কার্ডিনের মতো তারকা ক্রেতারা তাদের ক্রয় আদেশেই তাদের মাধ্যমে মালামাল পাঠাতে বলে দিচ্ছে। আমাদের ডাক ও টেলিযোগাযোগমন্ত্রী রাজিউদ্দিন আহমেদ হঠাৎ একটা বিপ্লব করে বসলেন। তিনি ওই আইনের আওতায় এমন একটি বিধিমালা করলেন, যা নিয়ে কয়েক মাস ধরে হুলুস্থুল কাণ্ড চলছে। শুধু বিদেশি নয়, দেশি কুরিয়ারগুলোও আপত্তি তুলেছে।
২৯ আগস্ট ২০১০ এফবিসিসিআইয়ের সভাপতি এ কে আজাদ মন্ত্রী রাজুকে লিখেছেন, মেইলিং অপারেটর ও কুরিয়ার সার্ভিস বিধিমালা প্রণয়নের জন্য একটি খসড়া সারসংক্ষেপ কুরিয়ার সার্ভিস অব অ্যাসোসিয়েশন অব বাংলাদেশের কাছ থেকে পেয়েছি। তাদের সঙ্গে গত ২৪ আগস্ট আমরা সভা করেছি। এফবিসিসিআই মনে করে, বিধিমালা চূড়ান্ত করার আগে আলোচনার মাধ্যমে সবার কাছে গ্রহণযোগ্য বিধিমালা প্রণয়ন করা জরুরি। এতে বর্তমান সরকারের ভাবমূর্তি আরও উজ্জ্বল হবে। জনাব আজাদ মন্ত্রীর ব্যক্তিগত উদ্যোগও কামনা করেছিলেন। নথিপত্র যা পেয়েছি তাতে প্রতীয়মান হচ্ছে যে দায়সারা একটা অলোচনা করা হয়েছে।
আমি এর কয়েকটি বিধান দেখে অবাক হয়েছি। যেমন দুই কেজির বেশি যেকোনো ধরনের মুদ্রিত উপকরণ কোনো কুরিয়ার বহন করতে পারবে না। আজকাল অনেক সময় একটি সংবাদপত্রের কপির ওজনও দুই কেজির বেশি হয়।
আইন বলেছে, আন্তর্জাতিক ও অভ্যন্তরীণ কুরিয়ার নিয়ন্ত্রণে একটি লাইসেন্সিং অথরিটি গঠন করতে হবে। কত দিনের মধ্যে করতে হবে, তার কোনো তারিখ নেই। সুতরাং তাড়াহুড়ার বিষয় ছিল না। আইন বলেছে, তিন সদস্য থাকবেন। চেয়ারম্যান নিয়োগ দেবে সরকার। অন্য দুই সদস্য কারা হবেন, সে বিষয়ে আইন নীরব। কুরিয়ার সমিতির দাবি, এই দুজন হবেন স্টেকহোল্ডার থেকে। কিন্তু বাস্তবে ডাক বিভাগের অতিরিক্ত মহাপরিচালকসহ তিনজনই সরকারি।
যুগ্ম সচিব এম এম শওকত আলীকে চেয়ারম্যান করে গঠিত অথরিটির অপর দুজন হলেন ইসমত আরা জাহান এবং এস এস ভদ্র। গতকাল এ বিষয়ে কথা বলেছি জনাব শওকত আলীর সঙ্গে। তাঁর সঙ্গে আমরা একমত যে, সেকেলে আইনকে যুগোপযোগী করা এবং কুরিয়ার ব্যবসায় শৃঙ্খলা আনার চিন্তা থেকেই নতুন বিধিমালা করা হয়েছে। তবে প্রশ্ন হলো, বিধিমালাহীন বেআইনি ৪০ বছরই যখন কাটল তখন কেন এত তাড়াহুড়া করা হলো? সেটা করে লাভ কী হলো? নতুন বিধিমালার সাংবিধানিকতা চ্যালেঞ্জ করে হাইকোর্টে রিট করা হয়েছে। ১২ ডিসেম্বরের মধ্যে সব কুরিয়ারকে জামানতের অর্থ দিয়ে লাইসেন্স নিতে বলা হয়েছিল। এর কার্যকরিতা স্থগিত করা হয়েছে। শুনানি চলছে। হার-জিত যে পক্ষেই হোক, বিষয়টি আপিল বিভাগেও গড়াবে।
২৮ জানুয়ারি ২০১০ সংসদে পোস্ট অফিস অ্যাক্ট ১৮৯৮ সংশোধন করা হয়। কুরিয়ার খাতের আশঙ্কা এখানে সরকারি হস্তক্ষেপের থাবা অত্যন্ত প্রকট। এর নাম শৃঙ্খলা আনার চেষ্টা নয়। আমরা দেখি, জনগণ যখন বেসরকারি কুরিয়ারমুখী, তখন জাতীয় ডাক বিভাগের সব ধরনের স্থাপনা, কাউন্টার ও চত্বর ভাড়া এবং ইজারা দেওয়ার সুযোগ সৃষ্টি করা হলো কেন? মহাপরিচালককে ক্ষমতা দেওয়া হয়েছে, যাতে তিনি কমিশন, ফি ও চার্জের ভিত্তিতে এজেন্ট নিয়োগ করতে পারেন। এমনকি বেসরকারি খাতের সঙ্গে নতুন ব্যবসা করতে পারেন যৌথভাবে। এর উদ্দেশ্য কী? দখলবাজির যুগে এ ধরনের নতুন ব্যবসা কারা পাবে, তাতে রাজস্ব কতটা উসুল হবে, তা নিয়ে প্রশ্ন তোলা অস্বাভাবিক নয়।
কুরিয়ার সমিতির যুক্তি: ডাক বিভাগ সমব্যবসায়ী। তারা আমাদের প্রশাসক হতে পারে না। তারা রেট ঠিক করবে। তাহলে ব্যবসার ধর্ম থাকে? অপারেটরদের পোশাক, লোগো, কর্মঘণ্টাও অথরিটি ঠিক করে দেবে। এমনকি ন্যূনতম মজুরিও। আমরা এর ব্যাখ্যা চেয়ে বলেছি, এটা আমরা গ্রহণ করতে পারি না। কারণ সারা বিশ্বে একই মান ও ব্র্যান্ড বজায় রাখার এখতিয়ার আমাদের আছে।
নতুন আইনে অপরাধের সংজ্ঞা নির্দিষ্ট করা হয়নি। অথচ বলেছে যে প্রথম অপরাধ করলে ৫০ হাজার টাকা, দ্বিতীয় অপরাধ করলে দুই লাখ টাকা জরিমানা। বিধি কখনো মূল আইনকে টপকাতে পারে না। কিন্তু বিধিতে যথাক্রমে পাঁচ লাখ, ১২ লাখ ও লাইসেন্স বাতিলসহ ২৫ লাখ টাকার জরিমানার বিধান করা হয়েছে।
লাইসেন্স অথরিটির চেয়ারম্যান গতকাল জানালেন, ‘বর্তমানে দেশে ছোট-বড় পাঁচ শতাধিক কুরিয়ার আছে। অনেকগুলো আছে, যারা একটি বা দুটি জেলার মধ্যে ব্যবসা করছে।’ অথচ গত ১৩ সেপ্টেম্বর জারি করা ওই বিধি এখন তাদের লাইসেন্স প্রাপ্তির শর্তে বলেছে, ‘রাজধানী ঢাকাসহ অন্যান্য সিটি করপোরেশন এলাকায় ব্যবসায়িক নেটওয়ার্ক থাকতে হবে। অন্তত দুই বছর ব্যবসা চালাতেই হবে।’ কেন থাকবে? কে কবে শুনেছে যে কে কোথায় কত দিন ব্যবসা করবে, তা সরকার এভাবে ঠিক করে দিতে পারে? বলা হয়েছে, কমপক্ষে ২০টি বুকিং ও বিতরণ অফিস থাকতে হবে। কেন? এর মাধ্যমে কী ফায়দা মিলবে? আরও বলা হয়েছে, লাইসেন্সিং কর্তৃপক্ষ কর্তৃক নির্দিষ্ট আয়তন ও মানের গুদামঘর এবং তাতে ‘গ্রহণযোগ্য’ সুবিধা থাকতে হবে।
যারা এসব বিধান লিখেছেন, তাঁদের মহৎ লক্ষ্য থাকলেও বলতে পারি, এগুলো হাস্যকর। তাঁরা হয়তো এই কুরিয়ার ব্যবসায় একটা যুগান্তকারী পরিবর্তন আনতে চেয়েছেন। কিন্তু সেটা বিদ্যমান কুরিয়ার ব্যবসা তছনছ করে দিয়ে। কুরিয়ার খাতে ছোট ও মাঝারি পুঁজি উৎখাত করার একটা বেপরোয়া চেষ্টা লক্ষণীয়। যেমন—গ্রাহক অভিযোগ শোনার প্রতি গুরুত্বদান একটা জনদরদি চিন্তা। কিন্তু বিধি বলেছে, গ্রাহক অভিযোগ ব্যবস্থাপনার জন্য কেন্দ্রীয়ভাবে প্রতিটি মেইলিং অপারেটর ও কুরিয়ার সার্ভিস প্রতিষ্ঠানের ন্যূনতম আট ঘণ্টার জন্য কমপক্ষে একটি কল সেন্টার (বিটিআরসির অনুমোদনসাপেক্ষ) থাকতে হবে। এটা বাস্তবসম্মত?
বস্তুত, উল্লিখিত ধরনের কোনো বিধান কার্যকর করা সম্ভব নয়। আমি জিজ্ঞেস করলাম, এসব বিধান কি আইন মন্ত্রণালয় দেখে দিয়েছে? উত্তর পেয়েছি, নিশ্চিয়ই। তারা ভেটিং দিয়েছে। অর্থ মন্ত্রণালয়েরও অনুমোদন পেয়েছি।
বেসরকারি কুরিয়ারের একটি অংশ অবৈধ হুন্ডি ব্যবসার সঙ্গে জড়িত বলে অভিযোগ আছে। বিদেশি কুরিয়ারগুলো কার্গো ও কুরিয়ারের মধ্যে ফারাক মানতে চায় না। সে জন্য তারা কুরিয়ারের আড়ালে চুটিয়ে কার্গো ব্যবসা করছে। সে জন্য সরকার রাজস্ব থেকে বঞ্চিত হচ্ছে। একটি অনুমান হচ্ছে, কুরিয়ারগুলো ইচ্ছেমতো চলার কারণে সরকার বছরে ২০০ থেকে ৩০০ কোটি টাকার রাজস্ব হারাচ্ছে। সে জন্য সরকারি নজরদারি ও নিয়ন্ত্রণ প্রতিষ্ঠা আবশ্যক।
তবে আশু উদ্বেগ অন্যত্র। বিজিএমইএর ভারপ্রাপ্ত সভাপতি মোহামদ সিদ্দিকুর রহমান গত ১৫ ডিসেম্বর ডাকসচিবকে লেখা চিঠিতে বলেছেন, গত ২৭ নভেম্বর আইএইএবির সভাপতি ডেসমন্ড কুইয়ার কাছ থেকে চিঠি পেলাম। তাঁরা ওই বিধি দেশের সংবিধানের সঙ্গে সংগতিপূর্ণ করে না শোধরালে আন্তর্জাতিক কুরিয়ার ব্যবসা বন্ধ করে দেবে। আমরা তাঁদের সঙ্গে একমত যে বিধিটি ব্যবসাবৈরী। তাঁরা যদি এ নিয়ে দু-তিন দিনের জন্যও ধর্মঘটে যান, তাহলে দেশের অর্থনীতির সর্বোচ্চ বৈদেশিক মুদ্রা অর্জনকারী খাতটি ভয়াবহ বিপর্যয়ের মুখে পড়বে। ১১ নভেম্বর বাংলাদেশ জুট অ্যাসোসিয়েশন ডাকসচিবকে লেখা এক পত্রে বিজিএমইএর ওই অভিমতের সঙ্গে একাত্মতা প্রকাশ করেন।
অথরিটি চেয়ারম্যান আমাকে বলেন, এফবিসিসিআই ও বিজিএমইএর চিঠির কথা জানি। পাট সমিতির কথা এই জানলাম। বললাম, আদালতে শুনানি চলছে বলে আপনারা চুপচাপ বসে থাকতে পারেন না। স্টেকহোল্ডারদের সঙ্গে সংলাপে বাধা নেই। তিনি একমত হলেন। আমরা মনে করি, চুপকে চুপকে আইন করতে গিয়ে ফাঁদে পড়েছেন মন্ত্রী রাজু। নরসিংদীর মেয়র হত্যার পরে তিনি শিরোনাম হয়েছিলেন। বিজিএমইএর আশঙ্কামতে ওই ধর্মঘট সত্যি হলে তিনি আবার শিরোনামে আসবেন। 
বিএনপির চেয়ারপারসনের চীনা-চমক
চীনা সামরিক বাহিনীর সংবাদপত্রের খবর, ১৩ বিলিয়ন ডলার ব্যয়ে ভারত তার সামরিক বাহিনীর আধুনিকায়ন করছে। ১৯৬২ সালের যুদ্ধের পর ভারত তার বিরোধপূর্ণ চীন সীমান্তে বৃহত্তম সেনা সমাবেশ ঘটাচ্ছে। এখানে মোতায়েন থাকবে এক লাখ সেনা।
রাষ্ট্রনিয়ন্ত্রিত চায়না ইনস্টিটিউটস অব কনটেম্পরারি ইন্টারন্যাশনাল রিলেশনসের বিশেষজ্ঞ ফু জিয়াও কিয়াং ওই চীনা দৈনিককে বলেছেন, ‘ভারতের এই সমরসজ্জা চীনকে সামলানোর বৃহত্তর পশ্চিমা পরিকল্পনার অংশ। পশ্চিমারা চীনের প্রতিবেশী দেশগুলোর সঙ্গে তাদের সংঘাত উসকে দিয়ে সুবিধা নিতে চাইছে।’ তবে ওই সংবাদপত্র বলেছে, ভারতের এক লাখ বাড়তি সেনা মোতায়েনের কারণ সামরিকের চেয়ে অনেক বেশি রাজনৈতিক। (হিন্দু, ১০ নভেম্বর, ২০১১)
এই প্রেক্ষাপট অসত্য নয়, আবার এটাই নিরেট চিত্র নয়। সার্কে চীনের বৃহত্তর ভূমিকা রাখার আগ্রহকে চীন-ভারতের বিবাদের আলোকেই বিচার করা যাবে না। বাংলাদেশ সফররত চীনা কমিউনিস্ট পার্টির প্রতিনিধিদলের সঙ্গে আলোচনাকালে বিএনপির চেয়ারপারসন খালেদা জিয়া সার্কে চীনের ‘পূর্ণ সদস্যলাভ’ আশা করেছেন। কিন্তু চীন নিজে তা বলেনি। পাঁচ বছর আগে ভারত আফগানদের সার্কে আনতে চাইলে পাকিস্তান চীনকে পর্যবেক্ষক করে। তখন ভারতের ‘বিস্ময়কর আগ্রহে’ সাড়া দিয়ে যুক্তরাষ্ট্রও তাতে সামিল হয়। এখন চীন সার্কের নিয়মিত শীর্ষ সম্মেলনের অতিরিক্ত একটি শীর্ষ সম্মেলনের আয়োজক হতে চাইছে। সর্বসম্মসত সিদ্ধান্ত ছাড়া এর বাস্তবায়ন অসম্ভব। নতুন সদস্য করতে সার্কের গঠনতন্ত্র শুধরাতে হবে। সুতরাং এ অবস্থায় অন্তর্নিহিত ভারত-বিরোধিতার সুরে অর্থহীন চীনপ্রীতি অনভিপ্রেত।
বিএনপি নেতা ড. আবদুল মঈন খানের মন্তব্য, ‘সার্কের একটি বৃহৎ শক্তি দক্ষিণ এশিয়ার অন্যান্য ছোট রাষ্ট্রকে অব্যাহতভাবে দমিত রাখছে।’ তিনি খালেদা জিয়ার সঙ্গে ওই আলোচনায় অংশ নেন, টেলিফোনে জানতে চাই, সার্কের পূর্ণ সদস্য হতে চীনের কি প্রস্তাব ছিল, নাকি এটা বিএনপির আগ বাড়ানো উদ্ভাবনী প্রস্তাব? ড. খান এ বিষয়ে কথা বলতে অপারগতা জানান।
মার্কিন পৃষ্ঠপোষকতায় অন্ধ ভারত-বিরোধিতার মধ্য দিয়ে বিএনপির জন্ম হয়েছিল। দিল্লি-ওয়াশিংটন বদলেছে। বিএনপি বদলায়নি। জাতীয় স্বার্থে এই বদলটা দরকার।
বহুল আলোচিত বিগ ফোর (ব্রাজিল, রাশিয়া, ভারত ও চীন) রিপোর্টের পূর্বাভাস হচ্ছে, ২০৩২ সালে যুক্তরাষ্ট্র ও চীনের পর ভারত হবে বিশ্বের তৃতীয় বৃহত্তম অর্থনীতি। সিঙ্গাপুরের প্রধানমন্ত্রী সম্প্রতি আশাবাদ ব্যক্ত করেছেন, তাঁরা দুই (ভারত ও চীনের) ডানায় উড়তে চান। বাংলাদেশকেও ‘দুই ডানায়’ ওড়া রপ্ত করতে হবে, সেই সঙ্গে যুক্তরাষ্ট্রেরও মন জোগাতে হবে।
১৯৭৭ সালের দিকে জিয়াউর রহমান যখন চীনের সঙ্গে দোস্তি করেছিলেন, তখন তাঁর ভারতবিরোধী নীতি ছিল উগ্র। সে সময়ের ভারত-চীনের মাত্র দুই মিলিয়ন ডলারের দুমুখী বাণিজ্যটা ২০১০ সালে ৬০ বিলিয়ন ডলার (এর ২৫ বিলিয়নই দিল্লির প্রতিকূলে) অতিক্রম করেছে। ২০১৫ সালে এটা তারা ১০০ বিলিয়ন ডলারে উন্নীত করবে। ভারতে বাংলাদেশের রপ্তানি এখনও এক বিলিয়ন ডলার নয়। চীনের জানিদোস্ত পাকিস্তান ২০১০ সালে চীন থেকে ছয় বিলিয়ন ডলার আমদানি করেছে। রপ্তানি মাত্র এক বিলিয়ন ডলার। চীনা প্রধানমন্ত্রী ওয়েন জিয়াবাও গত ডিসেম্বরে চার শ ব্যবসায়ী নিয়ে ভারতে তাঁর সুপারডুপার হিট সফরে যান। চীনা ও ভারতীয়রা তখন ১৬ বিলিয়ন (ভারতে ২০০৮ সালের মার্কিন এফডিআইর সমান) ডলারের ব্যবসায় চুক্তি সই করেছিলেন।
ঢাকা ও ইসলামাবাদ যথাক্রমে দিল্লি ও বেইজিংয়ের সঙ্গে প্রগাঢ় উষ্ণতা নিয়েও এ ধরণের একটি শীর্ষ সফর কল্পনা করতে অক্ষম। গুজরাটের বিতর্কিত মুখ্যমন্ত্রী নরেন্দ্র মোদি চীন যাচ্ছেন। একে সামনে রেখে গুজরাটে ২৫০০ কোটি রুপি বিনিয়োগে গ্রিনপার্ক বানাতে চীনারা সমঝোতা স্মারক সই করল গত সপ্তাহে। যুক্তরাষ্ট্রের সঙ্গে দিল্লির দোস্তির কারণেও চীন-ভারতের বাণিজ্যের বাড়বাড়ন্তে ঘাটতি পড়েনি। সুতরাং ভারতকে দেখিয়ে দেওয়ার মনমানসিকতা থেকে যাঁরা ঢাকায় সার্কে চীনের অন্তর্ভুক্তি চাইছেন, তাঁরা বোকার স্বর্গে বাস করছেন।
সার্কে চীনের বৃহত্তর ভূমিকা রাখার বিষয়ে ভারতের শীতল মনোভাবের সরকারি বক্তব্য আমাদের নজরে আসেনি। বরং সার্কের আদ্দুসিটি ঘোষণায় ‘ডায়লগ পার্টনার’ ইস্যু আলোচনা করতে ভারতের সম্মতি লক্ষণীয়। সার্কের এক জ্যেষ্ঠ কূটনীতিক দ্য স্ট্রেইট টাইমসকে বলেছেন, ‘চীন আসিয়ানের মতো সার্কের আট সদস্যের সঙ্গে বছরে একটি অতিরিক্ত শীর্ষ সম্মেলনে বসতে আগ্রহী। তাদের এই আগ্রহ ভারতকে অসন্তুষ্ট করেছে; এবং আমরা বেশির ভাগ সদস্যই চুপচাপ দেখে যাচ্ছি। কারণ, আমরা দিল্লিকে অসন্তুষ্ট করতে চাই না।’ চীন ও ভারত পূর্ণ সদস্য না হয়েও আসিয়ানে একাকার হচ্ছে। চীন আসিয়ান প্লাস থ্রি-র সদস্য। চীন ও ভারত সেখানে অবাধ বাণিজ্য চুক্তি সেরেছে। বিশ্ব দাবাখেলার মধ্য দিয়ে এভাবে সবাইকে নিয়েই আসিয়ানের জয়যাত্রা অব্যাহত। তার কমন মার্কেট হচ্ছে ২১০৫তে।
আরও বহু আন্তর্জাতিক ও আঞ্চলিক ফোরামে ভারত ও চীন একত্রে সক্রিয় রয়েছে। ১৯৯৬-এ সাংহাই কো-অপারেশন অর্গানাইজেশন এসসিও চীনসহ পাঁচটি দেশ নিয়ে গঠিত হয়। কথা ছিল, সাংহাই সীমান্ত সন্নিহিত দেশগুলোর আঞ্চলিক জোট হবে এটি। চার বছর পর এর পর্যবেক্ষক হয়েছে ভারত, পাকিস্তান ও ইরান। ভারত এখন এই সংস্থার পূর্ণ সদস্যপদ পেতে উদগ্রীব। চীন ভারতকে সদস্যভুক্ত করতে রাজি হয়েছে।
মাহাথির মোহাম্মদের স্বপ্নপ্রসূত ইস্ট এশিয়া সামিটেও (ইএএস) একই চিত্র। আসিয়ানের ১০টি দেশ ছাড়া এতে ভারত ও চীন আছে। তবে প্রফেসর এস ডি মুনি তাঁর এক গবেষণাপত্রে দেখান, চীন প্রথমে ভারতকে নিতে ‘দ্বিধান্বিত’ থাকলেও পরে রাজি হয়েছে। উইকিলিকস সূত্রে পাওয়া মার্কিন কনসাল ব্লেকের ২০০৫ সালের দিল্লির বার্তায় লেখা: ‘চীন যেহেতু ইএএসে ভারতের পূর্ণ সদস্যপদ কবুল করেছে, দিল্লি তাই সার্কে চীনের পর্যবেক্ষক মর্যাদা মানছে।’
আমরা কানেকটিভিটির কথা বলি। এবং সেখানে এখন আওয়ামী লীগের সঙ্গে বিএনপির অবস্থান প্রায় অভিন্ন। ১৯৯৯ সালে কুনমিংয়ে বেসরকারিভাবে গঠিত হয় বাংলাদেশ, চীন, ভারত ও মিয়ানমারকে নিয়ে একটি ফোরাম। গত জানুয়ারিতে এ ফোরাম কুনমিং-মান্ডালে-ঢাকা-কলকাতা অর্থনৈতিক করিডর প্রতিষ্ঠায় অঙ্গীকার করেছে। ওই সম্মেলনে ভারতীয় নাগরিক সমাজের প্রতিনিধি এরিক গনজালেস (ভারতের সাবেক রাষ্ট্রদূত) চীনা সহায়তায় চট্টগ্রাম বন্দরের উন্নয়নকে স্বাগত জানান। যদিও এখন জানা যায়, ভারত ও যুক্তরাষ্ট্র আওয়ামী লীগের প্রস্তাবমতে চীনকে দিয়ে গভীর সমুদ্রবন্দর স্থাপনে একটা অস্বস্তিতে আছে। এর আগে শেখ হাসিনার সরকার যুক্তরাষ্ট্রের সঙ্গে ‘সোফা’ চুক্তি করতে পারেনি ভারতের আপত্তির কারণে। এখন দিল্লি-ওয়াশিংটন সাধারণত একই সোফায় বসতে স্বাচ্ছন্দ্য বোধ করে।
প্রধানমন্ত্রী শেখ হাসিনা ভারত সফরে গেলে হংকং থেকে ফিলিপ বাউরিং লিখেছিলেন: ভূরাজনৈতিক অবস্থানই বাংলাদেশকে তার বৃহৎ প্রতিবেশী ভারতের ওপর বড় নির্ভরশীল করেছে। তবে ভারত এটা বুঝতে শুরু করেছে যে বাংলাদেশের সঙ্গে দাদাগিরি করলে তার নিজের অন্যান্য সমস্যা আরও নিকৃষ্ট হতে পারে (নিউইয়র্ক টাইমস, ১১ জানুয়ারি ২০১০)।
এটা বড় পরিহাসের হবে যে চীন ও ভারত সব কৌশলগত সমীকরণ, সব সন্দেহ-সংশয় বজায় রেখেই শত শত বিলিয়ন ডলারের ব্যবসা করবে; আসিয়ানে, এসসিওতে, ইএএসে মেলবন্ধন গড়ে তুলবে আর তাদের একান্ত প্রতিবেশীরা সেটা চেয়ে চেয়ে দেখবে। যুক্তরাষ্ট্র কিন্তু স্পষ্ট বলে দিয়েছে, তাদের দেশের বিনিয়োগ (এফডিআই) চীন কিংবা ভারতে নয়, শুধুই আসিয়ানের জন্য। বারাক ওবামা হনলুলুর অ্যাপেক বৈঠকে আসিয়ান নেতাদের তোয়াজ করলেন। আন্তপ্রশান্ত অর্থনৈতিক জোন গঠনের রূপকল্প দিলেন। অভ্যন্তরীণ রাজনীতির খিদে মেটাতে মঙ্গলবার চীনের বাণিজ্য ও মুদ্রানীতির বিরুদ্ধে ওবামা তীব্র খেদোক্তি করেছেন। এ রকম প্রায় অসার তর্জনগর্জনকে আমরা সম্ভবত বেশি মনে রাখি। ২০১০ সালে চীনে যুক্তরাষ্ট্রের রপ্তানি ৯১ বিলিয়ন ডলার, আর চীন থেকে তার আমদানি কত? ৩৪৬ বিলিয়ন ডলার। এ সময়ে ভারতে যুক্তরাষ্ট্রের রপ্তানি ১৯ বিলিয়ন ডলার। ভারত থেকে আমদানিটা চীনের তুলনায় বারো ভাগের এক ভাগ মাত্র ২৯ বিলিয়ন ডলার।
ঢাকা বিশ্ববিদ্যালয়ের আন্তর্জাতিক সম্পর্ক বিভাগের চেয়ারম্যান ড. দেলোয়ার হোসেন যদিও মনে করেন, ‘সার্কে চীনের সদস্যপদ বিবেচনার সময় এখনই নয়। ভারত ও অন্যরা এর বিরোধিতা করবে।’
কিন্তু প্রশ্ন হলো, যাই ঘটুক তাতে আমাদের কী এসে যায়? ড্রাগন ও হাতির কসরৎ আমরা কি চেয়ে চেয়ে দেখব?
তবে সার্ক খাঁচায় ঢুকতে ‘ড্রাগনের’ নয়া আগ্রহ আমাদের নানা কারণে কৌতূহলীও করে। মূল কারণ পানিসম্পদ। আমরা গত চার দশক পানি নিয়ে শুধু ভারতের সঙ্গে আলোচনা করেছি। শিগগির এই চিত্রটি বদলাতে পারে। দেখা যাবে, চীনের ‘পানি প্রভুত্ব’ নিয়ে সোচ্চার হতে ভারত অভিন্ন অববাহিকার বাংলাদেশ ও নেপালকে কাছে পেতে চাইছে। মেটগে ব্রহ্মপুত্রের ওপরে চীন ৩৮ হাজার মেগাওয়াট বিদ্যুৎ তৈরির জন্য বাঁধ তৈরি করবে। বিশ্বের বৃহত্তম ‘থ্রি জর্জেস ড্যামের’ চেয়ে উচ্চতায় সেটা দ্বিগুণ হবে। তিস্তা মরে যাবে। দিল্লির সেন্টার ফর পলিসি রিসার্চের অধ্যাপক ব্রমা চেলানি লিখেছেন, ‘চীন কখনো তার প্রতিবেশীর সঙ্গে পানিচুক্তি করেনি। চীনের কাছ থেকে সর্বাগ্রে তার পানিনীতি আশা করি, সে জন্য তার সার্কের পূর্ণ সদস্য হওয়ার দরকার নেই।’ মওদুদ আহমদ লেখককে বলেন, ‘নেপালি প্রধানমন্ত্রীর সঙ্গে পানিসম্পর্কিত আলোচনায় প্রধানমন্ত্রী শেখ হাসিনা চীনের অন্তর্ভুক্তির কথা উল্লেখ করেছেন। এটা তাৎপর্যপূর্ণ।’
বিএনপির স্থায়ী কমিটির একজন সদস্য নিশ্চিত করেন যে চীন সার্কের পূর্ণ সদস্য হতে চায়নি। চীনাদের আস্থাভাজন রাশেদ খান মেনন লেখককে বলেন, ‘তারা কখনোই সদস্য হতে চায়নি।’ মনে হচ্ছে, বিএনপি নেত্রী নতুন এক চীনা-চমক দিলেন।
দুই দল বুঝলে দেশের মঙ্গল, মাতবরের মাথায় ছাতি ধরে নিজের কদর বাড়ানোর কৌশল বাসী হয়ে গেছে। যে কারো প্রতি অন্ধ অনুরাগ আত্মঘাতী।
মোদ্দা কথা হল দুই দলকেই পররাষ্ট্রনীতিতে অভিন্ন অবস্থান নিতে হবে, গলাগলি না হলেও গালাগালির ভিত্তিতে নয়। ই-মেইলে ইলিনয় বিশ্ববিদ্যালয়ের সরকার ও রাজনীতি বিভাগের প্রধান ড. আলী রীয়াজের মন্তব্য, ‘এ অঞ্চলে ভারত-যুক্তরাষ্ট্র সমীকরণ দীর্ঘস্থায়িত্ব পাবে।’
অর্থনীতিবিদ নুরুল ইসলাম ১৪ নভেম্বর প্রথম আলো কার্যালয়ে চীন, ভারত ও বাংলাদেশের বাণিজ্য ও পানিসম্পদ নিয়ে মতবিনিময় করছিলেন। এ সময় তাঁর মন্তব্য, ‘বৃহৎ রাষ্ট্রের তরফে সুবিধা পেতে দুর্বল রাষ্ট্রের উচ্চতর ধীশক্তি, কূটনেতিক উৎকর্ষ থাকতে হবে।’
বাংলাদেশ এখানটাতেই মার খাচ্ছে নয় কি?
সুষ্ঠু নির্বাচনের পঞ্চসালা প্রকল্প!
তত্ত্বাবধায়ক সরকারের পুনরুজ্জীবন কিংবা নির্বাচনী সংস্কারের নামে শুধু আইন বা সংবিধান শোধরানো নয়, একই সঙ্গে গড়তে হবে সুষ্ঠু রাজনৈতিক সংস্কৃতি। কিন্তু পুরো দেশ যেন হাঁ করে আছে, আসমান থেকে টুপ করে তত্ত্বাবধায়ক সরকার পড়বে। সর্বত্র একটা কী হচ্ছে কী হবে অবস্থা। কিন্তু অনেকেই খেয়াল করছেন না, সরকার ত্রয়োদশ সংশোধনী ফিরিয়ে দিলেও সংকট যেই তিমিরে, সেই তিমিরেই থাকবে। প্রধান উপদেষ্টা কে হবেন, তার উত্তর কারও জানা নেই।
বেগম খালেদা জিয়ার রোডমার্চ ঢাকাতেও আসবে। প্রধানমন্ত্রী শেখ হাসিনা এর আগে হাজার দুয়েক গাড়ি নিয়ে যাঁরা বগুড়ার রোডমার্চে অংশ নিয়েছিলেন, তাঁদের গাড়ি কেনার হিসাব আদায়ের কথা বলেছিলেন। কিন্তু তা নেওয়া হয়নি, কখনো নেওয়া হবে না। কারণ, তিনি জানেন তাঁর দলও ওইভাবে চলে এবং চলবে। নির্বাচন অনুষ্ঠানের মচ্ছবটাও আসে এ রকম গাড়িবহরে চড়ে। গাড়িওয়ালা ও টাকাওয়ালারা মনোনয়ন বাগিয়ে নেন। শেখ হাসিনা এই গাড়ি কেনার উৎস জানার যে আকুতি প্রকাশ করেছিলেন, সেটাই আসলে অমৃত। তাঁর গরলটুকু উগরে অমৃত পান করতে হবে। আর পান-পেয়ালাটা তুলে নিতে হবে নির্বাচন কমিশনকেই। কিন্তু এই কমিশনের তো আয়ু শেষ।
ওই গাড়িবহরের ট্রাক ও বাসভর্তি ‘জনতা’ জোগাড় করে ‘ঐতিহাসিক’ সভা করার অপসংস্কৃতিতে আঘাত হানাই হতে হবে অবাধ ও সুষ্ঠু নির্বাচনের চাবিকাঠি। দলীয়, নির্দলীয়, তত্ত্বাবধায়ক, অন্তর্বর্তীকালীন কিংবা জাতিসংঘের তদারকিতেই নির্বাচন হোক, ওই সংস্কৃতিটা না পাল্টালে আমরা নির্বাচিত স্বৈরশাসন থেকে গণতন্ত্রে উতরাতে পারব না।
নির্বাচন কমিশনের আসন্ন পুনর্গঠন, মানে তিন-চারটা মাথা যদি দুই বড় দলের মতৈক্যে একত্র করা সম্ভব হয়, তাহলে আমরা ধেই ধেই করে নাচব। কিন্তু দরকার কমিশনের বর্তমান বাস্তব কার্যক্রমের খোলনলচে বদলে দেওয়া। যেটার মডেল হতে পারে যুক্তরাষ্ট্রের ফেডারেল ইলেকশন কমিশন বা এফইসি।
গাড়িবহর ও মিছিল-সমাবেশ করতে এবং দল চালাতে টাকা লাগে। কালোটাকা শেয়ারবাজারে স্বাগত। দল চালাতেও স্বাগত। কিন্তু তার তথ্যটা জনগণের সামনে স্পষ্ট হতে হবে।
কোন দল কখন কত টাকা কীভাবে ওড়ায়, কে কত দলকে চান্দা দেয়, কারা কীভাবে নির্বাচনের ‘খাই-খরচা’ মেটায়, সেটাই যুক্তরাষ্ট্রের ফেডারেল নির্বাচন কমিশনের (এফইসি) কাজ। বাংলাদেশে সাম্প্রতিককালে দলের নিবন্ধনসূত্রে ও নির্বাচনী রিটার্ন দাখিলের নামে যেটুকু আয়-ব্যয়ের হিসাব নেওয়া হচ্ছে, তা নিতান্ত কাগুজে। দুই বছর ধরে দুই বড় দল তাদের কমবেশি চার-পাঁচ কোটি টাকার আয়-ব্যয়ের হিসাব গোপনীয়তা বজায় রেখে কমিশনে জমা দিয়েছে। কমিশনও তা গোপন রেখেছে। দুই দলের ব্যাংক হিসাব কোথায় কয়টি আছে, কারা তাতে টাকা দেয়, তা আমরা জানি না। অথচ এটা জানলে ব্যক্তি ও গোষ্ঠীর ‘স্বার্থের সংঘাত’ ধরা পড়ে। বড় বড় রুই-কাতলা বড় চান্দা দিয়ে কীভাবে মন্ত্রিত্ব কিংবা বড় ব্যবসায় ডিল বাগিয়ে নিচ্ছে, আমরা তা জানতে পারি না।
ভারত ও পাকিস্তানের মন্ত্রিসভার সম্পদ বিবরণ ওয়েবসাইটে পাওয়া যায়। ড. মনমোহনের পাঁচ কোটি ও গিলানির সম্পদ দুই লাখ রুপি। বাংলাদেশের এমন অফিশিয়াল ওয়েবসাইট নেই। সম্পদের বিবরণী প্রকাশে সরকারি দল নির্বাচনী অঙ্গীকার করেও কার্যত তা পূরণ করেনি।
গণমাধ্যমে, সভা-সেমিনারে, সুশীল সমাজের স্তোত্র পাঠে অবাধ ও সুষ্ঠু নির্বাচন নামের পঞ্চসালা প্রকল্পের কোরাস একটা মানসিক ব্যাধিতে পরিণত হয়েছে। এটা একটা ফাঁদ। আমরা সবাই সেই ফাঁদে পড়ে খাবি-খাচ্ছি। নারায়ণগঞ্জ নির্বাচনে কতগুলো মিডিয়া কত ঘণ্টা ও কী পরিমাণ বিনিয়োগ করেছিল, সে হিসাব কেউ রাখে না। এক দিনে ৩০০ আসনে নির্বাচন হলে এই মিডিয়া-মনোযোগ ৩০০ ভাগে ভাগ হবে।
আমাদের প্রচলিত রাজনীতি ও নির্বাচনী সংস্কৃতির উন্নতি করতে হলে, ওই ফাঁদ থেকে বেরোতে হলে ১৯৭৫ সালে মার্কিন কংগ্রেস যে আইন করেছে, সেই আইন করতে হবে। ওই আইন বলেছে, এফইসির দায়িত্ব হবে রাজনৈতিক দলগুলোর খায়-খরচার তদারকি করা। আমরা সোনার হরিণের পেছনে ছুটছি। নির্বাচনে কালোটাকা বন্ধ করতে হবে। এটা যেন একটা মামাবাড়ির আবদার। আমরা এতটাই বাগাড়ম্বরে আসক্ত যে, নির্বাচনে কালো টাকা ও পেশিশক্তির খেলা বন্ধের জিগির তুলি, কিন্তু তা প্রতিহত করতে কোনো পদ্ধতিগত পথ অবলম্বনের চিন্তাও করি না।
রাজনৈতিক দলগুলোকে আর ‘ছাড়া গরু’ হিসেবে চলতে দেওয়া যাবে না। এর বার্ষিক আয়-ব্যয় বাংলাদেশের যেকোনো বৃহৎ কোম্পানির চেয়ে কম হবে না। তবে দলীয় চাঁদা ও তহবিল গঠনকে ইতিবাচক হিসেবে দেখেই নির্বাচন কমিশনের কাজে পরিবর্তন আনতে হবে। পশ্চিমবঙ্গের গত নির্বাচনে দলগুলোর ব্যাংক হিসাবের সঙ্গে সভা ও পোস্টার ছাপানোর খরচ খাতায় লিখে তা কমিশনের কর্তাদের দিয়ে অনুমোদন করিয়ে নিতে হয়েছিল। এরকম ব্যবস্থা বছরজুড়ে করতে হবে।
ব্যবসায়ী-শিল্পপতি গোষ্ঠী নিশ্চয় তার স্বার্থসিদ্ধির আশায় পার্টির ফান্ডে চাঁদা দিতে পারে। এবং সেটা দুনিয়ার সব গণতন্ত্রে কমবেশি ঘটে। একে বন্ধ করা যাবে না। যেটা করতে হবে সেটা হলো, এটা প্রকাশ করতে হবে।
ভারতের নির্বাচন কমিশনের ইতিমধ্যে হুঁশ হয়েছে। তারা দেখেছে, বাক্সভরা ভোট শান্তিতে গুনতে ও ঘোষণা দিতে পারাই অবাধ ও সুষ্ঠু নির্বাচন নয়, স্বচ্ছতা ও সততা একটা সাংবাৎসরিক প্রক্রিয়া। তাই ভারতের প্রধান নির্বাচন কমিশনার এস ওয়াই কুরেশি গত ৬ ফেব্রুয়ারি চণ্ডীগড়ে বলেন, দলগুলোকে তাদের সম্পদের বিবরণী দিতে হবে। আর ভারতের মহাহিসাব নিরীক্ষককে দলগুলোর হিসাব নিরীক্ষা করতে হবে। এই ব্যবস্থা বাংলাদেশে অবিলম্বে চালু করতে হবে। এ জন্য বাংলাদেশ সংবিধানে সংশোধনী আনতে হবে না। শুধু ১২৮ অনুচ্ছেদের ৩ দফার আওতায় সংসদে একটি আইন পাস করতে হবে।
দি ইনস্টিটিউট অব চার্টার্ড অ্যাকাউন্ট্যান্ট অব ইন্ডিয়া ইতিমধ্যে ভারতের নির্বাচন কমিশনের কাছে রাজনৈতিক দলগুলোর নিরীক্ষা বিষয়ে একটি প্রতিবেদন জমা দিয়েছে। আমাদের এখানে নির্বাচন কমিশন প্রতিষ্ঠানগতভাবে এখনো এ নিয়ে ভাবেনি। তবে ইনস্টিটিউট অব চার্টার্ড অ্যাকাউন্ট্যান্ট অব বাংলাদেশ আইসিএবির সেক্রেটারি জানালেন, এ বিষয়ে নির্বাচন কমিশনার সাখাওয়াত হোসেনের সঙ্গে তাঁর কথা হয়েছিল। তিনিও জানালেন, কমিশন নয়, এ বিষয়ে তিনি ব্যক্তিগতভাবে কিছু কথাবার্তা চালিয়েছিলেন। কিন্তু এটা আর এগোয়নি।
নির্বাচন কমিশন যদি স্রেফ এক দিনের ভোট গ্রহণ ও তার ফল প্রকাশ করার দায়িত্ব পালনের ম্যান্ডেটসর্বস্ব সংস্থা হয়, তাহলে এ দেশ কখনোই শান্তিপূর্ণ ক্ষমতা হস্তান্তরের টেকসই ব্যবস্থার জন্ম দিতে পারবে না। পুরো বছর দলগুলোর কার্যক্রম নিজেদের মতো চলতে দিয়ে, হঠাৎ কয়েক সপ্তাহের জন্য সিনা টান করে সন্ত্রাস ও সন্ত্রাসীমুক্ত নির্বাচন পাওয়ার আদিখ্যেতা ও সৎ প্রার্থী আবিষ্কারের উদ্বাহু নৃত্য বন্ধ করতে হবে।
কোনো নির্বাচন কমিশন বা কোনো নির্বাচনকালীন সরকার এতটা শক্তিশালী হতে পারে না, যাতে মনে হতে পারে দুই বড় দলের দ্বারা ধারাবাহিকভাবে সৃষ্ট রাজনৈতিক সংস্কৃতি তারা আচানক বন্ধ করতে পারবে। বিদ্যমান আইন সঠিকভাবে ব্যবহার করা সম্ভব হলে কালোটাকা ও পেশিশক্তিনির্ভর যে মনোনয়ন ব্যবস্থা গড়ে উঠেছে, সেখানে বিরাট ধস নামারই কথা, কিন্তু ব্যক্তিকেন্দ্রিক কায়েমি নেতৃত্বের কারণে সেটা ঘটছে না।
আওয়ামী লীগ ও বিএনপির গঠনতন্ত্রে নির্বাচন কমিশন নামের শব্দ যে নেই, তা কিন্তু নয়। এখন দলীয় সংবিধান আর রাষ্ট্রের সংবিধানের মধ্যে একটা কার্যকর সম্পর্ক সৃষ্টি করতে হবে। দলের সংবিধান এমনভাবে বাস্তবায়িত হতে পারবে না, যা প্রকারান্তরে জাতীয় সংবিধানের চেতনাকে নস্যাৎ কিংবা প্রত্যাখ্যান করে। দলীয় সংবিধানের আওতায় কোনো অবস্থাতেই অ্যাডহক ব্যবস্থা চলতে পারবে না। দুই দলের সংবিধান বর্তমানে যেটি যে অবস্থায় রয়েছে, সেটিকে ভোটাভুটিবান্ধব করে গড়ে তুলতে হবে। ভোটাভুটির প্রক্রিয়ায় যাঁরা জিতে আসবেন, তাঁদের মধ্য থেকে আনুগত্য দেখানোর লোকের ঘাটতি পড়বে না। প্রতিটি পর্যায়ের নির্বাচনে নির্বাচন কমিশনের প্রতিনিধিত্ব থাকবে, নির্বাচন কমিশনের রেজিস্টারে নির্বাচিত জেলা ও উপজেলা কমিটির অস্তিত্ব থাকবে। এই ব্যবস্থা চালু না করা হলে বাংলাদেশের নির্বাচনী সংস্কৃতিতে কোনো পরিবর্তন ত্বরান্বিত হবে না।
তত্ত্বাবধায়ক সরকারব্যবস্থা থাকুক আর না-ই থাকুক, বাংলাদেশের সমাজের গণতন্ত্রায়ন ছাড়া রাজনৈতিক ব্যবস্থার ভেঙে পড়া রোগ সারানো যাবে না। একটি নির্বাচিত সরকারের পাঁচ বছরের মেয়াদে নির্বাচন কমিশনকে বছরজুড়ে নানা স্তরের নির্বাচন অনুষ্ঠান সম্পন্ন করতে হয়। আওয়ামী লীগ তত্ত্বাবধায়ক সরকারব্যবস্থার অপসারণ ঘটিয়ে কোনো বিকল্প রাজনৈতিক সংস্কার কর্মসূচি জনগণের সামনে উপস্থাপন করছে না। এতে শূন্যতা তৈরি হচ্ছে। আর এই শূন্যতার ফলে জনগণের কাছে তত্ত্বাবধায়ক সরকারব্যবস্থা বিলোপের সরকারি সিদ্ধান্ত গ্রহণযোগ্য বলে প্রতীয়মান হতে পারছে না। অথচ সেটা খুবই প্রয়োজন।
ঢাকা মহানগর বিভক্তকরণে ‘জেরিম্যান্ডারিং’ (১৮১২ সালে বস্টনের গভর্নর সিনেটর জেরির রাজনৈতিক স্বার্থে নির্বাচনী এলাকা ভাগ করা থেকে নামকরণ) দেখছি, কিন্তু তাতে নতুন করে শুরুর একটা বিরাট সুযোগ সৃষ্টি হয়েছে। এখন নতুন করে রাজনৈতিক দলগুলোকে তাদের সাংগঠনিক জেলা গঠন করতে হবে। সুতরাং এখনই সুযোগ নির্বাচন কমিশনকে এই ভাঙচুর প্রক্রিয়ার সঙ্গে যুক্ত করা। এটি একটা পরীক্ষামূলক পাইলট মডেল হতে পারে। দুই দলের উচিত হবে নির্বাচন কমিশনকে নতুন সাংগঠনিক কমিটিগুলোর নির্বাচন করার দায়িত্ব দেওয়া। তত্ত্বাবধায়ক সরকারব্যবস্থা বিলোপ করে জনগণের মধ্যে আওয়ামী লীগ যে আস্থাহীনতা সৃষ্টি করেছে, অনাস্থার রাজনৈতিক সংস্কৃতি তৈরি করেছে, সেটা কাটিয়ে উঠতে তার উচিত হবে নির্বাচন কমিশনকে সাংগঠনিক দলীয় জেলা-উপজেলাগুলোর কমিটি নির্বাচনে সম্পৃক্ত করা। আগামী ১০ বছর গোপন ব্যালটে দলীয় কমিটির নির্বাচনব্যবস্থা জেলা পর্যন্ত সীমিত রাখা যেতে পারে। ভোটার আইডির মতো দলগুলোর কর্মীদের জন্যও আইডি করে দেওয়ার মতো বিষয় ভাবা যায়। আইডি কার্ড ছাড়া দলগুলোকে ‘ছাড়া গরু’ মনে হয়। দুটো দলে খুব সহজেই সন্ত্রাসী ও দুর্নীতিগ্রস্তরা সহজে মিশে যেতে পারছে।
    কারো সাথে আলোচনায় নয়, সরকারী লোক নিয়োগ হওয়া উচিৎ নির্দিষ্ট নীতিমালায়, যাকে নিয়োগ দিবে অবশ্যই সরকার, অন্য কেহ নয়। আর নিয়োগকৃত র্বক্তি তার অর্পিদ দায়িত্ব সততা, দান দাক্ষিনায় নয়, দায়িত্ব পালন করবে, নির্দিষ্ট নিয়ম, নীতিমালায়। এগুলি আমরা সাধারণ মানুষকে বুঝতে হবে, আমাদের মমনশীলতা পরিবর্তন হতে হবে। মনে রাখতে হবে কাঠ মোল্লা বিশ্বের কোন দেশেই পাওয়া যাবে না। কোন কাঠ মোল্লাই তার ব্যক্তিগত সততা, দয়া, দাক্ষিনা উপর নির্বাচন পরিচালনা করতে পারে না। বিশ্বের কোন দেশেই সততার উপর নয়, তারা কার্যসম্পাদন করে নির্দিষ্ট নীতিমালায়, আইন অনুসারে। 
    একতরফা কিংবা দ্বি তরফ, কারো সাথে আলোচনা করে নয়, ইসি নিয়োগ হওয়া উচিৎ নির্দিষ্ট নীতিমালায়, এবং যে কেহই নির্দিষ্ট নীতি মালায় ইসির দায়িত্ব পালন করতে পারে। কিন্তু আমরা বাঙ্গালী সব সময় নিরপেক্ষ খুজি এটি মুলত সমস্ত সমষ্যার মূল। আমরা নিরপেক্ষ নয়, চাই একজন ইসি যিনি নির্দিষ্ট নীতি মালায় নিয়োগ হবে, যাকে নিয়োগ নিবে সরকার, এবং উক্ত ইসি নির্দিষ্ট নীতি মালায় তার উপর অর্পিত দায়িত্ব গুলি সুচারু ভাবে সম্পাদন করতে দায় বদ্ধ থাকবেন। তখন তার নিরপেক্ষতা নিয়ে প্রশ্ন নয়, প্রশ্ন উঠবে নীতিমালা নিয়ে। তাহলেই হবে কার্য সম্পাদনের কার্যকর পদক্ষেপ। শুধু কাঠ মোল্লা খুজে খুজে দেশের ক্ষতি করার কোন মানে হয়। 
    অনেকেই বলছেন, বিতর্কিত ব্যক্তি, কিন্তু এ বিতর্কিত ব্যক্তি যে কি তা তো কেহ আলোচনা করছেন না। আর তর্কিত ব্যক্তিটিও কি তা একটু আলোচনা করলে সমষ্যার কেন্দ্র হাত দেওয়া হবে বৈকি। যদি কোন নিয়ম, নীতি না থাকে তাহলে কোন ব্যক্তি খোজে পাওয়া যাবে কি????? ।
    এই বিতর্কিত ব্যক্তি কথা শুধু বাংলাদেশের অভিধানেই পাওয়া যায়। আর কোন দেশে নয়। কারণ তারা চলে নিয়মনীতিতে আর আমরাই কাঠ মোল্লা খোজে বেড়াই বস্তত কেহই চাই না যে নির্বাচন যেন সহজে, সঠিক ভাবে সম্পাদন হোক। সবাই চাই মাঠ গরম করে ক্ষমতায় যেতে। এটিকে শক্ত হস্তে প্রতিহত করা উচিৎ, প্রত্যাখ্যান করা উচিৎ। পরিবর্তন হওয়া উচিৎ।
    আমরা কেহই চাই যে নির্বাচন নির্দিষ্ট নিয়ম নিতিতে হোক। সবাই কাঠ মোল্লা। কাঠমোল্লা তার ছু বলে ফুক দিবে আর অবাদ, নিরপেক্ষ একটি নির্বাচন হয়ে যাবে। 
    বর্তমানে একটি খবর প্রায়ই দেখতে পাই তা হল, একতরফা নির্বাচন কমিশন নিয়োগ। কিন্তু এখানে প্রশ্ন একটি দেশে অনেক কিছুই সরকারকে করতে হয়। যেমন সকল মন্ত্রী, তিন বাহিনীর প্রধান, বাংলাদেশ ব্যাংকের গভর্ণর। তেমনি মানবাধিকার কমিশনের চেয়ারম্যান। এমনি আরো কত পদেরই সরকার কর্তৃক নিয়োগ দেওয়া হয়ে থাকে। কিন্তু কাউকে নিয়ে কারো সাথে আলোচনা করে নিয়োগ করতে হয় না। যা সম্ভবও নয়। কিন্তু নির্বাচন কমিশনা নিয়োগের ক্ষেত্রে এক পক্ষ/বিপক্ষ আন্দোলন করে যে তাদের সাথে আলোচনা করে করতে হবে। যা থেকেএকটি বিষয় পরিস্কার হচ্ছে যে প্রতি বারই নির্বাচন কমিশনা নিয়োগ করার সময় দেশে আন্দোলন হবে, জ্বালাও পোড়াও হবে। কিনউ একটি উন্নত নীতিমালার জন্য কেহকেই কথা বলতে দেখি না যা থেকে প্রতি ৫বছর অন্তর অন্তর আপনা আপনি নির্বাচন কমিশনা নিয়োগ হবে। প্রতিটি নিয়োগের মত নির্বাচন কমিশন নিয়োগও সরকারকেই করতে হবে। আর নির্বাচন কমিশনা নিরপেক্ষ না কাঠ মোল্লা তা নয়, সে কাজ করবে নির্দিষ্ট নীতি মালায়, নীয়ম নীতিতে। তাহলেই একটা বিশাল জটিল ব্যপারের নিষ্পত্তি হয়। কিন্তু তার জন্য কেহই বলে না সবাই চায় একতরফা নিয়োগ মানি না ইত্যাদি। যার পরোক্ষ উদ্দেশ্য হচ্ছে দেশে ঝর তোলে নিজেরদের লোক নিয়োগ
    এদেশে প্রতিবছর নির্বাচন কমিশনা নিয়োগ নিয়ে রাজনীতি হয়। কিন্তু নির্বাচন কমশনের মত শত শত পদে সরকার কর্তৃক নিয়োগ হয়। কাউকে নিয়ে কোন কথা হয় না। এটি বন্দ হওয়া উচিৎ। কারণ সকল পদে আলোচনা করে নিয়োগ দেওয় হয় না কিংবা যা সম্ভবও নয়। তাই চাই এব্যপারটিয়ে যেন আর রাজনীতি না হয় তার জন্য একটি সুন্দর সমাধান। যার মাধ্যমে প্রতি ৫বছর পরপর নির্বাচন কমিশনা নিয়োগ হবে। এবং এ নিয়োগ হবে জনগনের দ্বারা নির্বাচিত সরকার দারাই। 
টিপাইমুখ নিয়ে দুই নেত্রীর টিপ্পনী
চীন ব্রহ্মপুত্রের ওপরে জলবিদ্যুৎ তৈরির প্রকল্প বাস্তবায়নের খবরে ভারতে হইচই পড়েছিল। সংসদে বিতর্ক হয়েছিল। গত ১৪ জুন ভারতের পররাষ্ট্রমন্ত্রী এস এম কৃষ্ণা বলেছিলেন, ‘আমরা নিজস্ব সূত্রে জেনেছি যে চীন ব্রহ্মপুত্রে বিদ্যুৎ তৈরির জন্য বাঁধ দিচ্ছে। তারা পানি জমা করে রাখবে না। এর ফলে ভাটি অঞ্চলে নেতিবাচক প্রভাব পড়বে না। সুতরাং, আমি মনে করি, আশু উদ্বিগ্ন হওয়ার কারণ নেই।’
টিপাইমুখ প্রশ্নে ভারতের প্রধানমন্ত্রী যে আশ্বাস দিয়েছিলেন, তাতে বাংলাদেশের আশ্বস্ত থাকার কথা ছিল। কিন্তু ঢাকা-দিল্লি বিশ্বাসের সংকটে বিরাট ঘাটতি। তিস্তা চুক্তি না হওয়ায় সেই ঘাটতি আরও প্রকট হয়েছে।
মাত্র দুই বছর আগে আমরা টিপাই নিয়ে দুই বড় দলকে কলহ করতে দেখেছি। এবারের ব্যতিক্রম, বিরোধীদলীয় নেতা খালেদা জিয়া দৃশ্যত সহযোগিতার আশ্বাস দিয়েছেন। এ বিষয়ে প্রধানমন্ত্রী শেখ হাসিনার কোনো মন্তব্য নজরে আসেনি। তবে পররাষ্ট্রমন্ত্রী দীপু মনি একে স্বাগত জানিয়েছেন। এখন একে একটা যৌক্তিক পরিণতি দেওয়াই চ্যালেঞ্জ।
১৯২৯ সালে কাছাড় উপত্যকায় ভয়াবহ বন্যা হয়। তখন ব্রিটিশরা বন্যা মোকাবিলায় এখানে বাঁধ তৈরির কথা ভেবেছিল। ভূমিকম্পপ্রবণ এ এলাকাটি বাংলাদেশের সীমান্ত থেকে প্রায় ২০০ কিলোমিটার উজানে। পৃথিবীতে এখনো নিরাপদ ড্যাম বলে কিছু নেই। ড্যাম দুর্ঘটনায় চীনে লাখ লাখ লোক প্রাণ হারিয়েছে। টিপাইমুখে বাঁধ হলে বাংলাদেশের সামনে সম্ভাব্য নতুন বিপদ পরিবেশগত যেমন, তেমনি দুর্ঘটনাজনিতও। তবে সবচেয়ে স্পর্শকাতরতা বরাকের পানি প্রত্যাহার করা হয় কি না, যদিও ভারত এ বিষয়ে বাংলাদেশকে আশ্বস্ত করেছে। ব্রিটিশ আমলেও টিপাইমুখে একটি জলাধার নির্মাণ করে নিম্ন অববাহিকার পানিপ্রবাহ নিয়ন্ত্রণ করার কথা ভাবা হয়েছিল।
১৯৫৪ সালে ভারতের কেন্দ্রীয় পানি কমিশন এখানে একটি বহুমুখী প্রকল্প গঠনে সমীক্ষা চালিয়েছিল। ১৯৭৪ সালে বাঁধ নির্মাণের পাকা সিদ্ধান্ত হয়। প্রয়াত পানিবিশেষজ্ঞ বি এম আব্বাস এটি-র বর্ণনায় দেখি, গঙ্গা ও ব্রহ্মপুত্রের মধ্যে একটি সংযোগ খাল তৈরি করে গঙ্গার পানি টিপাইমুখে জলাধার বানিয়ে ধরে রাখার চিন্তাও ভারতীয়রা করেছিল। ১৯৮২ সালে যৌথ নদী কমিশন জেআরসিতে এ প্রস্তাব ভারত পেশও করেছিল। এ প্রকল্পের বিস্তারিত খতিয়ে দেখতে ভারত সরকার ১৯৮০ সালে ব্রহ্মপুত্র বোর্ড গঠন করে। ১৯৯৯ সালের অক্টোবরে ভারত প্রথম টিপাইমুখে পানিবিদ্যুৎ প্রকল্প তৈরির পরিকল্পনা প্রকাশ করে। এরপর ২০০৬ সালে সেখানে জলবিদ্যুৎ প্রকল্পের ভিত্তিপ্রস্তর স্থাপিত হয়। কিন্তু স্থানীয় উপজাতি গোষ্ঠীর প্রায় দুই ডজন সংগঠন মণিপুরে ধর্মঘটসহ সর্বাত্মক আন্দোলন গড়ে তুললে তা স্থগিত হয়েছিল। পাঁচ বছরের বিরতি দিয়ে এবারে তাদের নতুন চুক্তি প্রকাশ পেল। সবচেয়ে বিস্ময়কর হচ্ছে, ক্ষমতাসীন দলের প্রতিক্রিয়ায় এখন পর্যন্ত একটা ‘শ্যাম রাখি না কূল রাখি’ অবস্থা ফুটে উঠেছে। দুই বড় দল যথারীতি অসূয়াপ্রসূত তর্কাতর্কি করছে। আর তাতে ভারতেরই মওকা।
১৯৭৮ সালের জানুয়ারি মাসে বাংলা-ভারত যৌথ নদী কমিশনের ১৪তম বৈঠকে সিদ্ধান্ত হয়েছিল, উভয় দেশের তত্ত্বাবধায়ক প্রকৌশলীরা টিপাইমুখে একটা যৌথ সমীক্ষা চালাবেন। তাঁরা যৌথভাবে বন্যা নিয়ন্ত্রণসহ অন্যান্য কী সুবিধা এ থেকে পাওয়া যায়, সেটাও পরীক্ষা করবেন। কমিশনের পরবর্তী বৈঠকে ওই সমীক্ষা প্রতিবেদন পেশ করার কথা ছিল। কিন্তু আজও সেই যৌথ সমীক্ষা সম্পন্ন হয়নি।
২০০৯ সালের আগস্টে টিপাইমুখ বাঁধ এলাকা পরিদর্শনে গিয়েছিল ১০ সদস্যের সংসদীয় প্রতিনিধিদল। বিএনপির দুজন ও জামায়াতের একজন সদস্যের অন্তর্ভুক্তি সরকারি দল আশা করেছিল। কিন্তু বিএনপি প্রথাগত বিরোধিতার জায়গা থেকে বেরিয়ে আসতে পারেনি। টিপাইমুখ সফর বয়কট করে তারা ‘একদলীয় সফর’কে পিকনিকের সঙ্গেও তুলনা করেছিল। এবারেও খালেদা জিয়ার প্রস্তাব তাদের আগের অবস্থান থেকে সরে আসা কি না, তা প্রশ্নের বাইরে নয়। তবে এটাকে বড় সুযোগ বিবেচনায় নিয়ে সরকারি দলকেই উদ্যোগী হতে হবে।
সরকারি ও বিরোধী দলের উচিত, কাদা ছোড়াছুড়ি বন্ধ করা। যৌথ সমীক্ষা সম্পাদনে গুরুত্ব দিতে উভয়ের রেকর্ড রয়েছে। সুতরাং, এ নিয়ে অহেতুক পারস্পরিক টীকা-টিপ্পনী আত্মঘাতী। বাংলাদেশের ওপর টিপাইয়ের পরিবেশগত প্রভাব কী হতে পারে, তা সুনির্দিষ্টভাবে বাংলাদেশের বিশেষজ্ঞরা এখনও বুঝতে সক্ষম হননি। কারণ, প্রকল্পের ডিজাইন ও অপারেশন-সংক্রান্ত তথ্যাদি জানতে চেয়ে বাংলাদেশ সরকার একাধিক নোট ভারবাল (কূটনৈতিক পত্র) ভারত সরকারের কাছে পাঠিয়েছে। কিন্তু ভারত এ বিষয়ে তথ্য সরবরাহ করেছে বলে জানা যায় না।
সাবেক পানিসম্পদমন্ত্রী আব্দুর রাজ্জাক ২০০৯ সালে টিপাইমুখ পরিদর্শনে সংসদীয় কমিটির নেতৃত্ব দিয়েছিলেন। তাঁর অভিযোগ, বিশ্বব্যাংকের অর্থায়নে ১৯৯৩ সালে সম্পাদিত একটি সমীক্ষার ফলাফল বিএনপি গোপন করেছে। ওই সমীক্ষায় বলা হয়েছিল, টিপাইমুখে বাঁধ দিলে বাংলাদেশের জন্য তা সুফল বয়ে আনবে। বন্যা নিয়ন্ত্রিত হবে। কিন্তু বিষয়টি সম্পর্কে বিশেষজ্ঞরা একমত নন। এমনকি সে বিষয়ে আওয়ামী লীগ সরকার নিজেই যে সন্দেহমুক্ত নয়, তার প্রমাণ হিসেবে সরকার দিল্লিতে এখন বিশেষ দূত পাঠাতে চাইছে। বৈজ্ঞানিক সমীক্ষার কথা বলছে।
জাতীয় পার্টির মহাসচিব এ বি এম রুহুল আমিন হাওলাদার ওই সংসদীয় প্রতিনিধিদলে ছিলেন। গতকাল টেলিফোনে তিনি জানালেন, দুর্যোগপূর্ণ আবহাওয়ার কারণে পরপর দুই দিনের চেষ্টা সত্ত্বেও তাঁদের বহনকারী ভারতীয় হেলিকপ্টার টিপাইমুখে অবতরণ করতে পারেনি। তবে তাঁরা ফিরে এসে ২০০ থেকে ২৫০ পৃষ্ঠার একটি প্রতিবেদন জমা দিয়েছিলেন।
১৯৭৮ সালের জেআরসি সিদ্ধান্ত, ১৯৯৩ সালের সমীক্ষা ও ২০০৯ সালের সংসদীয় প্রতিনিধিদলের প্রতিবেদনের ভিত্তিতে এখন একটি উপযুক্ত প্রতিনিধিদল গঠন করা যেতে পারে। যৌথ নদী কমিশন টিপাই-সংক্রান্ত সিদ্ধান্তগুলো তাদের ওয়েবসাইটে প্রকাশ করতে পারে।
আব্দুর রাজ্জাক এর আগে বলেছিলেন, ২০০৩ সালের সেপ্টেম্বরে জেআরসির ৩৫তম বৈঠকে মেজর (অব.) হাফিজ উদ্দিন আহমেদ পানিসম্পদমন্ত্রী থাকাকালে টিপাইমুখ নিয়ে আলোচনা হয়। কিন্তু ওই সময় হাফিজ টিপাইমুখ বাঁধ নির্মাণে কোনো আপত্তি তোলেননি (ডেইলি স্টার, ২০ জুলাই ২০০৯)। কিন্তু দলিলপত্র তাঁকে সমর্থন করে না। জেআরসির সাবেক সদস্য খলিলুর রহমান ২০০৭ সালে এক নিবন্ধে লিখেছেন: ‘জেআরসির ৩৫তম (২০০৩) ও ৩৬তম (২০০৫) বৈঠকে বিষয়টি আলোচিত হয়। ৩৬তম বৈঠকে বাংলাদেশ ভারতীয় পক্ষকে টিপাইমুখ বাঁধ নির্মাণে বিরত থাকতে অনুরোধ জানায়। এর উত্তরে ভারতীয় পক্ষ বলেছিল, প্রকল্পের আওতায় সেচের কোনো বিষয় নেই। তাই বরাক নদীর পানি প্রত্যাহার হবে না। বরং বাঁধ হলে বাংলাদেশের বন্যা কমবে। শুকনো মৌসুমে বরাক/সুরমা এবং কুশিয়ারা নদীতে অতিরিক্ত পানিপ্রবাহ মিলবে। বাংলাদেশ পক্ষ নিশ্চিত হতে চেয়েছিল যে, বরাক নদীর কোথাও কোনো কাঠামো তৈরি করে পানি প্রত্যাহার করা যাবে না। ভারতীয় পক্ষ নিশ্চয়তা দেয় যে, কোথাও কোনো কাঠামো তৈরি করে পানি প্রত্যাহারে তাদের পরিকল্পনা নেই।’
চীনের সঙ্গে পাল্লা দিয়ে ভারত নদীতে বাঁধ দিয়ে বিদ্যুৎ উৎপাদনের এক নেশায় মেতেছে। আমরা মনে করি, টিপাই প্রকল্পের বিষয়ে দুই দেশের বিশেষজ্ঞ পর্যায়ে যৌথ সমীক্ষা সম্পাদন এবং তার ফলাফল জনসমক্ষে প্রকাশ করার মাধ্যমে ভারত-বাংলাদেশের মানুষের মনে যে আস্থাহীনতার সৃষ্টি হয়েছে, তা অপনোদনে সচেষ্ট হতে পারে।
পানিসম্পদ প্রতিমন্ত্রী মাহবুবুর রহমান বিষয়টি ভারতের অভ্যন্তরীণ হিসেবে বর্ণনা করেছেন। এই অর্বাচীন মন্তব্যের জন্য তিনি দুঃখ প্রকাশ করেননি। জাতীয় স্বার্থে তাঁর এ বক্তব্য প্রত্যাহার করে নেওয়া উচিত। প্রধানমন্ত্রী বলেন, ‘আমরা দেশ স্বাধীন করেছি। তাই দেশের স্বার্থরক্ষা করতে আমরা জানি। আওয়ামী লীগ ক্ষমতায় থাকতে বাংলাদেশের স্বার্থ ক্ষুণ্ন হয়, এমন কিছু কাউকে করতে দেওয়া হবে না।’ বাগাড়ম্বরপূর্ণ কথাটি তিনি হয়তো একই সঙ্গে বিএনপি এবং দিল্লির উদ্দেশে বলেছেন। সবচেয়ে দুর্ভাগ্যজনক, বিএনপিকে সমালোচনা করতে গিয়ে তিনি কার্যত বিএনপির অন্ধ ভারত বিরোধিতার গরল গলাধঃকরণ করছেন। ভোটের রাজনীতির সুযোগ কেউ হারাতে চান না।
ড. মনমোহনকে লেখা খালেদা জিয়ার চিঠি একটি যথার্থ উদ্যোগ। অথচ একে খোঁচা দিতে শেখ হাসিনা ‘পত্রালাপ’, ‘পত্রাঘাত’ এবং দিল্লির ‘পদলেহন’ শব্দগুলো উচ্চারণ করেছেন। অন্যদিকে খালেদা জিয়া এ প্রসঙ্গেই যথারীতি বাংলাদেশকে ভারতের ‘অধীনস্থ’ বানানোর অসংযত উক্তি করেছেন।
১৯৭৮ সালে জেআরসির যৌথ সমীক্ষার সিদ্ধান্ত অচল, অবৈধ কিংবা অসার হয়ে যায়নি। বাংলাদেশের পররাষ্ট্র মন্ত্রণালয়ের বিবৃতিতে ১৯৭৮ সালের যৌথ সমীক্ষার সিদ্ধান্তের উল্লেখ না করতে পারা একটি বড় কূটনৈতিক ব্যর্থতা। পেশাদার কূটনীতিকদের দলতোষণ-নীতি পরিহার করতে হবে। সরকারি দল যে না ঘরকা, না ঘাটকা অবস্থান গ্রহণ করেছে, তা দীপু মনির দুই দিনের প্রেস ব্রিফিংয়ে স্পষ্ট। প্রথম দিন তিনি সাংবাদিকদের প্রশ্ন না শুনে সংবাদ সম্মেলনস্থল ত্যাগ করেন। দ্বিতীয় দিনের কথাবার্তায় দিল্লির উদ্দেশে বার্তা পাঠানোর চেয়ে রাজনৈতিক প্রতিপক্ষকে শায়েস্তা করার দৃষ্টিভঙ্গি স্পষ্ট করেন।
পররাষ্ট্রনীতিতে সব সময় আশ্বাস চূড়ান্ত নয়। দীপু মনি বলেছেন, ‘এ প্রকল্পে বাংলাদেশের জন্য ক্ষতিকর কিছু হবে কি না, সেটি যাচাই করে দেখতে আমরা বৈজ্ঞানিক সমীক্ষা পরিচালনা করব; এবং এ বিষয়ে ভারতের কাছে বিস্তারিত তথ্য জানতে চেয়েছি।’ তবে তিনি এটাও বলেছেন, ‘ভারত ২০০৯ সালের ২১ মে আমাদের আনুষ্ঠানিকভাবে জানিয়েছে, নদীর গতিপথ পরিবর্তন করে সেচকাজের জন্য কোনো কিছু টিপাইমুখে করা হবে না।’ কিন্তু তার পরও বর্তমান আওয়ামী লীগই টিপাইয়ে সংসদীয় প্রতিনিধিদল পাঠিয়েছিল। তাদের রিপোর্টের সুপারিশ নিয়ে কেন তাঁরা এত দিন ঘুমিয়েছিলেন, সে দায় ক্ষমতাসীনদের ওপরই বর্তায়। বিএনপির ঘাড়ে বন্দুক রেখে বর্তমান সরকার তিস্তা বা টিপাইমুখ নিয়ে তাদের ব্যর্থতার দায় এড়াতে পারবে না।
আমরা কি ‘আত্মমর্যাদাশীল জাতি’ হতে পেরেছি?
তত্ত্বাবধায়ক সরকার ও বাংলাদেশের ‘বাস্টারডাইজেশন অব ডেমোক্রেসি’ নিয়ে বিচারপতি মুহাম্মদ হাবিবুর রহমানের বক্তব্য নানা প্রশ্ন ও চিন্তার খোরাক জুগিয়েছে। ব্র্যাক সেন্টারে গত ২৬ নভেম্বর তিনি বলেছেন, ‘কোনো আত্মমর্যাদাশীল জাতি তত্ত্বাবধায়ক সরকারের দৃষ্টান্ত অনুসরণ করতে পারে না।’ ৩০ মিনিটের ওই সুলিখিত ভাষণে তিনি গত ৪০ বছরের অর্জন ও অধোগতির যে চিত্র এঁকেছেন, তাতে বাংলাদেশ ‘আত্মমর্যাদাশীল জাতি’র তকমা পেতে পারে না। তিনি বলেছেন, ‘ধর্মঘট, ঘেরাও ও সংসদ থেকে লাগাতার ওয়াকআউটের মধ্য দিয়ে চলা ‘গণতন্ত্রের জারজকরণ’ যদি আমরা বন্ধ করতে ব্যর্থ হই, তাহলে মধ্যাহ্নকে গ্রাস করবে অন্ধকার।’ ‘গণতন্ত্রের জারজকরণ’ এখানে ‘অনিয়ম’ অর্থে ব্যবহার করা হয়েছে। মধ্যযুগীয় ইংল্যান্ডের শেষপর্বের রাষ্ট্রব্যবস্থার বৈশিষ্ট্য বোঝাতে ‘জারজ সামন্ততন্ত্র’ ব্যবহার করা হতো।
দেশের রাজনৈতিক, অর্থনৈতিক, সাংস্কৃতিকসহ বহু বিষয় উঠে এসেছে তাঁর অনবদ্য ভাষণে। কিন্তু বোধগম্য কারণেই তত্ত্বাবধায়ক সরকারবিরুদ্ধ তাঁর মন্তব্য অনেকের কাছে বেশি তা ৎ পর্যপূর্ণ হয়ে উঠেছে। ডেইলি স্টার ২৯ নভেম্বর এক সম্পাদকীয়তে হয়তো সে কারণেই আক্ষেপের সুরে তত্ত্বাবধায়ক সরকার বিষয়ে তাঁর ওই মন্তব্যের সঙ্গে ভিন্নমত প্রকাশ করেছে।
বিচারপতি হাবিবুর রহমান কিছুদিন আগে দেশটা ‘বাজিকর’দের খপ্পরে পড়ার বিষয়ে মন্তব্য করেছিলেন। এতে বেগম খালেদা জিয়া প্রকাশ্যে তাঁর প্রশংসা করেছিলেন। শেখ হাসিনার উষ্মা প্রকাশ পায়নি। তবে এখন হয়তো উল্টোটা ঘটবে। কিন্তু এই নন্দিত লোকবুদ্ধিজীবী এসব ভেবে বুদ্ধিবৃত্তিক চর্চা করেন না নিশ্চয়ই। কিন্তু এও সত্য, তাঁর তত্ত্বাবধায়ক সরকারবিরুদ্ধ একটা তাত্ত্বিক অভিব্যক্তির বহিঃপ্রকাশ ঘটেছে এমন এক প্রেক্ষাপটে, যখন দেশে তত্ত্বাবধায়ক সরকার পুনঃপ্রতিষ্ঠার আন্দোলন চলছে। এবং ক্রমশ পালে বাতাস লাগা সেই আন্দোলনের সুযোগে উত্তরাধিকার রাজনীতির দ্বিতীয় প্রজন্মের শিকড় গাড়তে বসেছে। ত্রয়োদশ সংশোধনী বাতিল ও পুনরুত্থানের রাজনীতির ডামাডোলে দুই নেত্রীর দুই উত্তরাধিকারের অভিষেক নিশ্চিত হয়ে যাবে। জাতি বুঝতেই পারবে না কোথা থেকে কী ঘটে গেল। এক রক্তের উত্তরাধিকার প্রতিপক্ষ রক্তের অধিকারকে গ্রহণযোগ্যতা দেবে।
বিচারপতি রহমান অবশ্য পরোক্ষভাবে এ নিয়ে যা বলেছেন তা কখনো মিডিয়ার খোরাক হবে না। হইচই পড়বে না। গত ৩৭ বছরে ব্রিটিশ লেবার পার্টি সাত নেতা (এক হিসাবে নয়) পেলেও আওয়ামী লীগ ও বিএনপি যথাক্রমে ৩০ বছর ও ২৭ বছর ধরে এক নেতায় অটল। তিনি এটা স্মরণ করিয়ে দিয়ে বলেছেন, ‘বটবৃক্ষের ছায়া সুশীতল। কিন্তু তার নিচে নবীন গাছ বাড়ে না।’
আমরা দেখি, এই বটবৃক্ষই তত্ত্বাবধায়ক সরকার নামের বিষবৃক্ষ সৃষ্টি করেছে। এখন বিষ দিয়ে বিষ ক্ষয় ঘটানো ছাড়া কি কোনো বিকল্প আছে?
সুতরাং প্রশ্ন হলো, তাঁর তত্ত্বাবধায়ক ব্যবস্থাবিরোধী অবস্থানকে আমরা কী তা ৎ পর্যে মূল্যায়ন করব? এক দিক থেকে তাঁর কথায় তত্ত্বাবধায়ক সরকারের পক্ষ-বিপক্ষ স্পষ্ট করে না। তাঁর মূল্যায়ন সর্বজনীন ও কালোত্তীর্ণ। তাঁর বক্তব্যকে বাংলাদেশের সমকালীন রাজনীতি থেকে বিচ্ছিন্ন করে দেখা যাবে না। সরকারি দল যারা তাঁর বিবরণমতেই ‘প্রশাসনকে দলীয়করণ করে চলেছে’। তাঁর আরও স্পষ্ট উচ্চারণ, ‘দুই কীর্তিমান ব্যক্তির’ (two illustrious persons) বিপুলসংখ্যক আত্মীয়স্বজন প্রতিটি নির্বাচনে মনোনয়ন পেয়ে থাকেন’, তাঁদের নেতৃত্বেই রাজনীতি ‘বিনিয়োগে’ পরিণত হয়েছে, এবং তাঁরা নির্বাচন কমিশনকে শক্তিশালী করতেও কোনো পদক্ষেপ নেননি, তাহলে কীভাবে দলীয় সরকারের অধীনে নির্বাচন অনুষ্ঠান গ্রহণযোগ্য হতে পারবে? কেউ যদি আঁতকে উঠে শুধান, তিনি কোথায় বললেন, দলীয় সরকারের অধীনে নির্বাচন করার পরিকল্পনা তিনি কোথায় সমর্থন করেন? তাহলে কেউ পাল্টা প্রশ্ন তুলতে পারেন, বিতর্কিত ১৫তম সংশোধনী পাসের পর তিনি বলেছিলেন, ‘আদালতের সংক্ষিপ্ত আদেশের কালি না শুকাতেই তত্ত্বাবধায়ক সরকার বিলোপের সিদ্ধান্ত শুদ্ধ ছিল না।’
আপিল বিভাগের রায়ে বর্ণিত দুই মেয়াদে তত্ত্বাবধায়ক সরকারের অধীনে নির্বাচন করার নির্দেশনায় কি মরচে ধরেছে? আর এসবের উত্তর দেওয়া যদি বিচারপতি রহমান সংগত মনে না করেন, তাহলে তত্ত্বাবধায়ক সরকার নিয়ে গর্ব করার যে কিছু নেই, সেই অপ্রিয় সত্যের উচ্চারণ তিনি কেন করলেন? তবে এখানে আমরা স্মরণ করব, ব্যবস্থা হিসেবে এটা যে ভালো নয়, সেই বিশ্বাসে তিনি অবিচল ছিলেন। ১৯৯৬ সালে প্রধান উপদেষ্টা হিসেবে জাতির উদ্দেশে দেওয়া তাঁর প্রথম ভাষণেও তিনি তাঁর অস্বস্তি প্রকাশ করেছিলেন।
‘কীর্তিমান’ ক্ষমতাচ্যুত করার বিধানসংবলিত তত্ত্বাবধায়ক সরকারই চারটি ভালো নির্বাচন দিয়েছিল। সে কারণেই কি বাংলাদেশ তত্ত্বাবধায়ক নিয়ে গর্বিত হতে পারে না?
তাঁর ভাষণে ভ্রান্তি অপনোদন নাও হতে পারে। কারণ, তিনি ১৫তম সংশোধনীকে বিতর্কিত বলেননি। এ বিষয়ে বলতে গিয়ে নির্দিষ্টভাবে শুধু বিসমিল্লাহ, ধর্মনিরপেক্ষতা ও রাষ্ট্রধর্মের সমন্বয়ে বিস্ময় প্রকাশ করেছেন। কিন্তু ওই সংশোধনীর বড় বিস্ময় নাগরিকের বাকস্বাধীনতাকে স্তব্ধ করে দেওয়া। রাষ্ট্রদ্রোহের অপরাধে মৃত্যুদণ্ডের শাস্তিদানের বিধান করা। কিন্তু এসব তাঁকে কতটা বিচলিত করেছে, তা আমরা এই ভাষণে বুঝতে পারি না।
সামরিক শাসনের দাগ মুছে দিয়েছে বলে তিনি ১৫তম সংশোধনীর প্রশংসা করেছেন। তাঁর কথায়, ‘১৫তম সংশোধনীর মাধ্যমে সামরিক শাসনের দাগ মুছে দেওয়া ছিল সঠিক পদক্ষেপ।’ এটা তথ্য হিসেবেও দ্বন্দ্বমুক্ত নয়। কারণ সামরিক ফরমান নিয়ে আমদানি করা সুপ্রিম জুডিশিয়াল কাউন্সিল, বিচার বিভাগ পৃথক্করণবিনাশী কালাকানুন এবং অনির্বাচিত ব্যক্তিদের মন্ত্রিত্বদানসংক্রান্ত বিধান টিকিয়ে রাখা হয়েছে।
সামরিক শাসনের দাগ মুছে দেওয়া হয়েছে অতটুকুই, যেটুকু ক্ষমতাসীন দলের বিনিয়োগের রাজনীতির চেকনাই বাড়ানোর কাজে লেগেছে। বিচারপতি রহমান প্রতিটি সংকটেই জনগণ ও তাদের শুভবুদ্ধির ওপর আস্থা রাখতে বলেছেন। তাঁর পরামর্শ, ‘মধ্যস্থতার জন্য বিচারক কিংবা জেনারেলের কাছে ছুটে যাওয়া উচিত নয়।’
বিচারক ও জেনারেলের কাছে কারা ছোটাছুটি করেছে, করে ও করবে? উইকিলিকস সূত্রে মার্কিন মূল্যায়ন আমরা দেখি, ‘দুই কীর্তিমান’ নিজেরা ক্ষমতায় না থাকতে পারলে জেনারেল পছন্দ করেন। সামরিক শাসনবিরোধী আন্দোলন মানে ‘গণতন্ত্র পুনরুদ্ধারের’ নেতৃত্বটা যে অন্যরা নেবে, তারও সুযোগ নেই। বিচারপতি রহমান পঁচাত্তরের পরে সেনাবাহিনীর দাপট বাড়ার কথা বলেছেন। কিন্তু এটা হ্রাস পাচ্ছে না কেন। ছয় বছরের ব্যবধানে দুই সরকারপ্রধান হত্যাকাণ্ড-পরবর্তী গণতন্ত্রায়নের রাজনীতি তো তাঁর বর্ণিত ‘দুই কীর্ির্তমানের’ হাতেই বন্দী থেকেছে। বেসামরিক প্রশাসনে সেনা উপস্থিতি এখন সর্বোচ্চ।
অবসরপ্রাপ্ত বিচারকদের ব্যবহারের জন্য সামরিক শাসকেরা বাহাত্তরের সংবিধানের ৯৯ অনুচ্ছেদ সংশোধন করেছিলেন। অথচ কী আশ্চর্য, সেই কলঙ্কের টিপ ক্ষমতাসীনেরা নতুন করে ললাটে লেপ্টে নিয়েছেন। আর বিচারপতি রহমান আমাদের শর্তহীনভাবে বলছেন, ১৫তম সংশোধনীতে সামরিক শাসনের দাগ মুছে দিয়েছে।
এসব বিষয়ের সঙ্গে অবশ্যই জাতির ‘আত্মমর্যাদার’ প্রশ্ন জড়িত। ‘দুই কীর্তিমানের’ নেতৃত্বে বাংলাদেশ কী কী ক্ষেত্রে সাফল্য অর্জন করেছে তার তালিকা তিনি দিয়েছেন এবং তা আমরাও স্বীকার করি। উন্নতি তো হচ্ছেই। কিন্তু তিনিই দেখিয়েছেন, ‘১৯৯৪ সালের বিশ্ব মানব উন্নয়ন পর্যায়ে পৌঁছাতে বাংলাদেশের ১৩৭ বছর লাগবে। ২০৩১ সালে বাংলাদেশের স্বাধীনতার হীরকজয়ন্তীতে বাঙালির জীবনমান বড়জোর যুক্তরাষ্ট্রের দারিদ্র্যসীমায় থাকা লোকদের সমপর্যায়ে উন্নীত হবে।’ এই তো হলো দেশের অবস্থা। অবশ্য এটা দেখতে ‘তলাবিহীন ঝুড়ি’র প্রবক্তা কিসিঞ্জার তত দিন বাঁচবেন না।
সে কারণেই আমাদের জিজ্ঞাসা জাতির জীবনে তত্ত্বাবধায়ক ব্যবস্থার দিন কি ফুরিয়ে গেছে? অবশ্য এই ব্যবস্থায় নির্বাচন করতে পারলেও গণতন্ত্রের মুখ উজ্জ্বল হবে কি না, সেটাও এক প্রশ্ন।
বিচারপতি রহমান এ-ও বলেছেন, ‘আমরা যশস্বী পরিবারের (illustrious families) রাজনীতির মধ্যখানে আছি।’ বস্তুত প্লেটোর এই অলিগার্কি (কতিপয়তন্ত্র) বজায় রেখে আরও দীর্ঘকাল তত্ত্বাবধায়কে ঘুরপাক খেলেও গণতান্ত্রিক প্রতিষ্ঠানগুলো শক্তিশালী হবে না। কিন্তু জানটা হয়তো বাঁচতে পারে। জান বাঁচলে বাপের নাম।
তাঁর বর্ণনায়, বাহাত্তরের সংবিধান আদর্শস্থানীয়। কিন্তু বাহাত্তরের সংবিধান প্রণয়ন কমিটিকে পাশ কাটিয়ে ব্যক্তি শেখ মুজিবুর রহমানের দিকে তাকিয়ে প্রজাতন্ত্রের নির্বাহী ক্ষমতা ব্যক্তির হাতে তুলে দেওয়া হয়েছিল। সেই ব্যক্তি-বিষ গত ৪০ বছরে ছড়িয়ে পড়েছে সর্বত্র। বাহাত্তরের সেই ব্যক্তিতান্ত্রিক বিধান (মন্ত্রিসভা নয়, নির্বাহী ক্ষমতা শুধু প্রধানমন্ত্রীর) এখনো টিকিয়ে রাখা হয়েছে এবং এই বিষয়ে ‘দুই কীর্তিমানের’ মধ্যে কোনো বিরোধ নেই।
বিচারপতি মুহাম্মদ হাবিবুর রহমান আরও বলেছেন, ১৯৭৫ সালে শেখ মুজিব, ১৯৮১ সালে বিচারপতি সাত্তার ও ১৯৯১ সালে বিচারপতি সাহাবুদ্দীন আহমদ মানে ব্যক্তির জন্য ‘তিনবার’ সংবিধান সংশোধন করা হয়েছিল। কিন্তু ত্রয়োদশ সংশোধনীও ব্যক্তির (অবসরপ্রাপ্ত প্রধান বিচারপতির পদাধিকারী) আছরমুক্ত ছিল না। ২০০৪ সালে কে এম হাসানের দিকে তাকিয়েই চতুর্দশ সংশোধনী হয়েছিল। পঞ্চম ও সপ্তম সংশোধনীও মূলত জিয়া ও এরশাদের জন্যই পয়দা হয়েছিল। ১৫তম সংশোধনীও ব্যক্তির খেয়ালের ফসল।
তত্ত্বাবধায়কব্যবস্থা প্রত্যক্ষ সেনা হস্তক্ষেপ ঠেকাতে পারে। ওয়ান-ইলেভেনে তা প্রমাণিত। বাংলাদেশ সামরিক শাসন জারির কালিমামুক্ত থাকতে পেরেছে। সুতরাং আমাদের নজর ওই ব্যবস্থায় আরও দুই মেয়াদে সাধারণ নির্বাচন করার বিকল্পের দিকেই। ডুবন্ত ব্যক্তি খড়কুটো আঁকড়ে ধরে। আমরা আপিল বিভাগের রায় আঁকড়ে ধরতে চাই।
বিচারপতি মুহাম্মদ হাবিবুর রহমান আমাদের শীর্ষ লোকবুদ্ধিজীবী। দলীয় সরকারপ্রধান না রেখে একটা উপযুক্ত নির্বাচনকালীন সরকার কাঠামো বের করার বুদ্ধিবৃত্তিক নেতৃত্ব দেওয়ার দায়িত্ব তিনি এড়াতে পারেন না। তাঁর সঙ্গে আমরা একমত, এই জাতির দরকার ভোটের পরাজয় মানার ‘পঞ্চম স্বাধীনতা’ অর্জন করা।
এই ‘পঞ্চম স্বাধীনতার ঘোষক’ হতে পারেন তিনি। এটা পারলে জাতি তাঁকে মাথায় তুলে নেবে। আমাদের তিনি অগ্রাহ্য করতে পারেন না, কারণ তিনি বলেন যে ‘বাংলাদেশের তত্ত্বাবধায়কব্যবস্থা দর্শনে আত্মমর্যাদাশীল জাতিসমূহ অবাক। কারণ, নির্বাচিতরা যদি সরকার চালাতে পারে, তাহলে তারা নিজেরাই তত্ত্বাবধায়ক সরকার হয়ে নির্বাচন চালাতে পারবে না কেন।’ তিনি আরও স্মরণ করিয়ে দিয়েছেন, শ্রীলঙ্কার মতো গৃহযুদ্ধকবলিত দেশও তত্ত্বাবধায়ক ছাড়া ক্ষমতা হস্তান্তর করে থাকে। তাহলে সোজা কথাটা কি তাঁর এই যে তাহলে ভারী অস্ত্রশস্ত্র নিয়ে ‘গৃহযুদ্ধে’ লিপ্ত না থাকা বাংলাদেশ কেন ১৫তম সংশোধনীর আওতায় নির্বাচন করতে পারবে না?
কোটি টাকার চেয়েও বেশি দামের প্রশ্ন তুলেছেন বিচারপতি মুহাম্মদ হাবিবুর রহমান। নারায়ণগঞ্জ ও চট্টগ্রাম মডেলে একটা সাধারণ নির্বাচন যে দলীয় সরকারের পক্ষে একেবারেই অসম্ভব সেকথা আমরা বলছিনা। কিন্তু এই অগ্নিপরীক্ষায় অবতীর্ণ হতে জাতিকে কতটা মাশুল দিতে হবে তা কি ভেবে দেখেছেন।
দলীয় নেতা-কর্মীদের কাছে আবেদন, তারা যেন দুই নেত্রীকে নিজ নিজ দলের কাণ্ডারির পদ ছাড়তে বা বিরতি দিতে উ ৎ সাহিত করে। বিচারপতি রহমানের মতে, ৪০ বছরে রাজনীতি সামান্য এগিয়েছে। আমরা বলি, ‘দুই যশস্বী পরিবারের’ ছত্রছায়ায় রাজনীতির নামে যা চলছে, তা বিরাজনীতিকীকরণ। নাগরিক সমাজ যেন এর যবনিকা টানতে দুই কীর্তিমানের প্রতি একটি উদাত্ত আহ্বান জানায়।
বর্তমান বিশ্বের ‘মিশ্র গণতান্ত্রিক’ দেশগুলোর মধ্যে তৃতীয় শ্রেণীতে থাকা বাংলাদেশের ভবিষ্য ৎ গণতন্ত্রের প্রাণভোমরা যে ওই দুই ‘যশস্বী পরিবারের’ কৌটায় ভরা।
সুপ্রিম কোর্টে ‘ঘুষ’, টিআইবি ও মাহমুদুল ইসলাম
টিআইবির ধারণাসূচক দুর্নীতি-সম্পর্কিত প্রতিবেদন সুপ্রিম কোর্ট কমিটি দ্বারা প্রত্যাখ্যানে অবাক হইনি। আমরা ভুলিনি, আমাদের দেশটি একাদিক্রমে পাঁচ বার দুর্নীতিতে চ্যাম্পিয়ন ছিল। তখনো এই সুপ্রিম কোর্ট উদাস থেকেছেন। আমরা ব্যথিত যে বিচার বিভাগের দুর্নীতি নিয়ে তর্ক হলে, ঢালাও অভিযোগ হলে ন্যায়পরায়ণ বিচারক ও বিচার প্রশাসনের কর্মকর্তা-কর্মচারীরা বিব্রত বোধ করেন। কিন্তু আমরা কী করে ভুলি সুপ্রিম জুডিশিয়াল কাউন্সিল থেকেছে কুম্ভকর্ণ হয়ে। ‘মহাপ্রলয়’, ‘কাচের ঘর’, ‘তোলা আদায়’ কত কথা বলা হলো। কিন্তু কাজের কাজ হয় না। বিচারপতি আবদুল ওয়াহ্হাব মিঞার নেতৃত্বাধীন সুপ্রিম কোর্ট কমিটি এবার বললেন, সুপ্রিম কোর্ট এ সমাজসংসার থেকে বিচ্ছিন্ন নয়। এতদিন বাদে এতটুকু ইঙ্গিত যথেষ্ট নয়। তবে এ রকম জরিপের ভিত্তিতে বিচার বিভাগকে ‘সর্বোচ্চ দুর্নীতিগ্রস্ত’ আখ্যা দেওয়া নিয়ে প্রশ্ন তোলা আমরা সমর্থন করি। আর প্রতিবেদনের সবচেয়ে অগ্রহণযোগ্য দিক হলো, যে সমাজে ‘অনেকেই দুর্নীতিগ্রস্ত’ সেখানে ‘শুধুমাত্র বিচারব্যবস্থার সঙ্গে জড়িত ব্যক্তিদের বিরুদ্ধে গ্রহণ ফলপ্রসূ নাও হতে পারে’ মর্মে মন্তব্য করা। আমরা এখানে বিচার বিভাগীয় সার্বভৌম ক্ষমতার অতিশয় জরুরি প্রয়োগ দেখতে চাই।
টিআইবির প্রতিবেদন অবশ্যই নিরেট তথ্যনির্ভর নয়। এমনকি তা বিশুদ্ধ বিজ্ঞানসম্মত নাও হতে পারে। কিন্তু দুর্নীতি নিয়ন্ত্রণে দায়িত্বপ্রাপ্তরা কে কী করেছেন, তার জবাবদিহি অবশ্যই পেতে হবে। সাধারণ জ্ঞান এটা বলে না যে কোন বিচারক কার কাছ থেকে কয় টাকা ঘুষ নিয়েছেন, সে তথ্য কেউ সহজে প্রকাশ করবেন। অতঃপর দায়িত্বপ্রাপ্তরা টুপ করে ক্রিকেটীয় মৌতাতে ক্যাচ ধরবেন।
ওই কমিটির কাছে দুর্নীতি বা করাপশন যেন টাকা-পয়সাসর্বস্ব একটা বিষয়। মার্কিন পণ্ডিত হেনরি ক্যাম্পবেল ব্লাকের অভিধানে লেখা, দুর্নীতি মানে ক্ষমতার অপব্যবহার। দায়িত্বের, এখতিয়ারের অপব্যবহারও দুর্নীতি। আইনের অপব্যাখ্যাও দুর্নীতি। ‘গুড ফেইথ’ ছাড়া যে যা করবেন তা-ই দুর্নীতি। আইনকে ইচ্ছাকৃতভাবে ভাঙতে, থেঁতলাতে আমরা দেখি। এই আইন কখনো সংসদের এবং আদালতেরও তৈরি করা। মুখ বদলায়, আইনের প্রয়োগ বদলায়। মুখ চিনে খাদিম কথাটি অনেকেই জানেন। তাঁরা জানবেন, মুখ চিনে আইন নামের খাদ্যও বিলানোর যোগ্য। এসবই দুর্নীতি। অতিরঞ্জন হলেও বলব, এর ধ্বংসাত্মক ক্ষমতার কাছে আর্থিক দুর্নীতি তুচ্ছ। আমরাও টিআইবির ধারণা জরিপের সীমাবদ্ধতা দেখি। কারণ, তারা বিচার বিভাগের দুর্নীতিকে শুধুই টাকার অঙ্কে পরিমাপ করতে প্রয়াস পেয়েছে।
২০০৭ সালে আমরা যখন ‘হাতির পাঁচ পা’ দেখছিলাম, তখন টিআই বিশ্ব করাপশন রিপোর্ট ২০০৭ প্রকাশ করেছিল। তাতে দেখানো হয় হংকং, সিঙ্গাপুর, মালয়েশিয়া ও থাইল্যান্ডের চেয়ে ভারত ও পাকিস্তানের বিচার বিভাগ বেশি দুর্নীতিগ্রস্ত। ৭৭ ভাগ উত্তরদাতার মতে ভারত ও ৫৫ ভাগের মতে পাকিস্তানের বিচার বিভাগ দুর্নীতিগ্রস্ত। টিআইবির সমকক্ষ হলো টিআইপি। ২০১০ সালের টিআইপির খানা জরিপে পাকিস্তানের সেনাবাহিনী ও বিচার বিভাগ সবচেয়ে দুর্নীতিগ্রস্ত হিসেবে চিহ্নিত হয়। কিন্তু দুর্নীতির দায়ে হাইকোর্টের রায়ে তিরস্কৃত আমাদের আইন প্রতিমন্ত্রীর মতো ওই দুটি দেশের কেউ বেপরোয়া প্রতিক্রিয়া দেখাননি। সুপ্রিম কোর্ট কমিটির মূল্যায়ন প্রতিবেদন সে কারণে আমাদের বিমূঢ় করেছে। তাঁরা লিখেছেন, ‘এতে বিচার বিভাগের মান-মর্যাদাকে দেশবাসীর কাছে প্রশ্নবিদ্ধ করেছে এবং বাংলাদেশ তথা দেশবাসীকে সারা বিশ্বের সামনে হেয় করেছে।’ ওই দুই দেশের সুপ্রিম কোর্ট কোনো প্রতিক্রিয়াই দেখাননি। এমনকি ওই দেশ দুটির আইনবিদেরাও আমাদের অনেকের মতো ঝাঁঝালো হননি। ভারতের সাবেক আইনমন্ত্রী রাম জ্যাঠমালিনীর মন্তব্য ছিল, ‘মনে হয় না পরিস্থিতি এতটা খারাপ। সমাজের অন্যান্য অংশের তুলনায় বিচারকেরা ভালো। তবে তাঁরা ফেরেশতা নন। তাঁরা এই সমাজেরই অংশ।’ এমনকি বিজেপির সাবেক আইনমন্ত্রী রবিশঙ্কর প্রসাদ এ ধরনের ‘ঢালাও মন্তব্য অন্যায্য’ উল্লেখ করেও বলেন, ‘ঘর ঠিক করতে সুপ্রিম কোর্টকে পদ্ধতি বার করতে হবে।’
পাকিস্তানের পত্রপত্রিকাতেও আমরা একই মনোভাবের বহিঃপ্রকাশ দেখি। ভারতের সংসদ বুঝতে পেরেছে, অভিশংসন নামের কাগুজে বাঘ কাজ দেয় না। উচ্চ আদালতের দুর্নীতি রোধে তারা সম্প্রতি জবাবদিহি বিল এনেছে। সুপ্রিম কোর্টে এমন অনেক ঘটনা ঘটে, যা শাস্তি বা নিন্দাযোগ্য। কিন্তু সব সময় অপসারণযোগ্য নয়। পাকিস্তানের দ্রোহী প্রধান বিচারপতি ইফতিখার আহমেদ চৌধুরী বিচার বিভাগ থেকে দুর্নীতি দূর করতে জিহাদে আছেন।
অথচ টিআইবির রিপোর্ট চ্যালেঞ্জ করার ক্ষেত্রে বাংলাদেশের সুপ্রিম কোর্ট ভিন্ন অবস্থান নিলেন। আমরা কমিটি গঠনকে স্বাগত জানিয়েছিলাম। কিন্তু তার ফলাফল আমাদের উদ্বিগ্ন করেছে। রাষ্ট্রের অন্যান্য অঙ্গের সঙ্গে তাঁদের প্রতিক্রিয়ায় তফাত থাকল না। এমনকি রাজনীতিবিদদের টেক্কা দিয়ে দুজন বিচার বিভাগীয় কর্মকর্তা যেন লাঠিয়ালের ভূমিকায় অবতীর্ণ হন। তাঁরা বিবৃতি দিয়ে টিআইবির কর্মকর্তাদের বিচার চেয়েছেন।
এতকাল সবাই জেনেছেন বার ও বেঞ্চ হলো হরিহর আত্মা। এক ইগলের দুই ডানা। আইনজীবীরা কোর্ট অফিসার। এখন সুপ্রিম কোর্ট কমিটি বলল, আইনজীবীরা বিচার বিভাগের অংশ নন। তাঁরা বলেছে, ‘আইনজীবী, আইনজীবীদের ক্লার্ক/মোহরার এবং দালালকে কখনোই বিচার বিভাগের অংশ বলে গণ্য করা যায় না। বিচার বিভাগ বলতে প্রথমেই বিচারক এবং তৎপর বিচারালয়ের সঙ্গে সম্পৃক্ত যেসব কর্মচারী কাজ করে, তাদের বোঝায়।’ কর্মচারীদের অভিভাবকত্ব বিচারকেরা নানাভাবে করেন। যেমন সুপ্রিম কোর্ট কর্মচারী কল্যাণ ট্রাস্টের সভাপতি আপিল বিভাগের বিচারপতি এস কে সিনহা। ১৫৭০ সদস্যের এই ট্রাস্টে ঝাড়ুদার থেকে বেঞ্চ অফিসারসহ আদালতের সব স্টাফ আছেন।
আমাদের বরেণ্য আইনবিদ মাহমুদুল ইসলাম ও তাঁর যোগ্য সহকর্মী প্রবীর নিয়োগী ২০০৬ সালে প্রকাশ করেন দ্য ল অব সিভিল প্রসিডিউর। এর ভূমিকায় মাহমুদুল ইসলাম যা লিখেছেন (পৃ.২ ও ৩), তা একাই এক শ। তিনি সাবেক অ্যাটর্নি জেনারেল, আইনবিদ, সংবিধান বিশেষজ্ঞ এবং নন্দিত অ্যামিকাস কিউরি। টিআইবির রিপোর্ট বোমা হলে তাঁর পর্যবেক্ষণ পরমাণু বোমা। তাঁর কথায়: বাংলাদেশের সুপ্রিম কোর্টে একটি মামলা দায়ের থেকে শুরু করে রায় কিংবা আদেশের জাবেদা অনুলিপি সরবরাহ করার প্রতিটি পর্যায়ে আদালতের স্টাফদের ঘুষ দিতে হয়। অল্পসংখ্যক বিচারক ডায়েরি নিয়ন্ত্রণের ক্ষেত্রে কোনো উদ্যোগ নিয়ে থাকেন। এর ফল দাঁড়িয়েছে এই যে দৈনন্দিন কার্যতালিকায় একটি মামলা ভুক্ত করার জন্য বেঞ্চ অফিসার উল্লেখযোগ্য পরিমাণ অর্থ আদায় করে থাকেন।
বিচারপতি সাহাবুদ্দীন আহমদ একবার এক সমাবেশে বলেছিলেন, গুলশান-বারিধারায় বাড়ি কী করে হলো জবাব পাওয়া যাবে কি। আমরা জবাব পাইনি। টিআইবির কর্মকর্তাদের চা পানে ডেকেছে কমিটি। কিন্তু ঘরের কাছের লোকদের কাছে তাঁরা জানতে চায়নি। ২৩ নভেম্বর ২০০৯। বিচারপতি এ এফ এম আবদুর রহমান ও বিচারপতি এস এম এমদাদুল হক আজাদের সমন্বয়ে গঠিত বেঞ্চে শুনানি হচ্ছিল। সুপ্রিম কোর্টে মামলা চালাতে যে ঘুষ লাগে সেটা সেদিন সম্ভবত ইতিহাসে প্রকাশ্যে উচ্চারিত হয়েছিল। দুজন আইনজীবী আদালতকে জানান যে ‘এক শ্রেণীর বেঞ্চ অফিসার মামলা তালিকাভুক্ত করতে ঘুষ নিচ্ছেন।’ অথচ তালিকায় কোন মামলা কীভাবে থাকবে, কোন ক্রমিকে তা মুদ্রিত হবে, সেটা নিরঙ্কুশভাবে বিচারকের এখতিয়ার। ওই দিন তাঁরা নির্দিষ্টভাবে তথ্য দেন যে তাঁদের এক মক্কেলকে একটি জামিন আবেদনের দ্রুত শুনানির জন্য ৫০ হাজার টাকা ঘুষ দিতে হয়েছে। এভাবে হাটে হাঁড়ি ভাঙল। কিন্তু এর কোনো তদন্ত হতে দেখলাম না। প্রতিকার দেখলাম না। মাহমুদুল ইসলামও লিখেছেন, ‘এই বিষয়ে একবার একটা ঝগড়া হলো। একজন বেঞ্চ অফিসার এবং সংশ্লিষ্ট আইনজীবীর মধ্যে মারাত্মক বিবাদ হলো। কিন্তু বিজ্ঞ প্রধান বিচারপতি সমস্যার দিকে তাঁর মন না দিয়ে দোষারোপ করলেন আইনজীবীকেই।’ অবশ্য সাবেক প্রধান বিচারপতি তাফাজ্জাল ইসলাম উল্লিখিত দুই মাননীয় বিচারপতির সমন্বয়ে গঠিত বেঞ্চে গণ জামিনের একটি ঘটনার তদন্ত করিয়েছিলেন। সেই রিপোর্ট চাপা পড়ে আছে। প্রধান বিচারপতি এ বি এম খায়রুল হক দায়িত্ব নিয়ে মিনিটে মিনিটে জামিনের আদেশ নিয়ে প্রশ্ন তোলেন। আমরা অনুমান করি, ওই তদন্তে প্রাপ্ত ফলাফলই তাঁর উষ্মার উৎস। কিন্তু উপযুক্ত ব্যবস্থা না নেওয়া হলে, সুপ্রিম জুডিশিয়াল কাউন্সিলে না তুলে শুধু আক্ষেপে লাভ কী। নিম্ন আদালতে ‘তোলা আদায়ের’ বিচিত্র তথ্য আমরা জানি। কিন্তু বিচারপতি ওয়াহ্হাব মিঞা কমিটির সুপারিশমতে ‘বিচারব্যবস্থার দুর্নীতির সঙ্গে জড়িতদের বিরুদ্ধে সমগ্র দেশের স্বার্থে অতিশয় জরুরি এবং সুনির্দিষ্ট পদক্ষেপগুলো’ কে নেবেন?
মাহমুদুল ইসলাম লিখেছেন, ‘যোগ্য বিচারকের সংখ্যা খুবই কম এবং তাঁদের মধ্যে খুবই অল্পসংখ্যক বিচারক আছেন, যাঁরা তাঁদের কাজের জন্য গর্ব করতে পারেন। তাঁদের চারিত্রিক অখণ্ডতা ও সততা প্রশ্নের সম্মুখীন হচ্ছে। বিচার প্রশাসনের ওপর জনগণের যে আস্থা ছিল, তা ক্রমশ হ্রাস পাচ্ছে। একজন বিচারকের অর্জন গুরুতররূপে নিচে নেমেছে।’ এখানে স্মরণ করুন আমার আগের লেখা, বিচারকের সংখ্যা বাড়ছে, কিন্তু মামলার নিষ্পত্তির হার কমছে। এবং মনে রাখুন, সংখ্যাগরিষ্ঠ বিচারকেরাই বারের সদস্য। আজ যিনি বারে, কাল বেঞ্চে। শুধু শপথ নিলেই মাই লর্ড।
মাহমদুল ইসলাম লেখেন, ‘আইনের বিষয়ে বারের সদস্যরা আর কোনোভাবেই উত্তমরূপে সমৃদ্ধ নন। বিশেষ করে তাঁরা যেসব মামলা পরিচালনা করেন, সেই সংশ্লিষ্ট আইন এবং তাঁদের যুক্তিতর্কের নির্ভুলতায় ঘাটতি চলছে। আইনজীবীদের মধ্যে সততা ও নিষ্ঠা সর্বনিম্ন পর্যায়ে পৌঁছেছে।’ এই ‘সর্বনিম্ন পর্যায়ের লোকেরা’ কিংবা যারা ‘দুষ্টের দমন করেন না’ (প্রধান বিচারপতি বর্ণিত) তাঁদের জন্য বিচারক হওয়ার দরজা কিন্তু বন্ধ নেই।
হাইকোর্টের জামিনের আদেশ জেলখানায় পৌঁছাতে ঘুষ লাগবেই। দৈনন্দিন কার্যবিবরণীতে ক্রমিক ভেঙে মামলা তুলতে বেঞ্চ অফিসারকে ঘুষ দেওয়া লাগবেই। অসাধু মামলাকারীরা আদালতের স্টাফদের উল্লেখযোগ্য পরিমাণ ঘুষ দেবেনই। এখন প্রশ্ন হলো, বার ও বেঞ্চের অন্তত পরোক্ষ অনুমোদন কিংবা ঔদাসীন্য ছাড়া এটা সম্ভব কি না? এর জবাবও মাহমুদুল ইসলাম দিয়েছেন ‘এই ঘটনার সবচেয়ে দুঃখভারাক্রান্ত দিক হচ্ছে, কতিপয় ক্ষেত্রে আইনজীবীরাও এ ধরনের পদক্ষেপকে (ঘুষ প্রদান) অনুমোদন দিয়ে থাকেন। তাঁরা তাঁদের মক্কেলদের ঘুষ প্রদানে ঝাঁপিয়ে পড়তে উৎসাহিত করেন। আদালতের স্টাফরা অদক্ষ এবং তাঁরা এমনই একটা ভয়ানক পদ্ধতি উদ্ভাবন করে নিয়েছেন, যাতে উল্লেখযোগ্য পরিমাণ অর্থ না দিলে বিলম্বের ঘটনা ঘটবেই। আদালতের স্টাফরা ঘুষ দাবি করতে এতটাই বেপরোয়া হয়েছেন যে তাঁদের যেটা কর্তব্য, সেটা সম্পাদনেও তাঁরা ঘুষ নিচ্ছেন এবং এমন কিছু ক্ষেত্রেও তাঁরা ঘুষ নিচ্ছেন, যা করা তাঁদের উচিত নয়।’ এখানে ‘যা করা তাঁদের উচিত নয়’, সেটা করতেও তাঁরা যে ঘুষ নিচ্ছেন, সে কথার নিহিত তাৎপর্য পাঠকেরা আশা করি অনুধাবন করবেন। ইউএনবির সুপ্রিম কোর্ট প্রতিবেদক ফারুক কাজীর ২০০৯ সালের রিপোর্টের একটি বাক্য মনে পড়ল। একজন তরুণ আইনজীবী তাঁকে বলেন, ‘ঘুষের টাকার ভাগ অনেকেই পেয়ে থাকেন।’ পত্রপত্রিকায় এটা ছাপা হয়েছে।
বিচার বিভাগের দুর্নীতি সম্পর্কে টিআইবির প্রতিবেদনকে ‘পর্বতের মূষিক প্রসব’ বলে নাকচ করে দিয়েছেন সুপ্রিম কোর্ট। আবার বিচারপতি এস কে সিনহার নেতৃত্বে কমিটি করা হলো। আমরা একে স্বাগত জানাই। এ কমিটি ‘দুর্নীতির কারণ’ অনুসন্ধান করবে। তত্ত্বাবধায়ক সরকারের আমলে বঙ্গভবনে বিচারপতি সিনহাকে চায়ের দাওয়াত দেওয়া হয়। সেটা দেশবাসী জানল। এখন নির্বাচিত সরকারের আমলে জানল উল্টো। তিনিই হলেন সুপ্রিম কোর্ট থেকে দুর্নীতির কারণ অনুসন্ধান কমিটির সভাপতি। এটা সেনাশাসন ও নির্বাচিত শাসনের মৌলিক পার্থক্যের সূচক কি না। যার ভিত্তিতে সেদিন তাঁর বিষয়ে ‘অন্যায্য’ পদক্ষেপ নেওয়া হয়েছিল, তাঁরা তো সরকারযন্ত্রে আছেন। এর জবাবদিহি কে করবে?
বিচারপতি ওয়াহ্হাব মিঞা কমিটির প্রশ্ন, মাননীয় প্রধান বিচারপতি হতে শুরু করে আপিল বিভাগের বর্তমানে কর্মরত চারজন বিচারপতি আমরা ইনকোয়ারি কমিটির সদস্যরা এবং বাকি ৮৯ বিচারপতির কারও বিরুদ্ধে কোনো সুনির্দিষ্ট ঘুষ গ্রহণের অভিযোগ বা হয়রানির অভিযোগ আছে কি? আমরা মনে করি, এ রকমের একটি প্রশ্ন ছুড়ে দেওয়া অসমীচীন, অসংগত। এর মধ্য দিয়ে কমিটি তাদের শ্রেণীগত অবস্থানের প্রতি সংবেদনশীলতার বহিঃপ্রকাশ ঘটিয়েছে। ঘুষ ধরা-ছোঁয়া যায়, কিন্তু হয়রানি যায় না। অনেক সময় এটা দৃষ্টিভঙ্গির বিষয়। আবু সাফার মামলায় পুরো আপিল বিভাগ আবেদনটি প্রত্যাখ্যান করেছিলেন। সেটা ছিল হয়রানির একটি জ্বলন্ত দৃষ্টান্ত। ড. কামাল হোসেন ধরনা দিয়ে নাটকীয়ভাবে সঠিক রায় ছিনিয়ে এনেছিলেন। আমার দেশ সম্পাদক মাহমুদুর রহমানকে এখতিয়ারবহির্ভূতভাবে শাস্তি দেওয়া হয়েছে। তিনি রিভিউ আবেদন করারও সুযোগ পাননি। আপিল বিভাগ বলেছিলেন, তাঁকে শাস্তিদানের কারণ শিগগিরই তাঁরা জানাবেন। কিন্তু তাঁর তো জেল খাটার মেয়াদ শেষ হতে চলেছে। অথচ তিনি সেই ‘কারণ’ জানতে পারছেন না। সুতরাং অনেকের কাছে এটা মনে হতেই পারে, তিনি সর্বোচ্চ আদালতের দ্বারা হয়রানির শিকার হয়েছেন।
অথচ কমিটি ও টিআইবি টাকার ওপরে সবচেয়ে বেশি জোর দিয়েছে। তাই তারা বলতে পেরেছে, ‘টিআইবির প্রতিবেদনের এমন কোনো তথ্য-উপাত্ত নেই যে উল্লিখিত ঘুষের টাকা বিচারকের হাতে পৌঁছেছে।’ বিচারকেরা কেউ ঘুষ নিলেন কি নিলেন না, তাতে ভুক্তভোগী জনগণের যায় আসে না। কারণ, জমিজিরাত বেচে হলেও তাঁদের মাহমুদুল ইসলাম বর্ণিত ঘুষের টাকা দিতেই হয়। তাঁকে সাক্ষী মানছি। তাঁকে আমন্ত্রণ জানানো হোক। অ্যামিকাস কিউরি অর্থ আদালতের বন্ধু। সেই বন্ধুদের সহায়তা শুধু বিচারে কেন, বিচার প্রশাসন চালাতেও নিতে কোনো ক্ষতি দেখি না। মাহমুদুল ইসলামের মতো আইনবিদেরা অতি উত্তম রূপে বলতে পারবেন, খুবই ‘অল্পসংখ্যক বিচারক’ কথাটির মানে কী? বেঞ্চ অফিসাররা ঘুষ নিয়ে এমন সব কাজ করেন, ‘যা তাঁদের করা উচিত নয়’ কথাটির মানে কী। এবং তাঁরা এসব করার স্পর্ধা কোথায় পান? অন্যায় যে করে আর অন্যায় যে সহে—সে কথাটি না মানার মাশুল সুপ্রিম কোর্টে বিচার-প্রার্থীরা আর কতকাল দেবে?
সংসদনেত্রী, ‘শকুন’ সহোদর ও সপ্তম সংশোধনী
বাংলাদেশের রাজনীতিতে আজ যা ‘ভাই-বোন’, কাল তা-ই ‘দেবর-ভাবি’। এটা অবশ্য অতি পুরোনো খোঁচা। প্রধানমন্ত্রী শেখ হাসিনার সঙ্গে পতিত স্বৈরাচার জেনারেল এরশাদের ছবি দেখে আমাদের আরও একটি ছবির কথা মনে পড়ল। মাওলানা মতিউর রহমান নিজামীর সঙ্গে শেখ হাসিনাসহ আওয়ামী লীগের নেতাদের ঘনিষ্ঠতার ছবি। তাঁরা সাংবাদিকদের সামনে পোজ দিয়েছিলেন। এরও আগে অধ্যাপক গোলাম আযমের কাছে দোয়া চাইতে গিয়েছিলেন বিচারপতি বদরুল হায়দার চৌধুরী। বিচারপতি হিসেবে কিংবা তাঁর ব্যক্তিগত পরিচয়ে নয়; আওয়ামী লীগের মনোনীত রাষ্ট্রপতি পদপ্রার্থী হিসেবে। একদল চেনা মিত্রজীবীর কাছে এসবের টাটকা ব্যাখ্যা মজুদ আছে।
তবে এ নিবন্ধ যে কারণে লেখা, তার কারণ হলো, সুপ্রিম কোর্টের ঐতিহাসিক রায়গুলোর কালি শুকাতে না-শুকাতেই প্রধান অভিযুক্তের সঙ্গে প্রধানমন্ত্রীর বৈঠক অনুষ্ঠান। সবচেয়ে বড় বিস্ময়মিশ্রিত প্রশ্ন হলো, রাষ্ট্রপক্ষ ও আওয়ামী লীগের সমর্থক আইনজীবীরা সপ্তম সংশোধনী মামলায় অ্যামিকাস কিউরি হিসেবে জেনারেল এরশাদ ও তাঁর সহযোগীদের বিরুদ্ধে অমন ধনুর্ভঙ্গ পণ করেছিলেন কেন? ফৌজি স্বৈরশাসক জেনারেল জিয়াউর রহমানের মুণ্ডপাত করে থামলেই তো হতো। তবে তাঁরা কেন এমন প্রচণ্ডতায়, সর্বাত্মকভাবে এরশাদের বিচার চাইলেন। আমরা অবাক বিস্ময়ে রায় পড়ি আর ভাবি, অ্যাটর্নি জেনারেল ও অতিরিক্ত অ্যাটর্নি জেনারেলদের হলো কী! অ্যাটর্নি জেনারেল যদিও সাংবিধানিক পদ। কিন্তু সেটা অন্যান্য পদের মতো শক্ত নয়। তাঁর চাকরি মন্ত্রীদের মতোই। চুন থেকে পান খসলেই ফুটুস। তাই আমরা দৃশ্যত ধরেই নেব, অ্যাটর্নি জেনারেলের দপ্তর কোনো কেতাবি চর্চা করেনি। সরকারের নির্দেশনা তারা অক্ষরে অক্ষরে পালন করেছে। শুধু এরশাদ নন, তাঁর সহযোগীদেরও তাঁরা শাস্তি চেয়েছেন। খটকা সেখানেই।
স্ববিরোধিতা ও নির্লজ্জতার এমন দৃষ্টান্ত বহুদিন আমরা দেখিনি। তবে এসব কথা বলে আমাদের রাজনীতিকদের কাউকে লজ্জা দেওয়া যাবে না। তবে আমরা বুঝতে চাই, সপ্তম সংশোধনীতে এরশাদ ও তাঁর সহযোগীদের বিরুদ্ধে এমন চ্যাটাং চ্যাটাং কথা বলা হলো কেন?
এও বোধগম্য, সামরিক সংস্কৃতি যেকোনোভাবেই আওয়ামী লীগ সংস্কৃতি নয়, সেটা মানুষকে ভুলতে না দেওয়া। অবশ্য অষ্টম সংশোধনীর রায়ে বিচারপতি সাহাবুদ্দীন আহমদের একটি মন্তব্য পড়ার পর থেকে আমার প্রায়ই মনে হয়, স্বাধীন বাংলাদেশে সামরিক কালচারের চাষাবাদ চতুর্থ সংশোধনীর মাধ্যমেই ঘটেছিল। সুরঞ্জিত সেনগুপ্ত সেদিন বলেছেন, জিয়াউর রহমান সংসদকে রাবার স্ট্যাম্প করেছিলেন। কিন্তু বঙ্গবন্ধু শেখ মুজিবুর রহমানও পার্লামেন্টকে রাবার স্ট্যাম্প হিসেবে ব্যবহার করেছিলেন। সংসদে কোনো রকম আলোচনা ছাড়াই কালাকানুনসর্বস্ব চতুর্থ সংশোধনী তার সাক্ষ্য। বিচারপতি সাহাবুদ্দীন আহমদ লিখেছিলেন, ‘স্বাধীনতার শত্রুরা তাতে উল্লসিত হয়েছিলেন, আর মিত্ররা হয়ে পড়েছিলেন কিংকর্তব্যবিমূঢ়। সেটা ছিল যেন বেসামরিক ব্যক্তিদের দ্বারা পরিচালিত একটি অভ্যুত্থান।’
আওয়ামী লীগের সমর্থক আইনজীবী ও তদীয় গণমাধ্যম পঞ্চম সংশোধনী ও সপ্তম সংশোধনী নিয়ে যেসব কারণে মাতামাতি করছে, এর অন্যতম একটি কারণ হলো, সাধারণ মানুষকে বলা, আওয়ামী লীগ সেনাশাসনবিরোধী। এমনকি শুধু বিরোধী নয়, তারা এবার সংবিধানে এমন সংশোধনী আনবে, যাতে সামরিক শাসন আসার পথ চিরতরে রুদ্ধ হয়ে যায়!
‘ভাই’ এরশাদের কথায় আসি। পঞ্চম সংশোধনীর রায়ে আপিল বিভাগে এরশাদের বিচারে ফাঁক রয়ে গিয়েছিল। কারণ, রায়ে বলা হয়েছিল, জাতীয় সংসদ প্রয়োজনে আইন করবে। এরপর আওয়ামী লীগের নেতারা সাফ জানালেন, তাঁরা এমন কিছু করবেন না, যাতে মহাজোটে চিড় ধরে। তাঁরা জানালেন, তাঁরা এরশাদের বিচার করবেন না। সুপ্রিম কোর্টের রায় তাঁদের দিলপছন্দ ততখানি, যতখানি তাঁদের স্বার্থের সঙ্গে খাপ খায়। আর বাকিটা অসামঞ্জস্যপূর্ণ। বাকিটা বাতিল।
এরশাদের বিচার করা হবে না, এ কথা আওয়ামী লীগ স্পষ্ট করার পর সপ্তম সংশোধনীর শুনানি হলো। সে কারণেই প্রশ্ন, এরশাদের বিচারের প্রশ্নে রাষ্ট্রপক্ষ এমন অবস্থান নিল কেন?
রাষ্ট্রবিজ্ঞানী তালুকদার মনিরুজ্জামান একটি বই লিখতে চেয়েছিলেন। স্বাধীনতার কুখ্যাত বিরোধিতাকারী গোলাম আযম সুপ্রিম কোর্টের রায়ে নাগরিকত্ব ফিরে পান। এতে নির্মূল কমিটির আন্দোলন স্তিমিত হয়। এটা হয়তো তাঁর চিন্তাজগৎকে আন্দোলিত করে যে বিচার বিভাগ রাজনৈতিক ঘটনাপ্রবাহকে বদলে দিতে পারে। এটাকেই তিনি বইয়ের থিম করতে চেয়েছিলেন। এখন আমরা কী দেখি? এটা কি আদৌ হওয়ার? ইয়াজউদ্দিনের সাংবিধানিক বিচ্যুতি সুপ্রিম কোর্ট শুধরে দিয়ে আরও বড় বিচ্যুতি ঠেকাতে পারেননি। কারণ, রাজনৈতিক সংস্কৃতি অনুপস্থিত ছিল। আদালতের রাজনৈতিক ঝোঁক হয়তো আমাদের বড় বিপদের দিকে ঠেলছে। এর পথিকৃৎ হিসেবে ইতিহাসে বিচারপতি এ বি এম খায়রুল হকের অবস্থান কী হবে, তা দেখার বিষয়।
বিচারপতি এ এইচ এম শামুসদ্দিন চৌধুরী তাঁর রায়ে ক্ষমতা নিতে গিয়ে এরশাদ যা বলেছেন, তাঁকে তিনি যথার্থই ইস্কান্দার, আইয়ুব, মোশতাক, জিয়াউর রহমান, সুহার্তো, পিনোশে, ফ্রাঙ্কো, ইদি আমিন ও জিয়াউল হকের সঙ্গে তুলনা করেছেন। কিন্তু কে অস্বীকার করবেন যে এই রায়ের মূল্যায়ন ১৯৮২ সালের মার্চে এরশাদের ক্ষমতা গ্রহণকে স্বাগত জানিয়ে বাংলার বাণীতে লেখা সেই সম্পাদকীয় ভাষ্যকে খাটো করতে পারবে না। সেটাই প্রাধান্য পাবে। রায় পাবে না। ৮ জানুয়ারি রংপুরের সভায়ও আমরা তার ধারাবাহিকতা দেখি। হাইকোর্টের বর্ণিত ধূর্ত স্বৈরশাসক এরশাদ ইতিহাসের ‘কৃষ্ণ গহ্বরে’ নয়, বোনের পাশে ঠাঁই পেয়েছেন।
হাইকোর্টের রায়ে লক্ষণীয়ভাবে এরশাদের বিচার প্রশ্নে একটি স্বতন্ত্র প্যারাগ্রাফ আছে। এর শিরোনাম: এরশাদ ও অন্যান্য অপরাধ সংঘটকদের কী করে কাঠগড়ায় দাঁড় করানো সম্ভব? সংবিধানকে বহুকাল নিষ্ক্রিয় করে রাখার দায়ে অভিযুক্ত হন এরশাদ। রায়ে তাঁকে জঘন্য অপরাধ সংঘটক হিসেবে চিহ্নিত করা হয়। এরশাদকে বলা হয়েছে ফেলোনি সংঘটক। ফেলোনি শব্দের আভিধানিক অর্থ হলো নরহত্যা, সশস্ত্র ডাকাতি, অগ্নিসংযোগ ইত্যাদির মতো গুরুতর অপরাধ। রায়ে প্রশ্ন তোলা হয়েছে, এমন একজন জঘন্য অপরাধী কি নির্বিঘ্নে পালাতে পারেন? আদালতই উত্তর দিয়েছেন: ‘আমাদের জবাব যদি নেতিবাচক হয়, তাহলে ইতিহাস আমাদের অভিশংসিত করবে’ অর্থাৎ ইতিহাস আমাদের ক্ষমা করবে না। শুধু এরশাদ নন, তাঁর দুষ্কর্মের সহযোগী এবং এমনকি পঁচাত্তরের ক্যুর সহযোগীদের মধ্যে যাঁরা আজও বেঁচে আছেন, তাঁদেরও আলটিমেট জাস্টিসের মুখোমুখি হতে হবে। এখানে আলটিমেট জাস্টিস শব্দের অর্থ যদি হাসরের ময়দানকে আমরা বুঝে নিই, তাহলে কিন্তু বেশ হয়। তাহলে আর আমাদের হাইকোর্টের রায়ের লঙ্ঘন ঘটে না।
এরশাদের বিচারের বিষয়ে ওই রায়ে লেখা আছে, এম আমীর-উল ইসলাম, আবদুল মতিন খসরু একমত হন যে কোনো বিচারক এরশাদের কাজের বৈধতা দিলে তিনি বা তাঁরা অসদাচরণের দায়ে অভিযুক্ত হবেন। অ্যাটর্নি জেনারেল মাহবুবে আলম ও অতিরিক্ত অ্যাটর্নি জেনারেল মুরাদ রেজা অভিমত রাখেন, এরশাদকে কী করে বিচারের কাঠগড়ায় দাঁড় করানো হবে, তা সরকারই ঠিক করবে। হাইকোর্ট একপর্যায়ে পঞ্চম সংশোধনী মামলায় আপিল বিভাগের রায়েরও বরাত দেন। বলা হয়, আপিল বিভাগ সংসদকে উপযুক্ত আইন প্রণয়ন করা উচিত বলে মত দিয়েছেন। এ বিষয়ে অবশ্যই শাস্তি দরকার। কারণ, সেটা ভবিষ্যতের শকুনদের (সেনাশাসক) নিরুৎসাহিত করবে। তাই এরশাদের বিচারে সরকারের এবং জনগণের প্রতিনিধিদের অবশ্যই ‘প্রাইম অবলিগেশন’ বা সর্বাধিক নৈতিক বা আইনি বাধ্যবাধকতা থাকতে হবে।
আপিল বিভাগ যখন সাংবিধানিক সরকার উৎখাতকারীদের বিচারে প্রচলিত আইনে কোনো বিধান খুঁজে পাননি, তখন আমরা তার সমালোচনা করেছিলাম। দণ্ডবিধির ১২১(এ) ও ১২৪ ধারার আওতায় বিচার সম্ভব বলে মত দিয়েছিলাম। এবার হাইকোর্ট বলেছেন, সরকার সেনাশাসক ও তাঁর সহযোগীদের বিচারে দণ্ডবিধির ওই ধারা বা কোনো বিশেষ আইনে বিচারের সম্ভাব্যতা পুঙ্খানুপুঙ্খভাবে পরীক্ষা করে দেখতে পারে।
কিন্তু পরিহাস অন্যত্র। সেদিন একটি টিভি আলোচনায় একটি ফোন কল এল। প্রশ্নকর্তার সরল প্রজ্ঞায় মুগ্ধ না হয়ে উপায় থাকে না। তাঁর প্রশ্ন এ রকম: ‘আমরা জানি, সংসদের কাজ আইন করা, আর বিচারকের কাজ বিচার করা। এখন সংসদ নতুন সংবিধান দিচ্ছে। তাঁরা তা পুনর্মুদ্রণের নির্দেশ দিচ্ছেন। আর এরশাদকে বিচারকেরা শাস্তি দিচ্ছেন না। বলছেন, সংসদ বা সরকারকে ব্যবস্থা নিতে। এটা কেন?’
ওই প্রশ্নকর্তা বা আমাদেরও তখন জানা ছিল না সপ্তম সংশোধনী আমাদের জন্য নতুন কী বিস্ময় বয়ে আনছে। যথাযথ বিচারিক প্রক্রিয়া ছাড়া কাউকে দোষী সাব্যস্ত করা যায় না। কাউকে খুন করতে দেখলেও তাঁকে খুনি বলা যাবে না। আদালত কর্তৃক দোষী সাব্যস্ত করা পর্যন্ত অপেক্ষা করতে হবে। সপ্তম সংশোধনী এরশাদ বা ভবিষ্যতের শকুনদের জন্য কী প্রভাব বয়ে আনল। এরশাদ ফেলোনি হলেন। এমনটা তিনি মেঠো বক্তৃতায় অতীতে বহুবার হয়েছেন এবং হবেন। তবে যেটা দেখার তা হলো, হাইকোর্ট এরশাদকে শাস্তি দিতে পারেননি। কারাগারে পাঠানোর নির্দেশ দিতে পারেননি। কিন্তু সংসদের কাজের জবরদখল দৃশ্যত ঠিকই হলো। রায়ে বলা হয়েছে, ‘১৯৮২ সালের ২৪ মার্চ থেকে ১৯৮৬ সালের ১০ নভেম্বর পর্যন্ত সামরিক শাসন ও ফরমানের বৈধতা প্রদানকারী ১৯ প্যারাগ্রাফকে (১৫০ অনুচ্ছেদের চতুর্থ তফসিল) মৃত ঘোষণা করা হলো। সংবিধান থেকে এই মুহূর্তে ১৯ প্যারাগ্রাফ মুছে ফেলা হলো এবং সরকারকে সে মতে সংবিধান পুনর্মুদ্রণের আদেশ দেওয়া হলো।’
কিন্তু ভবিষ্যতের শকুনদের কি মুছে ফেলা যাবে? নাকি পতিত স্বৈরশাসক এরশাদকে মুছে ফেলা যাচ্ছে! সপ্তম সংশোধনীতে এরশাদকে দোষী সাব্যস্ত করার বিষয়টি অন্তত এরশাদের জন্য একটি রাজনৈতিক হুমকি মনে হয়। রংপুরে বোনকে নিয়ে জনসভা করে ভাই নিজেকে কি ধন্য মনে করছেন? এরশাদকে হাস্যোজ্জ্বল মনে হলো কি? এরশাদের ভোট ব্যাংকে শেখ হাসিনা ভাগ বসালেন। সময়টা অবশ্য ব্যাংক দখলের! চাপের মুখে কি এরশাদ তা মেনে নিলেন? শনিবার উৎফুল্ল শেখ হাসিনা আসলে বলেছেন, রংপুর ভাইয়ের নয়, রংপুর বোনের।
আজ যা ‘ভগ্নি-সহোদর’, কাল তা যাতে ‘ভাবি-দেবরে’ (মুহাম্মদ হাবিবুর রহমানের খচ্চর নিয়ে টানাটানি স্মরণযোগ্য) রূপ না পায়, সে জন্য সপ্তম সংশোধনী মামলার রায় একটা ডেটারেন্ট বা নিরোধক হিসেবে কাজ করতে পারে। এরশাদ তেড়ি-বেড়ি করলে আইনের শাসন প্রতিষ্ঠায় অঙ্গীকারবদ্ধ আমাদের সংসদনেত্রী তো আর চুপ করে থাকতে পারবেন না! হাইকোর্টের রায়ের পাতা তখন হয়তো ওল্টাতেই হবে। অবশ্য সে জন্য তেমন পরিবেশ ও সময় থাকতে হবে।
মনমোহনের সফরে বাংলাদেশের মন মোহন হবে কি?
ভারতের প্রধানমন্ত্রী মনমোহন সিংয়ের ঢাকা সফর সামনে রেখে আমরা কি খুব বড় ধরনের বরফ গলার বিষয় আশা করতে পারি? প্রধানমন্ত্রী শেখ হাসিনার দিল্লি সফরের এক বছর পর সম্প্রতি ভারতের পররাষ্ট্রমন্ত্রী এস এম কৃষ্ণা একটি কেতাদুরস্ত তথ্য প্রকাশ করেছেন। মি. কৃষ্ণা বলেছেন, ‘আমি মনে করি, এই সফর ২০১১ সালে হতে পারে। আমরা তারিখ নির্ধারণে পারস্পরিক আলোচনা চালাচ্ছি।’ কোনো আনুষ্ঠানিকতায় এটা প্রকাশ করা হয়নি। গত সপ্তাহে ভারতের পররাষ্ট্র মন্ত্রণালয়ে সংবাদ সম্মেলন হচ্ছিল। সেখানে সম্ভবত একজন বাংলাদেশি সাংবাদিক প্রশ্ন রেখেছিলেন, ‘আমাদের প্রধানমন্ত্রী ভারত সফর করার পর এক বছর হয়ে গেছে। আপনি ও আপনার প্রধানমন্ত্রী কবে ঢাকা যাচ্ছেন।’
ঢাকায় আমরা লক্ষ করি, প্রধানমন্ত্রী শেখ হাসিনা তাঁর সরকারের দুই বছর পূর্তি ভাষণে ভারত প্রসঙ্গটি একেবারেই এড়িয়ে গেছেন।
এক বছর আগে এই কলামে লিখেছিলাম, ভারতে প্রধানমন্ত্রী শেখ হাসিনার অত্যন্ত ফলপ্রসূ ও হূদ্যতাপূর্ণ সফরের পর ট্রানজিটের মতো যেসব বিষয়ে সমঝোতা হয়েছে, তা বাস্তবায়নের জন্য দরকার একটি দ্বিমুখী ইতিবাচক পরিবেশ। আর সে জন্য উগ্র ইসলামি মৌলবাদীসহ যারা দুই দেশের সম্পর্কের উন্নয়ন দেখতে চায় না, সেই শক্তি মাথাচাড়া দিয়ে ওঠার আগেই মনমোহনের ঢাকা সফর প্রত্যাশিত। এক বছর পর ১১ জানুয়ারি ভারতের টেলিগ্রাফ পত্রিকায় কৃষ্ণা শ্রীনিবাসনের লেখা পড়লাম। চিন্তাযুক্ত হলাম। তিনি ভারতের সাবেক পররাষ্ট্রসচিব। বাংলাদেশে হাইকমিশনার (১৯৮৯-৯২) ছিলেন। তাঁর মূল্যায়ন গুরুত্বপূর্ণ বৈকি। আসলে তাঁর দৃষ্টিভঙ্গির সঙ্গে আমাদের মনোভঙ্গির কোনো অমিল নেই। তিনি লিখেছেন, ‘এক বছর আগে শেখ হাসিনার সফরের মধ্য দিয়ে দুই প্রতিবেশীর সম্পর্কে এক নতুন ঊষার আশাবাদ তৈরি হয়েছিল। উভয় দেশ দৃশ্যত পারস্পরিক স্বার্থের বিষয়ে দারুণভাবে সচেতন এবং যথাসম্ভব নিজেদের সামর্থ্য অনুযায়ী তার সুরক্ষা দিতেও বদ্ধপরিকর। কিন্তু সময়ের ধারাবাহিকতায় ঢাকায় একটা বিড় বিড় (অসন্তোষ) শুরু হয়েছে। এমনকি ভারতের শুভাকাঙ্ক্ষীদের মধ্যেও বলাবলি শুরু হয়েছে, বাংলাদেশ যখন ভারতের অগ্রাধিকারের প্রতি অনুকূল সাড়া দিয়েছে, তখন নয়াদিল্লি তার প্রয়োজন মেটানোর প্রতি অবহেলার সঙ্গে অমনোযোগী। এ ধরনের নেতিবাচকতা শেখ হাসিনা ওয়াজেদের ভবিষ্যৎ নির্বাচনী সম্ভাবনা ও রাজনৈতিক স্থিতির ওপর প্রভাব ফেলবে।’ ভারতের সাবেক পররাষ্ট্রসচিব গুরুত্ব দিয়েছেন যে এ বিষয়ে দিল্লির উদ্বিগ্ন হওয়া উচিত এবং প্রতিকারের জন্য তার দ্রুত পদক্ষেপ নেওয়া উচিত। আমরা অবশ্য বলব এভাবে, ভারত বাংলাদেশের মানুষের মন জয় করবে।
তবে আমাদের যে উদ্বেগ ও দ্বিধা-দ্বন্দ্ব, তা শ্রীনিবাসনের নিবন্ধের মধ্য দিয়ে ঢাকার গত কয়েক দিনের শৈত্যপ্রবাহের মতো যেন বেশ জাঁকিয়ে বসল। এর কারণ, শ্রীনিবাসন আমাদের পুরোনো কাসুন্দি স্মরণ করিয়ে দিয়েছেন। আমরা বহুকাল আগে থেকে শুনে আসছি, ভারতীয় রাজনীতিকেরা বাংলাদেশের প্রতি সহানুভূতিশীল হলে হবে কী, তাঁরা শেষতক আমলাতন্ত্রের সঙ্গে পেরে ওঠেন না। তাঁদের চেয়ে অনুদার ও অমনোযোগী ভারতের আমলাতন্ত্র। কিন্তু দুঃখের বিষয় হলো, দিল্লিতে বাংলাদেশ সরকারের প্রতি যখন গভীর সন্তুষ্টি প্রকাশ করা হচ্ছে, তখন শ্রীনিবাসন আমাদের জানাচ্ছেন, ভারতীয় আমলাতন্ত্রই বাধা। তাঁর কথায়, ‘বাংলাদেশের সঙ্গে চমৎকার সম্পর্ক গড়ার প্রয়োজনীয়তা ভারতের সব দলের কাছেই প্রার্থিত। তাদের উদ্দেশ্য অভিন্ন। ভারতের সরকার জেনে-শুনে বাংলাদেশ কিংবা আওয়ামী লীগের জন্য ক্ষতির কারণ হবে না। কিন্তু এখানে অস্থিরতার একটা উৎস আছে, সেটা হলো, দুঃখজনকভাবে অমনোযোগী ভারতীয় আমলাতন্ত্র।’ তাঁর উক্তিতে আরও পরিষ্কার যে দিল্লির সাউথ ও নর্থ ব্লকে যাঁরা বাংলাদেশ ডেস্কের দায়িত্বে রয়েছেন, বাংলাদেশ নিয়ে ভাবার কিংবা মনোযোগী হওয়ার সময় তাঁদের নেই। এই যখন ভারতের আমলাতন্ত্রের অবস্থা, তখন আমাদের জানতে ইচ্ছে হয়, ভারতের উচ্চপর্যায়ের রাজনীতিকেরা কি তাহলে আমলাতন্ত্রকে বাগে রাখতে অসমর্থ? সেই প্রশ্নেরও একটি জবাব শ্রীনিবাসনের লেখায় আমরা পাই। তাতে আমরা সমস্যা হয়তো অনুধাবন করতে পারি, কিন্তু উদ্বেগ, খটকা তো কমেই না, বরং প্রকট হয়। শ্রীনিবাসন লিখেছেন, ‘নিস্পৃহ থাকাই হচ্ছে প্রধানমন্ত্রী মনমোহন সিংয়ের স্টাইল। কোনো কিছুতে তিনি সক্রিয় হতে চান না। তিনি তাঁর অধীনস্থদের মাধ্যমে নিজের ইচ্ছার রূপদানে অক্ষম। ভারতীয় আমলাতন্ত্রের জন্য সময়সীমার বিস্তৃতি হয়তো ২০১৩ সালে অনুষ্ঠেয় বাংলাদেশের পরবর্তী নির্বাচন অনুষ্ঠান পর্যন্ত এবং তারা তাদের ব্যাপকভিত্তিক এজেন্ডার মধ্যে বাংলাদেশকেও স্রেফ অন্যতম একটা দেশ হিসেবে গণ্য করে থাকে। কিন্তু বাংলাদেশের নেতাদের জন্য সময় দ্রুত গড়িয়ে যাচ্ছে এবং সেটা শেখ হাসিনার দিল্লি সফরের সময় গৃহীত সিদ্ধান্ত মাঠপর্যায়ে বাস্তবে রূপদানের প্রশ্নে জড়িত।’
ভারতীয় কূটনীতিকেরা প্রকাশ্যে ও ঘরোয়াভাবে আমাদের বোঝাতে চাইতেন, ট্রানজিটও তাঁদের অগ্রাধিকার নয়; বন্দরসহ অন্য আর কিছুই তেমন নয়; তাঁদের সর্বোচ্চ উদ্বেগ ও সংবেদনশীলতার জায়গা তাঁদের জাতীয় নিরাপত্তা। সোজা কথায়, উত্তর-পূর্ব ভারতের কথিত স্বাধীনতাকামী লোকদের সশস্ত্র সংগ্রামে বাংলাদেশের ভূমি যাতে ব্যবহূত না হয়, তা নিশ্চিত করা। বাংলাদেশ সেটা করেছে। প্রধানমন্ত্রী শেখ হাসিনার দিল্লি সফরের পর ভারতের সব মহল থেকে আমরা সন্তুষ্টির কথাই শুনে আসছি। সমপ্রতি ত্রিপুরার মুখ্যমন্ত্রী মানিক সরকার বলেন, বিচ্ছিন্নতাবাদবিরোধী অভিযান এখন অবশিষ্ট পর্যায়ে।
২০০৯ সালে বাংলাদেশে গ্রেপ্তার হওয়া আসামের উলফা নেতা অরবিন্দ রাজখোয়া সরকারের সম্মতিতে জামিনে বেরিয়ে বীরোচিতভাবে সভা করছেন। এমনকি কারাবন্দী অনুপ চেটিয়াকে ঢাকা থেকে এখন ভারতই তাদের দেশে নিতে কৌশলগত কারণে দেরি করতে পারে। অরবিন্দ ১১ জানুয়ারি কথিতমতে চীনে থাকা পরেশ বড়ুয়া ও অনুপের বাড়িতে যান। শ্রীনিবাসন লিখেছেন, ‘ভারতীয় স্বার্থ রক্ষায় শেখ হাসিনা রাজনৈতিক ঝুঁকি নিয়েছেন। সে জন্য উচ্চ প্রশংসা তাঁর প্রাপ্য এবং তাঁকে তাঁর সাহসের জন্য কৃতজ্ঞতা জানাতে হবে।’
আমাদের গণমাধ্যম যখন উলফাকে সন্ত্রাসী, বিচ্ছিন্নতাবাদী বলতে ছাড়ে না। তখন কিন্তু আমরা দেখি, পিটিআই উলফা চেয়ারম্যানের সভার খবর, তাঁর মুমূর্ষু মাকে দেখতে যাওয়া সমীহ ভরে পরিবেশন করছে। ৩০ বছর আগে যেখানে উলফার জন্ম হয়েছিল, সেখানকার মানুষ গান্ধীভক্ত মুক্তিযোদ্ধা উমাকান্তের ছেলে অরবিন্দকে সংবর্ধনা দিয়েছেন। কিন্তু মানিক সরকার যেমনটা সেদিন বললেন যে দুই দেশের গহিন অরণ্যই বাধা। বিদ্রোহীরা তাড়া খেলে তারা এখনো বাংলাদেশে পালিয়ে যায়। আবার ঢুকে সহিংস ঘটনা ঘটায়। অরণ্য ও দুর্গম অঞ্চল বাধা ঠিকই, কিন্তু বিদ্রোহের কারণ ও তা দমনে সেটাই একমাত্র বাধা নয়। পারমাণবিক শক্তিধর উদীয়মান বিশ্বশক্তি ভারতের কাছে অনেকটাই অচেনা পশ্চাৎপদ উত্তর-পূর্বাঞ্চল। বিদ্রোহ দমন শুধু বাংলাদেশ সরকারের সহযোগিতার ওপর নির্ভর করেনি এবং করবে না। সেখানে অনুন্নয়ন ও অনগ্রসরতার যে সমস্যা, তা বহুপক্ষীয়ভাবে সমাধান করতে হবে। আর সে জন্য বাংলাদেশ, নেপাল ও ভুটানকে নিয়ে যে ধরনের উদ্যোগ দরকার, তার কোনো আলামত এখনো আমরা দেখি না। বিপরীতে যদি বলা হয়, বাংলাদেশ একাই ভারতকে ট্রানজিট দেয়নি, ভারতও বাংলাদেশকে দিয়েছে, সেটা কিন্তু তুলনীয় হতে পারে না। এমনকি শুল্ক দিলেও নয়। সবাইকে নিয়ে বৃহৎ উন্নয়ন প্রকল্প হলে সবাইকে সবার টেকসই শুল্ক দেওয়া হবে। পশ্চিমবঙ্গ, ত্রিপুরা, মিজোরাম, সিকিম ও অরুণাচল প্রদেশে জল, তাপ বা গ্যাসনির্ভর বিদ্যুৎ প্রকল্পে বাংলাদেশ আগ্রহ দেখাচ্ছে। শ্রীনিবাসন লিখেছেন, ‘এ ধরনের প্রকল্প খুবই কাঙ্ক্ষিত। অথচ ভারতীয় বিদ্যুৎ মন্ত্রণালয় একটা সভা পর্যন্ত করতে পারছে না।’ ভারতীয় আমলাতন্ত্রের এই উদাসীনতা শুধু বাংলাদেশিদের নয়, উত্তর-পূর্ব ভারতের শান্তি আলোচনার সাফল্য দেখতে আগ্রহী মহলের কাছেও অনভিপ্রেত বলে গণ্য হওয়ার কথা। মেঘালয়ে জন্ম নেওয়া বাঙালি মেয়ে অরুন্ধতী রায় মাওবাদী নন। কিন্তু পশ্চিমবঙ্গের সশস্ত্র মাওবাদীদের কর্মকাণ্ডে তিনি দেশপ্রেম দেখেন। তাঁদের প্রতি তাঁর সমর্থন ব্যক্ত করেন।
তিস্তা নদীর পানির হিস্যা প্রশ্নে আমরা শুনছি, ১৫ বছর মেয়াদি একটি অন্তর্বর্তীকালীন চুক্তির বিষয়ে কথাবার্তা চলছে। এতটা নির্দিষ্ট সুখবর এই প্রথম জানা গেল। কিন্তু প্রথমেই খটকা জাগে, ভারতের অসাধারণ সহযোগিতা ও শুভেচ্ছায় বাংলাদেশ অভ্যুদয়ের চার দশক পর এসে কেন এমন একটা সৌহার্দ্যপূর্ণ পরিবেশে গঙ্গা চুক্তির মেয়াদের চেয়ে কম মেয়াদি চুক্তি হবে। শ্রীনিবাসনের মন্তব্য, ’শেখ হাসিনার সফরের পর দ্বিতীয় শুষ্ক মৌসুম সমাগত। কিন্তু কোনো অন্তর্বর্তীকালীন তিস্তা চুক্তি হয়নি। পশ্চিমবঙ্গ, যে রাজ্য সবচেয়ে প্রত্যক্ষভাবে ক্ষতিগ্রস্ত, তাদের সঙ্গে কি নয়াদিল্লি এ পর্যন্ত আলোচনা করেছে? কলকাতা সরকার সব ইস্যুতেই নিষ্ক্রিয়। হয়তো রাজ্যের নির্বাচন পর্যন্ত তারা অপেক্ষা করতে চায়। কিন্তু এ ধরনের যুক্তিতর্কের কোনো মূল্য বাংলাদেশের জনগণের বোঝার কথা নয়।’
শ্রীনিবাসন আমলাতন্ত্রের কথা বলছিলেন। ১০ জানুয়ারি তাঁর নিবন্ধ প্রকাশের ঠিক এক দিন আগে দ্য হিন্দু পত্রিকায় সন্দ্বীপ দীক্ষিতের একটি প্রতিবেদন ছাপা হয়েছে। নাম প্রকাশ না করা ‘সূত্রগুলোর’ বরাতে প্রতিবেদনটি তৈরি করা হয়েছে। আমরা ধারণা করতে পারি, এই সূত্র আমলাতান্ত্রিক। সে কারণে দ্বিপক্ষীয় বিষয়গুলো ভারতের আমলাতন্ত্র কীভাবে দেখছে, এটা হয়তো তার একটা প্রতিফলন। ‘সূত্রগুলো’ বলেছে, ’বিরোধ নিয়ে ৩৮ বছর কাটানোর পর তুলনামূলকভাবে সীমান্ত সমস্যার সুরাহা করা গুরুত্বপূর্ণ। উভয় পক্ষ ছিটমহল-সংক্রান্ত তথ্যবিনিময় শেষ করার অভ্যন্তরীণ সময়সীমা নির্ধারণ করেছে। ভারতে বাংলাদেশের প্রায় ৯০টি এবং বাংলাদেশে ভারতের প্রায় ১০৫টি ছিটমহল রয়েছে। এই সূত্র আরও জানাচ্ছে, অপদখলীয় এলাকার বিষয়ে আমাদের মধ্যে কোনো অনুমোদিত তালিকা পর্যন্ত নেই। এই প্রথম একটি সম্মত তালিকা প্রণয়নের দিকে আমরা এগিয়ে যাচ্ছি। এটা ঠিক হলেই বাস্তবে ভূখণ্ডের বিনিময়ের প্রশ্ন আসবে।’ সেটা কবে?
আমরা লক্ষ করি, দ্য হিন্দুর বর্ণিত প্রতিবেদনের সূত্রগুলো ‘পারস্পরিক গিভ অ্যান্ড টেক’ বা দেওয়া-নেওয়ার ওপর গুরুত্ব আরোপ করেছে। সূত্রগুলো বলেছে, ইতিহাস যা রেখে দিয়ে গেছে, সে বিষয়ে পারস্পরিক দেওয়া-নেওয়া হওয়া উচিত। এই ’সূত্রগুলো’ বেরুবাড়ী-বিষয়ক প্রশ্নে কথাটি বলেছে। উভয় পক্ষ এখন নাকি সম্মত যে বেরুবাড়ীতে যে লাইনটি টানা হয়েছে, তা ছিল ঐতিহাসিকভাবে একতরফা। এই উপমহাদেশে ঐতিহাসিকভাবে কে, কখন, কোথায় কী একতরফা করেছিল, তার ঝাঁপি খোলা আর প্যান্ডোরার বক্স খোলা একই কথা। সুতরাং এ নিয়ে কোনো মন্তব্য নয়। শুধু এটুকুই বলব, দুই দেশের দীর্ঘ স্থলসীমান্তের যে তিনটি স্থানের প্রায় সাড়ে ছয় কিলোমিটার জায়গা চিহ্নিত করা হয়নি, তা কখনো আমলা পর্যায়ে সুরাহা হতে পারে বলে বিশ্বাস করি না।
আমরা অস্বস্তির সঙ্গেই লক্ষ করি যে দুই দেশের সম্পর্কে নতুন প্রভাত আসার প্রেক্ষাপটে প্রধানমন্ত্রী শেখ হাসিনার সরকার সমুদ্রসীমা নিষ্পত্তিকল্পে আন্তর্জাতিক সালিস আদালতে গিয়েছে। উইকিলিকসের প্রকাশিত তথ্য থেকে আমরা জানতে পারছি, আমাদের সমুদ্র উপকূলবর্তী ব্লকে অনুসন্ধানকাজ চালাতে মার্কিন কোম্পানিগুলো সতর্ক।
বঙ্গবন্ধু সরকারের আমলে বাংলাদেশের সমুদ্রসীমায় মার্কিন তেল কোম্পানিগুলোর অনুসন্ধানকাজ ব্যাহত হয়েছিল। মার্কিন অধ্যাপক মার্কাস ফ্রান্ডা লিখেছেন, ‘ভারতীয় নৌবাহিনী শক্তি প্রদর্শনের পর মার্কিন তেল কোম্পানিগুলো বঙ্গোপসাগরে তাদের কাজ গুটিয়ে নিয়েছিল।’ তিন দশক পর এসে কনোকো ফিলিপসের আগ্রহ সম্পর্কে মার্কিন রাষ্ট্রদূত জেমস এফ মরিয়ার্টি প্রধানমন্ত্রীর জ্বালানি উপদেষ্টা তৌফিক-ই-ইলাহী চৌধুরীকে বলেছেন, উপকূলের যে ব্লকটি সম্পর্কে কোনো বিরোধ নেই, সেটি দিয়ে প্রথম কাজ শুরু করতে চায় কনোকো ফিলিপস। আমরা এটুকু বুঝতে পারি, আন্তর্জাতিক আদালত থেকে রায় পাওয়া না গেলে আমাদের সমুদ্র সম্পদ আহরণের প্রচেষ্টা ব্যাহত হতে থাকবে। মনমোহনের সফরে তাতে হয়তো কোনো পরিবর্তন আনবে না।
অগ্রজ সাংবাদিক সাজ্জাদ শরিফ যদিও জানালেন, গত বছর ভারত সফরকালে বাংলাদেশি সাংবাদিকদের প্রণব মুখার্জি বলেছিলেন, ’বাংলাদেশের বিষয়ে মি. মনমোহনের বিশেষ আগ্রহ আছে।’ ভারতীয় কর্মকর্তাদের কথায়, বাংলাদেশি সাংবাদিকদের মনে হয়েছে, মি. মনমোহনের একটি স্টাইল হলো, তিনি কোনো দেশে নিছক প্রীতি সফরে যান না। যেখানেই যান, তা তাৎপর্যপূর্ণ হয়ে ওঠে। এ কথায় আশাবাদ জাগে। কিন্তু সে জন্য পরিবেশ লাগে। এবং তা আকস্মিক তৈরি হয় না।
শ্রীনিবাসন আমলাতান্ত্রিক যে চিত্র তুলে ধরেছেন, তার কিছুটা আমরাও খালি চোখে দেখি। বিএসএফের গুলিতে নিষ্পাপ ফেলানীর মর্মস্পর্শী হত্যাকাণ্ডও তার একটি দৃষ্টান্ত। হয়তো আগের তুলনায় সীমান্ত হত্যাকাণ্ডের ব্যাপকতা কমেছে, কিন্তু দেখার বড় বিষয় অন্যত্র। শ্রীনিবাসনের নিবন্ধে বলা হয়েছে, ‘সীমান্ত সমস্যার নিষ্পন্ন না হওয়া পর্যন্ত বাংলাদেশ রাইফেলস ও বিএসএফের মধ্যে সংঘর্ষ অব্যাহত থাকবে।’ তিনি এ জন্য সিলেট-তামাবিল সেক্টরের সাম্প্রতিক ঘটনার দৃষ্টান্ত দেখিয়েছেন। তিনি কারণ দেখান যে সীমান্তের একদিকে কিংবা উভয় দিকে সর্বদাই এমন মহল থাকবে, যারা তাদের স্বার্থে অনিষ্ট করে যাবে। সাধারণভাবে তাঁর কথায় যুক্তি আছে। কিন্তু আমরা মনে করি না যে সীমানা চিহ্নিত হলেই মানুষ মারা বন্ধ হবে। সীমান্তে বিএসএফের হত্যাকাণ্ড বস্তুত আমাদের দেশের বিচারবহির্ভূত হত্যাকাণ্ডের সঙ্গে তুলনীয়। ওই সব হত্যাকাণ্ডের ক্ষেত্রেও প্রায়ই ক্রসফায়ার কিংবা এনকাউন্টারের মতোই গল্প সাজানো হয়। আমরা অবাক বিস্ময়ে ভাবি, ভারতের শক্তিশালী সুশীল সমাজ ও মানবাধিকারকর্মীরা কেন ভারতীয় সীমান্তের বিচারবহির্ভূত হত্যাকাণ্ডকে মানবাধিকারের লঙ্ঘন হিসেবে দেখতে ব্যর্থ হন। ভারতের মূল ধারার গণমাধ্যমকেও ঠিক তেমনটা সচকিত বলে মনে হয় না। আমরা মনে করি, দ্বিপক্ষীয় সব হিসাব-নিকাশ এবং দেওয়া-নেওয়ার কূটনীতির ঊর্ধ্বে মানবিক সম্পর্কের উন্নয়নের বিষয়টি গুরুত্বের দাবি রাখে। টাইমস অব ইন্ডিয়ায় ১৩ ফেব্রুয়ারি ২০১০ একটি প্রতিবেদনের শিরোনাম ‘কাশ্মীরে কিশোর হত্যার দায়ে ১৪ বিএসএফ সদস্য বরখাস্ত’। বিএসএফ কমান্ডার আর কে বারদি ওই তরুণকে নাকি গুলি করার নির্দেশ দিয়েছিলেন। তিনিও বরখাস্ত হন। ১৬ বছরের কাশ্মীরি কিশোর জাহিদ ফারুক শাহকে হত্যার দায়ে ১৫ জনকে বরখাস্তের পর আনুষ্ঠানিক তদন্ত চলে। ওই প্রতিবেদনে উল্লেখ করা হয়েছে, ১৫ জনের বিরুদ্ধে বিএসএফের নেতৃত্বাধীন জেনারেল কোর্ট অব ইনকোয়ারি চলাচালে তাঁদের বরখাস্ত করা হয়, যাতে তদন্তকাজে বিঘ্ন না ঘটে। অথচ এই বিএসএফ বাংলাদেশ সীমান্তে ব্যাপকভিত্তিক হত্যাযজ্ঞ চালাচ্ছে। কিন্তু তার কখনো তদন্ত অনুষ্ঠান সম্পন্ন হয়েছে বলে আমাদের জানা নেই। বিএসএফের ইন্সপেক্টর জেনারেল সম্প্রতি কলকাতায় দাবি করেছেন যে তাঁদের বাহিনী বিরাট সংযমের পরিচয় দিয়ে চলেছে। কিন্তু তাঁর নিজস্ব প্রাক্কলন অনুযায়ী, গত চার মাসে গুলিবর্ষণের ২০টি ঘটনা ঘটেছে, যা তাঁর মতে অপরিমিত ও অগ্রহণযোগ্য। ভারতীয় আইনে যা দণ্ডনীয়।
আমরা মনেপ্রাণে চাই, মনমোহনের আসন্ন সফর একটি মাইলফলক হয়ে থাকুক। সে জন্য জনগণের সঙ্গে জনগণের সম্পর্কের জায়গা ও ভিতটা পাকাপোক্ত হওয়া দরকার। ফেলানী হত্যাকাণ্ডের দায়ে সন্দেহভাজন ব্যক্তিদের এখনই বরখাস্ত করা হোক। তদন্ত হোক। বিচার হোক। কাঁটাতারের কাঁটা দূর হোক। এ ধরনের উদ্যোগ দুই প্রতিবেশীর সম্পর্কের জন্য অপরিহার্য। করিডর বা তৃতীয় কোনো দেশের জল-স্থল দিয়ে নির্বিঘ্নে পণ্য চলাচলের সম্ভাব্য চিত্রটি সংশ্লিষ্ট দেশের জনগণের ওপর বেশি নির্ভর করে।
২০০৮ সালে শ্রীনিবাসনের বই বেরোয়, ঢাকায় তাঁর কর্মব্যস্ততা নিয়ে তিনি ডায়েরি লিখতেন। সেটারই সংকলন দি জামদানি রেভল্যুশন শীর্ষক ওই বইয়ের ভূমিকায় তিনি লিখেছেন, দিল্লির পররাষ্ট্রমন্ত্রক কিংবা ভারত সরকারের অন্যান্য বিভাগে কর্মরত আমার মেধাবী সহকর্মীরা অগ্রাধিকার প্রদানে সময়ের তাৎক্ষণিক রাজনৈতিক প্রয়োজনীয়তাকেই গুরুত্ব দেন। তবে সাধারণত তাঁদের অগ্রাধিকারে বাংলাদেশ অন্তর্ভুক্ত হয় না।’ এখন দেখার বিষয় হলো, ২০১১ সালেও এর পুনরাবৃত্তি ঘটে কি না। মনমোহনের সফরে বাংলাদেশের জনগণের মন মোহন হয় কি না। 
প্রধান বিচারপতির দৃষ্টিভঙ্গি ভ্রান্তিপ্রসূত
বাংলাদেশের মাননীয় প্রধান বিচারপতি এ বি এম খায়রুল হক বলেছেন, ‘রাষ্ট্রের তিনটি বিভাগ—আইনসভা, নির্বাহী বিভাগ ও বিচার বিভাগ একে অপরের পরিপূরক। কেউ কারও ওপরে নয়।’ এই বক্তব্য তো এভাবে আসা অসমীচীন বলেই প্রতীয়মান হচ্ছে। পরিপূরক কথাটি তো সর্বজনীন শব্দ। মন্ত্রিসভা যৌথভাবে এমনকি তাঁরা ব্যক্তিগতভাবে সংসদের কাছে জবাবদিহি করতে বাধ্য। সেখানে ‘কেউ কারও ওপরে নয়’-এর মতো অভিব্যক্তি কী করে প্রাসঙ্গিক মনে হতে পারে? চাঁদের আলো না থাকুক, কিন্তু সংসদের আলো থাকতে হবে। এবং তাতেই সব স্তম্ভ, এমনকি চতুর্থ স্তম্ভও হবে আলোকিত। আমাদের সংসদ যতখানি অনালোকিত, আমরা ততটাই অনালোকিত থেকে যাচ্ছি। ‘আমরা অন্য কাউকে বিচার বিভাগের ওপর শ্রেষ্ঠত্ব দাবি করতে দেব না।’ এ কথা কেন এল, তা বুঝতে আমরা অক্ষম। সামগ্রিকভাবে তাঁর বক্তব্যের নির্যাস গ্রহণ করতে আমরা অপারগ। আমরা জানি না, বিচারপতি অপসারণে সংসদীয় অভিশংসন-প্রথা ফিরে আসার সম্ভাবনায় সুপ্রিম কোর্ট সচকিত কি না। প্রচ্ছন্নভাবে জেনারেল জিয়ার মরণোত্তর বিচার পর্যন্ত চেয়েছেন সুপ্রিম কোর্ট। কিন্তু সংসদকে মানতে পারেননি তাঁরা। তাই জিয়ার সামরিক ফরমানপ্রসূত সুপ্রিম জুডিশিয়াল কাউন্সিলকে তাঁরা দুঃখজনকভাবে টিকিয়ে রাখলেন। তীরে এসে তরী ডোবালেন। অথচ সেখানটাতেই বিচার বিভাগের জবাবদিহির স্পর্শকাতর প্রশ্ন জড়িত।
মার্কিন সংবিধানের মুখ্য রূপকার জেমস মেডিসন তাঁর ফেডারেলিস্ট ৫১তে রাষ্ট্রের এক অঙ্গের কাজে অন্য অঙ্গের আত্মরক্ষার সামর্থ্য আলোচনা করেন। তিনি লিখেছেন, ‘প্রত্যেক অঙ্গকে তার আত্মরক্ষার জন্য সমান অধিকার দেওয়া সম্ভব নয়। প্রজাতন্ত্রী সরকারে আইনসভার কর্তৃত্ব প্রয়োজনীয়ভাবে প্রাধান্য বিস্তার করে থাকে।’ বাংলাদেশ সংবিধানের আওতায় আমরা যে এ কথা বলতে শিখেছি তার আসল উদ্গাতা ১৬১০ সালে ব্রিটেনে প্রধান বিচারপতি স্যার এডওয়ার্ড কোক ও ১৮০৩ সালে যুক্তরাষ্ট্রের প্রধান বিচারপতি মার্শাল। লিখিত সংবিধানের আওতায় মার্শালই প্রথম কিছুকে ‘অসাংবিধানিক’ ঘোষণা করেন। 
বরেণ্য মার্কিন বিচারপতি জেরেমি ফ্রাঙ্ক তাঁর কোর্টস অন ট্রায়াল শীর্ষক বইয়ে লিখেছেন, বিপ্লব শুরু হওয়ার পর থেকে আমেরিকার সংবিধান প্রণয়ন-প্রক্রিয়ায় ফরাসি দার্শনিক মন্টেস্কুর ধারণা প্রভাব পেতে শুরু করে। অষ্টাদশ শতাব্দীতে যুক্তরাষ্ট্রের অনেক অঙ্গরাজ্য কঠোরভাবে ক্ষমতার বণ্টন নীতি মানত না। যেমন নিউজার্সির গভর্নর রাজ্যের সুপ্রিম কোর্ট ও আইনসভায় রীতিমতো আসন নিয়ে ভূমিকা রাখতেন। ব্রিটেনের মতো যুক্তরাষ্ট্র কেন কংগ্রেসকে সার্বভৌম করল না? আবার ব্রিটিশ সংসদের সার্বভৌমত্ব কি সে দেশের বিচার বিভাগের স্বাধীনতার জন্য হুমকি বলে গণ্য হয়েছে?
মন্টেস্কুর ক্ষমতার পৃথক্করণ নীতি গ্রহণ করা মাত্রই আগের সমস্যা কিন্তু চুকেবুকে যায়নি। ফ্রাঙ্ক লিখেছেন, ‘কতিপয় ব্যক্তির কাছে এ-সংক্রান্ত তত্ত্ব যেভাবে ধরা দিল, সেভাবে এর ফাটলটা কখনোই স্পষ্ট হয়নি। তবে প্রথমেই রাজকীয় ক্ষমতা সম্পর্কে ভয় ছিল। তাই নির্বাহী এবং এমনকি বিচার বিভাগও আইনসভার অধীন থাকাকেই উত্তম মনে করল। কিন্তু এই পরীক্ষা-নিরীক্ষা অর্থনৈতিক রক্ষণশীলদের শঙ্কিত করে তুলল। তারা নির্বাচিত জনপ্রতিনিধিদের উদারনৈতিক প্রবণতাকে ভয়ের চোখে দেখত। পরবর্তী সময়ে আমাদের জাতীয় সংবিধান গৃহীত হলো, আর তাতে কংগ্রেসের কর্তৃত্ব হ্রাস করার বিনিময়ে প্রেসিডেন্ট এবং আদালতের ক্ষমতাকে শক্তিশালী করা হলো।’
তাঁর বক্তব্যে আমরা আরও দেখি, ‘কংগ্রেস যদিও জনপ্রিয়তার দৃষ্টিকোণ থেকে জনগণের কণ্ঠস্বর হয়েই থাকল, কিন্তু রক্ষণশীলেরা ধারণা করল যে কংগ্রেসে সংখ্যাগরিষ্ঠতার জোরে খেয়াল-খুশিমতো আইন পাসের সুযোগ তৈরি হতে পারে।’ সুতরাং জেরেমি ফ্রাঙ্ক আমাদের দেখাচ্ছেন যে, আইনসভা অবদমনের যে ইচ্ছা, সেটা অন্তর্গতভাবে রক্ষণশীল। আজ বাংলাদেশের সমাজে যাঁরা অন্ধের মতো আদালতঘেঁষা হওয়ার প্রবণতা দেখাচ্ছেন, তাঁদের কি আমরা শুধুই রক্ষণশীল বলব? ফ্রাঙ্ক যুক্তরাষ্ট্রের গোড়ার ইতিহাস সম্পর্কে লিখেছেন, ‘এবং যখন সংবিধান সংশোধনের মাধ্যমে কংগ্রেস অধিকতর গণতান্ত্রিকভাবে নির্বাচিত হলো, তখন রক্ষণশীল সংখ্যালঘু তাদের স্বার্থের পরিপন্থী জনপ্রিয় আইন তৈরি দেখে ভীত হলো। এবং যখন তারা একই সঙ্গে দেখল প্রেসিডেন্টরা ক্রমাগতভাবে জনগণের ইচ্ছার প্রতি আগ্রহ দেখাচ্ছেন, তখন তারা আদালতের দিকে ঝুঁকল। দীর্ঘ সময় ধরে আদালত সামগ্রিকভাবে রক্ষণশীল ভূমিকা পালন করেছেন। তাঁরা জনপ্রিয় আইনকে অসাংবিধানিক বলে ঘোষণা দিয়েছেন। অন্যান্য আইনকে তাঁরা এমনভাবে ব্যাখ্যা দিয়েছেন, যার ফলে কংগ্রেসের উদ্দেশ্য নস্যাৎ করা হয়েছে।’
আমরা অবশ্য ‘হার মাস্টার্স ভয়েস’-এর আইনসভা পেয়েছি। তবে এখন বিবেচ্য কে বড়, সেই বিতর্কটা কেন এল। বাংলাদেশের প্রধান বিচারপতির নেতৃত্বে একটি প্রশাসনিক কমিটি আছে। নামেই এর পরিচয়। জেনারেল অ্যাডমিনিস্ট্রেশন বা জিএ কমিটি। প্রধান বিচারপতি এ কমিটি পুনর্গঠন করেন। হাইকোর্ট বিভাগের তিনজন জ্যেষ্ঠ বিচারক এর সদস্য। সুপ্রিম কোর্টের রায়ে জ্যেষ্ঠতা বৈধ আকাঙ্ক্ষা হিসেবে স্বীকৃত। জ্যেষ্ঠতার নীতি ও চেতনা অনুসরণ করাই কর্তব্য। সংসদের কাছে জবাবদিহির বাধ্যবাধকতা হয়তো তর্কসাপেক্ষ। কিন্তু ওই রায় মানতে জিএ কমিটি বাধ্য ছিল। প্রায় ২০০ জ্যেষ্ঠ জেলা জজকে ডিঙানোর প্রস্তাবটি দিয়েছে সরকার। অনুমোদন দিয়েছে জিএ কমিটি। এরপর সংসদীয় স্থায়ী কমিটি নয়, কমিটির সভাপতি কৌতূহলী হন বিষয়টি কীভাবে হলো। তাই সুপ্রিম কোর্টের রেজিস্ট্রারকে আমন্ত্রণ জানানো হয় তথ্য দিতে। এটা মিথ্যা যে, কমিটি রেজিস্ট্রারকে তলব করেছে। প্রথমে সুপ্রিম কোর্টের রেজিস্ট্রার যাননি। দ্বিতীয় চিঠির পর সৌজন্য হাজিরা দেন। রেজিস্ট্রার গিয়ে কোনো কথা বলেননি। অথচ এর আগে যখন বিচারকদের বেতন-ভাতা বাড়ানোর প্রশ্ন ছিল, তখন একই কমিটির সভাপতি একই ভাষায় চিঠি দিয়েছিলেন। সুপ্রিম কোর্টের রেজিস্ট্রার পড়িমরি ছুটে গিয়েছিলেন। এখন তিনি বিচারপতি হয়েছেন। প্রশাসনিক এখতিয়ারে ফুল কোর্ট তখন বৈঠকে বসেননি। কিন্তু এবার তাঁরা বসলেন। এবং জানিয়ে দিলেন, বাংলাদেশের সংসদ সার্বভৌম নয়। তাই তাঁরা সংসদীয় কমিটিতে যাবেন না। প্রখ্যাত ভারতীয় আইনবিদ বিচারপতি ভি আর কৃষ্ণ আয়ারকে মনে পড়ল। তিনি লিখেছেন, ‘বিচার বিভাগ কোনো বস্তুবাদী ট্রেড ইউনিয়ন নয়, যারা নিজেদের বিশেষ অধিকার বাড়াতে সচেষ্ট থাকবে।’ অন্যদিকে বিএনপির দরকার ছিল আলুর গুদামে আগুন লাগা। ফুল কোর্টের সিদ্ধান্তে আগুন লাগল। আলু পুড়ল। শীতার্ত সন্ধ্যায় বেগম খালেদা জিয়া তাঁর স্বাদ নিলেন। তিনি বললেন, সুপ্রিম কোর্টের বিচারকেরাই বলে দিয়েছেন এই সংসদ সার্বভৌম নয়। আসলে এটা পরিণত হলো বাংলাদেশে প্রকৃত ইস্যু আড়াল করার একটি দৃষ্টান্তে। যে যেভাবে পারেন জনগণের দৃষ্টিকে আড়াল করতে সুযোগ হাতছাড়া করেন না। এ প্রসঙ্গ এখানেই থাক। আসুন, মূল তর্কটা শেষ করি।
ফ্রাঙ্ক লিখেছেন, ‘কিন্তু সাম্প্রতিক বছরগুলোতে যখন আদালতের লোকবলে বড় পরিবর্তন আনা হলো এবং তাতে আইনসভার প্রতি অধিকতর বন্ধুভাবাপন্ন বিচারিক দৃষ্টিভঙ্গির বহিঃপ্রকাশ ঘটল, তখন রক্ষণশীলেরা নির্দয়ভাবে আদালতের সমালোচনা শুরু করলেন। তাঁরা এখন বলতে শুরু করলেন যে রাষ্ট্রের অন্যান্য অঙ্গকে সংযত করতে আইনসভাকে সক্রিয় হতে হবে।’ জেরেমির এই বইটি ছাপা হয়েছিল ১৯৪৯ সালে। ট্রুম্যান তখন প্রেসিডেন্ট। জেরেমির এই বিশ্লেষণ আমাদের জন্য বেশি প্রাসঙ্গিক এই জন্য যে, ওই সময় মার্কিন সুপ্রিম কোর্টে দলীয়করণ প্রকট হয়ে উঠেছিল। ‘কোর্ট প্যাকিং’ করেছিলেন রুজভেল্ট। 
ব্রিটেনের সংসদের সার্বভৌমত্ব সম্পর্কে বলা হয়, তারা নারীকে পুরুষ এবং পুরুষকে নারী বানানো ছাড়া আর সবকিছুই নিরঙ্কুশভাবে করতে সক্ষম। সে কারণে কয়েক দিন আগে যখন লিখেছি, ব্রিটিশ সংসদীয় কমিটিতে ব্রিটেনের উচ্চ আদালতের বিচারকেরা গিয়ে থাকেন, তখন আমাকে অনেকেই স্মরণ করান যে, বাংলাদেশের সংসদ তো সার্বভৌম নয়। সুতরাং এটা এখানে অচল। তাঁদের চিন্তার খোরাক দিই। ডাইসির মতো পণ্ডিত ভর করেছেন ব্ল্যাকস্টোনের প্রতি। পণ্ডিত ব্ল্যাকস্টোন লিখেছেন, ‘কোক সংসদের ক্ষমতা ও এখতিয়ার সম্পর্কে বলেন, এর সীমানা এতটাই অতিক্রান্ত যে এটি বাঁধনহারা এবং এটি নিরঙ্কুশ। কোনো কিছু দিয়েই একে বাঁধা যাবে না।’ আমরা এখানে দেখব যে ব্ল্যাকস্টোন হাইকোর্ট সম্পর্কে বলতে গিয়েও ‘সার্বভৌম’ শব্দটি ব্যবহার করেছেন। ব্ল্যাকস্টোনের কথায়, ‘আর এই হাইকোর্ট সম্পর্কে তিনি সত্যিই বলেন, এর রয়েছে আইন তৈরি, নিশ্চিতকরণ, বর্ধিতকরণ, সংযতকরণ, স্থগিতকরণ, বাতিলকরণ, পুনরুজ্জীবিতকরণ এবং ব্যাখ্যা প্রদানের ক্ষেত্রে সার্বভৌম ও অনিয়ন্ত্রণযোগ্য কর্তৃত্ব।’ সে কারণে আগেই বলেছি, প্রসঙ্গ নির্দিষ্ট না করে কে বড়, কে সার্বভৌম সে ধরনের কোনো মন্তব্য অস্পষ্ট, অসম্পূর্ণ এবং আরও ধাঁধাপূর্ণ প্রতীয়মান হতে বাধ্য। আমাদেরও শুধু সংসদ নয়, আদালতও আইনের উৎস।
ব্রিটিশ আইনবিদ হ্যারল্ড জে লাস্কি তাঁর পার্লামেন্টারি গভর্নমেন্ট ইন ইংল্যান্ড বইয়ে লিখেছেন, ‘আরোপ করার প্রয়োজনে বিচারকের জন্য কোনো অনুরাগহীন কিংবা যার অস্তিত্ব মনোনির্ভর নয়, বিষয়মুখ অর্থাৎ অবজেকটিভ আইন নেই। মার্শালের প্রসিদ্ধ উক্তি হচ্ছে, কোনো মামলায় বিচার বিভাগের কোনো অভিপ্রায় নেই।...বিচারকের অভিপ্রায়কে বাস্তবে রূপদানের উদ্দেশ্যে কখনো বিচারিক ক্ষমতার প্রয়োগ ঘটেনি। আইনসভার অভিপ্রায়কে বাস্তবে রূপদানের লক্ষ্যে সর্বদাই বিচারিক ক্ষমতার অনুশীলন হয়ে থাকে। কিংবা অন্য কথায় আইনের যা অভিপ্রায়, সেটাই বিচারক বাস্তবে রূপদান করেন।’ মার্শালের এই উক্তিটি উল্লেখ করে লাস্কি লিখেছেন, ‘এটি একটি মহৎ রূপকথা। এবং সেটি আজও রূপকথাই (বাংলাদেশেও-লেখক) রয়ে গেছে। বিচারক লেজিসলেটর বা আইনপ্রণেতা হতে পারেন না।’
আমরা যখন আদালতের সিদ্ধান্তে সংসদকে পাশ কাটিয়ে বিজি প্রেস থেকে আদালতের মনমতো সংবিধান মুদ্রণ করে আনছি, আমরা তখন ঠেকায় পড়ে তাতে সমর্থন দিচ্ছি। সেদিন চ্যানেল আইয়ের তৃতীয় মাত্রায় ডেপুটি স্পিকার অস্ফুট কণ্ঠে বললেন, সংসদ পারেনি বলেই আদালতকে সেটা করতে হলো। সংসদ যে রাবারস্ট্যাস্প, এটা তাঁরই স্বীকারোক্তি। 
অনেক দ্বিধাদ্বন্দ্ব মনে রেখে আমরা এই প্রক্রিয়াকে স্বাগত জানিয়েছি। কিন্তু তার মারাত্মক অপব্যবহার ঘটার আশঙ্কা এখনই প্রকাশ করছি। আমরা মনে রাখব, স্বৈরাচারবিরোধী আন্দোলন বেগবান থাকার সময় বার ও বেঞ্চ এককাট্টা হয়েছিলেন। তাই তাঁরা সংসদকে পাশ কাটিয়ে সুপ্রিম কোর্ট বিভক্ত করাসংক্রান্ত বিধান বাতিল করেছিলেন। ১০০ অনুচ্ছেদ পুনরুজ্জীবিত করেছিলেন। তখন পর্যন্ত উপমহাদেশের সাংবিধানিক বিবর্তনের ইতিহাসে তার কোনো নজির ছিল না। এবারও আমরা যেভাবে সংবিধান পুনর্মুদ্রণ করছি, তেমনি ধারায় এই বিশ্বব্রহ্মাণ্ডে কোথাও সংবিধান পুনরুজ্জীবিত হয়েছে বলে আমাদের জানা নেই। এমনকি পাকিস্তানেও নয়। বাহাত্তরের সংবিধান যে যুক্তি দেখিয়ে সুপ্রিম কোর্টের আপিল বিভাগ নিজেদের মতো করে পুনরুজ্জীবিত করেছেন, সে বিষয়ে তাঁরা একটি নতুন তত্ত্ব অস্পষ্ট হলেও দাঁড় করিয়েছেন। সেটা হলো, সামরিক ফরমান দিয়ে ওই অনুচ্ছেদগুলো বাতিল করা হয়েছে বলেই সেগুলোকে বাতিল করা হয়নি। বরং ওই সব অনুচ্ছেদ বাতিলে সংসদেরও ক্ষমতা ছিল না। কারণ ওই অনুচ্ছেদগুলো সংবিধানের মৌলিক কাঠামো। তার মানে সংবিধানের মৌলিক কাঠামো সংসদ যদি বদলে দেয়, তাহলে সংসদকে তা আর ফেরাতে হবে না। তাঁদের আর সংবিধান সংশোধন করতে হবে না। ক্ষুব্ধ জনগণ আদালতে যাবেন। আদালত তা বাতিল করবেন। সরকার পুনরায় তা ছেপে দেবে। 
ভারতের সুপ্রিম কোর্টের রায়ের ভিত্তিতে ভারতের সংবিধান নতুন করে ছাপার ঘটনা ঘটেনি। ইন্দিরা গান্ধী এলাহাবাদ হাইকোর্টের রায়ে সংসদ সদস্যপদ হারিয়েছিলেন। ক্ষুব্ধ ইন্দিরা সুপ্রিম কোর্টের যে রিভিউ ক্ষমতা (যে ধরনের ক্ষমতাবলে আমরা অষ্টম, পঞ্চম ও সপ্তম সংশোধনীর রায় পেলাম) সেটা খর্ব করলেন। সুপ্রিম কোর্ট তা বাতিল করলেন। কিন্তু সে অনুযায়ী সংবিধান পুনর্মুদ্রিত হয়নি। ভারতের সংসদে নতুন করে সংশোধনী এনে আগেকার বিলুপ্ত বিধান পুনরুজ্জীবিত করা হয়। সুতরাং বাংলাদেশের জনগণকে যেন হাইকোর্ট দেখানো না হয়। ইদানীং মনে হচ্ছে, হাইকোর্ট দেখানোর মাত্রাটা ক্রমেই বিস্তৃত হয়ে চলেছে। 
রাষ্ট্রের তিন অঙ্গের মধ্যে যে কারণে ক্ষমতার বণ্টন, সেটা মূলগতভাবে ভারসাম্য বজায় রাখার জন্য। রিভিউ ক্ষমতা একটি সেফটি বাল্ব। সাধারণভাবে সব লিখিত সংবিধানে লেখা থাকে, সব আইন সংবিধানের বিধানাবলির সঙ্গে সামঞ্জস্যপূর্ণ হতে হবে। বাংলাদেশের সংসদ এই অর্থে সার্বভৌম নয় কারণ তারা যা খুশি আইন করতে পারে না। আবার আইন করার বিষয়ে সংবিধান তাদের কোনো সীমা বেঁধে দেয়নি। আমাদের কৃতী আইনজ্ঞ মাহমুদুল ইসলাম লিখেছেন, ‘বাংলাদেশ সংসদের এই অর্থে সার্বভৌমত্ব রয়েছে, কারণ সংসদে পাস করা আইনের ভাইরেস বা ক্ষমতা সম্পর্কে আদালত প্রশ্ন তুলতে পারেন না। আবার সংবিধান যদি কোনো আইন তৈরিতে কঠোরভাবে কোনো নিয়ম মানতে বলে, তাহলে সংসদকে সেটা মানতেই হবে। সেই অর্থে সংসদ সার্বভৌম নয়। আর সংবিধানের শ্রেষ্ঠত্বের অর্থ হলো, সংবিধানের দেওয়া ম্যান্ডেট সব পরিস্থিতিতে প্রাধান্য বজায় থাকবে।’ অথচ আমাদের জনগণ জানলেন, ‘প্রধান বিচারপতি বলেছেন বিচার বিভাগ কারও ওপর তার শ্রেষ্ঠত্ব দাবি করছে না। তাই আমরা অন্য কাউকে বিচার বিভাগের ওপর শ্রেষ্ঠত্ব দাবি করতে দেব না। কারও বলা উচিত নয় যে তারা শ্রেষ্ঠ এবং তাদের কাছে আমরা জবাবদিহি করতে বাধ্য।’ এই প্রকাশ্য মন্তব্যে আমরা কোনো বিচারিক মনন খুঁজে পাই না। তিনি আরও বলেন, ‘আমরা একে অপরের পরিপূরক, শ্রেষ্ঠত্ব বা সার্বভৌমত্বের মালিক জনগণ, অন্য কেউ নয়। আমরা বাংলাদেশের জনগণের কাছে জবাবদিহি করতে বাধ্য।’ কিন্তু জিরো পয়েন্টে কোনো জবাবদিহি হয় না। জবাবদিহি কোনো বায়বীয় শব্দ নয়। একজন বিচারক বিবেকের কাছে, সৃষ্টিকর্তার কাছে, আইনের কাছে, সর্বোপরি জনগণের কাছে দায়বদ্ধ। একজন দুর্নীতিগ্রস্ত ও অযোগ্য বিচারকের জবাবদিহির প্রশ্ন আরেকজন ন্যায়পরায়ণ ও যোগ্য বিচারকের জবাবদিহির প্রশ্ন এক হতে পারে না। যদিও এই দুই ধরনের বিচারককে নিয়েই বিচার বিভাগ গঠিত। সুতরাং জবাবদিহির প্রশ্ন কখন কোন প্রেক্ষাপটে কেন তোলা হয়েছে, সে বিষয়টি বিবেচনায় নিতে হবে। প্রধান বিচারপতির প্রকাশ্যে মন্তব্যের মধ্য দিয়ে সাধারণ মানুষের মনে একটা ভুল ধারণা জন্মাবে। মনে হবে সংসদীয় কমিটি হঠাৎ করেই শ্রেষ্ঠত্ব বিতর্কে অবতীর্ণ হয়েছে। তা ছাড়া সৃষ্টিকর্তার কাছে জবাবদিহির কথাটি আমাকে একটি বিষয় মনে করিয়ে দিল। সেটি একটি পাকিস্তানি আচরণবিধি। ১৯৭৭ সালে আমাদের জুডিশিয়াল কাউন্সিল এটি নকল করে। তবে তখন তারা জিয়ার শাসনেও বাহাত্তরের মূল সংবিধানের ধর্মনিরপেক্ষ চেতনা সমুন্নত রাখে। সৃষ্টিকর্তাসংক্রান্ত বাক্যাবলি বিলোপ করেই সেটি তারা গ্রহণ করেছিল, যা এখনো টিকে আছে।
যে সিদ্ধান্ত নিয়ে বিতর্ক, সেটি গ্রহণ করেছে সুপ্রিম কোর্টের একটি প্রশাসনিক কমিটি। এর দায়-দায়িত্ব সুপ্রিম কোর্টের সব বিচারক নেবেন, তা মনে করার কারণ নেই। কারণ সিদ্ধান্তটি অবশ্যই বিতর্কিত। জনগণের দোহাই দিয়ে জনগণকেই ফাঁকি। জেরেমি ফ্রাঙ্কের একটি উক্তি দিয়ে শেষ করি: ‘কোনো গণতন্ত্রে সরকারের কোনো অঙ্গ সম্পর্কে জনগণের সামনে সত্য তুলে ধরা কখনোই অবিচক্ষণ বলে গণ্য হতে পারে না। জনগণকে শিশু মনে করা অর্থাৎ তারা মানুষসৃষ্ট প্রতিষ্ঠানের ঘাটতি, যা এড়ানো যায় না, সেটা তারা মেনে নিতে অক্ষম, সেটা মনে করা সম্পূর্ণরূপে অগণতান্ত্রিক। ...আমাদের বিচারব্যবস্থার ত্রুটিবিচ্যুতি দূর করার সবচেয়ে ভালো উপায় হচ্ছে, আমাদের সব নাগরিককে এটা জানিয়ে দেওয়া যে আমাদের বিচারব্যবস্থা আসলে কেমন চলছে। আমাদের আদালতগুলোর জন্য জনগণকে শ্রদ্ধাশীল রাখার বিষয় অজ্ঞতার মধ্য দিয়ে প্রতিষ্ঠা ও তা বজায় রাখার চেষ্টা একটা ভ্রান্তি।’
সংবিধানের আলোচনায় ‘ভ্রান্তিবিলাস’
৩০ মার্চ সকালে ড. আকবর আলি খান ও সুরঞ্জিত সেনগুপ্তের আলোচনা দেখি আরটিভিতে। ড. খান বলছিলেন, তত্ত্বাবধায়ক সরকারের আমলে সংবিধান রাষ্ট্রপতি পদ্ধতির হয় না। কিন্তু আমরা জানি, সংবিধানে রাষ্ট্রপতি না সংসদীয়, তা সাধারণত লেখা থাকে না। ড. খান উপদেষ্টা থাকাকালে রাষ্ট্রপতি ইয়াজউদ্দিন আহম্মেদের সঙ্গে তর্ক করেছিলেন। কারণ, ইয়াজউদ্দিন বলেছিলেন, তাঁর সরকার রাষ্ট্রপতি পদ্ধতির। ড. খান বলেন, এ কথার কোনো আইনগত, সাংবিধানিক ও নৈতিক ভিত্তি নেই। তিনি যখন এ কথা বলছিলেন, তখন সুরঞ্জিত সেনগুপ্ত মাথা ঝাঁকিয়ে তাতে সম্মতি দেন। তাঁরা উভয়ে প্রাজ্ঞ ও অভিজ্ঞ। তাঁরা যখন কোনো মত দেবেন, তখন তা অত্যন্ত গুরুত্বের সঙ্গে নেওয়াটাই স্বাভাবিক। সংবিধান ও সরকারব্যবস্থা এমনিতেই জটিল। তখন সাধারণ মানুষ আমাদের মতো ‘হরিদাস পালের’ চেয়ে তাঁদের কথাই প্রধানত বিশ্বাস করে। তাই তাঁরা যখন ইয়াজউদ্দিন আহম্মেদ ভুল করেছিলেন বলেই কথা শেষ করেন, তখন মানুষের মনে তাঁদের কথায় ভুল ধারণা জন্মাতে পারে।
বহুবার লিখেছি, বাংলাদেশে সাধারণভাবে কার্যত রাষ্ট্রপতি পদ্ধতির সরকার চলছে এবং সেটাও নিকৃষ্ট। একে সংসদীয় খোলসে চালানো হচ্ছে। এটা একটা শাসকমার্গীয় বিলাসিতা। দুনিয়ার অন্য কোনো লিখিত সংবিধানের সঙ্গে বাংলাদেশি মডেলের আজতক মিল পাইনি। এই মুহূর্তে প্রধানমন্ত্রীর জামা গায়ে সেই রাষ্ট্রপতি দেশ চালাচ্ছেন, যাকে আমরা চতুর্থ ও পঞ্চম থেকে দ্বাদশ সংশোধনী পর্যন্ত দেখেছি। বাহাত্তরে দেখিইনি বলতে পারব না। এই খোলসটা তথাকথিত নির্দলীয় সরকারের সময় আরও কুৎসিত হয়ে ওঠে। সেই কুৎসিত রূপটা ইয়াজউদ্দিন দেখিয়েছিলেন। আমরা তা দেখে আঁতকে উঠেছিলাম। এর দুটো দিক ছিল। ইয়াজউদ্দিন যে প্রক্রিয়ায় প্রধান উপদেষ্টা হয়েছিলেন, সেটা সংবিধানের সঙ্গে একটা প্রতারণা ছিল। বিচারপতি কে এম হাসান অসহায়ভরে না বলেছিলেন। এরপর আরও তিন-চারজন প্রধান উপদেষ্টা পদের দাবিদার ছিলেন। তিনি তাঁদের বঞ্চিত করেন। এর বৈধতা চ্যালেঞ্জ হলে প্রধান বিচারপতি আরেকটি কেলেঙ্কারি করে বসেন। কিন্তু এর আরেকটি সাংবিধানিক দিক আছে। এবং সেটা ইয়াজউদ্দিন সৃষ্টি করেননি। তিনি যখন ক্ষমতা ছিনতাই করে প্রধান উপদেষ্টা হয়ে গেলেন, তখন কিন্তু দেশে আরও সর্বশক্তিমান এক রাষ্ট্রপতি পদ্ধতি চালু হলো। এটা আরও বিকৃত। তবে অনেকে অনেক সময় যে অর্থে ‘রাষ্ট্রপতি পদ্ধতি’র মুন্ডুপাত করেন, তা হাস্যকর। কারণ তাতে যথেষ্ট গণতান্ত্রিক বলে প্রশংসিত রাষ্ট্রপতি পদ্ধতি বা রাষ্ট্রবিজ্ঞানকে অপমান করা হয়। ত্রয়োদশ সংশোধনীর রাষ্ট্রপতি কাম প্রধান উপদেষ্টার নামকরণ মধ্যযুগীয় দর্পিত বাদশাহি বললে সত্যের কাছাকাছি যাওয়া হবে। বর্তমানের প্রধানমন্ত্রিত্বেও সেই বাদশাহি বলবৎ আছে। কেয়ারটেকার আমলে তা আরও আক্ষরিক, আরও বিকৃত হয়ে ওঠে।
তত্ত্বাবধায়ক সরকারের আমলের রাষ্ট্রপতির ক্ষমতা খর্ব করার কথা ভাবা হচ্ছে। সেটার চেতনা সমর্থনযোগ্য। কিন্তু যেটা কারও নজরে আসছে না, সেটা হলো, ছয়টি বিকল্প অবিকল টিকিয়ে রেখে, বিশেষ করে রাষ্ট্রপতিকে প্রধান উপদেষ্টা বানানোর বিকল্প বজায় রেখে তাঁর ক্ষমতা খর্ব করার কসরত স্ববিরোধী ও হাস্যকর বটে। তাই ওই দুই আলোচক যখন ইয়াজউদ্দিনের শাপান্ত করছিলেন, তখন তাঁরা যদি পদ্ধতির কথাও বলতেন, তাহলে একটা স্বস্তি পেতাম।
রাজনীতিতে দুইয়ে দুইয়ে শূন্য হতে পারে। কিন্তু কোনো জাতি তার সংবিধানে এমন ভ্রষ্টাচার করে, তা সত্যি অভাবনীয়। কবর জিয়ারতের রাষ্ট্রপতির কাছে নির্দলীয় তত্ত্বাবধায়ক সরকারের বা উপদেষ্টাদের যৌথভাবে ‘দায়ী’ থাকার অদ্ভুত ব্যবস্থা সে রকম আরেকটি অনাচার। লক্ষ করলাম, এই তথাকথিত জবাবদিহির অসারতা মি. সেনগুপ্ত ঠিকই চিহ্নিত করলেন। কিন্তু এর প্রতিকার বললেন না। এটা বিলোপ করার কথা বললেন না।
ড. আকবর আলি খান যথার্থ বলেন যে বর্তমানে যেভাবে প্রতিরক্ষা মন্ত্রণালয় প্রধানমন্ত্রী দেখেন, তত্ত্বাবধায়ক সরকারের সময় তেমনটাই থাকা উচিত। এর মানে, তখন প্রধান উপদেষ্টা দেখবেন। এর চেতনা আমরা সমর্থন করি। কিন্তু এখনই বা শুধু প্রধানমন্ত্রী কেন। মতিয়া চৌধুরী শুধুই কৃষি বুঝবেন, দীপু মনি শুধু পররাষ্ট্র বুঝবেন, প্রতিরক্ষা বুঝবেন না?
তবে এখানে একটা কথা বলে রাখি, আমাদের চোখ ব্যক্তি থেকে ব্যক্তিতে পিছলায়। সমষ্টিতে আমাদের সন্তুষ্টি নেই। তা-ই যদি না হতো, তাহলে ওঁদের নজরে পড়ত যে প্রজাতন্ত্রের নির্বাহী ক্ষমতা যেভাবে কেবিনেটের কাছে থাকা সংসদীয় গণতন্ত্রে বাঞ্ছনীয়, সেটা কিন্তু তত্ত্বাবধায়কের মেয়াদে আমাদের সামনে দেখা দিচ্ছে। বুঝে বা না বুঝে ঠিকই বিধান রাখা হয়েছে, ‘প্রজাতন্ত্রের নির্বাহী ক্ষমতা নির্দলীয় তত্ত্বাবধায়ক সরকারের পরামর্শে প্রযুক্ত’ হবে। হতে পারে এটা ‘মিডনাইট সিনড্রোম’। কিন্তু গণতান্ত্রিক ও আদর্শস্থানীয়। এই উপদেষ্টামণ্ডলীর পরামর্শেই রাষ্ট্রপতি প্রতিরক্ষা ব্যতিরেকে অন্য সব ক্ষেত্রের কর্তব্য পালন করেন। অথচ কী পরিহাস ও প্রহসন যে আমরা এখন সংসদীয় গণতন্ত্রের দোহাই দিচ্ছি! আর বেচারা রাষ্ট্রপতির ‘হালুয়া টাইট’ করার কথাই ভাবছি। তাঁর দোষ বলতে এটুকুই যে তিনি ৩০০ আসনের কোনো একটি আসন থেকে জিতে আসেননি। প্রধানমন্ত্রী একটি আসনেই জয়ী হন। এর বেশি নয়। দুজনই সংসদের সংখ্যাগরিষ্ঠ ভোটে নির্বাচিত হন। একজন শুধু একটি আসনে জেতার জোরে ধরাকে সরা জ্ঞান করতে পারেন এবং সেটা আমরা সংবিধানেও লিখে রাখছি। প্রধানমন্ত্রী বলেই তিনি পাঁচ বছর মেয়াদে প্রতিরক্ষামন্ত্রী, সংস্থাপনমন্ত্রী, বিদ্যুৎমন্ত্রী—সবটাই ভারি চমৎকার! এ নিয়ে আমাদের গণতন্ত্রী ও চিন্তাশীলেরা টুঁ শব্দটি করেন না। এখন যেই সংবিধান সংশোধনের সুযোগ এসেছে, তখন তাঁরা আবার লাশের পুনঃপুন ময়নাতদন্তে আদাজল খেয়ে নেমেছেন। রাষ্ট্রপতির ক্ষমতা খর্ব করার মধ্য দিয়েই তাঁরা গণতন্ত্র পোক্ত করার অলীক ধারণা দিচ্ছেন। তাঁদের চোখে ছানি না পড়লে তাঁরা ফরাসি সংবিধানের পাতা ওল্টাতেন।
কানা ছেলের নাম পদ্মলোচন হতে পারে। মা-বাবা আহ্লাদ করে আন্ধা ছেলের নাম পদ্মলোচন রাখলে কার কী। তেমনই আমাদের রাজনীতিকদের একটা শখ হয়েছিল। ১৯৯১ সালে তাঁরা সংসদীয় ব্যবস্থা প্রবর্তন করলেন। প্রকৃতপক্ষে করলেন কি, রাষ্ট্রপতি শব্দটি ঘষে-মুছে প্রধানমন্ত্রী বসালেন। আমরা স্বাধীনতার পরে পূর্ব পাকিস্তান ঘষে-মুছে বাংলাদেশ লিখেছি। শাসনে গুণগত পরিবর্তন হয়নি। একই কারণে ‘সংসদীয় গণতন্ত্র’ আসার পরও সেনাশাসন দুষ্ট শাসন-ব্যাধি দূর হয়নি। যখন ৯০ কার্যদিবস বাদ যাচ্ছে, তখন সংসদকে কোরাম ব্যামোতে ধরেছে। এটা ধানের আগামরা রোগের মতো। তাই সংসদে আইন নয়, আইনের চিটা উৎপন্ন হচ্ছে।
জরুরি অবস্থা ঘোষণায় শুধু ব্যক্তি রাষ্ট্রপতিকেই অবিশ্বাস। প্রধানমন্ত্রীর নেতৃত্বাধীন মন্ত্রিসভাকে অবিশ্বাস। সে কারণে দ্বাদশ সংশোধনীতে লেখা হলো, প্রধানমন্ত্রীর প্রতি-স্বাক্ষর লাগবে। এখন শুনি, জরুরি অবস্থা দিতে হলে মৃত সংসদ জ্যান্ত করা যাবে। বর্তমানে সংসদের দাম নেই। মন্ত্রিসভার দাম নেই। এখন যদি সংসদ মেয়াদ শেষে একটু জাতে ওঠে, তাহলে ক্ষতি কী। তবে লোক না হাসিয়ে কিংবা মানুষকে আরও আহাম্মক না ভেবে বলে দিলেই হয়, তখন শুধু বিদায়ী প্রধানমন্ত্রী জ্যান্ত হবেন। তাঁর টিপসই নিলেই চলবে।
আমার প্রস্তাব, প্রজাতন্ত্রের নির্বাহী ক্ষমতা ভারতের মতো সর্বাবস্থায় রাষ্ট্রপতির কাছে থাকবে। এটা শুনে মাথার চান্দি গরম করার দরকার নেই। পণ্ডিত নেহরুর ভাষ্যমতো, তবু এই রাষ্ট্রপতির তাতে প্রকৃত ক্ষমতা বাড়বে না। প্রধানমন্ত্রীর নেতৃত্বাধীন মন্ত্রিসভা কিংবা প্রধান উপদেষ্টার নেতৃত্বাধীন উপদেষ্টামণ্ডলী তাঁর মৃত্যু পরোয়ানায় সই দিতে বললে তিনি তা দিতে বাধ্য থাকবেন। না দিলেও সেটা কার্যকর হবে। এটাই সংসদীয় গণতন্ত্র। সাংবিধানিক শুদ্ধতার জন্য এর চেয়ে উত্তম বিকল্প আমরা পাইনি। রাষ্ট্রপতিকে নিঃস্ব রেখে তাঁর কাছে উপদেষ্টামণ্ডলীয় জবাবদিহি করার ভড়ংটুকু বাদ দিতে হবে। ওটাও সংসদের কাছে রাখা চলে। কেউ কি আছেন, একটা দেশের নাম করুন, যারা সংসদীয় গণতন্ত্র করে অথচ রাষ্ট্রপতির কাছে নির্বাহী ক্ষমতা রাখে না? এটা তাই কারও সাধ-আহ্লাদের বিষয় নয়। প্রধানমন্ত্রীসহ সবাইকে নিয়োগ দেন রাষ্ট্রপতি। রাষ্ট্রপতি এতই অস্পৃশ্য হলে এটাও হরণ করা হোক। সেটা পারবেন না। তাই তাঁর কাছে নির্বাহী ক্ষমতা রাখা সাংবিধানিক জুরিসপ্রুডেন্সের অবিচ্ছেদ্য অংশ। দুই নেত্রীর মুখের দিকে তাকিয়ে বিজ্ঞ রাজনীতিকেরা রা করেন না। এটা আমরা বুঝি। কিন্তু আমাদের বুদ্ধিজীবীদের কী হয়েছে?
ড. আকবর আলি খান ও সুরঞ্জিত সেনগুপ্ত আরও একটি বিষয়ে একমত হন। দৈনন্দিন কার্যাবলিটা একটু টাইট দেবেন। এখানে স্ক্রুটা ঢিলা আছে। এটা আরেকটি অকার্যকর ও ভঙ্গুর দৃষ্টিভঙ্গি।
১৯৭৯ সাল। মোরারজি দেশাই ও জগজীবন রাম প্রধানমন্ত্রীর পদ থেকে পরপর ইস্তফা দেন। রাষ্ট্রপতি সঞ্জীব রেড্ডি প্রধানমন্ত্রী করেন চৌধুরী চরণ সিংকে। আস্থা ভোটে তাঁর জেতার সম্ভাবনা ছিল না। চরণ সিং তাই সংসদ ভেঙে নির্বাচন দেওয়ার পরামর্শ দেন। কার্যত ভারতে তখন একটি নির্বাচনকালীন তত্ত্বাবধায়ক সরকার গঠিত হয়। যদিও ভারতীয় সংবিধানে তত্ত্বাবধায়ক সরকার বলে কিছু নেই। ওই প্রধানমন্ত্রীর বৈধতা চ্যালেঞ্জ হলো। রিটের ছড়াছড়ি। আমি এ-সংক্রান্ত তিনটি (কলকাতা, মাদ্রাজ ও দিল্লি হাইকোর্টের) রায় পর্যালোচনা করেছি।
কলকাতা হাইকোর্ট বললেন, চরণ সিংয়ের তত্ত্বাবধায়ক মন্ত্রিসভা শুধু দৈনন্দিন কার্যাবলি পরিচালনা করবে। এমন কোনো সিদ্ধান্ত বা নীতিনির্ধারণী বিষয়ে তারা সিদ্ধান্ত নেওয়া থেকে অবশ্যই বিরত থাকবে, যাতে লোকসভার কাছে জবাবদিহিকারী নিয়মিত মন্ত্রিসভার অনুমোদনের জন্য অপেক্ষা করতে হয়। তবে তাঁরা এও বললেন, ‘রাষ্ট্রপতি দরকারে উপযুক্ত সিদ্ধান্ত নিতে স্বাধীন থাকবেন। যদিও রাষ্ট্রপতির এই ক্ষমতা সংবিধানে নির্দিষ্টভাবে উল্লেখ করা নেই।’
আমরা মনে রাখব, কাউকে না পাওয়া গেলে রাষ্ট্রপতির প্রধান উপদেষ্টা হওয়া ছেলের জন্য কনে দেখতে গিয়ে বাবার বিয়ের মতো একটা বিষয়। এটা কোনো রীতিনীতিতে পড়ে না। ব্রিটেনে এটা প্রতিষ্ঠিত যে যখন কোনো দলই স্পষ্ট সংখ্যাগরিষ্ঠতা দেখাতে ব্যর্থ হয়, তখন প্রধানমন্ত্রী নিয়োগে রানির নিজস্ব বিচার-বিবেচনাই চূড়ান্ত হয়ে দাঁড়ায়। নিজেই নিজেকে গদিনশিন করার সুযোগ নেই।
জগৎবরেণ্য রাষ্ট্রবিজ্ঞানী হেরল্ড জে লাস্কি ও স্যার আইভর জেনিংস তত্ত্বাবধায়ক সরকারের কোনো সংজ্ঞা দেননি। দৈনন্দিন কার্যাবলি ও নীতিনির্ধারণীর মধ্যে তাঁরা পার্থক্য সৃষ্টি করেননি। অ্যামিকাস কিউরি ও বিশেষ কমিটির আইনজীবী সদস্যদের কাছে দুর্গাদাস বসু নিশ্চয় পরিচিত নাম। সংবিধান বিশারদ বসু কিন্তু ‘দৈনন্দিন কার্যাবলি’তে নিয়ন্ত্রণ আরোপে কলকাতা হাইকোর্টের ওই প্রয়াসের যথার্থ সমালোচনা করেন। ভারতের রাষ্ট্রপতি রেড্ডির সঙ্গে চরণ সিং বিরোধে জড়িয়েছিলেন। সঞ্জীব রেড্ডি একটি বিদেশি বাণিজ্য গ্রুপের সঙ্গে দীর্ঘমেয়াদি একটি চুক্তি সম্পাদন এবং বিচার বিভাগীয় নতুন নিয়োগে ভেটো দিয়েছিলেন; যদিও রাষ্ট্রপতির ওই ক্ষমতা ভারতীয় সংবিধান আক্ষরিক অর্থে সমর্থন করে না।
নির্বাচিত নতুন সরকার আসা পর্যন্ত নীতিনির্ধারণী বিষয়ে সিদ্ধান্ত হবে কি হবে না, তা নিয়ে ব্রিটেনেও তর্ক আছে। তবে এটাই জোরালো যে নতুন সরকারের জন্যই অপেক্ষা করতে হবে। আমাদের সংবিধানের ৫৬(৪) অনুচ্ছেদে বাহাত্তর থেকেই একটি ছায়া তত্ত্বাবধায়ক সরকার ছিল ও আছে। তারও ঐতিহ্যমণ্ডিত মূলমন্ত্র, নির্বাচনকালে বিদায়ী মন্ত্রিসভা নীতিনির্ধারণ করবে না। তাই বিচারপতি বসুর প্রশ্নের উত্তর আমাদের বিশেষ কমিটিকেও খুঁজতে হবে। বসু প্রশ্ন রাখেন, আগ্রাসন, সশস্ত্র বিদ্রোহ ইত্যাদির মতো ক্ষেত্রে কি তারা হাত-পা গুটিয়ে বসে থাকবে? এ ধরনের তত্ত্বাবধায়ক সরকার কি রাষ্ট্রের অনায়ককালে (ইন্টারেগনাম) যুদ্ধ, দুর্ভিক্ষ, কিংবা মহামারি মোকাবিলায় অসমর্থ থাকবে? হালসবারি থেকে উদ্ধৃতি দিয়ে তিনি বলেছেন, না, বসে থাকবে না। জাতির মর্যাদার সঙ্গে খাপ খাইয়ে তারা কাজ চালাবে। ১৯৭৯ সালের ২৩ আগস্ট দ্য স্টেটসম্যান পত্রিকায় রাষ্ট্রপতি রেড্ডির একটি মন্তব্য ছাপা হয়। এতে বলা হয়, তত্ত্বাবধায়ক প্রধানমন্ত্রী চরণ সিং সরকার নতুন কোনো নীতি নেবে না। শুধু জাতীয় স্বার্থে জরুরি কাজ চালাবে। সুরঞ্জিত সেনগুপ্ত ৩১ মার্চ ডেইলি স্টারকে বলেন, ‘একটা জরুরি দরজা খোলা থাকবে।’ কিন্তু সেটা কীভাবে? সেই দরজা পেছনে নয়, সামনে রাখতে হবে। পাটকাঠির নয়, মেহগনি কাঠ দিয়ে দরজা বানাতে হবে। সংসদীয় পদ্ধতি চাইলে রাষ্ট্রপতিকে অবশ্যই নির্বাহী ক্ষমতা দিতে হবে। দিতে অক্ষম থাকলে সংবিধান অব্যাহতভাবে বিকলাঙ্গ থাকবে। কিন্তু রাজরোষের ভয়ে তা আলোচনাই করা যাবে না? এটা আদালতে চ্যালেঞ্জযোগ্য। কারণ নির্বাহী ক্ষমতাহীন রাষ্ট্রপতি প্রধানমন্ত্রী ও প্রধান বিচারপতি নিয়োগ দেন। এটা না বৈধ, না শুদ্ধ।
সুরঞ্জিত সেনগুপ্ত দুঃখজনকভাবে প্রধান বিচারপতিদের প্রধান উপদেষ্টা রাখতেও এখন একাত্ম। তাঁর এই দৃশ্যমান ভ্রান্তি সবচেয়ে ভয়ংকর। এ নিয়ে আলোচনা অন্য দিন। প্রধানমন্ত্রীর হাতে এককভাবে নির্বাহী ক্ষমতার অপকারিতা নিশ্চয় ওই দুই বিজ্ঞ আলোচকের অজানা নয়। বিষয়টি তাঁদের আলোচনায় এড়িয়ে যাওয়াকে কী বলা যায়। শেকসপিয়ারের হাস্যরসোদ্দীপক নাটিকা দ্য কমেডি অব এররস অবলম্বনে বলতে পারি, এটা হয়তো তাঁদের ‘ভ্রান্তিবিলাস’।
আপিল বিভাগের শুনানিতে অবশ্য একটা সুবাতাস বইছে। বিচারকদের উচ্চ রাজনৈতিক পদ গ্রহণের বিধানটি সংবিধানের মৌলিক কাঠামো ধ্বংস করে দিয়েছে। আর এখন মৌলিক কাঠামো পুনরুদ্ধারের সময়।
এমনিতেই উচ্চ আদালতে বিচারক নিয়োগে অযোগ্যতা এবং লেজুড়বৃত্তি-ই মানদন্ড হয়ে দাড়িয়েছে। তার উপর গত ২০ বছর ধরে তত্ত্বাবধায়ক সরকারের প্রধান হবার নোংরামীটা উচ্চ আদালতের বিচারক এবং আদালতের উপর মানুষের শ্রদ্ধার মূলে কুঠারাঘাত করেছে। আমরা একজন বেসামরিক প্রতিরক্ষা মন্ত্রী, নির্বাহী ক্ষমতা সম্পন্ন রাষ্ট্রপতি চাই। এতো মহান সংবিধানের হাস্যকর স্ববিরোধীতা দুর করা হোক।
ফেল করেও বিচারক!:
কেঁচো খুঁড়তে গিয়েছিলাম। কারণ, পত্রিকান্তরে খবর ছিল, ওয়েবসাইটে নবীন বিচারক মনোনয়নের বিজ্ঞপ্তি প্রকাশে গোল বেঁধেছে। ঘটনাটা ঘটে গত ১১ সেপ্টেম্বর পঞ্চম বিজেএস মানে বাংলাদেশ জুডিশিয়াল সার্ভিস পরীক্ষার ফল প্রকাশ নিয়ে। এটা পিএসসির মতো একটা সংস্থা, মাসদার হোসেন মামলার রায়ে গঠিত। তাদের কাজ, অধস্তন আদালতের জন্য প্রবেশনার সহকারী জজ ও বিচারিক হাকিম পদে নিয়োগের জন্য সুপারিশ করা, যাঁদের নিয়োগ দেন রাষ্ট্রপতি।
দায়িত্বশীল সূত্রের দাবি, আপলোড করার সমস্যা নেহাত কারিগরি বা অনবধানতাবশত। এখানে গুরুতর কোনো অনিয়ম ঘটেনি। তবে জ্বলন্ত প্রশ্ন, বিজেএসের দাবি অনুযায়ী যে ১২০ জনের নামের তালিকা জাতির সামনে পেশ করা হয়েছে, সেখানে কি সততা ও নৈতিকতার প্রতিফলন ঘটেছে?
সেটা ঘটেছে বলা কঠিন। কারণ, ভয়ানক অস্বচ্ছতাই শুধু নয়, এখানে এমনকি সুপরিকল্পিত অসততা বা কারসাজির ঘটনাও দৃশ্যমান। কারণ তারা দাবি করেছে, ১২০ জনের রোল নম্বর মেধাক্রমানুসারে প্রস্তুত করা হয়েছে। প্রকৃতপক্ষে তারা বিভিন্ন ধরনের কোটাও মেধাতালিকার সঙ্গে গুলিয়ে ফেলেছে। কোন রোল নম্বরগুলো কোন কোটায় উতরালো, তাও গোপন রাখা হয়েছে। আর সেটা যাতে জনগণ ধরতে না পারে, সে জন্য কমিশন দৃশ্যত ছদ্মবেশ ধারণ করেছে। তারা মনোনীত ব্যক্তিদের নামধাম গোপন রেখেছে। শুধু তাঁদের রোল নম্বর প্রকাশ করেছে। এভাবে তারা জনগণের জানার অধিকার হরণ করেছে। এটা যে একটা বড় ধরনের লুকোচুরি, সেটা কমিশন-সংশ্লিষ্টদের অজানা নয়। কারণ কমিশনের সদস্যরা এর আগে ফিলিপাইন ও মালয়েশিয়া সফর করেছিলেন। সেখানে গিয়ে তাঁরা দেখেছেন, এই বিচারক নিয়োগে প্রাথমিকভাবে মনোনীত ব্যক্তিদের নাম-ঠিকানা বিস্তারিত প্রকাশ করা হয়। এর উদ্দেশ্য হচ্ছে, জনগণ যাতে ভবিষ্যৎ বিচারকদের বিষয়ে আগেই জানতে পারে। বাংলাদেশে এটা যাতে চালু হয়, সে জন্য তাঁরা সরকারের কাছে সুপারিশ রেখেছেন। আর নিজেরা যখন মনোনীত ব্যক্তিদের নাম প্রকাশ করছেন, তখন যতটা সম্ভব গোপনীয়তার আশ্রয় নিয়েছেন।
আসল কথায় আসি। আমরা বিশ্বস্ত সূত্রে জানতে পেরেছি, মুক্তিযোদ্ধা কোটায় মনোনীত ৩০ জনের মধ্যে প্রায় ২০ জনই মৌখিক পরীক্ষায় অকৃতকার্য হন। ২৫ সেপ্টেম্বর কমিশনকে তথ্য আইনে চিঠি দিয়েছি। সচিব বলেন, চেয়ারম্যান পূজার ছুটিতে। ফিরে বৈঠক করবেন। কমিশনের অন্যতম সদস্য চট্টগ্রাম বিশ্ববিদ্যালয়ের আইন অনুষদের ডিন মো. জাকির হোসেনের কাছে জানতে চাই। তিনিও খোঁজ নিয়ে আমার চিঠির দোহাই দিলেন। সচিব এ বিষয়ে তথ্য দিতে অপারগতা জানান।
গোটা জাতি এমনিতেই একটা ভয়ংকর কোটার ফাঁদে খাবি খাচ্ছে। ২০০৮ সালে পিএসসির উদ্যোগ ও বিশ্বব্যাংকের অর্থায়নে কোটার ওপর সমীক্ষা হয়েছে। আকবর আলি খান ও কাজী রকিব উদ্দীন আহমাদ দেখিয়েছেন, কোটা কীভাবে মেধাবীদের কোণঠাসা করছে, জাতিকে কুরে কুরে খাচ্ছে। তাতে বেশ মনে হচ্ছে, আমাদের জনপ্রশাসনের রসাতলে যাওয়ার জন্য বল্গাহীন কোটা বহুলাংশে দায়ী।
বিচার বিভাগে মহিলা কোটা প্রবর্তনে অনেকে মাসদার হোসেন মামলার রায়ের দোহাই দেন। কিন্তু সেটা তথ্যনিষ্ঠ নয়। ওই রায়ের মূল ১২ দফা নির্দেশনা লিখেছিলেন বিচারপতি মোস্তাফা কামাল। চার নম্বর দফায় বিচারক নিয়োগে তিনি শুধু মেধাকেই পূর্বশর্ত দেন। তবে বলেন, বিচারক নিয়োগে নারী ও পুরুষের যাতে সমতার লক্ষ্য পূরণ হয়, সেদিকে নজর রাখতে। কিন্তু পরে আপিল বিভাগের ২০০৭ সালের বিধি অনুমোদনে ত্রুটি ঘটে। সেখানে নারীর জন্য বিশ ভাগ কোটা রাখা হয়। এমনকি বলা হয়, যদি মেধায় তাঁরা না আসতে পারেন তাহলেও যেন মোট শূন্য পদের ২০ ভাগ নিশ্চিত করা হয়। তবে সুখের বিষয়, একজন নারীরও কোটা লাগেনি। আমাদের মেধাবী নারীকুল অনন্য যোগ্যতার স্বাক্ষর রেখেছেন।
ইতিমধ্যে দাবি উঠল, সরকারি চাকরির সর্বত্র মুক্তিযোদ্ধার সন্তানদের জন্য ৩০ ভাগ কোটা থাকলে বিচার বিভাগ বাদ থাকবে কেন। এর পরের ধাপে হয়তো হাইকোর্ট ও আপিল বিভাগেও ৩০ ভাগের দাবি উঠবে। তবে মৌখিক পরীক্ষায় ফেল করলেও উতরানো ও নারীদের ২০ ভাগের স্থানে ১০ ভাগ কমিয়ে দেওয়ার সিদ্ধান্তের প্রক্রিয়াটি আমাদের কাছে স্পষ্ট নয়। কমিশনের ২০১০ সালের বার্ষিক প্রতিবেদনের ৩৭ পৃষ্ঠার বিবরণ অনুযায়ী বিধি সংশোধনের বিষয়টি কমিশনের সুপারিশে আইন মন্ত্রণালয় হয়ে আপিল বিভাগে অনুমোদিত হয়েছে। এতে লেখা আছে, ‘মুক্তিযোদ্ধাদের সন্তান ও অন্যান্য গোষ্ঠীর জন্য কোটা সংরক্ষণের উদ্দেশ্যে ২০০৭ সালের নিয়োগ বিধিমালায় কতিপয় সংশোধনী আনতে কমিশনের সভায় সরকারের কাছে সুপারিশ প্রেরণের সিদ্ধান্ত হয়। তৎপ্রেক্ষিতে আইন মন্ত্রণালয় অ্যাটর্নি জেনারেলের মাধ্যমে আপিল বিভাগে মাসদার হোসেন মামলার অংশ হিসেবে ওই খসড়া অনুমোদনের প্রার্থনা করে। মাননীয় আদালতের আদেশ অনুসারে সংশ্লিষ্ট বিধিমালার অধিকতর সংশোধনক্রমে মুক্তিযোদ্ধাদের সন্তান, মহিলা, উপজাতি ও জেলার জন্য কোটা নির্ধারণ করা হয়।’ বিচারপতি এ বি এম খায়রুল হক তখন ছিলেন কমিশনের চেয়ারম্যান। আমরা জেনেছি, ফেল করাদের বিচারক বানানোর তত্ত্ব কমিশন দেয়নি। তবে সরকারি প্রস্তাবে আপিল বিভাগ সায় দিয়েছেন। এটা সত্যি হলেও স্বাধীন কমিশন দায় এড়াতে পারে না। কারণ তারা ভিন্নমত বা পুনর্বিবেচনা করার জন্য আপিল বিভাগের দ্বারস্থ হননি।
তবে নারীর প্রতি বিশেষভাবে সদয় হয়েও আবার বিমুখ হওয়া আমাদের আপিল বিভাগ নতুন করে কোটা কণ্টকেই আমাদের বিদ্ধ করলেন। এতে মাসদার হোসেন মামলার চার দফা রক্তাক্ত হলো। কারণ, সেখানে বিচারক নিয়োগে শুধু মেধার কথাই ছিল। কোটার কথা ছিল না।
উপরন্তু বাংলাদেশ সংবিধানের কোনো সমর্থন কিংবা উচ্চ আদালতের এমন কোনো রায় ছিল না, যার ভিত্তিতে আপিল বিভাগ নিঃশর্তে ৩০ ভাগ কোটা সৃষ্টির সরকারি প্রস্তাবে সায় দিতে পেরেছিলেন। সংবিধানের ২৯ অনুচ্ছেদের আওতায় মুক্তিযোদ্ধাসহ যারাই অনগ্রসর, তাদের কোটাভুক্তির যৌক্তিকতা আমরা অস্বীকার করি না। প্রজাতন্ত্রের সব চাকরিতে মুক্তিযোদ্ধা সন্তান বিবেচনায় কোটা থাকবে, বিচারকদের থাকবে না, সেই যুক্তির জোরও বোধগম্য।
তবে ভারতীয় সুপ্রিম কোর্ট ইতিমধ্যেই সমাজের উঁচুতে ওঠা দলিত শ্রেণীর সন্তানদের ‘ক্রিমি লেয়ার’ বা তেলতেলে স্তরভুক্ত করেছেন। অর্থাৎ কেউ দলিতমাত্রই কোটাসুবিধা পাবে না। তেমনি মুক্তিযোদ্ধার সন্তানমাত্রই কোটাসুবিধা প্রাপ্য হতে পারে না। তা ছাড়া ফেল করলেও কোটা পূরণ করতে হবে, এটা কে কবে শুনেছেন? পিএসসির অন্য কোনো চাকরিতে ফেল করলে চাকরি মেলে না। কোটা খালি থাকে। এখন যদি মুক্তিযোদ্ধাদের অন্য সন্তানেরা যুক্তি দেন, পিএসসিতে আমরা ফেল করে কোটা পাইনি। তাহলে বিজেএস পরীক্ষায় ফেল করেও কেন বিচারক হওয়া যাবে। বিগত বিএনপি আমলে পিএসসির চাকরিতে ফেল করলে পদ শূন্য রাখার বিধান তুলে দেওয়া হয়েছিল। কিন্তু আওয়ামী লীগের বর্তমান সরকার যথার্থই তা পুনর্বহাল করেছে। এর ফলে পিএসসি আগের মতোই ফেল করা ছেলেমেয়েদের দিয়ে কোটা পূরণ করে না। আগের মতোই পদ শূন্য রাখে। ভারতীয় সুপ্রিম কোর্টও উত্তীর্ণ প্রার্থীদের দিয়ে কোটা পূরণ না হলে ফেল করাদের জামাই আদর করেননি। পিএসসির মতোই পদ খালি রাখার উপায় বাতলেছেন। কোটার পদ খালি থাকে টানা তিন বছর। কিন্তু ফেল করা কারও ঠাঁই হয় না।
মাসদার হোসেন মামলার রায়ে যেখানে নারী-পুরুষে সমতার কথা বলা হয়েছিল, সেখানে তাদের ২০ ভাগ কোটা ১০ ভাগে হ্রাস করা হয়। সরকারের অন্যান্য চাকরিতে মহিলাদের জন্য ১০ ভাগ কোটা, তাই এখানেও ১০ ভাগ করার যুক্তিটা যান্ত্রিক। বিচারপতি মুহাম্মদ হাবিবুর রহমানের সঙ্গে সম্প্রতি তাঁর গুলশানের হ্রদের ধারের নতুন বাড়িতে কথা হলো। প্রাসঙ্গিক আলাপচারিতায় আমার মনে হলো, এই বর্ষীয়ান আইনবিদ সম্ভবত ঠিকই মনে করেন, বিচারাসনে নারীর প্রাধান্য ঘটলে দেশে দুর্নীতি কিছুটা কমত। সেদিক থেকে গত ডিসেম্বরে নেওয়া আপিল বিভাগের সংশোধিত সিদ্ধান্ত নারীর প্রতি এক ছলনাই বটে। ১০ ভাগ মেধায় টিকে গেলে তাদের জন্য কোটা প্রযোজ্য হবে না। নারীর জন্য এমন বিধান করা এক ভাঁওতা। কারণ এ পর্যন্ত কমিশনের নেওয়া পরীক্ষাগুলোতে নারীরা ২০ ভাগের বেশি এসেছেন মেধার জোরে। কোটা তাঁদের লাগেনি। মুক্তিযোদ্ধারা জনসংখ্যার ১ শতাংশের কম হয়ে তাঁদের সন্তানরা ৩০ ভাগ কোটা পেলেন, আর নারীরা জনসংখ্যার ৪৮ শতাংশ হয়ে পেলেন ১০ ভাগ।
আমাদের বীর মুক্তিযোদ্ধাদের অনেকে মুক্তিযুদ্ধের সনদ নেননি। যাঁরা নিয়েছেন তাঁরা সবাই কোটার মতো সুবিধা পেতে ব্যগ্র, সেটা ধরে নেওয়া যাবে না। ভারতের সুপ্রিম কোর্ট যখন বলেন, অন্তত মেধার হার হতে হবে ৫০ ভাগ। তখন আমাদের আপিল বিভাগ অনুমোদন দেন ৫৫ ভাগ কোটার। আর ৪৫ ভাগ মেধার। এ তো গ্রহণযোগ্য নয়।
শুনেছি, তথ্য অধিকার আইনে এর আগে এক প্রার্থী পরীক্ষার ফল জানতে চাইলে কমিশন গোপনীয়তার পক্ষেই অবস্থান নেয়। ফলাফল প্রকাশে পিএসসির ঢাক গুড়গুড় নীতি প্রসঙ্গে ড. আকবর আলি খানের পর্যবেক্ষণ উল্লেখযোগ্য। তাঁর কথায়, ‘গোপনীয়তার অবগুণ্ঠন কোটা সংক্রান্ত সব বিচ্যুতি ও ভ্রান্তিকে ঢেকে রাখে। তাই সংক্ষুব্ধরা প্রতিকারের জন্য আদালতের দ্বারস্থ হতে পারে না।’ এ নীতি পরিত্যজ্য।
আমরা আকবর আলি খানের সঙ্গে একমত যে মুক্তিযোদ্ধা সন্তানদের জন্য কোটা সংরক্ষণের কোনো সাংবিধানিক ভিত্তি নেই। ১৯৮৪ সালে পিএসসির পরীক্ষায় ৩০ ভাগ মুক্তিযোদ্ধা কোটার বিপরীতে সর্বোচ্চ ৭ ভাগ প্রার্থী কৃতকার্য হন। ১৯৮৬ থেকে ’৯০ সালে এটা দাঁড়ায় শতকরা ১ ভাগে। ১৯৯৭ সালে এই কোটা নতুন প্রাণ পায় যখন মুক্তিযোদ্ধা সন্তানদের জন্য এটা চালু করা হয়। জুডিশিয়াল সার্ভিসে ফেল করাদের দিয়ে কোটা পূরণের বহর দেখে মনে হয় ধারাটা পিএসসি থেকে আলাদা নয়।
পিএসসির চেয়ারম্যান ড. সা’দত হুসেইন বললেন, এটা তো প্রতিযোগিতামূলক পরীক্ষার ধারণাকেই ধূলিসাৎ করে। প্রয়োজনে আগে থেকেই পাস মার্ক কমানো যেতে পারে। কিন্তু ভাইভায় ফেল মানে তো ফেল। অধ্যাপক জাকির হোসেনও একমত হন। আমরা আশা করব, কমিশন তার সুপারিশ বাতিল করে পুরো বিষয়টি নিয়ে নতুন করে ভাববে।
উন্নত সংসদীয় গণতন্ত্রে কেয়ারটেকার মডেল
তত্ত্বাবধায়ক সরকার গঠনে সেই স্যার স্টিফেন নিনিয়ানের দেশ অস্ট্রেলিয়া ও নিউজিল্যান্ড অনেক দূর অগ্রসর হয়েছে। উন্নত দেশগুলোও এ বিষয়ে ক্রমশ কনভেনশন ও আইনের দিকে ঝুঁকছে। এমনকি সংসদের জননীর দেশ ব্রিটেনও। কিন্তু তারা কেউ বাংলাদেশ মডেলের মতো ভাবছে না। তাদের যে চেষ্টা ও উদ্যোগ, তার সঙ্গে আমাদের দেশের তত্ত্বাবধায়ক সরকারকে মহিমান্বিত করার চলতি প্রয়াসের মধ্যে তফাত আছে। এখন আমাদের সেই তফাতটির দিকেই বিশেষভাবে নজর দিতে হবে। এটা ভাবা স্রেফ বাতুলতা যে বাংলাদেশ মডেল বিশ্ব একদিন গ্রহণ করবে।
বাংলাদেশ মডেল মাথাব্যথার জন্য মাথা কেটে ফেলার সঙ্গে তুলনীয়। আর অন্যরা মাথার স্থানে মাথা রাখছে, মাথাব্যথা সারানোর জন্য ওষুধ খাচ্ছে। এখন আমাদের ঠিক করতে হবে যে আমরা কী করব। তবে একটা উপলব্ধি আছে যে তত্ত্বাবধায়ক সরকার একটি অস্থায়ী ব্যবস্থা। কিন্তু সাম্প্রতিক কালে আপিল বিভাগে অ্যামিকাস কিউরিগণ কিংবা চলমান বিতর্কে আমরা ওই তফাতের স্পষ্টকরণ দেখতে পাই না। ঐতিহ্যবাহী তত্ত্বাবধায়ক ব্যবস্থা এক জিনিস, যা অস্থায়ী হবে না। কারণ ক্ষমতাসীন দল নির্বাচনকালে নির্বাচনী প্রক্রিয়ায় প্রভাব সৃষ্টি করতে চাইবে। সেটা আগামী ১০ বা ২০ বছর পরে ভালো হয়ে যাবে, তা বাস্তবসম্মত মনে করি না। এমনকি বাংলাদেশ সংঘাতমূলক একটা ব্যবস্থা থেকে উতরে গেলেও ঐতিহ্যবাহী তত্ত্বাবধায়ক সরকারব্যবস্থার আবেদন ফুরাবে না। অস্ট্রেলিয়া, নিউজিল্যান্ড ও ব্রিটেন সংঘাতমূলক রাজনীতিতে জড়িয়ে পড়ছে না। তাহলে তারা কেন তত্ত্বাবধায়ক সরকারব্যবস্থা কায়েম করছে?
কোনো বুদ্ধিবৃত্তিক ও সৎ চিন্তা থেকে বাংলাদেশ মডেলের কেয়ারটেকার ব্যবস্থার উদ্ভাবন ঘটেনি। বাংলাদেশের জনগণ ও রাজনীতিকেরা নির্বাচন কমিশন শক্তিশালী করা বা কেয়ারটেকার কনভেনশন তৈরির সময় ও সুযোগ পাননি। জেনারেল ইয়াহিয়ার এলএফও আর জেনারেল জিয়া ও এরশাদের এলএফওর অধীনে অনুষ্ঠিত সাধারণ নির্বাচনগুলো সময় নিয়েছে দেড় যুগ। সময়টা ছিল নানামুখী ঘাত-প্রতিঘাত ও নানা চড়াই-উতরাইয়ে ভরপুর। এর মধ্যে নির্বাচন কমিশন শক্তিশালী করার ইস্যু খুব আলোচিত হওয়ার সুযোগ হয়নি। তবে জেনারেল এরশাদের ভোট ডাকাতি ও ব্যালট বাক্স ভরার রাজনীতি বাংলাদেশের মানুষের মনে ‘ক্ষমতাসীন সরকারকে’ খলনায়ক হিসেবে চিহ্নিত করে। আর বিচারপতি সাহাবুদ্দীন আহমদের নেতৃত্বাধীন অস্থায়ী সরকারের নির্বাচন অনুষ্ঠানের সাফল্য মানুষের মনে তত্ত্বাবধায়ক সরকারের প্রতি গভীর আস্থা সৃষ্টি করে। এক অর্থে বাংলাদেশের রাজনীতিতে কার্যকর বিরোধী দল তৈরি হওয়ার পরে সম্পূর্ণ বেসামরিক কর্তৃপক্ষের অধীনে সাহাবুদ্দীন আহমদের নির্বাচনই ছিল প্রথম অবাধ ও সুষ্ঠু নির্বাচন। আর তাই বিএনপি যখন দেশ শাসনে অদক্ষতা দেখাল, জাতীয় পার্টির প্রতি প্রতিহিংসার রাজনীতি তীব্র করল, তখন আওয়ামী লীগ জামায়াতসহ সব বিরোধী দলকে এককাট্টা করল। ব্যাপকভিত্তিক নির্বাচনকেন্দ্রিক আইনকানুন সংস্কারে বিএনপি সরকারের ওপর ছিল ঐতিহাসিক দায়িত্ব। কিন্তু তারা তা করতে অস্বীকার করল। মনে পড়ে, সিইসি বিচারপতি মোহাম্মদ আবদুর রউফ আন্তরিকভাবে ভোটার আইডি কার্ড প্রকল্প হাতে নিয়েছিলেন। তিনি বলেছিলেন, নির্বাচন কমিশন হলো রেফারি। তার হাতে হলুদ কার্ড ও লাল কার্ড দুটোই থাকতে হবে। এই লাল কার্ড দেখানোর বিষয়টি ছিল স্পর্শকাতর। একদিন আমার সঙ্গে সিইসির কয়েক ঘণ্টা আলোচনা হয়, আনুষ্ঠানিক সাক্ষাৎকার নয়। নির্বাচন কমিশনের নাম প্রকাশে অনিচ্ছুক একজন কর্মকর্তার বরাতে আমি একটি প্রতিবেদন তৈরি করি। সেই প্রতিবেদনটি ১৯৯৫ সালের গোড়ায় ভোরের কাগজ-এর প্রথম পাতায় ছাপা হয়েছিল। সঙ্গে ছিল শিশির ভট্টাচার্য্যের একটি কার্টুন। খেলার মাঠ। রেফারির হাতে বাঁশি। সেটি ছাপা হওয়ার পর ক্ষমতাসীন বিএনপি বিরূপ প্রতিক্রিয়া দেখায়। নির্বাচন কমিশন একটি সংবাদ বিজ্ঞপ্তি দেয়। তাতে তারা একবাক্যের একটি প্রতিবাদ দেয়। তারা বলে, নির্বাচন কমিশনের কোনো কর্মকর্তা সাক্ষাৎকার দেননি। ভোরের কাগজ-এ সেটিও ছাপা হয়। যদিও পরে বিচারপতি রউফের মতাদর্শ আমাকে আহত করেছে। আমি আজও মনে করি, নির্বাচন কমিশনের হাতে লাল কার্ড থাকা উচিত। খেলার যেকোনো পর্যায়ে কমিশন যাতে দুর্বৃত্ত প্রার্থীকে বের করে দিতে পারে। কিন্তু এ ধরনের ক্ষমতা না দিতে দুই দলই এককাট্টা। দুদক, মানবাধিকার কমিশন বা আইন কমিশন কারও কাছে লাল কার্ড রাখা তারা নিরাপদ মনে করে না। নির্বাচন কমিশন রাজনৈতিক প্রতিষ্ঠান, সুপ্রিম কোর্ট তা নয়। সুপ্রিম কোর্টের স্বাধীনতা বিপন্ন হলে, সেখানে অদক্ষতা বাসা বাঁধলে তার খেসারত সাধারণ মানুষের জীবনে সবচেয়ে ব্যাপক ও করুণ হবে। শাসকশ্রেণী তা সে যে পক্ষেই থাকুক, তার কোনো কিছুতেই তেমন আসে-যায় না।
২১ বছর ধরে ক্ষমতার বাইরে থাকা আওয়ামী লীগ এরশাদকে হটানোর পরে নির্বাচনে হেরে দারুণ হকচকিত হয়েছিল। তার দরকার ছিল যেকোনো মূল্যে ক্ষমতা। মাগুরার বিতর্কিত উপনির্বাচনকে ট্রাম্পকার্ড হিসেবে ব্যবহার করে বিশ্বে যা কেউ ভাবেনি তা-ই তারা ভাবল। তারা চাইল সাংবিধানিক ও স্থায়ী তত্ত্বাবধায়ক সরকার। ২০০১ সালে শেখ হাসিনা মেয়াদ শেষে বিধিমতো পদত্যাগ করেন। তখন বিএনপি স্বৈরাচারের পতনের ‘আনন্দে’ ‘বিজয় মিছিল’ বের করেছিল। এই অপমানজনক ও আত্মঘাতী সমীকরণই বাংলাদেশ মডেলের চালিকাশক্তি। স্যার নিনিয়ান ব্যর্থ হন। কারণ তাঁর ফর্মুলায় প্রধানমন্ত্রীর পদচ্যুতি ছিল না। অস্ট্রেলিয়ার গভর্নর জেনারেল স্যার নিনিয়ানের অভিজ্ঞতার ভান্ডার সমৃদ্ধ। ১৯৮২ থেকে ১৯৮৯ পর্যন্ত তিনি ছিলেন অস্ট্রেলিয়ার গভর্নর জেনারেল। তিনি ছিলেন ব্যারিস্টার, কুইন্স কাউন্সেল এমনকি সুপ্রিম কোর্টের বিচারক। ১৯৯১ সালে তিনি উত্তর আয়ারল্যান্ড শান্তি আলোচনায় বড় ভূমিকা রাখেন। নেলসন ম্যান্ডেলার নেতৃত্বাধীন ক্রান্তিকালীন সরকারে তিনি আইন উপদেষ্টা ছিলেন। যুগোস্লাভিয়া ও রুয়ান্ডার যুদ্ধাপরাধের বিচারে গঠিত ট্রাইব্যুনালে তিনি বিচারক ছিলেন। তাঁর আরও অনেক মহৎ কীর্তি আছে। তবে সম্ভবত শুধু বাংলাদেশেই আমরা তাঁর কুশপুত্তলিকা দাহ করেছি। অস্ট্রেলিয়ার সাবেক গভর্নর জেনারেলদের কী করা উচিত আর কী করা উচিত নয়, তা নিয়ে একটা প্রবন্ধ লিখেছেন স্যার ডেভিড স্মিথ। ঢাকায় নিনিয়ানের কুশপুত্তলিকা দাহ করার বিষয়টি এতে ঠাঁই পেয়েছে।
তবে আমাদের এখানে যে রাজনীতিকেরা বিশ্বাস করেন, বাংলাদেশ মডেল রপ্তানিযোগ্য, তাঁদের চিন্তার জন্য কিছু খোরাক দিচ্ছি। স্যার নিনিয়ানের দেশে কেয়ারটেকার কনভেনশন আছে। কনস্টিটিউশনাল প্রসেসেস ফলোয়িং জেনারেল ইলেকশন (ফিফথ রিপোর্ট অব সেশন ২০০৯-২০১০) নামে ব্রিটেনের হাউস অব কমন্সের জাস্টিস কমিটির একটি প্রতিবেদন রয়েছে। এ থেকে দেখা যায়, ব্রিটেন কেয়ারটেকার সরকার প্রশ্নে অস্ট্রেলিয়াকে অনুসরণ করার কথা ভাবছে। কেয়ারটেকার কনভেনশনের সময় নীতি-নির্ধারণী প্রক্রিয়া নিয়ে তারা চিন্তিত। তারা যা এতকাল অনুসরণ করছে, তা এখন লিখে নেবে। তাই রিপোর্টে দেখি, মন্ত্রণালয়গুলো কেয়ারটেকার পিরিয়ডে সাধারণভাবে দৈনন্দিন কাজকর্ম চালাবে। কর্মকর্তা-কর্মচারীরা সব সময় মনে রাখবেন, তাঁরা একটি কেয়ারটেকার পরিবেশ অতিক্রম করছেন। এ সময় তাঁরা সিদ্ধান্ত নিতে বিশেষভাবে যত্নশীল হবেন। মন্ত্রিসভার সচিব এ বিষয়ে দিকনির্দেশনা দিতে সচেষ্ট থাকবেন।
১৯৮৬ সালের দ্য কনস্টিটিউশন অ্যাক্টে নিউজিল্যান্ডের মন্ত্রিসভার ওপর বিধিনিষেধ আরোপ করা হয়েছে। যেমন বলা হয়েছে, বিদায়ী মন্ত্রিসভার যে মন্ত্রী পুনর্নির্বাচিত হননি, তাঁর সংসদ সদস্য পদ চলে যাওয়ার ২৮ দিনের মধ্যে পদত্যাগ করবেন। এই সময়ে বিদায়ী প্রধানমন্ত্রী প্রয়োজনে কেয়ারটেকার গভর্নমেন্টের আরেক মন্ত্রীকে ভারপ্রাপ্ত হিসেবে নিয়োগ দিতে পারেন। তবে তিনিও কেয়ারটেকার সামর্থ্য নিয়েই কাজ করবেন। অস্ট্রেলিয়ার বিধান সম্পর্কে ব্রিটিশরা বলছে, একটি তত্ত্বাবধায়ক সরকারের আইনগত বৈধতা আছে, কিন্তু রাজনৈতিক বৈধতা নেই। পরবর্তী নির্বাচনের ফলাফল স্পষ্ট না হওয়া পর্যন্ত এই সরকারের কাজ হবে নৈমিত্তিক কাজ চালিয়ে নেওয়া।
তবে নিউজিল্যান্ডের সাংবিধানিক অবস্থান হচ্ছে: ‘কেয়ারটেকার সরকার একটি আইনানুগ নির্বাহী কর্তৃপক্ষ। এই সরকারের ক্ষমতা আগের নির্বাহী সরকারের মতোই থাকবে। যদি কোনো তাৎপর্যপূর্ণ বা বিতর্কিত বিষয়ে সিদ্ধান্ত নেওয়ার দরকার পড়ে, তাহলে তারা বিলম্বিত করবে বা একটি অন্তর্বর্তীকালীন অবস্থান নেবে। অন্যান্য রাজনৈতিক দলের সঙ্গে আলাপ-আলোচনা করবে। কমন্সের ওই প্রতিবেদনমতে, ‘ব্রিটেন ওই রকম একটা কেয়ারটেকার কনভেনশন তখনই গ্রহণ করবে, যখন দেখা যাবে যে সদ্য ঘোষিত নির্বাচনের ফলাফলে কোনো দলের সংখ্যাগরিষ্ঠতা স্পষ্ট নয়। এ অবস্থা কয়েক দিন বা কয়েক সপ্তাহ হতে পারে।’
প্রফেসর জর্জ উইন্টারটনের মতে, কেয়ারটেকার কনভেনশন অস্ট্রেলিয়ায় খুবই কার্যকরভাবে চলছে। অস্ট্রেলিয়ার ২০১০ সালের কনভেনশন গুরুত্বপূর্ণ। কেয়ারটেকার সময়ে বাজেট কী করে পাস হবে, সে সম্পর্কেও নির্দিষ্ট বিধান আছে। সরকারি ও বিরোধী দলের নির্বাচনী অঙ্গীকার মেটাতে রয়েছে ১৯৯৮ সালে চার্টার অব বাজেট অনেস্টি অ্যাক্ট। কেয়ারটেকার আমলের শুরুতে অর্থ বিভাগ গাইডলাইন জারি করে। বিরোধী দলের সঙ্গে নির্বাচন-পূর্ব আলাপ-আলোচনার জন্য ১৯৭৬ সালের সরকারি দল সংসদে গাইডলাইনের খসড়া উপস্থাপন করে। ১৯৮৭ সালে সিনেটে পাস হওয়া একটি গাইডলাইন বর্তমানে কার্যকর রয়েছে। এটা আবার কেয়ারটেকার কনভেনশনস থেকে ভিন্ন। ১৯৭৫ সালে অস্ট্রেলিয়া সাংবিধানিক সংকটে পড়ে। বিচারপতি সাহাবুদ্দীনের মতো ম্যালকম ফ্রেসারকে তত্ত্বাবধায়ক সরকারের প্রধান করা হয়। নতুন নির্বাচন দিয়ে তিনি বিদায় নেন। সেই থেকে সেখানে গড়ে ওঠে কেয়ারটেকার কনভেনশন। এই কনভেনশন বলেছে, এর আইনি বাধ্যবাধকতা নেই। তবে এ ধরনের কনভেনশন কানাডা ও ইউরোপেও রয়েছে।
আমাদের হয়তো কনভেনশনে চলবে না। আমরা কনভেনশন ও আইন দুটোই করতে পারি। তবে সংসদকে বিলুপ্ত রেখে কোনো মডেল চাই না। কারণ সেটা রাষ্ট্রে রাজনৈতিক শূন্যতার জন্ম দেয়। খুলে দেয় দরজা। সেই দরজা দিয়ে কত কী ঘটে যায়, ঘটে যেতে পারে। বাংলাদেশ মডেলের কেয়ারটেকার সামরিক শাসন ঠেকাবে না। উন্নত গণতান্ত্রিক দেশের পথে যেতে হবে। স্যার নিনিয়ানের ৫+৫+১ ফর্মুলা বা তেমন চেতনায় উত্তরণ হওয়া উচিত বর্তমান তত্ত্বাবধায়ক সরকার সংস্কারের লক্ষ্য।
বিচারিক জবাবদিহি ধরাছোঁয়ার বাইরেই?
সুপ্রিম কোর্টের বিচারকদের জবাবদিহির জন্য সংসদে বিশেষ কমিটি সুপ্রিম জুডিশিয়াল কাউন্সিল বিলুপ্ত করে সংসদীয় অভিশংসনব্যবস্থা ফিরিয়ে আনতে চাইছে। জ্যেষ্ঠ আইনবিদেরা বিভক্ত হয়ে পড়েছেন। তাঁরা বলেছেন, যদি সংসদীয় অভিশংসনব্যবস্থা ফিরিয়ে আনা হয়, তাহলে তা হবে বিচার বিভাগীয় স্বাধীনতার জন্য হুমকি। কিন্তু পরিহাস হলো, বাংলাদেশের উচ্চ আদালতের বিচারকদের জবাবদিহির বিষয়টি নিশ্চিত করতে হলে সংসদীয় অভিশংসন কিংবা সুপ্রিম জুডিশিয়াল কাউন্সিল উপযুক্ত মহৌষধ নয়।
আমার অবস্থান সংসদীয় অভিশংসনের পক্ষে। বিশ্বের যেসব দেশে সংসদীয় অভিশংসনের ব্যবস্থা রয়েছে, সেসব দেশে উচ্চ আদালতের বিচারকদের জবাবদিহির প্রশ্নে বিচার প্রশাসনে স্বচ্ছতা, সততা, ন্যায়পরায়ণতা, গতিশীলতা ও আইনের চোখে সমতার নীতি কতটা কীভাবে নিরূপিত হচ্ছে সেটাই সর্বাগ্রে যাচাই করা হয়।
সংসদীয় বিশেষ কমিটি ও আইনবিদেরা যেন সুপ্রিম জুডিশিয়াল কাউন্সিল নাকি সংসদীয় অভিশংসন এই বিতর্কের মধ্যে নিবিষ্ট ও নিমগ্ন না থাকেন। বিশ্ব গত ৪০ বছরে অনেক বদলে গেছে। তাই আমাদের মনে রাখতে হবে সংসদীয় অভিশংসন সম্পর্কে ৭২-এর সংবিধানে একটি আইনের কথা বলা হয়েছিল। কিন্তু সেই আইনটি কখনোই সংসদ পাস করেনি। সেই অবস্থায় চতুর্থ সংশোধনীতে সংসদীয় অভিশংসনের বিলোপ ঘটে।
আমাদের গণতান্ত্রিক ভারতের দিকে তাকাতে হবে। গত ডিসেম্বরে ভারতীয় সংসদে জুডিশিয়াল স্ট্যান্ডার্ডাস অ্যান্ড অ্যাকাউন্টিবিলিটি বিল তোলা হয়েছে। এর প্রয়োজনীয়তা যে কতটা বাস্তবসম্মত তার প্রমাণ ইতিমধ্যেই আমাদের সুপ্রিম কোর্ট রেখেছেন। প্রধান বিচারপতি এ বি এম খায়রুল হক সম্প্রতি বিচারকদের বিরুদ্ধে যাতে সাধারণ মানুষ বা ভুক্তভোগীরা অভিযোগ দায়ের করতে পারেন, সে জন্য একটি কমিটি গঠন করেছেন। আমরা মনে করি, ভারত যে পথে গিয়েছে সেই একই পথে এই কমিটি গঠনের পদক্ষেপটি একটি নিউক্লিয়াস। এখন একে একটা বাস্তবসম্মত পূর্ণ রূপ দিতে হবে।
ভারতে বর্তমানে জাজেজ ইনকোয়ারি অ্যাক্ট রয়েছে। বর্তমানে প্রস্তাব করা হয়েছে, ভারতের একজন সাবেক প্রধান বিচারপতির নেতৃত্বে একটি ন্যাশনাল ওভারসাইট কমিটি থাকবে। এর কাছে ভারতের প্রধান বিচারপতি ও হাইকোর্টগুলোর প্রধান বিচারপতিদের বিরুদ্ধেও যদি কোনো অভিযোগ থাকে তাহলে তা পেশ করা যাবে। কেউ যুক্তি দিতে পারেন বর্তমানে যে সুপ্রিম জুডিশিয়াল কাউন্সিল রয়েছে, সেখানে অভিযোগ দায়েরের অবারিত সুযোগ রয়েছে। তা ঠিক নয়।
৯৬(৫) অনুচ্ছেদ বলেছে ‘যেক্ষেত্রে কাউন্সিল অথবা অন্য কোনো সূত্র হইতে প্রাপ্ত তথ্যে রাষ্ট্রপতির এরূপ বুঝিবার কারণ থাকে যে, কোনো বিচারক-ক. শারীরিক বা মানসিক অসামর্থের কারণে তাহার পদে দায়িত্ব সঠিকভাবে পালন করিতে অযোগ্য হইয়া পরিতে পারেন, অথবা খ. গুরুতর অসদাচরনের জন্য দোষী হইতে পারেন, সেই ক্ষেত্রে রাষ্ট্রপতি কাউন্সিলকে বিষয়টি সম্পর্কে তদন্ত করিতে ও উহার তদন্তফল জ্ঞাপন করিবার জন্য নির্দেশ দিতে পারেন।’ এ থেকে স্পষ্ট যে বিষয়টি কোনোভাবেই বিচার বিভাগীয় গণ্ডির মধ্যে নেই। বিচার বিভাগের স্বাধীনতার একটি বড় মন্ত্র হলো শৃঙ্খলাজনিত প্রাথমিক কর্মকাণ্ড বিচার বিভাগের দ্বারাই সাধিত হতে হবে।
বিদ্যমান সুপ্রিম জুডিশিয়াল কাউন্সিলের বিরুদ্ধে আমরা বরাবরই সোচ্চার। সেটা শুধু আইয়ুব খানের অনুকরণে জিয়াউর রহমান সামরিক ফরমান দ্বারা এনেছিলেন বলে নয়। ৭২-এর সংবিধানে ফিরে যাওয়ার সরকারদলীয় স্লোগানের হুজুগে তো নয়ই। প্রকৃতপক্ষে সুপ্রিম জুডিশিয়াল কাউন্সিলের গঠনশৈলী একান্তভাবেই ত্রুটিপূর্ণ। আমরা ৭২-এর সংবিধানে বর্ণিত সংসদীয় অভিশংসন প্রথার প্রত্যাবর্তন চাই। কিন্তু সেটা আমাদের দৈনন্দিন জীবনে বিচার বিভাগের যে ধরনের জবাবদিহি ও স্বচ্ছতা এখন প্রয়োজন, সেটা তাতে মিটবে না।
মনে রাখতে হবে, সুপ্রিম জুডিশিয়াল কাউন্সিল এবং সংসদীয় অভিশংসন দুটিরই রয়েছে চরম ব্যবস্থা। একমাত্র অপসারণ ছাড়া অন্য বিকল্প নেই। আমাদের নানাবিধ লঘু বিকল্প দরকার। সুপ্রিম জুডিশিয়াল কাউন্সিল তো একান্তভাবেই প্রধানমন্ত্রীর অধীন। তারা প্রধানমন্ত্রীর অনুমোদন ছাড়া বৈঠকে বসতেই অক্ষম। ঠিক যেভাবে দুদক উচ্চপদস্থ সরকারি কর্মকর্তাদের বিরুদ্ধে দুর্নীতি বা অসদাচরণের অভিযোগ স্বাধীনভাবে তদন্ত শুরু করতেই অক্ষম। এ ক্ষেত্রে দুদক চেয়ারম্যান ও বাংলাদেশের প্রধান বিচারপতির ক্ষমতার মধ্যে কোনো তফাত নেই।
সংবিধানের ৯৬ অনুচ্ছেদের আওতায় উচ্চ আদালতের বিচারকদের জন্য পালনীয় একটি লিখিত আচরণবিধি রয়েছে। ভারতেও সুপ্রিম কোর্টের বিচারকেরা কোনো ধরনের সংবিধিবদ্ধ শাস্তিমূলক ব্যবস্থার উল্লেখ ছাড়াই নিজেদের জন্য পালনীয় একটি সিদ্ধান্ত প্রস্তাব গ্রহণ করেছিলেন। এটি হলো ‘রিস্টেটমেন্ট অব ভেল্যুজ অব জুডিশিয়াল লাইফ’। এটিও দীর্ঘদিন ভারতে দারুণভাবে উপেক্ষিত থেকেছে। যেমন এর বিধান ছিল উচ্চ আদালতের বিচারকেরা স্বতঃপ্রণোদিতভাবে তাঁদের সম্পদের বিবরণী জমা দেবেন। কিন্তু তাঁরা তা দিচ্ছিলেন না। সুশীল সমাজের চাপের মুখে সেটা দিতে তাঁরা প্রায় বাধ্য হয়েছেন। এখন সংসদে যখন বিল এসেছে তখন কিন্তু সেই বিলের আওতায় সুপ্রিম কোর্টের বিচারকদের সম্পদ ও দায়দেনার ঘোষণার বিধান আনা হয়েছে। এমনকি তাঁদের স্ত্রী-সন্তান ও পোষ্যদের সম্পদের বিবরণীও প্রকাশ করতে হবে। এই বিল পাস হলে তাঁদের প্রত্যেকের সম্পদের বিবরণী সুপ্রিম কোর্ট ও হাইকোর্টের সংশ্লিষ্ট ওয়েবসাইটে দিতে হবে। বর্তমানে উচ্চ আদালতে বিচারকদের আচরণবিধি অগ্রাহ্য করা হলে কারও বিরুদ্ধে কোনো ধরনের ব্যবস্থা গ্রহণের সুযোগ নেই।
এখন যদি শুধু সংসদীয় অভিশংসন প্রথাসংবলিত বাহাত্তরের বিধানটি পুনরুজ্জীবিত করা হয়, তাহলে কিন্তু বিচারিক জবাবদিহি ধরাও যাবে না, ছোঁয়াও যাবে না। বাহাত্তরের ৯৬ অনুচ্ছেদের সংশ্লিষ্ট বিধান এ রকম: ‘২. প্রমাণিত অসদাচারণ বা অসামর্থের কারণে সংসদের মোট সদস্য সংখ্যার অনূন্য দুই-তৃতীয়াংশ গরিষ্ঠতার দ্বারা সমর্থিত সংসদের প্রস্তাবক্রমে প্রদত্ত রাষ্ট্রপতির আদেশ ব্যতীত কোনো বিচারককে অপসারিত করা যাইবে না। ৩. এই অনুচ্ছেদের ২ দফার অধীন প্রস্তাব সম্পর্কিত পদ্ধতি এবং কোনো বিচারকের অসদাচারণ বা অসামর্থ সম্পর্কে তদন্ত ও প্রমাণের পদ্ধতি সংসদ আইনের দ্বারা নিয়ন্ত্রণ করিতে পারিবেন।’
সুতরাং এখন যখন সংসদীয় জবাবদিহির কথা বলা হচ্ছে, তখন আমরা এই আইনের খসড়ার মুখ দেখতে চাই। আমরা মনে রাখব, ভারতের প্রস্তাবিত ন্যাশনাল ওভারসাইট কমিটি নামে যে ব্যবস্থার উদ্ভব ঘটতে চলেছে, সে দেশের সংবিধানে কিন্তু উল্লিখিত বাহাত্তরের ৯৬ অনুচ্ছেদ অর্থাৎ সংসদীয় অভিশংসন অবিকল বহাল রয়েছে। সুতরাং সংসদীয় অভিশংসন প্রথা বহাল থাকা সত্ত্বেও ভারতে উচ্চ আদালতে বিচারকদের জবাবদিহির জন্য কেন একজন সাবেক প্রধান বিচারপতির নেতৃত্বে কমিটি গঠনে সংসদে বিল আনা হয়েছে, সেটা আমাদের বিচারক, আইনবিদ, সাংসদসহ সংশ্লিষ্ট সচেতন মহলকে বিবেচনায় নিতে হবে। গতকাল সংসদের বিশেষ কমিটির সংশ্লিষ্ট একজন বিজ্ঞ ব্যক্তির ফোন পেয়ে হতাশ হলাম। কয়েক দিন আগে কমিটির বিবেচনার জন্য বিচারক নিয়োগে বিচার বিভাগীয় কমিশন কীভাবে গঠিত হতে পারে, সে বিষয়ে দুটি খসড়া ভারত ও পাকিস্তানের অভিজ্ঞতার আলোকে পেশ করেছিলাম। কিন্তু সে নিয়ে কারও কোনো শিরপীড়া নেই। কেউ আবার বিচারক নিয়োগে বাহাত্তরের ৯৫(১)-এ বর্ণিত ‘প্রধান বিচারপতির পরামর্শ’ ফিরে পেলেই ধন্য হবেন বলে ইঙ্গিত দিচ্ছেন। ওই সদস্য জানালেন, কমিটিতে যাঁদের নামের আগে অ্যাডভোকেট শব্দটি রয়েছে তাঁরাই স্থিতাবস্থা বজায় রাখতে অধিকতর সংকল্পবদ্ধ।
সুপ্রিম কোর্ট অঙ্গনে নীরবতা ও গা বাঁচানোর প্রতিযোগিতা চলছে। বার নির্বাচনে বিএনপি-সমর্থিত প্যানেল বিপুল ভোটে জয়ী হয়েছে। তাদের এই জয় লাভের নেপথ্যে পেশাদারি কোটারি স্বার্থ সবচেয়ে বেশি প্রাধান্য পেয়েছে।
ভারতের প্রস্তাবিত কমিটির সদস্যসংখ্যা পাঁচ। রাষ্ট্রপতি তাঁদের নিয়োগ দেবেন। এঁদের মধ্যে সুপ্রিম কোর্ট ও হাইকোর্টের কর্মরত বিচারক আছেন। তাঁদের মনোনয়ন দেবেন ভারতের প্রধান বিচারপতি। থাকবেন অ্যাটর্নি জেনারেল এবং রাষ্ট্রপতির মনোনয়নে একজন বিশিষ্ট ব্যক্তি। কোনো অভিযোগ পেলে কমিটি একটি বাছাই প্যানেলের কাছে পাঠাবে। অভিযোগ যদি সুপ্রিম কোর্টের কোনো বিচারকের বিরুদ্ধে হয় তাহলে বাছাই প্যানেল গঠিত হবে ভারতের একজন সাবেক প্রধান বিচারপতি এবং সুপ্রিম কোর্টের দুজন কর্মরত বিচারক দিয়ে। হাইকোর্টের কোনো বিচারকের বিরুদ্ধে অভিযোগ এলে সেই প্যানেলে থাকবেন হাইকোর্টের একজন সাবেক বিচারপতি এবং হাইকোর্টের দুজন কর্মরত বিচারক। সুপ্রিম কোর্ট প্যানেল সদস্যদের মনোনীত করবেন ভারতের প্রধান বিচারপতি।
বাছাই প্যানেলের ক্ষমতা থাকবে একটি সিভিল কোর্টের মতো। উদাহরণস্বরূপ তাঁরা সাক্ষী এবং দলিলপত্রাদি তলব করতে পারবেন। ওভারসাইট কমিটির কাছে তিন মাসের মধ্যে তাঁরা রিপোর্ট দেবেন। যে ক্ষেত্রে প্রধান বিচারপতির বিরুদ্ধে অভিযোগ থাকবে সে ক্ষেত্রে ওভারসাইট কমিটি নিজেরাই বাছাই করবে। সাধারণত বাছাই প্যানেলের কাছ থেকে প্রতিবেদন পাওয়ার পর থেকে ওভারসাইট কমিটি অধিকতর তদন্তের জন্য একটি কমিটি করবে। বাছাই প্যানেলের মতো সেই তদন্ত কমিটিরও ক্ষমতা থাকবে সিভিল কোর্টের মতো। তারা নির্দিষ্ট অভিযোগ গঠন করতে পারবে। অভিযোগ যদি প্রমাণিত না হয় তদন্ত কমিটি নিজেরাই মামলা খারিজ করতে পারবে। অন্যথায় তারা ওভারসাইট কমিটির কাছে একটি রিপোর্ট দেবে। অভিযোগ যদি গুরুতর না হয়, তাহলে তারা উপদেষ্টামূলক কিংবা হুঁশিয়ারি কিংবা লঘু শাস্তির সুপারিশ করতে পারবে। অভিযোগ যদি গুরুতর হয়, তাহলে কমিটি অভিযুক্ত বিচারককে পদত্যাগের জন্য অনুরোধ করতে পারবে। যদি বিচারক তা না করেন, তাহলে ওভারসাইট কমিটি তাঁর অপসারণের জন্য সুপারিশ করে রাষ্ট্রপতির কাছে বিষয়টি পাঠাবে।
ভারতের প্রস্তাবিত ওই বিলে আরও যেসব বিধিনিষেধ আনা হয়েছে তার কয়েকটি আমাদের দেশের জন্য বহুকাল আগে থেকেই অতীব অপরিহার্য। যেমন—বারের কোনো বিশেষ সদস্যের সঙ্গে বিচারকের ঘনিষ্ঠ সম্পর্ক না থাকা, বিচারকদের পরিবারের কাছে কোনো সদস্য তাঁর আদালতে ওকালতি করতে না পারা, আইন-আদালতসংক্রান্ত ব্যতিরেকে কোনো ক্লাব, সংগঠন বা সমিতির কোনো নির্বাচনে বিচারকের অংশ না নেওয়া ইত্যাদি। বিদ্যমান আচরণবিধি আরও সম্প্রসারিত করে এখানে সংসদীয় সিল চাই। সংসদ এ রকম আইন করে দিলে আমরা সংসদের কাছে বিচারিক জবাবদিহির মানে খুঁজে পাব। অন্যথায় বিচারিক জবাবদিহিতা দূর থেকে ভেসে আসা বাদ্যযন্ত্রের শব্দ হয়েই কানে বাজতে পারে
পশ্চিমবঙ্গের নির্বাচন থেকে শিক্ষা
যে কবিতা শুনতে জানে না, সে মানুষ খুন করতে পারে। কিন্তু বুদ্ধদেব ভট্টাচার্য তো কবিতা পছন্দ করেন। তিনি কীভাবে নন্দীগ্রামে মানুষ খুনের নির্দেশ দিয়েছিলেন। প্রশ্ন রেখেছিলাম বুদ্ধদেব-বন্ধু সুনীল গঙ্গোপাধ্যায়ের কাছে। সুনীল বললেন, তিনি বিশ্বাস করেন না যে বুদ্ধদেব নন্দীগ্রামে গুলি চালানোর নির্দেশ দিয়েছিলেন।
মূলত নন্দীগ্রাম থেকেই পশ্চিমবঙ্গের বাম বিদায়ের দামামা বাজে। পরিবর্তনের বাতাস বইতে শুরু করে। সেই বাতাস নির্বাচনী প্রচারণায় নানা মাত্রা নিলেও তার জোর ও জেরে জেরবার বামরা।
বামফ্রন্ট ৩৪ বছর ধরে পশ্চিমবঙ্গ শাসন করেছে। তারাই ভারতের একমাত্র বামশাসিত রাজ্য নয়। কেরালা ও ত্রিপুরায় বামরা সরকার করতে পারে। কিন্তু টানা তিন দশকের অভিজ্ঞতা শুধু পশ্চিমবঙ্গেরই। সে কারণেই প্রায় সব মহল থেকে একটা অভিন্ন আওয়াজ উঠেছে, ‘পরিবর্তন চাই। একদলীয় শাসন চলছে পশ্চিমবঙ্গে। এটা চলতে পারে না।’
তৃণমূলের নির্বাচনী ইশতেহারে প্রথম ১০০ দিনে কী করা হবে, প্রথম ১০০০ দিনে কী করা হবে তার নির্দিষ্ট কর্মসূচি রয়েছে। তবে সেসব কথা তৃণমূল বা কংগ্রেস তাদের জনসভাগুলোতে বলে না। বামদের ব্যর্থতা তুলে ধরাসহ কুৎসা ও নিন্দাই প্রকট। নিজেরা এলে কী করবে, তার নির্দিষ্ট কোনো চিত্র ভাষণে থাকে না।
বামফ্রন্টের জনসভা ও সংবাদ সম্মেলনগুলোতেও দেখি নির্বাচনী ইশতেহার ধরে নির্দিষ্ট বক্তব্য ছিটেফোঁটা। বিরোধীদের নিন্দা ও গালমন্দই প্রকট। বামদের প্রস্তাবিত বড় ধরনের সংস্কার সেখানে নেই। তাদের শুদ্ধীকরণের স্বরূপ বোঝা যায় না। আবাসনমন্ত্রী গৌতম দেব বলছেন, এবার সরকারে গিয়ে তাঁরা না শোধরালে দলই টিকবে না। ভেঙে যাবে। কিন্তু তাঁরা কী করবেন এবং এখন তা করা থেকে কেন বিরত, তার কোনো ব্যাখ্যা নেই। বরং নির্বাচনী প্রচারণায় তাঁরা যেটা বলতে পছন্দ করছেন সেটা হলো, তাঁরা ক্ষমতায় এলে দরিদ্র মানুষকে রেশন দেবেন। দুই টাকা কেজি দরে চাল দেবেন। বিরোধীরা বলছেন, এটা তো কেন্দ্রীয় সরকারের কর্মসূচি। তাঁরা কেন কৃতিত্ব নিচ্ছেন। তবে বুদ্ধদেব স্পষ্ট করেছেন, চালের সঙ্গে আরও দু-তিনটি বিষয় কম দামে দেওয়া হবে। শুনে মনে হয়, এটা প্রলুব্ধকরণ।
সোনিয়ার কংগ্রেস মমতাকে জয়যুক্ত করতে সম্ভবত অতীতের যেকোনো সময়ের তুলনায় মরিয়া। কেন্দ্রীয় মন্ত্রীরা রাজ্যের নির্বাচনী প্রচারণায় ভীষণ সক্রিয়। তৃতীয় পর্যায়ের ভোটের আগ মুহূর্তে দিল্লি থেকে কলকাতায় উড়ে আসেন স্বরাষ্ট্রমন্ত্রী পি চিদাম্বরম। বলেন, পশ্চিমবঙ্গে আইনশৃঙ্খলা-পরিস্থিতি পুরো ভারতের মধ্যে নিকৃষ্ট। তিনি অবশ্য অন্যান্য রাজ্যের কী অবস্থা, তার তথ্য প্রকাশ করেননি।
সোনিয়া গান্ধী, মনমোহন সিং, প্রণব মুখার্জি, পি চিদাম্বরম প্রমুখ এক সুরে বলেছেন, তৃণমূল কংগ্রেস জোটকে জয়যুক্ত করুন। তাঁদের কথাবার্তায়ও ভোটারদের লোভ দেখানোর মতো একটা অভিব্যক্তি স্পষ্ট। লুকোছাপা সামান্যই।
পশ্চিমবঙ্গে এসে মুসলিম কার্ড খেললেন মনমোহনও। সাম্প্রদায়িক শক্তির সঙ্গে মমতার সখ্য সুবিদিত। বিজেপির সঙ্গে মন্ত্রিত্বও করেছেন। গুজরাটের মুখ্যমন্ত্রী নরেন্দ্র মোদি এখন বলছেন, তৃণমূলের বিজয়ের কেতনে তিনি দেশের স্বাধীনতাসংগ্রামের স্বাদ পাচ্ছেন। আর মনমোহন এসে বললেন, পশ্চিমবঙ্গের মুসলমানেরা গুজরাটের মুসলমানদের চেয়েও খারাপ অবস্থায় আছে। তিনি লিখিত বক্তব্যে এই মন্তব্য করেন।
বামদের জন্য দুটো বাণ। একটি নন্দীগ্রাম, অন্যটি সাচার কমিটির রিপোর্ট। বিচারপতি সাচার কমিটির রিপোর্ট বামদের বেশ বিব্রত করে। কারণ, ওই রিপোর্টে দেখানো হয়, পশ্চিমবঙ্গের সংখ্যালঘুরা ভীষণ কষ্টে আছে, পিছিয়ে আছে। বুদ্ধদেব বলেছিলেন, মাদ্রাসাগুলোই জঙ্গিদের আখড়া। এ কথা তিনি পরে ভুলতে সচেষ্ট হন। নতুন করে মাদ্রাসা স্থাপন ও তার আধুনিকায়নে তিনি মনোযোগী হন।
২০০৫ সালে মনোমোহন বলেছিলেন, বুদ্ধদেব ভারতের শ্রেষ্ঠ মুখ্যমন্ত্রী। অবশ্য তাঁর আগে বুদ্ধদেবকে ওই অভিধায় অভিষিক্ত করেছিলেন শীর্ষ ধনকুবের আজিম হাশিম প্রেমজি। শিল্পপতি পুর্ণেন্দু চ্যাটার্জি ও রতন টাটারাও তা-ই মনে করেন। একটি বাংলা দৈনিকের সম্পাদক আমাকে বলেন, ‘এতে নীতি-নৈতিকতা খুঁজবেন না। প্রধানমন্ত্রী রাজনৈতিক উদ্দেশ্যে তা বলেছিলেন। কেন্দ্রে তখন বামদের সমর্থন দরকার ছিল।’ মনমোহন বলেছিলেন, ‘আমি ওঁর (বুদ্ধদেব) ভীষণ অনুরাগী। তাঁর মস্তিষ্ক ও হূদয়ের ছোঁয়ায় আমি বিমোহিত। পশ্চিমবঙ্গের জনগণের প্রতি তাঁর রয়েছে অসাধারণ অঙ্গীকার। তাঁর মতো স্বপ্নদ্রষ্টা ও সাহসী নেতৃত্বই ভারতের প্রয়োজন। আধুনিকায়নের চ্যালেঞ্জ সম্পর্কে তিনি সম্যক ওয়াকিবহাল।’
২৩ এপ্রিল প্রধানমন্ত্রী কার্যত বুদ্ধদেবের নেতৃত্বাধীন বামফ্রন্ট সরকারের সমালোচনায় সোনিয়া গান্ধীর ‘দেউলিয়া’ রাজ্যের অভিমতই পুনর্ব্যক্ত করেন। বামফ্রন্ট অকর্মা। তার আর দরকার নেই। মনমোহনের কথায়, ‘পশ্চিমবঙ্গের রাজস্ব ঘাটতি যেকোনো রাজ্যের চেয়ে বেশি। সাক্ষরতায় ১৮তম অবস্থানে থাকা রাজ্য আরও দুই ধাপ নিচে নেমেছে। মণিপুর ও নাগাল্যান্ডের চেয়েও তারা নিচে নেমেছে।’ অবশ্য সম্প্রতি মনমোহন নিজ হাতেই পশ্চিমবঙ্গকে একটি সাফল্যের জন্য পুরস্কৃত করেন।
বামবিরোধী হাওয়া বেশ জোরেই বইছিল। কিন্তু মাস দুয়েক হলো, সেটা কিছুটা ভিন্ন দিকে বইতে শুরু করে। আনন্দবাজার পত্রিকাসহ এ পর্যন্ত যতগুলো জনমত জরিপ হয়েছে, তার সব কটিতেই বামফ্রন্টের শাসন আমলের প্রায় ভরাডুবির ইঙ্গিত করা হয়েছে। পশ্চিমবঙ্গ থেকে কেন্দ্রীয় স্বরাষ্ট্র মন্ত্রণালয়ে পাঠানো গোয়েন্দা প্রতিবেদনেও একই পূর্বাভাস দেওয়া হয়েছে বলে জানা যায়।
কলকাতার গণমাধ্যমের একটি বড় অংশ অব্যাহতভাবে মমতা বন্দ্যোপাধ্যায়ের সাফল্য কামনা করছে। পশ্চিমবঙ্গ বিধানসভার স্পিকার হাসিম আবদুল হালিম মিডিয়ার ভূমিকায় ভীষণ ক্ষুব্ধ বললেও কম বলা হয়। বললাম, প্রেস তো ফোর্থ এস্টেট। স্পিকার বলেন, ‘ফোর্থ এস্টেট না ছাই। থার্ড গ্রেড! জ্যোতি বাবুরও সেই মত ছিল। ওরা চিরকাল বামদের পতন কামনা করেছে।’ কিন্তু কেন? স্পিকারের চাঁচাছোলা উক্তি, ‘পুঁজিবাদের ভাইরাস। আমেরিকার ভূতে ধরেছে।’
বামফ্রন্টের মধ্যেও কেউ কেউ বলেন, তাঁদের একটা শিক্ষা হওয়া দরকার। এমনকি সাবেক অর্থমন্ত্রী বর্ষীয়ান বাম নেতার কথায়, জমিদারি মেজাজে পেয়েছে। উঁচু থেকে নিচু পর্যন্ত। সুশীল সমাজের প্রভাবশালীরাও তা মানেন। বলেন, ‘৩৪ বছর সরকারে থেকে তাঁদের মধ্যে আত্মঅহমিকা ও ঔদ্ধত্যের জন্ম হয়েছে। এর একটা বিহিত হওয়া দরকার। লক্ষ করলাম, বিশিষ্ট কবি ও সাহিত্যিকদের মধ্যে যাঁরা বামফ্রন্টের বিজয় চান, তাঁরাও তাঁদের নিরঙ্কুশ বিজয় আশা করেন না। সুতরাং বামফ্রন্ট যে এবার হেসেখেলে মহাকরণ দখল করতে পারবে না, সেটা অনেকটা জোর দিয়েই বলা যায়। তবে সব হিসাব-নিকাশ উল্টে দিয়ে যদি বামফ্রন্ট টেনেটুনে আরেকবার মন্ত্রিসভা গঠন করতে পারে, তা হলেও আমি তাতে খুব অবাক হব না।’
এবার নিজেদের জন্য একটা কথা বলি। পশ্চিমবঙ্গের নির্বাচনী রাজনীতিতে কথার বাগাড়ম্বর আছে, কুৎসা আছে, রটনা আছে, কালো টাকা ও দুর্নীতির কাহিনি আছে। অশ্লীলতাও আছে। কিন্তু যেটা অনুপস্থিত সেটা হলো, নির্বাচন-সংশ্লিষ্ট প্রতিষ্ঠানগুলোকে আঘাত না করা। কোনো পক্ষই নির্বাচনকর্মীদের বিরুদ্ধে অভিযোগের আঙুল তোলেনি।
তত্ত্বাবধায়ক সরকারের অধীনে নির্বাচনের দাবি যদি তুলতেই হয়, সেটা পশ্চিমবঙ্গের বিরোধী শিবিরের তোলা উচিত। টানা ৩৪ বছরের শাসনের ‘দলীয়করণ ও স্বজনপ্রীতি’ বলে কথা। এমনও নয় যে রাজ্যের নির্বাচন কমিশনের কর্মকর্তারা ভারতের অন্য রাজ্য থেকে এসেছেন। তাঁরা কেউ নির্বাচন ক্যাডারের কর্মকর্তা নন। মুখ্য নির্বাচন আধিকারিকসহ অনধিক অর্ধডজন পদস্থ আইএএস কর্মকর্তা। কিন্তু তাঁদের চাকরিও প্রেষণে রাজ্য সরকারে ন্যস্ত। মুখ্য নির্বাচন আধিকারিক সুনীল কুমার গুপ্তা জানালেন, এই পদে তাঁর নিয়োগের প্রস্তাব গেছে বাম সরকারের কাছ থেকেই। কেন্দ্রীয় নির্বাচন কমিশন তাতে সায় দিয়েছে। রিটার্নিং কর্মকর্তাসহ প্রত্যেকেই বামফ্রন্টের নেতৃত্বাধীন সরকারের আমলে চাকরি পেয়েছেন।
‘তাহলে তো আপনাদের জবাবদিহি চূড়ান্ত অর্থে বামফ্রন্টের মুখ্যমন্ত্রী বুদ্ধদেব ভট্টাচার্যের কাছেই।’ উত্তরে যুগ্ম মুখ্য নির্বাচন আধিকারিক দিব্যেন্দু সরকার বলেন, ‘আইনগতভাবে বিষয়টি কিন্তু তেমনই।’
যেটা দেখার সেটা হলো, তৃণমূল নেত্রী মমতা অহর্নিশ বাম শিবিরে তোপ দাগাচ্ছেন। কিন্তু একটি জায়গা বাঁচিয়ে। সেটি হলো নির্বাচন কমিশন। তাকে প্রশ্নবিদ্ধ কেউ করছে না। পোস্টাল ব্যালট উদ্ধার হলো সিপিআইএমের কর্মীর কাছ থেকে। কিন্তু সে জন্য কোনো নির্বাচন কর্মকর্তার আচরণকে ইঙ্গিতেও আহত করা হলো না। কেউ বলেননি, বামদের তাঁবেদার কিংবা ঘাপটি মেরে থাকা বাম এজেন্টরা সক্রিয় হয়ে উঠেছে। অবশ্য গত ১৮ এপ্রিল প্রথম দফা নির্বাচনের পরে তৃণমূল মুখপাত্র পার্থকে নিরুত্তাপ কণ্ঠে বলতে শুনেছিলাম, সরকারি কর্মকর্তাদের কেউ কেউ বামদের অনুকূলে ক্ষমতার অপব্যবহার করছেন। পরের ১০ দিন কলকাতায় থাকাকালে আমি এর স্বরূপ ধরতে পারিনি। কারণ, কোনো কর্মকর্তার বিরুদ্ধেই নির্দিষ্ট অভিযোগ ওঠেনি।
পার্থর কথা শুনে আমার মনে একটা পরিহাস খেলা করেছিল। ভেবেছিলাম ইউরেকা। বলা যাবে, তোমরা তো আমাদের পণ্য নেবে না। এবার তবে আমদানি করো ‘আদি মোহিনী মোহন’ তত্ত্বাবধায়ক সরকার। বিধানসভায় কংগ্রেস দলের নেতা মানস ভূঁঁইয়ার কাছে জানতে চাইলাম, পার্থর ওই অভিযোগের মানে কী? তিনি পাত্তা দেননি। বললেন, ‘ওটা ওঁদেরকেই জিজ্ঞেস করুন।’ ভারত ও বাংলাদেশের সংবিধানে থাকা একটি মিল উল্লেখ করতেই হয়। উভয় সংবিধান একই শব্দ ও বাক্যে নির্বাচন কমিশনকে ‘দায়িত্ব পালনের’ স্বাধীনতা দিয়েছে।
    বামবিরোধীদের বক্তব্য সবসময় স্ববিরোধী । সোনিয়া, মনমোহন, চিদাম্বরম নির্বাচনী জনসভায় বামফ্রন্টকে গালমন্দ করলেন আবার গ্রাম উন্নয়নের জন্য পণ্চিমবংগ সরকারকে পুরস্কৃত করলেন। মমতা এবং তার জোট সংগীরা অভিযোগ করলেন বাম জামানায় পশ্চিমবংগ দেউলিয়া হয়ে গেছে। কারণ সরকারের দেনার পরিমান প্রায় ২লক্ষ কোটি টাকা। বাস্তব তথ্য হলো দেনার দিক থেকে পশ্চিম বাংলার অবস্হান হলো ১১তম । সবার শীর্ষে রয়েছে উত্তর প্রদেশ এবং তারপরে মহারাষ্ট্র। অপরদিকে কেন্দ্রের দেনার পরিমান ৩৯লক্ষ কোটি টাকা। সর্বভারতীয পরিসংখান অনুযায়ী আইনশৃংখলা সবচেয়ে খারাপ হলো দিল্লী, উত্তর প্রদেশ , চেন্নাই এবং মুম্বাই এর। এসব রাজ্যে বামেরা ক্ষমতায় ছিল না । মুলত কংগ্রেসই কেন্দ্র এবং উল্লেখিত রাজ্যে বেশী সময় ক্ষমতায় ছিল এবং আছে। কৃষক, ক্ষেতমজুর সহ গরীব মানুষের স্বার্থ রক্ষায় সারা ভারতের মধ্যে বামফ্রন্ট বেশী কাজ করেছে। এজন্যে জনগণ তাদেরকে বারবার ক্ষমতায় এনেছে। বর্তমানে বামফ্রন্টের বিরুদ্ধে অসত্য অপপ্রচারে লিপ্ত রয়েছে গণমাধ্যমের একটি অংশ । 
    লেখককে ধন্যবাদ। আসলে সব খেলারই একটা নিয়ম আছে। এমনকি কিক বক্সিং-এও একটা নিয়ম আছে সংবেদনশীল জায়গায় আঘাত না করা। কিন্তু আমরা বীর বাঙালী। মারি অরি পারি যে কৌশলে। আমাদের রাজনীতিবিদরা কোন নিয়মের ধার ধারেন না। প্রতিপক্ষকে কুপোকাত করতে ন্যায়-অন্যায় বাচ-বিচার না করারই পক্ষপাতি তারা। তাই তাদের হাত ও মুখ থেকে নির্বাচন কমিশন কেন কারোরই রেহাই নেই। তাছাড়া এটাও ঠিক যে আমাদের নির্বচন কমিশন আর ভারতের নির্বাচন কমিশনের মধ্যে অনে-ক ফারাক। তা সে কর্মদক্ষতাই হোক আর নৈতিক দৃঢ়তাই হোক। 