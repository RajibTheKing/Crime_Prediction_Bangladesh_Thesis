চলচ্চিত্রের ফেরিওয়ালা:
শেষদিকে নিজেকে চলচ্চিত্রের ফেরিওয়ালা বলেই অভিহিত করতেন তারেক মাসুদ। নিজের ছবি রানওয়ে নিয়ে দেশের নানা প্রান্তে ঘুরেছেন, নিজেই টিকিট বিক্রি করেছেন, প্রদর্শনীর আয়োজন করেছেন। খুব শখে করেননি। দেশের প্রচলিত চলচ্চিত্র পরিবেশনা ব্যবস্থা থেকে সহযোগিতা না পেয়ে নানা জেলা শহরের চলচ্চিত্র সংসদের তরুণ কর্মীদের সহায়তায় বিকল্প পরিবেশনা ব্যবস্থায় যেতে হয়েছিল তারেককে। প্রতিষ্ঠানের অসহযোগিতা তারেকের জন্য নতুন কোনো অভিজ্ঞতা নয়। সেন্সর বোর্ড তাঁর ছবি আটকে দিয়েছে, চরম দুর্দিনেও রাষ্ট্রের কাছে থেকে ছবি নির্মাণের জন্য কোনো আনুকূল্য পাননি। নিজের সম্পদ, সঞ্চয় বিক্রি করে নির্মাণ করেছেন চলচ্চিত্র। অথচ কোনো বাণিজ্যবুদ্ধির তাড়নায় নয়, এমনকি শুধু শিল্পসৃষ্টির প্রণোদনা থেকেও নয়। লক্ষ করি, তারেক চলচ্চিত্রকে বেছে নিয়েছিলেন মূলত তাঁর দেশপ্রেম উদ্যাপনেরই একটি মাধ্যম হিসেবে। তিনি এ দেশে বিশ্বমানের চলচ্চিত্র নির্মাণের ক্ষেত্রটি প্রস্তুত করার জন্য যেমন প্রাণাতিপাত করেছেন, তেমনই নিজের ছবিতে তুলে এনেছেন এ দেশের যা কিছু গৌরবের—মুক্তিযুদ্ধ কিংবা লোকজীবনের ঔদার্য। কিন্তু প্রচলিত বাণিজ্যকাঠামোর বাইরে থেকে, বিশেষ কোনো রাজনৈতিক দলের প্রভাবমুক্ত হয়ে স্বাধীনভাবে কোনো সৃজনশীল চর্চা করতে গেলে এ দেশে যে নিরতিশয় দুর্ভোগে পড়তে হয়, এর আদ্যোপান্ত অভিজ্ঞতা তারেকের হয়েছে।
আশির দশকের গোড়ায় চলচ্চিত্র সংসদ আন্দোলনের পথিকৃৎ মুহাম্মদ খসরুর অনুপ্রেরণা, গুণী চলচ্চিত্রকার আলমগীর কবিরের উসকানি—সব মিলিয়ে অনেক তরুণ তখন চড়ে বসেছিলেন চলচ্চিত্রের ভেলায়, সে ভেলার আমিও এক যাত্রী। চলচ্চিত্র তখন ছিল আমাদের সামরিক শাসনবিরোধী আন্দোলনেরও এক হাতিয়ার। ফিল্ম আর্কাইভের চলচ্চিত্র অধ্যয়নের অংশ হিসেবে বিশ্ব চলচ্চিত্রের অগণিত উঁচু শৃঙ্গ দেখে যেমন আপ্লুত হয়েছি, তেমনি বেদনার্ত হয়েছি আমাদের নিজস্ব চলচ্চিত্রের দিকে তাকিয়ে। সেখানে কেবলই গুটিকয় ঢিপি কিংবা বড়জোড় টিলা। শৃঙ্গের সাধ জেগেছে, কিন্তু সাধ্য কোথায়? সাহসে ভর করে তখন মাঠে নেমে গেলেন কতিপয় তরুণ। প্রমাণ সাইজের না হোক, তৈরি হোক ছোটখাটো ছবি। ৩৫ মিলিমিটারে না হোক, হোক ১৬ মিলিমিটারের ছবি। মোরশেদুল ইসলাম, তানভীর মোকাম্মেল ও তারেক মাসুদের হাত ধরে বাংলাদেশের চলচ্চিত্রে যোগ হলো নতুন ভোক্যাবুলারি—স্বল্পদৈর্ঘ্য চলচ্চিত্র। শৃঙ্গ স্পর্শ করা হয়তো হলো না, কিন্তু স্বপ্নের জানালা খুলল। চলচ্চিত্রের আছর লাগা সেই কালে ঘনিষ্ঠভাবে দেখেছি তারেককে, নজর রেখেছি তাঁর পরবর্তী কর্মকাণ্ডেও। চলচ্চিত্রের বারান্দায় তারেক এসেছিলেন অনেক দূর এক রাজ্য ছেড়ে। মাদ্রাসার জগৎ থেকে তিনি এসে পড়েছিলেন ক্রফো, গদার, ঋত্বিকের পৃথিবীতে। মাদ্রাসা থেকে মন্তাজের রাজ্যে চলে এসে এখানেই বসতবাড়ি বানিয়েছিলেন তিনি; এখানেই নিবিড়ভাবে করেছেন চাষাবাদ।
তারেককে লক্ষ করি দুটি ভূমিকায়, সংগঠক হিসেবে এবং সৃজনশীল চলচ্চিত্রকার হিসেবে। বাংলাদেশে শিল্পসম্মত চলচ্চিত্র সৃষ্টির ক্ষেত্রটি সংগঠিত করার জন্য বিস্তর শ্রম, জীবনীশক্তি ব্যয় করেছেন তিনি। চলচ্চিত্র সংসদের অগ্রগামী কর্মী ছিলেন তারেক, ফিল্ম আর্কাইভের ব্যবস্থাপনায় সরকারের সঙ্গে দেনদরবার, ফিল্ম অ্যাপ্রিশিয়েশন কোর্স আয়োজনের খুঁটিনাটি নিয়ে সদা তৎপর দেখেছি তাঁকে। ১৯৮৮ সালে দেশের প্রথম আন্তর্জাতিক স্বল্পদৈর্ঘ্য চলচ্চিত্র উৎসব আয়োজনের অন্যতম সংগঠক ছিলেন তারেক মাসুদ। বাংলাদেশের মুক্তিযুদ্ধের দুর্লভ ডকুমেন্টারি নাইন মাসন্থস টু ফ্রিডম তাঁরই তৎপরতায় উদ্ধার হয়েছিল, যেমন পরবর্তীকালে তিনি বিস্মৃতি থেকে উদ্ধার করেছিলেন বাংলাদেশের মুক্তিযুদ্ধের আরেক দলিলমুক্তির গান। চলচ্চিত্রবিষয়ক প্রকাশনা নিয়েও তাঁর উৎসাহ ছিল নিরন্তর। চিত্রলেখা নামের একটি পত্রিকা সম্পাদনা করেছিলেন। প্রচলিত চলচ্চিত্র ফরম্যাট পেরিয়ে এ দেশে ডিজিটাল চলচ্চিত্রের সম্ভাবনা নিয়ে সোচ্চার হয়েছিলেন তারেক। এ দেশে স্বাধীন ধারার চলচ্চিত্রের বিকল্প প্রদর্শনীরও পথ তৈরি করেছেন তিনি। বাংলাদেশে শিল্পসম্মত চলচ্চিত্র চর্চার ক্ষেত্র তৈরির ইতিহাসে সংগঠক তারেক মাসুদের জন্য বরাদ্দ রাখতে হবে একটি বিশেষ অধ্যায়।
একজন সৃজনশীল চলচ্চিত্রকার হিসেবে পুরোপুরি বিকশিত হওয়ার সুযোগ তারেক পাননি। তাঁর চলচ্চিত্রযাত্রা থেমে গেছে অকালে। চলচ্চিত্রকার হিসেবে তবু তাঁর সৃষ্টির পথ লক্ষ করলে দেখতে পাই শক্তির সম্ভাবনা। বাংলাদেশের মুক্তিযুদ্ধ এবং এ দেশের লোকজীবন তাঁর চলচ্চিত্রের মূল উপজীব্য। মুক্তিযুদ্ধের অপ্রচলিত বয়ান তিনি উপস্থিত করেছেন চলচ্চিত্রে। মুক্তির গানে যুদ্ধমাঠের সাংস্কৃতিক যোদ্ধাদের প্রথমবারের মতো দেখলেন দর্শক। মুক্তির কথায় গ্রামীণ অন্তজ মানুষের বয়ানে মুক্তিযুদ্ধের কথা শোনা গেল, যা আগে রয়ে গিয়েছিল ঊহ্য। নরসুন্দর ছবিতে তারেক হাজির করলেন মুক্তিযুদ্ধকালীন এক অবাঙালির বয়ান। তারেক তাঁর ছবিতে ইসলামের লোকজ চরিত্রটি ধরারও চেষ্টা করেছেন। বোঝার চেষ্টা করেছেন সাম্প্রতিক জঙ্গিবাদের উত্থানকেও তাঁর শেষ ছবি রানওয়েতে। তাঁর খানিকটা দলছুট ছবি অন্তর্যাত্রায় প্রবাসী এক পরিবারের গল্প দিয়ে মোকাবিলা করার চেষ্টা করেছেন ‘দেশ’ ধারণাটির। এ ছাড়া তাঁর নাতিদীর্ঘ আরও বেশ কয়েকটি ডকুমেন্টারিতে তারেক তুলে এনেছেন নানা সমসাময়িক প্রসঙ্গ। আমেরিকার ডিভি লটারি-প্রত্যাশীদের নিয়ে, এফডিসির বাণিজ্যিক ছবির জগৎ নিয়ে, শ্রমজীবী শিশুদের জীবন নিয়ে এবং বাংলাদেশের মানবাধিকার-পরিস্থিতি নিয়ে ডকুমেন্টারি করেছেন তিনি। তাই বলা যায়, বাংলাদেশের জঙ্গম ইতিহাস, সর্পিল রাজনীতি আর জটিল সমাজের অগণিত প্রসঙ্গের সঙ্গে চলচ্চিত্রের মাধ্যমে মোকাবিলা করার চেষ্টা করেছেন তারেক মাসুদ।
বলা বাহুল্য, বিষয়ের প্রাসঙ্গিকতায় তারেকের কৃতিত্ব অঢেল হলেও তাঁর সব কাজ নির্মাণশৈলীতে, শিল্পগুণে উতরেছে কি না, সে প্রশ্নে নির্দ্বিধা হতে পারি না। বিশ্বের নানা প্রান্তের অগণিত চলচ্চিত্র দেখার অভিজ্ঞতার পরিপ্রেক্ষিতে যদি বিচার করি, তবে তারেকের ছবি শৃঙ্গ ছুঁয়েছে—এমন দাবি করতে পারি না। তাঁর ছবিকে অনেক ক্ষেত্রেই মনে হয়েছে বানিয়ে তোলা, হয়ে ওঠা নয়। এ প্রসঙ্গে অন্যত্র লিখেছি। এ নিয়ে বিতর্কও হয়েছে তারেকের সঙ্গে। অবশ্য তারেক নিজেই বলতেন, এযাবৎ তিনি কেবল প্রস্তুতি নিয়েছেন। তাঁর যাবতীয় অভিজ্ঞতার নির্যাস তিনি প্রয়োগ করবেন তাঁর পরবর্তী ছবি কাগজের ফুল-এ। হয়তো সে ছবিতেই তিনি শৃঙ্গ স্পর্শ করতেন। সেই ছবির শুটিং স্পট থেকেই বৃষ্টিমুখর মানিকগঞ্জ রোডে ফিরছিলেন তিনি। গাড়ির ভেতর বসে সেই ছবির কথাই ভাবছিলেন। আর ঠিক তখনই জাদুকরের হাতের রঙিন রুমালের মতো পৃথিবীর মঞ্চ থেকে তারেককে উধাও করে দিল মৃত্যু। অনেক শ্রম ও ঘামে অনেক দিন ধরে তিলে তিলে তৈরি হয়েছিলেন তারেক মাসুদ। এ শূন্যতা ঘোচাবার নয় সহজে। তারেকের কথা ভেবে বেদনার ক্ষত নিয়ে ভারাক্রান্ত হয়ে থাকি। জালাউদ্দিন রুমি প্রিয় ছিল তারেকের। রুমির পঙিক্ত মনে পড়ে:
‘হোক ক্ষত, ক্ষতের রন্ধ্র পথেই প্রবেশ করে আলো।’
আমার স্মৃতিতে কমরেড ফরহাদ:
ছাত্রজীবন থেকেই কমরেড মোহাম্মদ ফরহাদের কর্মকাণ্ড সম্বন্ধে জানতাম। তাঁর সাংগঠনিক দক্ষতা, সময়োপযোগী সিদ্ধান্ত নেওয়ার ক্ষমতা, ১৯৫৮-পরবর্তী সামরিক শাসনবিরোধী ছাত্র আন্দোলনে নেতৃত্বদানের কিংবদন্তিসম খ্যাতি এবং মুক্তিযুদ্ধে তাঁর অবদান, সেই সময় ছাত্র আন্দোলনে যাঁরা জড়িত ছিলেন, তাঁদের কাছে সুবিদিত ছিল। ঢাকার বাইরে ছাত্রজীবন কাটানোর ফলে তাঁর সঙ্গে পরিচিত হওয়ার সুযোগ পাইনি। স্বাধীনতার পর ঢাকায় কর্মজীবন শুরু করলেও সরাসরি রাজনীতিতে সম্পৃক্ত না হওয়ায় এখানেও পরিচয় হয়নি।
১৯৭৫ সালের ১৫ আগস্ট জাতির জনক বঙ্গবন্ধু শেখ মুজিবুর রহমানকে তাঁর পরিবারসহ হত্যা করে দেশে রাজনৈতিক ধারা বদলে দেওয়ার পালা শুরু হয়। এর পরই চারজন জাতীয় নেতাকে হত্যা করা হয়। দেশে নেমে আসে অন্ধকারসম সামরিক প্রতিক্রিয়াশীল শাসন। আমি সেই সময় মোহাম্মদপুরে একটি বাসায় থাকতাম। ডা. ওয়াজেদুল ইসলাম খান, যিনি এখন ট্রেড ইউনিয়ন কেন্দ্রের নেতা এবং বাংলাদেশ ডায়াবেটিক সমিতির অধিভুক্ত সমিতিগুলোর জাতীয় পর্যায়ের সমন্বয়ক, তিনি ছিলেন ফরহাদ ভাইয়ের একজন ঘনিষ্ঠ সহযোগী। তিনি আমার একজন শ্রদ্ধেয় শুভানুধ্যায়ী ও পরামর্শক। তিনি আমাকে জানালেন, ফরহাদ ভাই এখন পর্যায়ক্রমে বিভিন্ন স্থানে আত্মগোপন করে কাজ করছেন। আমার বাসায় মাঝেমধ্যে থাকার প্রস্তাব ওয়াজেদ ভাই জানালেন। আমি সম্মতি জানানোর পর একদিন ওয়াজেদ ভাই রাতে তাঁকে আমার বাসায় নিয়ে এলেন। আমার ছোট বাসায় একটি কক্ষে তিনি কয়েক দিন অবস্থান করলেন, তারপর নিরাপত্তার কারণে অন্য জায়গায় চলে গেলেন। কিছুদিন পর এসে আবার কয়েক দিন থাকলেন। এভাবে কয়েক দফায় তিনি সেখানে দিন কাটিয়েছেন। প্রায়ই সেখানে গোপনে নেতা-কর্মীরা আসতেন এবং আলোচনা ও খবরাখবর বিনিময় হতো এবং নির্দেশ পাঠানো হতো।
ফরহাদ ভাইয়ের সঙ্গে আমার পরিচিতির পরিধি ছিল পরিবারের দিক থেকে সীমিত ও সময়ের হিসাবে স্বল্প। এর মধ্যেও তাঁর সম্বন্ধে কিছু বিষয়ে আমি নিশ্চয়তার সঙ্গে বলতে পারি। প্রথমত, তিনি অন্যদের সঙ্গে আচরণে ছিলেন অত্যন্ত অমায়িক। অতি অল্প সময়ের মধ্যে তিনি মানুষকে তাঁর সঙ্গে সহজ ভাব-বিনিময়ে নিয়ে যেতে পারতেন। দ্বিতীয়ত, অনেক জটিল বিষয়কে তিনি সহজ আঙ্গিকে উপস্থাপন করে বিশ্লেষণ করতে পারতেন। রাজনীতিতে তাঁর যতটা দখল ছিল, তার তুলনায় আমার জ্ঞান ছিল অতি সামান্য। অথচ তাঁর সঙ্গে যখন আলোচনা হতো, তখন অনেক কঠিন জিনিস তিনি সহজ করে দিতেন। তৃতীয়ত, তাঁর সাংগঠনিক দক্ষতা ছিল অতুলনীয়। আত্মগোপনে থাকা সত্ত্বেও নেতা-কর্মীদের সঙ্গে সাক্ষাৎ ও আলোচনার মাধ্যমে যে উদ্দীপনা ও কর্মতৎপরতা তিনি সৃষ্টি করেছিলেন, তা আমরা সবাই উপলব্ধি করতে পারতাম। নিজের দল তো বটেই, সহযোগী দলগুলোর সংগঠনেও তিনি অবদান রেখেছিলেন। সামরিক শাসন উঠে যাওয়ার পর এই পর্যায় শেষ হয়। এর পরও মাঝেমধ্যে ফরহাদ ভাইয়ের সঙ্গে দেখা হয়েছে, কিন্তু তিনি তখন অত্যন্ত কর্মব্যস্ত।
আরও একটা বিষয় উল্লেখ করতে চাই। চিকিৎসক হিসেবে বিভিন্ন পর্যায়ের মানুষের মধ্যে বিভিন্ন রাজনৈতিক দলের নেতা-কর্মীদের সঙ্গে দেখা ও আলোচনা হওয়ার সুযোগ হতো। তাঁরা অনেকেই আমার সঙ্গে ফরহাদ ভাইয়ের সংযোগ সম্বন্ধে জানতেন না। বিভিন্ন সংকটের সময় তাঁদের কয়েকজন এ কথা প্রকাশ করেন বা তাঁরা ফরহাদ ভাইয়ের পরামর্শ নিয়েছেন বা নেবেন। ফরহাদ ভাইয়ের রাজনৈতিক প্রজ্ঞার প্রতি শ্রদ্ধা শুধু তাঁর দলের মধ্যে সীমাবদ্ধ ছিল না।
ফরহাদ ভাইয়ের অকালপ্রয়াণ শুধু যে তাঁর দলের জন্য ক্ষতি ছিল তা নয়, এ দেশের রাজনীতিতে তা একটি বড় শূন্যতার সৃষ্টি করেছিল। অনেকের সঙ্গে আমিও মনে করি, তিনি বেঁচে থাকলে প্রগতিশীল রাজনীতি আরও বেগবান হতো এবং মুক্তিযুদ্ধের চেতনার বাস্তবায়ন আরও ত্বরান্বিত হতো।
মাহমুদ হাসান
আমাদের মুক্তির নায়ক:
১৯৭১ সালের মহান মুক্তিযুদ্ধ শুরু হয় ২৫ মার্চ। কিন্তু অনেকের জানা নেই যে এই স্বাধীনতাযুদ্ধ শুরু হওয়ার সপ্তাহ খানেক আগে তখনকার তুখোড় বাঙালি মেজর মইন চৌধুরী জয়দেবপুরের সেনা-বিদ্রোহের অন্যতম প্রধান নায়ক।
পাকিস্তানি সেনাবাহিনীর জাঁদরেল ব্রিগেডিয়ার আরবাবের আদেশ অমান্য করে জয়দেবপুরে বাঙালি জনতার ওপর গুলি বর্ষণ করতে অস্বীকার করেন তিনি। তাঁর এই দেশপ্রেম ও সাহসিকতার কথা একদিন ইতিহাসের অংশ হবে। দেরিতে হলেও বাংলাদেশের মুক্তিযুদ্ধে ‘জয়দেবপুর বিদ্রোহের’ ওপর গবেষণা শুরু হয়েছে। বাংলাদেশের মুক্তিযুদ্ধের প্রথম বিদ্রোহী বাঙালি সেনা অফিসার মেজর মইনের অবদান সত্যিকার অর্থে স্বীকৃতি পাবে। মেজর মইন ও তাঁর অকুতোভয় সহযোদ্ধাদের অবদান বাঙালি জাতি চিরদিন স্মরণ করবে।
আমি যত দূর জানি, নয় মাসের রক্তক্ষয়ী মুক্তিযুদ্ধকালীন সরকারি কাজ ছাড়া দু-এক দিনের জন্যও মুক্তিযোদ্ধা কমান্ডার মেজর মইন যুদ্ধক্ষেত্র ছেড়ে কোথাও যাননি। আরাম-আয়েশ ছিল তাঁর জন্য হারাম।
একজন খাঁটি দেশপ্রেমিক, অত্যন্ত সৎ, বিবেকবান, অকুতোভয়, স্পষ্টভাষী ও জনস্বার্থে নিবেদিত বীর মুক্তিযোদ্ধা মেজর জেনারেল মইনুল হোসেন চৌধুরী বীর বিক্রম গত বছরের ১০ অক্টোবর বুকে অনেক অভিমান নিয়ে দুরারোগ্য রোগে আক্রান্ত হয়ে অতি অল্প সময়ের মধ্যে ‘প্রিয় বাংলাদেশ’ ছেড়ে চিরবিদায় নিলেন।
সন্দেহ নেই যে বাংলাদেশের মুক্তিযুদ্ধে মেজর জেনারেল মইনুল হোসেন চৌধুরী বীর বিক্রম প্রথম বাঙালি সেনানায়ক, যিনি সেনা-শৃঙ্খলা ভঙ্গ করে বিদ্রোহ করেন এবং আমরা মনে করি, বাংলাদেশের স্বাধীনতাযুদ্ধের মহানায়কদের অন্যতম তৎকালীন মেজর মইন।
তিনি তাঁর এক জেনারেলের নীরব সাক্ষ্য বইয়ের ভূমিকায় লিখেছিলেন—‘আত্মসম্মান, স্বাধীনতা ও দেশের জন্য ১৯৭১ সালে জীবনের নয়টি মাস মুক্তিযুদ্ধে কাটিয়েছি। ওই সময় শত কষ্টের মধ্যে একমুহূর্তও এর জন্য অনুশোচনা হয়নি। বরং আত্মত্যাগের মহান ভাবনা আর গর্ব নিয়ে এগিয়ে গেছি একধরনের মানসিক তৃপ্তির মধ্য দিয়ে। পরবর্তী সময়ে সেনাবাহিনীতে ও ১৬ বছরের কূটনৈতিক জীবনে রাষ্ট্রদূতের দায়িত্ব পালন করেছি। কিন্তু আর কখনো ফিরে পাইনি মুক্তিযুদ্ধের দিনগুলোতে অনুভূত সেই গর্ব, আত্মতৃপ্তি ও আনন্দ।’
উপরিউক্ত বই উৎসর্গ করেছেন ......‘আমার মা .....আমার মুক্তিযুদ্ধে যোগদানের ফলে অবর্ণনীয় কষ্ট সইতে হয়েছে....... এবং সেই সব মায়েদের, যাঁরা তাঁদের সন্তানদের মুক্তিযুদ্ধে যোগ দিতে উৎসাহিত করেছেন।’
তাঁর দ্বিতীয় বইটির নাম দেশটা কেমন করে এমন হল। এ বইটি উৎসর্গ করেছেন ...‘প্রিয় বাংলাদেশকে’। তাঁর অনেক মূল্যবান লেখা প্রধান দৈনিক জাতীয় পত্রিকায় প্রকাশিত হয়েছে। সেগুলো বই আকারে প্রকাশ করে যেতে পারেননি। বিভিন্ন গোলটেবিল বৈঠকে, ব্যক্তিগত আলাপ বা টেলিভিশন আলোচনায় তিনি যত বক্তব্য দিয়েছেন, তা অত্যন্ত গুরুত্ব বহন করে। দেশের কথা, সাধারণ নাগরিকের বঞ্চনার কথা, সামাজিক ন্যায়বিচার, আইনের শাসন, এক কথায় স্বাধীন-সার্বভৌম দেশের মালিক নাগরিক অধিকারের কথা। বিশ্বদরবারে মাথা উঁচু করে মর্যাদা নিয়ে চলার কথা। তিনি ব্যক্তিস্বার্থ ও গোষ্ঠীস্বার্থকে ঘৃণা করতেন।
তাঁর দ্বিতীয় বইয়ে লিখেছেন ... ‘সাম্প্রতিক বাংলাদেশে দেশপ্রেমের অভাব, দেশ ও জনগণের স্বার্থবিরোধী কার্যকলাপ, সামাজিক-চারিত্রিক মূল্যবোধের অধঃপতন এবং সুবিধাবাদীদের সংখ্যা দ্রুত বাড়ছে। দেশের এই পরিস্থিতির কারণে আমাকেও কিছুটা মূল্য দিতে হয়েছে। কিন্তু এর জন্য আমার কোনো আফসোস নেই। কারণ, আমি আমার বিবেকের স্ফুলিঙ্গ নিভে দিতে দিইনি...নৈতিকতার মহাসংকটে নিরপেক্ষতা বজায় রাখা কঠিন কাজ। আমি সেই কঠিন কাজটিও করার চেষ্টা করেছি। আর সে জন্য মানুষের ভালোবাসা পেয়েছি। আমার তৃপ্তির জায়গাটা সেখানে, আমি আমার বিবেককে দূষিত ও হাতকে নোংরা করিনি।’
জেনারেল মইন চৌধুরী নিজেকে দলীয় রাজনীতি বা ব্যক্তিকেন্দ্রিক রাজনীতিতে কখনো জড়াননি। তিনি সারা জীবন নিজেকে দেশপ্রেমিক ‘ক্যারিয়ার সোলজার’ হিসেবে পরিচয় দিতে গর্ববোধ করতেন। মাত্র ৩৭ বছর বয়সে তিনি মেজর জেনারেল হিসেবে পদোন্নতি পান। অনেকেই জানেন, মইন চৌধুরী সেনাপ্রধান হওয়ার যোগ্যতা রাখতেন; কিন্তু তাঁর গভীর দেশপ্রেম, সততা, দক্ষতা ও নিরপেক্ষতা এর জন্য অন্তরায় হয়ে দাঁড়ায়। তিনি যা বিশ্বাস করতেন, তা বলতেন; যা বলতেন, তা করতেন। তিনি নানা চাপ-প্রলোভনের মুখেও সেনাবাহিনী থেকে অবসর নিতে রাজি হননি। তাই তাঁকে মূলধারা সেনাবাহিনী থেকে সরিয়ে প্রায় ১৬ বছর প্রেষণে পাঁচটি দেশে রাষ্ট্রদূতের দায়িত্ব দেওয়া হয়। যেখানেই গেছেন, সেখানেই তিনি বাংলাদেশের জন্য সুনাম অর্জন করেছেন।
২০০১ সালের তত্ত্বাবধায়ক সরকারের মাননীয় উপদেষ্টা হিসেবে অত্যন্ত সততার সঙ্গে দায়িত্ব পালন করেছেন।
‘প্রিয় বাংলাদেশ’ নিয়ে তাঁর ভাবনার শেষ ছিল না। দেশের বিদ্যমান পরিস্থিতি প্রতিনিয়তই তাঁকে ব্যথা দিত। তাঁর মেধা-মননে স্বাধীন বাংলাদেশের করুণ পরিণতি জীবনের শেষ দিনগুলোতে আরও বেশি পীড়া দিত।
আজ তাঁর প্রথম মৃত্যুবার্ষিকী। এই দুর্ভাগা দেশে জেনারেল মইন চৌধুরীর মতো মেধাবী, সজ্জন, সাহসী ও জনপ্রিয় ব্যক্তিত্বের আরও বেশি বেশি অবদান রাখা যখন প্রয়োজন, তখনই তিনি অকালে চলে গেলেন। আজকের বাংলাদেশের বাস্তবতার পরিপ্রেক্ষিতে আমরা সবাই দারুণভাবে তাঁর অভাব ও শূন্যতা অনুভব করছি।
তাঁর বিদেহী আত্মার মাগফিরাত কামনা করছি এবং শ্রদ্ধা, কৃতজ্ঞতা ও অভিবাদন জানাচ্ছি।
এম মুহিবুর রহমান
আমার আম্মা:
দীর্ঘ এক মাস ২৪ দিন কী অপরিসীম লড়াই করে আমার আম্মা ২০১০ সালে ১৭ অক্টোবর রোববার ভোররাত চারটা ১৫ মিনিটে চলে গেলেন। এই ৫৪ দিনে আম্মাকে দুবার আইসিইউতে এবং দুবার সিসিইউতে নেওয়া হয়। তৃতীয়বার যখন আইসিইউ থেকে কেবিনে নিয়ে আসা হলো, তখন আম্মা বুঝে গেছেন, তাঁর আশা নেই। প্রচণ্ড রোগযন্ত্রণার সঙ্গে মনের শক্তি হারিয়ে ফেললেন। এবারে কেবিনে আট দিন ছিলেন। তেমন কথাবার্তা বলেননি। শুধু মাঝেমধ্যে বলেছেন, প্রচণ্ড কষ্ট। জিজ্ঞাসা করেছি, আম্মা, কোথায় কষ্ট হচ্ছে? কোনো উত্তর না দিয়ে আস্তে আস্তে চোখ বন্ধ করে একেবারে চুপ হয়ে গেছেন। আমার ছোট বোন সেলিনাকে বলেছিলেন, একবার বাসায় যেতে চান। না, আম্মার বাসায় যাওয়া হয়নি। আমরা অক্ষম সন্তানেরা বাসায় নিয়ে যেতে পারিনি।
১৫ অক্টোবর শুক্রবার বিকেলে আম্মার অবস্থা আবার খারাপ হলো। আম্মাকে নিয়ে যাওয়া হলো আইসিইউতে। ১৬ তারিখ শনিবার রাত ১০টায় আইসিইউ থেকে চিকিৎসক ডাকলেন। আমি ছিলাম, ছুটে গেলাম। আমাকে বসতে বললেন এবং কঠিন সত্য কথাটি বললেন, ‘আম্মার অবস্থা সংকটাপন্ন, রাতে কী হয় বলা যায় না।’ কেবিনে ফিরে এলাম। মিশু আর সেলিনাকে সঙ্গে রাখলাম। রাত দুইটায় আবার ডাক এল। চিকিৎসক জানালেন, আর দুই ঘণ্টা আম্মা আছেন। আমরা তিন ভাইবোন কেবিনে বসে প্রহর গুনছি। সময় বয়ে যায়, ধীরে অতি ধীরে। ভোর চারটায় ডাক এল, আমরা ছুটে গেলাম। আম্মা ঠান্ডা হয়ে গেছেন কিন্তু প্রাণ আছে। ঠিক চারটা ১৫ মিনিটে মনিটরের সব দাগ সোজা হয়ে গেল। চিকিৎসক বললেন, ‘যন্ত্রপাতি খুলে দিচ্ছি।’ তখন বুঝলাম, আমাদের সবচেয়ে প্রিয় মানুষ, শেষ আশ্রয় সবকিছুর ঊর্ধ্বে চলে গেলেন।
আমার আম্মা মীর্জা আজিজা ইদরিস একজন অসাধারণ মানুষ ছিলেন। জীবনের প্রারম্ভে আম্মা জলপাইগুড়ি ও কলকাতায় ২৪ বছর কাটিয়েছেন। নানি জমিরননেসা এবং নানা মৌলভি আজিমউদ্দিন আহমদের ছয় সন্তানের সর্বকনিষ্ঠ ছিলেন আমার আম্মা। ছোটবেলায় বাবা মারা যাওয়ায় ভাইয়েরা আম্মাকে বড় আদরে মানুষ করেছেন। আম্মাকে কোনো রকম কষ্ট কখনো করতে হয়নি।
অত্যন্ত সচ্ছল পরিবারের একজন সদস্য হওয়া সত্ত্বেও কখনো পার্থিব কোনো কিছুর প্রতি আম্মার ছিল না আসক্তি। আমার আব্বা প্রখ্যাত সাংবাদিক সাহিত্যিক কাজী মোহাম্মদ ইদরিস একজন নীতিমান, মুক্তবুদ্ধি এবং আদর্শবান মানুষ ছিলেন। ১৯৫৪ সালে ৯২ক ধারা জারি হলো। আব্বা সরকারি চাকরি করবেন না। চাকরি ছেড়ে দিলেন। তিনি ছিলেন পাবলিসিটি অ্যাসিসট্যান্ট ডাইরেক্টর। আমরা থাকতাম আজিমপুর কলোনিতে। নিশ্চিত আশ্রয়। ছেড়ে দিতে হলো। এসে উঠলাম ৩৩ নম্বর গোপীবাগ তৃতীয় লেনে। যে বাড়িতে বৈদ্যুতিক সংযোগ নেই। বাড়ির অন্যান্য অবকাঠামো আধুনিক নয়। অবাক বিস্ময়ে ভাবি, মাত্র ২৮ বছরের একজন ছয়-ছয়টি সন্তান নিয়ে আমার আব্বার আদর্শকে পরম শ্রদ্ধায় অনিশ্চিত জীবনে কত তৃপ্তিতে সংসার নামের চাকাটাকে সচল রাখতে লড়াই করেছেন। এখন ভাবি, কোথায় পেয়েছিলেন আম্মা এমন শক্তি। হ্যাঁ, আম্মার মাঝে ছিল এমন এক হার না-মানার শক্তি—যে শক্তির বলে আম্মা সব প্রতিকূলতা জয় করে আমাদের ছয় ভাইবোনকে যেমন বড় করেছেন, তেমনি জীবনবোধ সম্পর্কে স্বচ্ছ ধারণা দিয়েছেন। সেই সঙ্গে শিখিয়েছেন, কর্মে ও কথায় এক হতে হয়।
আজ পরিণত বয়সে এসে ভাবি, আম্মা কী করে পেরেছেন ওই অল্প বয়সে এত স্বল্প অর্থে আত্মীয়স্বজন, পাড়া-প্রতিবেশী, আব্বার বন্ধুবান্ধব, আমাদের ভাইবোনদের বন্ধুবান্ধব—সবাইকে আপন করে কাউকে আশ্রয় দেওয়া, কাউকে আপ্যায়ন করা, প্রয়োজনে সাহায্য করার কাজটি সুচারুভাবে করতে। আমার আব্বা বরাবর খবরের কাগজে সম্পাদকের দায়িত্ব পালন করেছেন। এই প্রজন্মের সাংবাদিকেরা ভাবতেই পারবেন না, কত কম সম্মানী ছিল ওই সময়। সীমিত অর্থে আম্মাকে দেখেছি, কী বিশাল মনের বৈভবে জীবন চালাতেন। কত মানুষ আসত আমাদের বাড়িতে। খড়ির চুলায় রান্না করতেন আম্মা। রান্নাঘর থেকে যখন বের হতেন, ফরসা টুকটুকে আমার আম্মা লাল টকটকে হয়ে যেতেন। মুখে কোনো বিরক্তির ছাপ নেই।
পঞ্চাশ ও ষাটের দশকে এ দেশে যত গণ-আন্দোলন হয়েছে, প্রতিটি আন্দোলনে আম্মা ছিলেন প্রথম সারিতে। হূদয়ের কতখানি অঙ্গীকার থাকলে এমনভাবে বাইরে-ভেতরে কাজ করতে পারেন। জীবনাচরণে আম্মা ছিলেন সহজ-সরল। কিন্তু জীবনবোধে ছিলেন ঐশ্বর্যময়ী। কখনো আম্মাকে দেখিনি, তিনি পরিপাটি নন। অতি সাধারণ শাড়ি কড়া ইস্তিরিতে পরতেন। সেই সঙ্গে আমাদেরও নিজ হাতে জামা সেলাই করে কয়লার ইস্তিরিতে ইস্তিরি করে পরাতেন।
আম্মার মাঝে কোনো রকম সংস্কার কখনো দেখিনি। ছেলেসন্তান এবং মেয়েসন্তানের মধ্যে কোনো পার্থক্য কখনো করেননি। অত্যন্ত সুশৃঙ্খল ছিল আম্মার জীবনবোধ। আমাদের এক উজ্জ্বল পরিবেশে, সুসংগঠিত নিয়ম-শৃঙ্খলার মধ্যে বড় করেছেন। এখন ভাবি, আম্মা কী করে পেরেছেন। আম্মা যেমন ঘর সামলিয়েছেন, তেমনি সমাজের কাজ করেছেন। পাড়ায় কোনো বাচ্চার অসুখ হাসপাতালে যেতে হবে, কার প্রসবব্যথা উঠেছে, কী করতে হবে—আম্মাকে জানালেই ঘর-সংসার সব ফেলে ছুটলেন সেখানে। মনে পড়ে, মধ্য ষাটের দশকে প্রচণ্ড ঝড় হয়। আমাদের বাড়ির কাছে একটা বস্তি ছিল, ঝড়ে উড়ে গেছে। বৃষ্টিতে ভিজে শিশুরা বিপর্যন্ত। ঝড় থামার সঙ্গে সঙ্গে আম্মা চাল-ডাল বাড়িতে যা ছিল এবং ছোট ভাইবোনদের কাপড় নিয়ে একাই ছুটে গেলেন সেখানে। আম্মার ব্রতই ছিল ‘সবারে বাস রে ভালো নইলে মনের কালো ঘুচবে না রে’। মনে পড়ে ঊনসত্তরের গণ-আন্দোলনের সময় বাড়িতে মেয়ের বিয়ের কাজ। বাড়িভরা লোক। খবর শুনলেন মতিউর শহীদ হয়েছে। সবকিছু উপেক্ষা করে আম্মা ছুটলেন সেখানে। সব কাজ সমাধা করে তবেই বাড়ি ফিরলেন। আবার মেয়ের বিয়ের কাজ সুচারুভাবে সম্পন্ন করলেন। আম্মাকে মৃত্যুর সঙ্গেও লড়াই করতে হয়েছে। শেষের দিকে আম্মার শারীরিক যন্ত্রণা কোনোভাবেই উপশম করা যায়নি। একবিংশ শতাব্দীতে বিজ্ঞানের অগ্রযাত্রার শীর্ষে পৌঁছেও আমরা কত অসহায়, এতটুকু আরাম দেওয়ার কোনো ব্যবস্থা নেই। বিশাল হূদয়ের আম্মা আমার, তুমি কোন অনন্তলোকে আছ। তোমাকে ছাড়া আমরা সেকেন্ড, মিনিট, দিন, মাস এবং এক বছর পার করে দিলাম। তোমার জন্য কিছুই করতে পারিনি। ক্ষমা করো।
কাজী মদিনা
ইলা মিত্রের সহযোদ্ধা সাঁওতালদের খবর কী:
নাচোলের চণ্ডীপুর গ্রামের সাঁওতাল নেতা এবং সাঁওতালদের মধ্যে প্রথম কমিউনিস্ট সদস্য পঞ্চাশোর্ধ্ব বয়সের মাতলা মাঝির বাড়ি ছিল কৃষক আন্দোলন ও কৃষক সমিতির মূল কেন্দ্রস্থলে। মানুষটির খুব মর্যাদা ও প্রভাব ছিল সাঁওতালদের মধ্যে। জমি ছিল তাঁর ২৫-৩০ বিঘা। তা ছাড়া বর্গাজমিতে চাষও করতেন। তাঁর সাঁওতালি ভাষায় বক্তৃতার ফলে সাঁওতালদের সংগঠিত হওয়া সহজ হতো। দেশ বিভাগের আগে থেকেই নাচোলের বিভিন্ন এলাকা যেমন—চণ্ডীপুর, কৃষ্ণপুর, কেন্দুয়া, ঘাসুড়া...এসব এলাকায় কমিউনিস্ট পার্টির সংগঠন গড়ে উঠেছিল। সাঁওতালরা ছিলেন নাচোল এলাকার উল্লেখযোগ্য জনশক্তি।’ [ইলা মিত্র, নাচোলের তেভাগা আন্দোলনের নেত্রী, মালেকা বেগম।]
কেমন আছেন সেই সাঁওতালেরা? তেভাগা আন্দোলনের নেত্রী ইলা মিত্রের ৮৬তম জন্মবার্ষিকী (১৮ অক্টোবর ২০১১) উপলক্ষে সেই দ্রোহী সাঁওতাল জনগোষ্ঠীর মানুষের খোঁজ নিতে যাই সেই তেভাগা আন্দোলনের ওই গ্রামগুলোতে। নাচোলের নেজামপুর রেলস্টেশন থেকে পাঁচ-ছয় কিলোমিটার কাঁচা রাস্তা। তার পরই ওই এলাকা, অর্থাৎ মাতলা মাঝির গ্রাম চণ্ডীপুর, কেন্দুয়া, খাসুড়া, রাওতারা ও কুসমাডাঙ্গা। সঙ্গে ছিলেন সাঁওতাল নেতা যতীন হেমব্রম।
একসময়ের ইলা মিত্রের ও তেভাগা আন্দোলনের স্মৃতিবিজড়িত সাঁওতাল এলাকার দুর্দশা দেখে আজ হতাশ হতে হয়। কেননা, চণ্ডীপুর, কেন্দুয়া, ঘাসুড়া ও রাওতারা গ্রামে কোনো সাঁওতালের টিকিটিরও খোঁজ পাওয়া যাবে না। একসময়ের বড় সাঁওতাল গ্রাম কুসমাডাঙ্গায় আছে কেবল ১২-১৩টি সাঁওতাল পরিবার। এ গ্রামেই আছে কেবল তেভাগা আন্দোলনের প্রত্যক্ষদর্শী একমাত্র ব্যক্তি কান্দা সরেন। এ কথা জানা গেল কেন্দুয়া গ্রামের বয়স্ক ব্যক্তি গোকুলচন্দ্র রায়ের কাছে।
কুসমাডাঙ্গা গ্রামে যেতে দেখা হয় পূর্বপরিচিত ও চাঁপাইনবাবগঞ্জে আদিবাসী মেয়েদের মধ্যে এসএসসিতে জিপিএ-৫ পাওয়া ছাত্রী ছায়া টুডুর পিসি (ফুফু) মিরু টুডুর সঙ্গে। জানালেন কান্দা সরেন তারই ভাশুর, অসুস্থ হয়ে বিছানায় পড়ে রয়েছেন। মিরু টুডু প্রথমে নিয়ে এলেন তাঁর বাড়িতে। সেখানে দেখা গেল মিরু টুডুর শাশুড়ি বয়স্ক নারী পানি কিসকুকে পা ছড়িয়ে বারান্দায় বসে ভাত খেতে। তেভাগা আন্দোলনের কোনো স্মৃতি আছে কি না, জানতে চাইলে পানি কিসকু অবাক ও প্রশ্নবোধক চোখে কিছুক্ষণ পরখ করলেন আমাদের। ব্যাপারটি বুঝতে পেরে যতীন হেমব্রম তাঁদের মাতৃভাষায় আমাদের পরিচয় ও উদ্দেশ্য ব্যক্ত করলেন। শুনেই আতঙ্কিত হলেন পানি কিসকু। ভীত কণ্ঠে বললেন, ‘এত দিন পর এগলা ফের কি জানতে আসলারে বাবা। আবার কিছু হবে নাকি? আবার কি আমরা ভাত হারাব? জমি হারাব?’ তাঁর ভীত হওয়া দেখে পাশে থাকা নাতি-নাতনিরা খিলখিল করে হাসতে শুরু করল। তাদের কষে ধমক দিয়ে পানি কিসকু বললেন, ‘এই চুপ! তোরা ভাতের মর্ম কি বুঝিস (ভাতের থালা দেখিয়ে)।’ ‘হামি কিছু বুলব না, তোমরা কান্দার কাছে যাও।’ সঙ্গী যতীন হেমব্রম বললেন, সে সময়ে সাঁওতালদের ওপর অত্যাচার-নির্যাতন এবং সব ফেলে ভারত পালিয়ে যাওয়ার ভয়াবহ স্মৃতি এখনো তাড়া করে ফেরে বয়স্ক সাঁওতালদের।
কান্দা সরেনের বাড়িতে গিয়ে দেখা যায়, দড়ির খাটলার ওপর শুয়ে আছেন কান্দা সরেন। বয়স জিজ্ঞেস করতেই বললেন, ‘হামি মুরুক্ষ (মূর্খ) মানুষ, বয়স বলতে পারব না। তবে লীলাবতীর (ইলা মিত্র) সংগ্রামের সময় হামি জোয়ান ছিলাম। অনেক কিছুই নিজের চোখে দেখেছি। হামরা লীলাবতীর দলে ছিলাম না, হামরা ছিলাম জোতদার। ৩০ বিঘা জমি ছিল দাদার। তবে হামারঘে সঙ্গে লীলাবতীর দলের লোকজনের শত্রুতা ছিল না।’ প্রায় ৭৮ বছর বয়স্ক কান্দা সরেন জানালেন কুসমাডাঙ্গা ছাড়া এর আশপাশের তেভাগা আন্দোলনের ঘাঁটি গ্রামগুলোতে আর কোনো সাঁওতাল নেই। সেই আন্দোলনে পুলিশ ও স্থানীয় জোতদারের লাঠিয়াল বাহিনীর অত্যাচার, বাড়িতে অগ্নিসংযোগ, লুটপাট ও নারী নির্যাতনে দেশ ছাড়ে সাঁওতালেরা। কিছুসংখ্যক ফিরে এলেও একাত্তরের মুক্তিযুদ্ধের সময় আবারও অত্যাচারিত হয়ে দেশ ছাড়ে তারা। গ্রামের পর গ্রাম হয়ে পড়ে সাঁওতালশূন্য। তিনি আক্ষেপ করে বলেন, ‘ম্যালা হরের (সাঁওতাল) জমি ছিল। কুসমাডাঙ্গা মৌজার প্রায় সব জমিই ছিল হরের। এখন সব মুসলাদের (মুসলিম)। কীভাবে ওদের সব হোইল বুলতে পারব না।’ তিনি জানালেন, ১০-১২ বছর আগেও স্থানীয় দুর্বৃত্তদের হয়রানির ফলে দেশ ত্যাগ করেছে ১০-১২টি সাঁওতাল পরিবার। দুর্বৃত্তরা সাঁওতালদের খড়ের পালায় এমনকি ঘরেও আগুন দিত। বাড়িতে ইটপাটকেল ছুড়ত রাতের বেলায়। নারীদের উত্ত্যক্ত করত। ফিরে আসার সময় কান্দা সরেন বলেন, ‘হামি মারা গেলে এগুলা বুলার আর কেহু থাকবে না।’
মন খারাপ হওয়া অনুভূতি নিয়ে কুসমাডাঙ্গা গ্রাম থেকে ফিরে আসতে আসতে সাঁওতাল নেতা যতীন হেমব্রম বললেন, এখনো এখানকার সাঁওতালেরা নিরাপত্তাহীনতার মধ্যে বসবাস করে। সরকারের উচিত, ওই সময় যারা বসতভিটা জমিজমা ফেলে পালিয়েছে, যে জমিগুলো জাল দলিলের মাধ্যমে ভোগদখল করে আসছে জালিয়াতরা, তা উদ্ধার করে তাদের উত্তরাধিকারীদের ফিরিয়ে দেওয়া অথবা ভূমিহীন আদিবাসীদের মধ্যে বিলি করা। এ ছাড়া কেন্দুয়া সরকারি প্রাথমিক বিদ্যালয় প্রাঙ্গণে ইলা মিত্রের একটি স্মৃতিসৌধ হওয়ার কথা ছিল। এক বছর আগে আদিবাসী নেতাদের ডেকে স্থানও বাছাই করা হয়েছিল। এ প্রতিশ্রুতি স্থানীয় সাংসদ জিয়াউর রহমানের। কিন্তু এক বছর পরও কোনো কাজ শুরু হয়নি। বিষয়টি হতাশ করেছে নাচোলের আদিবাসীদের। স্মৃতিসৌধটি নির্মিত হলে স্থানীয় আদিবাসীরা সেখানে উদ্যাপন করতে পারত ইলা মিত্রের জন্ম ও মৃত্যুবার্ষিকী। ইলা মিত্রকে কতটুকু জানে নতুন প্রজন্মের মানুষ? এরা জানে না নাচোলের ঐতিহাসিক তেভাগার সংগ্রাম। জানে না, ইলা মিত্রের ওপর পাকিস্তানি পুলিশের নজিরবিহীন নির্মম নির্যাতন ও সাঁওতালদের সেই নিদারুণ আত্মত্যাগের কথা।
আনোয়ার হোসেন, চাঁপাইনবাবগঞ্জ
এক যে আছে তমোহর:
গল্প বলতে আর গল্প শুনতে খুব ভালোবাসে আমার ছেলে তমোহর। ‘এক যে ছিল...’ এই প্রচলিত উপস্থাপনার সঙ্গে যেকোনো কাহিনি জুড়ে দিলেই সেটা তমোহরের পরম উপভোগের বিষয় হতো। আজ তমোহরের জন্মদিনে এভাবেই আমি শুরু করলাম তার গল্প।
১৯৭০-এর ২০ অক্টোবর, কার্তিকের এক তপ্ত দুপুরে তমোহরের জন্ম। দেশ তখন টগবগ করে ফুটছে স্বাধীনতার আকাঙ্ক্ষায়। ক্ষোভে গনগনে রাজপথে মিছিলে মিছিলে হাঁটছেন তমোহরের বাবা সংগ্রামী রাজনীতিবিদ নূরুল ইসলাম। এমনি সময় মাথায় একরাশ চুল নিয়ে ফুটফুটে ছেলেটি পৃথিবীতে এল। বৃহৎ পরিবারের সবার কাছেই সে আদরের ধন। সবার মুখে তার অনেক নাম। নানির কাছে সে ভাইয়া, খালা আর বড় বোনদের কাছে পুচি, পুচকুল; বাবা-মায়ের কাছে সোনামানিক, জ্যাঠামণির কাছে বাবু। স্কুলে ভর্তি হওয়ার সময় তার পোশাকি নাম হলো তমোহর। তাও তমোহর ইসলাম নয়, ইসলাম তমোহর। যেন সংস্কার ভাঙার, প্রথা ভাঙার বিরাট দায় তার ওপর চাপিয়ে দিয়েছিল পরিবার এবং সমাজ। বালক বয়স থেকেই নবপরিচিত বয়োজ্যেষ্ঠদের কাছে তার নামের অর্থ ব্যাখ্যা করতে হতো তাকে।
শিশু তমোহরের প্রথম বলা কথাগুলোর মধ্যে একটি ছিল ‘চাদিন বাল্লা’ (স্বাধীন বাংলা) আর একটি মুক্তিফৌজ। ১৯৭২-এ দেশ স্বাধীন হওয়ার পর মিত্রবাহিনী বা ভারতীয় সেনাবাহিনীর জনৈক সৈনিক বন্দুকের নল থেকে একটি গাঁদা ফুল তুলে তাকে উপহার দিয়েছিল—এটি বোধ হয় তমোহরের শৈশবের সবচেয়ে রোমাঞ্চকর ঘটনা।
১৯৭৪-এ তমোহর নার্সারি স্কুলে ভর্তি হয়। ১৯৭৫-এর ১৫ আগস্ট বঙ্গবন্ধুর ঢাকা বিশ্ববিদ্যালয় পরিদর্শনে যাওয়ার কথা ছিল। ১৪ আগস্ট বেশ গভীর রাত পর্যন্ত তমোহর বঙ্গবন্ধুকে উপহার দেওয়ার জন্য রংতুলি নিয়ে একটি জলরং ছবি আঁকে। তার বাবা বিশ্ববিদ্যালয় চতুর্থ শ্রেণী কর্মচারী ইউনিয়নের সভাপতি নূরুল ইসলাম তাকে বঙ্গবন্ধুর সন্নিধানে নিয়ে যাবেন বলে কথা দিয়েছিলেন। ১৫ আগস্ট সকালে উঠে ইতিহাসের নৃশংসতম, ভয়াবহ, মর্মান্তিক ঘটনাটির কথা শুনে ওই শিশু কী বুঝেছিল, কে জানে। তবে তার বাবার সঙ্গে ওই ছবিটি নিয়ে ধানমন্ডি ৩২ নম্বরের লেকের উল্টোদিকে যে মাঠটি ছিল, সেই মাঠে বিপুল শোকাহত জনতার সঙ্গে অবস্থান করেছিল সেও।
১৯৭৭-এ তমোহর উদয়ন বিদ্যালয়ে ভর্তি হয়। ১৯৮৬ সালে উদয়ন বিদ্যালয় থেকে কৃতিত্বের সঙ্গে প্রথম বিভাগে এসএসসি পাস করে। ১৯৮৮ সালে নটর ডেম কলেজ থেকে প্রথম বিভাগে এইচএসসি পরীক্ষায় উত্তীর্ণ হয়। ওই বছরই তৎকালীন সোভিয়েত সরকারের বৃত্তি নিয়ে মস্কোতে প্যাট্রিস লুমুম্বা বিশ্ববিদ্যালয়ে সিভিল ইঞ্জিনিয়ারিং পড়তে যায়। কিন্তু দেশের টানে ১৯৮৯-এর গোড়ার দিকে দেশে ফিরে ঢাকা বিশ্ববিদ্যালয়ে ফিন্যান্স অ্যান্ড ব্যাংকিং ডিপার্টমেন্টে পড়াশোনা শুরু করে। এই বিভাগ থেকেই ১৯৯৪-এ অনার্সসহ স্নাতক এবং ১৯৯৫-এ স্নাতকোত্তর পড়াশোনা শেষ করে তমোহর।
স্কুলে ক্লাস ফাইভে পড়ার সময় বাফায় কিছুদিন গান শেখে তমোহর। অষ্টম শ্রেণীর ছাত্র থাকাকালে ওস্তাদ আবেদ হোসেন খানের কাছে সেতার শিখতে শুরু করে সে। সেতার বাজাতে বাজাতেই কখন যেন সে গিটারের সুরে আকৃষ্ট হয়। সেই থেকে শুরু হয় তার কঠোর সুর সাধনা। এমনও দিন গেছে সারা রাত সারা দিন বাজিয়েছে। ওর দুলাভাই হ্যারল্ড রশীদ চৌধুরী অনুপ্রেরণা দিয়েছিল ওকে গিটার বাজাতে। বোধ করি আর কেউ তাকে উৎসাহ দেয়নি গিটারের ব্যাপারে। কোনো গুরু নেই, কোনো পথনির্দেশ নেই। তবু সে প্রাণপণ চেষ্টা করে গেছে ধ্রুপদি গিটার বাজনা আয়ত্ত করার। ক্ল্যাসিক্যাল গিটারিস্টদের রেকর্ড শুনেছে নিয়মিত। জো স্যাট্রিয়ানি, স্টিভ ভাই তার প্রিয় গিটারিস্টদের অন্যতম। মার্কিন দেশের খেটে খাওয়া মানুষদের ‘ব্লুজ’ সংগীত তার প্রিয় ছিল। ভালো বাজিয়েদের বাড়ির দরজায় বসে কখনো কখনো সে বাজনা শুনেছে। দু-একজন ভালো বাদক তাকে স্নেহভরে কাছেও ডেকেছেন, যেমন জেমস, টোকন, নিলয়। রাসেল, শ্রী, চারু প্রমুখ বন্ধুর সঙ্গে ‘স্টোন এইজ’ নামে একটি ব্যান্ড করেছিল তমোহর। আরও দু-একটি ব্যান্ডের সঙ্গে সংশ্লিষ্ট ছিল সে। ১৯৯১-৯২ সাল থেকে সে বাণী লিখে গানে সুর সংযোজনা করেছে। খালা জলী রহমান, বন্ধু হাসানসহ আরও কয়েকজন শিল্পী তার রচিত বাণী এবং সুরে গান করেছেন।
বিশ্ববিদ্যালয়ের লেখাপড়া শেষ করেই তমোহর প্রথমে বেক্সিমকো এবং পরে প্রিপ ট্রাস্টে চাকরিজীবন শুরু করে। বাস্তব জীবনের চাপ তাকে সংগীত সাধনা থেকে দূরে সরিয়ে নিয়েছিল। চাকরিজীবনে সে আকণ্ঠ নিমজ্জিত হয়েছিল আইটি বা তথ্যপ্রযুক্তির জাদুতে। কানাডা ও যুক্তরাষ্ট্র থেকে আইটির ওপর পড়াশোনা করে ডিপ্লোমা নিয়ে এসেছিল সে।
২০০৬ সাল থেকে তমোহর আবার সৃষ্টিশীল কাজে ফিরে আসে। এবার সে লেখালেখি শুরু করে বাজনার পাশাপাশি। প্রথমে সে প্রধানত সংগীত সমালোচনা করত। ‘ব্রুকলিন ভয়েজ’ নামের নিউইয়র্ক থেকে প্রকাশিত একটি অনলাইন পত্রিকার জন্য প্রায় প্রতিদিনই সে ইংরেজিতে কিছু না কিছু লিখত। তার অধিকাংশ লেখার প্রতিপাদ্য ছিল বাংলাদেশের সাহিত্য বা গীত-বাদ্য বিষয়ে। ২০০৭-এর অক্টোবর মাসে ডেঙ্গুতে আক্রান্ত হয়ে তমোহরকে কিছুদিন ঘরবন্দী থাকতে হয়। সে সময় সে ইংরেজিতে কবিতা লিখতে শুরু করে। ২০০৮-এর ডিসেম্বর পর্যন্ত তার কবিতা লেখা অব্যাহত ছিল। কবিতা লেখার সঙ্গে সঙ্গে সংগীতও তার কাছে ফিরে এসেছিল। আবার সে মিউজিক কম্পোজ করতে শুরু করেছিল। জনপ্রিয় মার্কিন গিটারিস্ট মার্টি ফ্রিডম্যানের কাছে সে ইন্টারনেটে নিয়মিত গিটারের পাঠ নিচ্ছিল। ২০০৯-এর ফেব্রুয়ারিতে একটা একক অ্যালবাম করার পরিকল্পনা ছিল তমোহরের। তথ্যপ্রযুক্তির সঙ্গে সংগীত আর কবিতার মেলবন্ধন গড়ে তুলতে চেয়েছিল সে। জীবনের শেষ মুহূর্তেও (২০০৮ সালের ৩ ডিসেম্বর) সে কাসাব্লাঙ্কার মতো দেশপ্রেমিক বাবার নির্দেশের অপেক্ষায় রহস্যজনক ধোঁয়া বা আগুনের মধ্যে দাঁড়িয়ে থেকেছে, বাবাকে ছেড়ে পালিয়ে বাঁচার চেষ্টা করেনি।
আজ কার্তিকের হিমেল উদাস বাতাসে তমোহরের জন্ম মুহূর্তের কথা, তার আনন্দোজ্জ্বল শৈশবের কথা খুব মনে পড়ছে। মনে পড়ছে স্পষ্টভাষী, সত্যভাষী আমার ছেলের অনিন্দ্যসুন্দর মুখটি। কানে যেন শুনতে পাচ্ছি তার বিরামহীন গিটারবাদন। ‘আমি মৃত্যু চেয়ে বড় এই শেষ কথা বলে যাব আমি চলে’ কবির এমন পঙিক্ত কি তমোহরের শেষ মুহূর্তের অনুভবে ছিল? যে মা ছেলের মৃত্যুর সময় ছেলের থেকে অনেক দূরে ছিল, তাঁর বেদনা কী করে বোঝাই জগৎবাসীকে!
অপারগতার ৪০ বছর:
মাশুকুর রহমান তোজো, আমার মামা—তাঁর নামটা উচ্চারণ করা মাত্রই চোখের সামনে স্নিগ্ধ, অথচ তেজি এক দ্যুতির তৈরি অবয়ব দেখতে পাই।
আজ ২৩ অক্টোবর। তুমি শহীদ হওয়ার পর ৪০টি বছর পার হয়েছে। মুক্তিযুদ্ধে শহীদ হয়েছ তুমি। তোমারই মতো ৩০ লাখ প্রাণের বিনিময়ে আমরা পেয়েছি মহান স্বাধীনতা।
মামা, প্রগতিশীল ধারার রাজনৈতিক পরিবারের সদস্য ছিলে তুমি। নানা (প্রয়াত অ্যাডভোকেট হাবিবুর রহমান) ছিলেন পাকিস্তান হওয়ার আগে যশোরের মুসলিম লীগের প্রধান। পাকিস্তান হওয়ার পর যশোর আওয়ামী লীগের প্রধান প্রতিষ্ঠাতা। ভাষা আন্দোলনে কারাবরণও করেন। তুমিও যোগ দিলে এই প্রগতিশীল রাজনীতির হাল ধরতে। একই সঙ্গে শিক্ষা ও প্রগতিশীল রাজনীতির ভিত শক্ত ও মজবুত হাতে গড়ে তুলে দিলে তুমি।
পরিচ্ছন্ন, নির্মল ও সুস্থ ধারার রাজনীতিতে তোমরা বিশ্বাসী ছিলে। তোমরা বিশ্বাস করতে, এই রাজনীতিই ছিল তোমাদের বিরূপ কোনো শক্তির বিপক্ষে মুক্তির এক উন্মুক্ত পথ। আর আজ আমি অবলীলায় বলতে পারি, ‘রাজনীতি’ নামক শব্দটি যদি কোনো ‘প্রাণী’ হতো, তাহলে এখনকার রাজনীতির স্বরূপ দেখে সে লজ্জা পেত। যেভাবে আজ আমাদের দেশে রাজনীতিকে ব্যবহার করে চলেছে সমাজের সেবক, শাসক ও রক্ষকেরা—তাতে তোমাকে পার্থক্য বা তুলনা করতে বেশি কষ্ট করতে হবে না। একই মুদ্রার এপিঠ-ওপিঠ আমাদের রাজনীতি। শাসক দল ও বিরোধী দলের ভেতর প্রতি মুহূর্তেই প্রতিযোগিতা চলে, কে কার থেকে বেশি নিকৃষ্ট, কে বেশি ধ্বংসাত্মক, কে বেশি হত্যাযজ্ঞে লিপ্ত থাকতে পারে। নিজেদের যাচাইয়ের মাপকাঠিও এরা বদলে ফেলেছে। কিন্তু জানো মামা, এরা সার্থক। এরা সার্থক, তোমাদের বিসর্জনকে, তোমাদের অর্জিত স্বাধীনতাকে মূল্যহীন করে তুলতে।
এতগুলো বছর পর অপদার্থ অক্ষমের মতো বলতে বাধ্য হচ্ছি, তোমাদের স্বাধীন করে যাওয়া সেই দেশে তোমাদের খুনি, পাকিস্তানি হানাদার বাহিনীর দালালগুলো এখনো বাস করে। যে দালালগুলোর পাচার করা গোপন তথ্যের ভিত্তিতে পাকিস্তানি হানাদাররা তোমাকে গুলি করে, বন্দুকের বেয়নেটের খোঁচায় তিলে তিলে মেরেছিল, সেই নৃশংস পাকিস্তানির দালাল যুদ্ধাপরাধীদের বিচার আদৌ হবে কি না, জানি না! যুদ্ধাপরাধীদের বিচার নিয়ে এত সংশয় কোথায় তা-ও বুঝি না। নাকি রাজনীতির নামে এও এক প্রহসন? এই স্বাধীনতাবিরোধী, মানবতার বিরুদ্ধে অপরাধ করা হায়েনাদের যখন টেলিভিশনের পর্দায় দেখি, গা গুলিয়ে আসে। ওদের দেখলে কেন মনে হয় ওরা জানে ওদের শাস্তি হবে না! কে দেবে আমার এত সব প্রশ্নের উত্তর? নিজেকে প্রশ্ন করতে বাধ্য হই বেঁচে আছি তো? নাকি কোনো এক ‘পাপেট শো’র পাপেট আমরা?
১৯৭১ থেকে ২০১১—স্বাধীনতার ৪০ বছর। তোমার, তোমাদের চলে যাওয়ার ৪০ বছর। এই দীর্ঘ সময়ে না পেরেছি তোমাদের রক্তে স্বাধীন করা দেশটার স্বাধীন অস্তিত্ব বজায় রাখতে, না পেরেছি তোমাদের খুনিদের শাস্তি দিতে। আজকের এই দিনে শুধু চিৎকার করে একটি মাত্র তীব্র ইচ্ছা জানাই—এই দেশের সরকার, বিরোধী দল থেকে শুরু করে প্রতিটি মানুষের কাছে আমার এই অনুরোধ—এই মানবতার বিরুদ্ধে অপরাধ করা মানুষগুলোর যেন শাস্তি হয়। কামনা করি, আমাদের দেশের, আমার মতো বাকি সব অক্ষম, অপদার্থগুলোর যেন সংবিৎ ফেরে!
মামা, তোমরা কি এখনো সেই দূর থেকে চেয়ে আছ? অপেক্ষা করছ? ভাবছ, এই বুঝি কালরাত্রির শেষ হলো? কোনো এক অন্ধকার সময়ের অতল গহ্বর থেকে হঠাৎ জন্ম নেবে কোনো এক ‘স্পার্টাকাস’ বা তোমাদের মতোই আরেকজন, মাশুকুর রহমান তোজো, পরিবর্তিত এই সময়ের, এই দাসত্বের বেড়াজাল ছিন্নভিন্ন করে, রৌদ্রোজ্জ্বল কোনো এক সকাল দেখাবে আমাদের। আমরাও অধীর অপেক্ষা করছি মামা, চুপি চুপি, দুরু দুরু বুকে ছোট্ট কোনো এক আশার ঢিমেতালে জ্বলা প্রদীপটি এখনো বলে চলেছে—পরিবর্তন হবে, কোনো এক উদ্ভাসিত আলোয় কেটে যাবে নিকষ কালো অন্ধকার, সব জঞ্জাল-কালিমা মুছে নতুন করে শুরু করতে, আসবে কোনো এক দেবদূত, অতলে হারিয়ে যাওয়া ঘুমন্ত এই জাতিকে জাগিয়ে তুলতে চিৎকার করে বলবে—জাগো বাহে, কোনঠে সবায়।
ফটোসাংবাদিকতার স্তম্ভ রশীদ তালুকদার:
সবাইকে রূপান্তরিত হতে হয় পর্যায়ক্রমে, তেমনই রূপান্তরিত হলেন আমাদের সবার প্রিয় রশীদ তালুকদার। সবাই তাঁকে চিনি একজন সুদক্ষ ও পেশাদার ফটোসাংবাদিক হিসেবে। কিন্তু তিনি একজন সার্থক আলোকচিত্রশিল্পী হিসেবে বিশ্বের অসংখ্য দেশে আন্তর্জাতিক ফটোগ্রাফিক প্রদর্শনীতে অংশ নিয়েছেন এবং বাংলাদেশের জন্য অনেক সুনাম বয়ে এনেছেন; সঙ্গে পুরস্কার তো রয়েছেই। এ ছাড়া সে সময়কার আর্ট ফটোগ্রাফির প্রাণকেন্দ্র বাংলাদেশ ফটোগ্রাফিক সোসাইটির তিনি ছিলেন প্রাণপুরুষ। প্রয়াত আলোকচিত্রাচার্য মঞ্জুর আলম বেগের পাশে মাসিক সভায় যখন রশীদ তালুকদার এসে বসতেন, তখন প্রাণোজ্জ্বল এক পরিবেশের সৃষ্টি হতো এলিফ্যান্ট রোডের বিপিএস কক্ষে। তাঁর তারুণ্যদীপ্ত বক্তব্য উজ্জীবিত করত তরুণ আলোকচিত্রীদের। যখন প্রাণ খুলে উচ্চ স্বরে কথা বলতেন, সে কথার মধ্যে তখন থাকত সবার জন্য অনুপ্রেরণা আর সাহস।
আমার সঙ্গে তাঁর ঘনিষ্ঠতা গড়ে ওঠে ১৯৭৭ সাল থেকে। তখন আমি নিয়মিত ফটোগ্রাফির চর্চা করি; নিজে নিজে এনলার্জার মেশিনে প্রিন্ট করি। তখন সবে ম্যাট্রিক পরীক্ষা দিয়েছি। তিন মাস ছুটি। ভর্তি হলাম মঞ্জুর আলম বেগের ‘বেগ আর্ট-ফটোগ্রাফিক ইনস্টিটিউটে’। কোর্স শেষে প্রথম রিল তুললাম ৩৫ মিলিমিটার ফিল্মে। বেগ স্যার কনটাক্ট প্রিন্ট দেখে বললেন, ‘এই তিনটি ফটো আপনি ১র্০ র্ × ১র্২র্ মাপে প্রিন্ট করে আমার কাছে জমা দিন। আমি একটা প্রদর্শনীতে পাঠাব।’
তাঁর আদেশ অনুযায়ী কাজ করলাম। বেশ কয়েক সপ্তাহ পর বেগ স্যার বললেন, ‘আজ বিকেলে প্রেসক্লাবে আসুন, প্রদর্শনীর উদ্বোধন হবে। আপনার ফটো প্রদর্শনীতে থাকবে।’ সেই বিকেলে প্রথম আমার প্রেসক্লাবে প্রবেশ। বুকটা টিপটিপ করছিল। আমি তখন ১৬ বছরের তরুণ। প্রেসক্লাবে প্রবেশ করতেই বেগ স্যারকে পেয়ে গেলাম। স্যার তাঁর সহকারী শহীদ ভাইকে বললেন, ‘মিঠুকে নিয়ে প্রথম সারিতে বসতে দাও।’
অনুষ্ঠান শুরু হলো। আমি তখন এসবের কিছুই জানি না, বুঝি না। প্রথম অভিজ্ঞতা। দেখছি পুরস্কার বিতরণী অনুষ্ঠান। রশীদ তালুকদার পেলেন প্রথম পুরস্কার; দ্বিতীয় পুরস্কার পেলেন আল মাজি। তৃতীয় পুরস্কারের সময় শুনলাম, আমার নাম ঘোষণা করা হচ্ছে। আমি হতভম্ব। মঞ্চে যেতে হবে কি না, তা-ও জানি না।
যা-ই হোক, সেই থেকে রশীদ তালুকদারকে কাছে পাওয়া, পরিচয়। বন্ধুত্ব দ্রুত বেড়ে ওঠে। ওই দিন বেগ স্যার বললেন, ‘মিঠু, আমরা আগামীরোববার সাভার বাজারে নদীর ওই পারে আউটিংয়ে যাব। আপনিও যাবেন। কমপক্ষে ১০ রিল ফিল্ম কিনে নিয়েন।’ সেই রোববার আমাকে কনিষ্ঠ পেয়ে এক পরম ভালোবাসায় আদর করে রশীদ তালুকদার তাঁর ভেসপার পেছনে উঠিয়ে নিলেন। এভাবে প্রায় পাঁচটি মোটরবাইকে ১০ জন এবং একটি প্রাইভেটকারে ছয়জন আলোকচিত্রী একত্রে গিয়েছিলাম। সেবার সঙ্গী হলাম বিখ্যাত যেসব আলোকচিত্রীর, তাঁরা হলেন: গোলাম মোস্তফা (বিটিভি), বিজন সরকার, নুরুল ইসলাম, দেবব্রত চৌধুরী, আনোয়ার হোসেন, জাম্মু ভাই, মিজান ভাই প্রমুখ।
এরপর হাজার দিন একত্রে ছবি তুলেছি, বিদেশে পাঠিয়েছি; ওয়ার্কশপ করিয়েছি। একত্রে বহুবার রশীদ ভাইয়ের সঙ্গে ফটোগ্রাফির বিচারকের দায়িত্ব পালন করেছি। কথাগুলো এ জন্য বললাম, যাতে করে বোঝানো যায় যে আমি বয়সে নবীন হলেও বয়োজ্যেষ্ঠদের হূদয়ের মধ্যে প্রবেশের সুযোগ পেয়েছিলাম। ফলে রশীদ তালুকদারের মতো বিশাল মনের মানুষকে বুঝতে পেরেছিলাম।
আমাদের দেশে তো প্রায়ই বন্যা হয়। সরকার তখন ব্যস্ত হয়ে পড়ে আন্তর্জাতিক সাহায্যের জন্য। সেবার আমাদের সবচেয়ে প্রবীণ ফটোগ্রাফার গোলাম কাশেম ড্যাডির ইন্দিরা রোডের বাসায় আমরা অনেকেই জড়ো হয়েছিলাম ক্যামেরা রিক্রিয়েশন ক্লাবের বার্ষিক আলোকচিত্র প্রতিযোগিতায়। সেদিন ড্যাডি বলেছিলেন, ‘এ বছর বন্যায় বাংলাদেশ সরকার অনেক সাহায্য পেয়েছে। কারণ, আমাদের রশীদ তালুকদারের তোলা বন্যার সার্থক ছবি বিশ্ববাসীর দৃষ্টি ও মন কেড়েছে।’
যে মানুষটির তোলা ছবি দেশের কল্যাণে অসহায় মানুষের অন্তর্নিহিত কথা বলার জন্য লক্ষ-কোটি শব্দের সমান হয়ে দাঁড়িয়েছিল, তাঁর এসব অমর সৃষ্টি কি সংরক্ষণ করবে কেউ?
একাত্তর-পরবর্তী প্রেক্ষাপটের দুর্লভ ফটোগুলোর মাধ্যমে যে ইতিহাস রশীদ ভাই তাঁর ক্যামেরায় বন্দী করে গিয়েছেন এবং যেসব আর্ট-ফটোগ্রাফি সে আমলে সার্থকতার সঙ্গে পরস্ফুিটন করেছেন, তা সত্যিই অতুলনীয়। এমনিভাবে ইতিহাসের পাতায় আরও অনেক নামকরা আলোকচিত্রী এসেছিলেন, আবার চলেও গেছেন। বর্তমান প্রজন্মের সামনে আমরা সেসব সৃষ্টি কীভাবে তুলে ধরব?
সরকারের কাছে দাবি, একটি জাতীয় আলোকচিত্র জাদুঘর তৈরি করার, যা আমাদের দেশের জন্য অত্যন্ত জরুরি। তবেই হয়তো একজন রশীদ তালুকদার, একজন মঞ্জুর আলম বেগ, গোলাম কাশেম ড্যাডিকে বাঁচিয়ে রাখতে পারব; তাঁদের সম্মানিত করতে পারব।
আমার চলচ্চিত্র গহীনে শব্দতে রশীদ তালুকদারের জীবনকে কেন্দ্র করে একটি চরিত্র লিখেছিলাম—তালুকদার, যে চরিত্রে অভিনয় করেছেন আরেকজন গুণী শিল্পী আরিফুল হক। রশীদ ভাই অসুস্থ থাকায় প্রিমিয়ার শোতে উপস্থিত থাকতে পারেননি। প্রায় এক বছর পর আলিয়ঁস ফ্রঁসেজের ছোট সিনেমা হলে রশীদ ভাই ও শিল্পী শাহাবুদ্দীনের সম্মানে একটা বিশেষ প্রদর্শনী করি।
রশীদ ভাই সিনেমা দেখার পর কেঁদেছিলেন, অনেকক্ষণ চুপ করে বসে ছিলেন। শিল্পী শাহাবুদ্দীন প্রায় ৪৫ মিনিট কথা বলতে পারেননি। কারণ, মুক্তিযুদ্ধের যে মূল্যবোধ প্রতিটি দৃশ্যে সূক্ষ্মভাবে গাঁথা ছিল, তা তাঁদের স্পর্শ করেছিল।
দেশকে প্রচণ্ডভাবে ভালোবাসতেন রশীদ ভাই। আমাকে বলা তাঁর শেষ কথা ছিল—‘মিঠু, আপনি গহীনে শব্দতে আমার চরিত্রটি লিখে যেভাবে সম্মানিত করেছেন, এটা শুধু রশীদ তালুকদারই নয়, সব ফটোগ্রাফারকেই সম্মান করেছেন। আমি খুব খুশি। মন ভরে আপনার জন্য দোয়া করি, যেন অনেক ভালো ভালো কাজ করতে পারেন।’
শহীদ মিনারে রশীদ ভাইকে শেষ মুহূর্তের জন্য দেখতে গিয়েছিলাম। হঠাৎ একটি কথা শুনতে পেলাম। স্বনামধন্য একজন বলছিলেন, ‘ওহ! রশীদ ভাইকে তো এখনো একুশে পদক দেওয়া হয়নি! খুব ভুল হয়ে গেল। আর আমরা কতকাল এ ভুল করব? মরণোত্তর পুরস্কারের বেড়াজাল থেকে কবে আমরা মুক্তি পাব?’
খালিদ মাহমুদ মিঠু
পিতা, তোমার জন্মদিনে:
অনেকভাবেই পিতা কবি মঈনুদ্দীন হোসাইনকে স্মরণ করা যায়। এক সংগ্রামী সাহসী মানুষ, তাঁকে তাঁর আদর্শিক জীবনের জন্য অন্য সবকিছু বাদ দিয়ে আরাধ্য মানুষ হিসেবে বুকের মধ্যে লালন করা যায়। ১৯০১ সালের ৩০ অক্টোবর জন্ম নেওয়া এই মানুষটি খুব ছোটবেলায় হারিয়েছিলেন তাঁর মা-বাবাকে। মা-বাবার সর্বকনিষ্ঠ এই সন্তান ভালোবাসার স্থান দুটিকে হারিয়ে মাত্র নয় বছর বয়সে কলকাতার মতো এক বিশাল নগরে নিজের প্রবেশ ঘটিয়েছিলেন জীবিকার তাড়নায় ভাগ্যান্বেষণে। ছোটবেলার হিরু মিয়া বড় হতে হতে উচ্চাকাঙ্ক্ষী মঈনুদ্দীন এবং পরিণত বয়সে নিজেকে একজন লেখক হিসেবে প্রতিষ্ঠিত করতে পেরেছিলেন সেই বিভাগ-পূর্ব ভারতে।
শুধু লেখক হিসেবে নন, তখনকার দিনের বিভিন্ন সময়ের সামাজিক আন্দোলনে তাঁর আগুয়ান ভূমিকা অনস্বীকার্য। ব্রিটিশবিরোধী আন্দোলনের সঙ্গে পিতা মঈনুদ্দীন নিজেকে সম্পূর্ণ জড়িয়ে ফেলেছিলেন। বিলেতি কাপড় শরীরে না জড়িয়ে খদ্দরের পোশাক পরতে শুরু করেছিলেন।
স্বদেশি আন্দোলন ছাড়াও তৎকালীন নারীর সামাজিক স্বাধীনতা এবং মুক্তির প্রশ্নে তিনি হয়ে উঠেছিলেন সোচ্চার। যুবক মঈনুদ্দীন মাত্র ১১ বছরের এক মেয়েকে বিয়ে করে কলকাতায় এসে শুধু সাংসারিক কাজে আবদ্ধ না রেখে লেখাপড়া শিখিয়ে শিক্ষিত করে কলকাতা করপোরেশন স্কুলে শিক্ষকতা করার সুযোগ করে দিয়েছিলেন। কবি সুফিয়া কামালের কথা স্মরণ করা এই নারী মুক্তির প্রশ্নে। সর্বজনশ্রদ্ধেয় কবি সুফিয়া কামাল যাঁদের সহযোগিতায় সব বাধা অতিক্রম করে বাইরের উন্মুক্ত পৃথিবীতে পা রাখতে সক্ষম হয়েছিলেন, তাঁদের মধ্যে সওগাত সম্পাদক শ্রদ্ধেয় নাসিরুদ্দীন সাহেব এবং কবি মঈনুদ্দীন ছিলেন উল্লেখযোগ্য ব্যক্তিত্ব। ১৯২০ সাল। বিদ্রোহী কবি কাজী নজরুলের সঙ্গে তাঁর দেখা হয়েছিল নবযুগ পত্রিকা অফিসে, যখন নজরুল যুদ্ধ থেকে ফিরে এসে নবযুগ পত্রিকায় সম্পাদকীয় বিভাগে কাজ করছিলেন। ১৯২৩ সালে মঈনুদ্দীন ‘মোসলেম জগতে বিদ্রোহ’ নামক সম্পাদকীয় প্রকাশের জন্য কারারুদ্ধ হলেন। নজরুলের সঙ্গে তাঁর নিবিড় পরিচয় এবং সখ্য গড়ে ওঠে এই হুগলি জেলেই।
কবি মঈনুদ্দীনের এক অনবদ্য গ্রন্থ যুগ স্রষ্টা নজরুল। এটা নজরুলের পূর্ণাঙ্গ জীবনীগ্রন্থ নয়, নজরুলের জীবনের যে ঘটনাগুলোর সঙ্গে তিনি প্রত্যক্ষভাবে জড়িত ছিলেন, সেগুলোই তিনি এখানে বিশদভাবে বর্ণনা করে গেছেন। কবি নজরুলের সঙ্গে প্রমীলার বিয়ে পড়িয়েছিলেন মঈনুদ্দীন হোসাইন এবং এই বিয়ের প্রধান সাক্ষী ছিলেন কবি মঈনুদ্দীন। নজরুলের জ্যেষ্ঠ পুত্র বুলবুলের মৃত্যুর মতো আরও অনেক বিপর্যস্ত ঘটনার সঙ্গে মঈনুদ্দীন জড়িত ছিলেন।
ব্রিটিশবিরোধী আন্দোলনে যেমন তিনি তাঁর প্রতিবাদী ভূমিকা রেখেছিলেন, তেমনি একসময় পাকিস্তান সরকারের অন্যায় বিমাতাসুলভ আচরণে প্রতিবাদী হয়েছিলেন ১৯৭১ সালের মুক্তিযুদ্ধের সময় নিজস্ব ভূমিকার মধ্য দিয়ে।
বিভাগ-পূর্ব ভারতবর্ষে মুসলমানদের জন্য একটি পৃথক আবাসভূমি সংগত কারণেই বাঞ্ছনীয় হয়ে উঠেছিল। স্বাতন্ত্র্য নিয়ে পৃথক এক জাতি হিসেবে চিন্তাভাবনার ফলে একসময় পাকিস্তান নামক এক রাষ্ট্রের সৃষ্টি হয়েছিল; কিন্তু পরে তাদের সেই শুভ চিন্তা খণ্ড-বিখণ্ড হয়ে গিয়েছিল। আশাহত পিতা মঈনুদ্দীন তীব্র প্রতিবাদে ১৯৭১ সালের যুদ্ধে পাকিস্তান সরকারের অন্যায়কে প্রশ্রয় না দিয়ে তিনি তাঁর গ্রামের বাড়িতে থেকে গিয়েছিলেন যুদ্ধের নয় মাস। পুরোনো শহরে তাঁর বিরাট বাড়ি, বিশাল পারিবারিক গ্রন্থাগার—সবকিছু পেছনে ফেলে তিনি স্বভূমিতে সেই স্বাধীনতাযুদ্ধের সঙ্গে, সবার সঙ্গে একাত্মতার ব্যগ্র প্রকাশ ঘটিয়েছিলেন।
কবি মঈনুদ্দীন তাঁর সাহিত্যিক জীবনে যেমন একজন সার্থক লেখক এবং ব্যক্তি-ভুবনে তিনি ছিলেন এক স্নেহময় পিতা। এই লেখার মধ্য দিয়ে আমি তাঁকে দুভাবে লেখার এবং দেখার চেষ্টা করেছি।
‘বাবা! আজ অনেক বছর পরে এখনো অনুভব করতে পারছি আপনার বৃষ্টিতে ভেজা বুকের উষ্ণতা। প্রবল বৃষ্টিপাত! কেমন করে ঝোড়ো হাওয়া আর বৃষ্টির মধ্যে বাড়ি ফিরবেন লাইব্রেরি থেকে। আকুল চোখে আমি তাকিয়েছিলাম শিকবিহীন জানালা দিয়ে। আপনি ফিরলেন, জানলেন আমার আকুলতা। বুকের উষ্ণতায় সেদিনের সেই ছোট্ট আমাকে জড়িয়ে নিয়েছিলেন। সেই ভালোবাসার উষ্ণতায় আমি আজও এগিয়ে চলেছি।’
খুরশীদ জাহান
‘বাংলা জনম দিলা আমারে...’:
চারদিকে শত শত নারকেলগাছ। বাড়ির পশ্চিম পাশে রক্তজবা ফুলের বাগান। বৈঠকখানার সামনে আম, জাম, মেহগনিসহ নানা প্রজাতির গাছের সমারোহ। বৈঠকখানার কাছেই পুকুর। সেই পুকুরের টলমলে ঢেউ যেন সুর তুলছে। সুরের তালেই যেন ঢেউগুলো মনে করছে তাঁর কথা। এ বাড়ির আলো-বাতাসেই বড় হয়েছেন তিনি। এখানেই বসিয়েছেন গানের আসর। সেই আসরে পেয়েছেন জাতীয় কবি কাজী নজরুল ইসলামকেও। সেই বাগানবাড়ি এখন ধ্বংসস্তূপে পরিণত হয়েছে। ভবনের ছাদ ভেঙে পড়ছে। ভবনের ভেতরে মানুষের মলমূত্র। ঘুটঘুটে অন্ধকার। পাশে সরকারি হাঁস-মুরগির খামার। এখন বাড়িটি কেবল কালের সাক্ষী। বলছিলাম লোকসংগীতের অগ্রজপ্রতিম শিল্পী শচীন দেববর্মনের কুমিল্লার বাড়ির বর্তমান অবস্থার কথা।
আজ ৩১ অক্টোবর উপমহাদেশের কিংবদন্তি সংগীতজ্ঞ শচীন দেববর্মনের ৩৬তম মৃত্যুবার্ষিকী। এই বাংলাই তাঁকে ‘জনম’ দিয়েছে। ১৯৭৫ সালের এই দিনে তিনি মৃত্যুবরণ করেন। কিন্তু রেখে যান অফুরান সৃষ্টি। ১৯০৬ সালে শচীন দেববর্মন কুমিল্লা শহরের উত্তর চর্থায় জন্মগ্রহণ করেন। ত্রিপুরার আগরতলা রাজপরিবারের সন্তান হলেও তাঁর যাপিত জীবন ছিল একেবারেই সাদামাটা। তিনি ‘শচীনকর্তা’ হিসেবে সবার কাছে পরিচিত ছিলেন। অসাধারণ পরিবারের সন্তান হয়েও সাধারণ পরিবারের মানুষকে আপন করে নিতেন। ‘টিপরাই বাঁশি’ বাজিয়ে মাটির ঘ্রাণ নিতেন। গানের পাশাপাশি খেলা ও মাছ ধরা ছিল তাঁর নেশা। লোকসংগীতের অন্তঃপ্রাণ ওই শিল্পীর গানে গানেই তাঁর চরিত্র ফুটে ওঠে। ‘বাঁশি শুনে আর কাজ নাই’, ‘ঘাটে লাগাইয়া ডিঙ্গা’, ‘তাক্দুম তাক্দুম বাজাই’, ‘প্রেম যমুনার পাড়ে’, ‘তুমি যে গিয়াছ বকুল-বিছানো পথে’, ‘রঙ্গিলা রঙ্গিলা রঙ্গিলা রে, ‘ওরে সুজন নাইয়া’, ‘পদ্মার ঢেউ রে’-সহ অসংখ্য গান এখনো তারুণ্যকে উদ্দীপ্ত করে। তাঁর মৃত্যুর ৩৬ বছর পরও সংগীত-অন্তঃপ্রাণ ব্যক্তিদের কাছে মরমি কবির সৃষ্টি চির অম্লান হয়ে আছে।
শচীন দেববর্মনের বাবার নাম নবদ্বীপচন্দ্র দেববর্মন, মা নিরুপমা দেবী। তাঁর প্রাতিষ্ঠানিক পড়াশোনা শুরু হয় আগরতলার ‘কুমার বোর্ডিং’য়ে। পরে তিনি কুমিল্লা জিলা স্কুলে পঞ্চম শ্রেণীতে ভর্তি হন। ১৯২০ সালে ওই স্কুল থেকে ম্যাট্রিক পাস করেন। ১৯২১ সালে কুমিল্লা ভিক্টোরিয়া সরকারি কলেজে উচ্চমাধ্যমিক মানবিক বিভাগে ভর্তি হন। ১৯২২ সালে তিনি এইচএসসি পাস করেন। ১৯২৪ সালে একই কলেজ থেকে বিএ পাস করেন। ১৯২৫ সালে তিনি কলকাতায় যান ইংরেজিতে এমএ পড়তে। কলকাতা বিশ্ববিদ্যালয়ে ভর্তি হন তিনি। এক বছর পড়ার পর পড়াশোনা লাটে ওঠে। ১৯২৫ সালে অন্ধ গায়ক শ্রীকৃষ্ণ চন্দ্র দের কাছে উচ্চাঙ্গসংগীত শেখা শুরু করেন। পরে বাবার আগ্রহে কলকাতা আইন কলেজে ভর্তি হন আবার। কয়েক মাস পর আইন পড়াও ছেড়ে দেন। ১৯৩৮ সালের ১০ ফেব্রুয়ারি গানের শিল্পী মীরা দেবীকে বিয়ে করেন। তাঁদের একমাত্র পুত্রসন্তান রাহুল। ১৯৪৪ সাল থেকে তিনি বম্বেতে স্থায়ী বসতি স্থাপন করেন। তিনি ৮০টির বেশি হিন্দি ছবিতে সুরারোপ করেন। তাঁর সুরে গান গেয়েছেন লতা মঙ্গেশকর, আশা ভোঁসলে, সন্ধ্যা মুখার্জি, মান্না দে, কিশোরকুমার প্রমুখ। পেয়েছেন ভারত সরকারের ‘পদ্মশ্রী’ পদক। তা ছাড়া গান ও নাটকের জন্য ভূষিত হয়েছেন আকাদেমি পুরস্কার ও এশিয়ান ফিল্ম সোসাইটির সম্মাননাতেও। ১৯৭৫ সালের ৩১ অক্টোবর তিনি পরলোকগমণ করেন।
কুমিল্লা শহরে ৬০ বিঘা জমির ওপর শচীন দেববর্মনের বাড়ি। গাছগাছালি আর ফুলের বাগানের অপূর্ব সমন্বয়ে বাড়িটি ছিল নান্দনিক। এ বাড়িতে রাতভর গান হতো। দুই বাংলার শিল্পীরা এসে গান গাইতেন। এ বাড়িতেই তাঁর শৈশব ও কৈশোরের দুরন্ত সময় কাটে। বাড়ির অদূরের গোমতী নদী, এবাড়ি-ওবাড়ি ঘুরে বেড়ানো, গলা ছেড়ে গান গাওয়া কিংবা দূরে হারিয়ে যাওয়া—এসব পাগলামি করতেন তিনি। বরেণ্য ওই সংগীত পরিচালক, সুরকার ও গায়কের অমর সৃষ্টি সম্পর্কে এ প্রজন্ম কতটুকু জানে, সেটা খুঁজে দেখার সময় এসেছে। কুমিল্লার সংস্কৃতিকর্মীরা তাঁর বাড়ি ও কর্মকে ধারণ করার দাবি জানান।
এদিকে চলতি বছরের অমর একুশে গ্রন্থমেলায় প্রথমা প্রকাশন থেকে শচীন দেববর্মনকে নিয়ে সরগমের নিখাদ নামের একটি সংকলন বের করা হয়। বিশিষ্ট প্রাবন্ধিক আবুল আহসান চৌধুরীর সম্পাদনায় প্রকাশিত ওই সংকলনের মুখবন্ধে স্বনামধন্য চিত্রশিল্পী কাইয়ুম চৌধুরী লিখেছেন, ‘১৯৭১-এ বাংলাদেশের মুক্তিযুদ্ধের সময় শচীন দেব বাংলাদেশ সহায়ক সমিতির সঙ্গে যুক্ত হয়েছিলেন। তাঁর প্রিয় কুমিল্লা, প্রিয় বাংলাদেশ ধর্ষিত হচ্ছে, সেই বেদনাবোধ থেকে তাঁর আগের গাওয়া “তাকডুম তাকডুম বাজে, বাজে ভাঙা ঢোল” গানটি ঈষৎ পরিবর্তন করে নতুন করে গাইলেন, “তাকডুম তাকডুম বাজে বাংলাদেশের ঢোল, ও মন যা ভুলে যা কি হারালি বাংলা মায়ের কোল”। স্ত্রী মীরা দেববর্মনের লেখা এ গান গেয়েই মুক্তিযুদ্ধের সঙ্গে একাত্মতা প্রকাশ করলেন শচীন দেব। প্রিয় শহর কুমিল্লা, প্রিয় বন্ধু-সান্নিধ্য, স্মৃতিতাড়িত শচীন দেব ভুলে যেতে চাইলেন এই বলে “ও মন যা ভুলে যা কি হারালি, ভোল রে ব্যথা ভোল”—আমাদেরও ব্যথাতুর করে তোলে।’
কুমিল্লা ভিক্টোরিয়া সরকারি কলেজের সাবেক অধ্যক্ষ ও বিশিষ্ট শিক্ষাবিদ আমীর আলী চৌধুরী বলেন, তাঁর বাড়িটি সংস্কার, সংরক্ষণ করতে হবে। তাঁর সৃষ্টিকে বাঁচিয়ে রাখতে হবে। মাটির গানকে লালন করতে হবে।
গুণী ওই শিল্পীর মৃত্যুবার্ষিকীতে রইল শ্রদ্ধাঞ্জলি।
গাজীউল হক
ফটোসাংবাদিকতার স্তম্ভ রশীদ তালুকদার:
সবাইকে রূপান্তরিত হতে হয় পর্যায়ক্রমে, তেমনই রূপান্তরিত হলেন আমাদের সবার প্রিয় রশীদ তালুকদার। সবাই তাঁকে চিনি একজন সুদক্ষ ও পেশাদার ফটোসাংবাদিক হিসেবে। কিন্তু তিনি একজন সার্থক আলোকচিত্রশিল্পী হিসেবে বিশ্বের অসংখ্য দেশে আন্তর্জাতিক ফটোগ্রাফিক প্রদর্শনীতে অংশ নিয়েছেন এবং বাংলাদেশের জন্য অনেক সুনাম বয়ে এনেছেন; সঙ্গে পুরস্কার তো রয়েছেই। এ ছাড়া সে সময়কার আর্ট ফটোগ্রাফির প্রাণকেন্দ্র বাংলাদেশ ফটোগ্রাফিক সোসাইটির তিনি ছিলেন প্রাণপুরুষ। প্রয়াত আলোকচিত্রাচার্য মঞ্জুর আলম বেগের পাশে মাসিক সভায় যখন রশীদ তালুকদার এসে বসতেন, তখন প্রাণোজ্জ্বল এক পরিবেশের সৃষ্টি হতো এলিফ্যান্ট রোডের বিপিএস কক্ষে। তাঁর তারুণ্যদীপ্ত বক্তব্য উজ্জীবিত করত তরুণ আলোকচিত্রীদের। যখন প্রাণ খুলে উচ্চ স্বরে কথা বলতেন, সে কথার মধ্যে তখন থাকত সবার জন্য অনুপ্রেরণা আর সাহস।
আমার সঙ্গে তাঁর ঘনিষ্ঠতা গড়ে ওঠে ১৯৭৭ সাল থেকে। তখন আমি নিয়মিত ফটোগ্রাফির চর্চা করি; নিজে নিজে এনলার্জার মেশিনে প্রিন্ট করি। তখন সবে ম্যাট্রিক পরীক্ষা দিয়েছি। তিন মাস ছুটি। ভর্তি হলাম মঞ্জুর আলম বেগের ‘বেগ আর্ট-ফটোগ্রাফিক ইনস্টিটিউটে’। কোর্স শেষে প্রথম রিল তুললাম ৩৫ মিলিমিটার ফিল্মে। বেগ স্যার কনটাক্ট প্রিন্ট দেখে বললেন, ‘এই তিনটি ফটো আপনি ১র্০ র্ × ১র্২র্ মাপে প্রিন্ট করে আমার কাছে জমা দিন। আমি একটা প্রদর্শনীতে পাঠাব।’
তাঁর আদেশ অনুযায়ী কাজ করলাম। বেশ কয়েক সপ্তাহ পর বেগ স্যার বললেন, ‘আজ বিকেলে প্রেসক্লাবে আসুন, প্রদর্শনীর উদ্বোধন হবে। আপনার ফটো প্রদর্শনীতে থাকবে।’ সেই বিকেলে প্রথম আমার প্রেসক্লাবে প্রবেশ। বুকটা টিপটিপ করছিল। আমি তখন ১৬ বছরের তরুণ। প্রেসক্লাবে প্রবেশ করতেই বেগ স্যারকে পেয়ে গেলাম। স্যার তাঁর সহকারী শহীদ ভাইকে বললেন, ‘মিঠুকে নিয়ে প্রথম সারিতে বসতে দাও।’
অনুষ্ঠান শুরু হলো। আমি তখন এসবের কিছুই জানি না, বুঝি না। প্রথম অভিজ্ঞতা। দেখছি পুরস্কার বিতরণী অনুষ্ঠান। রশীদ তালুকদার পেলেন প্রথম পুরস্কার; দ্বিতীয় পুরস্কার পেলেন আল মাজি। তৃতীয় পুরস্কারের সময় শুনলাম, আমার নাম ঘোষণা করা হচ্ছে। আমি হতভম্ব। মঞ্চে যেতে হবে কি না, তা-ও জানি না।
যা-ই হোক, সেই থেকে রশীদ তালুকদারকে কাছে পাওয়া, পরিচয়। বন্ধুত্ব দ্রুত বেড়ে ওঠে। ওই দিন বেগ স্যার বললেন, ‘মিঠু, আমরা আগামীরোববার সাভার বাজারে নদীর ওই পারে আউটিংয়ে যাব। আপনিও যাবেন। কমপক্ষে ১০ রিল ফিল্ম কিনে নিয়েন।’ সেই রোববার আমাকে কনিষ্ঠ পেয়ে এক পরম ভালোবাসায় আদর করে রশীদ তালুকদার তাঁর ভেসপার পেছনে উঠিয়ে নিলেন। এভাবে প্রায় পাঁচটি মোটরবাইকে ১০ জন এবং একটি প্রাইভেটকারে ছয়জন আলোকচিত্রী একত্রে গিয়েছিলাম। সেবার সঙ্গী হলাম বিখ্যাত যেসব আলোকচিত্রীর, তাঁরা হলেন: গোলাম মোস্তফা (বিটিভি), বিজন সরকার, নুরুল ইসলাম, দেবব্রত চৌধুরী, আনোয়ার হোসেন, জাম্মু ভাই, মিজান ভাই প্রমুখ।
এরপর হাজার দিন একত্রে ছবি তুলেছি, বিদেশে পাঠিয়েছি; ওয়ার্কশপ করিয়েছি। একত্রে বহুবার রশীদ ভাইয়ের সঙ্গে ফটোগ্রাফির বিচারকের দায়িত্ব পালন করেছি। কথাগুলো এ জন্য বললাম, যাতে করে বোঝানো যায় যে আমি বয়সে নবীন হলেও বয়োজ্যেষ্ঠদের হূদয়ের মধ্যে প্রবেশের সুযোগ পেয়েছিলাম। ফলে রশীদ তালুকদারের মতো বিশাল মনের মানুষকে বুঝতে পেরেছিলাম।
আমাদের দেশে তো প্রায়ই বন্যা হয়। সরকার তখন ব্যস্ত হয়ে পড়ে আন্তর্জাতিক সাহায্যের জন্য। সেবার আমাদের সবচেয়ে প্রবীণ ফটোগ্রাফার গোলাম কাশেম ড্যাডির ইন্দিরা রোডের বাসায় আমরা অনেকেই জড়ো হয়েছিলাম ক্যামেরা রিক্রিয়েশন ক্লাবের বার্ষিক আলোকচিত্র প্রতিযোগিতায়। সেদিন ড্যাডি বলেছিলেন, ‘এ বছর বন্যায় বাংলাদেশ সরকার অনেক সাহায্য পেয়েছে। কারণ, আমাদের রশীদ তালুকদারের তোলা বন্যার সার্থক ছবি বিশ্ববাসীর দৃষ্টি ও মন কেড়েছে।’
যে মানুষটির তোলা ছবি দেশের কল্যাণে অসহায় মানুষের অন্তর্নিহিত কথা বলার জন্য লক্ষ-কোটি শব্দের সমান হয়ে দাঁড়িয়েছিল, তাঁর এসব অমর সৃষ্টি কি সংরক্ষণ করবে কেউ?
একাত্তর-পরবর্তী প্রেক্ষাপটের দুর্লভ ফটোগুলোর মাধ্যমে যে ইতিহাস রশীদ ভাই তাঁর ক্যামেরায় বন্দী করে গিয়েছেন এবং যেসব আর্ট-ফটোগ্রাফি সে আমলে সার্থকতার সঙ্গে পরস্ফুিটন করেছেন, তা সত্যিই অতুলনীয়। এমনিভাবে ইতিহাসের পাতায় আরও অনেক নামকরা আলোকচিত্রী এসেছিলেন, আবার চলেও গেছেন। বর্তমান প্রজন্মের সামনে আমরা সেসব সৃষ্টি কীভাবে তুলে ধরব?
সরকারের কাছে দাবি, একটি জাতীয় আলোকচিত্র জাদুঘর তৈরি করার, যা আমাদের দেশের জন্য অত্যন্ত জরুরি। তবেই হয়তো একজন রশীদ তালুকদার, একজন মঞ্জুর আলম বেগ, গোলাম কাশেম ড্যাডিকে বাঁচিয়ে রাখতে পারব; তাঁদের সম্মানিত করতে পারব।
আমার চলচ্চিত্র গহীনে শব্দতে রশীদ তালুকদারের জীবনকে কেন্দ্র করে একটি চরিত্র লিখেছিলাম—তালুকদার, যে চরিত্রে অভিনয় করেছেন আরেকজন গুণী শিল্পী আরিফুল হক। রশীদ ভাই অসুস্থ থাকায় প্রিমিয়ার শোতে উপস্থিত থাকতে পারেননি। প্রায় এক বছর পর আলিয়ঁস ফ্রঁসেজের ছোট সিনেমা হলে রশীদ ভাই ও শিল্পী শাহাবুদ্দীনের সম্মানে একটা বিশেষ প্রদর্শনী করি।
রশীদ ভাই সিনেমা দেখার পর কেঁদেছিলেন, অনেকক্ষণ চুপ করে বসে ছিলেন। শিল্পী শাহাবুদ্দীন প্রায় ৪৫ মিনিট কথা বলতে পারেননি। কারণ, মুক্তিযুদ্ধের যে মূল্যবোধ প্রতিটি দৃশ্যে সূক্ষ্মভাবে গাঁথা ছিল, তা তাঁদের স্পর্শ করেছিল।
দেশকে প্রচণ্ডভাবে ভালোবাসতেন রশীদ ভাই। আমাকে বলা তাঁর শেষ কথা ছিল—‘মিঠু, আপনি গহীনে শব্দতে আমার চরিত্রটি লিখে যেভাবে সম্মানিত করেছেন, এটা শুধু রশীদ তালুকদারই নয়, সব ফটোগ্রাফারকেই সম্মান করেছেন। আমি খুব খুশি। মন ভরে আপনার জন্য দোয়া করি, যেন অনেক ভালো ভালো কাজ করতে পারেন।’
শহীদ মিনারে রশীদ ভাইকে শেষ মুহূর্তের জন্য দেখতে গিয়েছিলাম। হঠাৎ একটি কথা শুনতে পেলাম। স্বনামধন্য একজন বলছিলেন, ‘ওহ! রশীদ ভাইকে তো এখনো একুশে পদক দেওয়া হয়নি! খুব ভুল হয়ে গেল। আর আমরা কতকাল এ ভুল করব? মরণোত্তর পুরস্কারের বেড়াজাল থেকে কবে আমরা মুক্তি পাব?’
খালিদ মাহমুদ মিঠু
অনুপ্রাণন রণেশ দাশগুপ্ত:
১৯৮৯ সালের জুলাই মাসের এক বর্ষণমুখর সন্ধ্যা। সেদিন কলকাতার সিআইটি রোডসংলগ্ন পদ্মপুকুরের (সুন্দরী মোহন এভিনিউ) লেনিন স্কুলে গিয়েছিলাম। নাচোলের রানিমা বিপ্লবী নেত্রী ইলামিত্রের সঙ্গে যাওয়া হয়েছিল। আমরা গিয়েছি বিপ্লবী সাহিত্যিক রণেশ দাশগুপ্তের সঙ্গে সাক্ষাৎ করতে। লেনিন স্কুলে ইলাদি আমার সঙ্গে রণেশদার পরিচয় করিয়ে দিয়ে তাঁর কাজে চলে গিয়েছিলেন। রণেশদা প্রথম পরিচয়েই সেদিন আমায় প্রায় তিন ঘণ্টা সময় দিয়েছিলেন। দ্রুত আপন করে নেওয়ার অনন্য ক্ষমতাসম্পন্ন রণেশদা পুরো সময়টাই আমার বিচিত্র প্রশ্নের উত্তর দিয়েছেন। আমি সোভিয়েত ইউনিয়নসহ পূর্ব ইউরোপের সমাজতান্ত্রিক রাষ্ট্রব্যবস্থার সংকটে হতাশাগ্রস্ত যুবক তাঁর সঙ্গে এক বৈঠকেই সজীব হয়ে উঠলাম। জেনে এলাম, তিনি লিখছেন সাম্যবাদী সমাজের পুনরুত্থানের প্রত্যাশা নিয়ে নতুন বই। শুনেছি অনেকের কথা, যাঁরা তাঁর স্নেহ-সান্নিধ্যে জীবনসংগ্রামে দ্রোহী হতে অনুপ্রাণিত হয়েছেন।
এই অনুপ্রাণন রণেশ দাশগুপ্তের জন্ম ১৯১২ খ্রিষ্টাব্দের ১৫ জানুয়ারি। তিনি বরিশালের বিএম কলেজে বিএ (অনার্স) ইংরেজিতে ভর্তি হন। এর মধ্যে বাবা অপূর্বরত্ন দাশগুপ্ত ক্রিকেট খেলতে গিয়ে পঙ্গু হয়ে মৃত্যুবরণ করেন। তখন রণেশ দাশগুপ্ত পড়ালেখার পাঠ চুকিয়ে ঢাকায় এসে সোনার বাংলা পত্রিকার সহকারী সম্পাদক হন। ইতিমধ্যে তিনি যুক্ত হন কমিউনিস্ট পার্টির সঙ্গে। পার্টির কমরেড হিসেবে ১৯৩৯ সালে ঢাকায় প্রগতি লেখক সংঘ প্রতিষ্ঠায় অগ্রণী ভূমিকা পালন করেন।
১৯৪৭ সালের ভারত ভাগের পর তিনি পূর্ব পাকিস্তানের কমিউনিস্ট পার্টি পুনর্গঠনে আত্মনিয়োগ করেন। তারপর দীর্ঘ ২৮ বছর তিনি (১৯৭৫ সাল পর্যন্ত) বিরতিহীনভাবে কমিউনিস্ট পার্টির কাজ করেছেন, লিখেছেন, দৈনিক সংবাদ পত্রিকায় চাকরি করেছেন এবং প্রগতিশীল সাংস্কৃতিক আন্দোলনে সক্রিয় থেকেছেন। আর মাঝেমধ্যে পাকিস্তানি শাসকগোষ্ঠীর আক্রোশের কারণে কারাবন্দী হয়েছেন। কারাগারে থেকেও তিনি লিখেছেন এবং অন্যকে লিখতে উৎসাহিত করেছেন। ১৯৫২ সালের ভাষা আন্দোলনের কারাবন্দী মুনীর চৌধুরীকে অনুপ্রাণিত করে লিখিয়েছেন এবং কারাগারে মঞ্চস্থ করিয়েছেন কালজয়ী নাটক কবর। স্নেহভাজন কমরেড শহীদুল্লা কায়সারকে লিখতে উৎসাহিত করেছেন। সমকালের অনেক খ্যাতনামা শিল্পী, সাহিত্যিক, বুদ্ধিজীবী ও রাজনীতিকের অনুপ্রেরণা ছিলেন রণেশ দাশগুপ্ত।
রণেশ দাশগুপ্ত রাজনীতি করলেও সাহিত্য-সংস্কৃতি ছিল তাঁর প্রকৃত কর্মভূমি। আশির দশকের ওই পরিচয়ের বৈঠকে জেনেছি লুকাসের তত্ত্ব: সংস্কৃতিই হচ্ছে মূল লক্ষ্য, রাজনীতি সেই লক্ষ্য সাধনের একটি উপায় মাত্র—এই প্রত্যয়ের সঙ্গে ছিল রণেশ দাশগুপ্তের একান্ত একাত্মতা। তাই সংস্কৃতিসাধনা ছিল তাঁর জীবনসাধনা। আর মার্ক্সীয় জীবনাদর্শই ছিল তাঁর জীবনসাধনার মূল প্রেরণা। সে কারণে বাংলাদেশের গণসংস্কৃতিচর্চার স্বনামখ্যাত প্রতিষ্ঠান উদীচীর অন্যতম প্রতিষ্ঠাতা ছিলেন তিনি। তাঁর নেতৃত্বে উদীচী দেশব্যাপী শাখা সংসদে বিস্তৃত হয় এবং উদীচী সৃষ্টির অঙ্গীকার প্রতিষ্ঠায় দৃঢ় প্রত্যয়ী হয়।
রণেশ দাশগুপ্ত যে কত সামাজিক ও প্রিয়ভাষী ছিলেন, তার দৃষ্টান্ত আছে অনেক। তাঁর গণসংযোগ ও জনপ্রিয়তা ছিল অবিশ্বাস্য রকম। ১৯৫৭ (মতান্তরে ১৯৫৮) সালে ঢাকা পৌরসভার নির্বাচনে তিনি শাঁখারীবাজার-তাঁতিবাজার-ইসলামপুর এলাকা থেকে ওয়ার্ড কমিশনার নির্বাচিত হয়েছিলেন। তখন ৩৫টি পদের মধ্যে ৩৪টি পদেই নির্বাচিত হয়েছিলেন মুসলিম লীগের প্রার্থী অথবা ঢাকার সর্দাররা। রণেশদার কাছে মুসলিম লীগের প্রার্থীসহ ছয়জন প্রার্থী পরাজিত হন। মুসলিম লীগের প্রবল দাপটের সময় একজন কমিউনিস্টের নির্বাচনে বিজয়ী হওয়া খুবই কষ্টসাধ্য ছিল। মিশুক রণেশ দাশগুপ্ত সেই কষ্টসাধ্য কাজটি করতে সক্ষম হয়েছিলেন।
রণেশ দাশগুপ্ত রচিত গ্রন্থাবলির মধ্যে বিশেষ করে উল্লেখ্য হলো—উপন্যাসের শিল্পরূপ, আলজেরিয়ার মুক্তিসংগ্রাম, শিল্পীর স্বাধীনতা, আলো দিয়ে আলো জ্বালো, আয়ত দৃষ্টিতে আয়ত রূপ ইত্যাদি। এসব গ্রন্থ তাঁর অসামান্য প্রতিভার স্বাক্ষর বহন করছে।
এই বিপ্লবী ১৯৭৫ সালের রাজনৈতিক পটপরিবর্তনের পর চলে যান কলকাতায়। সেখানে গিয়ে সক্রিয় হন কমিউনিস্ট পার্টিতে। আমৃত্যু থেকেছেন পার্টিতে। ১৯৯৭ সালের ৪ নভেম্বর এই অকৃতদার বিপ্লবী শেষ নিঃশ্বাস ত্যাগ করেন কলকাতায়। তবে তাঁর ইচ্ছানুসারে তাঁর মরদেহ দাহ করা হয় তাঁর প্রিয় বাংলাদেশে। মরদেহ বাংলাদেশে আনতে খুব সমস্যা হয়। কারণ, তিনি ভারতীয় নন, অথচ মৃত্যুবরণ করেছেন ভারতে। তবে দুই দেশের সরকারের আন্তরিক প্রচেষ্টায় সমস্যার সমাধান হয়। এ সময় বিশেষ সহযোগিতা করেছেন রণেশ দাশগুপ্তের অসম্ভব স্নেহধন্য মতিয়া চৌধুরী।
আজ রণেশ দাশগুপ্তের চতুর্দশ মৃত্যুবার্ষিকী। মৃত্যুবার্ষিকীতে তাঁকে সর্বোচ্চ শ্রদ্ধা।
রতন সিদ্দিকী, অধ্যাপক ও নাট্যকার
প্রগতির আন্দোলনে নিবেদিত এক মানুষ:
মাহবুব উল আলম চৌধুরীর জন্মবার্ষিকী ছিল ৭ নভেম্বর। তাঁকে ঘনিষ্ঠভাবে জানা-চেনার সুযোগ হয়নি। কিন্তু তাঁর ব্যক্তিত্ব, কবিত্ব-মাহাত্ম্যের কথা নানা সূত্রে জেনে বুঝেছি, ব্রিটিশ ঔপনিবেশিক যুগের স্বাধীনতাকামী রাজনৈতিক সংগ্রামী কিশোর মাহবুব উল আলম চৌধুরী নানা চড়াই-উতরাই পেরিয়ে অসাম্প্রদায়িক আন্দোলনে বাংলাদেশের মুক্তিযুদ্ধে যুক্ত হয়েছিলেন। বাংলাদেশের শিল্প-সাহিত্য-সংস্কৃতির সঙ্গে নিবিড়ভাবে সম্পৃক্ত থেকে কবি, নাট্যকার, সাংবাদিক হিসেবে সমাজপ্রগতির আন্দোলনে আজীবন নিবেদিত ছিলেন। তাঁর জীবনসাধনায় দেশ ও রাজনীতি, সমাজ ও সংস্কৃতি, স্বাধিকার ও মুক্তিযুদ্ধ— ওতপ্রোতভাবে ভূমিকা রেখেছে।
মাহবুব উল আলমকে জানার প্রথম সুযোগ হয়েছিল তাঁর স্ত্রী জওশন আরা রহমানের সৌজন্যে। বাংলাদেশের নারী-শিশু উন্নয়ন গবেষণামূলক কর্মকাণ্ডের অন্যতম পৃষ্ঠপোষক জওশন আরা রহমান বলেছেন মাহবুব উল আলম চৌধুরীর বহু কর্মকাণ্ড বিষয়ে, ব্যক্তিজীবনে স্বামীর অবদান ও ভূমিকার কথা বলেছেন এবং দাম্পত্য জীবনের কথা বলেছেন—তাঁর নিজের স্মৃতিকথা: একটি অজানা মেয়ে বইয়ে। তাঁর সেই বই এবং মাহবুব উল আলম চৌধুরীর অসমাপ্ত স্মৃতিকথা স্মৃতির সন্ধানে বই থেকে জেনেছি মাহবুব উল আলম চৌধুরীর শৈশব, কৈশোর, যৌবন এবং যৌবনোত্তর ৮০ বছর বয়স পর্যন্ত যাপিত বর্ণাঢ্য জীবনকথা।
মাহবুব উল আলম চৌধুরী (১৯২৭-২০০৭) চার বছর বয়সে মাতৃহারা ও ১২ বছর বয়সে পিতৃহারা হয়েছেন। বাবা দূর দেশে, বার্মার রেঙ্গুনে পেশাগত কাজে থাকতেন। শৈশব থেকে কাটিয়েছেন কখনো নানাবাড়িতে, কখনো মেজো মামা-মামির কাছে, অনেক সময় জ্যাঠাইমার কাছে।
আশ্রিত হিসেবে পেয়েছেন অনাদর, আবার আত্মীয় হিসেবে, শিশু হিসেবে পেয়েছেন জ্যাঠাইমা, মামা-মামির আদর। কিন্তু তবু শিশুমনে কঠোর পীড়নের মতো বিঁধে ছিল অনাদর, অবহেলা। এর ফলে মাহবুব উল আলম শিশুকালে হীনম্মন্যতার শিকার হয়েছেন, নিরাপত্তাহীনতায় ক্লিষ্ট হয়েছেন, বিষাদ ও বিষণ্নতায় ভুগেছেন। জীবনসঙ্গিনী জওশন আরা রহমান তাঁর পাশে অবিচল বন্ধুর মতো থেকেছেন, তাঁকে সাহায্য করেছেন বিষণ্নতা-বিষাদ কাটিয়ে জীবনের বাস্তব অবস্থার মুখোমুখি হতে। স্নেহ ভালোবাসার একান্ত কাঙাল মাহবুব উল আলম জওশন আরার ভালোবাসা পেয়ে ধন্য হয়েছেন।
বাল্যকাল থেকে বিষণ্ন, বিপন্ন মানসিকতায় আচ্ছন্ন থেকেও মাহবুব উল আলম চৌধুরী সার্থক একজন কবি ও সংগঠক, সংস্কৃতিসেবী হয়ে উঠেছিলেন জীবনব্যাপী সাধনায়। ১৯৪২ সালে ১৫ বছর বয়সে চট্টগ্রাম জেলা ছাত্র কংগ্রেসে যোগদান এবং ব্রিটিশবিরোধী ভারত ছাড় আন্দোলনে যুক্ত হন। ১৯৪৫ সালে ১৮ বছর বয়সে কংগ্রেসের রাজনীতি ছেড়ে দিয়ে যুক্ত হন কমিউনিস্ট পার্টির সঙ্গে। ছাত্র ফেডারেশনের কর্মী ছিলেন তখন। সে সময় চট্টগ্রাম প্রগতি লেখক ও শিল্পী সংঘের সহকারী সম্পাদক নির্বাচিত হয়েছিলেন। সে সময় একাধিক কর্মকাণ্ডে তিনি সম্পৃক্ত হয়ে রাজনৈতিক-সামাজিক-সাংস্কৃতিক কাজ করেছেন। চট্টগ্রামের কাহারপাড়া গ্রামে ব্রিটিশ কর্তৃক নারী ধর্ষণের বিরুদ্ধে চট্টগ্রামে ব্রিটিশবিরোধী যে আন্দোলন হয়েছিল (১৯৪৫), তাতে তিনি প্রত্যক্ষ অংশ নিয়েছিলেন। ১৯৪৬ সালে চট্টগ্রাম অস্ত্রাগার লুণ্ঠনের বীর বিপ্লবীরা কারামুক্ত হলে তাঁদের নিয়ে গঠিত দাঙ্গাবিরোধী শান্তি কমিটির কর্মকাণ্ডে যুক্ত হন তিনি।
তাঁর লেখা বিপ্লব পুস্তিকা ব্রিটিশ সরকার বাজেয়াপ্ত করেছিল ১৯৪৬ সালে। তখন তাঁর বয়স মাত্র ১৯ বছর। সে বছর চট্টগ্রামে প্রথম নজরুলজয়ন্তী উদ্যাপনের জন্য গঠিত কমিটির সভাপতি অধ্যাপক আবুল ফজলের নেতৃত্বে তিনি কাজ করেছেন কমিটির সম্পাদক হিসেবে। ১৯৪৭ সালে তাঁর সম্পাদনায় প্রকাশিত হয় সীমান্ত পত্রিকা। ১৯৪৮ সালে চট্টগ্রামে হালদা নদীর কাছে কৃষক আন্দোলনে যুক্ত ছিলেন। নাটক করা, নাট্যসংগঠন গড়ে তোলার কর্মকাণ্ডে যুক্ত হন ১৯৪৮ সাল থেকে। ১৯৪৯ সালে কলকাতায় অনুষ্ঠিত বিশ্বশান্তি সম্মেলনে যোগ দিয়ে তিন দিনের জন্য বন্দিত্ব বরণ করতে বাধ্য হয়েছিলেন।
পাকিস্তানের মূলনীতি কমিটির রিপোর্ট-বিরোধী কমিটির যুগ্ম আহ্বায়ক হিসেবে সক্রিয় ছিলেন। চট্টগ্রাম জেলা রাষ্ট্রভাষা সংগ্রাম পরিষদের আহ্বায়ক ছিলেন ১৯৫২ সালে। ১৯৪৮ থেকে ১৯৫৬ সাল পর্যন্ত রাষ্ট্রভাষা আন্দোলনে যুক্ত ছিলেন তিনি। সে সময় ভাষাশহীদদের স্মরণে কবিতা রচনা করেন ‘কাঁদতে আসিনি ফাঁসির দাবী নিয়ে এসেছি’ শিরোনামে। পাকিস্তান সরকার কবিতাটি বাজেয়াপ্ত করেছিল এবং কবির নামে গ্রেপ্তারি পরোয়ানা জারি করেছিল।
রাজনৈতিক গণতন্ত্রী দলের কেন্দ্রীয় কমিটির সদস্য (১৯৫৩), যুক্তফ্রন্টকে জয়যুক্ত করার জন্য চট্টগ্রামে গঠিত কর্মী-শিবিরের আহ্বায়ক (১৯৫৪) ছিলেন। রাজনৈতিক কারণে আত্মগোপন (১৯৫৪-১৯৫৫), চট্টগ্রাম যুবলীগের সভাপতি (১৯৫৫), ১৯৫৮ সালে আইয়ুব খানের সামরিক শাসন জারির সময় আত্মগোপন, চট্টগ্রামে দাঙ্গাবিরোধী প্রতিরোধ আন্দোলনে যুক্ত হন (১৯৬৪), ১৯৬৫ সালে রাজনৈতিক কারণে পুনরায় আত্মগোপন, ১৯৬৫-৬৬ সালে কমিউনিস্ট পার্টির চীন-মস্কো বিরোধের কারণে রাজনীতি থেকে সরে যান। ১৯৭১ সালে মুক্তিযুদ্ধের সময় চট্টগ্রামে থেকে সক্রিয়ভাবে মুক্তিযুদ্ধের কাজ করেছেন। চট্টগ্রামে স্বাধীনতা পত্রিকার সম্পাদকমণ্ডলীর সভাপতি ছিলেন ১৯৭২-১৯৮২ সাল পর্যন্ত। ১৯৯০-এর দশকে ক্রান্তি শিল্পীগোষ্ঠীর সভাপতি ছিলেন প্রায় আট বছর। সংবর্ধনা ও পদকে ভূষিত হয়েছেন, সম্মানিত হয়েছেন। বাংলা একাডেমীর ফেলোশিপ (১৯৮৬), মুক্তিযুদ্ধ জাতীয় পুরস্কার (২০০৫), ভাষা আন্দোলন জাতীয় পুরস্কার (২০০৬) ইত্যাদি বহু পুরস্কারে তিনি ভূষিত হয়েছেন। তাঁর প্রকাশিত বইয়ের সংখ্যা ১৬টি।
নানা চড়াই-উতরাইয়ের মধ্য দিয়ে বাল্যকালে বিমর্ষতার বিরুদ্ধে তীব্র লড়াই করে তিনি জীবনের শীর্ষে দাঁড়িয়ে আমাদের বর্তমান ও ভবিষ্যৎ প্রজন্মের জন্য রেখে গেছেন এই শিক্ষা যে, অচলায়তন ভেঙে সমাজ-দেশ এগিয়ে যাবে সবার দৃঢ়চেতা অংশগ্রহণের মাধ্যমে। মাহবুব উল আলম চৌধুরীর অসামান্য জীবনের ও কর্মকাণ্ডের প্রতি জানাচ্ছি শ্রদ্ধা।
সংক্ষেপিত
মালেকা বেগম: প্রাবন্ধিক, গবেষক
বেতিয়ারা যুদ্ধের গৌরবগাথা:
একাত্তরের ১১ নভেম্বর আমাদের মুক্তিযুদ্ধের সুমহান গৌরবগাথায় যুক্ত হয়েছিল একটি উজ্জ্বল রত্নকণিকা। সেদিন দেশপ্রেম ও সাহসের রক্তিম আল্পনায় আত্মদানের এক অমর অধ্যায় রচিত হয়েছিল কুমিল্লার বেতিয়ারায়। কমিউনিস্ট পার্টি, ন্যাশনাল আওয়ামী পার্টি ও ছাত্র ইউনিয়ন—এই তিনটি বামপন্থী সংগঠনের যৌথ কমান্ডে পরিচালিত ‘বিশেষ গেরিলা বাহিনী’র একটি সশস্ত্র যোদ্ধাদলের সঙ্গে দখলদার পাকিস্তানি বাহিনীর এক তুমুল যুদ্ধ হয়েছিল। কয়েক ঘণ্টা ধরে চলা অনেকটাই ‘হ্যান্ড টু হ্যান্ড কমব্যাট’-এর মতো মুখোমুখি সেই যুদ্ধে নয়জন গেরিলা শহীদ হয়েছিলেন। অমৃতের এই বীরসন্তানেরা সেদিন বেতিয়ারার শ্যামল মাটিতে বুকের রক্ত ঢেলে এক অমর বীরত্বপূর্ণ ইতিহাস রচনা করেছিলেন।
ন্যাপ-কমিউনিস্ট পার্টি-ছাত্র ইউনিয়নের ‘বিশেষ গেরিলা বাহিনী’কে ট্রেনিং দেওয়া হয়েছিল দীর্ঘস্থায়ী গেরিলাযুদ্ধের কলাকৌশল। ছোট ছোট গেরিলা দলে ভাগ করে আলাদাভাবে তাদের দেশের অভ্যন্তরের অপারেশন এলাকায় পাঠানো হতো। গেরিলাযুদ্ধের সাধারণ রেওয়াজ অনুসারে, কৃষকের বা পথচারীর ছদ্মবেশ ও পরিচয়ে এবং অস্ত্রপাতি ও সমর সরঞ্জাম উপযুক্ত কায়দায় ও পন্থায় নিজস্ব নাগালের মধ্যে লুকিয়ে নিয়ে দীর্ঘ পথ পাড়ি দেওয়া হতো। শুরু থেকেই এই পদ্ধতি অবলম্বন করে দেশে প্রবেশ (ইনডাকশন) অথবা দেশের ভেতরে এক স্থান থেকে দূরের কোনো স্থানে যাতায়াত করা হতো।
নভেম্বর মাসে পূর্ব রণাঙ্গনের যুদ্ধ-পরিস্থিতি উত্তপ্ত ও প্রবলভাবে সংঘাতময় হয়ে ওঠে। আগরতলা শহরেও পাকিস্তানি বোমা পড়তে শুরু করে। এ রকম অবস্থার মধ্যেই বিশেষ গেরিলা বাহিনীর দুই গ্রুপের মোট ৩০-৪০ জনের একটি অপেক্ষাকৃত বড় দলকে কুমিল্লার চৌদ্দগ্রাম থানার কোনো সুবিধাজনক স্থান দিয়ে একসঙ্গে দেশে পাঠানোর জন্য কিছুটা তড়িঘড়ি সিদ্ধান্ত নেওয়া হয়। সীমান্তের উত্তপ্ত পরিস্থিতি বিবেচনায় নিয়ে সবারই ছদ্মবেশ ধারণ করে ইনডাকশনের সনাতন পদ্ধতির কিছুটা ব্যত্যয় ঘটানো হয়। তবে ট্রুপ মুভমেন্টের কনভেনশনাল পদ্ধতিও পুরোপুরি প্রয়োগ করা হয় না। কয়েকজনের হাতে গুলিভর্তি খোলা অস্ত্র, কিন্তু অন্য সবার ক্ষেত্রে ছালায় প্যাক করা অস্ত্র-গোলাবারুদ সহযোগে সিঙ্গিল ফাইলে মুভ করার পদ্ধতি অনুসরণ করা হয়। যাওয়ার পথঘাট ও আশপাশের পরিস্থিতি আগে থেকে গেরিলা দল দ্বারা নিজস্বভাবে ‘রেকি’ (আগাম অনুসন্ধান) করে নেওয়া হয় না।
এই অবস্থার মধ্যেই ১১ নভেম্বর নিজামউদ্দিন আজাদ ও ইয়াফেজ ওসমানের নেতৃত্বে গেরিলা দলটি ‘বেইস ক্যাম্প’ থেকে প্রথমে সীমান্তবর্তী ভৈরবটিলার এক কিলোমিটার দূরের মিটিং স্পটে সমবেত হয়। ১১ নভেম্বর গভীর রাতে তারা সেখান থেকে মার্চ আউট করে। ভৈরবটিলা থেকে নেমে তারা সমতলের খেত-খামারের আইলের পথ ধরে এগোতে থাকে। গ্রামের সেই পথ ধরে কুমিল্লার চৌদ্দগ্রাম থানার বেতিয়ারা গ্রামের পাশ দিয়ে সিঅ্যান্ডবি রোড ক্রস করা হবে—এটাই ছিল পরিকল্পনা। যে স্থান দিয়ে সিঅ্যান্ডবি রোড অতিক্রম করার কথা, তার এক-দুই কিলোমিটার উত্তরেই জগন্নাথ দীঘি এলাকায় ছিল পাকিস্তানি বাহিনীর ক্যাম্প। তা ছাড়া সিঅ্যান্ডবি রোড দিয়ে হানাদার বাহিনীর সশস্ত্র মোবাইল পেট্রোল গাড়ির রুটিন যাতায়াত থাকত। গেরিলা দলের এত কথা জানা ছিল না।
ঘুটঘুটে অন্ধকারের মধ্যে সিঙ্গিল ফাইলে এগিয়ে যেতে থাকে গেরিলা দল। সবচেয়ে সামনে লোডেড স্টেনগান নিয়ে লিডার নিজামউদ্দিন আজাদ। তাঁর পরপরই অস্ত্র রেডি পজিশনে নিয়ে কয়েকজন যোদ্ধা। তাঁদের পেছনে লম্বা লাইনে প্যাকিং করা অস্ত্রের বোঝা কাঁধে নিয়ে অন্য যোদ্ধারা। অল্পক্ষণের মধ্যেই সীমান্ত রেখা অতিক্রম করে গেরিলারা বাংলাদেশের ভূখণ্ডে প্রবেশ করেন। ‘প্রফেশনাল গাইডে’র কথা অনুসারে পথ তখন নির্বিঘ্ন থাকার কথা।
রাত তখন ঠিক ১০টা ৩০ মিনিট। হঠাৎ করেই সামনে থেকে আওয়াজ—‘হ্যান্ডস আপ!’ সঙ্গে সঙ্গেই গোটা দলের ওপর শুরু হয়ে যায় বৃষ্টির মতো গুলিবর্ষণ। সামনে থাকা কমরেড আজাদ সঙ্গে সঙ্গে তাঁর স্টেনগান থেকে পাল্টা ফায়ার শুরু করেন। তাঁর স্টেনগান গর্জে ওঠার সঙ্গে সঙ্গে খোলা অস্ত্র বহনকারী অন্য গেরিলারাও তাঁদের হাতে থাকা রাইফেল ও এলএমজি থেকে ফায়ারিং শুরু করেন। শত্রুসেনাদের দিক থেকে বৃষ্টির মতো গুলির মুখে গেরিলারা লাইং পজিশনে গিয়ে অন্ধকারের মধ্যেই খেতের আইলের পেছনে বা যে যেখানে পারেন কাভার নেওয়ার চেষ্টা করতে থাকেন। এরপর আরও প্রচণ্ডভাবে গুলি আসতে থাকে তিন দিক থেকে। এই অবস্থায় কোনো রকম ‘রিট্রিট’ চিৎকার দিয়ে সবাইকে ক্রল করে পিছিয়ে আসতে বলা হয়। পেছনের সহযোদ্ধা সাথি কমরেডরা যেন নিরাপদে পিছু হটতে পারেন সে জন্য আজাদসহ অস্ত্র বহনকারীরা শেষ মুহূর্ত পর্যন্ত গুলি চালিয়ে যান। সামনের কয়েকজনও প্রাণে বেঁচে যান। রাস্তার পাশেই শহীদ হন কমরেড নিজামউদ্দিন আজাদ। সেই সঙ্গে শহীদ হন গেরিলাযোদ্ধা আওলাদ হোসেন, বশির মাস্টার, শহীদুল্লাহ সাউদ, মো. দুদু মিয়া, মো. শফিউল্লাহ, আবদুল কাইউম। এই সাতজন গেরিলাযোদ্ধা ছাড়াও শহীদ হন পার্টির নেতা ও যে এলাকায় এই গেরিলা দলের যাওয়ার কথা সেখানকার ব্যবস্থাপনার দায়িত্বপ্রাপ্ত কমরেড সিরাজুম মুনীর এবং প্রফেশনাল গাইড আবদুল কাদের। এলাকাবাসীর কাছ থেকে পরে জানা গেছে যে তারা গুলির আওয়াজের মধ্যেই স্লোগান শুনতে পেয়েছে—‘জয় বাংলা, জয় সমাজতন্ত্র, দুনিয়ার মজদুর এক হও।’ বেতিয়ারা যুদ্ধের বীর শহীদদের কণ্ঠ থেকে এগুলোই ছিল শেষ আওয়াজ।
মুজাহিদুল ইসলাম সেলিম
সাধারণ সম্পাদক, বাংলাদেশের কমিউনিস্ট পার্টি (সিপিবি)।
হুমায়ূন আহমেদের জন্মদিনে:
গত এপ্রিল মাসের কোনো এক শনিবার। নেত্রকোনার একটি প্রত্যন্ত গ্রাম। হুমায়ূন ভাইয়ের অনুরোধে আমরা কয়েকজন যাচ্ছি তাঁর সেই গ্রামের বাড়িতে। ঢাকা থেকে যাত্রা শুরু, যেতে যেতে মনে হচ্ছিল, পথ বুঝি আর ফুরায় না। ঢাকা-ময়মনসিংহ-নেত্রকোনার তথাকথিত মহাসড়ক! মাননীয় যোগাযোগমন্ত্রী না বুঝলেও আমরা সেদিন হাড়ে হাড়ে বুঝেছিলাম রাস্তা খারাপের ধরন কত প্রকার ও কী কী! কিন্তু তবুও গন্তব্যে তো পৌঁছাতে হবে। মধ্যদুপুরে মনে হলো, কাছাকাছি পৌঁছে গেছি—অবারিত সবুজের প্রান্ত ছুঁয়ে দেখা যাচ্ছে সেই গ্রামটি, যার নাম কুতুবপুর। নেত্রকোনার কেন্দুয়া উপজেলায় প্রখ্যাত কথাসাহিত্যিক হুমায়ূন আহমেদের পৈতৃক নিবাস। রত্নগর্ভা জননী আয়েশা বেগমের প্রাতঃস্মরণীয় স্বামী শহীদ ফয়জুর রহমান আহমেদের জন্মস্থান। শুধু এই শহীদ মুক্তিযোদ্ধার স্মৃতিতেই ভাস্বর হতে পারত এই গ্রামটি; কিন্তু রত্নগর্ভা জননীর সন্তান হুমায়ূন আহমেদ, মুহম্মদ জাফর ইকবাল আর আহসান হাবীবের পৈতৃক নিবাস এই গ্রামটি তো তাঁদের ঔজ্জ্বল্যেও দেদীপ্যমান হয়ে আছে। তাই এই শহীদ জন্মভূমি দেখার শখ ছিল অনেক দিনের, কিন্তু সুযোগ হয়ে ওঠেনি এর আগে। কাছাকাছি পৌঁছে চোখে পড়ল লাল টালির একটি সুদৃশ্য ভবন—সামনের খোলা মাঠটি লোকে লোকারণ্য, মাঝে বেশ বড় একটি প্যান্ডেলও দেখা যাচ্ছে। আরেকটু কাছাকাছি পৌঁছাতেই পুলকিত বিস্ময়ে আবিষ্কার করলাম লাল টালির ঘরটি একটি স্কুল ভবন—হুমায়ূন আহমেদের সম্পূর্ণ নিজস্ব অর্থায়নে তৈরি ‘শহীদ স্মৃতি বিদ্যাপীঠ’! কিন্তু বিস্মিত হওয়ার যে আরও অনেক কিছু বাকি তা স্বপ্নেও ভাবিনি। তাঁর সহধর্মিণী শাওনের ডিজাইন করা স্কুল ঘরটির প্রতিটি কক্ষ সুপ্রশস্ত, আলো-বাতাসে ভরপুর। লাইব্রেরিও আছে, আছে মুক্তিসংগ্রামের অসংখ্য ছবি। শিক্ষকেরা স্বল্প পারিশ্রমিকে কাজ করলেও নিবেদিতপ্রাণ। শিক্ষার্থীরা এ অঞ্চলের এই একটি মাত্র হাইস্কুলে পড়ার সুযোগ পেয়ে উচ্ছ্বসিত। গ্রামের মুরব্বিরা এই মাটির সন্তান হুমায়ূন আহমেদের জন্য গর্বিত।
পেশাগত দায়িত্ব পালনের সুবাদে বাংলাদেশের গ্রামে-গঞ্জে, প্রত্যন্ত অঞ্চলে বহু শিক্ষাপ্রতিষ্ঠান দেখার সুযোগ পেয়েছি, কিন্তু স্বপ্নের মতো এ রকম একটি স্কুল দেখে মনে হলো, এমন আরও অনেক হুমায়ূন আহমেদকে আমাদের বড় প্রয়োজন; যাঁরা নিজের কর্ম দিয়ে, লেখালেখি করে খ্যাতির শীর্ষে শুধু অবস্থান নেবেন না, মাটিতে নেমে সেই মাটির ঋণ পরিশোধ করবেন। বেঁচে থাকুন হুমায়ূন আহমেদ—আরও বহু বছর, মানুষের হূদয়ে—শুধু কথামালা বা গল্প-উপন্যাসের মাধুরী দিয়ে নয়, কল্যাণকর কর্ম দিয়ে চিরস্থায়ী আসনে—এ দেশের মানুষের অন্তরের অন্তস্তলে।
শ্রদ্ধায় মাথাটা আরও নত হয়ে গেল, যখন আবিষ্কার করলাম হুমায়ূন ভাই স্কুলটির নামকরণ করতে তাঁর শহীদ পিতার কথাই শুধু মনে রাখেননি, বিনম্র শ্রদ্ধায় স্মরণে রেখেছেন এ অঞ্চলের সব শহীদ সূর্যসন্তানকে। শহীদ স্মৃতি বিদ্যাপীঠ তাই হয়ে উঠেছে মুক্তিসংগ্রামের এক অবিস্মরণীয় স্মৃতিফলক। একটি শহীদ মিনারও মাথা উঁচু করে দাঁড়িয়ে আছে স্কুল প্রাঙ্গণে—এলাকার শহীদদের খোদাই করা নাম বক্ষে ধারণ করে। শিক্ষা মানুষকে সমৃদ্ধ করে, তার জ্ঞানের ভান্ডারকে প্রসারিত করে, কিন্তু সেই শিক্ষার সঙ্গে যখন যুক্ত হয় একটি মননশীল পরিবারের মুক্তিসংগ্রামের ঐতিহ্য, জনপ্রিয়তার সঙ্গে যুক্ত হয় মেধা ও মানবিকতার স্পর্শ, তখন সেই মেলবন্ধনে তৈরি হয় শহীদ স্মৃতি বিদ্যাপীঠের মতো শিক্ষাঙ্গন, আলোকিত মানবসন্তান তৈরির পীঠস্থান। হুমায়ূন আহমেদ এ কাজটি করেছেন—শুভ জন্মদিনে আজ তাঁকে জানাই অভিবাদন।
আমাদের সমাজ আজ এক সর্বগ্রাসী অস্থিরতায় আক্রান্ত। মূল্যস্ফীতির বেড়াজালে অসহায় মানুষ, বৈশ্বিক মন্দায় প্রভাবিত আজ দেশের অর্থনীতি, সন্ত্রাস, মাদক ও মূল্যবোধের অবক্ষয়ে এখন দিশেহারা দুর্বার তারুণ্য। আকাশ সংস্কৃতির আগ্রাসনে বাংলার চিরায়ত সংস্কৃতির দুর্দশার সঙ্গে সাম্প্রতিককালে যুক্ত হয়েছে ধর্মীয় মৌলবাদের আস্ফাালন। তদুপরি মড়ার উপর খাঁড়ার ঘায়ের মতো আমাদের রাজনৈতিক নেতৃত্বের অনাকাঙ্ক্ষিত কলহ-বিবাদ এ দেশের মানুষকে যখন হতাশাগ্রস্ত করে তোলে, তখন হুমায়ূন আহমেদের শহীদ স্মৃতি বিদ্যাপীঠ মেঘের আড়ালে আলোকরেখা তো বটেই।
নন্দিত নরকে-এর নন্দিত কথাসাহিত্যিক আজ ক্যানসারে আক্রান্ত। কঠিন ব্যাধি, সন্দেহ নেই; কিন্তু আমরা তো অপেক্ষা করে আছি জ্যোৎস্না ও জননীর গল্প-এর মতো আরও অনেক কালজয়ী উপন্যাস আমাদের উপহার দেবেন তিনি। এ দেশের লাখ লাখ তরুণ, যারা হুমায়ূন আহমেদের লেখার জন্য প্রতীক্ষা করে থাকে, তাদেরকে নিশ্চয়ই সৃষ্টিকর্তা বঞ্চিত করবেন না। কুতুবপুর গ্রামের অসংখ্য শিশু, যারা শহীদ স্মৃতি বিদ্যাপীঠে পড়ার সুযোগ পাওয়ার অপেক্ষা করে আছে, তারাই বা কেন হুমায়ূন আহমেদের বদান্যতা থেকে বঞ্চিত হবে। তাই হুমায়ূন ভাইয়ের ৬৩তম এই জন্মদিনে প্রার্থনা করি, সৃষ্টিকর্তা যেন প্রসন্ন হন, লাখ লাখ শুভানুধ্যায়ীর শুভকামনা যেন তাঁকে আরোগ্য করে তোলে, তাঁর প্রিয় জন্মভূমিতে সুস্থ শরীরে তাঁকে ফিরিয়ে আনে।
পারিবারিক প্রয়োজনে সম্প্রতি নিউইয়র্ক গিয়েছিলাম। চিকিৎসাধীন হুমায়ূন আহমেদকে দেখে এলাম। ক্লান্ত মনে হয়েছে তাঁকে, মানসিকভাবে ভেঙে না পড়লেও অনিশ্চিত ভবিষ্যৎ নিয়ে চিন্তিত ছিলেন তিনি। শাওনের চেহারায় আশঙ্কার ছায়া—তাঁর মুখের দিকে তাকানো যায় না। ঢাকায় বসে হুমায়ূন ভাইয়ের মা বিনিদ্র রজনী যাপন করছেন—মায়ের প্রার্থনা নিশ্চয়ই সৃষ্টিকর্তা শুনবেন। তাঁর সন্তান, পরিবার-পরিজনেরাও তাঁর পথ চেয়ে বসে আছেন। আমরাও আজ তাঁর জন্মদিনে লাখ লাখ শুভানুধ্যায়ীর সঙ্গে প্রার্থনা করছি, তাঁর লেখনী আরও বহু বছর এ দেশের মানুষকে আনন্দ দিক, তাঁর সব শুভকাজ আরও বিস্তৃত হোক, তারুণ্য আর জীবনের জয়গানে বারবার মুখরিত হোক তাঁর প্রিয় শহীদ স্মৃতি বিদ্যাপীঠ। প্রথম আলোয় প্রকাশিত নিউইয়র্ক থেকে পাঠানো তাঁর লেখায় বর্ণিত হাসপাতালে তাঁর কাছে আসা কোনো এক দর্শনার্থীর অসংলগ্ন বক্তব্য, ‘আই ওয়ান্ট ইউ টু ডাই’ কথাটা এ দেশের মানুষ নেয়নি। হুমায়ূন ভাই, তাদের হয়ে বলছি, ‘উই ডোন্ট ওয়ান্ট ইউ টু ডাই। সুস্থ হয়ে উঠুন আপনি, শুভ হোক আপনার পথচলা।
রাশেদা কে চৌধুরী
নির্বাহী পরিচালক, গণসাক্ষরতা অভিযান।
স্টিভ জবস, এক ঝরে পড়া তরুণের বিদায়!:
নিজের মুখে জীবনের গল্প বলেছিলেন স্টিভ জবস। কদিন আগেও শুনছিলাম তাঁর সেই গল্প; অ্যাপল থেকে তাঁর বিদায়ের পর মনটা খারাপ হয়েছিল অনেকের মতো আমারও। গোটা বিশ্বের জন্য স্টিভ যা করে গেছেন, যেভাবে বদলে দিয়েছেন মানুষের জীবন, সেটা ভাবলে ওর প্রতি শ্রদ্ধায় মাথা নত হয়ে আসে। ২০০৫ সালে বিশ্বখ্যাত বিশ্ববিদ্যালয় স্ট্যানফোর্ড স্টিভ জবসকে আমন্ত্রণ জানায় তাদের সমাবর্তনে মূল ভাষণ দেওয়ার জন্য। সেই ভাষণ আমি ইউটিউব থেকে শুনছিলাম আবারও। জীবন, নিয়তি আর কর্মে বিশ্বাস করার কথা বলেছিলেন স্টিভ।
প্যানক্রিয়াস ক্যানসারের সঙ্গে দীর্ঘ লড়াই ছিল তাঁর। কীভাবে স্টিভ গড়েছেন তাঁর অ্যাপল সাম্রাজ্য, জীবনের বাঁকে-বাঁকে কীভাবে পাশে দাঁড়িয়েছেন প্রিয়তমা স্ত্রী লরেন্স সেসব দিনের কথা, আর জীবনকে দেখার এক অনন্য বর্ণনা শুনি স্টিভের ভাষণে। অনেকেই বলছেন, গোটা বিশ্বকে বদলে দিয়েছেন জবস। কিন্তু তাঁর নিজের কী মূল্যায়ন? অবিবাহিত এক মায়ের গর্ভে আসা স্টিভ, জন্মের পর দত্তক হয়ে গেলেন খেটে খাওয়া নিম্নবিত্ত এক দম্পতির কোলে। গর্ভধারিণীর শর্ত ছিল কেবল বড় হলে এই ছেলেকে কলেজে পড়াতে হবে। কলেজে স্টিভ গিয়েছিলেন ঠিকই। কিন্তু গতানুগতিক সেই জীবন আর শ্রেণীকক্ষের পড়াশোনা তাঁর ভালো লাগেনি। কলেজ থেকে ঝরে পড়া স্টিভ পরবর্তী জীবনে হন বিশ্বখ্যাত কোম্পানি অ্যাপলের সিইও। তবে সে এক দীর্ঘ পথ।
স্টিভ জবসের সংগ্রামী জীবনের গল্প শুনে অবাক না হয়ে পারা যায় না। একজন মানুষকে মৃত্যুর আগে কী করে বাঁচতে হয়—সেই কথাই স্টিভ নতুন প্রজন্মের ছেলেমেয়েদের বলার চেষ্টা করেছেন বারবার। শিক্ষাজীবনে আনুষ্ঠানিক স্নাতক ডিগ্রি নেওয়া হয়নি তাঁর। ছয় মাসের মতো যুক্তরাষ্ট্রের রিড কলেজে পড়ার পর বেরিয়ে আসেন স্বেচ্ছায়; তাই নিজের বিবেচনায় তিনি সব সময় একজন ড্রপ-আউট। কলেজ হোস্টেলে নিজের রুম না থাকায় বন্ধুদের রুমের মেঝেতে ঘুমাতেন স্টিভ। কোকের বোতল ফেরত দিয়ে পাওয়া পাঁচ সেন্ট দিয়ে ফের খাবার কেনার অভিজ্ঞতা ছিল প্রায় দিনের। এক বেলা ভালো খাবারের জন্য সপ্তাহে প্রতি রোববার সাত মাইল হেঁটে হরিকৃষ্ণের মন্দিরে যেতেন তিনি।
কিন্তু এসবই ছিল জীবনের মূল্যবান সঞ্চয়। ড্রপ-আউট হলেও রিড কলেজের নিয়মিত কোর্স ছেড়ে স্টিভ বেছে নেন ক্যালিগ্রাফির ক্লাস, সেখানে টাইপোগ্রাফিকে কী করে আরও অসাধারণ করে তোলা যায়, সেই ক্লাসগুলো স্টিভের কাছে আকর্ষণীয় মনে হতে থাকে। সেই জ্ঞানই তার ১০ বছর পরে কাজে লেগে যায় ম্যাকিন্টোশ কম্পিউটার ডিজাইনে। স্টিভ জবসের ভাষায়, সেটাই ছিল ম্যাক কম্পিউটারে প্রথম অসাধারণ টাইপোগ্রাফির সূচনা। আজকের অবস্থানে দাঁড়িয়ে আগামী দিনের যোগসূত্র রচনা কঠিন। কিন্তু আজকের অবস্থানে থেকে ১০ বছর অতীতের কোনো ঘটনার সঙ্গে যোগসূত্র রচনা খুব কঠিন কাজ নয়। তিনি এই গল্পের নাম দিলেন কানেকটিং ডটস।
মাত্র ২০ বছর বয়সে, এক বন্ধুকে সঙ্গে নিয়ে, বাড়ির গ্যারেজে বসে যে ম্যাক কম্পিউটারের ডিজাইন করেন স্টিভ, তার ১০ বছরের মাথায় সেই উদ্যোগই পরিণত হয় দুই বিলিয়ন ডলারের অ্যাপল কোম্পানি আর চার হাজার কর্মীর জীবিকার ক্ষেত্র। ৩০ বছর বয়সে স্টিভ বাজারে ছাড়েন তাঁর অসাধারণ সৃষ্টি ম্যাকিন্টোশ। সেই বছরই অ্যাপল থেকে স্টিভকে বের করে দেওয়া হয়। যে কোম্পানি তিনি নিজের হাতে গড়েন, সেখান থেকে তাঁকেই বের করে দেওয়া, কেবল বিপর্যয়ই নয়, স্বপ্ন ভেঙে চুরমার হয়ে যাওয়া আরেক গল্পের সূচনা।
স্টিভ যখন কী করবেন বুঝে উঠতে পারছিলেন না, তখন তাঁর মনে হলো, উদ্যোক্তা হওয়ার সম্ভাবনায় যে প্রজন্ম তাঁর হাতে তুলে দিয়েছিল সামনে এগিয়ে চলার ব্যাটন, তাদের হতাশ করে ব্যাটনটি তিনি মাটিতে ফেলে দিয়েছেন। কাজটি ঠিক নয় বুঝতে পেরে আবারও এগিয়ে চলেন স্টিভ জবস। তাঁর মনে হলো অ্যাপল থেকে তাঁর বিদায় জীবনের বড় বাঁক পরিবর্তন। তিনি আবার নতুন করে শুরু করার মন্ত্র পেলেন। পরের পাঁচ বছরে স্টিভ নেক্সট এবং পিক্সার নামের দুটি নতুন কোম্পানি গড়লেন; ঠিক এই সময়ে প্রেমে পড়লেন লরেন্স নামের এক অসাধারণ নারীর। বিশ্বের প্রথম কম্পিউটার অ্যানিমেটেড ফিচার চলচ্চিত্র ‘টয় স্টোরি’ তৈরি করল পিক্সার। আর ঠিক এই সময়ে অ্যাপল কিনে নিল নেক্সট—স্টিভ নাটকীয়ভাবে আবারও ফিরে এলেন অ্যাপলে। নেক্সটে যে প্রযুক্তি স্টিভ ও তাঁর টিম উদ্ভাবন করেন, সেটিই পরবর্তী সময়ে চলে আসে অ্যাপলের প্রাণকেন্দ্রে, যাকে তাঁরা বলছেন অ্যাপল রেনেসাঁ। স্টিভ জীবনের এই বাঁকগুলোকে অনিবার্য মনে করে এগিয়ে চলেন নিজের গন্তব্যে। তিনি মনে করেছিলেন, অ্যাপল থেকে তাঁকে সেদিন জোর করে বের করে না দিলে হয়তো আজকের ‘এই তিনি’ কোনো দিনই হয়ে উঠতে পারতেন না।
স্টিভের শেষ গল্পটি ছিল মৃত্যু নিয়ে। জীবনের প্রতিটি দিনকে যদি শেষ দিন মনে করা হয়, তবে একদিন না একদিন সেটি সত্যি হয়ে আসবেই। ১৭ বছর বয়স থেকে পরবর্তী প্রায় ৪০ বছর ধরে স্টিভ সেই প্রশ্নের মুখোমুখি করেছেন নিজেকে। প্রতিটি দিন ভোরে আয়নার সামনে দাঁড়িয়ে স্টিভ নিজেকে জিজ্ঞেস করেন, ‘আজকের দিনটিই যদি জীবনের শেষ দিন হয়, তাহলে আমি আজ যেটি করছি, সেই কাজটিই কি সেদিনও করতে চাইতাম? ঠিক যখনই এর উত্তর আসে “না” তখনই আমি বুঝতে পারি আমার কোথাও না কোথাও পরিবর্তন দরকার।’
২০০৪ সালে স্টিভ জবস ক্যানসারে আক্রান্ত হওয়ার কথা জানতে পারেন। প্যানক্রিয়াস ক্যানসার সম্পর্কে কোনো ধারণা ছিল না তাঁর। কিন্তু চিকিৎসকেরা তাঁকে জানিয়ে দেন, সর্বোচ্চ ছয় মাস তাঁর আয়ু। সবকিছু গুছিয়ে নিতে হবে এবং মৃত্যুর জন্য প্রস্তুত হতে হবে তাঁকে। সেদিনই চিকিৎসকেরা দ্বিতীয়বারের মতো স্টিভের বায়োপসি এবং এন্ডোসকপি করে দেখেন তাঁর টিউমারে এমন কিছু বিরল সেল আছে, যা সার্জারির মাধ্যমে অপসারণ করা সম্ভব এবং হলোও তাই। ২০০৫ সালে স্টিভ বলেছিলেন: তিনি ভালো আছেন। আরও কয়েক দশকজুড়ে, তাঁর আশা ছিল, তিনি মানুষের সেবা দিতে পারবেন। সে আর হলো না।
স্টিভের মতে, জীবনের সবচেয়ে বড় এবং একক উদ্ভাবন হলো মৃত্যু। মৃত্যু পুরোনোকে বিদায় দিয়ে নতুনকে স্বাগত জানায়। নিজের কথারই বারবার প্রমাণ দিয়ে গেলেন অ্যাপলের সহ-প্রতিষ্ঠাতা স্টিভ জবস। গুডবাই স্টিভ।
জহিরুল আলম: সাংবাদিক।
শেষ শিখাটি নিভে গেল:
পঞ্চাশের দশকে চট্টগ্রামে একটি সাংস্কৃতিক জাগরণের সূচনা হয়েছিল। এর মূল সংগঠক ছিলেন কবি মাহবুব উল আলম চৌধুরী, যিনি পরিণত বয়সে এসে একুশের প্রথম কবিতার লেখক খ্যাতি পেয়েছিলেন। এই কর্মযজ্ঞে অভিভাবকের ভূমিকা পালন করেছেন সাহিত্যিক আবুল ফজল। প্রেরণা দিয়ে এতে গতিবেগ সঞ্চার করেছিলেন শিল্পী কলিম শরাফী। সংগীতগুণী অচিন্ত্য চক্রবর্তী, মলয় ঘোষ দস্তিদার, হরিপ্রসন্ন পাল প্রমুখ একে সচল রেখেছিলেন এবং সমৃদ্ধ করেছেন। তখনকার কলেজছাত্র ও নাট্যশিল্পী মাহবুব হাসান এই জাগরণের একজন সৈনিক ছিলেন। তাঁর মৃত্যুতে সেই জাগরণের শেষ শিখাটি নিভে গেল।
১৯৫১ সালে চট্টগ্রামে আয়োজিত হয় সাংস্কৃতিক সম্মেলন। এতে প্রবীণ গবেষক আবদুল করিম সাহিত্যবিশারদ মূল সভাপতির ভাষণে দ্বিজাতিতত্ত্বের ভ্রান্ত ধর্মান্ধ চেতনা থেকে বেরিয়ে অসাম্প্রদায়িক সংস্কৃতিচেতনা ধারণ করে বাঙালিকে জাগার ও এগোবার আহ্বান জানান। এ থেকেই শুরু হলো দ্বিজাতিতত্ত্বভিত্তিক প্রতিক্রিয়াশীল পাকিস্তানি রাজনীতি থেকে বেরিয়ে এসে বাঙালির চিরায়ত অসাম্প্রদায়িক মানবিক চেতনায় ঘুরে দাঁড়ানোর প্রক্রিয়া। চট্টগ্রামের পর ১৯৫৩ সালে কুমিল্লায়, পরের বছর ঢাকায়, ১৯৫৭ সালে মওলানা ভাসানীর উদ্যোগে কাগমারীতে বড় আকারের সাংস্কৃতিক সম্মেলন এবং ১৯৬১ সালে সামরিক শাসনের রক্তচক্ষু উপেক্ষা করে ঢাকা-চট্টগ্রামে সাড়ম্বরে রবীন্দ্র জন্মশতবার্ষিকী উদ্যাপনের মধ্য দিয়ে বাঙালির আত্ম-আবিষ্কারের ধারাটি জোরদার হয়। মাহবুব হাসান বরাবর এই ধারার বর্তিকা ও পতাকাবাহী সৈনিকের ভূমিকা পালন করে গেছেন।
মাহবুব হাসান চট্টগ্রামের মানুষ নন, তাঁরা যশোরের মানুষ। তাঁর পিতামহ বিখ্যাত মুসলিম চিন্তাবিদ মুন্সী মেহেরুল্লাহর খ্যাতি কালের উজান বেয়ে এখনো টিকে আছে। বাবা মোহাম্মদ মোহসিন ছিলেন ডেপুটি ম্যাজিস্ট্রেট। আর বাবার বদলির চাকরির সূত্রে মাহবুব হাসান জন্মের পর অর্থাৎ ১৯৩০ থেকে ১৯৪৯ পর্যন্ত উত্তর ও পূর্ববঙ্গের নানা জেলা শহরে কাটিয়েছেন। সিরাজগঞ্জে তাঁর স্কুলজীবন শুরু, আর ’৪৭ সালে ফেনী থেকে প্রবেশিকা পরীক্ষা পাস করেন। ১৯৪৯ সালে চট্টগ্রামে এলেন, বাবাও অবসর নিয়ে এখানে স্থায়ী বাসিন্দা হলেন। আর মাহবুব হাসান সেই থেকে চট্টগ্রামবাসী। দীর্ঘ ৬২ বছরের বসবাসে তিনি এই শহরের সাংস্কৃতিক অঙ্গনের তরুণ কর্মী থেকে বর্ষীয়ান অভিভাবকে পরিণত হয়েছিলেন।
মাহবুব ভাই মূলত ছিলেন নাট্যশিল্পী, মঞ্চনাটকের সফল অভিনেতা। সে আমলে শিক্ষিত পরিবারে অভিনয়কে সুনজরে দেখা হতো না। ফলে জীবনের মূল যে কর্মক্ষেত্র তিনি বেছে নিয়েছিলেন, তা বজায় রাখা ছিল তাঁর জীবনসংগ্রামের প্রথম ধাপ। আর প্রথম জীবনেই যুক্ত হয়েছিলেন মাহবুব উল আলম চৌধুরী, কলিম শরাফীদের মতো বাম চিন্তার প্রগতিশীল সংগঠকদের সঙ্গে। তাঁরা ছিলেন প্রান্তিক নবনাট্য সংঘের সদস্য। এটি বিখ্যাত ভারতীয় গণনাট্য সংঘের আদলে ও আদর্শে গড়ে উঠেছিল। চট্টগ্রাম থেকে গান ও নাটকের বিরাট দল নিয়ে তাঁরা জয় করেছিলেন কুমিল্লা, ঢাকা ও কাগমারী সম্মেলন। চট্টগ্রামের সংগীতশিল্পী ও নাট্যকর্মীদের নাম সে সময় দেশের প্রগতিশীল মহলে মুখে মুখে ছড়িয়ে পড়েছিল।
জীবনপ্রভাতের এই দিগ্দর্শন থেকে মাহবুব ভাই আর বিচ্যুত হননি। ১৯৬৩ সাল থেকে চট্টগ্রাম বেতারের সঙ্গে যুক্ত হওয়ার পর সরাসরি সাংস্কৃতিক-রাজনৈতিক কর্মকাণ্ডে না জড়ালেও তাঁর আদর্শ ও ভাবনার জগতে কোনো পরিবর্তন আসেনি।
১৯৭১ সালে অসহযোগ আন্দোলন শুরু হলে মাহবুব ভাই ঠিকই বিক্ষুব্ধ শিল্পী-সাহিত্যিকদের সঙ্গে থাকলেন, লালদীঘির মাঠ ও প্যারেড মাঠে প্রতিবাদী নাটকে ঠিকই অংশ নিলেন। আর বাংলাদেশে যখন মঞ্চনাটক ঘিরে গ্রুপ থিয়েটার আন্দোলনের ঢেউ চট্টগ্রামেও লাগে, তখন তিনি তাতেও এসে যুক্ত হন। মমতাজউদ্দীন আহমদ, জিয়া হায়দার এবং আরও দু-একজন বয়োজ্যেষ্ঠ ছাড়া মাহবুব হাসানই বয়স্ক অভিনয়শিল্পী, যিনি নবকালের নবতরঙ্গে শরিক হন। সে যোগ বয়সের সঙ্গে সঙ্গে ততটা প্রত্যক্ষ না থাকলেও, ক্রমেই দৃঢ় হয়েছে আত্মিক-আদর্শিক বন্ধনে।
সেই পঞ্চাশের দশক থেকেই এ দেশ অনেক রকম রাজনৈতিক ভাঙাগড়া, উত্থানপতন ও টানাপোড়েনের ভেতর দিয়ে গেছে। এটাও আমরা জানি, এ দেশে কোনো রাজনৈতিক আন্দোলনই সংস্কৃতি থেকে বিচ্ছিন্ন ছিল না, বরং সাংস্কৃতিক অঙ্গন থেকেই বরাবর আন্দোলনের সূচনা হয়েছে। এ দেশে সংস্কৃতিকর্মীরা হলো ভ্যানগার্ড, অগ্রসেনা। মাহবুব হাসান বরাবর একজন অগ্রসেনা, কালে কালে হয়ে ওঠেন উত্তরকালের অগ্রসেনাদের অভিভাবক।
মাহবুব হাসান দুই শতাধিক মঞ্চনাটকে অভিনয় করেছেন, শত শত বেতার নাটকে অংশ নিয়েছেন, বেতারে প্রযোজনা ও পরিচালনা করেছেন অনেক নাটক। লিখেছেন অন্তত অর্ধশত বেতার নাটক। তাঁর কণ্ঠস্বর ছিল ভরাট ও ভারী, আবৃত্তি করতেন চমৎকার।
এ কথা না বললে নয় যে আজকের কালে এসেও মাহবুব হাসান নিজের খ্যাতি-প্রতিষ্ঠা নিয়ে ভাবেননি, পাওয়া না-পাওয়া নিয়ে ক্ষোভ প্রকাশ করতে কখনো শুনিনি। অর্থবিত্তের ধান্ধা কখনো করেননি। একটু বঞ্চিত, একটু উপেক্ষিতই ছিলেন বলা যায়। মৃত্যুর পরে হলেও এই গুণী শিল্পীর সম্মানসহ সব প্রাপ্য দিতে আমরা—সরকার, সংস্কৃতিজগৎ এবং চট্টগ্রাম সিটি করপোরেশন—যেন বিলম্ব বা কার্পণ্য না করি।
মাহবুব হাসানের মৃত্যুতে সমৃদ্ধ এক ঐতিহ্যের আলো যেন নিভে গেল, উন্নত আদর্শের এক বৃক্ষ যেন হারিয়ে গেল, এই বিভ্রান্ত পথহারা সমাজের সংস্কৃতির এক অবিচল নিষ্ঠাবান অভিভাবক চলে গেলেন।
পরিণত বয়সে মৃত্যুর এই শোক হয়তো সামলে ওঠা যাবে, কিন্তু যে শূন্যতা তৈরি হলো, তা কীভাবে পূরণ হবে, সেটাই ভাবনার বিষয়।
আবুল মোমেন: কবি, প্রাবন্ধিক ও সাংবাদিক।
পাথেয় হোক এম এন লারমার পথ:
মানুষের জন্ম হলে মৃত্যু অনিবার্য। তবে এমন কিছু মানুষের জন্ম-মৃত্যু আসে, যা সামাজিক ও রাজনৈতিক পরিবর্তনে গুরুত্বপূর্ণ ভূমিকা রাখে। তেমনই একজন দূরদৃষ্টিসম্পন্ন নেতা মানবেন্দ্র নারায়ণ লারমা, যিনি এম এন লারমা নামেই বেশি পরিচিত। এম এন লারমার জন্ম ও কর্মময় জীবন পার্বত্য চট্টগ্রামের ইতিহাসে এক গুরুত্বপূর্ণ অধ্যায়। তিনি পার্বত্য চট্টগ্রামের চিরনিপীড়িত নির্যাতিত আদিবাসী মানুষকে জাগিয়ে তুলে শিক্ষা ও রাজনৈতিক অধিকার বিষয়ে সচেতন করেছিলেন। আর তাঁর মৃত্যুর যে ক্ষত, তা কোনো দিনই পূরণ হওয়ার নয়।
আজ ১০ নভেম্বর পার্বত্য চট্টগ্রাম জনসংহতি সমিতির প্রতিষ্ঠাতা সাধারণ সম্পাদক, সাবেক সাংসদ মানবেন্দ্র নারায়ণ লারমার ২৮তম মৃত্যুবার্ষিকী। পার্বত্য চট্টগ্রামের অবিসংবাদিত এই নেতা আত্মগোপনে থাকা অবস্থায় ১৯৮৩ সালের ১০ নভেম্বর দলীয় অন্তর্দ্বন্দ্বে অপর আট সহকর্মীসহ নিহত হন। পার্বত্য চট্টগ্রামের আদিবাসীরা এই দিনটিকে জুম্ম জাতীয় শোক দিবস হিসেবে পালন করে আসছে।
১৯৭৩ সালে বাংলাদেশের প্রথম জাতীয় সংসদ নির্বাচনে পার্বত্য চট্টগ্রাম উত্তরাঞ্চল আসন থেকে মানবেন্দ্র নারায়ণ লারমা সংসদ সদস্য নির্বাচিত হন। এর আগে ১৯৭০ সালে অনুষ্ঠিত পূর্ব পাকিস্তান প্রাদেশিক পরিষদ নির্বাচনেও পার্বত্য চট্টগ্রাম আসন থেকে স্বতন্ত্র প্রার্থী হিসেবে জয়লাভ করেছিলেন।
এম এন লারমা কর্মজীবনের শুরুতে শিক্ষিত ছাত্র-যুবকদের সংগঠিত করে ‘গ্রামে চলো’ স্লোগান সামনে রেখে পার্বত্য চট্টগ্রামের প্রত্যন্ত এলাকায় বিদ্যালয় প্রতিষ্ঠা ও আদিবাসীদের শিক্ষায় মনোনিবেশ করার উদ্যোগ গ্রহণের আহ্বান জানান। তিনি নিজেও ১৯৬৬ সালে খাগড়াছড়ি জেলার দীঘিনালা উচ্চবিদ্যালয়ে সহকারী শিক্ষক হিসেবে যোগদান করেন। তবে ১৯৬৯ সালে এলএলবি পাস করার পর চট্টগ্রাম বার কাউন্সিলে যোগদান করেন। প্রাদেশিক পরিষদের সদস্য নির্বাচিত হওয়ার আগ পর্যন্ত তিনি আইন পেশায় যুক্ত ছিলেন।
স্বাধীনতা-পরবর্তী সময়ে সংবিধান প্রণয়নকালে এম এন লারমা পার্বত্য চট্টগ্রামের পাহাড়ি জনগণের সাংবিধানিক স্বীকৃতি, পার্বত্য চট্টগ্রামকে বিশেষ অঞ্চলের মর্যাদা দেওয়ার দাবি এবং পাহাড়িদের বাঙালি হিসেবে জাতীয় পরিচয় নির্ধারণ করার প্রতিবাদ করেন। কিন্তু সংবিধান প্রণয়ন কমিটি তাঁর দাবি ও প্রতিবাদ অগ্রাহ্য করে। এসব দাবি আদায়ে গণতান্ত্রিক আন্দোলন গড়ে তুলতে ১৯৭২ সালের ১৫ ফেব্রুয়ারি গঠন করেন পার্বত্য চট্টগ্রাম জনসংহতি সমিতি। তিনি হন সমিতির সাধারণ সম্পাদক। পরে ১৯৭৩ সালে জনসংহতি সমিতির সভাপতির দায়িত্ব নেন। ১৯৭৫ সালে বঙ্গবন্ধু শেখ মুজিবুর রহমানের হত্যাকাণ্ডের মধ্য দিয়ে রাজনৈতিক পট পরিবর্তন ঘটলে এম এন লারমা পাহাড়ি ছাত্র-যুবকদের নিয়ে আত্মগোপনে যান। আত্মগোপন অবস্থায় নিজ দলের বিভেদপন্থী একটি অংশের হাতে এম এন লারমা নিহত হন। দাবি আদায়ে সশস্ত্র আন্দোলন গড়ে তুললেও এম এন লারমা সব সময় চেষ্টা করেছিলেন আলোচনার মাধ্যমে পার্বত্য চট্টগ্রামের সমস্যার রাজনৈতিক সমাধানের। সেই পথ ধরে ১৯৯৭ সালের ২ ডিসেম্বর সরকার ও জনসংহতি সমিতির মধ্যে সই হয় পার্বত্য চুক্তি, যা পরে পার্বত্য শান্তি চুক্তি নামে পরিচিতি পায়। পার্বত্য চুক্তির মাধ্যমে এম এন লারমার স্বপ্ন বাস্তবায়নের পথের দেখা পেলেও শাসকগোষ্ঠীর নানা ছলচাতুরীতে তা হচ্ছে না। সে কারণে পার্বত্য চট্টগ্রামের পাহাড়ি জনপদ আবার অশান্ত হয়ে ওঠার আশঙ্কা দেখা দিয়েছে।
এম এন লারমা পারিবারিক গণ্ডি থেকে গণতান্ত্রিক ভাবধারার অধিকারী। ছাত্রজীবন থেকে সমাজ, সংস্কৃতি ও ইতিহাস বিষয়ে সচেতন ছিলেন। তাঁর অনেক সহকর্মীর সঙ্গে কথা বলে জানা যায়, তিনি ছিলেন সব জীবের প্রতি সহানুভূতিশীল ও প্রকৃতিপ্রেমী। ছিলেন পরিবেশ-প্রতিবেশ সচেতন। তিনি পার্বত্য চট্টগ্রামের যে গভীর অরণ্যে আত্মগোপনে ছিলেন, তার আশপাশ এলাকা ছিল বনের পশুপাখির অভয়ারণ্য। তিনি সহকর্মীদের কোনো অবস্থাতে বন্য পশুপাখির বিরক্ত বোধ হবে এমন আচরণ করতে বারণ করতেন।
এম এন লারমা ছিলেন খুবই অধ্যবসায়ী। সব সময় থাকতেন পড়াশোনায় নিমগ্ন। এম এন লারমার সহপাঠী বাঘাইছড়ি তুলাবান এলাকার বাসিন্দা বিনয় কুমার খীসা একবার আমাকে জানিয়েছিলেন, পাকিস্তান আমলে চট্টগ্রামের পাথরঘাটার পাহাড়ি হোস্টেল থেকে যখন এম এন লারমাকে গ্রেপ্তার করা হয়, তখনো হাতে ছিল বিশ্বকবি রবীন্দ্রনাথ ঠাকুরের গীতাঞ্জলি। আর প্রয়াত সাংসদ চাইথোয়াই রোয়াজার কাছ থেকে জানতে পেরেছি, জাতীয় সংসদ সদস্য থাকাকালে এম এন লারমাকে সব সময় খুঁজে পাওয়া যেত জাতীয় সংসদ লাইব্রেরিতে।
একটি জাতিকে সচেতন করে তুলতে যে বিষয়টি সবচেয়ে বেশি জরুরি, তা হলো শিক্ষা। সেটিই প্রথম করেছিলেন এম এন লারমা। সে কারণে কাপ্তাই বাঁধ নির্মাণ-পরবর্তী সময়ে ছাত্র-যুবকদের প্রত্যন্ত গ্রামাঞ্চলে শিক্ষাপ্রতিষ্ঠান গড়ে তোলা এবং শিক্ষক হিসেবে আত্মনিয়োগ করার নির্দেশনা দিয়েছিলেন। তিনি নিজেও বেছে নিয়েছিলেন শিক্ষকতা পেশা। মূলত সেই সময় থেকে পার্বত্য চট্টগ্রামের আদিবাসীদের শিক্ষার বিস্তার শুরু হয়েছিল।
এম এন লারমা ছিলেন মহান মনের মানুষ। তিনি সবাইকে বিশ্বাস করতেন। পার্বত্য চট্টগ্রাম জনসংহতি সমিতিতে যখন অন্তঃকোন্দল শুরু হয়, তখনো তিনি কুচক্রী ও বিভেদপন্থীদের বিশ্বাস করেছিলেন। সে কারণে তিনি দলের মধ্যে ‘ক্ষমা করো ও ভুলে যাও’ নীতি প্রচার করেছিলেন। তবে মানুষের প্রতি তাঁর সেই বিশ্বাস পার্বত্য চট্টগ্রামের ইতিহাসে নিয়ে এসেছে কলঙ্কময় অধ্যায়। তাঁরই কিছু বিপথগামী সহকর্মী এই মহান নেতার মহানুভবতার সুযোগ নিয়ে তাঁকে হত্যা করেছিলেন।
হরি কিশোর চাকমা: প্রথম আলোর রাঙামাটি প্রতিনিধি।কমরেড মানবেন্দ্র নারায়ন লারমা লাল সালাম। উপরের নিবন্ধটিতে একটি তথ্যগত ভ্রান্তি আছে। মানবেন্দ্র নারায়ন লারমা শেখ মুজিবের জীবদ্দশাতেই আত্মগোপনে চলে যান এবং সিরাজ সিকদারের পূর্ব বাংলার সর্বহারা পার্টির সাথে একযোগে পাহাড়ীদের মধ্যে কাজ করতে থাকেন। (লেখক এ বিষয়ে অনুসন্ধান করলে আমার তথ্যের সত্যতা পাবেন)। তবে এটি ঠিক যে শেখ মুজিবের মৃত্যুর পর মানবেন্দ্র নারায়ন লারমা সীমান্ত অতিক্রম করে ভারতে যান এবং ভারতের আশ্রয় ও সাহায্য লাভ করেন। একই সাথে, তাঁর তীব্র ভারতবিরোধী মনোভাব এবং ভারতীয় স্বার্থ বাস্তবায়নে তাঁর অনিচ্ছাই তাঁর মৃত্যু তরান্বিত করে। যদ্দুর জানা যায় (সন্তু লারমা সত্য বললে নিশ্চিত হওয়া যাবে) যে মানবেন্দ্র নারায়ন লারমা ভারতভূমি ত্যাগ করে বাংলাদেশের পার্বত্য চট্টগ্রাম কেন্দ্রিক সংগ্রাম শুরু করার প্রস্তুতি নিচ্ছিলেন। 
বুনোফুলের বন্ধু
আমরা অনেক কিছুই ভুলে যাই। শৈশবের ফেলে আসা গ্রাম, প্রিয় নদী, সবুজ মাঠ, অলস দুপুরে ঘুঘুর ডাক, শিশিরের শব্দ, জোছনাবোনা রাত, হেমন্তের সোনালি মাঠ, শীতের বিষণ্ন বিকেল—আরও কত কী। কিন্তু কেউ কেউ এসব ভোলেন না। তাঁদেরই একজন তিনি, নওয়াজেশ আহমদ। তিনি এসবের অনেক কিছুই আমাদের জন্য ধরে রেখেছেন ছবির খাতায় কিংবা মনের পাতায়। আমরা হয়তো সেসব দিনের মতো তাঁকেও ভুলে গেছি। কিন্তু তিনি আমাদের ভুলতে চাননি। এসব করতে গিয়ে বাংলার বর্ণিল প্রকৃতির ফ্রেমে তিনিও জীবন্ত হয়ে আছেন। তবুও আমরা ভুলে যাই প্রতিনিয়ত। তাই তো গত বছর তাঁর জন্ম-মৃত্যুর দিন দুটো নিঃশব্দেই পেরিয়ে গেল। এবারও ২৪ নভেম্বর তাঁর মৃত্যুদিবসে কেউ কি তাঁকে স্মরণ করেছিল?
মনে পড়ে নগরের গাছ চেনানোর দল তরুপল্লবের প্রথম অনুষ্ঠানে তিনি এসেছিলেন রমনা বটমূলে। সেদিন অনুষ্ঠানে আরও উপস্থিত ছিলেন দুই বৃক্ষসখা অধ্যাপক দ্বিজেন শর্মা ও বিপ্রদাশ বড়ুয়া। আগামী ২ ডিসেম্বর তরুপল্লবের দশম অনুষ্ঠানের মধ্য দিয়ে গাছ দেখা, গাছ চেনা অনুষ্ঠানের চার বছর পূর্তি হবে। সামনের দিনগুলোতে এই অনুষ্ঠানে হয়তো আরও অনেকেই উপস্থিত থাকবেন, কিন্তু তাঁর শূন্যতা থেকেই যাবে।
তাঁর সঙ্গে আমার সখ্য মাত্র দুতিন বছরের। বেশি দিন তাঁর সান্নিধ্য পাইনি। একটি বই উৎসর্গ করেছিলাম তাঁকে। একবার আমরা নরসিংদী গিয়েছিলাম লটকনের বাগান দেখতে। মূল উদ্যোক্তা ছিলেন তিনি নিজেই। তাঁর পরিকল্পনা ছিল একেবারে নিখুঁত। আমরা কখন কোথায় যাব, কী করব সব একেবারে পাকাপাকি করে তবেই বের হলেন। অনিবার্য সঙ্গী ছিল তাঁর প্রিয় ক্যামেরা। লটকন নিয়ে তাঁর বাড়তি উৎসাহের একটা কারণ আছে। এ ফলের পুরুষ এবং স্ত্রী গাছ আলাদা। তিনি দেখতে চেয়েছিলেন কোন প্রক্রিয়ায় এদের পরাগায়ন হয়। কীভাবে এর ফলন আরও বাড়ানো যায় এবং দীর্ঘ সময় ধরে সংরক্ষণ করা যায়। কারণ সতেজ অবস্থায় দীর্ঘ সময় ধরে ফলের খোসার রং না বদলালে ফলটি খুব সহজেই দীর্ঘদিন সংরক্ষণ করা সম্ভব। একটি স্কুলের পাশে গাড়ি রেখে আমরা গ্রামের ছায়ামাখা পথে হাঁটতে থাকি। দুজনের ক্যামেরাই সচল। তাঁর ক্যামেরার চোখ নির্দিষ্ট লক্ষ্য ছাড়িয়ে ছড়িয়ে পড়ে গ্রামের অসংখ্য সুনিপুণ দৃশ্যে।
পারিল গ্রামের সেই ছোট্ট শিশুটি একদা রূপসী বাংলার আমন্ত্রণে বেরিয়ে পড়েন। আর ঘরে ফেরেননি। সৃষ্টির উন্মাদনায় ছুটে বেড়িয়েছেন দেশের এক প্রান্ত থেকে আরেক প্রান্তে। কখনো দেশ থেকে দেশান্তরে। একবার ঢাকা বইমেলায় ঘুরতে ঘুরতেই হঠাৎ করে চোখে পড়ে তাঁরওয়াইল্ড ফ্লাওয়ার্স অব বাংলাদেশ অ্যালবামটি। বইটি দেখে এতই মুগ্ধ হই যে পারলে তখনই কিনি। কিন্তু বাদ সাধল পকেট। পরের দিন বইটি কিনে ফেললাম। বাসায় ফিরে মোহাবিষ্টের মতো পৃষ্ঠার পর পৃষ্ঠা উল্টাতে থাকি। পাতাজুড়ে বিচিত্র রঙের বুনো ফুলের মেলা। ঝকঝকে জীবন্ত ছবি। যেন একটু বাতাসেই দুলে উঠবে। তখন মনে হয়েছিল, আহা! যদি এমন করে ছবি তুলতে পারতাম। তারপর বাংলা একাডেমীতে পেলাম তাঁর মহাবনষ্পতির পদাবলী গ্রন্থটি। কিছুদিন পর ওয়াইল্ড ফ্লাওয়ার্স অব বাংলাদেশ গ্রন্থের বাংলা সংস্করণটিও কিনে ফেলি। আলোকচিত্র অ্যালবাম ছিন্নপত্র ও ধানসিড়ি নদীটির পাশে তাঁর শ্রেষ্ঠ কাজগুলোর মধ্যে অন্যতম। অ্যালবাম দুটিতে তিনি ক্যামেরার কাব্যকে রবীন্দ্রনাথ ও জীবনানন্দের ভাবনায় রূপদান করেছেন।
জীবনের প্রতিটি মুহূর্তেই সচল থেকেছে তাঁর ক্যামেরা ও কলম। দীর্ঘদিন ধরে দৈনিক জনকণ্ঠ পত্রিকায় বনফুল নামে পুষ্পবৃক্ষ নিয়ে চমকপ্রদ গল্পগাথা আমাদের উপহার দিয়েছেন। পাশাপাশি দেশ-বিদেশের পত্রিকা-সাময়িকীতে অজস্র গবেষণা প্রবন্ধও প্রকাশিত হয়েছে। দীর্ঘ এক যুগেরও বেশি সময় চা-গবেষণায় কাজ করেছেন। বিভিন্ন সময়ে দক্ষিণ এশিয়ার কয়েকটি দেশেও পরামর্শক ও গবেষকের দায়িত্ব পালন করেছেন। বাংলাদেশ এশিয়াটিক সোসাইটিতেও আমৃত্যু সম্পৃক্ত ছিলেন।
যেকোনো গবেষণাকর্মই হিমশৈলীর চূড়ার মতো। যার সিংহভাগই দৃশ্যত চোখের আড়ালে থাকে। নওয়াজেশ আহমদ সারাটি জীবন আমাদের জন্য যে গবেষণা ও আনন্দ দানের কাজে ব্যয় করেছেন তা হিমশৈলীর চূড়ার সঙ্গেই তুলনীয়। পরিতাপের বিষয়, তাঁকে কোনো সম্মান আমরা জানাতে পারিনি, পারিনি কাজের কোনো স্বীকৃতি দিতে। আজ পর্যন্ত তাঁর এই বৃহৎ কর্মযজ্ঞের কোনো মূল্যায়নই হয়নি। এ দেশে কী অবলীলায় অযোগ্য, মেধাহীন, চাটুকারেরা বিভিন্ন জাতীয় পুরস্কার হাতিয়ে নেয়? নওয়াজেশ আহমদ সঠিক কাজটিই করেছেন। কখনো মাথা নোয়াননি। প্রকৃত সৃষ্টিশীল মানুষ কখনোই কোনো অন্যায় কাজে মাথা নোয়াতে পারেন না।
মৃত্যুর পরের দিন তাঁর মৃতদেহ রাখা হয়েছিল কেন্দ্রীয় শহীদ মিনারে। যে ফুল নিয়ে সারা জীবন কাটিয়ে দিলেন তিনি সেই ফুলে ফুলে ঢেকে গেল তাঁর কফিন। সবচেয়ে বেশি ভালো লেগেছিল আলোকচিত্রীদের শ্রদ্ধা নিবেদন। দেশের খ্যাতিমান আলোকচিত্রীরা শেষ মুহূর্তে সবাই তাঁদের প্রিয় ক্যামেরাটি রাখলেন কফিনের পাশে। শোক ও শ্রদ্ধা জানানোর অকৃত্রিম ও শ্রেষ্ঠতম উপায়। তারপর মৃতদেহ নিয়ে যাওয়া হলো তাঁর প্রিয় গ্রাম পারিল নওয়াধায়। মানুষের জীবন তো বৃত্তের মতোই; যেখান থেকে শুরু সেখানেই শেষ। তিনিও একই বিন্দুতে ফিরে গেলেন দীর্ঘ সময় পর।
২০০৯ সালের ২৪ নভেম্বর তিনি আমাদের ছেড়ে চলে যান না-ফেরার দেশে। তাঁর প্রতি বিনম্র শ্রদ্ধা ও ভালোবাসা।
মোকারম হোসেন
স্মৃতিতে সমুজ্জ্বল আবদুল্লাহ আলমুতী
আজ ৩০ নভেম্বর। কৃতী বিজ্ঞান লেখক, মনস্বী শিক্ষাবিদ এবং বিজ্ঞান ও প্রযুক্তিবিষয়ক মন্ত্রণালয়ের সাবেক সচিব ড. আবদুল্লাহ আলমুতী শরফুদ্দীনের ত্রয়োদশ মৃত্যুবার্ষিকী।
পঞ্চাশের দশকের প্রথমার্ধে রাজশাহী কলেজে পদার্থবিজ্ঞানের অধ্যাপনার মধ্য দিয়ে আবদুল্লাহ আলমুতীর কর্মজীবন শুরু। অধ্যাপনার পাট চুকিয়ে পরে তিনি অন্য সরকারি চাকরিতে যোগ দেন এবং কালক্রমে বিজ্ঞান ও প্রযুক্তিবিষয়ক মন্ত্রণালয়ের সচিব পদে অধিষ্ঠিত হন। জীবদ্দশায় ড. আলমুতী নানা শিক্ষামূলক কর্মের সঙ্গে সম্পৃক্ত ছিলেন।
মূলত পদার্থবিজ্ঞানী হলেও আলমুতী ছিলেন একজন একনিষ্ঠ গণিত অনুরাগী ব্যক্তি। ১৯৮০ সালের ৫-৭ অক্টোবর। ঢাকা বিশ্ববিদ্যালয়ে বাংলাদেশ গণিত সমিতির উদ্যোগে দ্বিতীয় গণিত সম্মেলন অনুষ্ঠিত হচ্ছে। আমি তখন জাহাঙ্গীরনগর বিশ্ববিদ্যালয়ে গণিত বিভাগে অধ্যাপনা করছি। সম্মেলনের এক অধিবেশনে সভাপতির আসন অলংকৃত করেন ড. আলমুতী। অধিবেশনের অন্যতম বক্তা হিসেবে সে সময়ই তাঁর সঙ্গে আমার প্রথম আলাপ-পরিচয়। ছিপছিপে গড়নের হাস্যোজ্জ্বল এ মানুষটি ছিলেন নিরহংকার, অমায়িক ও মিষ্টভাষী। বক্তৃতা-বিবৃতিতেও তিনি ছিলেন পারঙ্গম। দেড় দশক পেরিয়ে দেশবরেণ্য এ শিক্ষাবিদের সঙ্গে ফের আমার একটা যোগসূত্র সৃষ্টি হয়ে গেল। বাংলাদেশ গণিত সমিতির মুখপত্র গণিত পরিক্রমার সম্পাদনার কার্যভার ন্যস্ত হয়েছে আমার ওপর। এখনো এ দায়িত্বে রয়েছি। লেখার জন্য অনুরোধ জানালে ‘গণিতের আদিযুগ: প্রাচ্যের কাছে প্রতীচ্যের ঋণ’ শীর্ষক একটা লেখা পাঠিয়ে দেন তিনি। গণিত পরিক্রমার সপ্তম খণ্ডে (১৯৯৭) লেখাটি প্রকাশিত হয়েছে। মুখপত্রটির উ ৎকর্ষ সাধনে তাঁর পরামর্শ ও ভূমিকা ছিল দৃষ্টিগ্রাহ্য।
গণিত পরিক্রমা অষ্টম খণ্ডে আরেকটি লেখা প্রকাশের প্রত্যাশায় ড. আলমুতীর সঙ্গে প্রায়ই আমার যোগাযোগ হতো। মাঝেমধ্যে তাঁর ফ্রি স্কুল স্ট্রিট হাতিরপুলের বাসায়ও সাক্ষা ৎ করেছি। বলতে গেলে ১৯৯৭ সালের মার্চ থেকে দেড় বছর যতবার তাঁর সাহচর্যে গিয়েছি, অতি আন্তরিকতার সঙ্গে ও খোলামেলাভাবে তিনি কথা বলেছেন। শেষের বিশেষ তারিখটি মনে পড়ে, ২ সেপ্টেম্বর ১৯৯৮। সেদিন তাঁকে খুবই প্রসন্ন মনে হচ্ছিল। কে জানত, ওই দিনই হবে তাঁর সঙ্গে আমার শেষ সাক্ষা ৎ।
লেখার ব্যাপারে সেপ্টেম্বরের শেষের দিকে তিনি আমাকে টেলিফোন করতে বললেন। ২৫ সেপ্টেম্বর টেলিফোন করলাম। শুনলাম তিনি অসুস্থ। পত্রিকার খবরে জানলাম, ড. আবদুল্লাহ আলমুতী বারডেম হাসপাতালে ভর্তি রয়েছেন। পরে সুচিকি ৎসার জন্য তাঁকে যুক্তরাষ্ট্রে পাঠানো হয়েছে। পরবর্তী সংবাদ: আবদুল্লাহ আলমুতী ক্যানসারে আক্রান্ত। মুমূর্ষু অবস্থায় রয়েছেন। তাঁর রোগমুক্তির জন্য পরিবারের পক্ষ থেকে দেশবাসীর কাছে দোয়া কামনা করা হয়েছে। এই বিশিষ্ট বিজ্ঞানী সম্পর্কে এসব খবর পড়ে মনটা বেদনায় ভারাক্রান্ত হয়ে উঠল। নভেম্বরের প্রথম সপ্তাহে যুক্তরাষ্ট্র থেকে তাঁকে ঢাকায় ফিরিয়ে আনা হলো। ১৯৯৮ সালের ১৬ নভেম্বর বেলা একটায় তাঁর বাসায় যাই। শয্যাশায়ী ও অচেতন অবস্থায় তাঁকে একপলক দেখলাম।
১৯৯৭ সংখ্যার আমাদের মুখপত্রে প্রকাশিত প্রবন্ধটি আলমুতীর প্রথম ও শেষ লেখা। গণিতের আদিযুগ: প্রাচ্যের কাছে প্রতীচ্যের ঋণ দিয়ে তিনি আমাদের ঋণী করে গেলেন। আর কোনো দিন লেখা পাব না তাঁর কাছ থেকে। ১৯৯৮ সংখ্যার পরিক্রমায় তাঁর আরেকটি লেখা প্রকাশের আশা ত্যাগ করলাম। বরং তাঁকে নিয়েই ওই সংখ্যায় ‘একজন লেখকের তিরোধান: আমাদের শ্রদ্ধাঞ্জলি’ শিরোনামে আমি লেখা প্রকাশ করেছি।
১৯৯৮ সালের ৩০ নভেম্বর বিকেল পাঁচটা ৪০ মিনিটে ঢাকার বারডেম হাসপাতালে আলমুতী ইহলোক ত্যাগ করেন। দুরারোগ্য ব্যাধি তাঁকে ছিনিয়ে নিয়ে গেছে চিরতরে। তাঁর মৃত্যুতে দেশ একজন সুযোগ্য সন্তানকে হারাল। বিজ্ঞানের অঙ্গনে শূন্যতার সৃষ্টি হলো। আমাদের শিক্ষা, সাহিত্য ও বিজ্ঞান সাধনায় তিনি রেখেছেন অমূল্য অবদান। এর স্বীকৃতিস্বরূপ একুশে পদক, স্বাধীনতা দিবস পুরস্কার, ভারতের কলিঙ্গ পুরস্কারসহ বেশ কিছু পুরস্কারে ভূষিত হয়েছেন তিনি। জাতির জন্য এ বিজ্ঞানী রেখে গেছেন তাঁর সাধনার স্বর্ণফসল।
ত্রয়োদশ মৃত্যুবার্ষিকীতে আবদুল্লাহ আলমুতীর বিদেহী আত্মার মাগফিরাত কামনা করি। শোকার্ত পরিবার-পরিজনের প্রতি জানাই গভীর সমবেদনা। এই বড় মাপের সুন্দর মনের মানুষটিকে আমরা পরম শ্রদ্ধার সঙ্গে স্মরণ করছি। স্মরণ করছি তাঁর বর্ণাঢ্য কর্মজীবন। সর্বোপরি, আমাদের স্মৃতিতে সমুজ্জ্বল ড. আবদুল্লাহ আলমুতী শরফুদ্দীন।
এম শামসুর রহমান
সাবেক প্রফেসর, জাহাঙ্গীরনগর বিশ্ববিদ্যালয়।
রণদা প্রসাদ স্মরণ
৬ নভেম্বর রোববার ছিল উত্থান একাদশী তিথি, জ্যাঠামণির (রণদা প্রসাদ সাহার) ১১৫তম জন্মজয়ন্তী। এ উপলক্ষে প্রতিবছরের মতো এবারও রণদার পৈতৃক নিবাস টাঙ্গাইল জেলার মির্জাপুর গ্রামে তাঁর প্রতি শ্রদ্ধা জানাতে গ্রামবাসী আয়োজন করেছিল এক অনুষ্ঠানের। রণদার কথা, ভক্তিমূলক গান, বাহারি রঙের বেলুন আর শত মোমের আলোয় আলোকিত ছিল সেদিনের সেই রণদা নাটমন্দির। অনুষ্ঠানে উপস্থিত ছিলেন বিশিষ্ট শিক্ষাবিদ ও নটর ডেম কলেজের সাবেক অধ্যক্ষ ফাদার জে এস পিশাতো সিএসসি, রণদা প্রসাদ সাহার একমাত্র পৌত্র ও কুমুদিনী কল্যাণ সংস্থার বর্তমান ব্যবস্থাপনা পরিচালক রাজীব প্রসাদ সাহা, বিশিষ্ট নাট্যকার মামুনুর রশীদ। আলোচনা সভার পর ছিল সাংস্কৃতিক অনুষ্ঠান।
রণদা প্রসাদ সাহাকে দেখার সৌভাগ্য আমার হয়নি। ছোটবেলা থেকেই ঠাকুরমা-ঠাকুরদা ও পিসি-মাসির কাছে তাঁর কথা অনেক শুনে আসছি। শুনেছি তাঁর কৃতিত্বের কথা; শুনেছি তাঁর মানবসেবা ও মানবপ্রেমের কথা। কিন্তু আমাদের নতুন প্রজন্ম তাঁর কথা বা তাঁর সম্পর্কে কতটুকু জানে?
১৩০২ বঙ্গাব্দের (১৮৯৬ সালের ১৫ নভেম্বর) উত্থান একাদশী তিথিতে দানবীর রণদা প্রসাদ সাহা সাভারের অদূরে শিমুলিয়ার কাছৈড় গ্রামে মাতুলালয়ে জন্মগ্রহণ করেন। বাবার নাম দেবেন্দ্রনাথ পোদ্দার, মা কুমুদিনী দেবী। দেবেন্দ্রনাথের সন্তানদের মধ্যে রণদা প্রসাদ ছিলেন দ্বিতীয়।
রণদা প্রসাদ সাহার পৈতৃক নিবাস ছিল সাবেক ময়মনসিংহ জেলার টাঙ্গাইলের মহকুমা শহরের লাগোয়া মির্জাপুর গ্রামে। তাঁর বাবার স্থায়ী কোনো পেশা ছিল না। কখনো দলিল লেখকের কাজ, আবার কখনো লগ্নির ব্যবসাও করতেন। রণদা প্রসাদ তাঁর মাকে হারান মাত্র সাত বছর বয়সে। মায়ের স্নেহের আঁচল জড়িয়ে ধরতে না-ধরতেই মা তাঁর কাছ থেকে বিদায় নেন। অভারের সংসারে প্রসূতি মায়ের যত্ন তো দূরে থাক, উপযুক্ত আহারও সময়মতো জোটেনি। তাঁর গর্ভবতী মায়ের চিকিৎসার জন্য সারা গ্রাম খুঁজে তিনি একজন চিকিৎসকও পাননি কিংবা অর্থের অভাবেও চিকিৎসক আনতে পারেননি। প্রসবকালে অকালেই মারা যান মা কুমুদিনী দেবী। প্রসূতি মায়ের মৃত্যুদৃশ্যের নীরব দর্শক ছিলেন সাত বছরের বালক রণদা প্রসাদ। রণদা প্রসাদ তাঁর মায়ের এ মর্মান্তিক মৃত্যু মেনে নিতে পারেননি। দুস্থ মানুষের সেবা প্রতিষ্ঠান ‘কুমুদিনী’তে স্থাপন করেছিলেন মাতৃভক্তির এক অনন্য নজির।
রণদা প্রসাদ সাহা বেশিদূর লেখাপড়া করতে পারেননি। স্থানীয় নিম্ন মাধ্যমিক পাঠশালায় মাত্র তৃতীয় শ্রেণী পর্যন্ত লেখাপড়া করতে পেরেছেন। কখনো রিকশাচালক বা ফেরি করার কাজ, কখনো বা কুলির কাজ, আবার কখনো কলকাতা রেলস্টেশনে খবরের কাগজ বিক্রি করতেও সংকোচবোধ করেননি। নিজের চেষ্টাতেই তিনি বড় হয়েছেন।
১৯১৪ সালে প্রথম বিশ্বযুদ্ধ শুরু হলে বাড়ি থেকে পালিয়ে তিনি যুদ্ধে নাম লেখান এবং ‘বেঙ্গল অ্যাম্বুলেন্স কোরে’ পুরুষ নার্স হিসেবে কাজে যোগ দেন। কাজের প্রতি তিনি ছিলেন প্রতিশ্রুতিবদ্ধ। স্বীয় প্রচেষ্টায় তিনি মেসোপটেমিয়ার (ইরাক) যুদ্ধক্ষেত্রে আহত অনেক সৈনিকের প্রাণ রক্ষা করেন। এর স্বীকৃতিস্বরূপ যুদ্ধশেষে ইংল্যান্ডের হ্যাম্পটন কোর্টে সম্রাট পঞ্চম জর্জ তাঁকে ‘সোর্ড অব অনার’ পদকে সম্মানিত করেন। পরে দেশে ফেরার পর প্রবীণ যোদ্ধা হিসেবে তাঁকে রেলের টিকিট কালেক্টরের চাকরি দেওয়া হয়। ১৯৩২ সালে তিনি চাকরি ছেড়ে দেন। চাকরি-জীবনের অবসানের পর তিনি ছোট একটি কয়লার ব্যবসা শুরু করেন।
দ্বিতীয় মহাযুদ্ধের শেষ পর্যায়ে তিনি তাঁর সম্পূর্ণ ব্যবসা থেকে যে আয় হতো, তা দ্বারা পরিচালিত একটি দাতব্য ট্রাস্ট গঠন করেন। এটাই বর্তমানে ‘কুমুদিনী ওয়েলফেয়ার ট্রাস্ট’ নামে পরিচিত।
রণদা প্রসাদ শৈশবে তাঁর মাকে বিনা চিকিৎসায় ও অর্থাভাবে চলে যেতে দেখেছেন। তাই ১৯৪৪ সালে মা কুমুদিনী দেবীর নামে মির্জাপুরের লৌহজং নদের পাশে স্থাপন করেছিলেন একটি ৫০ শয্যার হাসপাতাল। আর ঠাকুরমার নামে একটি দাতব্য ডিসপেনসারি। বাংলাদেশের পল্লিগ্রামে হাজার হাজার মেয়েকে নিজ ব্যয়ে পাশ্চাত্য ধারায় লেখাপড়া শেখানোর চেষ্টা করে যে আদর্শ স্থাপন করে গেছেন, তা বিরল। ভারতেশ্বরী হোমস তাঁর উজ্জ্বল দৃষ্টান্ত।
১৯৭১ সালের ৭ মে স্বাধীনতাযুদ্ধের সময় পাকিস্তানি সেনারা জ্যাঠামণি (রণদা প্রসাদ সাহা) ও তাঁর কনিষ্ঠ ছেলে ভবানী সাহাকে নারায়ণগঞ্জের কুমুদিনী কম্পাউন্ড থেকে গ্রেপ্তার করে নিয়ে যায়। আজ পর্যন্ত তাঁদের কোনো সন্ধান মেলেনি।
রণদা প্রসাদ সাহা একটি বিশ্বাসের নাম, একটি কীর্তির নাম, একটি গৌরবের নাম। আজ তিনি নেই, কিন্তু রয়েছে তাঁর স্মৃতিবিজড়িত প্রতিষ্ঠানগুলো। মির্জাপুরের লৌহজং নদের পাড়ে রয়েছে তাঁর তৈরি একটি মন্দির, যার মেঝে শ্বেতপাথরের। প্রতিদিন যাওয়া-আসার পথে মির্জাপুর গ্রামের হিন্দুধর্মাবলম্বী হাজারও মানুষ এ মন্দিরে প্রণাম জানান।
আজ এই শুভলগ্নে জ্যাঠামণির জন্মমাসে তাঁর আত্মার প্রতি রইল গভীর শ্রদ্ধা।
শক্তি সাহা
ইতিহাসের মহানায়ক মওলানা ভাসানী
রথম আলো একবার তার বিশেষ সংখ্যা সাজিয়েছিল এ দেশের ইতিহাসের নায়কদের নিয়ে। সে প্রসঙ্গে আমার ওপর এসে পড়েছিল মওলানা ভাসানী সম্পর্কে কিছু লেখার। সেই লেখা লিখতে গিয়ে লিখেছিলাম, ‘সত্যি মওলানা ভাসানীর মতো কে আমাদের জীবনকে এভাবে প্রভাবিত করেছে—সেই ব্রিটিশ আমল থেকে পাকিস্তান পেরিয়ে বাংলাদেশের রাজনীতির গতিধারা নিয়ন্ত্রণ করেছেন, যার মধ্য দিয়ে বাঙালি জাতির আত্মপরিচয়ের দাবির প্রথম প্রকাশ ঘটেছে, যিনি এ দেশে পাকিস্তানি দ্বিজাতিতত্ত্বের সাম্প্রদায়িক রাজনীতির ইতি ঘটিয়ে অসাম্প্রদায়িক রাজনীতির গোড়াপত্তন করেছেন, স্বৈরশাসকেরা যাঁকে ভয় পেয়েছেন, যাঁর আহ্বানে গরিব মজলুম মানুষগুলো মেরুদণ্ড সোজা করে সংগ্রামের মাঠে দাঁড়িয়েছে, সেই মওলানা ভাসানী আমাদের ইতিহাসের নায়ক তো বটেই, মহানায়ক। আমার এবং এ দেশের মানুষেরও।’
কিন্তু ইতিহাস বিকৃতির যে ধারা এ দেশে এখনো বিদ্যমান, তখন আমাদের ইতিহাসের এই নায়কদের খলনায়ক বানিয়ে দেওয়া হয়। আমাদের মুক্তিযুদ্ধ ও মুক্তিযুদ্ধের মহান নায়কেরা এর থেকে বাদ পড়েননি। সে কারণে বর্তমান প্রজন্মের ছেলেমেয়েরা যখন বঙ্গবন্ধু বা মওলানা ভাসানী সম্পর্কে জানে, তখন তাঁদের খণ্ডিতভাবে জানে, বিপরীতভাবেও জানে।
ইতিহাসের এই মহানায়কদের সম্পর্কে বিপরীতভাবে জানার ক্ষেত্রে যে ব্যক্তি সবচেয়ে দুর্ভাগা তিনি হলেন মজলুম জননেতা মওলানা ভাসানী। তাঁর এই দুর্ভাগ্যের পেছনে তিনি যে রাজনীতি করতেন সেই রাজনীতি ধারণকারী সংগঠন রেখে না যেতে পারাটা অন্যতম কারণ। মওলানা ভাসানীর জীবদ্দশাতেই তাঁর হাতে গড়া সংগঠনের প্রায় বিলুপ্তি ঘটেছিল। মওলানা ভাসানীর মৃত্যুর পর তাঁর ওই বিলুপ্তপ্রায় সংগঠনে যাঁরা অবশিষ্ট ছিলেন, তাঁরা মওলানা ভাসানীর রাজনীতিকে পঁচাত্তর-পরবর্তীকালে এ দেশে প্রতিক্রিয়াশীল রাজনীতির যে পুনরুত্থান ঘটে, ক্ষমতার লোভে তার কাছে ইজারা দিয়ে দিয়েছিল। এ দেশের রাজনীতির ইতিহাসের ছাত্রদের স্মরণ আছে পঁচাত্তর-পরবর্তী মওলানা ভাসানীর অনুসারী দাবিদার ভাসানী ন্যাপকে যুক্ত করে দেওয়া হয়েছিল সামরিক নায়ক জিয়াউর রহমানের প্রথমে জাতীয়তাবাদী ফ্রন্ট ও পরে জাতীয়তাবাদী দলে। আর সেই বাংলাদেশ জাতীয়তাবাদী দল—বিএনপির কল্যাণে মওলানা ভাসানী এখন পরিচিত জনতার রাজনীতির ঠিক উল্টোভাবে। বিএনপির বাংলাদেশি জাতীয়তাবাদ যখন মওলানা ভাসানীর রাজনীতির উত্তরাধিকারের দাবি করে, তখন মওলানা ভাসানীর সারা জীবনের সাম্প্রদায়িকতা, ধর্মান্ধতা, সাম্রাজ্যবাদ বিরোধিতার রাজনীতি মিথ্যা হয়ে যায়।
কিন্তু এটাই হয়ে আসছে সাম্প্রতিক বছরগুলোয়। বিএনপি তার সাম্প্রদায়িকতার মিশেল দেওয়া বাংলাদেশি জাতীয়তাবাদী রাজনীতিকে মওলানা ভাসানীর অনুসরণ বলে এমনভাবে দাবি করে যে অনেকের মনে হতে পারে ঘটনাটা সত্যিই তা-ই। এই মিথ্যাকে খণ্ডন করা এ জন্যই প্রয়োজন যে বিএনপির রাজনীতি এখন আর বাংলাদেশি জাতীয়তাবাদেই থেমে নেই, জামায়াতের হাত ধরে সেটা ইসলামি জাতীয়তাবাদে পরিণত হয়েছে। আর বিএনপি-জামায়াতের এই ইসলামি জাতীয়তাবাদের স্বরূপ আমরা দেখেছি ২০০১-২০০৬ পর্যন্ত তাদের শাসনামলে, যখন তাদের এই ধর্মবাদী রাজনীতি ইসলামি জঙ্গিবাদে রূপ নিয়ে বাংলাদেশের সমাজ-সভ্যতার মূলে গিয়ে আঘাত করেছিল। জনগণের প্রতিরোধের মুখে বিএনপি-জামায়াতের মৌলবাদী-জঙ্গিবাদী রাজনীতি গুটিয়ে গিয়েছিল। সম্প্রতি সেটাই আবার ফণা তুলে দাঁড়ানোর চেষ্টা করছে। আর এখানেই মওলানা ভাসানীর রাজনীতির স্বরূপটা আরেকবার বিবৃত করা অত্যন্ত জরুরি। নইলে এ দেশের স্বাধীনতার ইতিহাসের মতো স্বাধীনতার মহানায়কদের ইতিহাস আত্মসাৎ করে নিজেদের প্রতিক্রিয়াশীল চেহারাটা ঢাকার অপচেষ্টাকে প্রতিরোধ করা যাবে না।
মওলানা ভাসানী কে ছিলেন? ইতিহাসের কয়েক যুগ পেছনে গিয়ে যদি আমরা দেখি, তাহলে দেখতে পাই, দ্বিজাতিতত্ত্বের ভিত্তিতে গঠিত স্বাধীন পাকিস্তানের অসম্প্রদায়িক রাজনীতির যিনি সূচনা করেছিলেন, তিনি—মওলানা আবদুল হামিদ খান ভাসানী। মওলানা ভাসানী পাকিস্তানের ধর্মের রাজনীতিকে তাঁর অসাম্প্রদায়িক রাজনীতি দিয়ে তীব্রভাবে আঘাত হেনেছিলেন, যে ভাষাভিত্তিক জাতীয়তাবাদের ভিত্তিতে বাংলাদেশের জন্ম, তাকে সামনের সারি থেকে নেতৃত্ব দিয়েছেন। একজন ধর্মতত্ত্ববিদ হিসেবে ধর্মকে তিনি ব্যবহার করেছেন জনগণের কাজে, অন্যায়-অবিচারের বিরুদ্ধে রুখে দাঁড়ানোর কাজে। তিনি বলেন, ‘আমার ধর্ম বিপ্লবের ধর্ম এবং আমি নিজে ধর্মানুসারী। সুতরাং ধার্মিক হিসেবে আমার কর্তব্য হচ্ছে অন্যায়-অবিচারের বিরুদ্ধে রুখে দাঁড়ানো—জিহাদ করা’ (টাইম ১৮ এপ্রিল ১৯৬৯)। মওলানা ভাসানী ধর্মকে দেখেছেন শোষণমুক্তির হাতিয়ার হিসেবে। বাংলার অগণিত গ্রামের কৃষকের পীর মওলানা ভাসানী তাঁর মুরিদদের বয়াত করাতেন সাম্রাজ্যবাদ-সামন্তবাদ-সাম্প্রদায়িকতা-শোষণ-জুলুমের বিরুদ্ধে সংগ্রাম করার শপথে।
মওলানা ভাসানীই সেই ব্যক্তি, যিনি পাকিস্তানের প্রথম যুগে আওয়ামী মুসলিম লীগের ‘মুসলিম’ শব্দ বর্জন করে তাতে অসাম্প্রদায়িক সংগঠনে রূপ দিয়েছিলেন। শেষ জীবনে এসে মওলানা ভাসানী অবশ্য ‘হুকুমতে রব্বানী’ তথা ‘রুব্বুবিয়ত’-এর রাজনীতিতে নিজেকে নিবিষ্ট করেছিলেন, কিন্তু ধর্মের রাজনৈতিক ব্যবহারের বিরুদ্ধে তিনি ছিলেন আপসহীন।
মওলানা ভাসানীর জীবনসায়াহ্নের সময়ের কথা। পঁচাত্তরের পনেরোই আগস্টের রাজনৈতিক পট পরিবর্তনে বাংলাদেশকে মুক্তিযুদ্ধের পথ থেকে সরিয়ে নেওয়ার প্রক্রিয়া শুরু হয়েছে। সেই সময় ১৯৭৬ সালের কথা। মওলানা ভাসানী রোগাক্রান্ত অবস্থায় পিজি হাসপাতালে ভর্তি। একাত্তরের পরাজিত ধর্মবাদী গোষ্ঠীরা রাজনৈতিক প্রত্যাবর্তনের প্রচেষ্টায় পঁচাত্তরের পরিবর্তনকে কাজে লাগিয়ে একটু একটু করে মাথা তুলছে। তাদেরই উদ্যোগে সোহরাওয়ার্দী উদ্যানে সিরাত মজলিশের আয়োজন করা হয়েছে। প্রধান অতিথি উপপ্রধান সামরিক আইন প্রশাসক এয়ার মার্শাল তোয়াব। ওই রোগাক্রান্ত অবস্থায় সেই ষড়যন্ত্র মওলানা ভাসানীর চোখ এড়ায়নি। তিনি ওই সিরাত সম্মেলনের উদ্দেশ্য পরিষ্কার বুঝতে পেরেছিলেন। আর তাই ওই রোগশয্যা থেকেই এক কঠিন বিবৃতিতে সামরিক শাসক জিয়াউর রহমানকে হুঁশিয়ারি জানালেন যে তিনি এই ষড়যন্ত্র বরদাস্ত করবেন না। মওলানার এক হুঙ্কারেই ওই সিরাত সম্মেলন বন্ধ হয়ে গিয়েছিল। একাত্তরের পরাজিত ধর্মবাদী গোষ্ঠীর ষড়যন্ত্র আর বিশেষ এগোতে পারেনি। সেই মওলানার মৃত্যুর পর একে যখন ধর্মবাদী রাজনীতির স্বার্থে—তার নামকে ব্যবহার করা হয়, তখন সেটা গ্রহণ করা যায় না, কেবল তার স্বরূপ উন্মোচন করে তাকে প্রতিরোধ করা মওলানা ভাসানীর অনুসারীসহ গণতান্ত্রিক রাজনৈতিক কর্মীদের কর্তব্য হয়ে দাঁড়ায়।
কেবল ধর্মবাদী রাজনীতির প্রশ্নই নয়, সাম্রাজ্যবাদ বিরোধিতা মওলানা ভাসানীর রাজনীতির মুখ্য বিষয় ছিল। পূর্ব বাংলার স্বায়ত্তশাসনের প্রশ্নের সঙ্গে এই সাম্রাজ্যবাদ বিরোধিতার প্রশ্ন তাঁকে তাঁর নিজ সংগঠন আওয়ামী লীগ থেকে সরে দাঁড়াতে বাধ্য করে। সিয়েটো-সেন্টো পদক মার্কিন সামরিক চুক্তি থেকে শুরু করে বাংলাদেশের মুক্তিযুদ্ধে মার্কিন যুক্তরাষ্ট্রের পাকিস্তানের পক্ষাবলম্বন—প্রতিটি ক্ষেত্রে মওলানা ভাসানী তাঁর বিরোধিতা অব্যাহত রেখেছিলেন। স্বাধীন বাংলাদেশ যখন নতুন করে মার্কিন যুক্তরাষ্ট্রের সঙ্গে গাঁটছড়া বাঁধছে, তখন তিনি বঙ্গবন্ধুকে যেমন, তেমনি সামরিক শাসক জিয়াউর রহমানকে বারবার হুঁশিয়ার করে দিয়ে বলেছিলেন—মার্কিন যুক্তরাষ্ট্র যার বন্ধু, তার শত্রুর প্রয়োজন পড়ে না।
মওলানা ভাসানীর এই সাম্রাজ্যবাদবিরোধী চরিত্র তাঁকে অনন্য করেছিল। আবার এই সাম্রাজ্যবাদ বিরোধিতা থেকে তিনি অভ্যন্তরীণ রাজনীতিতে অনেক সময় এমন সব ব্যাখ্যাতীত ভূমিকা নিয়েছেন, যা তাঁকে বিতর্কিত করেছিল। সামরিক শাসক আইয়ুবের পররাষ্ট্রনীতির প্রতি তাঁর দুর্বলতা এর একটি উদাহরণ।
কিন্তু মওলানা ভাসানী মওলানা ভাসানীই। তাই আইয়ুবের শাসনের বিরুদ্ধে উত্তাল গণ-আন্দোলনের তিনিই রূপকার। আইয়ুবের পতনে তাঁর ভূমিকার জন্য টাইম ম্যাগাজিন তাঁকে নিয়ে যে প্রচ্ছদ প্রতিবেদন করেছিল, তাতে লেখা হয়েছিল, ‘একজন মানুষ, শুধু একজন মানুষই গত মাসে (মার্চ ১৯৬৯) পাকিস্তানের প্রেসিডেন্ট এবং ‘লৌহমানব’ নামে খ্যাত আইয়ুব খানকে গদিচ্যুত করতে বাধ্য করেছেন। এই মুহূর্তে ভাসানীই একমাত্র ব্যক্তি, ভৌগোলিকভাবে বিভক্ত গোলযোগপূর্ণ দেশে সামরিক আইন দিয়ে ভঙ্গুর শান্তি ফিরিয়ে আনলেও তিনিই এখন সেই সামরিক আইনের একমাত্র একক আতঙ্কস্বরূপ। ভাসানীর একমাত্র প্রতিদ্বন্দ্বী চরমপন্থী শেখ মুজিবুর রহমানসহ পাকিস্তানের অন্য রাজনৈতিক নেতারা একটি ভীতির কারণে নিশ্চুপ। কিন্তু ভাসানী অকুতোভয়। তাঁর বাঁশের বেড়া দেওয়া ক্ষুদ্র কুঁড়েঘরে তাঁর অনুসারী ও সাংবাদিকদের এখনো অবারিত দ্বার। ‘ভয়, আমার আবার ভয় পাওয়ার কী আছে?’ বেতের টুপিটা মাথায় আঁটতে আঁটতে এবং সবুজ সোয়েটারটা শরীরে গলাতে গলাতে টাইম পত্রিকার সাংবাদদাতা ডন কেগিনকে মওলানা বলেন, ‘আমি আমার দেশবাসীর জন্য ফাঁসিতে ঝুলতেও প্রস্তুত।’
আজ ১৭ নভেম্বর মওলানার পঁয়ত্রিশতম মৃত্যুবার্ষিকীতে দেশবাসীকে কিছুটা স্মরণ করিয়ে দেওয়ার জন্য এই লেখা। মৃত্যুর পর তাঁকে বিস্মৃতির অতলে ঠেলে দেওয়ার যেমন একটা চেষ্টা আছে, তেমনি তাঁর রাজনীতিকে আত্মসাৎ করে প্রতিক্রিয়াশীল ঘৃণ্য রাজনীতিকে মওলানার নামে চালিয়ে দেওয়ার চেষ্টাও আছে। কিন্তু ইতিহাসের মহানায়কেরা নিজেদের গুণেই ভাস্কর থাকেন। মওলানা ভাসানীও তাঁর নিজ মহিমায় ভাস্কর। মওলানা ভাসানী তাঁর রাজনীতির পরিচয়েই এ দেশের মানুষের মধ্যে বেঁচে আছেন, বেঁচে থাকবেন।
রাশেদ খান মেনন: সংসদ সদস্য, বাংলাদেশের ওয়ার্কার্স পার্টির সভাপতি।
বিনম্র মোজাফফর স্যারের উজ্জ্বল স্মৃতি
দর্শনের অধ্যাপক মোজাফফর হোসেন, যাঁকে আমরা মোজাফফর স্যার বলে ডাকতাম, তাঁর প্রধান কাজ নিয়ে এ লেখা শুরু করা যেতে পারে। জর্জ টমসনের মার্কসিজম অ্যান্ড পোয়েট্রি (Marxism and Poetry) বইটির তিনি অনুবাদক। ফরাসি চিন্তাবিদ আলফ্রেড গিয়োমের ইসলাম গ্রন্থটির অনুবাদও তিনিই বাঙালি পাঠককে উপহার দিয়েছিলেন। সবশেষে ২০০৩ সালে বেরিয়েছিল টমাস হার্ডির উপন্যাস দ্য মেয়র অব ক্যাস্টারব্রিজ-এর অনুবাদ। ইংরেজি থেকে করা সেসব ছাড়াও তিনি জাতীয় কবির অভিভাষণগুলোর ইংরেজি অনুবাদ Kazi Nazrul Islam:Speeches এবং ইমদাদুল হক মিলনের উপন্যাস পরবাস-এর (Parobaas) ইংরেজি ভাষার প্রধান অনুবাদক ছিলেন। ছাত্রদের উপযোগী করে দর্শনকে উপস্থাপন করতেও তিনি সচেষ্ট ছিলেন। লিখেছিলেন গ্রিক দর্শনের রূপরেখা। তবে তাঁর দার্শনিক কলমের গুরুত্বপূর্ণ কাজ আরও কয়েকজন সক্রেটিস। ব্রুনো, হাইপেশিয়া, স্পিনোজা, ইবনে রুশদ, ইবনে সিনা প্রমুখ যুগসৃষ্টিকারী দার্শনিককে উপস্থাপনের ভেতর দিয়ে মোজাফফর হোসেনের প্র্রগতিশীল চেতনা মূর্ত হয়। মৃত্যুর কিছুদিন আগে প্রকাশ করেন পাতা উল্টাই। দর্শন ও বিজ্ঞান নিয়ে, সমাজ আর সাহিত্য নিয়ে তাঁর ভাবনারাশি লিখিত রূপই আত্মজীবনীমূলক এ গ্রন্থ।
লেখালেখি ছাড়াও সাংগঠনিক কাজ করেছেন নিভৃতে। বিজ্ঞানচেতনা পরিষদের সভাপতি হিসেবে তরুণদের মধ্যে আধুনিক মনন তৈরি করতে কাজ করেছেন। সুরধুনীর সংগীত অঙ্গনও তাঁর স্মৃতিতে ধন্য। বানিয়েছিলেন বাংলাদেশ লিটারারি রিসোর্স সেন্টার (বিএলআরসি)। ২০০৬ সালের ৩ আগস্ট অনুষ্ঠিত লন্ডন বিশ্ববিদ্যালয়ের বাংলা বিভাগের অধ্যাপক ড. হানে-রুথ ঠম্পসনের বক্তৃতার আয়োজক ছিলেন। ২০১০-এর ৩০ জানুয়ারি ফরিদপুর জেলার কোড়কদীর ঐতিহ্য ও ইতিহাসকে দেশবাসীর সামনে তুলে ধরতে যে আয়োজন করা হয় তার সমন্বয়ক ছিলেন তিনি।
মোজাফফর হোসেন বাংলাদেশের বুদ্ধিজীবী সমাজে খুব বেশি পরিচিত মানুষ ছিলেন না। বলয়টা তাঁর কেন্দ্রিত ছিল চেনাচিনির ভেতরেই। মফস্বলে কর্মজীবনের সিংহভাগ কাটানোর কারণে ঢাকার বুদ্ধিজীবীদের সঙ্গে তাঁর খুব বেশি যোগাযোগ গড়ে ওঠেনি। আর তাই, চিন্তাগত এবং আচরণগত উভয় প্রশ্নেই রীতিমতো প্রগতিশীল লেখক ও অনুবাদক মোজাফফর হোসেনকে চেনার সুযোগ ঘটে ওঠেনি অনেকেরই। তাঁর ধী-কে অগ্রভাগে রেখে অনুসরণ করার প্রয়াস নিয়েছিলেন কিছু তরুণ এবং নতুন প্রতিষ্ঠানের কিছু কর্মী।
মোজাফফর হোসেনের দর্শনবোধ সংস্থাপিত ছিল বিজ্ঞানের শক্ত ভিত্তির ওপর। বোধের শক্তি থেকেই তিনি দেখতেন সমাজকে, সমাজের সাহিত্যকে। অর্থাৎ, দর্শন, বিজ্ঞান, সমাজ ও সাহিত্য মোজাফফর হোসেনের চেতনায় যেমন ছিল অঙ্গাঙ্গীভাবে যুক্ত, তেমনি একে অন্যের ভিত্তিতে স্থাপিতও বটে। আর সে কারণেই ধর্মকে তিনি বিশ্লেষণ করেছেন অসাম্প্রদায়িক চেতনার নিরিখে, সংগীতকে তিনি ভালোবেসেছেন কালীন পরিপ্রেক্ষিতে। লক্ষ করার বিষয় এই যে, ঐতিহাসিক দর্শনের সে বিচার ও প্রয়োগে তিনি ছিলেন রসপুষ্ট, কিন্তু মর্যাদাবান। তাঁর এমন প্রয়াসগুলোই তাঁকে সর্বোপরি ‘মানুষ’ হিসেবে উপস্থাপন করেছিল বলে আমাদের বিশ্বাস।
২০১০ সালের ২০ মে আমরা ঘরোয়াভাবে স্যারের ৭৪তম জন্মদিন পালন করি। প্রত্যয় ছিল ৭৫তমটি পালন করব অনেক বেশি সুসংগঠিতভাবে, বৃহত্তর পরিসরে। কিন্তু পরের বছরের ২০ মে আসার আগে থেকেই স্যারের প্রাণ-ভঙ্গুরতা বৃদ্ধি পায়। হাজার উৎসাহ ও চিকিৎসা দিয়েও তাঁকে সজীব রাখা যায়নি। অবশেষে সে বছরের ৭ ডিসেম্বর এই লোক ছেড়ে অন্য কোনো অজানালোকে তিনি প্রস্থান করেন।
স্যারের অনেক কলাম ছাপা হয়েছে কম-চেনা, কম-দামি পত্রিকায়। সেসব খুচরো লেখাতে দর্শন, বিজ্ঞান, সমাজ, সাহিত্য, ধর্ম বিষয়ে তাঁর ভাবনার প্রকাশ ঘটেছে। বহুল-চেনা, মূল্যবান জায়গাগুলোতে কখনো তিনি ডাক পেয়েছিলেন বলে শুনিনি। সেই ডাক না-পাওয়া লেখকের ওইসব খুচরো কিন্তু মূল্যবান ভাবনাগুলোকে দুই মলাটে বেঁধে তাঁর প্রথম মৃত্যুবার্ষিকীতে বিএলআরসি অগ্রন্থিত মোজাফফর হোসেন শিরোনামে প্রকাশের উদ্যোগ নিয়েছে। প্রয়াত লেখকের জীবনভাবনাকে সবার মধ্যে ছড়িয়ে দিতে এ বই খানিকটা হলেও ভূমিকা রাখবে।
সুব্রত কুমার দাস
নির্বাহী পরিচালক, বাংলাদেশ লিটারারি রিসোর্স সেন্টার (বিএলআরসি)।
শহীদ আবদুল্লাহ-হিল-বাকী
আবদুল্লাহ-হিল-বাকী। নিজের প্রাণকে ভালোবাসেননি, যতটুকু ভালোবেসেছেন বাংলার মাটিকে। একদিন বাকী তাঁর বাবাকে বোঝাতে গিয়ে বলেছিলেন, আমি আমার মায়ের পরেই ভালোবাসি আমার দেশকে, তাই দেশমাতৃকার মুক্তির লক্ষ্যে জীবন উৎসর্গ করেছেন।
১৯৭১ সালের মার্চের অসহযোগ আন্দোলনের সময় অধ্যাপক আবুল কালাম আজাদের নেতৃত্বে গড়ে তোলেন বাংলাদেশ আত্মঘাতী সমিতি, যার দ্বিতীয় প্রধান ছিলেন বাকী। সেই সময়কার একটি ঘটনার কথা মনে পড়ে। ২ মার্চ ১৯৭১। মহান দেশপ্রেমিক বাকী নিজ হাতে বাংলাদেশের পতাকা উড়িয়ে শতাধিক যুবকসহ দিনের বেলায় খিলগাঁও থেকে শহর পাড়ি দিয়ে বিশ্ববিদ্যালয় হলে আ স ম আব্দুর রব, শাজাহান সিরাজের কাছে পতাকাটি হস্তান্তর করেন। বাকী তাঁর নেতৃত্বে একটি ছোট দল নিয়ে ৮ মার্চ গভর্নর হাউস (বর্তমান বঙ্গভবন) আক্রমণ করেন। পর পর তিনটি বোমার আঘাতে একটি ভবনের কিছু অংশের ক্ষতি হয়। তিনি অসহযোগ আন্দোলনের সময় ঢাকার কোনো এক জায়গায় নিজ হাতে বোমা বানিয়ে অধিক রাতে বাড়ি ফিরতেন। ২৫ মার্চ কালরাত্রি, রাতের অন্ধকারে পাকিস্তান সেনাবাহিনী ঝাঁপিয়ে পড়ল বাঙালির ওপর। ১৮ এপ্রিল বাংলাকে শত্রুমুক্ত করবেন, এই উদ্দেশ্যে তিনি পাড়ি জমালেন মুক্ত এলাকায়।
ভারতে প্রাথমিক প্রশিক্ষণ নিয়ে দিনের বেলায় ঢাকা শহরের গুরুত্বপূর্ণ ব্যস্ততম এলাকা মতিঝিলে কিছু লক্ষ্যবস্তুর ওপর বোমা মেরে পৃথিবীকে জানিয়ে দেন বাঙালিরা ভীরু নয়। চাকুলিয়ায় ট্রেনিং গ্রহণ করে বিরাট এক দলের ইউনিট কমান্ডের গুরুদায়িত্ব নিয়ে দেশে ফিরে এলেন বাকী। একের পর এক আঘাত হানতে থাকলেন। উচ্চক্ষমতাসম্পন্ন বোমার আঘাতে উড়িয়ে দিয়েছিলেন পাকিস্তান সরকারের নথিপত্রে ঠাসা কতগুলো গুরুত্বপূর্ণ ভবন। ওই সব অপারেশন করার সময় হঠাৎ একদিন পাকিস্তান সেনাবাহিনীর হাতে ধরা পড়লেন বাকী। কিন্তু কৌশলে নিজেকে মুক্ত করে পালিয়ে এলেন।
বাকী ২ নম্বর সেক্টরের অধীনে ইউনিট কমান্ডার ছিলেন। আবদুল্লাহ-হিল-বাকীর নামেই ইউনিটের নামকরণ করা হয়েছিল ‘বাকী ইউনিট’। বাকীর গেরিলা ইউনিট শেষবারের মতো এসে হাজির হলো ঢাকার উপকণ্ঠে। তাঁর সহযোদ্ধাদের মধ্যে ইসমাইল হোসেন (বেঙ্গল), শহীদ শফিক, বাবুল, লুৎফর, আতিক, নান্টু, জাহাঙ্গীর, নীলুসহ নাম না জানা অনেকে। সেদিন রাতেই ছিল নির্ধারিত অপারেশন। ঢাকার খিলগাঁও তালতলায় পাকিস্তান সেনাবাহিনীর ওপর ঝাঁপিয়ে পড়তে হবে।
৪ ডিসেম্বর ১৯৭১ সালে হঠাৎ করে বাকী এসে হাজির হলেন তাঁর বাবা-মায়ের সামনে। বিদায় মুহূর্তে, বেশ অনেক দিন পর বাসায় এসে বাবাকে জিজ্ঞেস করেছিলেন, ‘বাবা আপনি খুশি হননি?’। বাবা তখন বলেছিলেন, ‘আমার ছেলে যে বাংলার জন্য নিজের প্রাণের মায়া ত্যাগ করে যুদ্ধ করে যাচ্ছে, তারই সাফল্য দেখে পৃথিবীতে আমার চেয়ে কে বেশি সুখী হতে পারে!’
বাবার কাছ থেকে আশীর্বাদ নিয়ে চলে গেলেন বাকী তাঁর আস্তানায়, কিন্তু ফিরে এসেও স্থির হয়ে থাকতে পারলেন না। সহযোদ্ধাদের উঠিয়ে নিয়ে এলেন শহরের উপকণ্ঠে। রাতের অভিযানে বাকী তাঁর সহযোগীদের নিয়ে এগিয়ে চলছেন, এমন সময় আঁধারের কঠিন রূঢ়তা ছেদ করে কোথা হতে একঝাঁক গুলি চলে গেল ওদের মাথার ওপর দিয়ে। দুটি বুলেট এসে বিদ্ধ হলো বাকীর পবিত্র মাথায় ও তাঁর সহকারী বাবুলের। অন্য যোদ্ধারা কোনো রকমে আত্মরক্ষা করলেন। তখনো বাকীর প্রাণ চলে যায়নি সত্যের এই পৃথিবী থেকে। ক্যাপ্টেন কাইয়ুম বাকীর পরিচয় জানতে চাইল। তাঁর আস্তানার হদিস বলতে বলল। বাকী নীরব, চোখে অশ্রু নেই। উত্তর না পেয়ে তাঁর পাঁজড়ে বেয়নেট চার্জ করে নিষ্ঠুরভাবে আঘাত হানল।
পরদিন ৫ ডিসেম্বর ১৯৭১। একাত্তরের বিজয় দিবসের মাত্র ১১ দিন আগে ঢাকার খিলগাঁও এলাকার রেললাইনের পাশে একটি পুলের নিচের জলাভূমিতে পড়ে থাকা বেয়নটের খোঁচায় খোঁচায় ক্ষতবিক্ষত দুই বীর মুক্তিযোদ্ধার লাশ দেখে এলাকাবাসী শিউরে উঠল। কী বীভৎস এই দৃশ্য! আমাদের বাকী সেদিন কি তৃপ্তির আশ্বাদ পায়নি? তার পবিত্র আত্মা কি বলে দেয়নি, তুমি তোমার রক্ত দিয়ে যে পবিত্র বীজ রোপণ করে গেলে, তাই একদিন অঙ্কুরিত হবে স্বাধীনতার জয়গান গেয়ে। শহীদ বাকীর ছোটবেলা থেকেই স্বাদ ছিল, তিনি দৈনিক হবেন। পরবর্তীকালে সার্থক আত্মার স্বাদ মিটিয়েছিলেন বাংলার স্বাধীনতার যুদ্ধে অংশগ্রহণের মাধ্যমে। সৈনিক হতে গিয়ে বাকী আজ নেই। তাঁর আদর্শ, তাঁর চিন্তাধারায় অনুপ্রাণিত হয়ে স্বপ্নের সোনার বাংলাকে গড়ব—এই আমাদের একমাত্র আশা। এই মহান দেশপ্রেমিককে আজিমপুর কবরস্থানে সমাধিস্থ করা হয়। ১৫ ডিসেম্বর ১৯৭৩ সাল বাংলাদেশ সরকারের গেজেটে বাকীকে ‘বীর প্রতীক’ উপাধিতে ভূষিত করা হয়।মুক্তিযুদ্ধে যোগ দেওয়ার জন্য মাকে লেখা বাকির চিঠি
১৮/৪/’৭১মা,আপনি এবং বাসার সবাইকে সালাম জানিয়ে বলছি, দেশের এই সংকটময় মুহূর্তে আমি ঘরে বসে থাকতে পারি না। তাই ঢাকার আরও ২০টা যুবকের সঙ্গে আমিও পথ ধরেছি ওপার বাংলায়। মা, তুমি কেঁদো না, দেশের জন্য এটা খুব ন্যূনতম চেষ্টা। মা, তুমি এ দেশ স্বাধীনের জন্য দোয়া করো। চিন্তা করো না, আমি ইনশাল্লাহ বেঁচে আসব। আমি ৭ দিনের মধ্যেই ফিরে আসতে পারি, কি বেশিও লাগতে পারে। তোমার চরণ মা, করিব স্মরণ। আগামীতে সবার কুশল কামনা করে খোদা হাফেজ জানাচ্ছি।
তোমারই বাকী (সাজু)
মঞ্জুর-উর-রহমান
আপনার চেয়ে আপন যে জন
দেখতে দেখতে সাত বছর কেটে গেল সেলিনা বাহার জামান আমাদের মাঝে নেই। আজ ৩ ডিসেম্বর তাঁর মৃত্যুবার্ষিকী উপলক্ষে ‘সেলিনা বাহার জামান ষষ্ঠ স্মারক বক্তৃতা’ আয়োজন করা হয়েছে। এবারের বক্তা পশ্চিমবঙ্গের বিশিষ্ট সমাজকর্মী ও গবেষক প্রাণতোষ বন্দ্যোপাধ্যায়।
সেলিনা আপা সদা হাসিখুশি আনন্দময় জীবনের সন্ধান করেছেন আর তার প্রমাণ আমি পেয়েছি দীর্ঘদিন তাঁর সঙ্গে পথ চলে। বাবা হবীবুল্লাহ বাহার চৌধুরী, মা আনোয়ারা বাহার এবং ফুফু শামসুন নাহার মাহমুদ। বিধিনিষেধের অচলায়তন ভেঙে বাঙালি মুসলমান সমাজ যখন শিক্ষা-সংস্কৃতি-সভ্যতার উন্মুক্ত প্রান্তরে স্থান করে নিচ্ছে, তখন সেলিনা বাহার জামানদের পরিবার সেই অর্গল ভাঙার সারিতে প্রথম কাতারে শামিল হয়েছে। এরই ধারাবাহিকতায় সেলিনা বাহার জামান আপন স্বকীয়তায় ঘরে-বাইরে, মাঠে-ময়দানে, মেলায়-মজলিশে, সাহিত্য সভায়, সাংস্কৃতিক অনুষ্ঠানে, বাংলা একাডেমী, নজরুল ইনস্টিটিউট, জাতীয় জাদুঘরের মঞ্চে, এমনকি দেশের বাইরে কলকাতায় দ্বারভাঙা হলে, অরবিন্দ ভবনে, নন্দনে নিজ আলোচনার বৈভবে নিজেকে অনন্য করে তুলেছিলেন।
ষাটের দশকে প্রথম পর্বে মেয়েরা জীবনসংগ্রামে নেমে গেছেন। সেই সময় অত্যন্ত মেধাবী সেলিনা বাহার জামান ঢাকা বিশ্ববিদ্যালয় থেকে বিশুদ্ধ গণিত শাস্ত্রে স্নাতকোত্তর ডিগ্রি নিয়ে প্রভাষক হিসেবে ইডেন কলেজে যোগ দেন। গণিতের মতো জটিল বিষয়ে অধ্যাপনা করেছেন বিভিন্ন শিক্ষাপ্রতিষ্ঠানে এবং একই সঙ্গে সংখ্যা নামে সহজ ভাষায় গণিতের জটিল তত্ত্ব ও তথ্য বিশ্লেষণ করে একটি জ্ঞানগর্ভ গ্রন্থ রচনা করেছেন।
বিভিন্ন বিষয়ে তিনি গ্রন্থ রচনা করেছেন। তাঁর রচিত ও সম্পাদিত গ্রন্থের সংখ্যা প্রায় ২১টি। সংখ্যার দিক থেকে বই খুব বেশি নয়। তবে মনন-মনীষা ও পাণ্ডিত্যের উজ্জ্বল নিদর্শন হিসেবে তাঁর রচনা সাহিত্যের আসনে স্থান করে নিয়েছে। সেলিনা আপা বিরল গ্রন্থ সম্পাদনা করেছেন। সম্পাদনার গৌরবেই তিনি সম্পাদক হয়েছেন। নজরুল পাণ্ডুলিপি ও নজরুলের ধূমকেতু একটি গুরুত্বপূর্ণ এবং উজ্জ্বল সম্পাদিত গ্রন্থ।
বাবা হবীবুল্লাহ বাহার, মা আনোয়ারা বাহার, ফুপু শামসুন নাহার মাহমুদ ছিলেন তাঁদের কালের অন্যতম গুণী মানুষ। আর আমাদের কালের একজন বিশেষ কৃতিমান প্রজন্ম সেলিনা বাহার জামান। কত নানাবিধ গুণের তিনি অধিকারী ছিলেন। তাঁর আরেক বিরল গুণ ছিল সংগ্রহ ও সংরক্ষণের প্রতি গভীর আগ্রহ। চিঠিপত্র, পত্রিকা, আলোকচিত্র প্রভৃতি যত্নসহকারে ও পরিকল্পিতভাবে বিন্যস্ত এবং সংগ্রহ করেছেন সেই ছোটবেলা থেকে। ১৯২৫ থেকে ২০০৪ সাল পর্যন্ত এই ৮০ বছর সময়কালের এপার বাংলা ওপার বাংলার ৪৭ জন বিশিষ্ট ব্যক্তির লেখা ৮৬টি চিঠির সংকলন কয়েক ছত্র প্রাণের পত্র গ্রন্থটি তিনি মৃত্যুর মাত্র ছয় মাস আগে প্রকাশ করেছেন। এ গ্রন্থের অন্যতম সম্পদ এর আলোকচিত্র।
স্কুলজীবনে বুলবুল একাডেমীতে প্রশিক্ষণ গ্রহণ করেন নৃত্যে। পরবর্তী সময়ে নৃত্যের নান্দনিকতায় বহুদিন পর্যন্ত তিনি নিজেকে নিযুক্ত রাখেন। ছেলেবেলা থেকেই আবৃত্তিকার হিসেবে পরিচিত ছিলেন। সুললিত কণ্ঠস্বর, বিশুদ্ধ উচ্চারণ, দৃপ্ত ভঙ্গিমা, আন্তরিক উপস্থাপনায়, একজন আবৃত্তিশিল্পী হিসেবে তাঁর আসন ছিল প্রতিষ্ঠিত। পঞ্চাশের দশকের মধ্যভাগ থেকে রেডিওতে ছোটদের আসরে শিশুশিল্পী হিসেবে যোগদান করেন। এরপর বেতার নাটকে অভিনয়, নানাবিধ অনুষ্ঠান পরিচালনা, প্রবন্ধ, নিবন্ধ উপস্থাপন করেছেন। পরবর্তী সময়ে টেলিভিশনে তাঁর স্বতঃস্ফূর্ত অনুষ্ঠান পরিচালনায় কৃতিত্বের পরিচয় রাখেন। মৃত্যুর আগে ২০০৪ সালে ১৬ অক্টোবর পূর্ব লন্ডনে বিশ্বসাহিত্য কেন্দ্রে সাহিত্য-অনুষ্ঠানে তাঁকে সংবর্ধনা দেওয়া হয়। সেখানে তাঁর সত্যনিষ্ঠ প্রতিবেদন এবং আন্তরিক উপস্থাপন-উপস্থিতি সুধীজনকে মুগ্ধ করে। এটাই তাঁর শেষ অনুষ্ঠান।
সেলিনা আপা সবদিক থেকেই আমার চেয়ে বড়। কিন্তু কী আশ্চর্য কখন যে বয়সের ব্যবধান ঘুচে আমি তাঁর এত কাছাকাছি চলে এলাম একেবারে সমবয়সী বন্ধুর মতো, মনেই পড়ে না। অবশ্য এ সম্ভব হয়েছে সেলিনা আপার সহজ-সরল ব্যবহার, আন্তরিকতা এবং আপন করে নেওয়ার অসীম ক্ষমতা। বিশেষ করে ২০০১ সালে তাঁর বড় ছেলে পিকুর মৃত্যুর পর সেলিনা আপার সুখ-দুঃখের একান্ত সাথি হয়ে গেলাম। তখন দেখেছি তাঁর চেনা-জানার পরিধি কী বিশাল। অবাক-বিস্ময়ে দেখেছি বন্ধুবান্ধব, আত্মীয়স্বজনের একেবারে রুটিন করে খোঁজ নেওয়া, তাঁদের উপহার দেওয়া, অসুখে পথ্য নিয়ে যাওয়া কখনোই শ্রান্ত হতেন না। মনে পড়ে, ঝর্ণা বর্মন রায় কর্মজীবী হোস্টেলে থাকতেন। এ দেশে সে একা ছিল। পরে ঝর্ণা বিভিন্ন জায়গায় বাড়ি ভাড়া করে থাকত। সেলিনা আপা ঠিকই ঠিকানা খুঁজে ওকে বের করতেন এবং বিজয়াতে অবশ্যই উপহার নিয়ে দেখা করতেন। বিশিষ্ট রবীন্দ্রসংগীতশিল্পী বিলকিস নাসিরুদ্দীন একা থাকতেন। সেলিনা আপার মৃত্যুর পর তাঁকে ফোন করলেই বলতেন, ‘সেলিনা নাই, আমাকে দেখতে কেউ আসে না।’ সেলিনা আপা নিয়মিত বয়োজ্যেষ্ঠ স্বজন, আত্মীয় ও প্রিয়জনদের খোঁজখবর নিতেন। সঙ্গে নিতেন নিজের রান্না করা খাবার।
আমার কাছে মনে হয়, সেলিনা আপা দিব্য দৃষ্টিতে তাঁর মৃত্যু প্রত্যক্ষ করেছিলেন। সর্বক্ষণ ছুটেছেন, কাজ শেষ করার জন্য। শেষ চার বছর তিনি যে কর্মযজ্ঞ করেছেন, তা এক অসাধ্য সাধন। ‘নাই সময়, নাই সময়’ এমন এক হাহাকার আমি দেখেছি। বলতেন, ‘এ কাজগুলো শেষ করতে হবেই আমাকে।’ সেলিনা আপার দৃঢ়তা দেখে আমি ভেবেছিলাম, তাঁর নিজের জীবনী পথে চলে যেতে যেতে এবং পিকুর স্মারকগ্রন্থ এ বই দুটি অন্তত শেষ করতে পারবেন। হাসপাতালে বসে তিনি পথে চলে যেতে যেতে বইয়ের পাণ্ডুলিপি সংশোধন করেছেন। না, তাঁর স্বপ্নের আরাধ্য বই দুটি প্রকাশিত দেখে যেতে পারেননি।
সেলিনা আপাকে জানাই গভীর শ্রদ্ধা।
মুক্তিযুদ্ধ
একাত্তরের স্বপ্ন ও আমাদের নেতৃত্ব
১৯৬২ সালে শিক্ষা কমিশন প্রতিবেদন বাতিলের আন্দোলনে অংশ নিয়েই বুঝেছিলাম, পাকিস্তানে আমাদের কোনো ভবিষ্যৎ নেই। ১৫ বছর বয়সে করাচি গিয়ে দেখেছি, পশ্চিম পাকিস্তানের সঙ্গে আমাদের কী তফাত। দ্বিজাতিতত্ত্বের ভিত্তিতে পাকিস্তান প্রতিষ্ঠিত হয়েছিল, কিন্তু পাঞ্জাবি, সিন্ধি, পাঠান ও বেলুচদের সঙ্গে আমাদের ভাষা-সংস্কৃতি-কৃষ্টি—কোনোটির মিল ছিল না। মনের গহিনে প্রশ্ন জেগেছে, আমাদের কেন একটা আলাদা রাষ্ট্র থাকবে না? একটি রাষ্ট্র গঠনের যে কটি উপাদান থাকা দরকার অর্থাৎ আলাদা জাতিসত্তা, নির্দিষ্ট ভূখণ্ড, আলাদা ভাষা ও সংস্কৃতি—সবই আমাদের আছে, নেই শুধু সার্বভৌমত্ব।
১৯৬৫ সালের পাকিস্তান-ভারত যুদ্ধের সময় স্পষ্ট প্রতীয়মান হয়েছে যে বিদেশি আগ্রাসন থেকে আমাদের রক্ষার কোনো ব্যবস্থাই ছিল না। ১৯৬৬ সালে শেখ মুজিবুর রহমান ছয় দফা দাবি পেশ করার পর পাকিস্তান সরকার বলতে শুরু করল, এর মধ্যে বিচ্ছিন্নতার বীজ রোপিত হয়েছে। আমরাও ভাবলাম, আমাদের বিচ্ছিন্ন হয়ে নতুন রাষ্ট্র গঠন করা দরকার। আমাদের সত্তার মধ্যে নিহিত বাঙালি জাতীয়তাবাদ জেগে উঠল। এই সময় স্লোগান উঠল, ‘জাগো জাগো, বাঙালি জাগো’। পাকিস্তান থেকে পূর্ব পাকিস্তানকে আলাদা করার ষড়যন্ত্রে বঙ্গবন্ধু শেখ মুজিবুর রহমানসহ ৩৫ জনকে আগরতলা মামলায় অভিযুক্ত করলে আমরা পেয়ে যাই আমাদের মুক্তিদাতার সন্ধান। স্বপ্ন দেখতে থাকি কবে হবে বাঙালি জাতির জন্য একটি স্বাধীন সার্বভৌম রাষ্ট্র। তখন আমরা স্লোগান তুলি, ‘তোমার দেশ আমার দেশ—বাংলাদেশ, বাংলাদেশ’।
আমাদের চাওয়ার স্বপ্নের এই বাংলাদেশ ছিল একটা অসাম্প্রদায়িক, গণতান্ত্রিক, দারিদ্র্যমুক্ত বাংলাদেশ। সেখানে বাংলা ভাষা, বাঙালি শিল্প-সংস্কৃতি-কৃষ্টি বিকশিত হবে, বাঙালি অর্থনৈতিকভাবে মুক্তি লাভ করবে, ধর্মের নামে মানুষে মানুষে কোনো ভেদাভেদ থাকবে না এবং বিশ্বে বাঙালি জাতি মাথা উঁচু করে দাঁড়াবে। ১৯৭০ সালের নির্বাচনে আর ’৭১-এর মুক্তিযুদ্ধের পর আমাদের বুকটা স্ফীত হয়ে উঠেছিল। ভেবেছিলাম, স্বপ্নের সোনালি দিনগুলো আমাদের হাতের মুঠোয়। একাত্তরের মুক্তিযুদ্ধে প্রত্যক্ষ করেছি সহযোদ্ধাদের মধ্যে কী আত্মত্যাগী মনোভাব আর অসাধারণ দেশপ্রেম!
মহান মুক্তিযুদ্ধে আমাদের ঐতিহাসিক বিজয়ের পর ভেবেছিলাম, বাংলার মাটিতে দেশদ্রোহী, বর্বর, সাম্প্রদায়িক শক্তির কবর রচিত হয়েছে, বাঙালি জাতি চূড়ান্ত বিজয় অর্জন করেছে। কিন্তু যুদ্ধ শেষে কী যেন হয়ে গেল, সবাই কিছু পাওয়ার জন্য উতলা-অধৈর্য হয়ে উঠলেন। অন্যদিকে যাদের অন্তরে সুপ্ত ছিল পাকিস্তানপ্রেম, তারা তো দেশপ্রেমিকদের বদনাম ছড়াতে উঠেপড়ে লাগল। দেশবাসীও কত সহজে একাত্তরের ভয়াবহ দিনগুলোর কথা, আত্মত্যাগের কথা, বাঙালির গৌরবগাথা ভুলে যেতে লাগল।
তারপরও বলব, আমি একজন আশাবাদী মানুষ। সব সময়ই স্বপ্ন দেখি বাঙালির উজ্জ্বল ভবিষ্যৎ। অনেককে বলতে শুনি, বাংলাদেশের কিছু হয়নি। কিন্তু আমি জানি, আমরা যা চেয়েছিলাম তার অনেক কিছুই পেয়েছি। তবে আরও পেতে পারতাম যদি সঠিক নেতৃত্ব থাকত, পুরোপুরি গণতন্ত্রের চর্চা হতো, রাজনীতিবিদেরা সৎ ও জনদরদি থাকতেন এবং পরবর্তী প্রজন্ম তাঁদের দেখে দেশপ্রেমে উদ্বুদ্ধ হতো। আমাদের কৃষক, শ্রমিক ও মেহনতি মানুষ তো উৎপাদন বাড়িয়ে, বৈদেশিক মুদ্রা অর্জন করে দেশকে অনেক এগিয়ে নিয়ে গেছেন। শিল্প-কারখানা স্থাপন করে ব্যবসায়ীরা অর্থনৈতিক কর্মকাণ্ডে কম অবদান রাখেননি। বেসরকারি প্রতিষ্ঠানগুলো ক্ষুদ্রঋণ প্রদান ও শিক্ষা বিস্তার করে গ্রামগঞ্জের জীবনে ইতিবাচক পরিবর্তন এনেছে, অর্থনীতিকে রেখেছে চলমান। পাকিস্তান আমলে খাদ্যের, পোশাকের ও বাসস্থানের যে অভাব ছিল তা এখন অনেকাংশে হ্রাস পেয়েছে।
সুস্পষ্টভাবে দেখা যাচ্ছে, আমাদের দেশবাসী এগিয়ে যাচ্ছে কিন্তু সরকার ও রাজনৈতিক নেতৃত্ব তার সঙ্গে তাল মিলিয়ে এগোতে পারছে না। জনগণ যানবাহন ক্রয় করছেন, সড়ক-কর দিচ্ছেন কিন্তু সরকার নতুন রাস্তাঘাট, রেলপথ তৈরি করছে না, যা আছে তাও চলাচলের উপযোগী রাখতে পারছে না। বেসরকারি উদ্যোক্তারা কলকারখানা স্থাপন করতে প্রয়োজনীয় বিদ্যুৎ পাচ্ছেন না, গ্যাস পাচ্ছেন না, পানি পাচ্ছেন না, পণ্য পরিবহনের ব্যবস্থাও ভঙ্গুর। তারপরও উদ্যোক্তারা বিনিয়োগ করতে চাইছেন, করছেন। কিন্তু এদিকেও সরকার তাঁদের থেকে অনেক পিছিয়ে। অন্যদিকে দুর্নীতিতে সরকারের প্রায় সব প্রতিষ্ঠানই এগিয়ে আছে। দুর্নীতির কবলে জাতি আজ বিপর্যস্ত। জাতি হিসেবে এটা আমাদের জন্য দুর্ভাগ্যজনক ও লজ্জাকর।
বাংলাদেশের আরও দুর্ভাগ্য যে ১৯৭১ সালে লাখ লাখ শহীদের রক্তের বিনিময়ে আমাদের যেসব সমস্যা নিষ্পত্তি হয়েছে, বারবার অগণতান্ত্রিক ও অসাংবিধানিক সেনাশাসনে তা আবার মাথাচাড়া দিয়ে উঠেছে। ধর্ম নিয়ে রাজনীতি এই অসাম্প্রদায়িক দেশটাকে পেছনে ঠেলেছে। একাত্তরের ঘৃণিত যুদ্ধাপরাধীদের পক্ষে একটি রাজনৈতিক দল অবস্থান নিয়েছে, শুধুই ক্ষমতার লোভে, যা দেশের জন্য মোটেই মঙ্গলকর নয়। বাঙালি জাতীয়তাবাদের ভিত্তিতে প্রতিষ্ঠিত দেশটিতে মূঢ় সেনাশাসকেরা নাগরিকত্বের আড়ালে বাংলাদেশি জাতীয়তাবাদ চাপিয়ে এক সাংঘর্ষিক ও বিভক্তির রাজনীতির সূচনা করেছে। সৎ, যোগ্য ও আদর্শবান রাজনীতিবিদদের পেছনে ফেলে দুর্নীতিবাজ, সুযোগসন্ধানী ও ব্যবসাকেন্দ্রিক রাজনীতি আমাদের ওপর চেপে বসেছে।
এসব সত্ত্বেও আমি আশাবাদী। কারণ, সাহিত্য, সাংবাদিকতা, শিল্পকলা, সংস্কৃতি, প্রযুক্তিসহ বিভিন্ন ক্ষেত্রে আমাদের লক্ষণীয় অগ্রগতি হয়েছে, যা এখন সাধারণ মানুষের দোরগোড়ায় পৌঁছে দিতে হবে। মানুষকে, বিশেষ করে যুবসমাজকে একাত্তরের মতো আবারও স্বপ্ন দেখাতে হবে। একাত্তরে যেমন বাঙালি প্রমাণ করেছে তারা যুদ্ধ করতে জানে, তেমনি আরও প্রমাণ করবে তারা সর্বক্ষেত্রে অগ্রগতি অর্জন করতে পারে। কৃষিনির্ভর বাঙালি এখন ব্যবসা করতে শিখেছে, নতুন প্রযুক্তি গ্রহণ করতে শিখেছে এবং সবচেয়ে আশাব্যঞ্জক যে একটা মেধাবী যুবসমাজ আত্মপ্রকাশ করছে, যারা সমাজ পরিবর্তনে সক্ষম হবে বলে আমার দৃঢ়বিশ্বাস।
এখন আমাদের যা করতে হবে তা হলো, ব্যক্তি ও পরিবারকেন্দ্রিকতা থেকে রাজনীতিকে উদ্ধার করতে হবে। সর্বক্ষেত্রে গড়ে তুলতে হবে সত্যিকার গণতন্ত্র চর্চার সংস্কৃতি। যাঁর যা দায়িত্ব তা নিষ্ঠা ও সততার সঙ্গে পালন করতে হবে। রাজনীতিবিদকে রাজনীতি, সশস্ত্র বাহিনীকে প্রতিরক্ষা, ব্যবসায়ীকে ব্যবসা, শিক্ষককে জ্ঞানচর্চা ও শিক্ষাদান, চিকিৎসককে চিকিৎসা, ছাত্রদের লেখাপড়া, সাংবাদিকদের সাংবাদিকতা, সরকারি চাকরিজীবীদের সততা, নিষ্ঠা ও যোগ্যতার সঙ্গে দায়িত্ব পালন, কৃষক-শ্রমিককে উৎপাদনের কাজে, অর্থাৎ যাঁর যে পেশা, তাঁকে সেই পেশায় একাগ্রভাবে কাজ করতে হবে। তাহলেই দেশের সমস্যা সমাধান সহজ হবে। ভবিষ্যৎ উজ্জ্বল হবে। আমাদের সবার স্বপ্ন বাস্তবায়িত হবে।
যাঁরা সরকার ও দেশ পরিচালনা করছেন, যাঁরা রাজনৈতিক নেতৃত্বের আসনে রয়েছেন, তাঁদের সাবেক মার্কিন প্রেসিডেন্ট জন এফ কেনেডির বিখ্যাত উক্তি স্মরণ করিয়ে দিয়ে বলতে চাই, দেশ তোমাকে কী দিয়েছে সেটি বড় কথা নয়, দেশকে তুমি কী দিতে পার, সেটাই বড় কথা। একাত্তরের শহীদেরা দেশের জন্য জীবন উৎসর্গ করে গেছেন, তাঁরা দেশ ও দেশের মানুষের কাছে কিছুই প্রত্যাশা করেননি। আমাদের রাজনীতিকেরাও যদি সেবা ও ত্যাগের মনোভাব নিয়ে কাজ করতেন, তাহলে এই দেশটির চেহারাই বদলে যেত।
আনোয়ার উল আলম শহীদ: মুক্তিযোদ্ধা ও সাবেক রাষ্ট্রদূত।
একটি রাষ্ট্র সাবালক হতে কত বছর সময় নেয়? ইউরোপে রেনেসাঁ শুরু হয়েছিল ত্রয়োদশ শতকে। খোদ ইতালিতে গণতন্ত্রের অবস্থা এখনো নড়বড়ে।
বাংলাদেশ রাষ্ট্রটি ভূমিষ্ঠ হয়েছিল ১৯৭১ সালে। দেখতে দেখতে ৪০ বছর পেরিয়ে গেছে। এ অঞ্চলে রাষ্ট্র হিসেবে আমরা নবীনতম। চার দশকে আমরা এগিয়েছি কত দূর?
এশিয়ায় বাংলাদেশের মতো রাষ্ট্র খুব বেশি নেই। আমরা অনেক দিক থেকেই স্বতন্ত্র। আমরা মধ্যরাতে চুক্তি করে স্বাধীনতা পাইনি। অনেক লড়াই করে, অনেক রক্ত ঝরিয়ে স্বাধীনতা অর্জন করেছি। কারও কারও জন্য এটা ‘পড়ে পাওয়া চৌদ্দ আনা’ হতে পারে। কিন্তু এ দেশের সাধারণ মানুষ তার শ্রম-ঘাম-রক্ত-মেধা দিয়ে এ দেশের জন্ম দিয়েছে। এ দেশ তাই সবার অহংকার। এর জন্ম প্রক্রিয়ায় আরও অনেকের সঙ্গে সহযাত্রী হিসেবে অংশ নিতে পেরে আমি নিজেকে ধন্য মনে করি। এ আমার অহংকার। যখন শুনি দেশ ভালো চলছে না, মানুষ ভালো নেই, তখন আমার অহংকারে আঘাত লাগে, আমি বিপর্যস্ত হয়ে পড়ি, আমি অপমানিত হই। আমি বা আমরা নিছক জন্মসূত্রে এ দেশের নাগরিক নই। আমরা এ দেশের জন্মদাতা। এ জন্যই কোনো দল নয়, কোনো বাহিনী নয়, এ দেশের সার্বভৌম ক্ষমতার প্রতীক এবং মালিক দুটোই হচ্ছে এ দেশের মানুষ।
অনেকের কাছেই ১৯৭১ হয়তো নিছক একটি যুদ্ধ কিংবা রাজনৈতিক পালাবদল। আমরা জানি, এই যুদ্ধ একাত্তরের ২৫ মার্চ মধ্যরাতে হঠাৎ করে শুরু হয়নি। অনেক বছর ধরে এ জন্য চলেছিল সচেতন চিন্তা, পরিকল্পনা ও আয়োজন। তাই কে স্বাধীনতার ঘোষণা দিল, কবে দিল কিংবা আদৌ ঘোষণা দিল কি না তা নিয়ে মাথাব্যথা নেই। এটা ছিল একটা জাতির যূথবদ্ধ প্রয়াস, একসঙ্গে জেগে ওঠার অনুশীলন, এক মহাজাগরণ। ইতিহাসের বিভিন্ন পর্বে এ দেশের অনেক মানুষ ব্যক্তিগত বা সমষ্টিগতভাবে এই উদ্ভাসনের সিঁড়িগুলো একটি একটি করে নির্মাণ করেছে।
৪০ বছর পর যখন ফিরে তাকাই তখন ফ্লাশব্যাকে অনেক কিছুই চোখের সামনে ভেসে ওঠে। বর্তমান সময়ের মূল্যবোধ, চেতনা ও প্রেক্ষিত দিয়ে ৪০ বছর আগের মুহূর্তগুলো ধরতে গেলে ভুল করা হবে। কেননা, এখন আমি যে রকম ভাবি ও চিন্তা করি, ঢাকা বিশ্ববিদ্যালয়ের নবাগত ছাত্র হিসেবে আমি ও রকম করে ভাবিনি কিংবা চিন্তা করতে শিখিনি। তখন যেটা মনে হয়েছিল, সেটাই করেছি।
ঊনসত্তরের অগ্নিঝরা দিনগুলোতে রাজপথে যখন স্লোগান উঠেছিল, ‘তোমার আমার ঠিকানা, পদ্মা-মেঘনা-যমুনা’, আমি তাতে গলা মিলিয়েছিলাম। ওটা ছিল আমার বাঙালি জাতীয়তাবোধের প্রথম সিঁড়ি টপকানো। আমি তখন ঢাকা কলেজের ছাত্র। সত্তরের ১১ জানুয়ারি আওয়ামী লীগের পল্টনের জনসভায় অনেকের সঙ্গে গলা মিলিয়ে আমি ‘জয়বাংলা’ বলে চিৎকার দিয়েছিলাম। এটা ছিল আমার দ্বিতীয় সিঁড়ি ডিঙানো। সত্তরের জুন মাসের ৭ তারিখ পল্টন ময়দানে ঢাকা নগর ছাত্রলীগের উদ্যোগে জয়বাংলা বাহিনীর মার্চপাস্টে অংশ নিয়েছিলাম, যেখানে অংশগ্রহণকারীদের পক্ষ থেকে বাংলাদেশের মানচিত্রখচিত লাল-সবুজ পতাকা মার্চপাস্টে সালাম নিতে আসা প্রধান অতিথি শেখ মুজিবুর রহমানের হাতে দেওয়া হয়েছিল আনুষ্ঠানিকভাবে। এ পতাকাটি তৈরি হয়েছিল ৬ জুন রাতে ইকবাল হলের (বর্তমান সার্জেন্ট জহুরুল হক হল) ১১৮ নম্বর রুমে। আমি তার সাক্ষী। এভাবেই তিল তিল করে গড়ে উঠেছিল স্বাধীনতার সিঁড়িগুলো।
জাতি ঐক্যবদ্ধ হয়েছিল এটা একটা আপ্তবাক্য। সত্তরের নির্বাচনের সময় ‘পূর্ব পাকিস্তানে’ ভোটারের সংখ্যা ছিল প্রায় দুই কোটি ৯৫ লাখ। ভোট দিয়েছিল ৫৮ শতাংশ ভোটার। নৌকায় ভোট পড়েছিল এক কোটি ২৩ লাখের মতো (মোট ভোটারের ৪২ শতাংশ এবং প্রদত্ত ভোটের ৭৫ শতাংশ)। ন্যাশনাল আওয়ামী পার্টি (মোজাফফর) পেয়েছিল প্রায় তিন লাখ ১১ হাজার ভোট (প্রদত্ত ভোটের ১ দশমিক ৮ শতাংশ)। অর্থাৎ ২৩ শতাংশ ভোটার সরাসরি পাকিস্তানি এস্টাবলিশমেন্টের পক্ষে ভোট দিয়েছিল। তখন এদের পরিচয় ছিল ‘ইসলাম পছন্দ পার্টি’ হিসেবে। গত চার দশকে এদের সংখ্যা বেড়েছে। নানা লেবাসে এরা পুরোনো রাজনীতিই করছে, যাদের কাঁধে ভর করে পাকিস্তান রাষ্ট্রটি এই ভূখণ্ডে টিকেছিল ২৪ বছর।
একাত্তরে আমরা জাতীয়তাবোধে উন্মাতাল ছিলাম। আমাদের আবেগ ছিল অসীম, প্রাণশক্তি ছিল অফুরন্ত। কিন্তু আমাদের নেতৃত্বের কাছে কোনো রূপকল্প ছিল না। তাই ২৫ মার্চের ধাক্কা সামলাতে আমরা হিমশিম খেয়েছিলাম। ছিটকে পড়েছিলাম এদিক-সেদিক।
শেখ মুজিববিহীন সংগঠন ও জনতার মধ্যে ঐক্য ও সংহতি কতটুকু ছিল, তা নিয়ে তর্ক হতে পারে। আমি দুটো উদাহরণ দিতে চাই। তাজউদ্দীন আহমদ যখন সরকার গঠন করলেন, তখন চার যুবনেতা এবং আরও অনেকেই এর বিরুদ্ধে অনাস্থা দিয়েছিলেন। তাঁদের যুক্তি ছিল তাজউদ্দীন শেখ মুজিবের নির্দেশ অনুযায়ী সরকার গঠন করেননি। স্বাধীন বাংলা বেতার কেন্দ্র ছিল এ দেশের মানুষের এবং সংস্কৃতিসেবীদের আরেকটি উল্লেখযোগ্য প্লাটফর্ম, মুক্তিযুদ্ধে যার অবদান আগ্নেয়াস্ত্রধারী মুক্তিযোদ্ধাদের চেয়ে কম নয়। কিন্তু ওখানেও বেতন বাড়ানোর জন্য ধর্মঘট হয়েছিল একাত্তরের সেপ্টেম্বরে। এসব নেতিবাচক ঘটনা আমরা সচেতনে এড়িয়ে যাই। কেননা, একেকটা নেতিবাচক উদাহরণ মুহূর্তের মধ্যেই একপাল রাজাকার পয়দা করে। এভাবে আমরা অনেকেই ‘স্বাধীনতার পক্ষের শক্তির’ কাছে জিম্মি হয়ে পড়েছি।
আমরা একদা স্তোকবাক্য শুনেছিলাম দেশ মুক্ত হলে সুখ আসবে, স্বাচ্ছন্দ্য আসবে, শান্তি আসবে। চার দশকে আমাদের হিসেবের ব্যালান্স মেলানো যাচ্ছে না। আমি কয়েক দিন ধরেই অনেক বন্ধুর মতামত জানার চেষ্টা করছি, এই চার দশকে আমরা এমন কী পেয়েছি, যা আমরা পেতাম না, যদি আমরা স্বাধীন না হতাম। সবাই মোটামুটি একই রকম উত্তর দিয়েছেন, আমাদের সুযোগ ও সম্ভাবনা বেড়েছে, উৎপাদন বেড়েছে, জীবনযাত্রার মান বেড়েছে, কিন্তু এটা একটা আপেক্ষিক ধারণা। আমাদের আশপাশের দেশগুলোতেও একই জিনিস ঘটেছে। পাকিস্তানের ২৪ বছর আমাদের পিছিয়ে রেখেছিল। ৪০ বছরেও আমরা পাকিস্তানের কাছাকাছি যেতে পারিনি। মানব উন্নয়নের সার্বিক সূচক অনুযায়ী আমরা দক্ষিণ এশিয়ার মধ্যে দ্বিতীয় সর্বনিম্ন স্থানটিতে পড়ে আছি। ঘটনাচক্রে আফগানিস্তান দক্ষিণ এশিয়ার অংশ হয়ে যাওয়ায় আমরা অন্তত এটুকু বলতে পারি, আমরা ওদের চেয়ে ভালো আছি।
অর্জন অবশ্যই অনেক আছে। নতুন নতুন সুযোগ তৈরি হয়েছে। অভিবাসী শ্রমিকের সংখ্যা বেড়েছে অবিশ্বাস্য সংখ্যায়। আমাদের অর্থনীতির প্রধান চালিকাশক্তি এখন অভিবাসী শ্রমিকদের পাঠানো তাদের ঘাম ঝরানো টাকা। আমাদের গণমাধ্যম বিকশিত হয়েছে, সংখ্যায় এবং গুণে। শ্রমশক্তিতে নারীর অংশগ্রহণ বেড়েছে। ফরমাল সেক্টরে এখন পুরুষের চেয়ে নারী শ্রমিকের সংখ্যা বেশি। প্রাথমিক ও মাধ্যমিক স্তরে ছাত্রীর সংখ্যা ছাত্রের চেয়ে বেশি। আমরা তো এগুলোই চেয়েছিলাম।
কিন্তু যা আমরা চাইনি, তাও ঘটছে। একাত্তরে সমাজের বাঁধনটা নড়বড়ে হয়ে গিয়েছিল। একটা যুদ্ধ আমাদের সমাজের বুনন, মূল্যবোধ এবং সম্পর্কগুলোকে এমনভাবে ঝাঁকুনি দিয়েছে, যা অনেক ক্ষেত্রেই নেতিবাচক ফল বয়ে এনেছে।
আমাদের রাজনীতিতে সুবিধাবাদ এবং মেধাহীন নেতৃত্ব জ্যামিতিক গতিতে বেড়ে চলেছে। রাজনৈতিক আন্দোলন এখন অনেক সহিংস। মানুষ পেটানোর মধ্যে পুলিশ যেমন আনন্দ পায়, গাড়ি ভাঙায় রাজনৈতিক দলের ক্যাডার ততধিক পুলক অনুভব করে। এই স্বাধীনতা তো আমরা চাইনি।
যখন একটি বই তথ্য মন্ত্রণালয় নিষিদ্ধ ঘোষণা করে, যখন একটি কিশোরী স্কুলে যাওয়ার পথে সহিংসতার শিকার হয়, যখন একজন করদাতা কর দেওয়ার জন্য উৎকোচ দিতে বাধ্য হয়, যখন প্রলম্বিত বিচারপ্রক্রিয়ায় একজন ফরিয়াদি সর্বস্ব হারিয়ে পথে বসে, যখন একজন রাজকর্মচারী হজে যাওয়ার পাথেয় সংগ্রহ করতে ঠিকাদারের ওপর চাপ প্রয়োগ করে, যখন একটি বসন্তের কোকিল কোটি টাকায় মনোনয়ন কিনে নির্বাচনের মাঠে উদয় হয় জনসেবার উদ্গ্র বাসনা নিয়ে, যখন মানুষ হত্যা করার জন্য কারও হাতে একটি ড্রাইভিং লাইসেন্স ধরিয়ে দেওয়া হয়, যখন পরিবারতন্ত্রের জপমালা হাতে ধাড়ি রাজনীতিকেরা হাঁটুর বয়সী ছেলেমেয়েদের বন্দনা করে, তখন মনে হয় আমাদের দেশ ছিনতাই হয়ে গেছে। এইচ জি ওয়েলসের টাইম মেশিনে চড়ে যদি আমি ৪০ বছর আগের সময়টাতে ফিরে যেতে পারতাম, তাহলে চিৎকার করে বলতাম এই দেশ, এই স্বাধীনতা, আমি চাইনি।
তার পরও জীবন থেমে থাকে না। আমাদের পথ চলতেই হয়। বাগাড়ম্বর করে অনেকেই বলেন, আমাদের আরেকটি মুক্তিযুদ্ধ করতে হবে। আমি জানি এরা মন থেকে এটা বলছে না। কেননা, ৪০ বছর আগের মুক্তিযুদ্ধে এরা অনেকেই অনুপস্থিত অথবা বিপরীত মেরুতে ছিল।
আমি একটা আশার আলো দেখতি পাচ্ছি। নতুন প্রজন্ম যাদের জন্ম মুক্তিযুদ্ধের পর, তাদের একটা বিরাট অংশ অন্যরকম চিন্তা করে। এরা সংস্কারমুক্ত, বিজ্ঞানমনস্ক। অতীতের জঞ্জাল নয়, ভবিষ্যতের দিগন্তরেখার দিকে তাদের দৃষ্টি। তাদের আছে বিশ্ব দৃষ্টিভঙ্গি। এরা যখন দেশের হাল ধরবে, তখন এরাই পারবে এই সমাজের এবং রাষ্ট্রের খোলনলচে পালটে দিতে।
আমরা যে একটি ব্যর্থ প্রজন্ম, তাতে বিন্দুমাত্র সন্দেহ নেই। বুড়িগঙ্গার মতো ছোট্ট একটা নদী আমরা রক্ষা করতে পারিনি। এটা স্বীকার করে নিয়েই আমাদের অপেক্ষা করতে হবে যুবশক্তির আবাহনের জন্য।
আমার পিতা ভারত ভেঙেছিলেন। তিনি স্বাধীনতা পাননি। আমি পাকিস্তান ভেঙেছিলাম। দেশ স্বাধীন হলো, মানুষের পরাধীনতা ঘুচল না। আমার সন্তান এই রাষ্ট্রব্যবস্থা ভাঙবে মানুষের কল্যাণের জন্য। আমি তার জন্য অপেক্ষা করব।
মহিউদ্দিন আহমদ: লেখক ও গবেষক।
অধ্যাপক আনোয়ার পাশা ও অধ্যাপক রাশীদুল হাসান ছিলেন ছোটবেলার বন্ধু। পশ্চিমবঙ্গের মুর্শিদাবাদ জেলায় একই মাদ্রাসায় পড়তেন। কলেজের পর ঢাকা বিশ্ববিদ্যালয়েও একসঙ্গে পড়তেন তাঁরা। বিশ্ববিদ্যালয়ের পাট চুকিয়ে আনোয়ার পাশা ও রাশীদুল হাসান পাবনা অ্যাডওয়ার্ড কলেজে অধ্যাপক হিসেবে পেশাজীবন শুরু করেন। পরবর্তী সময়ে কিছুদিনের ব্যবধানে রাশীদুল হাসান ইংরেজি বিভাগে ও আনোয়ার পাশা বাংলা বিভাগের অধ্যাপক হিসেবে ঢাকা বিশ্ববিদ্যালয়ে আসেন। থাকতেনও একই সঙ্গে ঈশা খান রোডে। একসঙ্গে থাকার সুবাদে উভয়ের বাড়িতে দুই পরিবারের অবাধ যাতায়াত ছিল, ছিল নিবিড় এক সম্পর্ক। ১৯৭১ সালের পরিস্থিতি নিয়ে দুই বন্ধু আলোচনা করতেন। আর এই আলোচনা হতো রাতের আঁধারে, যখন স্ত্রী-ছেলেমেয়েরা ঘুমিয়ে পড়তেন।
যুদ্ধ চলাকালীন দেশের স্বাধীনতা যখন সময়ের ব্যাপার মাত্র, তখন একই সঙ্গে দুই বন্ধুকে ধরে নিয়ে যায় পাকিস্তানি হানাদার ও তাদের দোসররা।
১৪ ডিসেম্বর আমাদের পরিবারের সবাই সকালে চলে গেলাম আনোয়ার চাচার বাসায়, খিচুড়ি রান্না হবে। মা আর চাচি (আনোয়ার পাশার স্ত্রী) একসঙ্গে লেগে গেলেন খিচুড়ি রান্না করতে। রান্না শেষে আমরা একসঙ্গে বসে খিচুড়ি খেয়ে বের হওয়ার জন্য দরজার কাছে দাঁড়িয়েছি মাত্র। এমন সময় দরজায় এসে দাঁড়াল অপরিচিত কয়েকজন। ওরা সংখ্যায় সাত-আটজন হবে। কারও মুখে কাপড় বাঁধা, কারও মুখ খোলা। জানতে চাইল, আনোয়ার পাশা কে? আনোয়ার চাচা নিজেকে দেখিয়ে বললেন, আমি আনোয়ার পাশা। এই দৃশ্য দেখে বাবা জানতে চাইলেন, আপনারা ওনাকে কোথায় নিয়ে যাচ্ছেন? অস্ত্রধারীরা তেমন কোনো উত্তর না দিয়ে পাল্টা প্রশ্ন করে বসলেন রাশীদুল হাসান কোথায় থাকেন? বাবা তখন বললেন, আমি রাশীদুল হাসান। আমাদের বলা হলো অল্প কিছুক্ষণের মধ্যে ওনাদের ছেড়ে দেওয়া হবে।
রাশীদুল হাসান ও আনোয়ার পাশাকে ধরে নিয়ে যাওয়ার কথা বলতে বলতে রাশীদুল হাসানের মেয়ে রোকাইয়া হাসিনা নীলি ফিরে গেলেন একাত্তরের সেই কাল দিনে।
রাশীদুল হাসানকে ধরে নিয়ে যাওয়ার ২২ দিন পর তাঁর মৃতদেহের খোঁজ পাওয়া গেল মিরপুরের বধ্যভূমিতে।
বাবা চলে যাওয়ার পর আমাদের সবাইকে নিয়ে মা বেগম রোকাইয়া রাশীদ বেশ চিন্তিত হয়ে পড়লেন। আমার ছোট বোন সুরাইয়া আমিনার বয়স তখন মাত্র দুই বছর আর ভাইয়া মাহমুদ হাসানের বয়স ১৪ বছর। আমি ছিলাম ভাইয়ার চেয়ে দুই বছরের ছোট, বলছিলেন রোকাইয়া।
ছেলেমেয়েদের নিয়ে চিন্তিত হওয়ার পেছনে যথেষ্ট কারণও ছিল বেগম রোকাইয়ার। কেননা এই দেশে তাঁদের নিকটাত্মীয় বলতে তেমন কেউই ছিল না।
পশ্চিম বাংলা থেকে মামা-চাচারা এলেন মাকে সেখানে নিয়ে যাওয়ার জন্য। তাঁরা বলতেন, ছোট ছোট ছেলেমেয়েদের নিয়ে কীভাবে এখানে থাকবি? মা তাঁদের সাফ জানিয়ে দিলেন, এই দেশের স্বাধীনতার জন্য ওদের বাবা প্রাণ দিলেন, এই দেশ তো আমারই দেশ। এখান থেকে কোথাও যাব না, যত কষ্টই হোক এই দেশই আমার শেষ ঠিকানা। মায়ের সেদিনের কথাগুলো বললেন রোকাইয়া হাসিনা।
বেগম রোকাইয়া মাটি কামড়ে এই দেশেই পড়ে থাকলেন সন্তানদের নিয়ে। শত কষ্টের মধ্য দিয়ে হলেও সন্তানদের বাবার আদর্শে মানুষ করতে লাগলেন।
দস্বাধীনতা যুদ্ধের পর আমাদের নিয়ে যেন মায়ের আরেকটা যুদ্ধ শুরু হয়ে গিয়েছিল। বাবা হারানোর যে এত বড় শোক, সেটা তিনি আমাদের বুঝতেই দিতেন না। কখনো বাবাকে নিয়ে মা আমাদের সামনে কান্নাকাটি পর্যন্ত করতেন না। আমরা মাঝেমধ্যে গভীর রাতে টের পেতাম মা আমাদের পাশে নেই। খেয়াল করতাম, মা বাবার পড়ার টেবিলে বসে বাবার বইপত্র, ডায়েরি ধরে দেখতেন আর নীরবে কাঁদতেন।’ কথাগুলো বলতে বলতে মাকে নিয়ে সেই সময়ের কথাগুলো মনে করলেন রোকাইয়া হাসিনা।
বেগম রোকাইয়া সব সময় তাঁর সন্তানদের বলতেন, তোমার বাবা চাইতেন তোমরা এটা হও, ওটা হও। তিনি সন্তানদের বলতেন, তোমরা ঠিক ঠিকমতো বাবার স্বপ্ন পূরণ করো। তিনি কিন্তু তোমাদের দেখছেন! তোমরা বাবার স্বপ্ন পূরণ করতে না পারলে তিনি কষ্ট পাবেন।
বাসায় একটা মুরগি রান্না হতো, আমরা সেই মুরগির মাংস দুপুরে খেতাম, রাতে খেতাম আবার সকালে নাশতার পাতেও তার কিছুটা পেতাম। এখন বুঝি, আসলে মা সেদিন না খেয়েই আমাদের খাওয়াতেন—রোকাইয়া হাসিনার কণ্ঠে আবেগের সঙ্গে শোনা যায় এই কথাগুলো।
তাঁর কথায় বেশ বোঝা যায়, কত কষ্টে সন্তানদের বড় করেছেন তিনি। বড় ছেলে বাংলাদেশ প্রকৌশল বিশ্ববিদ্যালয় থেকে সিভিল ইঞ্জিনিয়ারিং বিভাগ থেকে পাস করে বর্তমানে আমেরিকান দূতাবাসের প্রধান প্রকৌশলী হিসেবে কর্মরত। মেজ মেয়ে ঢাকা বিশ্ববিদ্যালয় থেকে স্নাতকোত্তর শেষ করেছেন পাশাপাশি সংগীতেও নিয়েছেন দীক্ষা। বর্তমানে তিনি প্রতিষ্ঠিত রবীন্দ্রসংগীত শিল্পী ও ছোট মেয়েও স্নাতকোত্তর শেষ করে আমেরিকায় থাকছেন।
‘মা ছাড়া আমাদের কেউই এই পর্যায়ে আসতে পরতাম না। আমাদের এই পর্যায়ে দেখে মা সন্তুষ্ট’— বললেন রোকাইয়া হাসিনা।
তারপরও দুঃখ থেকে যায়। এখনো যুদ্ধাপরাধীদের কথা মনে হলে বেগম রোকাইয়া সেই অমানুষদের বিচার চান। তিনি মাঝেমধ্যে শঙ্কিত হন তাদের বিচারপ্রক্রিয়া নিয়ে। ত্যাগী মায়ের এই শঙ্কা ঘুচবে তো?
মোছাব্বের হোসেন
মুক্তিযুদ্ধে প্রথম শহীদ জেলা প্রশাসক
যেসব শহীদ বুদ্ধিজীবীর রক্তে বাংলাদেশের জন্ম হয়েছিল তাঁদের মধ্যে এ কে এম শামসুল হক খান সিএসপি অন্যতম। একাত্তরের মার্চ মাসের প্রথম সপ্তাহে তিনি কুমিল্লার জেলা প্রশাসক হিসেবে কাজে যোগ দিয়েছিলেন। সত্তরের নির্বাচনে চট্টগ্রামে ডেপুটি ইলেকশন কমিশনার হিসেবে দায়িত্ব পালন করেছেন। তখনই আভাস পেয়েছিলেন, কিছু একটা হতে যাচ্ছে। ঢাকা কলেজের ছাত্র থাকাকালীন বায়ান্নর ভাষা আন্দোলনে সক্রিয়ভাবে অংশ নিয়েছিলেন। ভাষা ও সংস্কৃতির সংগ্রাম এবং পঞ্চাশের দশকের মধ্যভাগে ঢাকা বিশ্ববিদ্যালয়ের ছাত্রত্বকালীন প্রগতিশীল গণতান্ত্রিক আন্দোলনের একজন কর্মী হিসেবে বুঝতে পেরেছিলেন, স্বাধীনতা ছাড়া বাঙালির মুক্তি মিলবে না। পরে তাঁর নিজের জীবনের অভিজ্ঞতা এ বিশ্বাসকে আরও দৃঢ় করেছিল। শুধু বাঙালি হওয়ার অপরাধে পূর্ব-পশ্চিম বৈষম্যের কারণে সিভিল সার্ভিস পরীক্ষায় তাঁকে মেডিকেলে অযোগ্য ঘোষণা করা হয়। কর্মজীবনের শুরুতে কিছুদিন ভূগোল শাস্ত্রে অধ্যাপনা করার পর সিভিল সার্ভিসে যোগ দেওয়ার সিদ্ধান্ত নেন। মেডিকেল পরীক্ষার বিরুদ্ধে আপিল করে তিনি জয়ী হন। স্বাধীনতার মহানায়ক বঙ্গবন্ধুর সাতই মার্চের বিখ্যাত ভাষণের পর ডিসি শামসুল হক তাঁর করণীয় নির্ধারণ করে ফেলেন। সরকারি কর্মকর্তাদের এক সভায় দ্বিধাহীন কণ্ঠে বলেন, ‘আমাদের দেশমাতৃকার সংগ্রাম করার সময় এসেছে। যদিও আমরা এই চরম ত্যাগের ফল ভোগ করতে পারব না। কিন্তু আমাদের ভবিষ্যৎ বংশধরদের জন্য স্বর্ণদ্বার খুলে দেবে।’ শামসুল হক খান প্রশাসনে চাকরির প্রলোভন, সরকারি নীতি ও আদেশকে তুচ্ছ করে দেশপ্রেম এবং কর্তব্যবোধের শাণিত চেতনায় বলীয়ান হয়ে বাঙালির মহত্তম সংগ্রামে জড়িয়ে পড়েন। তখন প্রশাসকের ভূমিকা ছেড়ে রাজনৈতিক ভূমিকায় অবতীর্ণ হলেন। কুমিল্লার পুলিশ সুপার মুন্সি কবির উদ্দিন, ড. আব্দুস সাত্তার, অধ্যাপক খোরশেদ আলম এমসিএ, আলী আহমেদ এমসিএ প্রমুখকে সঙ্গে নিয়ে পাকিস্তানি হানাদার বাহিনীর বিরুদ্ধে প্রতিরোধ পরিকল্পনা গ্রহণ করেন। তাঁর নেতৃত্বে কুমিল্লায় গড়ে ওঠে এক শক্তিশালী প্রতিরোধ আন্দোলন। শামসুল হক খানের নির্দেশে ক্যান্টনমেন্টে রেশন ও তাদের গাড়িগুলোকে পেট্রলপাম্প থেকে পেট্রল সরবরাহ বন্ধ করে দেওয়া হয়। কুমিল্লার ব্রিগেড কমান্ডার ইকবাল শফির নেতৃত্বে সেনাসদস্যরা পুলিশের অস্ত্র ও গোলাবারুদ দখল করতে গেলে এসপি মুন্সি কবির উদ্দিন ডিসির অর্ডার ছাড়া স্টোরের চাবি দিতে অপারগতা জানান। পরিস্থিতি নিয়ে আলোচনার জন্য স্থানীয় সামরিক আইন প্রশাসক ডাকলে বেসামরিক প্রশাসনের জেলা প্রধান শামসুল হক খান তাতেও অনাগ্রহ প্রকাশ করেন। তাঁর এ আচরণে পাকিস্তানি সেনাকর্মকর্তারা ভীষণ ক্ষুব্ধ হয়ে ওঠেন। ২৫ মার্চ রাতে কুমিল্লা সার্কিট হাউস থেকে মেজর আগা ও ক্যাপ্টেন বোখারীর নেতৃত্বে ডিসি ও এসপিকে গ্রেপ্তার করা হয়। তাঁদের অবস্থান ক্যান্টনমেন্টের কাছাকাছি হওয়ায় অনেকেই অনুরোধ করেছিলেন কুমিল্লা ছেড়ে নিরাপদ স্থানে চলে যাওয়ার জন্য। ২৫ মার্চ মধ্যরাতে পাকিস্তানি সেনাবাহিনী কর্তৃক সংগঠিত স্মরণকালের ভয়াবহ গণহত্যার মাত্র কয়েক ঘণ্টা আগে ডিসি সাহেবের খালাতো ভাই মুক্তিযোদ্ধা শিক্ষাবিদ ড. এ আর মল্লিক (তৎকালীন চট্টগ্রাম বিশ্ববিদ্যালয়ের উপাচার্য) টেলিফোনে তাঁকে বলেছিলেন, ‘আর্মিদের পেট্রল ও রেশন বন্ধ করার পর তোমার ও এসপির কোনো অবস্থাতেই ওখানে থাকা উচিত নয়। গ্রামের দিকে চলে যাও, পরে আমাদের সঙ্গে মিলিত হবে।’ তাঁকে অবস্থার গুরুত্বও বুঝিয়ে দেন। কিন্তু তিনি বলেছিলেন, ‘মিয়া ভাই (ড. এ আর মল্লিক), কুমিল্লাতে একটি শক্ত অবরোধ ঘাঁটি তৈরি করেই আমি আসব।’ তাঁর গাড়িচালকও তাঁকে বলেছিল, ‘স্যার, চলুন আমরা বর্ডার পার হয়ে যাই।’ তখনো তাঁর উত্তর ছিল, ‘যদি চলে যাই তবে হানাদারদের বিরুদ্ধে কারা প্রতিরোধ গড়ে তুলবে?’
তিনি আর হানাদারদের বন্দীশিবির থেকে ফিরে আসেননি, ফিরবেন না কোনো দিন। সম্ভবত ডিসি ও এসপিকে গুলি করে হত্যা করা হয়েছিল। ’৭১-এর ১৩ জুন প্রখ্যাত সাংবাদিক অ্যান্থনি ম্যাসকারেনহাস লন্ডনের সানডে টাইমস পত্রিকায় কুমিল্লার গণহত্যা নিয়ে একটি প্রতিবেদন প্রকাশ করেন। স্বাধীনতার পর অ্যান্থনি ম্যাসকারেনহাস বাংলাদেশ সফরে এলে ডিসি সাহেবের পরিবার তাঁর সঙ্গে দেখা করে শামসুল হক খান সম্পর্কে তথ্য জানতে চাইলে তিনি বলেন, ‘ডিসি ওয়াজ কট অ্যান্ড ল্যাটার অন শট।’ মুক্তিযুদ্ধের সময় আগরতলায় থাকাকালীন ড. মল্লিক কুমিল্লার ডিসি সম্পর্কে মেজর খালেদ মোশাররফের (মিসেস মল্লিকের খালাতো ভাই) কাছে জানতে চাইলে তাঁর জবাব ছিল, ‘ডিসিকে মেরে ফেলা হয়েছে।’ শহীদ শামসুল হক খান মা, মাটি, বাঙালি সংস্কৃতি, বাঙালি সত্তাকে মনেপ্রাণে ভালোবাসতেন। বিবেকের দাসত্ব বরণ না করে স্বাধীনতার স্বপ্ন দেখেছিলেন। হয়তো এসবই ছিল তাঁর অপরাধ। দেশের স্বাধীনতা চেয়েছিলেন এবং দেশমাতৃকার বেদিমূলে সগর্বে নিজের জীবন উৎসর্গ করে গেছেন।
স্বাধীনতা অর্জনের দীর্ঘদিন পরও তাঁর মা বিশ্বাস করতেন, তাঁর আদরের সন্তান বেঁচে আছেন, তাঁর কাছে ফিরে আসবেন। বর্তমান সরকারকে ধন্যবাদ জানাতে হয় এ জন্য যে, শহীদ শামসুল হক খানকে রাষ্ট্রের সর্বোচ্চ সম্মান স্বাধীনতা পদক ২০১০ প্রদান করেছে। ঢাকার একটি সড়কের নাম তাঁর নামে করার জন্য মুক্তিযুদ্ধের আদর্শ ও চেতনায় বিশ্বাসী বর্তমান সরকারের কাছে দাবি জানাচ্ছি। ইতিপূর্বে কুমিল্লায় তাঁর নামে একটি সড়ক হয়েছে। মুক্তিযুদ্ধে জেলা প্রশাসকদের মধ্যে প্রথম শহীদ শামসুল হক খান স্মরণে বিয়াম মিলনায়তনের অডিটরিয়ামটির নামকরণ হলেও দেশের গণমাধ্যমগুলোতে শুধু বিয়াম মিলনায়তন অডিটরিয়াম হিসেবে উল্লেখ হতে দেখে খুব দুঃখ হয়। নামফলকটিও এত ছোট আকারে লাগানো হয়েছে যে সহজে চোখে পড়ে না।
মাকসুদুল হক খান
আবদুর রাজ্জাক ও কিছু ভাবনা
রবীণ রাজনীতিবিদ আবদুর রাজ্জাকের মৃত্যু আমাদের সবাইকে এমন এক যুগের কথা স্মরণ করিয়ে দেয়, যখন বাঙালির রাজনীতি ছিল স্বচ্ছ ও তার উদ্দেশ্য ছিল জনগণের কল্যাণ। আবদুর রাজ্জাক ছিলেন একটি আদর্শের প্রতীক, যে আদর্শ আমরা আমাদের বর্তমান সময় খুব একটা খুঁজে পাই না। তিনি আমাদের অনেকের মতো জাতির জনক বঙ্গবন্ধু শেখ মুজিবুর রহমানের ভক্ত ছিলেন। বোধ করি বঙ্গবন্ধুর ওপর তাঁর বিশ্বাসটা অন্য কারও চেয়ে একটু বেশিই ছিল। কিন্তু তার চেয়ে বড় কথা এই যে, আবদুর রাজ্জাক এমনই একসময় রাজনীতিতে প্রবেশ করেন, যখন বঙ্গবন্ধুর নেতৃত্বে বাঙালি জাতি তার উদ্দেশ্য, তার আদর্শ সম্পর্কে সম্পূর্ণভাবে সচেতন ছিল এবং রাজ্জাক ছিলেন ওই সব তরুণ রাজনীতিবিদের দলে, যাঁদের মধ্যে ছিল এমন একটি স্বপ্ন, যে স্বপ্নের দ্বারা তাঁরা একটি নতুন দেশ গড়ার লক্ষ্যে যতটা পথ যাওয়া দরকার, ততটা পথ যাওয়ার জন্য প্রস্তুত ছিলেন এবং ওই দলে ছিলেন তোফায়েল আহমদ, শেখ ফজলুল হক মণি, আ স ম আবদুর রব, নূরে আলম সিদ্দিকী, শাজাহান সিরাজ ও আবদুল কুদ্দুস মাখন। ছিলেন আরও অনেকে এবং তাঁরা সবাই বাংলাদেশের স্বাধিকার ও স্বাধীনতা আন্দোলনে ব্যাপক ভূমিকা রেখেছেন। তাঁদের অনেকেই অনেক দফায় কারাগারে গেছেন কেবল পাকিস্তান আমলেই নয়, বরঞ্চ স্বাধীন বাংলাদেশেও।
আবদুর রাজ্জাকের মৃত্যুর কারণেই হয়তো এসব ভাবনা আমাদের সবার মনে আবার ফিরে এসেছে। মনে পড়ে যায় সেই সব দিনগুলোর কথা, যখন সদ্য স্বাধীন বাংলাদেশে গোটা জাতি বঙ্গবন্ধুর নেতৃত্বে দেশকে নতুন করে গড়ে তোলার কাজে নিজেকে আত্মনিয়োগ করেছিল। রাজ্জাক ছিলেন যুবক এবং অন্যান্য তরুণ নেতার মতো তিনিও তাঁর নিজের মতো করে দেশের রাজনীতিতে তাঁর অবদান রাখার চেষ্টা করেন। তিনি লালবাহিনীর নেতৃত্ব দিয়েছেন সেই ১৯৭২-৭৩ সালে এবং তিনি যে একজন ভালো সংগঠক ছিলেন, তার প্রমাণ তিনি মুক্তিযুদ্ধের সময়ই দিয়েছেন, যখন তিনি মুজিব বাহিনীতে একটা সক্রিয় ভূমিকা পালন করেন। প্রশ্ন উঠতে পারে এবং ওঠাই স্বাভাবিক যে, মুজিব বাহিনী কতটা আপামর মুক্তিবাহিনীর কার্যক্রমকে ব্যাহত করেছে মুক্তিযুদ্ধ চলাকালীন। এটা সত্য যে, সে সময় প্রধানমন্ত্রী তাজউদ্দীন আহমদকে কোণঠাসা করতে শেখ মণি ও তাঁর সঙ্গে যেসব তরুণ নেতা ছিলেন, তাঁরা সবাই ব্যস্ত ছিলেন। তাজউদ্দীনের শত্রুর অভাব ছিল না। কিন্তু এসব সত্ত্বেও তিনি যে দক্ষতার সঙ্গে স্বাধীনতার যুদ্ধ পরিচালনা করেন এবং যে যোগ্যতার সঙ্গে মুজিবনগর সরকারকে তার অভীষ্ট লক্ষ্যে পৌঁছে দেন সেই বাস্তবতা আজ আমাদের জাতীয় ইতিহাসের অংশ। কেবল দুঃখ এটাই যে, তখনকার তরুণ নেতারা তাজউদ্দীনকে তাঁদের সমর্থন দেয়নি এবং আমাদের দুঃখটা আরও ঘনীভূত হয়, যখন স্বাধীনতা লাভের পর তাঁদের কেউ কেউ বঙ্গবন্ধু ও তাজউদ্দীনের সঙ্গেও দূরত্ব হ্রাস করার পরিবর্তে আরও বাড়িয়ে দেন। আজ এতগুলো বছর পরে আমাদের এটা ভুলতে অসুবিধা হয় যে, যে দিন তাজউদ্দীনকে বঙ্গবন্ধুর মন্ত্রিসভা থেকে বিদায় নিতে হলো, সে দিন থেকেই আমাদের জাতীয় জীবনে বিপর্যয় নেমে আসে। বঙ্গবন্ধুকে আমরা হারালাম। আর জীবনের শেষ মুহূর্ত পর্যন্ত বঙ্গবন্ধুর আদর্শের প্রতি বিশ্বাস অটুট রেখেই তাজউদ্দীন আহমদও আততায়ীর হাতে নিহত হলেন। তাঁর সঙ্গে চলে গেলেন আরও তিনজন মহান মুক্তিযুদ্ধকালীন নেতা আমাদের।
এসব চিন্তাভাবনা এসে গেল আবদুর রাজ্জাকের মৃত্যুর সংবাদ আমাদের কাছে পৌঁছার সঙ্গে সঙ্গে। তাঁর ও তাঁর যুগের অন্যান্যও তরুণ নেতার বিষয়ে আমাদের অনেক প্রশ্ন থাকতে পারে বিশেষ কিছু ক্ষেত্রে। কিন্তু তার চেয়ে বড় কথা, জাতির বৃহত্তর স্বার্থে রাজ্জাক ও তাঁর সহকর্মীরা বাংলাদেশের আদর্শ সব সময় সমুন্নত রেখেছেন। হয়তো তাঁরা বিভিন্ন সময় রাজনৈতিক পন্থা অবলম্বন করেছেন ১৯৭১ সালের পর, কিন্তু এটা অস্বীকার করার কোনো উপায় নেই যে, তাঁরা সবাই সব সময় দেশের কথা ভেবেছেন, তাঁদের সবার মধ্যেই বাঙালি জাতীয়তাবাদের প্রদীপ সর্বদা জ্বলে চলেছে। রব ও সিরাজ জাতীয় সমাজতান্ত্রিক দল গঠন করলেন। মাখন কোনো একসময় আমাদের সবাইকে ছেড়ে চলে গেলেন। শেখ মণি সেই ১৫ আগস্টের কালরাতেই নিহত হলেন। তোফায়েল আহমদ, যাঁর কাছ থেকে আমরা বঙ্গবন্ধু শব্দটি প্রথম শুনি, তিনি সেই আওয়ামী লীগের রাজনীতির সঙ্গে ওতোপ্রতোভাবে জড়িয়ে রইলেন। তাঁর আরও ওপরে থাকার কথা ছিল দেশের রাজনীতিতে। কিন্তু রাজনীতি যখন পরিবার-নির্ভরশীল হয়ে পড়ে, তখন খুব একটা বড় কিছু আমরা আশা করতে পারি না। আর তোফায়েল আহমদের মতো বড় মাপের মানুষ সেই পারিবারিক রাজনীতির শিকার হয়ে পড়েন এবং কোনো একসময় হারিয়ে যান। যেমনটি কিছুটা আবদুর রাজ্জাকও হারিয়ে গিয়েছিলেন। তিনি শেখ হাসিনার প্রথম সরকারে দক্ষতার সঙ্গে মন্ত্রীর দায়িত্ব পালন করেছেন। আমরা আশা করেছিলাম, শেখ হাসিনার দ্বিতীয় সরকারে তাঁর অভিজ্ঞতা কাজে লাগানো হবে। তিনি অবশ্য পানিসম্পদবিষয়ক সংসদীয় স্থায়ী কমিটির চেয়ারম্যানের দায়িত্ব পালন করেছেন এবং বেশ ভালোভাবেই সে কাজটি করেছেন। তবুও তাঁর অভিজ্ঞতা, তাঁর দক্ষতা আওয়ামী লীগের বর্তমান সরকার কাজে লাগাতে পারত, তাঁকে মন্ত্রিত্বের দায়িত্ব দিয়ে। যেমনটি করা যেত তোফায়েল আহমদের ব্যাপারেও। বোধ করি বর্তমান সরকার যেই কঠিন সময়ের মধ্য দিয়ে চলেছে, সেই সংকট কিছুটা হলেও আবদুর রাজ্জাক ও তোফায়েল আহমদের মতো পরীক্ষিত রাজনীতিবিদেরা সামাল দিতে পারতেন। সব চেয়ে গুরুত্বপূর্ণ কথাটি এই যে, যদি এসব ব্যক্তিত্ব আরও দৃঢ়ভাবে বর্তমান সময় তাঁদের ভূমিকা পালন করতে পারতেন, তাহলে হয়তো দেশে আমরা সত্যিকার অর্থে একটি সংসদীয় সরকার পেতাম। হয়তো প্রধানমন্ত্রী-শাসিত সরকার আমাদের রাজনৈতিক ব্যবস্থাকে এই দুরাবস্থায় ঠলে দিত না। হয়তো রাজ্জাক ও তোফায়েলের মতো মানুষ দলের ভেতরে আর একটু সক্রিয় হলে আজ যে পরিবারতন্ত্র আমাদের জাতীয় জীবনে চেপে বসেছে, সেই বাস্তবতা আমাদের অনুভব করতে হতো।
আবদুর রাজ্জাক আর নেই। তবে তিনি তাঁর আদর্শ তাঁর বিশ্বাস রেখে গেছেন। অত্যন্ত ভদ্রলোক ছিলেন তিনি। তাঁর মধ্যে বিন্দুমাত্র অহংবোধ ছিল না। সব সময় মুখে একটা হাসি দেখা যেত। কিন্তু এই মানুষটির ভেতরে ছিল একটি দৃঢ়তা, যে দৃঢ়তা আমরা গোটা জাতির মধ্যে লক্ষ করেছি মুক্তিযুদ্ধের সময়। রাজ্জাক বঙ্গবন্ধুর আদর্শ থেকে একটু সরে যাননি। তাঁর বাঙালিত্ব তাঁর অসাম্প্রদায়িক রাজনীতি আমাদের সব সময় সাহস যুগিয়েছে। তাঁর চলে যাওয়া একটি অধ্যায়ের আরেকটু খসে যাওয়া। তাঁর সময়ের যাঁরা রয়েছেন তাঁরা একে একে চলে যাবেন। তাঁদের আদর্শ কি আমরা ধরে রাখতে পারব? তাঁদের তৈরি বাংলাদেশ কি আমাদের হাতে নিরাপদ ও সুস্থ থাকবে?
চলতি পথে
বীরশ্রেষ্ঠ মুন্সী আব্দুর রউফের গল্পদ্রুতগামী বাসের বদৌলতে অল্প সময়েই গোয়ালন্দ পার হয়ে কামারখালী নামলাম আমরা। লাল-সবুজ রঙে রাঙানো একটা রিকশাভ্যানে সওয়ার হয়ে সামনে এগোলাম। এগোতে এগোতেই একটা নদী এসে সঙ্গী হলো আমাদের। পরিশীলিত, পরিমার্জিত গতিসম্পন্ন এ নদীর নাম মধুমতি। হ্যাঁ, মধুমতিকে সঙ্গে নিয়েই ফুলবাড়ীর ঋষি বটতলা অতিক্রম করলাম আমরা। গন্ধখালী সড়ক ধরে খানিকটা এগিয়ে গেলেই আঁকাবাঁকা পথ এরপর। সুদীর্ঘ সেই পথের শেষপ্রান্তে সুন্দর, ছায়াচ্ছন্ন একটি গ্রাম। কী নাম এই গ্রামটির? সালামতপুর—বীরশ্রেষ্ঠ ল্যান্স নায়েক মুন্সী আব্দুর রউফের জন্মস্থান।
বীরশ্রেষ্ঠ মুন্সী আব্দুর রউফের জন্ম ১৯৪৩ সালের মে মাসে ফরিদপুর জেলার মধুখালী উপজেলার কামারখালী ইউনিয়নের সালামতপুর গ্রামে। তাঁর বাবার নাম মুন্সী মেহেদী হাসান, মায়ের নাম মকিদুন্নেসা বেগম। মুন্সী মেহেদী হাসানের পরিবারে সর্বগ্রাসী অভাব ছিল। এই অভাবের কারণেই মুন্সী আব্দুর রউফের প্রাতিষ্ঠানিক শিক্ষাগ্রহণ বাধাগ্রস্ত হয়। বাবার অকালমৃত্যুর পর মা মকিদুন্নেসার অক্লান্ত চেষ্টায় অষ্টম শ্রেণী পর্যন্ত শিক্ষাগ্রহণ করলেও সাংসারিক অনটনে বিদ্যালয়ের মায়া ত্যাগ করতে বাধ্য হন তিনি। এরপর অল্প বয়সেই শুরু করেন জীবনসংগ্রাম।
১৯৬৩ সালের ৮ মে ছোট চাচা মুন্সী মোতালেব হোসেনের সহায়তায় পূর্ব পাকিস্তান রাইফেলসে যোগ দিলেন মুন্সী আব্দুর রউফ। শুরু হলো তাঁর সৈনিক জীবন। নতুন এ জীবনের আশীর্বাদে রউফের সংসারের অনটন সাময়িকভাবে চাপা পড়লেও সম্পূর্ণ ভিন্ন এক টানাপোড়েনের মুখোমুখি হলেন মুন্সী আব্দুর রউফ। তিনি লক্ষ্য করলেন, ন্যায্য অধিকার থেকে বাঙালি জওয়ানদের কী নিদারুণভাবে বঞ্চিত করছে পাকিস্তানি শাসকগোষ্ঠী। এ বঞ্চনার বিরুদ্ধাচরণের অদম্য ইচ্ছা থেকেই ১৯৭১ সালে যুদ্ধে যোগ দিলেন তিনি। অষ্টম ইস্ট বেঙ্গল রেজিমেন্টের ‘এ’ কোম্পানির সঙ্গে যুক্ত হয়ে যুদ্ধ করলেন বিভিন্ন রণাঙ্গনে। যুদ্ধের একপর্যায়ে তাঁরা অবস্থান নিলেন রাঙামাটি জেলার নানিয়ারচর উপজেলার বুড়িঘাট ইউনিয়নের চিংড়িখালের পাড়ে। সামরিক গুরুত্ব বিবেচনায় চট্টগ্রামের নিকটবর্তী পার্বত্য অঞ্চল রাঙামাটির এ সুনির্দিষ্ট জলপথের ওপর নিয়ন্ত্রণ বজায় রাখা মুক্তিযোদ্ধাদের জন্য অত্যন্ত জরুরি। তাই কোম্পানির অধিনায়ক মেজর খালেকুজ্জামান চৌধুরীর নেতৃত্বে সতর্ক প্রতিরক্ষা ঘাঁটি গড়ে তুললেন মুক্তিযোদ্ধারা।
১৯৭১ সালের ২০ এপ্রিল চিংড়িখালের দিকে এগিয়ে এল পাকিস্তানি সেনাবাহিনীর দ্বিতীয় কমান্ডো ব্যাটালিয়নের সাতটি স্পিডবোট ও দুটি লঞ্চবোঝাই প্রায় দুই কোম্পানি সৈন্য। স্পিডবোটগুলোতে মেশিনগান, রাইফেল রয়েছে অনেক আর লঞ্চ দুটিতে রয়েছে ছয়টি মর্টার।
প্রথমে গুলি শুরু করল পাকিস্তানিরাই। মুক্তিযোদ্ধারা যোগ্য জবাব দিলেন। কিন্তু অস্ত্র ও সৈন্যবল যে বেশি পাকিস্তানিদের! গেরিলা যুদ্ধের কৌশল হিসেবে পশ্চাৎপদসরণ অনিবার্য এবার। কিন্তু পাকিস্তানি সৈন্যদের সতর্ক দৃষ্টি এড়িয়ে পেছনে ফেরাও যে অসম্ভব প্রায়! চিন্তায় পড়লেন কোম্পানি কমান্ডার। তিনি জানালেন, একেবারে মুখোমুখি যুদ্ধে লিপ্ত হয়ে কেউ যদি কিছুক্ষণের জন্য ব্যস্ত রাখতে পারে পাকিস্তানিদের, তবেই তাদের পক্ষে অন্যত্র সরে যাওয়া সম্ভব। কিন্তু নিশ্চিত মৃত্যুকে মেনে নিয়ে কে গ্রহণ করবে এ দুঃসাহসী কাজের ভার? যুদ্ধের এ সংকটময় মুহূর্তে সামনে এগিয়ে এলেন মুন্সী আব্দুর রউফ। মেশিনগান নিয়ে অতর্কিতে পাকিস্তানি বাহিনীর মুখোমুখি হলেন তিনি। গুলি চালালেন অবিশ্রান্ত গতিতে। এই আকস্মিক আক্রমণে বিপর্যয় ঘটল পাকিস্তানিদের। অস্ত্র এবং সৈন্যসহ তাদের সাতটি স্পিডবোট ডুবে গেল চিংড়িখালের জলে। হতবিহবল হলো তারা। লঞ্চ দুটি ঘুরিয়ে দ্রুত সরে গেল নিরাপদ দূরত্বে। এরপর মুন্সী আব্দুর রউফের অবস্থান লক্ষ্য করে একের পর এক মর্টারের গোলা নিক্ষেপ করল পাকিস্তানিরা। মুন্সী আব্দুর রউফ প্রাণপণে ঠেকালেন পাকিস্তানিদের। কিন্তু শেষরক্ষা হলো না কোনোভাবেই। মৃত্যুর পরোয়ানা নিয়ে একটি গোলা নিপতিত হলো আব্দুর রউফের ওপর। মেশিনগান ছিটকে পড়ল তাঁর হাত থেকে। শরীর বিদীর্ণ হলো গোলার আঘাতে, কিন্তু অন্তর উদ্ভাসিত হলো আনন্দ জ্যোতিতে। কারণ, মৃত্যুর কোলে ঢলে পড়ার মধ্য দিয়ে তিনি তাঁর সহযোদ্ধাদের জীবন রক্ষা করতে সক্ষম হলেন, সফল হলেন দেশকে স্বাধীনতার পথে এগিয়ে নিয়ে যেতে।
বীরশ্রেষ্ঠ মুন্সী আব্দুর রউফের কথা ভাবতে ভাবতে আমরা পা রাখলাম সালামতপুরের মাটিতে। মুন্সী আব্দুর রউফের পরিত্যক্তপ্রায় ভিটাবাড়ি ঘুরে দেখলাম। কথা বললাম আব্দুর রউফের আপন বোন জহুরা বেগমের সঙ্গে। তারপর কামারখালী ফিরে এলাম আবার।
বীরশ্রেষ্ঠ মুন্সী আব্দুর রউফের গল্প কিন্তু এখানেই শেষ নয়। বাকি এখনো গল্পের উপসংহার পর্ব!
কামারখালী বাজারের উল্টোদিকে অবস্থিত আড়পাড়া নামের ছোট্ট মহল্লা। ঢাকা ফেরার আগে সেই মহল্লায় প্রবেশ করলাম আমরা। কারণ এ পাড়ায় মুন্সী আব্দুর রউফের চাচাতো ভাই মুন্সী আইয়ুব আলীর বাড়িতে বাস করেন বীরশ্রেষ্ঠর গর্ভধারিণী মকিদুন্নেসা বেগম। আমরা নিশ্চিতভাবেই জানি, তাঁর সঙ্গে দেখা করা ছাড়া, তাঁর পদধূলিতে ললাট শুদ্ধ করা ছাড়া পরিপূর্ণতা লাভ করবে না আমাদের এ কামারখালী অভিযাত্রা।
দীপংকর চন্দ
বিজয়ের মাসে ভাস্বর স্মৃতি
বিজয়ের মাস ডিসেম্বরে আমি বেদনা ভারাক্রান্ত হই আমার পুরোনো দুই ঘনিষ্ঠ বন্ধুর বিয়োগব্যথায়। দীর্ঘ প্রায় ষাট বছরের সাংবাদিকতার জীবনে যে স্বল্পসংখ্যক সাংবাদিকের সঙ্গে আমার ঘনিষ্ঠ বন্ধুত্বের সম্পর্ক গড়ে ওঠে, তাঁদের মধ্যে এই দুজনকে হারাতে হয় মর্মান্তিক হূদয়বিদারক ঘটনায়। এঁদের কৃতি জীবনের সমাপ্তি ঘটে বাংলাদেশের নয় মাসের মুক্তিযুদ্ধকালে। এঁরা হলেন দৈনিক সংবাদ-এর সহকারী সম্পাদক ও কবি শহীদ সাবের, অন্যজন সাংবাদিক নিজামুদ্দীন আহমদ।
বিবিসির সংবাদদাতা নিজামুদ্দীন আহমদকে মুক্তিযুদ্ধ শেষ হওয়ার মাত্র চার দিন আগে তাঁর বাড়ির খাবার টেবিল থেকে ধরে নিয়ে যায় পাকিস্তানি হানাদারদের এদেশীয় দোসর আলবদর, আলশামসের নরপশুরা। এর পর থেকে তাঁর আর খোঁজ পাওয়া যায়নি।
নিজামুদ্দীনের সঙ্গে আমার পরিচয় পঞ্চাশের দশকের মাঝামাঝি এবং এর পরপরই তাঁর সঙ্গে গড়ে ওঠে ঘনিষ্ঠ সখ্য। সে সময় নিজামুদ্দীন থাকতেন ঢাকার পুরোনো শহর অঞ্চলের কলতাবাজার লক্ষ্মীবাজার এলাকায়, আর আমি থাকতাম নারিন্দার শরৎগুপ্ত রোডে। ঢাকার পুরোনো শহরে কোর্ট-কাচারির উল্টো দিকে জনসন রোডের ওপর জেলা বোর্ডের অফিস ভবনের পাশে কায়চুনবাড়ী লেনের মোড়ে ছিল ‘সাবেরিয়া’ নামে একটি বড় রেস্তোরাঁ। সাংবাদিক-সাহিত্যিকদের অনেকেই দুপুরে আর রাতের নিয়মিত খাবার খেতেন সেখানে। অনেক রাত পর্যন্ত খোলা থাকত এই রেস্টুরেন্ট। নিজামুদ্দীন আর আমি বেশ রাত করে এই ‘সাবেরিয়া’ রেস্টুরেন্টে খাবার খেতাম নিয়মিত। কোনো দিন আমি আগে এলে অপেক্ষা করতাম নিজামুদ্দীনের জন্য আর নিজামুদ্দীন আগে এলে অপেক্ষা করতেন আমার জন্য। তারপর দুজনে খাওয়া শেষ করে রওনা দিতাম বাড়ির উদ্দেশে। কখনো পায়ে হেঁটে, কখনো বা রিকশায়।
১৯৫৬ সালের ২৩ মার্চ পাকিস্তান প্রতিষ্ঠার দীর্ঘ নয় বছর পর দেশের একটি সংবিধান রচনা সম্ভব হয় এবং কর্মকর্তারা এই দিনটিকে প্রজাতন্ত্র দিবস ঘোষণা করেন। এই উপলক্ষে সেদিন প্রাদেশিক রাজধানী ঢাকার রেসকোর্স ময়দানে (বর্তমানে সোহ্রাওয়ার্দী উদ্যান) আয়োজন করা হয় সামরিক কুচকাওয়াজ অনুষ্ঠানের। শেরেবাংলা এ কে ফজলুল হক তখন গভর্নর। তিনি এই কুচকাওয়াজে সামরিক বাহিনীর অভিবাদন নেবেন একটি মঞ্চ থেকে। গভর্নরের মঞ্চের পেছনেই খাটানো হয়েছে কয়েকটি শামিয়ানা আমন্ত্রিত অতিথি-দর্শকদের জন্য। তার একটি ছিল সাংবাদিকদের জন্য। নিজামুদ্দীন আর আমি সেখানে আসন পেয়েছি ভাগ্যের জোরে সামনের সারিতে। সামরিক বাহিনীর কুচকাওয়াজ অনুষ্ঠান চলাকালে হঠাৎ করেই সরকারি প্রচার দপ্তরের প্রামাণ্যচিত্র নির্মাণের মুভি-ক্যামেরা তাক করা হলো আমাদের দিকে। সঙ্গে সঙ্গে নিজামুদ্দীন তাঁর হাতের একটি বই ধরলেন আমার মুখের সামনে আমাকে ক্যামেরার দৃষ্টি থেকে আড়াল করার জন্য। বললেন, সরকারি তথ্যচিত্রে আমাদের ছবি দেখাতে দেব না। ঠিক তখনই মুহূর্তের মধ্যে আমার পকেট থেকে অপসৃত হলো একটি দামি ফাউন্টেন পেন পকেটমারের হাতের দক্ষতায়। আমার বিএ পরীক্ষার সময় আমার বাবা দিয়েছিলেন এই শেফার্স কলম। মনটা হঠাৎ করেই খারাপ হয়ে গেল। কিন্তু বুঝতে পারিনি আমার চেয়ে বেশি মন খারাপ হয়েছে নিজামুদ্দীনের। নিজামুদ্দীন বারবার বলছিলেন, ‘আমি তখন দুষ্টুমি না করলে পকেটমারের হাতে কলমটি যেত না। এর পরও বহুদিন ভুলতে পারেননি নিজামুদ্দীন এই ঘটনা, কেবলই দোষী মনে করেছেন নিজেকে।
ষাটের দশকে ঢাকায় বেসরকারি বার্তা সংস্থা পিপিআইয়ের সার্বিক পরিচালনার কর্তৃত্বে ছিলেন নিজামুদ্দীন। তাঁর দপ্তর ছিল তখনকার জিন্নাহ্ এভিনিউতে, এখন যেটি বঙ্গবন্ধু এভিনিউ। সেখানে প্রায়ই দীর্ঘ আড্ডায় বসতাম আমরা বেশ কয়েকজন বন্ধু। নিজামুদ্দীন উদারভাবে চা-নাশতায় আপ্যায়ন করতেন আমাদের। পিপিআইয়ে নিজামুদ্দীনের সহকারী হিসেবে কাজ করতেন গোলাম রসুল মল্লিক, যিনি পরে ‘এনা’ নামে স্বতন্ত্র একটি বার্তা সংস্থা পরিচালনা করেন। আরেকজন মোফাজ্জল হোসেন। মোফাজ্জল স্বাধীনতার পরে বিএসএস বার্তা সংস্থায় যোগ দেন এবং অবসর নিয়ে এখন তিনি লন্ডনপ্রবাসী। নিজামুদ্দীন তাঁর এই দুই সহকারী সাংবাদিককে খুবই ভালোবাসতেন।
মুক্তিযুদ্ধের সময় নিজামুদ্দীন নিয়মিত খবর পাঠাতেন লন্ডনে বিবিসিকে। বিবিসির প্রচারিত নিজামুদ্দীনের পাঠানো খবরাখবর ছিল বস্তুনিষ্ঠ এবং তাতে তখনকার পূর্ব পাকিস্তানের সার্বিক পরিস্থিতি প্রতিফলিত হতো পূর্ণাঙ্গ ও সঠিকভাবে। পাকিস্তানি শাসকদের কাছে এটাই ছিল তাঁর সবচেয়ে বড় অপরাধ। নিজামুদ্দীন সে সময় দেশের নানা প্রান্ত থেকে খবর সংগ্রহ করেছেন জীবনের ঝুঁকি নিয়ে। কিন্তু এর পরও তাঁকে স্বাধীনতার মাত্র চার দিন আগে বাড়িতে খাবার টেবিল থেকে উঠিয়ে নিয়ে যাবে—এমন আশঙ্কা কখনো করতে পারেননি তাঁর পরিবারের কিংবা বন্ধুবান্ধবের কেউ।
এর দীর্ঘকাল পর নিজামুদ্দীনের স্ত্রী এসেছিলেন ওয়াশিংটনে সম্ভবত ১৯৯২ অথবা ১৯৯৩ সালে। বাংলাদেশের বর্তমান দুর্নীতি দমন কমিশনের চেয়ারম্যান গোলাম রহমান ছিলেন তখন ওয়াশিংটনে বাংলাদেশ দূতাবাসের ইকোনমিক কাউন্সিলর। আমার যত দূর মনে পড়ে, তাঁর বাড়িতে উঠেছিলেন নিজামুদ্দীনের স্ত্রী। গোলাম রহমান সাহেব আমাকে টেলিফোনে আমন্ত্রণ জানিয়েছিলেন তাঁর বাড়িতে ডিনারে যোগ দিয়ে নিজামুদ্দীনের স্ত্রীর সঙ্গে সাক্ষাতের এবং অনুরোধ করেছিলেন ভয়েস অব আমেরিকায় তাঁর একটি সাক্ষাৎকার প্রচারের। নিজামুদ্দীনের স্ত্রীকে তখন দেখেছিলাম স্বামী হারানো বেদনার এবং সদ্য কন্যার মৃত্যুর শোকে বিধ্বস্ত। তিনি আমেরিকায় আসার স্বল্পকাল আগেই তাঁর বড় মেয়ে শারমীনকে হত্যা করে স্বামী মনির হোসেন। নিজামুদ্দীনের কথা বলতেই তিনি কান্নায় ভেঙে পড়েন। স্বাভাবিকভাবে কথা বলতে অসুবিধা হচ্ছিল তাঁর। এ অবস্থায় সাক্ষাৎকার নেওয়া সম্ভব হয়নি শেষ পর্যন্ত। পরে শুনেছি, তাঁর প্রয়াণ ঘটে তাঁর নিহত কন্যা শারমীনের স্বামী মনির হোসেনের ফাঁসির পরেই।
পাকিস্তানি নরপশু এবং তাঁদের এদেশীয় দোসর হায়েনাদের থাবায় বিধ্বস্ত হয়েছে নিজামুদ্দীন আহমদের মতো শহীদদের পরিবার। কিন্তু তাঁদের অনন্য ত্যাগের অমর স্মৃতির বিস্মরণ ঘটবে না কোনো কালে।
সৈয়দ জিয়াউর রহমান
মণি সিংহ: আজীবন সাম্যব্রতী
১৯৪৫ সাল। নেত্রকোনায় অনুষ্ঠিত হয় সর্বভারতীয় কৃষক সম্মেলন। ৭৩ বছর আগে নেত্রকোনা কতটুকুই বা শহর—একটি বাজার বই তো নয়। সেখানে অনুষ্ঠিত হয় লক্ষাধিক মানুষের সমাবেশ। এই ছোট্ট শহরে কৃষক সম্মেলন উপলক্ষে সপ্তাহব্যাপী বাজার বসে—আর তাতে নগদ অর্থের টান পড়ে যায়। তখন কমরেড মণি সিংহের স্বাক্ষরিত কাগজের টুকরাই ব্যবহূত হয় মুদ্রার বিকল্প হিসেবে। মণি সিংহের প্রতি মানুষের ছিল অকল্পনীয় বিশ্বাস আর শ্রদ্ধা।
মণি সিংহ জন্মেছিলেন কলকাতা শহরে ১৯০০ সালে। তাঁর বাবা কালি কুমার সিংহ ছিলেন নেত্রকোনা জেলার পূর্বধলার জমিদার পুত্র আর মা সুসং দুর্গাপুর রাজপরিবারের মেয়ে। রাজ পরিবারে জন্মেও মণি সিংহ জীবনের সব স্বাচ্ছন্দ্য, নিরাপত্তা, স্বস্তিময় জীবন যাপনের সব সুযোগ স্বেচ্ছায় ত্যাগ করে বেছে নেন কঠিন সংগ্রামের জীবন। সমাজের বিপ্লবী পরিবর্তনের লক্ষ্যে উৎসর্গ করেন নিজেকে। বিদ্রোহ করেন নিজ পরিবারের শোষণ-শাসনের বিরুদ্ধে। প্রজাসাধারণকে সংগঠিত করে গড়ে তোলেন কৃষক আন্দোলন। অচিরেই প্রজাসাধারণ কৃষক মেহনতীদের নয়নমণিতে পরিণত হন।
কমরেড মণি সিংহ কলতায় স্কুল ছাত্রাবস্থায়ই বিপ্লবীদের সংস্পর্শে আসেন। জড়িয়ে পড়েন ব্রিটিশবিরোধী স্বাধীনতাসংগ্রামে। গোপন অনুশীলন দলে যোগ দিয়ে ব্রিটিশ বিতাড়নের সশস্ত্র সংগ্রামে লিপ্ত হন। ১৯২১ সালে তাঁর বিরুদ্ধে হুলিয়া জারি হয়। আত্মগোপন অবস্থায় দীক্ষা নেন সাম্যবাদী আদর্শের। ১৯২৫ সালে ভারতের কমিউনিস্ট আন্দোলনের সূচনাপর্বেই যোগ দেন কমিউনিস্ট পার্টিতে।
মণি সিংহ রাজনৈতিক জীবনের শুরুতে শ্রমিক আন্দোলনে যুক্ত হন। কলকাতার মেটিয়া বুরুজে চটকল শ্রমিকদের প্রিয় নেতা ছিলেন তিনি। কিন্তু নিজ জেলা ময়মনসিংহের কৃষকদের দুর্দশা দেখে মনি সংিহ কৃষক আন্দোলনে যোগ দেওয়ার মনস্থির করেন এবং বৃহত্তর ময়মনসিংহ জেলায় কৃষক আন্দোলন গড়ে তোলেন। টংক আন্দোলন ও তেভাগা আন্দোলনের তিনি ছিলেন রূপকার। তাঁর নেতৃত্বে টংক আন্দোলন এত ব্যাপকতা লাভ করে যে শেষ পর্যন্ত মুসলিম সরকার আন্দোলনের কাছে মাথা নোয়াতে বাধ্য হয় এবং টংক প্রথা বিলুপ্ত হয়। ময়মনসিংহ অঞ্চলে যে বিশাল তেভাগা আন্দোলন সংগঠিত হয়—তারও মধ্যমণি ছিলেন তিনি।
মণি সিংহ শুধু কৃষকদের আন্দোলনেই তাঁর কর্মকাণ্ড সীমিত রাখেনি, তিনি এ অঞ্চলে শিক্ষা-স্বাস্থ্য আর কুটির শিল্প গড়ার জন্য অনুপ্রেরণা জুগিয়েছেন। পার্টির কর্মী ও সমর্থকদের এ কাজে নিয়োজিত হওয়ার নির্দেশ ও প্রেরণা দিয়েছেন। তিনি সব সময় বলতেন, সমবেত উন্নত জীবন না হলে উন্নত সমাজ হয় না। দেশপ্রেমের অর্থ হলো দেশের সব মানুষের খাবার-কাপড়-ঘর, চিকিৎসা-শিক্ষা এবং মন খুলে কথা বলার অধিকার নিশ্চিত করা।
পূর্ব পাকিস্তান কমিউনিস্ট পার্টির প্রতিষ্ঠাদের একজন ছিলেন কমরেড মণি সিংহ। পাকিস্তানি শাসনের প্রায় পুরো সময়েই কমিউনিস্ট পার্টি ছিল নিষিদ্ধ। কমিউনিস্ট নেতারা হয় কারাগারে, নয় আত্মগোপনে থাকতেন। আটচল্লিশের ভুখা-মিছিল, বায়ান্নর ভাষা আন্দোলন, টংক, নানকার তেভাগাসহ বিভিন্ন কৃষক আন্দোলনে কমিউনিস্ট পার্টি এবং মণি সিংহের ভূমিকা ছিল অত্যন্ত উজ্জ্বল। চুয়ান্নর যুক্তফ্রন্ট নির্বাচনের পশ্চাদ্ভূমিতে মণি সিংহের নেতৃত্বে বাম কমিউনিস্টদের ভূমিকা ছিল কার্যকর ও সদর্থক। আইয়ুব খানের সামরিক শাসনের বিরুদ্ধে ষাটের দশকজুড়ে যে গণতান্ত্রিক আন্দোলন পরিচালিত, মণি সিংহের নেতৃত্বাধীন কমিউনিস্টরা সে ক্ষেত্রে বিশেষ ভূমিকা পালন করেছেন। এখানে বিশেষভাবে উল্লেখ করা আবশ্যক ছাত্র-আন্দোলনের কথা। আত্মগোপন অবস্থায় মণি সিংহ ছাত্র-আন্দোলনের নানা বিষয়ে নির্দেশনা দিয়ে আন্দোলনকে সজীব রেখেছেন। ছাত্র ইউনিয়নের মাধ্যমে কমিউনিস্ট পার্টি ষাটের দশকে নানা সংগ্রামের পটভূমিতে, ঊনসত্তরের গণ-অভ্যুত্থান সংগঠনে গুরুত্বপূর্ণ ভূমিকা পালন করে।
১৯৬৭ সালে আত্মগোপন অবস্থায় কমরেড মণি সিংহ গ্রেপ্তার হন। ঊনসত্তরের গণ-অভ্যূত্থানের ফলে পাকিস্তানি সরকার অন্য রাজবন্দীদের সঙ্গে তাঁকেও মুক্তি দিতে বাধ্য হয়। কিন্তু এ বছরই মার্চ মাসে ইয়াহিয়ার সামরিক শাসন জারি হলে আবার তাঁকে গ্রেপ্তার করে কারাগারে নিক্ষেপ করা হয়। ১৯৭১ সালে ২৫ মার্চ রাজশাহীর ছাত্রজনতা রাজশাহীর কারাগার ভেঙে তাঁকে জেল থেকে মুক্ত করে। তখন তিনি অন্য সহকর্মীদের নিয়ে সীমান্ত পাড়ি দিয়ে ভারতে উপস্থিত হন এবং মুক্তিযুদ্ধ সংগঠনে আত্মনিয়োগ করেন। ন্যাপ-কমিউনিস্ট পার্টি ও ছাত্র ইউনিয়নের যৌথ গেরিলা বাহিনী গঠন করে মুক্তিযুদ্ধে অংশ নিতে মণি সিংহ ও তাঁর সহকর্মীরা বিশেষ ভূমিকা রাখেন। সোভিয়েত ইউনিয়ন ও সমাজতান্ত্রিক বিশ্বসহ আন্তর্জাতিক কমিউনিস্ট আন্দোলনকে মুক্তিযুদ্ধের পক্ষে ভূমিকা পালনে মণি সিংহ ও তাঁর পার্টি তাৎপর্যপূর্ণ ভূমিকা পালন করে। তিনি ছিলেন প্রবাসী বাংলাদেশ সরকারের উপদেষ্টা পরিষদের অন্যতম সদস্য।
স্বাধীনতার পর বাংলাদেশে কমিউনিস্ট পার্টির সংগঠন এবং বিধ্বস্ত দেশকে গড়ে তোলার বিস্তৃত কর্মকাণ্ডে মণি সিংহ ছিলেন বিপুল উৎসাহের উৎস। স্বাধীনতার অব্যবহিত পর থেকেই শ্রমিক-সমাজের সকল স্তরের মানুষের মুক্তির লক্ষ্যে গড়ে ওঠা নানা আন্দোলনে তাঁর নেতৃত্বাধীন পার্টি নবোদ্যমে ঝাঁপিয়ে পড়ে।
মণি সিংহ রাজনৈতিক লড়াই-সংগ্রামে যেমন জীবন্ত এবং অগ্রণী ছিলেন—ব্যক্তিগত জীবনে তাঁর সততা ও নিষ্ঠা ছিল অনুকরণীয়। মানুষের প্রতি তাঁর ভালোবাসা ছিল প্রবাদতুল্য। তিনি কখনো সহকর্মীদের বাদ দিয়ে কোনো খাবারও গ্রহণ করতেন না। তাঁর জীবন যাপন ছিল অত্যন্ত আড়ম্বরহীন। পিতৃ-মাতৃ উভয়কুল বড় জমিদার হওয়া সত্ত্বেও এবং দীর্ঘদিন দেশের অন্যতম শীর্ষ নেতৃত্ব থাকার পরও তাঁর কোনো ব্যক্তিগত সম্পত্তি ছিল না।
মনি সিংহ ছিলেন আজীবন বিপ্লবী এবং সাম্যব্রতী।
১৯৯০ সালের ৩১ জানুয়ারি মনি সিংহের মহাপ্রয়ান ঘটে। তাঁর আত্মতাগ, সাহস আর জীবনসংগ্রাম ভবিষ্যৎ প্রজন্মের জন্য নিত্য অনুপ্রেরণা হয়ে থাকবে। 
মনি সিংহকে প্রবীন নেতা হিসেবে শ্রদ্ধা জানাই। তিনি তাঁর রাজনৈতিক জীবনের দীর্ঘ দীর্ঘ অংশ জেলে কাটিয়েছিলেন। এতে বাংলাদেশের কমিউনিষ্ট আন্‌দোলনের কি উপকার হয়েছে জানিনা, তবে তিনি নেলসন ম্যান্ডেলার মতো জেলে থাকার খ্যাতি অর্জন করেছেন। দেশ স্বাধীন হওয়ার পরে তাঁর ভারত প্রবাসী স্ত্রী-পুত্রের সন্ধান পাওয়ায় তাঁর ত্যাগী জীবন খানিকটা টোল খেলেও তিনি তাঁর বিপুল শক্তিমান ভক্তদের সাহায্যে সব কিছু সামলে নিয়েছিলেন। আফগানিস্তানে সোভিয়েট রাশিয়া সমর্থিত সরকারের পতনে ফের একটি ধাক্কা খেয়েছিলেন বটে তবে জিয়াউর রহমানের খালকাটা কর্মসূচীতে কোদাল কাঁধে নেমে আমাদের মতো অভাজনদের চমকেও দিয়েছিলেন। 
অবন্দিত বীর এম এ রব বীর উত্তম
বাঙালি জাতির সর্বকালের সর্বশ্রেষ্ঠ ঘটনা একাত্তরের মুক্তিযুদ্ধ। রক্তক্ষয়ী মুক্তিযুদ্ধের মধ্য দিয়ে আমাদের প্রাপ্তি, আমাদের প্রিয় স্বাধীনতা। এ সর্বশ্রেষ্ঠ ঘটনা ও প্রাপ্তির সঙ্গে জড়িত আমাদের দেশের অসংখ্য ব্যক্তি। এম এ রব (মো. আবদুর রব) তাঁদের মধ্যে অন্যতম একজন।
১৯৭১ সালের ২৫ মার্চ রাতে পাকিস্তান সেনাবাহিনী ইতিহাসের জঘন্যতম হত্যাকাণ্ড শুরু করলে এ দেশের আপামর মানুষ যুদ্ধে ঝাঁপিয়ে পড়তে সময়ক্ষেপণ করেনি। প্রাথমিক পর্যায়ে এ প্রতিরোধযুদ্ধ ছিল অপরিকল্পিত ও ইতস্তত-বিক্ষিপ্ত। বাংলাদেশে পাকিস্তানের সামরিক ও আধাসামরিক বাহিনীর বাঙালিরা যে যেখান থেকে পেরেছেন, বিদ্রোহ ঘোষণা করে স্বাধীনতাকামী আপামর জনতার কাতারে শরিক হন। প্রথম দিকে কোনো কমান্ড চ্যানেল ছিল না। কে কোথায় এবং কীভাবে যুদ্ধ করছেন, কারও জানা ছিল না। রাজনৈতিক নেতারা এবং জাতীয় ও প্রাদেশিক পরিষদের নির্বাচিত গণপ্রতিনিধিরা কে কোথায়, তা-ও কারও জানা ছিল না। কেন্দ্রীয়ভাবে রাজনৈতিক ও সামরিক নেতৃত্বের কোনো অস্তিত্ব ছিল না।
১০ এপ্রিল আওয়ামী লীগের সাধারণ সম্পাদক তাজউদ্দীন আহমদের বেতার ঘোষণার মাধ্যমে প্রথম রাজনৈতিক উদ্যোগের খবর পাওয়া যায়। সেদিন বেতার বক্তৃতায় তিনি বাংলাদেশ সরকার গঠনের কথা জানান। তখন থেকেই মুক্তিবাহিনীর একটি সাংগঠনিক কাঠামো গড়ে ওঠে। ১৭ এপ্রিল মুজিবনগরে বাংলাদেশ সরকারের প্রধানমন্ত্রী ও মন্ত্রীরা প্রকাশ্যে শপথ নেন (বঙ্গবন্ধু শেখ মুজিবুর রহমানের অনুপস্থিতিতে নবীন রাষ্ট্রের ভারপ্রাপ্ত রাষ্ট্রপতি হিসেবে দায়িত্ব নেন উপরাষ্ট্রপতি সৈয়দ নজরুল ইসলাম)। সরকারের প্রধানমন্ত্রী হন তাজউদ্দীন আহমদ। তিনি একই সঙ্গে প্রতিরক্ষা বিভাগের প্রধান হিসেবে দায়িত্ব গ্রহণ করেন। প্রধান সেনাপতির দায়িত্ব নেন কর্নেল (অব.) এম এ জি ওসমানী (পরে জেনারেল)। তাঁর অধীনে চিফ অব স্টাফ হিসেবে দায়িত্ব নেন লেফটেন্যান্ট কর্নেল (অব.) এম এ রব এমএনএ (পরে মেজর জেনারেল ও বীর উত্তম)। প্রতিরক্ষাসচিব নিযুক্ত হন আবদুস সামাদ।
মুক্তিবাহিনীর চিফ অব স্টাফ হিসেবে এম এ রব তাঁর হেডকোয়ার্টারস স্থাপন করেন ভারতের ত্রিপুরা রাজ্যের আগরতলায়। মুক্তিযুদ্ধের সময় তিনি এখানেই অবস্থান করে পূর্বাঞ্চলের সবকিছু সমন্বয় করতেন। এ দায়িত্ব তিনি নিষ্ঠার সঙ্গেই পালন করেন।
১৬ ডিসেম্বর এম এ জি ওসমানী হেলিকপ্টারযোগে পূর্বাঞ্চলের বৃহত্তর সিলেট এলাকা পরিদর্শন করছিলেন। এ সময় তাঁর সঙ্গে ছিলেন এম এ রব। তাঁরা আগরতলা থেকে কুমিল্লা হয়ে প্রথমে মৌলভীবাজার যান। সেখান থেকে কুলাউড়া হয়ে ফেঞ্চুগঞ্জ যাচ্ছিলেন। ফেঞ্চুগঞ্জ যাওয়ার পথে তাঁদের হেলিকপ্টারটি পথিমধ্যে পাকিস্তান সেনাবাহিনীর হাতে আক্রান্ত হয়। পাকিস্তানিরা হেলিকপ্টার লক্ষ্য করে গুলি করে। তখন এম এ রবের ডান ঊরুতে গুলি লাগে। তিনি আহত হন। ক্ষতিগ্রস্ত হেলিকপ্টারটি নিরাপদে তাঁদের নিয়ে অবতরণ করতে সক্ষম হয়। পরে আরেকটি হেলিকপ্টারে তাঁদের আগরতলায় নিয়ে আসা হয় এবং এম এ রবকে বিশ্রামগঞ্জে মুক্তিবাহিনীর অস্থায়ী হাসপাতালে ভর্তি করা হয়। সেখানে তিনি চিকিৎসা নেন। স্বাধীনতার পর এম এ রব মুক্তিযোদ্ধা কল্যাণ ট্রাস্ট গঠনে গুরুত্বপূর্ণ ভূমিকা পালন করেন। বলা যায়, তাঁরই প্রচেষ্টায় গঠিত হয় মুক্তিযোদ্ধা কল্যাণ ট্রাস্ট। তিনি এই প্রতিষ্ঠানের প্রথম চেয়ারম্যান হিসেবেও দায়িত্ব পালন করেন।
ব্যক্তিজীবনে এম এ রব ছিলেন প্রচারবিমুখ। বিভিন্ন সময় নানা গুরুত্বপূর্ণ দায়িত্ব পালন করেছেন। পড়াশোনা শেষ করে ১৯৪২ সালে যোগ দিয়েছিলেন ব্রিটিশ সেনাবাহিনীতে। ১৯৪৩ সালে কমিশন পান। দ্বিতীয় বিশ্বযুদ্ধকালে বার্মা রণাঙ্গনে বীরত্বের সঙ্গে সম্মুখযুদ্ধে অংশ নেন। ভারত ভাগের পর পাকিস্তান সেনাবাহিনীতে লেফটেন্যান্ট কর্নেল পদে উন্নীত হন। ১৯৭০ সালে সরকারি চাকরি থেকে অবসর নিয়ে রাজনীতিতে যোগ দেন। ১৯৭০ সালের সাধারণ নির্বাচনে আওয়ামী লীগের প্রার্থী হিসেবে হবিগঞ্জ থেকে এমএনএ (মেম্বার অব ন্যাশনাল এসেম্বলি বা পাকিস্তানের জাতীয় পরিষদ সদস্য) নির্বাচিত হন। ১৯৭১ সালের মার্চ মাসের ১ তারিখে পাকিস্তানের প্রেসিডেন্ট ইয়াহিয়া খান অনির্দিষ্টকালের জন্য জাতীয় পরিষদের অধিবেশন স্থগিত ঘোষণা করলে হবিগঞ্জের সর্বস্তরের মানুষ বিক্ষোভে ফেটে পড়ে। ৭ মার্চের পর গঠিত হয় সংগ্রাম পরিষদ। হবিগঞ্জের ছাত্র-জনতাকে ঐক্যবদ্ধ করা এবং সংগ্রাম পরিষদ গঠনে এম এ রব গুরুত্বপূর্ণ ভূমিকা পালন করেন। ২৫ মার্চের পর হবিগঞ্জ ট্রেজারিতে রক্ষিত অস্ত্র লুট করে প্রতিরোধযোদ্ধাদের মধ্যে বিতরণের কাজটি তাঁর পরিকল্পনাতেই হয়। ৪ এপ্রিল হবিগঞ্জের তেলিয়াপাড়া চা-বাগানে বিদ্রোহী বাঙালি সেনা কর্মকর্তাদের বৈঠক আয়োজনেও তাঁর গুরুত্বপূর্ণ ভূমিকা ছিল। এই সভায় সিদ্ধান্ত হয়, বাংলাদেশের মুক্তিযুদ্ধ কেন্দ্রীয় নেতৃত্বে পরিচালিত হবে। তেলিয়াপাড়ায় অনুষ্ঠিত এই সভা বাংলাদেশের মুক্তিযুদ্ধে বাঙালি সেনা কর্মকর্তাদের প্রথম সমন্বয় সভা। আমাদের মহান মুক্তিযুদ্ধ ও গণপ্রজাতন্ত্রী বাংলাদেশ সরকারের আনুষ্ঠানিক ভিত রচনায় তেলিয়াপাড়া কনফারেন্স একটি মাইলফলক। এই সভা আয়োজনের জন্য এম এ রব বাংলাদেশের মুক্তিযুদ্ধের ইতিহাসে চিরস্মরণীয় হয়ে থাকবেন।
প্রচারবিমুখ এম এ রব (বীর উত্তম) মারা গেছেন নিভৃতে এবং প্রায় বিনা চিকিৎসায়; ১৯৭৫ সালের ১৫ আগস্টের শোকাবহ ঘটনার কিছু দিন পর। ১৫ আগস্টের পর ইতিহাসের আরেক শোকাবহ ঘটনা ৩ নভেম্বরের জেলহত্যার কযেক দিন পর ১৪ নভেম্বর। তাঁর মৃত্যুর খবর তখন ঘনিষ্ঠ কিছু মানুষজন ছাড়া দেশের মানুষ জানতেই পারেননি। চিরকুমার এম এ রবকে সমাহিত করা হয় হবিগঞ্জ শহরের খোয়াট নদের তীরে এক নিভৃত স্থানে। সেখানে বড় নীরবে ঘুমিয়ে রয়েছেন তিনি।
এম এ রব আমাদের জাতীয় ইতিহাসে চিরস্মরণীয় নাম। অথচ আজ কজনই বা জানে তাঁর নাম। এমনকি হবিগঞ্জের অনেকেও তাঁর নাম জানে না। সিলেট অঞ্চলে মুক্তিযুদ্ধের প্রান্তিক পর্যায়ের তথ্য সংগ্রহকারী সংগঠন চেতনায়-৭১ হবিগঞ্জের প্রচেষ্টায় শায়েস্তাগঞ্জের গোলচত্বরটি ‘মেজর জেনারেল রব চত্বর’ নামকরণ করেছে বর্তমান সরকার। গেজেট প্রকাশের চার মাস পর স্থানীয় সড়ক ও জনপথ বিভাগ সেখানে টিনের সাইনবোর্ড লাগায়। কিন্তু পরিতাপের বিষয়, সেখানে থাকা অসংখ্য অননুমোদিত সাইনবোর্ডের ভিড়ে তা আড়ালে পড়ে গেছে। গতকাল (৬ জানুয়ারি) তাঁর ৯৩তম জন্মদিবস। তাঁকে গভীর শ্রদ্ধার সঙ্গে স্মরণ করি।
ইতিহাসের উজ্জ্বল এক নাম
আমার আব্বা ছিলেন স্পষ্টভাষী বীর মুক্তিযোদ্ধা। নাম বললে অনেকেই তাঁকে চিনবেন। মানিক চৌধুরী। পোশাকি নাম এ কে লতিফুর রহমান চৌধুরী। কমান্ড্যান্ট মানিক চৌধুরী নামেই তিনি বেশি পরিচিত ছিলেন। মুক্তিযুদ্ধের শুরুতে হবিগঞ্জের আপামর মানুষ তাঁকে কমান্ড্যান্ট উপাধিটা দিয়েছিল। মুক্তিযুদ্ধ আমাদের গৌরব, অহংকার। আমার জন্য আরও গৌরবের।
এ প্রজন্মের অনেকের মতো আমারও মুক্তিযুদ্ধ দেখার সৌভাগ্য হয়নি। কিন্তু মনে পড়ে আব্বার কাছ থেকে শোনা অনেক গল্প-কাহিনি। যদিও তিনি ছিলেন কিছুটা প্রচারবিমুখ। আব্বাকে আমি বেশি দিন পাইনি। মাত্র ১২ বছর বয়সে তাঁকে হারিয়েছি। এত অল্প সময়ে আব্বাকে যতটুকু দেখেছি, তা আমার স্মৃতিতে জীবন্ত ও স্পষ্ট।
১৯৯০ সালের ১৬ ডিসেম্বর ছিল আব্বার শেষ বিজয় দিবস। এর কিছুদিন আগে থেকে আব্বার শরীর ভালো যাচ্ছিল না। কিডনির অবস্থা বেশ খারাপ। এর সঙ্গে যোগ হয়েছিল ডান হাতের হাড়ে ব্যথা। সব সময় আব্বার শরীরে জ্বর থাকত। তার পরও তাঁকে বিরত করা যায়নি বিজয় দিবসের অনুষ্ঠানে যোগ দেওয়া থেকে। সেদিন সকালে আব্বা আমাকে সঙ্গে নিয়ে গেলেন বিজয় দিবসের কুচকাওয়াজ অনুষ্ঠানে। আমার যখন থেকে বোঝার বয়স হয়েছে, তখন থেকেই আমাকে সঙ্গে করে স্বাধীনতা দিবস, বিজয় দিবসের অনুষ্ঠানে নিয়ে যেতেন। সেবার আমি আব্বার হাত ধরে কাকডাকা ভোরে লম্বা বাঁশের মাথায় উড়িয়েছিলাম আমাদের প্রিয় লাল-সবুজের পতাকা। তারপর গেলাম কুচকাওয়াজ অনুষ্ঠানে।
কুচকাওয়াজ অনুষ্ঠান শেষে আব্বা আমাকে নিয়ে গেলেন মুক্তিযোদ্ধাদের সংবর্ধনা অনুষ্ঠানে। সেখানে অনেক মুক্তিযোদ্ধা মুক্তিযুদ্ধের স্মৃতিচারণা করলেন। অনুষ্ঠানে আমি আব্বার সঙ্গে এক পাশে বসে ছিলাম। কয়েকজনের অনুরোধে আব্বাও সেখানে কথা বললেন। এটাই ছিল মুক্তিযুদ্ধ নিয়ে তাঁর শেষ বক্তব্য। মুক্তিযুদ্ধের স্মৃতিচারণা করতে গিয়ে আব্বা আরও কিছু কথা বলেছিলেন। তখন আমি মর্মকথা বুঝতে না পারলেও এখন বুঝি, সে দিন আব্বা তাঁর মনের ইচ্ছা ও স্বপ্নের কথাগুলো বলেছিলেন। আমার স্পষ্ট মনে আছে, আব্বা বলছেন, ‘একদিন কম্পন হবে, মুক্তিযুদ্ধের মূল্যায়ন হবে, মুক্তিযোদ্ধাদের মূল্যায়ন হবে। সে দিন বেশি দূরে নেই, যে দিন সরকার বুঝবে মুক্তিযোদ্ধাদের তালিকার প্রয়োজন নেই। কিছুমাত্র কুলাঙ্গার, যারা দেশের সঙ্গে বেইমানি করেছে, সরকারকে অনুরোধ করছি তাদের তালিকা করুন। আগামী প্রজন্ম ধিক্কৃত হিসেবে যাতে তাদের নাম জানতে পারে।’
আমার আব্বা রাজনীতির সঙ্গে যুক্ত ছিলেন। কিন্তু কখনো রাজধানীকেন্দ্রিক রাজনীতি করেননি। সারাজীবন থেকেছেন প্রান্তিক পর্যায়ের মানুষের সঙ্গে। দুবার (১৯৭০ ও ১৯৭৩) জনপ্রতিনিধি হয়েছেন। কিন্তু ক্ষমতার রাজনীতির চর্চা করেননি। সাদামাটা জীবনই তাঁর প্রিয়। আমাদের হবিগঞ্জ শহরের বাড়িটি (আব্বার পৈতৃক বাড়ি) ১৯৭১ সালে পাকিস্তান সেনাবাহিনী পুড়িয়ে দিয়েছিল। স্বাধীনতার পর অনেক দিন লেগেছিল নতুন বাড়ি করতে। ১৯৭৫ সালের ১৫ আগস্ট বঙ্গবন্ধু শেখ মুজিবুর রহমানকে হত্যার পর আব্বাকেও গ্রেপ্তার করা হয়। সাড়ে তিন বছর পর মুক্ত হন। তারপর পুড়ে যাওয়া বাড়িতে টিনের ছাপরা ঘর করেন। জীবনের শেষ দিন পর্যন্ত ওই টিনের ছাপরা ঘরেই বসবাস করেছেন। শুনেছি, মুক্তিযুদ্ধের পর আব্বাকে অনেকে পরামর্শ দিয়েছিলেন ক্ষতিগ্রস্ত হিসেবে সরকারের কাছে ক্ষতিপূরণ চাওয়ার। এসব কথা শুনে আব্বা ভীষণ রাগ করে নাকি বলতেন, ‘মুক্তিযুদ্ধ করেছি দেশকে শত্রুমুক্ত করার জন্য। বিনিময়ে ক্ষতিপূরণ চাইব কেন?’
মুক্তিযুদ্ধকালে হবিগঞ্জে আব্বার ভূমিকা ছিল অনন্য। ২৫ মার্চের পর তাঁর নির্বাচনী এলাকার চা-শ্রমিক ও সাধারণ মানুষকে নিয়ে গঠন করেছিলেন বিরাট বাহিনী। নির্বাচিত এমএনএ হয়েও সরাসরি যুদ্ধে ঝাঁপিয়ে পড়েন। সম্মুখ লড়াই করেন।
২৫ মার্চ রাতে পাকিস্তান সেনাবাহিনী ঢাকায় হত্যাযজ্ঞ শুরু করলে ভোররাতে আব্বার কাছে বঙ্গবন্ধু শেখ মুজিবুর রহমানের নামে একটি তারবার্তা আসে (সেই তারবার্তা আব্বা মুক্তিযুদ্ধকালে নিজের কাছে রেখেছিলেন। ফলে আগুনে পোড়া থেকে রক্ষা পায়। তারবার্তাটি এখনো সংরক্ষণ করা আছে)। সেই তারবার্তায় ইংরেজিতে লেখা ছিল, ‘পাকিস্তানি সেনাবাহিনী পিলখানায় ইপিআর ও রাজারবাগে পুলিশ বাহিনীর ওপর আক্রমণ করেছে। নিরস্ত্র মানুষকে হত্যা করছে। ইপিআর ও পুলিশ ঢাকার রাজপথে যুদ্ধে লিপ্ত হয়েছে। জনগণ প্রাণপণে শত্রুবাহিনীর সঙ্গে বাংলাদেশের স্বাধীনতার জন্য যুদ্ধ করে যাচ্ছে। বাংলাদেশের সকল স্থানে সকল শ্রেণীর জনগণকে শত্রুবাহিনীকে যেকোনো মূল্যে প্রতিরোধ করার জন্য আহ্বান জানানো যাচ্ছে। আল্লাহ আপনার মঙ্গলে সহায়তা করুন। জয় বাংলা। মুজিবুর।’
এ প্রসঙ্গে শেখ ফজলে এলাহী তাঁর মুক্তিযুদ্ধে হবিগঞ্জ বইয়ে লিখেছেন: মানিক চৌধুরী শেখ মুজিবুর রহমানের নামে প্রেরিত টেলিগ্রাম নিয়ে উপস্থিত হন মহকুমা হাকিমের অফিসের বটতলায়। সেখানে উপস্থিত হয়েছিল হাজার খানেক মানুষ। মানিক চৌধুরী একটি ট্রাকের ওপর উঠে ইংরেজিতে লেখা টেলিগ্রাম সবাইকে দেখিয়ে স্বাধীনতার ঘোষণার বিবরণ প্রকাশ করেন। শেখ মুজিবুর রহমানের নামে প্রেরিত এ তারবার্তা জনগণকে উদ্বেলিত করে তোলে। অনির্ধারিত ওই জনসভায় মানিক চৌধুরী এক জ্বালাময়ী বক্তৃতা করে সবাইকে আহ্বান জানান প্রতিরোধযুদ্ধে যোগ দেওয়ার জন্য। মানিক চৌধুরীর আহ্বানে সমবেত জনতা সমর্থন জানায় বিপুল হর্ষধ্বনি ও করতালির মাধ্যমে। মানিক চৌধুরীর সশস্ত্র প্রতিরোধ গড়ে তোলার এই আহ্বানের মধ্য দিয়ে হবিগঞ্জ মহকুমার সূচনা হয় প্রতিরোধ সংগ্রামের।
হবিগঞ্জ তথা সিলেটে মুক্তিযুদ্ধের বাস্তবতায় কমান্ড্যান্ট মানিক চৌধুরী একটি কিংবদন্তি নাম। সমাজসেবা ও ত্যাগের মধ্যেই যে রাজনৈতিক ব্যক্তিজীবনের সফলতা, এ সত্য আব্বা প্রতিষ্ঠিত করতে চেয়েছেন তাঁর প্রতিটি কর্মে। সে জন্যই হয়তো তাঁর মৃত্যুর পর সবাইকে বলতে শুনেছি মানিক ভাইয়ের মতো এমন সৎ, পরোপকারী ও দেশপ্রেমিক মানুষ মেলা সত্যিই ভার।
আগামীকাল (১০ জানুয়ারি) আব্বার ২১তম মৃত্যুবার্ষিকী। ১৯৯১ সালেআব্বা আমাদের ছেড়ে চলে যান না ফেরার দেশে। আব্বা তুমি যেখানেই থাকো, তোমাকে ভুলব না।
শুভ জন্মদিন! সায়মন
কুয়াশা-ঢাকা বিষণ্নতা কাটিয়ে রোদেলা দুপুরে শহরটা কেমন যেন ঝকঝক করে হেসে উঠল। দূর থেকে দেখে সায়মনের হাঁটার নিজস্ব ছন্দ থেমে গেল হঠাৎ। সোনারগাঁও হোটেলের করিডর। হাতটা চেপে, ধরে আসা গলায় জিজ্ঞেস করেন, ‘কত বছর পর?’ অন্য রকম শিহরণ নিয়ে উত্তর দিলাম, ‘প্রায় ১১ বছর।’
বাংলাদেশের এক পরিবর্তনের নির্মাতা সায়মন ড্রিং। আমরা যারা বাংলাদেশের বেসরকারি টেলিভিশনকর্মী, সায়মন আমাদের বন্ধু, আমাদের শিক্ষক।
আন্তর্জাতিক পুরস্কারজয়ী ব্রিটিশ সাংবাদিক, টেলিভিশন উপস্থাপক ও প্রযোজক সায়মন ড্রিং ১৯৪৫ সালের ১১ জানুয়ারি জন্মগ্রহণ করেন ইংল্যান্ডের ফাকেনহাম নামক ছোট্ট শহরে। পেশাগত জীবনে ২২টি যুদ্ধ ও অভ্যুত্থান কাভার করেছেন। লন্ডনের দ্য ডেইলি টেলিগ্রাফ, ‘রয়টার্স’-এর হয়ে সারা পৃথিবী ঘুরেছেন সাংবাদিক হিসেবে। বিবিসি টেলিভিশন ও রেডিওর সংবাদ এবং সাম্প্রতিক ঘটনাবলি নিয়ে কাজ করেছেন প্রায় ২০ বছর। এ ছাড়া চলচ্চিত্র, আন্তর্জাতিক ইভেন্ট ও সংগীত বিষয়ে সায়মন ড্রিংয়ের রয়েছে ব্যাপক অভিজ্ঞতা।
১৯৬২ সাল, যখন সায়মনের বয়স ১৬ বছর, তখন বাড়ি থেকে পালিয়ে ভারত ও দক্ষিণ-পূর্ব এশিয়া ঘুরতে বের হন। ১৯৬৩ সালে সায়মন প্রথম চাকরিজীবন শুরু করেন ব্যাংকক থেকে প্রকাশিতওয়ার্ল্ড নিউজপেপার-এ সম্পাদনা সহকারী (প্রুফ রিডার) হিসেবে। ১৯৬৪ সালে নিউইয়র্ক থেকে প্রকাশিত নিউইয়র্ক টাইমস-এর স্ট্রিংগার হিসেবে কাজ করেন লাওস থেকে। একই বছরে সায়মন ভিয়েতনাম যুদ্ধের কাভার করেন রয়টার্সের সাংবাদিক হিসেবে। তৎকালীন রয়টার্সের বয়সে সবচেয়ে ছোট বৈদেশিক সংবাদদাতা তিনি।
১৯৭০ থেকে ১৯৮০ সাল পর্যন্ত ডেইলি টেলিগ্রাফ এবং ‘বিবিসি টেলিভিশন’-এর হয়ে নিউজ কাভার করতে থাকেন নিয়মিত। তখন তাঁর বিচরণক্ষেত্র ছিল দক্ষিণ-পূর্ব এশিয়া, বিশেষ করে ভারত, পাকিস্তান ও বাংলাদেশ। তা ছাড়া আফ্রিকা, মধ্যপ্রাচ্য, লাতিন আমেরিকা ও ইউরোপের বিভিন্ন দেশ থেকে সংবাদ পাঠাতে থাকেন।
ভিয়েতনাম যুদ্ধ এবং বাংলাদেশের গণহত্যার ওপর প্রতিবেদন তাঁর খ্যাতি এনে দেয় বিশ্বজোড়া। সায়মন ড্রিং ১৯৭১ সালের মার্চ মাসে গণহত্যার প্রত্যক্ষদর্শী প্রথম বিদেশি সাংবাদিক, যিনি নিজের জীবন বিপন্ন করে সরেজমিন প্রতিবেদন তৈরি করে সারা বিশ্বকে জানিয়ে দেন পাকিস্তানি বাহিনীর লোমহর্ষক নির্যাতন ও গণহত্যার কথা। তাঁর প্রতিবেদনের পরপরই সারা বিশ্ব জানতে থাকে বাংলাদেশের ভয়াবহ পরিস্থিতি সম্পর্কে। ইরানের শাহবিরোধী গণ-অভ্যুত্থান নিয়ে প্রতিবেদন তৈরি করে সায়মন ড্রিং নন্দিত হয়েছিলেন এবং অর্জন করেছিলেন অনেক পুরস্কার।
সংবাদ সংগ্রহ করতে গিয়ে যুদ্ধক্ষেত্রে দুবার আহতও হয়েছিলেন। প্রথমবার ভিয়েতনামে এবং দ্বিতীয়বার সাইপ্রাসে তুর্কির আগ্রাসনে। বিবিসিতে কর্মরত অবস্থায় তিনি অনেকগুলো প্রামাণ্যচিত্র প্রযোজনা ও উপস্থাপনা করেন।
আশির দশকের শুরুর দিকে সায়মন ড্রিং বিবিসি ছেড়ে মার্কিন যুক্তরাষ্ট্রের লস অ্যাঞ্জেলেসে ফিল্ম কোম্পানি খোলেন। সেখান থেকে বিবিসি ও পাবলিক ব্রডকাস্ট সার্ভিসের জন্য নির্মাণ করেন বিভিন্ন প্রামাণ্যচিত্র। তা ছাড়া সোভিয়েত ইউনিয়ন, চীন ও লাতিন আমেরিকার ওপর নির্মাণ করেন বিভিন্ন অনুষ্ঠান। এসব প্রামাণ্যচিত্র বা অনুষ্ঠানের উপস্থাপক, পরিচালক ও প্রযোজক ছিলেন তিনি নিজেই।
১৯৮৬ সালে সায়মন ড্রিং ফিরে আসেন লন্ডনে এবং সেখানে ডিজাইন করেন ‘স্পোর্ট এইড’ ও ‘দ্য রেস এসেইন্ট টাইম’ নামে দুটি আন্তর্জাতিক ইভেন্ট। ‘স্পোর্ট এইড’—ইভেন্ট ইতিহাসে সবচেয়ে বড় এবং অধিক মানুষের অংশগ্রহণের অনুষ্ঠান। বিশ্বব্যাপী ১২০টি দেশের প্রায় ২০ মিলিয়ন মানুষ এ অনুষ্ঠানে অংশগ্রহণ করে। আর দ্বিতীয় ইভেন্টে ১৬০টি দেশের প্রায় ৫৫ মিলিয়ন মানুষ অংশগ্রহণ করে।
বিবিসি রেডিও ও টেলিভিশনে কাজ করার পাশাপাশি পৃথিবীর বিভিন্ন দেশের সংবাদপত্র ও ম্যাগাজিনে লিখতে থাকেন তিনি।
১৯৯০ সালে নির্মাণ করেন অন দ্য রোড এগেইন নামে আট পর্বের একটি টেলিভিশন অনুষ্ঠান, যা বিবিসি ও ডিসকভারিতে দেখানো হয়। একই নামে বিবিসি থেকে প্রকাশিত হয় একটি বই।
বিবিসি রেডিও ফোরের জন্য নির্মাণ করেন ৪০ মিনিটের রিটার্ন দ্য রোলিং থান্ডার, যা ছিল তাঁর ২০ বছর পর ভিয়েতনামে ফিরে যাওয়ার স্মৃতি নিয়ে অনুষ্ঠান। হাইতিতে আমেরিকার আগ্রাসন নিয়ে ভুডু ডানসিংসহ আরও অনেক টেলিভিশন অনুষ্ঠান। তা ছাড়া সাক্ষাৎকার নিয়েছেন পৃথিবীর বিভিন্ন দেশের রাষ্ট্রপ্রধান ও সরকারপ্রধানদের।
সায়মন ড্রিং অর্জন করেন বিভিন্ন আন্তর্জাতিক পুরস্কার। এর মধ্যে ১৯৭১ সালের ২৫ মার্চ বাংলাদেশে পাকিস্তানি সেনাদের নির্যাতনের ওপর প্রতিবেদন তৈরি করে পুরস্কার পান ‘রিপোর্টার অব দ্য ইয়ার’, ইরান বিপ্লবের ওপর প্রতিবেদন তৈরি করে অর্জন করেন ‘ইন্টারন্যাশনাল রিপোর্টার অব দ্য ইয়ার’, ইরিত্রিয়া যুদ্ধের ওপর ‘ভ্যালিয়ান্ট ফর ট্রুথ’, কুর্দিদের বিরুদ্ধে তুরস্কের যুদ্ধের প্রতিবেদনের জন্য অর্জন করেন ‘অ্যামনেস্টি ইন্টারন্যাশনাল’, বসনিয়া যুদ্ধের প্রতিবেদনের জন্য ‘সনি’ এবং হাইতিতে আমেরিকান আগ্রাসনের ওপর প্রতিবেদন তৈরি করে অর্জন করেন ‘নিউইয়র্ক ফেস্টিভ্যাল গ্র্যান্ড প্রাইজ’।
১৯৯৭ সালে বিবিসি ছেড়ে যোগ দেন বাংলাদেশের একুশে টেলিভিশনের ব্যবস্থাপনা পরিচালক হিসেবে। সায়মন ড্রিং বাংলাদেশের বেসরকারি টেলিভিশনের আধুনিকতার অন্যতম রূপকার। ২০০২ সালে একুশে টেলিভিশন বন্ধ করে দেওয়ার পর ১ অক্টোবর সায়মন ড্রিংকে দেশ ছেড়ে চলে যেতে বাধ্য করা হয়। ১৯৭১ সালেও তাঁকে তৎকালীন পাকিস্তান সরকার কর্তৃক জোর করে দেশ থেকে বের করে দেওয়া হয়েছিল।
শুদ্ধতম এক রাজনীতিক
বাংলাদেশের প্রগতিশীল গণতান্ত্রিক আন্দোলনের অন্যতম পথিকৃত এবং রাজশাহীর সুখ্যাত আইনজীবী আতাউর রহমান ছিলেন আমার পিতৃতুল্য। ছোট বয়সে বুঝতে পারিনি, কিন্তু পরবর্তী সময়ে তাঁর কাজের বলয় দেখে বারবার আমরা আশ্চর্যান্বিত হয়েছি। এই বরেণ্য রাজনৈতিক ব্যক্তিত্বকে আমরা চাচা বলে সম্বোধন করতাম। তাঁকে চাচা বলতাম, কারণ ১৯৬৭ সালের জুন মাসে যখন আমি রাজশাহী ক্যাডেট কলেজে (তৎকালীন আইয়ুব ক্যাডেট কলেজ) সপ্তম শ্রেণীতে ভর্তি হলাম, তখন আমার সহপাঠী ছিল আতাউর রহমানের বড় ছেলে সাদিকুর রহমান। সেই সময় থেকেই আমার শিশুমনে গভীর দাগ কাটে আতাউর রহমানের মহত্ব, চিন্তার ব্যাপকতা, হূদয়ের বিশালতা, অন্য মানুষের প্রতি সহমর্মিতা এবং কোনো কিছুই নিজের মনে না করে মানুষের জন্য বিলিয়ে দেওয়ার প্রবণতা।
আমার এখনো মনে আছে, আতাউর রহমানের বাসায় সারা দিন চুলা জ্বলত এবং রান্না হতো। রান্না মানে পোলাও, কোরমা একদম ভূরিভোজ যাকে বলে। কলেজের একঘেয়েমি খাওয়ার বিপরীতে সেই ভূরিভোজ আমাদের জন্য এক আকর্ষণ ছিল। এ ছাড়া সেই সময় রাজশাহীতে যে কয়েকটি ব্যক্তিমালিকানাধীন গাড়ি ছিল, এর একটির মালিক ছিলেন আতাউর রহমান। সেই গাড়িতে ঠাসাঠাসি করে বসে আমরা ঘুরে বেড়াতাম। মফস্বল থেকে আসা আমাদের মতো বালকদের জন্য এ ছিল এক আনন্দময় ব্যাপার, যেন বিশাল কিছু অর্জন। হারিয়ে যাওয়া শৈশব-কৈশোর আর সেই সুখস্মৃতির সঙ্গে ওতপ্রোত জড়িয়ে আছেন আতাউর রহমান। আমরা দেখতাম, নানা শ্রেণী-বর্ণ-ধর্ম, বিশেষত নিম্নবর্গের মানুষ আতাউর রহমান চাচার বসার ঘরে বসে আছেন আর চাচা গভীর মমতায় তাঁদের সমস্যা, দাবি-দাওয়া, অভিযোগ শুনছেন। কাউকে তিনি বিমুখ করতেন না। কেউ হয়তো সমস্যার কথা বলে কাঁদছেন, তিনি পকেট থেকে টাকা বের করে দিয়ে দিচ্ছেন। কখনো গুনেও দেখেননি কত টাকা দিচ্ছেন। আমরা সাদিককে প্রায়ই ঠাট্টা করে বলতাম—চাচা এত টাকা দেন, আমাদের কিছু টাকা দিলে তো আমরা রাজশাহীর মিষ্টান্ন ভান্ডারে গিয়ে পেট পুরে মিষ্টি খেতে পারতাম। আমরা মুখ ফুটে কিছু আবদার করেছি বা খেতে চেয়েছি আর বাসা থেকে ঠিক বের হয়ে আসার আগমুহূর্তে দেখতাম, টেবিলের ওপর রান্না করা অথবা মিষ্টান্ন ভান্ডার থেকে আনা মিষ্টি থরে থরে সাজানো আছে আমাদের জন্য।
বঙ্গবন্ধু শেখ মুজিবুর রহমান ১৯৭৫ সালে যখন প্রতিটি জেলায় গভর্নর মনোনয়ন দিলেন, তখন আওয়ামী লীগের বড় বড় নেতা ছিলেন, কিন্তু আতাউর রহমানের রাজনৈতিক সততা, নিষ্ঠা এতটাই তীব্র ছিল এবং রাজনৈতিক অঙ্গনের বাইরে সর্বসাধারণের মাঝে তাঁর গ্রহণযোগ্যতার বিবেচনায় রাজশাহী জেলার গভর্নর হিসেবে বঙ্গবন্ধু বেছে নিলেন ন্যাপের আতাউর রহমানকে। বঙ্গবন্ধু কিন্তু সঠিক মানুষটিকে বেছে নিয়েছিলেন। গণমানুষের মুক্তির লক্ষ্য যেমন ছিল বঙ্গবন্ধুর চেতনায়, ঠিক তেমনি ছিল এই আতাউর রহমানের। এই অভিন্ন স্বপ্ন ও লক্ষ্য নিয়ে দুজনে দুটি ভিন্ন রাজনৈতিক বলয়ে অবস্থান করা সত্ত্বেও এত কাছাকাছি ছিলেন। প্রাণের এই যে নৈকট্য, এর কিন্তু অন্য কোনো ব্যাখ্যা করার সুযোগ নেই।
ইতিহাসের দ্বারস্থ হলে আমরা দেখতে পাব, পাকিস্তান রাষ্ট্রের উদ্ভবের সঙ্গে সঙ্গেই বাংলাদেশের মুসলিম পরিবার থেকে আসা যে কয়েকজন হাতেগোনা রাজনৈতিক কর্মী জীবনের ঝুঁকি নিয়ে গণতান্ত্রিক বাম ধারার রাজনীতির সূত্রপাত করেন তার মধ্যে আতাউর রহমান ছিলেন একেবারে প্রথম সারির একজন। ১৯৪৭ সালে গণতান্ত্রিক যুবলীগ গঠন, এই সংগঠনের নীতি-নির্ধারণের মূল কাজগুলো যাঁরা করেছেন সংগঠকের ভূমিকায়, দার্শনিকের ভূমিকায় অবতীর্ণ হয়েছেন, তিনি হচ্ছেন আতাউর রহমান। ভাষার লড়াই, যুক্তফ্রন্ট প্রতিষ্ঠা, ন্যাশনাল আওয়ামী পার্টি গঠন—সবকিছুতেই আতাউর রহমানের রাজনৈতিক দূরদর্শিতা আমাকে এখনো বিস্মিত করে। তিনি কেবল একজন নির্ভেজাল মানুষ ছিলেন না, তাঁর আসল পরিচয় দূরকল্পী শুদ্ধতম রাজনীতিবিদ। এ প্রসঙ্গে শ্রদ্ধেয় সরদার ফজলুল করিমের একটি মূল্যায়ন উল্লেখ করার তাগিদ বোধ করছি, ‘তিনি ছিলেন অনেক আন্দোলনের অনুঘটক।’
অনেকেই বলেন, সমাজতন্ত্র সেকেলে ধারণা, তার মৃত্যু হয়েছে, সমাজতন্ত্রের পতন হয়েছে বিশ্ব থেকে। আমি কিন্তু ভিন্নমত পোষণ করি। সমাজতন্ত্র যদি একটি মতবাদ হিসেবে দেখা হয়, যে মতবাদটি একটি বিশেষ প্রকারে ও ছাঁচে সোভিয়েত ইউনিয়ন এবং পূর্ব ইউরোপের বিভিন্ন দেশে প্রবর্তনের চেষ্টা হয়েছিল, সেই পরীক্ষা-নিরীক্ষা হয়তো ব্যর্থ হয়েছে, কিন্তু সমাজতন্ত্রকে যদি একটি দর্শন হিসেবে দেখি, যে দর্শন মানুষের সত্যিকারের মুক্তির কথা বলে, যেখানে মানুষের ওপর মানুষের শোষণ বিলোপ করে মুক্তির পথ বাতলে দেয়, যেখানে একজন মানুষ প্রকৃত অর্থেই স্বাধীনভাবে বাঁচতে ও বসবাস করার একটি সমাজ নির্মাণ করতে পারে, সেই দর্শন হিসেবে সমাজতন্ত্রের কিন্তু কখনো মৃত্যু হতে পারে না। আমাদের দেশে এখন রাজনীতি হয়ে গেছে কলুষিত, রাজনীতির নিয়ন্ত্রক হয়ে দাঁড়িয়েছেন কালোটাকার মালিকেরা।
কোথায় এখন পাব একজন বঙ্গবন্ধু শেখ মুজিবুর রহমানকে, যিনি নিঃস্বার্থভাবে সমগ্র জীবন দিয়েছেন দেশের মানুষের জন্য। কোথায় পাব আতাউর রহমানকে, যিনি নিঃস্বার্থভাবে শেষ কপর্দকটুকু দলের জন্য বিলিয়ে দিয়েছেন। সমাজে বৈষম্য, দারিদ্র্য যখন আছে, সেহেতু সমাজতন্ত্রের মৃত্যু হয়নি। মানুষের মুক্তির আকাঙ্ক্ষার মৃত্যু কখনো হয় না। সমাজতন্ত্র যদি একটি স্বপ্নও হয়ে থাকে, তবে তাকে লালন করে সামনে পথ চলতে হবে।
আতাউর রহমান তাঁর জীবন বিলিয়ে দিয়ে গেছেন তাঁর দর্শনের জন্য এবং তাঁর দর্শনটি হলো সমাজতন্ত্র। তিনি মনে করতেন, একমাত্র সমাজতন্ত্রই হলো সেই পথ, যার মাধ্যমে দরিদ্র জনগোষ্ঠীর মুক্তি আসতে পারে। এটি ছাড়া আর অন্য কোনো আর্থসামাজিক কাঠামোতে মানুষের মুক্তি সম্ভব নয়। আর বিশ্বাস নিয়েই তিনি এই পৃথিবী থেকে ১৯৮০ সালের ১২ জানুয়ারি বিদায় নিয়েছেন।
সেলিম আল দীনের সমাধি প্রাঙ্গণে
স্যার, আমি আমাদের স্বপ্নদলের আগামী প্রযোজনায় রবীন্দ্রনাথ ঠাকুরের ডাকঘর-এর ভাষায় কিছুটা পরিবর্তন আনতে চাই, বিশেষ করে ‘করলুম’, ‘খেলুম’, ‘গেলুম’-এর স্থলে ‘করলাম’, ‘খেলাম’, ‘গেলাম’ প্রভৃতি ব্যবহার করতে চাই।’ ২০০৬ সালের শেষের দিকে একদিন তখন বেশ রাত, তিনি ফেনীতে তাঁর গ্রামের বাড়িতে—মোবাইল ফোনে আমার কথাগুলো মন দিয়ে শুনলেন। খানিক পরে প্রশ্ন করলেন, ‘কেন করতে চাও বলো তো?’ উত্তরে বললাম, ‘নাট্যের উদ্দেশ্য যদি হয় দর্শকের সঙ্গে সংযোগ স্থাপন, তাহলে আমার ব্যক্তিগতভাবে মনে হয়, এ শব্দগুলো তা ব্যাহত করছে অন্তত বর্তমান দর্শককে। কারণ, আমরা এভাবে কথা বলি না।’ তিনি আরও কিছু যুক্তি উত্থাপন করতে বললেন এবং সিদ্ধান্ত জানালেন, ‘হ্যাঁ, করে ফেলো। স্পর্ধা মনে হতে পারে কিন্তু তোমার উদ্দেশ্য পরিষ্কার। তবে যদি কখনো কলকাতায় প্রদর্শনী করো, তখন ওই শব্দগুলো রেখো। কারণ ওরা এগুলো আঞ্চলিকভাবে ব্যবহার করে।’
শিল্পের যেকোনো দুরূহ প্রশ্নের মীমাংসায় কিংবা যেকোনো দ্বিধাক্ষণে এভাবে যেমন তাঁর শরণাপন্ন হতাম আমরা, আর কী অবলীলায় তিনি সেলিম আল দীন, সব প্রতিবন্ধকতা অতিক্রমণের পথনির্দেশ করতেন আমাদের! তাই শিল্প-সংসারের নানা কর্মে-সংযোগেই তো তাঁর শিল্পপুত্র এই আমার, আমাদের অন্তরে সদা সমাসীন তিনি। সর্বশেষ অসম্পূর্ণ রচনা হাড়হাড্ডি প্রসঙ্গে একদিন আমার যে অনুভূতি হয়েছিল, তা আবারও আজ এই মুহূর্তে হূদয়ে উচ্চকিত হলো, ‘মাতা এবং গুরু তো চির-অমর!’ তাঁর সঙ্গে হাজারো স্মৃতিঠাসা সুধাপাত্র খুলে গিয়ে নানা প্রসঙ্গের পাশাপাশি এই কথাগুলো মনে ভাসছিল বাসে চলমান আমার। ২২ ডিসেম্বর ২০১১। আমরা ‘স্বপ্নদল’ চলেছি ফরিদপুর বৈশাখী নাট্যগোষ্ঠী আয়োজিত রবীন্দ্র নাট্যোৎসব-২০১১-এ দলের সাম্প্রতিক প্রযোজনা রবীন্দ্রনাথ ঠাকুরের কাব্যনাট্য চিত্রাঙ্গদা মঞ্চায়নে। সকাল সাতটায় রওনা হয়েছি নির্ধারিত বাসসহযোগে শিল্পকলা একাডেমী থেকে। জাহাঙ্গীরনগর বিশ্ববিদ্যালয়ের সম্মুখপথ অতিক্রম করব আর সুযোগ থাকা সত্ত্বেও নাট্যগুরুর সমাধির পাশে দুদণ্ড দল নিয়ে দাঁড়াব না, তা কী হয়! আপাতত আমাদের গন্তব্য তাই নাট্যাচার্য সেলিম আল দীনের সমাধি প্রাঙ্গণ!
চিত্রাঙ্গদা প্রসঙ্গটি ভাবতেই আবার মনে পড়ল, ছাত্রাবস্থায় তিনি কীভাবে আমাকে উদ্বুদ্ধ করেছিলেন এ নাটকটি পঠন ও অনুধাবনে। তিনি বলতেন, চিত্রাঙ্গদায় যেভাবে নারী-অধিকারের প্রসঙ্গটি এসেছে, তা সমগ্র বিশ্বসাহিত্যে দুর্লভ। রবীন্দ্রনাথ এ রচনায় সমকালীন কবির দায়িত্ব পালনে তাই মহাভারতকেই যেন সংশোধন করেছেন। অল্পবয়সের অস্থিরতায় তখন একে অতিকথন মনে হলেও আজ বুঝি কথাটির সত্যতা কোন মাত্রার এবং তা আমার অন্তরে কী অমোচনীয় ছাপ-ই না রেখেছিল। কেন জানি বিশ্বাস হয়, আমাদের পূর্ববর্তী প্রযোজনা হরগজ-এ যেমন সেলিম আল দীন সর্বক্ষণ পাশে ছিলেন, এই কাব্যনাট্য চিত্রাঙ্গদা নির্মাণেও তিনি ছিলেন আমাদের সদাসঙ্গী। এমনকি এখনো, এই মুহূর্তে তিনি চলেছেন আমাদের সঙ্গে! যুক্তি জানি না, শুধু অন্তরে অনুভব, আত্মা যদি অবিনশ্বর হয়, তবে এ শিষ্যের অভিযাত্রায় নাট্যগুরুও কি আমাদের সহযাত্রী হবেন না?
এভাবে নানা ভাবনার সুখ-পরশে নানা অনুভূতির বুননে পৌঁছে গেছি জাহাঙ্গীরনগর। ভাবছি, ইংল্যান্ডে যেমন ওয়ারউইকশায়ারের হলি ট্রিনিটি চার্চে শেক্সপীয়রের সমাধি সমগ্র বিশ্বের শিল্পানুরাগীদের দর্শনীয় পুণ্যস্থান, বাঙালির সহস্র বছরের নাট্য-ঐতিহ্যের বারতা স্কন্ধে বহনকারী ও আধুনিক শিল্পানুরাগীদের দৃষ্টি আকর্ষণকারী সেলিম আল দীনের সমাধি আর শিল্প-সতেজ ভূমি জাহাঙ্গীরগর বিশ্ববিদ্যালয়ও কি একদিন অনুরূপ মর্যাদায় অভিষিক্ত হয়ে উঠবে না? নাটক ও নাট্যতত্ত্বের একজন সামান্য শিক্ষার্থী হিসেবে তো এটুকু দায়িত্ব নিয়েই বলতে পারি যে, আপন ঐতিহ্যের ধারায় আধুনিক নাট্যনির্মাণে ও আঙ্গিকের পরীক্ষা-নিরীক্ষায় অন্তত সমগ্র বিশ্বে সেলিম আল দীনের সমকক্ষ আর কেউ আছেন কি না সন্দেহ!
কিন্তু সেলিম আল দীনের সমাধি প্রাঙ্গণে দাঁড়িয়ে সমস্ত শরীরই যেন কেঁপে উঠল! মূল সড়ক থেকে সমাধি পর্যন্ত পথের ঘাস অযত্নে বড় হয়ে আছে। হয়তো-বা নিয়মিত যাতায়াত নেই বলে! আরও একটু এগোতেই দেখি, সমাধির মাটি ধসে পড়েছে। অকৃতজ্ঞতার উৎকৃষ্ট নিদর্শনরূপে নিতান্ত অবহেলায় পড়ে আছে সমাধিটি! যাঁরা সেলিম আল দীনের জন্মদিন অথবা প্রয়াণ দিবসে এখানে শ্রদ্ধা নিবেদনে আসেন আর সাজানো পুষ্পাচ্ছাদিত অস্থায়ী সমাধিসৌধ প্রত্যক্ষ করে তৃপ্তি নিয়ে ফেরেন স্বকর্মে, তাঁরা কল্পনাও করতে পারবেন না এ নিদারুণ অবহেলা। সমাধির ওপরে ঘাসের আচ্ছাদন নেই, নেই দৃষ্টিনন্দন প্রত্যাশিত সবুজ। হায়! তিনি এ দেশে, এ শিল্প-ভূগোলে কম তো সবুজ ফলাননি আর তাঁর সমাধিতেই শ্যামলের কমতি পড়ল? কী দুর্ভাগা আমরা!
সেলিম আল দীন জন্মগ্রহণ না করলে আজ আমাদের উপনিবেশ-উত্তর শিল্প-সাহিত্য-সংস্কৃতি বিশেষ করে নাট্য-উপস্থাপনা কোন বিজাতীয় কৃত্যের সেবাদাস হয়ে দিনাতিপাত করত, তা সচেতন শিক্ষিতমাত্রেই অবগত। তাঁর কল্যাণেই আজ আমাদের অনেকের নির্দেশক-অভিনেতা-নির্মাতা-শিক্ষক-সংগঠক-তাত্ত্বিক-প্রাতিষ্ঠানিকভাবে নাট্যশিক্ষায় শিক্ষিত কিংবা রুটি-রুজির প্রতিযোগিতায় সফল বলে পরিচয়—আমরা এ ভয়াবহ দায় এড়াব কী করে? বিশ্ববিদ্যালয় কর্তৃপক্ষই বা কী বলবেন? যা-ই হোক, আমাদের অকৃতজ্ঞতার পরিসীমা আরও দীর্ঘ না করে কৃত অপরাধের প্রায়শ্চিত্তে যত শিগগির প্রয়োজনীয় পদক্ষেপ গ্রহণ করা যায়, ততই মঙ্গল।
চতুর্থ প্রয়াণবার্ষিকীর এই দিনে সেলিম আল দীনের পুণ্যস্মৃতির প্রতি শ্রদ্ধা জানাই।
জালাল আলমগীর আমার বন্ধু
মেধাবী, মৃদুভাষী, সজ্জন এই তরুণ বন্ধুর সঙ্গে আমার সম্পর্ক বর্ণনা করতে অতীতকাল ব্যবহার করতে হবে, এটা আমি এখনো বিশ্বাস করতে চাই না। জালালের মতো একজন প্রাণোচ্ছল, সম্ভাবনাময় তরুণ পানিতে ডুবে মৃত্যুবরণ করবে—এ কথা কে বিশ্বাস করবে? শনিবার সকালে এই খবরটার সঙ্গে জালালের হাসিমুখের ছবিটা না দেখলে আমি নিশ্চিত করেই বলতাম, কেউ কোথায় নাম, পদবি, পরিচয় ভুল করে ফেলেছে। কিন্তু এখন আমাকে অনেক সূত্র থেকে বলেছে, সংবাদপত্রের পাতায় ছাপা হয়েছে, তার ঘনিষ্ঠজনেরা জানিয়েছেন বলেই কি আমাকে মেনে নিতে হবে? এখনো আমার কানে বাজছে জালালের কণ্ঠস্বর, ‘ডিসেম্বরে ঢাকায় দেখা না হলেও মার্চে টরন্টোতে দেখা হবে।’ ২৩ অক্টোবর সকালে উইসকনসিনের মেডিসন শহরে দক্ষিণ এশিয়া সম্মেলনের শেষ দিন সকালে কফির দোকান থেকে হোটেলে ফিরতে ফিরতে আমরা পরিকল্পনা করছিলাম পরবর্তী সাক্ষাতের। এটা আমাদের জন্য নতুন কিছু ছিল না। গত পাঁচ বছরে আমাদের যতবার দেখা হয়েছে ততবারই আড্ডা, কফি বা খাবারদাবারের পর এভাবেই আমরা পরস্পরের কাছ থেকে বিদায় নিয়েছি। আসলে আমরা কখনোই বিদায় নিইনি। গত ৫ বছরে এমন কোনো মাস প্রায় নেই বললেই চলে, যখন জালালের সঙ্গে আমার যোগাযোগ হয়নি—ই-মেইল, টেলিফোন, টেক্সট। তদুপরি এশিয়া, দক্ষিণ এশিয়া বা বাংলাদেশ নিয়ে উত্তর আমেরিকায় যেকোনো সম্মেলন হলে আমাদের যে দেখা হবেই, এটা আমরা জানি। জালালের সঙ্গে আমার পরিচয় ২০০৭ সালের গোড়াতে বোস্টনে এশিয়ান স্টাডিজ অ্যাসোসিয়েশনের সম্মেলনে। পাঁচ বছর খুব দীর্ঘ সময় নয়। কিন্তু জালাল মানুষকে আপন করে নিতে এতটাই সিদ্ধহস্ত যে প্রথম পরিচয়ই মনে হয়েছে, আমরা অনেক দিনের পরিচিত। তারপর অনেক অনেক সময় আমাদের কেটেছে একত্রে।
জালাল আলমগীরের কাজের ব্যাপ্তি ও গভীরতার পরিচয় পেলাম যখন তার প্রথম প্রকাশিত বইটি পড়ার সুযোগ হলো ২০০৮ সালের ডিসেম্বরে। জালালের বইয়ের প্রকাশক রাটলেজ, আমার কয়েকটি বইয়ের প্রকাশকও। জালালের বইয়ের বিষয় ভারত। বইয়ের শিরোনাম ইনডিয়াস ওপেন ইকোনমি পলিসি: গ্লোবালইজম, রাইভেলারি, কনটিনিউটি। বিশ্বায়ন এবং পৃথিবীর বৃহত্তম গণতন্ত্রের ওপর তার প্রভাব নিয়ে এমন অনুসন্ধানী ও গভীর আলোচনা খুব বেশি চোখে পড়েনি আমার। এই বইয়ের সবচেয়ে বড় সম্পদ এইখানে যে, যাঁরাই সমাজ ও রাষ্ট্রের পরিবর্তন ও রূপান্তর নিয়ে ভাবেন, তাঁরাই এই বই পড়ে লাভবান হবেন। একটা বই-ই শুধু নয়, জালালের অন্যান্য লেখাও তত দিনে ও আমাকে পড়ার সুযোগ করে দিয়েছে, আমরা একই প্যানেলে অংশ নিচ্ছি এখানে-সেখানে।
২০০৯ সালে জালাল যখন পদোন্নতি ও স্থায়ীকরণের (টেনিউর ও প্রমোশন) জন্য আবেদন করল ইউনিভার্সিটি অব ম্যাসাচুসেটসের রাষ্ট্রবিজ্ঞান বিভাগের অনুরোধে জালালের আবেদনপত্রটি মূল্যায়নকারীদের একজন ছিলাম আমি। তার গবেষণার তালিকা, প্রকাশনার কিছু কিছু উদাহরণের পাশাপাশি তার গোটা সিভি ভালো করে খুঁটিয়ে দেখার সুযোগ মিলল সেই সূত্রে। বিস্ময়ের সঙ্গে লক্ষ করলাম, প্রচারবিমুখ এই তরুণ গবেষক কত কম সময়ের ভেতরে নিজেকে বাংলাদেশ ও দক্ষিণ এশিয়াবিষয়ক একজন গবেষক হিসেবে প্রতিষ্ঠা করেছে। ২০০০ সালে ব্রাউন বিশ্ববিদালয় থেকে রাষ্ট্রবিজ্ঞানে ডক্টরেট ডিগ্রি পাওয়ার পর জালাল কোনো না কোনোভাবে শীর্ষস্থানীয় গবেষণা ও শিক্ষাপ্রতিষ্ঠানের সঙ্গে যুক্ত থেকেছে—ব্রাউন বিশ্ববিদ্যালয়ের ওয়াটসন ইনস্টিটিউট ফর ইন্টারন্যাশনাল স্টাডিজ, কলাম্বিয়া বিশ্ববিদ্যালয়ের দক্ষিণ এশিয়া ইনস্টিটিউট, ভারতের সেন্টার ফর পলিসি রিসার্চ। পরে জালাল হার্ভার্ড বিশ্ববিদ্যালয়ের সাউথ এশিয়া ইনিসিয়েটিভের ফেলো হিসেবে যুক্ত ছিল। এ তালিকাটি আরও দীর্ঘ।
জালাল আলমগীর তার গবেষণাকে কেবল প্রচলিত একাডেমিক প্রকাশনার জগতে সীমিত রাখেনি। রাষ্ট্রবিজ্ঞান, এশিয়ান স্টাডিজ ও দক্ষিণ এশিয়াবিষয়ক শীর্ষস্থানীয় গবেষণা জার্নালে জালাল যেসব প্রকাশ করেছে তার গবেষণার ফলাফল, তেমনি নিয়মিতভাবে লিখেছে হাফিংটন পোস্টে, ওপেন ডেমোক্রেসির মতো ইন্টারনেটভিত্তিক ম্যাগাজিনে। উত্তর আমেরিকায় বাংলাদেশ নিয়ে যারা গবেষণা ও শিক্ষকতার সঙ্গে যুক্ত, তদের কাছে গত কয়েক বছরে জালাল আলমগীর একটি পরিচিত নাম হয়ে উঠেছে। যাদের সৌভাগ্যে হয়েছে তাকে ব্যক্তিগতভাবে জানার—তাদের কাছে জালাল আলমগীর প্রিয় ও পরিচিত নাম।
গবেষক হিসেবে জালাল যেমন নিরাসক্ত ও নিরপেক্ষ ছিল, তেমনি মানুষ হিসেবে ছিল আকর্ষণীয়। জালাল আমার চেয়ে বয়সে অনেকটাই ছোট, কিন্তু যতবার কথা বলেছি আমি তার উৎসাহ, আবেগ, কমিটমেন্ট দেখে অনুপ্রাণিত হয়েছি। ভিন্নমত সত্ত্বেও তার লেখা পড়ে মনে হয়েছে, এই বিশ্লেষণটার প্রয়োজন ছিল।
এ দুঃসংবাদটি শোনার পর টকেটস বিশ্ববিদ্যালয়ের সেন্টার ফর সাউথ এশিয়ান অ্যান্ড ইন্ডিয়ান ওম্যান স্টাডিজের ডিরেক্টর এবং বিশিষ্ট দক্ষিণ এশিয়াবিষয়ক গবেষক আয়েশা জালালের সঙ্গে কথোপকথন হলো ই-মেইলে। আমাদের দুজনের কারও পক্ষেই সম্ভবত এ নিয়ে টেলিফোনে কথা বলা সম্ভব হতো না, জালালকে আয়েশা গভীরভাবে পছন্দ করত। আয়েশা লিখে পাঠিয়েছেন: ‘হি উইল বি ডিয়ারলি মিসড ইন দি ফিল্ড অব সাউথ এশিয়ান স্টাডিজ।’ এর চেয়ে বেশি আমি আমার বন্ধু জালাল আলমগীরকে নিয়ে কী বলতে পারব?
পাদটীকা: বাংলাদেশের সংবাদপত্রগুলোতে জালাল আলমগীরের মৃত্যুসংবাদ ছাপা হয়েছে পিতৃপরিচয়ের সূত্রে। তার এই পারিবারিক পরিচয়কে খাটো না করেই আমার মনে প্রশ্ন জেগেছে: পিতৃপরিচয়ের সূত্র না থাকলে আমরা কি জানতেই পারতাম না বাংলাদেশবিষয়ক এই নিবেদিতপ্রাণ মেধাবী গবেষকের অকালমৃত্যুর খবর?
আলী রীয়াজ: যুক্তরাষ্ট্রের ইলিনয় স্টেট ইউনিভারসিটির রাজনীতি ও সরকার বিভাগের অধ্যাপক
তার আত্মার মাগফেরাত কামনা করি। এটি দুঃখজনক যে শুধুমাত্র মৃত্যুর পর আমরা এ সকল জ্ঞানী ব্যাক্তির পরিচয় পাই! আমাদের পত্রিকা আর টিভি চ্যানেল গুলো গুটিকতক রাজনীতিবিদ আর কিছুসংখ্যক গুনিব্যাক্তিকে খুব বেশী প্রচার করে, এবং শুধুমাত্র রাজনৈতিক ইস্যুতে। আলী রিয়াজ স্যার কে ধন্যবাদ জালাল আলমগীর সাহেব এর কর্মময় জীবন কে তুলে ধরার জন্য। বন্ধু হারানোর জন্য সহানুভূতি রইল। প্রথম আলোর প্রতি অনুরোধ, আমাদের জীবিত কর্মময় ব্যাক্তিদের কর্মকে তুলে ধরুন, সাংবাদিক দের মাধমে নয়, তাদের নিজ ক্ষেত্রের অপর জ্ঞানী ব্যাক্তির মাধ্যমে। 
সাদা শাড়ি পরার শখ মিটল না তাঁর
সুতির সাদা শাড়ি আমার ভারি পছন্দ। কিন্তু সাদা শাড়িতে আমাকে বিশ্ববিদ্যালয়ে দেখলে ঠোঁটে হাসি নিয়ে ভুরু কুচকে মৃদু তিরস্কার করে রাজিয়া আপা বলতেন, ‘তাসনিম, সাদা শাড়ি কেন পরেছ? কত দিন পড়ে আছে সাদা শাড়ি পরার জন্য, এখন শুধু রঙিন শাড়ি পরবে। তোমার স্যার আমাকে কখনো সাদা শাড়ি পরতে দেন না। বলেন, আমি কি মরে গেছি নাকি?’ সাদা শাড়ি পরার শখটা মেটাতে পারলেন না আমার শিক্ষিকা, আমার অগ্রজ, আমার দীর্ঘ ২৬ বছরের সহকর্মী ড. ইউ এ বি রাজিয়া আক্তার বানু।
রাজিয়া আপার মৃত্যুসংবাদ পেয়ে স্তব্ধ হয়ে বসে ছিলাম বেশ কিছুক্ষণ। মন চলে গিয়েছিল ২৯ বছর পেছনে, বিদেশফেরত সদ্য যোগ দেওয়া শিক্ষিকা রাজিয়া আক্তার বানুর টিউটোরিয়াল ক্লাসে। আমি তখন ঢাকা বিশ্ববিদ্যালয়ের রাষ্ট্রবিজ্ঞান বিভাগের মাস্টার্সের ছাত্রী। অপরিচিত এই শিক্ষিকার টিউটোরিয়াল ক্লাস করতে হবে ভেবে খুব একটা খুশি ছিলাম না। কারণ, সে সময়ের পিতৃতান্ত্রিক সামাজিক মূল্যবোধ একজন পুরুষ শিক্ষকের স্ত্রীর বিশ্ববিদ্যালয়ের একই বিভাগে যোগদানকে খুব স্বাভাবিকভাবে গ্রহণ করত না। আমিও সেই মন নিয়েই ঢুকেছিলাম তাঁর ক্লাসে। তাঁর কাছ থেকে রাষ্ট্রবিজ্ঞানচর্চার আনন্দ খুব বেশি পাব বলে আশা করিনি। ক্লাস শেষে যখন বের হলাম, হাতে আমার লরেন্স লিফশুলজ অথবা অ্যান্থনি মাসকারেনহাসের সদ্য প্রকাশিত বই। বইগুলো কি অনায়াসে তিনি আমাকে বাসায় নিতে দিলেন। সারা রাত জেগে পড়লাম সেগুলো। জানার সে কী উত্তেজনা! তাঁর টিউটোরিয়াল ক্লাস আমার খুব প্রিয় হয়ে উঠল। এতকালের পড়া রাষ্ট্রবিজ্ঞানের তত্ত্বগুলো তখনকার বাংলাদেশের রাজনীতির ব্যাখ্যায় প্রয়োগ আমাদের দারুণ উত্তেজক এক খেলায় পরিণত হলো। রাজিয়া আপা ভালো শিক্ষক হিসেবে জায়গা করে নিলেন আমার মনে। আজ হঠাৎ বুঝতে পারছি, আমার ভেতর তত্ত্বের আলোকে বাস্তবতাকে ব্যাখ্যার চোখ তৈরিতে তাঁর একটা অবদান ছিল!
রাজিয়া আপার গবেষণার ক্ষেত্র ছিল তাঁর স্বামী ড. তালুকদার মনিরুজ্জামানের থেকে সম্পূর্ণ আলাদা। জার্মানির ই-জেবরিল থেকে বের হয় তাঁর থিসিসটা। বইয়ের নাম Islam in Bangladesh। ডিপার্টমেন্টে ‘এথনিসিটি, রিলিজিয়ন এবং পলিটিক্স’-এর ওপর কোর্স চালু করেছিলেন তিনি। তিন সন্তানকে সঙ্গে নিয়ে ইংল্যান্ডের সোয়াশে থেকে পিএইচডি করেছিলেন। স্যার ছিলেন দেশে, তবু অনেক তথাকথিত আলোকিত ব্যক্তিও ভাবতে চাইতেন না, স্বনামধন্য স্বামীর স্ত্রীরাও নিজ যোগ্যতায় তাঁদের জ্ঞানের জগৎ প্রসারিত করতে পারেন। আশির দশকে আমি এবং আমার সহধর্মী প্রফেসর আবরার একই সঙ্গে পিএইচডি করি। তখন আমাকেও অনেকে বলেছেন, আমার স্বামী নিশ্চয়ই অনেকখানি কাজ এগিয়ে দিয়েছেন। ঢাকা বিশ্ববিদ্যালয়ের এখন বহু শিক্ষক আছেন, যাঁরা সম্পর্কে স্বামী-স্ত্রী। আজকে এমন কথা তাঁদের আর শুনতে হয় না। বলতেই হবে, আমাদের সমাজ কিছুটা হলেও এগিয়েছে।
১৯৮৪ সালে বিভাগে প্রভাষক হিসেবে যোগ দিই। দীর্ঘ ২৬ বছর তাঁকে পেয়েছি সহকর্মী হিসেবে। বসেছি কত একাডেমিক কমিটির মিটিংয়ে, কত পরীক্ষা কমিটিতে। আমাদের বিভাগের পরীক্ষার ফল নিয়ে প্রায়ই বিতর্ক সৃষ্টি হয়, গঠিত হয় তদন্ত কমিটি। কিন্তু তাঁর বিরুদ্ধে কখনো কোনো অভিযোগ তো ওঠেনি, বরং তাঁকে দেখেছি যারা পড়াশোনা করতে চায়, তাদের নিয়ে উচ্ছ্বসিত হতে। বেশ কয়েক বছর আগে একটি সম্ভাবনাময় ছাত্র দীর্ঘদিন ক্লাসে আসা বন্ধ করে দিয়েছিল। রাজিয়া আপা একদিন রাস্তায় তাকে দেখেন। তাকে এক প্রকার জোর করে নিয়ে আসেন নিজের কক্ষে। অনেক বুঝিয়ে তাকে ফেরত আনেন পড়াশোনার জগতে এবং আজ সে প্রতিষ্ঠিত। কোনোরকম বিতর্ক ছাড়াই এর সঙ্গে তিনি পালন করেছিলেন শামসুন্নাহার হলের প্রভোস্টের দায়িত্ব। কয়েক বছর ধরে বিভাগীয় একাডেমিক কমিটির মিটিংগুলোতে কোনো কোনো শিক্ষকের ভিন্ন মত প্রকাশের ধরনগুলো ভীষণভাবে বদলে গেছে। বাক্য উচ্চারণে একের প্রতি অন্যের অশ্রদ্ধা বড় প্রকট হয়ে উঠেছে। রাজিয়া আপার ভূমিকা হয়ে দাঁড়িয়েছিল মধ্যস্থতাকারীর।
বাংলাদেশের সমকালীন রাষ্ট্রবিজ্ঞানীদের মধ্যে প্রফেসর তালুকদার মনিরুজ্জামানের নাম সবার আগে। তাঁর কাছ থেকে দেশ পেয়েছে বহু গবেষণা গ্রন্থ। স্যারের এই বিশাল অর্জনে রাজিয়া আপার ভূমিকা বোধ হয় কেউ জানে না। স্বামীর প্রতি তাঁর নিষ্ঠা ও ভালোবাসার মধ্যে মিশে ছিল গুরুভক্তি।
ঢাকা বিশ্ববিদ্যালয়ের টিচার্স কোয়ার্টারের প্রশস্ত বারান্দাগুলোতে সিগারেট মুখে পায়চারি করতে করতে ডিক্টেশন দিতেন স্যার, আর রাজিয়া আপা তা লিখতেন, টাইপ করতেন। তারপর স্যার এর ওপর কাজ করতেন। এই আপনভোলা কর্মপাগল রাষ্ট্রবিজ্ঞানীর সবটুকু কাজ সহজ করে দিয়েছিলেন রাজিয়া আপা।
ক্যানসারে আক্রান্ত হয়ে কাউকে কোনো কষ্ট না দিয়ে মাত্র ২৫ দিনের মাথায় চলে গেলেন তিনি। রাজিয়া আপা একাধারে একজন গবেষক, জ্ঞানপিপাসু স্বামীর সহযোদ্ধা, সংবেদনশীল সহকর্মী, সার্থক মা এবং শাশুড়ি। কিন্তু সব ছাপিয়ে তাঁর পরিচয় তিনি একজন আদর্শ শিক্ষক। আমাদের ঢাকা বিশ্ববিদ্যালয় পরিবারের নতুন প্রভাষকদের জন্য তিনি একজন স্বচ্ছ, সৎ ও সাদা মানুষের উদাহরণ।
বেনিন ট্র্যাজেডি: মৃত্যুহীন প্রাণ
বাংলাদেশ শান্তিরক্ষী বাহিনীর বিভিন্ন পদবির কর্মকর্তারা ২০০৩ সালের ২৫ ডিসেম্বর সুদূর আফ্রিকার বেনিনের সাগর পাড়ে এ দেশের মানুষকে শোকে মুহ্যমান করে শোকগাথা রচনা করে গেছেন। ২৫ ডিসেম্বর জাতিসংঘ বাহিনীর জন্য একটি শোকাবহ দিন হয়ে রয়েছে। সারা বছরের কর্মক্লান্ত দায়িত্ব পালন শেষে দেশে ফেরার দিনটি যে এত বিষাদময় হবে, তা কখনোই লে. কর্নেল সামছুল আরেফিন, মেজর আবদুর রহিম, রওনক আক্তার, ইমতিয়াজ, মোস্তাফিজ, মোশারফ, বাতেন, ক্যাপ্টেন আরিফ, ফরিদ, আলাউদ্দিন, রকিবুল, জাহিদুল, রফিক, মাবুদ ও সিনিয়র ওয়ারেন্ট অফিসার শফিকুল ইসলামের পরিবার ভাবতে পারেনি। এসব অফিসারেরা যুদ্ধবিধ্বস্ত আফ্রিকায় সিয়েরালিয়ন ও লাইবেরিয়াতে শান্তি রক্ষার জন্য দায়িত্ব পালন করছিলেন। দেশগুলোর জনগণের মধ্যে অন্তর্দ্বন্দ্ব ও কলহ বিপন্ন করেছে মানবতাকে। যুদ্ধের পর বিধ্বস্ত দেশের পুনর্গঠন, যুদ্ধরত অস্ত্রধারী ব্যক্তিদের শান্তিপূর্ণ জীবনের প্রত্যাবর্তনের সুযোগ সৃষ্টি, ভিটেমাটি ছাড়া দুস্থ জনগণকে পুনর্বাসন, গৃহ নির্মাণ, খাদ্যের সংস্থান, স্বাস্থ্যসেবা নিশ্চিতকরণ ও প্রশাসনিক অবকাঠামো তৈরিতে সহায়তা করা শান্তিরক্ষী বাহিনীর গুরুত্বপূর্ণ দায়িত্ব ছিল।
নিজেদের মধ্যে বিভেদ ও অনৈক্য নেতৃত্ব সুলভ গুণাবলির অভাব পার্শ্ববর্তী দেশগুলোর বৈরিতা, সমগ্র আফ্রিকায় শান্তিকে করেছে বিপন্ন। শিশুর হাতে অস্ত্র তুলে দেওয়া হয়েছে। আবালবৃদ্ধবনিতা কেউ রেহাই পায়নি সংঘাতময় পরিস্থিতি থেকে। যে বালকটি স্কুল ছেড়েছে, তার আর ফিরে যাওয়া হয়নি বিদ্যায়তনে, যে পরিবারটি গ্রামছাড়া হয়েছে, আর সে ফিরে যেতে পারেনি তার গ্রামটিতে। লাখো মানুষের আবাসস্থল হয়েছে পরবাসে। এই বিপন্ন মানবতার তরে সাহায্যের হাত বাড়িয়েছে বাংলাদেশের শান্তিরক্ষী বাহিনীর সদস্যরা। হূদয় দিয়ে ভালোবেসে ঝঞ্ঝাবিক্ষুদ্ধ দেশের জনগণকে সেনা চিকিৎসক দল সেবা দিয়ে মন জয় করেছে। অবকাঠামো নির্মাণ সাহায্যের হাত বাড়িয়েছে সেনা প্রকৌশলী দল। বিদ্যালয়ে ফেরার পরিবেশ তৈরিতে সাহায্য করেন সেনা সদস্যরা। সব পদবির কর্মকর্তারা সুষ্ঠু নির্বাচনের পরিবেশ তৈরিতে সহায়তা করেছেন দিন-রাত অক্লান্ত পরিশ্রম করে। দেশটির নিরাপত্তা বিধানে অগ্রণী ভূমিকা পালন করেছেন আমাদের সেনা সদস্যরা। নিজেদের জীবন বিপন্ন করে প্রত্যন্ত অঞ্চলে আইনশৃঙ্খলার অবনতি রোধ করেছেন।
ব্যস্ত দিনগুলো যখন কঠোর পরিশ্রমে অতিবাহিত হচ্ছিল এবং শান্তিরক্ষী বাহিনীর বাংলাদেশি সদস্যরা যখন সে দেশের মানুষের মুখে হাসি ফোটানোর প্রয়াসে লিপ্ত, সে মুহূর্তে নিজ দেশে প্রিয়জন অশ্রুসজল নয়নে অপেক্ষা করছিলেন ভালোবাসার মানুষকে পাওয়ার জন্য। অপেক্ষা করছিলেন কখন ফিরবেন তাঁদের প্রিয়জন, কাছে বসে শুনতে পারবেন প্রতিদিনগুলোর কথা। কিন্তু সেদিন আর ফিরে আসেনি। অনেক না বলা কথা বলা হয়নি। ২৫ ডিসেম্বর ২০০৩ এমনি একটি দিন, যে দিনটি শান্তিরক্ষী বাহিনীর ইতিহাসে স্বর্ণাক্ষরে লেখা রয়েছে বাংলাদেশের ১৫ জন শান্তিরক্ষীর নাম। ২০০৩ সালের এ দিনটিতে কর্তব্য পালন শেষে তাঁরা ফিরছিলেন দেশে অবকাশ যাপনের জন্য। অকুতোভয় সেনা কর্মকর্তারা সে দেশের মানুষের নিবিড় পরিচর্যা করছিলেন। তাঁদের অসমাপ্ত কাজ ফিরে গিয়ে করারও প্রস্তুতি ছিল। কিন্তু সে কাজ আর সমাপ্ত করা গেল না, পরিবারকে আর সময় দেওয়া হলো না।
যদিও তাঁদের মৃত্যুতে আত্মত্যাগের গাথা রচিত হয়েছে, কিন্তু এ মৃত্যু জাতির আত্মোৎসর্গকারী সূর্যসন্তানদের ছিনিয়ে নিয়েছে। শান্তিরক্ষী বাহিনীর কর্মকর্তারা কর্তব্যপরায়ণতার সর্বোৎকৃষ্ট অবদান রেখে বাংলাদেশের পতাকা হাইতি থেকে পূর্ব তিমুর পর্যন্ত উড্ডীয়ন করেছেন। লাইবেরিয়া ও সিয়েরালিয়নে কর্তব্যরত এই ১৫ জন বীর সেনানি বাংলাদেশের লাল-সবুজের পতাকা ও জাতিসংঘের সাদা-নীল পতাকায় আচ্ছাদিত হয়ে দেশে ফিরেছেন। এ হলো বীরের ইহজগত থেকে পরলোকে প্রস্থান। এ দেশের মানুষের সঙ্গে সারা বিশ্বের শান্তিকামী মানুষ এসব সেনানিকে দিয়েছে বীরের মর্যাদা। শান্তিরক্ষী বাহিনীর সব সদস্য এ মহাপ্রয়াণে অনুপ্রাণিত হবেন যুগ যুগ ধরে। প্রতিবছর শোকাভিভূত পরিবারগুলো শোকে মুহ্যমান হলেও আজও গর্ব ভরে স্মরণ করে বেনিনে তাদের হারিয়ে যাওয়া বাবা, সন্তান, স্বামী ও ভাইয়ের কথা। এ শোক থেকে উৎসারিত হচ্ছে শক্তি—যা অনাদিকাল ধরে অনুপ্রাণিত করবে সব শান্তিকামী মানুষকে।
লে. কর্নেল ওয়ালিউল্লাহ্ (অব.): সাবেক সেনা কর্মকর্তা।
তোমার কীর্তির চেয়ে তুমি যে মহৎ
চলে গেলেন সেই মানুষটি—স্যামসন এইচ চৌধুরী। যাঁর হাত ধরে গুটি গুটি পায়ে সামনে এগিয়ে এসেছে স্কয়ার গ্রুপ, বিশাল মহীরূহের ছায়াতলে গড়ে উঠেছে অসংখ্য শিল্পোদ্যোগ। বিন্দু বিন্দু প্রয়াসে সৃষ্টি হয়েছে বিশাল সিন্ধুর মতো শিল্পাঙ্গন। পাবনার আতাইকুলায় যাঁর জন্ম, যাঁর প্রথম কর্মোদ্যোগের সূচনা মফস্বলের একটি ছোট্ট শহরে তিনজন সহকর্মী নিয়ে, তাঁর বিপুল কর্মযজ্ঞের ফসল আজ ছড়িয়ে পড়েছে দেশের সর্বত্র, ভৌগোলিক সীমারেখা ছাড়িয়ে আন্তর্জাতিক পরিমণ্ডলে। তিনজন সহকর্মীর ছোট্ট এই উদ্যোগ আজ প্রায় অর্ধ লক্ষ কর্মজীবীর বিশাল শিল্প গ্রুপে পরিণত হয়েছে।
প্রয়াত এই মানুষটি সম্পর্কে আজ আমরা কত কিছু জানতে পারছি, শ্রদ্ধাবনত চিত্তে কত বিশিষ্টজন তাঁকে স্মরণ করছেন, তাঁরই স্বপ্নের ফসল টিভি চ্যানেলে প্রদর্শিত হচ্ছে তাঁর কর্মময় জীবনের প্রামাণ্য চিত্র্বপ্রাতঃস্মরণীয় এক ব্যক্তিত্বের কর্মযজ্ঞের কত বিচিত্র ইতিহাস, যাপিত জীবনের জয়গাথা। এত বড়মাপের একজন মানুষের বিচিত্র থেকে বিচিত্রতর জীবনকাহিনি এভাবে তুলে ধরা হয়তো সম্ভব, কিন্তু মানুষের জন্য তাঁর মমত্ববোধ, দেশের জন্য তাঁর স্বপ্নের বিশালতা, সহকর্মীদের জন্য তাঁর অপার মননশীলতাকে কি তেমন করে জনসমক্ষে তুলে ধরা সম্ভব? কত যশস্বী সুধীজন, কত সংবেদনশীল মানুষের সংস্পর্শে আসার সৌভাগ্য হয়েছে আমার।
কিন্তু গত তিন দশকে পারিবারিক বন্ধুত্বের সুবাদে আমাদের সবার প্রিয় স্যামসন দাদাকে যেভাবে দেখেছি, যেমনটি জেনেছি তা তো কিছুতেই ভোলার নয়। অনেক আগ্রহের সঙ্গে কয়েক বছর ধরে লক্ষ করছিলাম স্যামসন দাদা এ দেশে শিক্ষার উন্নয়নের জন্য বেশ কিছু কর্মকাণ্ড পরিচালনা করছেন। প্রাণের আকুতি থেকে গড়ে তুলেছেন অনেক শিক্ষাপ্রতিষ্ঠান, আর অনেকগুলোর উন্নয়নেও ছিল তাঁর অবদান। কী করে এ দেশের বেকার জনগোষ্ঠীকে জনসম্পদে রূপান্তর করা যায়, তা নিয়ে সুদূরপ্রসারী চিন্তাভাবনা ছিল তাঁর। একদিন আমাকে বললেন, ‘আচ্ছা, তোমরা কী করছ? আমাদের নতুন প্রজন্ম না শিখছে বাংলা, না রপ্ত করছে অন্য কোনো ভাষা?’ আমি তাঁর প্রশ্নের জুতসই উত্তর দেওয়ার আগেই আবার বলে উঠলেন, ‘পৃথিবীটা যেভাবে এগোচ্ছে, আমরা যদি না এগোই তাহলে কী করে হবে? বাংলা ও ইংরজি দুুটো ভাষা না জানলে তো হবে না।’ আমি হেসে বললাম, ‘দাদা, অনেক ইংরেজিমাধ্যম স্কুল থেকে অনেক শিক্ষার্থী বেরিয়ে আসছে, যারা চটপট করে ইংরেজি বলাটা রপ্ত করেছে....।’ আমার কথা শেষ হলো না। দাদা বললেন, ‘ওদের কথা ভেবে কী হবে? ওরা তো সব দেশের বাইরে ঘাঁটি গাড়বে। আমাদের মূলধারার শিক্ষায় যদি পরিবর্তন না আসে, তাহলে কোনো পরিবর্তনই দৃশ্যমান হবে না, দেশটাও এগোবে না।’ এই ছিল স্যামসন চৌধুরীর ভাবনা—দেশের কিছু সুবিধাভোগী মানুষের জন্য নয়, মূলধারার আপামর জনগোষ্ঠীর উন্নয়নের স্বপ্ন দেখেছিলেন তিনি। কিন্তু শুধু স্বপ্নবিলাস নয়, অসম্ভব পরিশ্রম আর অবিচল নিষ্ঠার সঙ্গে প্রমাণও করে গেছেন যে স্বপ্নের বাস্তবায়ন সম্ভব।
প্রায় এক দশকেরও বেশি সময় আগে আমরা জনাবিশেক মানুষ রোটারি ক্লাবের উদ্যোগে গিয়েছিলাম উজবেকিস্তান, আনন্দ সফরে, স্যামসন দাদার নেতৃত্বে। দাদা-বউদিকে সঙ্গে নিয়ে কত ঐতিহাসিক স্থানে ছোটাছুটি, সকাল-সন্ধ্যা অনিতা বউদির সঙ্গে কত খুনসুটি! দাদার সেই প্রাণখোলা কথাবার্তা, বউদির মিষ্টি হাসির সেই স্মৃতির সঙ্গে আজ মনে পড়ছে একটি ঘটনা। সেই সফরে আমরা কয়েকজন ঠিক করলাম তাসখন্দের কাছেই বুখারা শহরে মুসলিম সাধক বুখারি (রহ.)-এর সমাধিস্থল পরিদর্শনে যাব। সেদিন আমাদের সাধারণ চিন্তা-চেতনা থেকে আমরা ধরে নিয়েছিলাম স্যামসন দাদারা হয়তো বুখারি সমাধিতে যাবেন না। কিন্তু শ্রদ্ধায় মাথাটা নত হয়ে গেল যখন দাদা সোচ্চার কণ্ঠে বলে উঠলেন, ‘কেন যাব না? যে মানুষ অন্যের ধর্মকে সম্মান দিতে জানে না, সে নিজের ধর্মকেও ছোট করে।’
স্যামসন চৌধুরীকে সবাই চেনে একজন সফল শিল্পোদ্যোক্তারূপে, একজন অসাধারণ পরিশ্রমী, নিষ্ঠাবান, পরিচ্ছন্ন মানুষ হিসেবে। তাঁর ঔদার্য্য আর সংবেদনশীলতা জিয়নকাঠির মতো স্পর্শ করত তাঁর আশপাশের সব মানুষকে, সেটা জানে কতজন! তাঁর স্ত্রী ও দীর্ঘদিনের পথচলার সাথি অনিতা চৌধুরীকে তিনি যে মর্যাদার সঙ্গে, যে অন্তহীন ভালোবাসায় সম্মান করে চলতেন, তা এ দেশের যেকোনো নারীর আরাধ্য বস্তু হতে পারে। তাঁর পারিবারিক সূত্রে শুনেছি, দাদা-বউদির সংস্রবে থেকেও দেখেছি, জীবনের দীর্ঘ পথপরিক্রমায় যেকোনো সিদ্ধান্ত নেওয়ার সময় স্যামসন চৌধুরী তাঁর জীবনসঙ্গীর সঙ্গে আলাপ করে চূড়ান্ত করতেন। অফুরন্ত ভালোবাসার সঙ্গে অবিচল আস্থার সংমিশ্রণে ভরপুর এই যুগলের জীবনগাথা আজ আমাদের অনুসরণীয় হতে পারে।
আমাদের সমাজ যখন এক সর্বগ্রাসী অস্থিরতায় আক্রান্ত, ক্রমবর্ধমান পারিবারিক সহিংসতা যখন নারীর মানবাধিকার লঙ্ঘনের হাতিয়ার হয়ে উঠছে, তখন এমন একজন ক্ষণজন্মা, সংবেদনশীল মানবসন্তানের প্রয়াণে আমাদের অন্তরে রক্তক্ষরণ তো হবেই। তবুও মৃত্যুর অমোঘ বিধান আমাদের মানতেই হবে। শুধু প্রার্থনা, স্যামসন চৌধুরীর বিদেহী আত্মা শান্তি পাক—তাঁর প্রিয় বাংলাদেশ এগিয়ে যাক, তাঁর প্রাণের শিল্পোদ্যোগগুলো উত্তরোত্তর সমৃদ্ধি লাভ করুক। ‘স্যামসন দাদা, আপনি যেখানেই থাকুন ভালো থাকুন, আমরা আপনাকে ভুলব না।’
তাঁর অবদান ভোলার নয়
গত ১৯ ডিসেম্বর ব্রিগেডিয়ার জেনারেল মাহমুদুর রহমান মজুমদার ইন্তেকাল করেছেন। তাঁর তিরোধানের সঙ্গে সঙ্গে চট্টগ্রামে স্বাধীনতাযুদ্ধের প্রস্তুতি পর্বের অন্যতম পরিকল্পনাকারী বিদায় নিলেন। ব্রিগেডিয়ার মজুমদার ১৯৭১ সালের মার্চ মাসে চট্টগ্রামের ইস্ট বেঙ্গল রেজিমেন্ট সেন্টারের কমান্ড্যান্ট (ইবিআরসি) ছিলেন। ওই সময় তিনিই পূর্ব পাকিস্তানে কর্মরতদের মধ্যে সর্ব জ্যেষ্ঠ বাঙালি অফিসার ছিলেন।
১৯৭০ সালের সাধারণ নির্বাচনে তদানীন্তন পূর্ব পাকিস্তানে আওয়ামী লীগের নিরঙ্কুশ বিজয়ে পাকিস্তানি সামরিক জান্তাদের আশাভঙ্গ হয়। পর্দার আড়াল থেকে সামরিক বাহিনী আওয়ামী লীগ তথা বাঙালির বিরুদ্ধে ষড়যন্ত্র শুরু করে, যদিও প্রকাশ্যে বিভিন্ন আলোচনা আর সলাপরামর্শ চলতে থাকে। সময় যত গড়িয়ে যাচ্ছিল পরিস্থিতি ততই জটিল হতে থাকল।
ফেব্রুয়ারি মাসের শেষের দিকে সেনা সদর দপ্তর পূর্ব পাকিস্তানের সব ফর্মেশনে অতি গোপনীয় চিঠি দিয়ে জানিয়ে দেয় যে আওয়ামী লীগ ক্ষমতায় এলে সেনাবাহিনী ক্ষতিগ্রস্ত হবে, তাই আওয়ামী লীগের কাছে ক্ষমতা হস্তান্তর করা যাবে না। পূর্ব পাকিস্তানে ব্রিগেডিয়ার মজুমদার ছিলেন একমাত্র বাঙালি ফর্মেশন কমান্ডার। সম্ভবত সেনা কর্তৃপক্ষ বিষয়টি খেয়াল করেনি, ফলে অতি গোপনীয় চিঠির একটি কপি তাঁর কাছে এসে পৌঁছে। বিষয়টি বাঙালির অবিসংবাদিত নেতা শেখ মুজিবকে তৎক্ষণাৎ জানানো জরুরি মনে করলেন। ব্রিগেডিয়ার মজুমদার আরও লক্ষ করেন, ফেব্রুযারি মাসের মাঝামাঝি থেকেই পূর্ব পাকিস্তানে ভারী অস্ত্র, গোলাবারুদ আর সেনাসংখ্যা বৃদ্ধি পাচ্ছে। ওদিকে পাকিস্তান সেনা সদর দপ্তরে কর্মরত বাঙালি অফিসার ব্রিগেডিয়ার (পরবর্তী সময়ে মেজর জেনারেল) খলিলুর রহমানের কাছ থেকে পূর্ব পাকিস্তানে ঘটনাপ্রবাহ সম্পর্কে পাকিস্তানিদের নেতিবাচক চিন্তাভাবনারও আভাস পান। এসব বিষয় নিয়ে আলোচনার জন্য ব্রিগেডিয়ার মজুমদার জেনারেল ওসমানীকে চট্টগ্রামে আসার অনুরোধ জানান।
কয়েক দিনের মধ্যে ওসমানী চট্টগ্রামে আসেন। ডবলমুরিংয়ে এম্বারকেশন ইউনিটে তিনি ও ব্রিগেডিয়ার মজুমদার অতি গোপনীয় চিঠির বিষয়বস্তু নিয়ে আলোচনা করেন। তাঁরা একমত হন যে সেনাবাহিনী আওয়ামী লীগকে কোনোভাবেই ক্ষমতা হস্তান্তর করবে না। ব্রিগেডিয়ার মজুমদার জেনারেল ওসমানীকে ওই মুহূর্তে চট্টগ্রামে অবস্থানরত বাঙালি-অবাঙালি সেনা ও অস্ত্র শক্তির তুলনামূলক হিসাব দেখিয়ে জানান, হুকুম পেলে বাঙালি সেনাদের নিয়ে পুরো চট্টগ্রামকে অতিসহজে তাঁরা কব্জায় আনতে পারবেন। ওসমানী ব্রিগেডিয়ার মজুমদারের মতামতকে গুরুত্ব দিলেও কোনো ধরনের কার্যকর ব্যবস্থা নেওয়া থেকে ব্রিগেডিয়ার মজুমদারকে বিরত থাকতে নির্দেশ দেন, তবে বিষয়টি শেখ মুজিবের সঙ্গে আলোচনা করে পরবর্তী নির্দেশ জানাবেন বলে উল্লেখ করেন।
ব্রিগেডিয়ার মজুমদার লে. কর্নেল এম আর চৌধুরীর (২৫ মার্চ রাতে পাকিস্তানিদের দ্বারা হত) মাধ্যমে মেজর (পরবর্তী সময়ে রাষ্ট্রপতি) জিয়াউর রহমান, ক্যাপ্টেন (পরবর্তী সময়ে মেজর) রফিকুল ইসলাম, ক্যাপ্টেন (পরবর্তী সময়ে মেজর জেনারেল) আমিন আহমেদ চৌধুরীসহ বেশ কিছু বাঙালি অফিসারকে সম্ভাব্য পরিস্থিতি মোকাবিলার জন্য প্রস্তুতি নিতে অনুরোধ করেন। তিনি অন্যান্য সেনানিবাসে অবস্থিত বেঙ্গল রেজিমেন্টের বাঙালি কমান্ডারদেরও তারবার্তা পাঠিয়ে যেকোনো প্রতিকূল পরিস্থিতির জন্য প্রস্তুত থাকার অনুরোধ করেন। এ ছাড়া তিনি ইবিআরসিতে রাখা দলিলপত্রের সাহায্যে পূর্ব পাকিস্তানে অবস্থানরত অবসরপ্রাপ্ত বাঙালি সেনাদের নাম, ঠিকানাসহ তালিকা তৈরি করেন।
মার্চ মাসের শুরু থেকে বাঙালির স্বাধিকার আন্দোলন তীব্র হতে থাকে। অপরদিকে সামরিক জান্তারাও আক্রমণের প্রস্তুতি অব্যাহত রাখে। জেনারেল ওসমানীর কাছ থেকে কোনো সাড়া না পেয়ে ব্রিগেডিয়ার মজুমদার অবসরপ্রাপ্ত বাঙালি সেনাদের তালিকাসহ ক্যাপ্টেন আমিনকে তাঁর সঙ্গে যোগাযোগ করার জন্য গোপনে ঢাকা পাঠান। ক্যাপ্টেন আমিন জেনারেল ওসমানীর সঙ্গে যোগাযোগ করতে ব্যর্থ হয়ে ব্রিগেডিয়ার মজুমদারের ভাইয়ের বাসায় কাগজগুলো রেখে চট্টগ্রামে ফেরত আসেন। জেনারেল ওসমানী পরবর্তী সময়ে কাগজগুলো সংগ্রহ করেন।
অসহযোগ আন্দোলনকালে চট্টগ্রামের কোথাও কোথাও বাঙালি-অবাঙালি দাঙ্গা শুরু হলে বাঙালি ছাত্রনেতা মহিউদ্দিন চৌধুরী (পরবর্তী সময়ে চট্টগ্রামের মেয়র) ব্রিগেডিয়ার মজুমদারের শরণাপন্ন হন। তিনি ইটের জবাব পাটকেলে দিতে বলেন। ব্রিগেডিয়ার মজুমদার পাকিস্তান গমনে প্রস্তুত প্রায় অস্ত্রহীন ৮ ইস্ট বেঙ্গল রেজিমেন্টকে প্রশিক্ষণের নামে ইবিআরসি থেকে কর্জে রাইফেল ও গুলি দিয়ে আসন্ন যুদ্ধের জন্য প্রস্তুত রাখেন, যাতে তাঁরা প্রয়োজনের মুহূর্তে তা ব্যবহার করতে পারেন।
ব্রিগেডিয়ার মজুমদার আসন্ন যুদ্ধের জন্য চট্টগ্রামে সংগঠিত হতে থাকেন আর অপেক্ষা করতে থাকেন জেনারেল ওসমানীর মাধ্যমে শেখ মুজিবের আদেশের জন্য। তিনি ওসমানীকে পশ্চিম পাকিস্তান থেকে সেনা ও ভারী অস্ত্র নিয়ে আসার সংবাদও নিয়মিতভাবে জানান। জবাবে জেনারেল ওসমানী রাজনৈতিক সমাধান আসন্ন বলে ব্রিগেডিয়ার মজুমদারকে আশ্বস্ত করেন।
পাকিস্তানি সেনাদের অভিযানের পরিকল্পনা চূড়ান্ত হলে ২৪ মার্চ সেনা কর্তৃপক্ষ কৌশলে বা ধাপ্পা দিয়ে ব্রিগেডিয়ার মজুমদারকে হেলিকপ্টারে চট্টগ্রাম থেকে ঢাকা তুলে নিয়ে যায়। চূড়ান্ত আক্রমণ আসন্ন বুঝতে পেরে ব্রিগেডিয়ার মজুমদার ঢাকা পৌঁছেই আবারও শেষ চেষ্টা করেন, যাতে শেখ মুজিব চট্টগ্রামে গিয়ে বিদ্রোহ ঘোষণা করেন। ওসমানী ব্রিগেডিয়ার মজুমদারকে শেখ মুজিবের কাছে নিয়ে যাওয়ার পরিকল্পনা করেন, শেষ পর্যন্ত নিরাপত্তার কারণে ২৫ মার্চ সন্ধ্যায় প্রস্তাবটি নিয়ে জেনারেল ওসমানী একাই শেখ মুজিবের কাছে যান। ব্রিগেডিয়ার মজুমদার অনেকক্ষণ অপেক্ষার পরও ওসমানী বা নির্দেশ কোনোটাই এল না, তিনি ঢাকা সেনানিবাসে ফিরে এলেন।
পাকিস্তানি বাহিনী ওই রাতেই সারা দেশে হামলা শুরু করে। ব্রিগেডিয়ার মজুমদারকে রাতেই গ্রেপ্তার করে পাকিস্তানে পাঠিয়ে দেওয়া হয়। শেখ মুজিবের সঙ্গে তাঁকেও দেশদ্রোহী মামলার আসামি করা হয় এবং সারা বছর তাঁর ওপর সেনাবাহিনী ও পুলিশের নির্যাতন চলতে থাকে। বাংলাদেশ স্বাধীন হলে ডিসেম্বর মাসে বন্দী অবস্থা থেকে ছাড়া পান এবং অন্যান্য বাঙালি সেনা কর্মকর্তার সঙ্গে কনসেনট্রেশন ক্যাম্পে আটক থাকেন। ১৯৭৩ সালে দেশে ফেরত আসেন তিনি।
ব্রিগেডিয়ার মজুমদার ১৯২৫ সালের ২৫ ডিসেম্বর সিলেটে জন্মগ্রহণ করেন। তিনি ১৯৪৯ সালের ৩০ জুলাই পাকিস্তান সেনাবাহিনীর পাঞ্জাব রেজিমেন্টে কমিশন পান, স্বাধীনতার পর ১৯৭৪ সালের ১ জানুয়ারি চাকরি থেকে অকালীন অবসরে যান।
কমরেড অমল সেন: এই নষ্ট সময়ে অনুকরণীয় একজন
আজ থেকে নয় বছর আগে, ২০০৩ সালে ১৭ জানুয়ারি মহাপ্রয়াণ ঘটেছিল এই বাংলার এক অনন্য বিপ্লবীর, কমরেড অমল সেনের। কয় বছর পর একই দিনে মহাপ্রয়াণ ঘটেছিল ওপার বাংলার আরেক অনন্য বিপ্লবীর, কমরেড জ্যোতি বসুর। কমরেড জ্যোতি বসু কেবল বাংলার নন, সারা ভারতের নেতা ছিলেন। কমরেড অমল সেন সেই হিসাবে কোনো বিখ্যাত ব্যক্তি ছিলেন না। কিন্তু দেশের মানুষের প্রতি তাঁর দায়িত্ববোধ, ত্যাগ-তিতিক্ষা ও সর্বোপরি তাঁর বৈশিষ্ট্যপূর্ণ জীবনাচরণের মধ্য দিয়ে তিনি এই উপমহাদেশের বিপ্লবীদের মধ্যে এক অনন্য ব্যক্তিত্ব হয়ে উঠেছিলেন। বুর্জোয়া প্রচারমাধ্যমে তাঁর সম্পর্কে বিশেষ কোনো প্রচার ছিল না। সংগঠন হিসেবেও তাঁর পার্টি বড় কিছু ছিল না। কিন্তু সারা জীবন লড়াই-সংগ্রামের মধ্য দিয়ে এ দেশের মানুষের যে শ্রদ্ধা-ভক্তি অর্জন করেছিলেন, তা-ই আমরা দেখতে পেয়েছিলাম তাঁর মৃত্যুর পর। ঢাকা থেকে যশোর-নড়াইল সীমান্ত গ্রাম বাকড়ী পর্যন্ত মানুষের যে ঢল নেমেছিল তাঁকে একবার শ্রদ্ধা জানানোর জন্য, সেটাই তাঁর প্রতি সাধারণ মানুষের কী প্রগাঢ় শ্রদ্ধাবোধ ছিল তার প্রমাণ দিয়েছিল।
বস্তুত এই যশোর-নড়াইল সীমান্ত গ্রাম বাকড়ীকে কেন্দ্র করেই তিনি গড়ে তুলেছিলেন তেভাগার সেই অনন্য সংগ্রাম। এখানেই সেই ব্রিটিশ আমলের শেষ ভাগে কৃষকসংগ্রামীদের নিয়ে গড়ে তুলেছিলেন এক স্বাধীন ভূখণ্ডের, যেখানে ব্রিটিশ শাসন এসে স্তব্ধ হয়ে গিয়েছিল। বাংলাদেশে কৃষকের তেভাগার লড়াইয়ের যশোর-নড়াইল অঞ্চলের নেতা ছিলেন তিনি। যৌবনে আফরার জমিদারবাড়ির বিলাসবহুল জীবন ছেড়ে তিনি যে বেরিয়ে এসেছিলেন, সেখান থেকে আর ফিরে যাননি। বাকড়ীর নিম্নজাতের মানুষগুলোর বাড়িই তাঁর বাড়ি হয়ে উঠেছিল। ওই মানুষগুলোকে উন্নত জীবনবোধের লেখাপড়া শিক্ষার, পরিষ্কার-পরিচ্ছন্ন থাকার, ভালো রান্না করার এবং সর্বোপরি সংস্কৃতিবোধসম্পন্ন মানুষ হিসেবে গড়ে ওঠার শিক্ষায় শিক্ষিত করে তুলেছিলেন তিনি। তেভাগা আন্দোলনের ৭০ বছর পরও এই অঞ্চলের মানুষ কমরেড অমল সেনকে স্মরণ করেন। স্মরণ করেন তাঁদের প্রতিদিনকার জীবনযাত্রায়। নিত্যদিনের জীবনসংগ্রামে। রাজনীতির ভাবনায়। গ্রামীণ সংগঠনের নানাবিধ কাজে।
তেভাগার আন্দোলন ব্রিটিশ সাম্রাজ্যের শেষ ভাগে এসে সর্বভারতীয় রাজনীতির ডামাডোলে পড়ে স্তব্ধ হয়ে গিয়েছিল। যে সাম্প্রদায়িকতা, দেশ বিভাজনের রাজনীতির বিপরীতে এই সংগ্রামের বিকাশ ঘটেছিল, তা শেষ পর্যন্ত টিকতে পারেনি। ব্রিটিশ সাম্রাজ্যবাদের দিয়ে যাওয়া পোকায় খাওয়া স্বাধীনতার তোড়ে কৃষকের ওই সংগ্রাম ভেসে গিয়েছিল। কিন্তু নড়াইলের তেভাগার সংগ্রাম—যার নেতা ছিলেন কমরেড অমল সেন, সেই সংগ্রাম থেকে সহজে পিছু হটেনি। বিশেষ করে সাম্প্রদায়িকতার বিরুদ্ধে এই সংগ্রাম ছিল এক প্রবল প্রতিরোধ। ভারত বিভাগের সময়ের সাম্প্রদায়িকতার বীভৎস দিনগুলোতে নড়াইলের তেভাগা অঞ্চল ছিল হিন্দু-মুসলিম কৃষকের এক আনন্দ সম্মিলনের অঞ্চল, যেখানে তারা জমি ও ফসলের ওপর কেবল নয়, সমাজ ও রাষ্ট্রক্ষমতার ওপর গরিব মানুষের অধিকার প্রতিষ্ঠার ও তার প্রাতিষ্ঠানিক রূপ দেওয়ার সূচনা করেছিল।
পাকিস্তান-পরবর্তী সময়ে এ দেশে যে নতুন সংগ্রাম গড়ে ওঠে, তারও সামনের কাতারে ছিলেন কমরেড অমল সেন। এ জন্য তাঁকে পাকিস্তান আমলের প্রায় অর্ধেক সময়ই জেলখানায় জীবন কাটাতে হয়। কিন্তু কমরেড অমল সেন সরকারের ছুড়ে দেওয়া প্রলোভনে, অথবা দেশ ছেড়ে নিরুপদ্রব জীবনের হাতছানিতে কোথাও আত্মসমর্পণ করেননি। দেশের মানুষের প্রতি তাঁর দায়িত্ববোধ এত প্রবল ছিল যে সুযোগ থাকা সত্ত্বেও তিনি ওপার বাংলায় পাড়ি জমানো দূরে থাক, এমনকি চিকিৎসার জন্যও সেখানে গিয়ে অবস্থান করতে রাজি হননি। কতখানি দৃঢ় মনোভাব থাকলে পরিবার-পরিজনহীন অবস্থায় কেবল দেশের মানুষের ভালোবাসার ওপর নির্ভর করে এ দেশে তিনি থেকে যেতে পেরেছিলেন।
৬৯-এর গণ-অভ্যুত্থানের মধ্য দিয়ে কমরেড অমল সেনের দীর্ঘ কারাজীবনের সমাপ্তি ঘটেছিল। সেখান থেকে বেরিয়েই তিনি নিজেকে সঁপে দিয়েছিলেন বাংলাদেশের মুক্তিযুদ্ধ সংগঠনের কাজে। ’৭১-এর ২৫ মার্চের পর স্বাধীনতা ও মুক্তিসংগ্রামের বিষয়ে বাম-কমিউনিস্টদের বিভ্রান্তিকে দৃঢ়ভাবে সংগ্রাম করে তিনি প্রায় নিঃসঙ্গভাবে মুক্তযুদ্ধে নিজেকে নিবেদিত করেছিলেন। ‘কমিউনিস্ট বিপ্লবীদের পূর্ব বাংলা সমন্বয় কমিটি’র তরুণ নেতৃত্বের সঙ্গে এক হয়ে গড়ে তুলেছিলেন মুক্তিযুদ্ধ সমন্বয় কমিটি। এই সমন্বয় কমিটিই প্রবাসী সরকারের অধীন মুক্তিযোদ্ধাদের পাশে দেশের অভ্যন্তরে মুক্ত অঞ্চল গড়ে তুলেছিল। বাংলাদেশের মুক্তিযুদ্ধের সঙ্গে সমন্বয় ঘটিয়েছিল এ দেশের মানুষের শোষণ-বঞ্চনাবিরোধী সংগ্রামের সঙ্গে।
বাংলাদেশ-পরবর্তীকালের ঘটনা। এবার কমরেড অমল সেন মনোযোগ দিয়েছিলেন এ দেশের কমিউনিস্ট আন্দোলনকে পুনর্গঠিত করার কাজে। বাংলাদেশ প্রতিষ্ঠার পরপরই তিনি মুক্তিযুদ্ধে অংশগ্রহণকারী বিভিন্ন কমিউনিস্ট গ্রুপকে ঐক্যবদ্ধ করে গড়ে তোলেন বাংলাদেশের কমিউনিস্ট পার্টি (লেনিনবাদী)। তারপর বহু আঁকাবাঁকা পথ বেয়ে সেই ঐক্যের বিস্তৃতি ঘটান, যার সর্বশেষ রূপ বাংলাদেশের ওয়ার্কার্স পার্টি। কমরেড অমল সেন এই বাংলাদেশের ওয়ার্কার্স পার্টির সভাপতির দায়িত্ব পালন করেন দুই হাজার সাল পর্যন্ত। এত দিনে তাঁর বয়স এগিয়েছে। দুই হাজার সালের পর সংগঠনের মূল দায়িত্ব ছেড়ে দিলেও কমরেড অমল সেনই ছিলেন এই ওয়ার্কার্স পার্টির মূল প্রাণ।
এ ধরনের একজন মানুষকে নিশ্চয়ই আমরা গম্ভীর, কাঠখোট্টা, নিরস ব্যক্তি বলে ভাবব। বস্তুত এ দেশের কমিউনিস্টদের সম্পর্কে, বিপ্লবীদের সম্পর্কে সে ধরনের ধারণাই ছিল। এখন অবশ্য যুগের হাওয়ায় কমিউনিস্টরা নিজেদের এমনভাবে পাল্টে ফেলেছেন যে তাঁদের একজন সাধারণ রাজনৈতিক নেতার সঙ্গে পার্থক্য করা যায় না। তবে কমরেড অমল সেন সম্পর্কে সে ধরনের অবাস্তব ধারণা কেউ বলতে পারে না। ভোগে নয়, জীবনের বিভিন্ন শাখা-প্রশাখায় সহজ বিচরণ করে জীবনকে উপভোগ করেছেন তিনি। অসামান্য জীবনবোধ ও রসবোধের অধিকারী কমরেড অমল সেন জীবনঘনিষ্ঠ লোক ছিলেন। সন্ন্যাসীর নয়, কর্মীর আত্মত্যাগ ছিল তাঁর জীবনদর্শন। জ্ঞানের ক্ষেত্রেও কলা, দর্শন, বিজ্ঞান, চিকিৎসাশাস্ত্র—সব শাখাতেই পারদর্শী ছিলেন তিনি। কোথাও থেমে থাকেননি। সময়ের সঙ্গে তাল মিলিয়ে আধুনিক সময়ের বিভিন্ন ক্ষেত্রের জ্ঞান আহরণ করেছেন। আর সেসব সহজ-সরল ব্যাখ্যায় সাধারণ মানুষের কাছে পৌঁছে দিয়েছেন। বর্তমানে এ ধরনের একজন মানুষ খুঁজে পাওয়া যাবে না।
বাংলাদেশ এবং পৃথিবীতেও এখন নষ্ট সময়। রাজনৈতিক আদর্শ এখন অতীতের বিষয়। ন্যায়, নীতিনিষ্ঠা, জনগণের প্রতি দায়িত্ববোধ—এ সবকিছুই আর রাজনৈতিককর্মীদের সেভাবে আকৃষ্ট করে না। আর সে ক্ষেত্রে কমরেড অমল সেন বর্তমান প্রজন্মের রাজনৈতিক কর্মীদের আকর্ষণ করবেন না, সেটাই স্বাভাবিক। কিন্তু কী জীবিতকালে, আর কী মৃত্যুর পর—এ দেশের তরুণরা দলে দলে তাঁর প্রতি আকৃষ্ট হয়েছেন। সেই তরুণদের তাঁর সংগঠনে ধরে রাখা গেছে কি না, সেটা ভিন্ন কথা। কিন্তু কমরেড অমল সেন তাঁদের কাছে প্রিয় নাম হিসেবে রয়ে গেছেন, থাকবেন।
কমরেড অমল সেন চলে গেছেন নয় বছর হয়। বাকড়ীতে তাঁর তেভাগা আন্দোলনের কেন্দ্রে তিনি সমাহিত আছেন। সেখানে তাঁর স্মৃতিসৌধ মাথা তুলে দাঁড়িয়ে আছে। দাঁড়িয়ে আছে সংগ্রাম-সংগঠনের প্রতীক হিসেবে। বাংলাদেশের কমিউনিস্টসহ সব বাম গণতান্ত্রিক, প্রগতিশীল সংগঠন ও ব্যক্তির দায়িত্ব অমল সেনের রেখে যাওয়া জীবনাদর্শকে অনুসরণ করা। আর তার মধ্য দিয়ে এই অনন্য বিপ্লবীদের প্রতি শ্রদ্ধা নিবেদন করা হবে।
কমরেড অমল সেন সম্পর্কে লিখার জন্য রাশেদ খান মেনন কে? এদেশের সকল ত্যাগী বামপন্থী রাজনীতিবিদ ও রাজনীতিকে ধু্‌লিস্যাৎ করে, পায়ে দলে, সাম্রাজ্যবাদের বশংবদ সরকারের কাছ থেকে রুটি-হালুয়া নেয়ার জন্য এলুমিনিয়ামের থালা হাতে ভেউ ভেউ করা মেনন বাংলাদেশের বামপন্থীদের সম্পর্কে কোন কিছু বলার অধিকার এবং যোগ্যতা রাখেনা! ধিক মেনন, ধিক
আসাদকে কি মনে পড়ে?
মায়ের উঠোন ছেড়ে এখন সে শার্ট
শহরের প্রধান সড়কে
কারখানার চিমনি চূড়োয়
গমগমে এভ্যেন্যুর আনাচে কানাচে
উড়ছে, উড়ছে অবিরাম,
আমাদের হূদয়ের রৌদ্র ঝলসিত
প্রতিধ্বনিময় মাঠে।
চৈত্যন্যেও প্রতিটি মোচায়।...
আসাদের শার্ট আজ আমাদের
প্রাণের পতাকা।’
শামসুর রাহমানের ‘আসাদের শার্ট’ কবিতার এ লাইনগুলো আমরা হয়তো অনেকেই জানি। কিন্তু যাঁকে নিয়ে এই কবিতা, সেই আসাদকে কয়জন চেনে? এ প্রজন্মের কাছে আসাদ কে—এমন প্রশ্ন ছিল ঢাকা বিশ্ববিদ্যালয়ের কিছু শিক্ষার্থীর কাছে।
কে এই আসাদ? কেনই বা তাঁর জন্য আজ ২০ জানুয়ারি এই গোটা একটা দিন উৎসর্গ করা হয়েছে। আর এ প্রশ্ন দিয়েই আমরা শুরু করছি।
সন্ধ্যার পর টিএসসিপাড়ের দেয়ালে ভিড় জমায় এক ঝাঁক তরুণ প্রাণ। গলা ছেড়ে গান আর ফাঁকে ফাঁকে ধোঁয়া ওঠা গরম চায়ের চুমুকে আরও চাঙা হয় ওরা। আসরের কেন্দ্রে বসে থাকা ঢাকা বিশ্ববিদ্যালয়ের ফাহাদ বলেন, ‘আসাদ শহীদ হয়েছেন।’ এর পরই চুপ, আর কোনো উত্তর নেই। কীভাবে কোথায় বা কোন আন্দোলনে শহীদ হলেন আসাদ, তা জানা গেল না ফাহাদের কাছ থেকে। পাশে বসে থাকা বন্ধু সোনিয়া বলতে পারলেন না, কে এই আসাদ?
এ প্রজন্মের কাছে আসাদের পরিচয় ধোঁয়াশে। অথচ এই আসাদ ঢাকা বিশ্ববিদ্যালয়ের শিক্ষার্থী ছিলেন, আর তাঁর সাহসী উদ্দীপনা বাংলাদেশের ইতিহাসকে ভিন্ন দিকে চালিত করেছে।
ঢাকা বিশ্ববিদ্যালয়ের বাংলা বিভাগের শিক্ষার্থী সরকার সোহেল রানা বলেন সামগ্রিকভাবে, ‘আসাদ হলো এক সামষ্টিক চেতনার নাম। যে ব্যক্তি স্বার্থের কথা না ভেবে ভেবেছে দেশের স্বাধীনতার কথা। আর এ স্বাধীনতার জন্য আত্মোৎসর্গ করতে পর্যন্ত দ্বিধা করে নাই। আসাদ আমাদের মনে করিয়ে দেয়, জীবন তুচ্ছ। যেমন: দেশের জন্য ত্যাগ স্বীকার করেছেন ক্ষুদিরাম, সূর্য সেন।’
কীভাবে এই আসাদ দিবস কিংবা আসাদের শহীদ হওয়ার সঙ্গে বাংলার ইতিহাস কতটা সম্পৃক্ত, তা নিয়ে বললেন ঢাকা বিশ্ববিদ্যালয়ের অধ্যাপক সিরাজুল ইসলাম চৌধুরী, ‘আসাদের শহীদ হওয়া এবং ঊনসত্তরের গণ-অভ্যুত্থান এক সূত্রে গাঁথা। ১৯৬৬ সালে ছয় দফা দাবির পর জনগণ ১১ দফা দাবি উত্থাপন করে। যেখানে সর্বজনীন ভোটাধিকারের কথা বলা হয়। আসাদ কেবল ছাত্রনেতাই নয়, বরং কৃষকনেতা। সাধারণ মানুষকে নিজেদের অধিকার আদায়ে সোচ্চার করেছে। অধিকার আদায়ে যেকোনো গণমুখী আন্দোলনে সে ছিল সক্রিয়। তৎকালীন সরকারের ১৪৪ ধারা ভঙ্গ করে ছাত্র সংগ্রাম কমিটির ১১ দফা দাবি আদায়ে মিছিলে নেতৃত্ব দেয় আসাদ। ১৯৬৯ সালের ২০ জানুয়ারি মিছিলের সামনেই ছিল সে। ঢাকা মেডিকেল কলেজের কাছে আসতেই গুলি করা হয় আসাদকে। আর আসাদ শহীদ হওয়ায় সারা বাংলা জেগে ওঠে। সবার কণ্ঠে তখন “তোমার আমার ঠিকানা—পদ্মা মেঘনা যমুনা” কিংবা “জাগো বাঙালি জাগো”। আসাদের মৃত্যুই আন্দোলনকে ভিন্ন দিকে বাঁক দেয়। ১৯৬৯ সালে গণ-অভ্যুত্থান হয়।’ তিনি আরও বলেন, আসাদ মনে করত, আন্দোলন হলো জনগণতন্ত্রের।
আসাদের মৃত্যু যেন স্ফুলিঙ্গের মতো সারা দেশে আন্দোলনের জোয়ারে ভাসে।
আসাদের পুরো নাম আসাদুজ্জামান। তিনি ঢাকা বিশ্ববিদ্যালয়ের ইতিহাস বিভাগের শেষ বর্ষের শিক্ষার্থী ছিলেন। তবে আসাদ সম্পর্কে অনেকেই বলেন, তিনি ছিলেন ধ্রুপদি রাজনৈতিক কর্মী। এই একটি উপাধির জোরালো দাবিদার বলা যায় আসাদকে।
আসাদের মৃত্যুর পর তৎকালীন আইয়ুব সরকার চাপের মুখে ক্ষমতা থেকে সরে দাঁড়াতে বাধ্য হয়। ঢাকার আইয়ুব গেটের নামকরণ করা হয় আসাদ গেট।
ইতিহাসবিদ সিরাজুল ইসলাম বলেন, ‘গণ-অভ্যুত্থান আমাদের অনুভূতির সঙ্গে মিশে আছে। গণ-অভ্যুত্থান ছিল নিজেদের অস্থিত্ব রক্ষার এক আন্দোলন। আর এই আন্দোলনটা শুরু করেছিল শহীদ আসাদ। আসাদ বাঙালির শোণিত ধারায় কী যেন এক দোলা দিয়ে গেল। তৎকালীন মধ্যবিত্ত বাঙালিরা সচেতন হয়। আর এর মূলে ছিল নিজেদের সংস্কৃতিচর্চার একটা আগ্রহ। একবাক্যে বাঙালি বহুদিন ধরে যে নিষ্পেষণের মধ্যে ছিল, আসাদের শহীদ হওয়ার মাধ্যমেই সেই অন্ধকার বলয়ের বাইরে আসার সুযোগ ঘটে। এরপর ঊনসত্তরের আন্দোলন আর সর্বশেষ ধাপে এসে একাত্তরে স্বাধীনতার স্বাদ পায় বাঙালি। মূলত একাত্তরের স্বাধীনতার সূত্রপাত হয় ১৯৬৯ সালে।’ এ প্রজন্মকে ধারাবাহিক সঠিক ইতিহাসটা জেনে নেওয়ার দিকে জোর দিলেন এই ইতিহাসবিদ। কীভাবে আমরা এত দূর পৌঁছলাম, আর কীভাবেই বা আমাদের স্বাধীনতা এল, তা জানা থাকা চাই। তাই আসাদের রক্তমাখা শার্ট কেবল কবিতার পঙিক্ত হয়েই নয়, বরং সেই শার্ট যেন আমরা পতাকার মতো হূদয়ে ধারণ করতে পারি, তেমনই প্রত্যাশা আমাদের।
মা এখনো আছেন ছায়া হয়ে
বাড়িতে ছোট্ট শিশুরা এদিক-সেদিক ছোটাছুটি করছে। কেউ কেউ এটা-ওটার বায়না ধরছে—যেন নাছোড়বান্দা! পূরণ করা চাই-ই চাই। তাতে বিরক্ত হতে পারে কেউ! কিন্তু শিশুদের এই চঞ্চলতার মধ্যেই নিজের তৃপ্তি খুঁজছেন একজন। তিনি মহসিনা খাতুন। তাঁর একটি বড় পরিচয় হচ্ছে, তিনি শহীদ অধ্যাপক আনোয়ার পাশার স্ত্রী।
১৯৭১ সালে দেশদ্রোহী ঘাতকেরা পরিকল্পিতভাবে হত্যা করার জন্য যে কজন বুদ্ধিজীবীকে ধরে নিয়ে নির্বিচারে হত্যা করেছিল, তাঁদেরই একজন অধ্যাপক আনোয়ার পাশা। ‘১৯৭১ সালের ১৪ ডিসেম্বর ঈশা খাঁ রোডের বাসায় ছিলাম আমরা। সকালে বাবাকে নাশতা দিলেন মা। শোবার ঘর থেকেই লক্ষ করলেন, একটা গাড়ি এসে বাসার ঠিক সামনে এসে দাঁড়াল। কোনো কিছু বুঝে ওঠার আগেই ওরা বাবাকে ধরে নিয়ে গেল। এরপর মা এখানে-সেখানে বাবাকে খুঁজে খুঁজে হয়রান হলেন, কিন্তু সে যাত্রায় তাঁর দেখা পেলেন না। দেশ স্বাধীন হওয়ার পর জানুয়ারির ২ তারিখ বাবার লাশ পাওয়া গেল মিরপুরের বধ্যভূমিতে। মা আমাদের দুই ভাইকে নিয়ে যেন চোখে অন্ধকার দেখতে লাগলেন।’—স্বাধীনতার ৪০ বছর পর এভাবেই সেদিনের কথায় ফেরত গেলেন অধ্যাপক আনোয়ার পাশার ছোট ছেলে রবিউল আফতাব। যুদ্ধের পরে মা মহসিনা খাতুন কীভাবে তাঁদের আগলে রেখে বড় করেছেন, শিক্ষিত করেছেন, নিজের পায়ে নিজেদের দাঁড়াতে শিখিয়েছেন—সেই কথাগুলোই শোনা গেল তাঁর মুখে।
তখন তাঁর বয়স ছয় বছর। বড় ভাই মাশারুল আফতাব কলেজে পড়েন। এই দুই সন্তানকে নিয়ে মা মহসিনা খাতুন চিন্তিত হয়ে পড়লেন। পরিবারের উপার্জনক্ষম মানুষটি না থাকলে একটি পরিবারের কী অবস্থা হয়, তা সহজেই অনুমেয়। মহসিনা খাতুন ছিলেন গৃহিণী। পরিবারের দুই সন্তানকে রেখে কোনো চাকরি করবেন, সেই অবস্থাও ছিল না। সে সময় শহীদ বুদ্ধিজীবীর পরিবারকে ৫০০ টাকা করে ভাতা দেওয়া হতো। পরে তা বাড়িয়ে এক হাজার টাকা করা হয়। এ রকম অবস্থায় সেই কটা টাকা দিয়েই টেনেটুনে সংসার কোনো রকম চলে যেত। এমনও অনেক দিন গেছে, ঘরে কোনো টাকা নেই, কিন্তু প্রয়োজন তো থেমে থাকে না। সেই দিনগুলো তিনি পার করেছেন।
১৯৭২ সালে বিধ্বস্ত এই পরিবারের ওপর নেমে এল আরেক কঠিন দুর্যোগ। মহসিনা খাতুনের বড় ছেলেকে ভুল করে পুলিশ ধরে নিয়ে গেল। পরে যদিও পুলিশ নিজেদের ভুল বুঝতে পারল, কিন্তু ততক্ষণে ক্ষতির চূড়ান্ত হয়ে গেছে। বাড়ি ফিরেই তাঁর বড় ছেলে মানসিকভাবে ভারসাম্য হারিয়ে ফেলেন। যে ছেলেটি এসএসসি ও এইচএসসিতে অনেক ভালো ফল করেছিল, সেই ছেলের এমন অবস্থায় ধাক্কা খেলেন মা। এই সময়ে ছেলেকে আদর-মমতা দিয়ে, শক্তি-সামর্থ্য দিয়ে মনোবল জুগিয়ে অনেকটা স্বাভাবিক করতে পারলেন মহসিনা খাতুন। পরে ঢাকা বিশ্ববিদ্যালয় থেকে বাংলা বিভাগে পড়ালেখা শেষ করেন তিনি। বর্তমানে ঢাকা বিশ্ববিদ্যালয়ের ছাত্র-শিক্ষক কেন্দ্রে (টিএসসি) কর্মরত বড় ছেলে মাশারুল আফতাব। কিন্তু এখনো তিনি মানসিকভাবে পূর্ণ সামর্থ্য ফিরে পাননি। চোখে যেমন কম দেখেন, তেমনি কিডনিতেও সমস্যা রয়েছে তাঁর। সন্তানের এই অসহায় অবস্থার কথা ভেবে এখনো দিনমান বিচলিত থাকেন মহসিনা খাতুন। ছোট ছেলে রবিউল আফতাবকেও তিনি সমানভাবে পড়াশোনার তাগিদ দিতেন। ‘মা সব সময় আমাদের দিকে খেয়াল রাখতেন। ঠিকমতো পড়াশেনা করছি কি না, তা লক্ষ রাখতেন। এভাবে ১৯৯১ সালে বাংলাদেশ প্রকৌশল বিশ্ববিদ্যালয় (বুয়েট) থেকে মেকানিক্যাল ইঞ্জিনিয়ারিং বিভাগ থেকে আমার পড়ালেখা শেষ হয়। এরপর একটি চাকরি পাই আমি। কিন্তু আজকে এই জায়গায় আসার পেছনে মায়ের ভূমিকাই সবচেয়ে বেশি। মা আমাদের আগলে রেখেছেন বুকের মধ্যে। এখনো মা আমাদের পাশে ছায়ার মতোই পাশে আছেন। তিনি কখনো ভেঙে পড়েননি। এত কষ্ট করেছেন তিনি আমাদের জন্য, তা বলে বোঝানো যাবে না।’ রবিউল আফতাবের কণ্ঠ ধরে আসে।
আনোয়ার পাশা ১৯৬৬ সালে ঢাকা বিশ্ববিদ্যালয়ের বাংলা বিভাগে প্রভাষক হিসেবে যোগদান করেন এবং আমৃত্যু এখানেই কর্মরত ছিলেন।ছিলেন একাধারে কবি, ঔপন্যাসিক ও প্রাবন্ধিক। তাঁর রোটি-রাইফেল-আওরাত উপন্যাসটি রচিত হয় বাংলাদেশের মুক্তিযুদ্ধের পটভূমিতে। ঢাকা বিশ্ববিদ্যালয়ে আনোয়ার পাশা নামের একটি আলাদা ভবন আছে। সেখানেই একটি বাসাতে ছেলেদের সঙ্গে থাকেন মহসিনা খাতুন। বাইরে থেকে কেউ এলে, স্বামীর বিষয়ে কথা বলতে চাইলে তিনি কিছুটা অন্যমনস্ক হয়ে পড়েন। ছোট ছেলে রবিউলের মুখেই শোনা যায় আক্ষেপের কথা। ‘একজন শহীদ বুদ্ধিজীবীর স্ত্রী হয়ে যে সম্মানটুকু মায়ের পাওয়ার কথা ছিল, তা কি তিনি পেয়েছেন? নিজেও যেমন কষ্ট করেছেন, তেমনই আমাদের অনেক কষ্টে বড় করেছেন। তিনি জানেন, বাবা ফিরে আসবেন না কখনো, তার পরও তাঁর জন্য তিনি অপেক্ষা করেন। এই বুঝি বাবা দরজায় টোকা দিলেন!’
ছেলেরা কাজে ঘরের বাইরে থাকে, মহসিনা খাতুনের দিন কাটে নাতি-নাতনিদের সঙ্গে। তাদের মধ্যেই নিজেকে বিলিয়ে দেন তিনি। যুদ্ধের গল্প শোনান। সেই গল্প শুনতে শুনতে একসময় নিশ্চিন্তে ঘুমিয়ে পড়ে তারা। স্বামী হারানোর পর কষ্টে সন্তানদের বড় করেছেন মহসিনা খাতুন, কখনো কি তিনি পেরেছেন এক রাত নিশ্চিন্ত হয়ে ঘুমাতে?
জননী সাহসিকা
বাবার অভাব বুঝতে দেননি মা
চারদিকে ভীষণ গোলাগুলি হচ্ছে। বাবা আমার ছোট বোন নুসরাতকে কোলে নিয়ে সেই শব্দ শুনছেন কান পেতে। মা আমাদের সঙ্গে নিয়ে জড়সড় হয়ে বসে আছেন। এমন সময় বাসার বাবুর্চি এসে বললেন, “আর্মি চারদিক থেকে বাসা ঘিরে ফেলেছে।” এ কথা শুনে বাবা ছোট বোনকে কোল থেকে নামিয়ে দিয়ে একে একে সব দরজা খুলে বাইরে বেরিয়ে এলেন। তিনি স্পষ্ট বাংলায় বললেন, “আমি যাচ্ছি তোমাদের সঙ্গে, তোমরা আমার গায়ে হাত দেবে না।” মা-ও বাবার সঙ্গে সঙ্গে বাইরে বেরিয়ে এলেন। উর্দুতে জিজ্ঞাসা করলেন বাবাকে কোথায় নিয়ে যাওয়া হচ্ছে? এ কথা শুনে তেড়ে এলেন অস্ত্রধারী কয়েকজন। বন্দুকের বাঁট দিয়ে মায়ের বুক চেপে ধরলেন। প্রচণ্ড ব্যথা পেলেন তিনি।’ ১৯৭১ সালে দেশ স্বাধীনের ঠিক এক দিন আগে, ১৫ ডিসেম্বর বিকেলে পাকিস্তানি হানাদার ও তাদের দোসররদের বুদ্ধিজীবী চিকিৎসক ডা. ফজলে রাব্বীকে ধরে নিয়ে যাওয়ার ঘটনা বলছিলেন তাঁর বড় মেয়ে নাসরীন সুলতানা।
নাসরীন সুলতানার মা জাহান আরা রাব্বীও ছিলেন চিকিৎসক। স্বামীকে ধরে নিয়ে যাওয়ার পরপরই তাঁর খোঁজ করতে এখানে-সেখানে টেলিফোন করেন তিনি। কিন্তু কোন ভাবে স্বামীর খবর উদ্ধার করতে পারলেন না।
‘বাবাকে ধরে নিয়ে যাওয়ার পর মাকে ধরে নিয়ে যাওয়ার জন্যও চেষ্টা চালায় পাকিস্তানি হানাদাররা। এর কারণ আমার জেনেছি পরে।’ কথাগুলো বলে কিছুটা থেমে যান নাসরীন। আবার বলতে শুরু করেন, একাত্তরের দিনগুলির’ কথা, ‘আমাদের বাসা ৭৫ নম্বর সিদ্ধেশ্বরী “জলপাইগুড়ি হাউসে” বসবাসরত বাড়ির নিচতলায় ছিল এই গোপন চিকিৎসাকেন্দ্র। এ ঘটনা রাজাকার ও আলবদরদের মাধ্যমে পাকিস্তানি হানাদারদের কানে পৌঁছায়। আর তাই অন্যান্য বুদ্ধিজীবীর সঙ্গে তুলে নিয়ে যায় বাবাকে।’
জাহান আরা রাব্বী ছিলেন শক্ত প্রকৃতির মানুষ। সন্তানদের তিনি বুঝতে দেননি মনের ভেতরের অবস্থা। ‘১৮ ডিসেম্বর বাসায় একটা ফোন এল। বাসার বড় মেয়ে হিসেবে আমি ফোনটা ধরলাম। ওপাশ থেকে বলা হলো, “বাসার বড় কাউকে ফোনটা দাও।” এরপর মা এসে ফোন ধরলেন। আমরা কিছুই বুঝতে পারলাম না। মা শুধু বললেন, “লাশটা কোথায় পাওয়া গেছে?” রায়েরবাজার বদ্ধভূমিতে পাওয়া গিয়েছিল বাবার লাশ।’ বলছিলেন নাসরীন।
স্বামী মারা যাওয়ার পর সন্তানদের পুরো দায়িত্ব একাই কাঁধে তুলে নিলেন জাহান আরা। ‘আমাদের পাশে মা এমনভাবে ছিলেন, বাবার অভাব কখনো বুঝতে দেননি। আমরা ঠিক ঠিকমতো পড়ছি কি না, তার খোঁজখবর মা সব সময়ই নিতেন। বাসায় রেডিও, টেপরেকর্ডারসহ নানা ধরনের আধুনিক যন্ত্রপাতি দিয়ে মা আমাদের মনের খোরাক জুগিয়েছেন, নিজে রবীন্দ্রসংগীতসহ আধুনিক গান যেমন শুনতেন, আমাদেরও শোনাতেন। মা নিজে যেটা করতে পারেননি, আমাদের ভাইবোনদের মাধ্যমে সেটি পূরণ করার চেষ্টা করতেন। বাবা মারা যাওয়ার পরও আমাদের কোনো কিছুতেই কমতি রাখেননি মা।’ আবেগাপ্লুত হয়ে কথাগুলো বলে গেলেন নাসরীন।
এরই মধ্যে ছেলেমেয়েরা বড় হয়ে গেল। ঢাকা বিশ্ববিদ্যালয় থেকে ইতিহাস বিভাগে স্নাতকোত্তর পর্যায়ের লেখাপড়া শেষ করলেন বড় মেয়ে নাসরীন সুলতানা। ছেলে ওমর রাব্বী বিএ পাস করলেন আর ছোট মেয়ে নুসরাত রাব্বী চিকিৎসা শাস্ত্রে পড়াশোনা শেষ করে মা-বাবার মতো চিকিৎসক হলেন। এই দীর্ঘ সময়ে বাবাকে হারানো সন্তানদের পাশে জাহান আরা মায়ের মমতা দিয়ে দুঃখ ভুলিয়ে রাখতেন। অফিসে থাকার সময় তিনি খোঁজখবর নিতেন ছেলেমেয়েরা ঠিকমতো খেয়েছে কি না। তাঁর দেরি হলে সে কথা সন্তানদের জানিয়ে দিতেন। আর অফিস শেষে বাসায় ফিরেই সবার আগে খোঁজখবর করতেন সন্তানদের। ছুটির দিনে তিনি ছেলেমেয়েদের বেড়াতে নিয়ে যেতেন এখানে-সেখানে। বাসায় থাকলেও অবসরে সন্তানদের পাশে বন্ধুর মতো বসে নানা-নানির কথা, ছাত্রজীবনের মজার গল্প শোনাতেন। রাতে সবাই মিলে একসঙ্গে বসে খেতেন তিনি।
নাসরীন সুলতানা বলেন, ‘আমি অফিস থেকে ফিরে দেখতাম মা আমার জন্য অপেক্ষা করছেন। তাঁর ডায়াবেটিস ছিল। আমি নিষেধ করতাম, মা, তুমি না খেয়ে থেকো না, শরীর খারাপ করবে। মা শুনতে চাইতেন না। আমাদের সঙ্গে বসে খেতে পারাই যেন তাঁর রাজ্যের তৃপ্তি!’
নানা শারীরিক অসুস্থতা তাঁকে ক্রমে কাবু করে ফেলছিল। নিজে চিকিৎসক হওয়ার কারণে শরীরের প্রকৃত অবস্থা বুঝতে পেরেছিলেন তিনি। ২০০০ সালের এপ্রিলের শেষের দিকে জাহান আরার শরীরের অবস্থার অবনতি হলো।
‘এরপর ২৫ মে মা চলে গেলেন আমাদের ছেড়ে। আমাদের মাথার ওপর থেকে যেন ছাদ সরে গেল সেদিন থেকে। নিজেকে অসহায় মনে হলো। মা চলে যাওয়ার পরের দিনগুলো কেমন যেন একাকিত্ব আর শূন্যতার মধ্য দিয়ে কাটতে লাগল।’ কান্নাজড়িত কণ্ঠে বললেন নাসরীন।
তিনি বলেন, ‘মা কখনোই নিজেকে একজন নারী মনে না করে পুরুষের পাশাপাশি সমানতালে এগিয়ে যাওয়ার অদম্য প্রচেষ্টা নিয়ে সংগ্রাম করেছেন আজীবন। মা না থাকলে আমরা ভাইবোনেরা কেউই এত সহজে প্রতিষ্ঠিত হতে পারতাম না।’
প্রতি আমার মা...
...অকালে পিতৃহারা হওয়ার পর আমাদের আট ভাইকে মানুষ করতে গিয়ে অল্প বয়সে বৈধব্যের করুণ জ্বালাযন্ত্রণাকে বুকের গভীরে অবরুদ্ধ রেখে আমাদের অপত্য স্নেহ-আদর ভালবাসা দিয়ে আগলে রেখে যিনি বড় করেছেন, তার ঋণ শোধ হবার নয়। আমার এই বইটি সেই মহীয়সী নারী, আমার পরম শ্রদ্ধেয় মা নূরজাহান সিরাজীকে উৎসর্গ করলাম...
ফাহীম রেজা নূর এভাবে তাঁর মায়ের উদ্দেশে ভালোবাসা প্রকাশ করেন তাঁর রচিত একটি বইয়ে। ফাহীম নূর বলছেন, ‘নিজের দীর্ঘশ্বাস বুকের ভেতর গোপন রেখে আমাদের কষ্ট মোছাতে সারাক্ষণ ব্যস্ত থেকেছেন মা। দেড় বছর বয়সে মাকে হারিয়েছিলেন তিনি। আর বিয়ের পরে যে মানুষটি তাঁকে স্নেহ আর ভালোবাসায় আগলে রেখেছিলেন, সেই মানুষটিকে হারান একাত্তর সালে।’
মাত্র ১২ বছর বয়সে তাঁর বিয়ে হয় ১৮ বছরের যুবক সিরাজুদ্দীন হোসেনের সঙ্গে। সিরাজুদ্দীন হোসেনও সাড়ে তিন বছর বয়সে বাবাকে হারান। এই দুজন মানুষ যখন এক হলেন তখন যেন তাঁরা হয়ে উঠলেন একে অপরের অবলম্বন। কিন্তু খুব বেশিদিন তা সইল না। ২০ বছরের সংসারজীবন শেষ হয়ে যায় পাকিস্তানি বাহিনী এবং বাংলাদেশের জন্মের বিরোধী রাজাকার, আলবদর বাহিনীর নিষ্ঠুরতার কারণে।
‘একাত্তরের ১০ ডিসেম্বর। আমরা তখন চামেলীবাগের বাসায় থাকি।’ বলছিলেন বর্তমানে মার্কিন যুক্তরাষ্ট্র প্রবাসী ফাহীম রেজা। মায়ের ৭১তম জন্মদিন উপলক্ষে দেশে এসেছেন। তখন তিনি স্কুলপড়ুয়া এক কিশোর। ‘বেশ কদিন ধরেই এ আবাস ছেড়ে মুক্তিযোদ্ধাদের সাথে আব্বার অন্য কোথাও চলে যাওয়ার কথাবার্তা চলছে। শেষ পর্যন্ত ৯ ডিসেম্বর তিনি যাবেন এমন কিছু একটা ঠিক হলো। কিন্তু ৯ তারিখ মুক্তিযোদ্ধারা তাঁকে নিয়ে যেতে এলে তিনি পরিবারের সবাইকে নিয়ে যেতে চাইলেন। এরপর ঠিক হলো পরদিন ১০ তারিখ সবাই একসাথে যাওয়া হবে। কিন্তু ১০ তারিখ সব শেষ। রাত তিনটায় ঘাতকেরা ঢুকে পড়ে বাড়িতে। চিৎকার করে জানতে চায়, সিরাজুদ্দীন কৌন হ্যায়? আব্বা তাঁর ঘর থেকে বেরিয়ে দৃঢ় কণ্ঠে বলেন, আমিই সিরাজুদ্দীন হোসেন। এরপর মুখে মাফলার পেঁচানো ঘাতকেরা ধরে নিয়ে যায় আব্বাকে।’ একনাগাড়ে বলতে বলতে থেমে যান ফাহীম।
একটু থেমে আবার বলেন, ‘আসলে আব্বা কখনো আমাদের ছেড়ে থাকতে চাইতেন না। নিজে তো এতিম হয়েছেন অল্প বয়সে। তাই নিজের ছেলেদের সারাক্ষণ আগলে রাখতে চাইতেন।’
‘জানেন, আমাদের বাসাটা ছিল একটা হাটের মতো। সব সময় মানুষ থাকত। আম্মা সবার জন্য সারা দিন রান্নাবাড়ায় ব্যস্ত থাকতেন। দাওয়াত ছাড়াই বাসায় প্রায়ই ১৫-২০ জনের রান্না হতো। আব্বার বেতনের বেশির ভাগ মানুষের সাহায্যে দান-খয়রাতে চলে যেত। আম্মাকে কোনো দিন দেখিনি বিরক্ত হতে। বরং হাসিমুখে এসব দায়িত্ব পালন করে গেছেন। কারণ এসবেই তাঁর স্বামীর শান্তি যে!’—বলেন ফাহীম নূর। কিন্তু সেই মানুষটা, যাকে ঘিরে থাকত অসংখ্য মানুষ, আব্বার এই আকস্মিক নিখোঁজ হওয়ার ঘটনায় হঠাৎ করে আবিষ্কার করলেন কয়েকটি শিশু নিয়ে তিনি ভীষণ একলা হয়ে গেছেন। কলেজপড়ুয়া বড় ছেলে মুক্তিযুদ্ধে। পরের ছেলেটিও সবে জগন্নাথ কলেজে পড়ছে। ফাহীম নূর স্কুলে যান।
‘৩২ বছর বয়সে বিধবা হওয়ার পরে আমার মা আসলে আট ছেলে নিয়ে সংসারের এতটাই টানাপোড়েনে ছিলেন যে তাঁর ভেতরের কষ্টটা কেউ কোনো দিন প্রকাশ্যে দেখেনি। প্রচণ্ড কষ্ট আর মনোযাতনা নিয়ে এক একটা দিন পার করেছেন, কিন্তু কখনো ভাবাবেগে কিছুই ভেসে যেতে দেননি।’
এরপর বড় ছেলে শামীম, মেজ ছেলে শাহীন মায়ের পাশে দাঁড়ান। তাঁরা দুজনেই বড় এই সংসারে উপার্জনক্ষম মানুষ। শামীম একটি দোকান দিলেন বায়তুল মোকাররমে। শাহীন ইত্তেফাকে সাব-এডিটরের কাজ নিলেন। এ ছাড়া মোহাম্মদপুরের একটি বাসা ছিল, যেটি ভাড়া দিয়ে মাসে ৩৩০ টাকা পাওয়া যেত। এই দিয়ে এতবড় সংসার চালানো।
সেই বড় ছেলে এখন আমেরিকাতে। আরও দুই ছেলেও সেখানে। এক ছেলে ভারতে পিএইচডি করছেন। দুজন বাংলাদেশে সাংবাদিকতা করছেন। প্রকৌশলী দুই ছেলের একজন একটি রিয়েল এস্টেট ফার্মে কাজ করছেন, অন্যজন দেখছেন একটি ফাস্ট ফুডের দোকান। এই হলো তাঁর আট ছেলের বর্তমান অবস্থা।
‘একদিকে চরম অর্থসংকট, অন্যদিকে মানসিক সহযোগিতা-সহমর্মিতার অভাব। তবুও নিজের ছেলেমেয়েদের যেন কোনো কষ্ট না হয় সব সময় সেদিকে সতর্ক থাকতেন আম্মা। তিনি নিজের দিকে কোনো দিন তাকাননি। তিনি শুধু মা নন, তিনি আমাদের বাবাও হয়ে গিয়েছিলেন। তাঁর একটি ছেলেও বিপথে চলে যায়নি। কী না দেখেছেন তাঁর একাত্তর বছরের জীবনে। সরকারের তরফ থেকে বাহাত্তরে দেওয়া বাড়িটি পরে একাশি সালে কেড়ে নেওয়া হলে একদিনের নোটিশে ছেলেমেয়েদের নিয়ে তাঁকে নেমে যেতে হয়। তবু কখনো তিনি বিচলিত হননি। তাঁর এই অবিচল ব্যক্তিত্বের শক্তি যে তিনি কোথায় পেয়েছিলেন তা-ই ভাবি।’ বলেন পুত্র ফাহীম। তবে একটি বিষয়ে তিনি বিচলিত হন। তাঁর সেই ভরা হাটের মতো সব সময় সরগরম থাকা বাড়িটি এখন প্রায়ই ফাঁকা থাকে। ছেলেরা কর্ম ও প্রয়োজনে ছড়িয়ে-ছিটিয়ে থাকেন দেশে ও দেশের বাইরে। তাঁরা, নাতি-নাতনিরা মাঝে-সাঝে এসে হইচই করেন বটে। তবে তাঁরা চলে যাওয়ারে পর যে নীরব-নিস্তব্ধতা ঘিরে ধরে তখন তাঁর বড্ড ফাঁকা ফাঁকা লাগে। এই শূন্যতা তিনি নিতে পারেন না। পথ চেয়ে বসে থাকেন...যেভাবে একসময় বসে থাকতেন স্বামীর অপেক্ষায়..
একদিকে চরম অর্থসংকট, অন্যদিকে মানসিক সহযোগিতা-সহমর্মিতার অভাব। তবুও নিজের ছেলেমেয়েদের যেন কোনো কষ্ট না হয় সব সময় সেদিকে সতর্ক থাকতেন আম্মা। তিনি নিজের দিকে কোনো দিন তাকাননি। তিনি শুধু মা নন, তিনি আমাদের বাবাও হয়ে গিয়েছিলেন। তাঁর একটি ছেলেও বিপথে চলে যায়নি। কী না দেখেছেন তাঁর একাত্তর বছরের জীবনে। সরকারের তরফ থেকে বাহাত্তরে দেওয়া বাড়িটি পরে একাশি সালে কেড়ে নেওয়া হলে একদিনের নোটিশে ছেলেমেয়েদের নিয়ে তাঁকে নেমে যেতে হয়। তবু কখনো তিনি বিচলিত হননি। তাঁর এই অবিচল ব্যক্তিত্বের শক্তি যে তিনি কোথায় পেয়েছিলেন তা-ই ভাবি।’ 
পুরোদস্তুর গৃহিণী ছিলেন কোহিনূর বেগম। কোনো দিন ভাবেননি বাড়ির বাইরে কাজ করার কথা। সেই মানুষটিকেই একসময় বেঁচে থাকার প্রয়াসে বাড়ির বাইরে পা ফেলতে হয় কাজের খোঁজে। অবশেষে ছোটখাটো যা হোক জুটেও যায় একটা নারী পুনর্বাসন কেন্দ্রে। কাজটা ছোট হতে পারে, কিন্তু মহৎ। যুদ্ধের পর বিপর্যস্ত সমাজে নানা ঘাত-প্রতিঘাতের শিকার হয়ে ভেঙে ও মুষড়ে পড়া নারীদের সহমর্মিতা ও সহানুভূতি জানানোর কাজ, তাঁদের কথা শোনা, তাঁদের পাশে থাকা—এই। অন্যকে সান্ত্বনা দেন তিনি। কিন্তু তাঁকে সান্ত্বনা কে দেবে? কে বোঝাবে, যার পথ চেয়ে তিনি বসে আছেন, তিনি আর ফিরছেন না কোনো দিনই। ঘাতকেরা তাঁকেও যে মেরে ফেলেছে।
শহীদ সাংবাদিক নিজামুদ্দীন আহমদের স্ত্রী কোহিনূর বেগমের ভেতরে আমৃত্য এক বিশ্বাস ছিল, তাঁর স্বামী বেঁচে আছেন। একদিন না একদিন ঠিক ফিরে আসবেন। ‘অগণিত লাশের মধ্যে বাবাকে খুঁজে না পাওয়ায় মায়ের ধারণা ছিল, তিনি হয়তো বেঁচে আছেন। কোথাও আটকা পড়েছেন। একদিন ঠিক ফিরে আসবেন। আসলে শুধু মায়ের না, আমাদের সবারই এমন একটা বিশ্বাস ছিল।’ বলছিলেন সাংবাদিক নিজামুদ্দীন আহমদ ও কোহিনূর বেগম দম্পতির প্রথম সন্তান সামানা নিজাম সিলভী। বর্তমানে যুক্তরাষ্ট্রের আটলান্টা জর্জিয়া-প্রবাসী সিলভী বলছিলেন তাঁর বাবার অবর্তমানে মায়ের নতুন সংগ্রামের কথা।
সাংবাদিক নিজামুদ্দীন আহমদের সঙ্গে কোহিনূর বেগমের বিয়ে হয় ১৯৬০ সালের দিকে। তখন তিনি সদ্য ম্যাট্রিক পাস করেছেন। ঢাকা বিশ্ববিদ্যালয়ে অর্থনীতি বিভাগ থেকে পাস করলেও শুরু থেকেই সাংবাদিকতাকে পেশা হিসেবে নেন নিজামুদ্দীন আহমদ। মর্নিং পোস্ট, অবজারভারসহ বিভিন্ন পত্রিকায় কাজ করেছেন। ইউপিআই, এএফপি, বিবিসির সঙ্গে কাজ করেছেন। পিপিআইয়ে গুরুত্বপূর্ণ দায়িত্ব পালন করেন। মুক্তিযুদ্ধের সময় জীবনের ঝুঁকি নিয়ে বিবিসির সংবাদদাতা হিসেবে বিভিন্ন খবর সংগ্রহ করে পাঠাতেন। সেই মানুষটিকে স্বাধীনতার ঠিক চার দিন আগে ধরে নিয়ে যায় পাকিস্তানি বাহিনীর এদেশীয় দোসররা। সেদিন থেকেই সব হাসি মুছে গিয়েছিল মিসেস নিজামুদ্দীনের।
‘সেদিন ১২ ডিসেম্বর। দুপুরবেলা সবাই একসাথে খাওয়ার জন্য বসেছি মাত্র। তখন আমরা লক্ষ্মীবাজারের রোকনপুর এলাকায় নানা-নানির সঙ্গে একসাথে থাকতাম। ছোট মামা সদ্য বিদেশ থেকে ট্রেনিং নিয়ে ফিরেছেন। এ উপলক্ষে গরুর মাংস রান্না হয়েছে। সবাই খেতে বসতে যাচ্ছে মাত্র। এমন সময় দরজায় সজোরে ধাক্কা। দরজা খুলেই দেখা গেল মুখে রুমাল বাঁধা একদল লোক। হুড়মুড় করে খাবারঘর পর্যন্ত চলে আসে। এরপর তারা বাবাকে ধরে নিয়ে যায়।’
যুদ্ধ শেষে দেশ স্বাধীন হয়। কোথাও নিজামুদ্দীন সাহেবের কোনো খোঁজ মেলে না।
সিলভী নিজাম বলেন, ‘তখন তো আমরা অনেক ছোট। আমি মাত্র থ্রিতে পড়ি। আমার ছোট বোন শারমীন রীমা কিংবা ছোট ভাই শাফাকাত নিজাম বাপ্পী কেউই তখনো স্কুলে যায় না। এমন একটা সময় আম্মার ভেঙে পড়া দেখে যেন আমরাই ম্যাচিউরড হয়ে গেলাম। নানি, খালাম্মা আমাদের বোঝাতেন, তখন আমরা এমনভাবে চলতাম, যেন আম্মার মনটা ভালো থাকে।’
এরপর শোক সামলে শুরু হয় বাস্তবতার সঙ্গে বোঝাপড়া। কোহিনূর বেগম তখন তাঁর ভাইদের কাছ থেকে যথেষ্ট সহায়তা পাচ্ছিলেন। কিন্তু সময়ের প্রয়োজনেই তাঁকে রোজগারের পথ দেখতে হয়। তিনি যোগ দেন উইমেন রিহ্যাবিলিটেশন সেন্টারে। বহু দিন সেখানে কাজ করেন।
এরপর বুদ্ধিজীবী পরিবারের জন্য সরকারের বরাদ্দ দেওয়া বাড়িতে উঠে আসেন ’৭২-৭৩ সালের দিকে। রোকনপুর ছেড়ে আসার সময় সবাইকে বলে আসেন, তাঁর স্বামী ফিরে এলে যেন তাঁকে ইস্কাটনের নতুন বাড়ির ঠিকানাটা দেওয়া হয়। দরজায় কেউ কড়া নাড়লেই বহু দিন চমকে উঠতেন, ভাবতেন, এই বুঝি তিনি এলেন।
সিলভী নিজাম বলছিলেন, শান্ত, স্থির নীরবতার আড়ালে মানসিক এক অস্থিরতাও দেখা যেত মায়ের। ঠিকমতো খেতেন না। প্রায়ই রোজা রাখতেন। কম ঘুমাতেন।
কোহিনূর বেগমের তিন ছেলেমেয়ের মধ্যে ছোট ছেলে ব্যবসায়ী শাফাকাত নিজাম বাপ্পী এখন দেশে রয়েছেন। মাঝখানে নব্বইয়ের দশকে এই পরিবারটির ওপর নেমে আসে আরেক ভয়ানক বিপর্যয়। সাংবাদিক নিজামুদ্দীনের মেয়ে সদ্য বিবাহিত শারমীন রীমাকে ঊননব্বই সালে হত্যা করে তাঁর স্বামী মনির হোসেন।
‘এই আঘাত আম্মাকে আর বাঁচতে দেয়নি।’ বলছেন সিলভী নিজাম। বাপ্পী নিজাম বলেন, ‘তিন ছেলেমেয়ে নিয়ে যে মানুষটির পুরো জগৎ, সেখানে আকস্মিক এই আঘাত তাঁর অবশিষ্ট বিশ্বাস, ভরসা, বেঁচে থাকার প্রেরণা একেবারে নষ্ট করে দেয়। এরপর তিনি আস্তে আস্তে অসুস্থ হয়ে পড়েন। একটা সময় আম্মিকে মোটামুটি জোর করে আবার পুনর্বাসন কেন্দ্রের কাজে পাঠানো হয়। ব্যস্ততার মধ্যে যেন কষ্টটা ভুলে থাকেন।’ বলেন সিলভী।
এরপর ১৯৯৩ সালে রীমার হত্যাকারী মুনিরের ফাঁসির কিছুদিন পরে ওই বছরের ১৬ ডিসেম্বর তিনি মারা যান।
সিলভি নিজাম কথাগুলো বলতে বলতে কষ্টের তীব্র অনুভতি লুকাতে গিয়েও পারেন না। বলা হয় না, সংগ্রামী সেই নারীর আসলে পরাজয় হয়নি। মুক্তিযুদ্ধের পর নতুন যে জীবনযুদ্ধ শুরু হয়েছিল, সেটাও ছিল আরেক মুক্তিযুদ্ধ, কেউ যার খবর রাখেনি।
৭ মার্চ রেসকোর্স ময়দানে বঙ্গবন্ধুর ভাষণ শুনতে হবে। স্বামী শহীদুল্লা কায়সারের কাছে বায়না ধরলেন পান্না কায়সার। সন্তানসম্ভবা স্ত্রীকে নিয়ে যাওয়া কতটা নিরাপদ হবে তা একবার ভেবে নিলেন তিনি। কিন্তু স্ত্রীর তুমুল আগ্রহ দেখে গাড়িতে করেই তাঁকে নিয়ে গেলেন বঙ্গবন্ধুর অমর সেই কবিতা শুনতে। তাঁদের সঙ্গী হলো এক বছরের মেয়ে শমী কায়সার।
১০ মার্চ জন্ম নিল তাঁদের ছেলে অমিতাভ কায়সার।
মা-বাবাকে রসিকতা করে বলতেন, ‘আমার দুই সন্তানই সাতই মার্চের ভাষণ শুনেছে। একজন শুনেছে সামনে থেকে আর অন্যজন পেটে থেকে!’
শমী কায়সারের মুখেই এই গল্প শোনা গেল।
সে সময় তাঁর বাবা শহীদুল্লা কায়সার ছিলেন সংবাদ পত্রিকার সম্পাদক। পাকিস্তানি হায়েনাদের তাণ্ডব ও হত্যাযজ্ঞ পত্রিকায় তুলে ধরার জন্য তিনি পাকিস্তানি শাসকগোষ্ঠীর নজরে পড়েন।
১৪ ডিসেম্বর সন্ধ্যায় শহীদুল্লা কায়সার ছিলেন পুরান ঢাকার কায়েতটুলি রোডের বাসায়। পান্না শমীকে কোলে নিয়ে দুধ খাওয়াচ্ছেন আর স্বামীর কথা শুনছেন। শহীদুল্লা কায়সার দেশের স্বাধীনতা নিয়ে প্রচণ্ড রোমাঞ্চিত ছিলেন। আগ্রহ নিয়ে অপেক্ষা করছিলেন সেই মাহেন্দ্রক্ষণের জন্য। স্ত্রীকে বলছিলেন, দেশ স্বাধীন হলে প্রথম পাতার হেডলাইন কী হবে? ছবির নিচে কোন ক্যাপশন যাবে।
এমন সময় দরজায় টোকা পড়ল। মুখে কালো কাপড় বাঁধা একজন এগিয়ে এল শহীদুল্লা কায়সারকে দেখে। তার পেছনেই ছিল পাকিস্তানি সৈনিক। দুধের শিশুকে রেখে পান্না কায়সার এগিয়ে গেলেন স্বামীকে বাঁচাতে। ধাক্কা দিয়ে ফেলে দেওয়া হলো তাঁকে। শহীদুল্লা কায়সারকে নিয়ে বের হয়ে যাওয়ার সময় তাঁর বোন দৌড়ে এসে ঘরের লাইট জ্বালিয়ে দিলেন। মুখ বাঁধা লোকটির কাপড় টান দিয়ে দেখলেন সে রাজাকার খালেক মজুমদার, শহীদুল্লা কায়সারকে যে পাকিস্তানি সৈনিকদের চিনিয়ে দিয়েছিল।
মায়ের কাছে শোনা বাবাকে ধরে নিয়ে যাওয়ার ঘটনাটা বলে শমী কিছুটা থামলেন। ‘এই কথাগুলো মনে হলেই বুকটা যন্ত্রণায় কেঁপে ওঠে আমার’, বললেন শমী।
শমীর বাবা আর কোনো দিনই ফিরে আসেননি। দেশ স্বাধীনের পরে পান্না সন্তানদের নিয়ে চলে আসেন নিউ ইস্কাটন রোডের বাসায়।
স্বামীকে হারিয়ে সন্তানদের নিয়ে তাঁর তখনো অনেক দূরের পথ চলার বাকি। তখন মাত্র ২৪ বছর বয়স তাঁর। এক অল্প বয়সী বিধবা নারীর পক্ষে একা চলাটা তেমন সহজ ছিল না সে সময়। পান্না নিজের কর্মসংস্থানের জন্য কলেজে শিক্ষকতা করার পাশাপাশি টিউশনিও করাতে লাগলেন। সন্তানদের ভালো রাখার জন্য অবসরের কথা চিন্তাই করতেন না কখনো।
মেয়েকে ভর্তি করালেন হলিক্রস স্কুলে আর ছেলেকে মির্জাপুর ক্যাডেট কলেজে।
‘বাবা সব সময় স্বপ্ন দেখতেন, আমি গান করি, সংগীতশিল্পী হই। বাবার সেই স্বপ্ন বাস্তবায়ন করতে মা নিজেই এগিয়ে এলেন, মা নিজেও গান শিখতেন। কিন্তু বিয়ের পর সংসারের চাপে যে হারমোনিয়াম তুলে রেখেছিলেন তা আবার আমার হাতে তুলে দিলেন। আমার গান শেখানোর জন্য মা তাঁর গানের ওস্তাদ গোপাল দাশগুপ্তকে বাসায় ডেকে নিয়ে এলেন।’ নিজের গান শেখার শুরুর কথা জানালেন শমী। শিল্প-সাংস্কৃতিক চর্চার অভ্যাস থাকায় তিনি মেয়েকেও এই দিকে সমর্থন দিয়ে গেছেন। মায়ের উত্সাহতেই পরবর্তী সময়ে অভিনয়ের জগতে পা বাড়ান শমী কায়সার।
মা নিজের গয়না ও বাবার রেখে যাওয়া কিছু সম্পত্তি বেচে আমাদের মানুষ করার কাজ শুরু করেন। নিজেও করতেন প্রচুর পরিশ্রম। একটা সময়ে এসে হয়তো আমাদের আর্থিক সচ্ছলতা আসে। কিন্তু আমাদের পরিবারের সামাজিক সমর্থন পাওয়া সে সময় কোনো সহজ বিষয় ছিল না। অনেকে মায়ের একা চলাটাকে সহজভাবে নেননি। কিন্তু মা সেদিকে নজর না দিয়ে আমাদের জন্য নিজের সবকিছু উত্সর্গ করে গেছেন। আমাদের কষ্ট হবে ভেবেই কি না কে জানে? মাকে আমাদের সামনে কখনো কাঁদতে দেখিনি! মায়ের ভালোবাসাই তো আমাদের প্রাণ, বলছিলেন শমী।
পান্না কায়সার কাজের ফাঁকে ফাঁকেই সময় দিয়েছেন স্বামীর ভালো লাগা সংগঠনগুলোর জন্য। খেলাঘর, উদীচীর বিকাশের জন্য কাজ করেছেন তিনি। যুক্ত হয়েছেন আন্তর্জাতিক সমিতির সঙ্গে, এখনো এই সংগঠনগুলোর পাশে আছেন। অষ্টম শ্রেণীতে বৃত্তি পাওয়ার পর মা অনেক খুশি হয়েছিলেন। এরপর মা আমাকে একটা দামি পোশাক কিনে দেন। সেই পোশাক পাওয়ার পর আমার যে আনন্দ হয়েছিল, তা মনে পড়লে এখনো মনে মনে আনন্দ হয় আগের মতোই। মায়ের কথা বলতে গিয়ে এ ঘটনাটার কথা বিশেষভাবে বললেন শমী।
সন্তানদের নিয়ে পান্না কায়সারের কষ্ট বিফলে যায়নি। মেয়ে ঢাকা বিশ্ববিদ্যালয় থেকে মার্কেটিংয়ে স্নাতকোত্তর শেষ করার পর যেমন প্রতিষ্ঠিত হয়ছেন, তেমনি দিল্লি বিশ্ববিদ্যালয় থেকে পড়াশোনা শেষ করার পর ছেলেও এখন প্রতিষ্ঠিত।
শমী বলেন, মা সব সময় যুদ্ধাপরাধীদের বিচার দাবি করেছেন। মা বলেন, স্বাধীনতার ৪০ বছর পর যুদ্ধাপরাধীদের বিচার যেন একটি দৃষ্টান্ত হয়ে থাকে। আইনের ফাঁকফোকর দিয়ে যেন তারা রেহাই না পায়। শমীর মায়ের এই কথাগুলো কি কর্তাব্যক্তিদের কানে পৌঁছাবে?
সংশোধনী: গতকাল ফিচারে শহীদ মুনীর চৌধুরী ও লিলি চৌধুরীর সন্তান আহমেদ মুনীর ভাষণকে মেজো ছেলে উল্লেখ করা হয়েছে। আসলে তিনি এই পরিবারের বড় ছেলে। আশফাক মুনীর মিশুক মেজো ছেলে। দুঃখিত।
স্মৃতিতর্পণ: আমার মা
পৃথিবীতে খুব কম মানুষই আছেন, যাঁরা আইনত ধর্মত মানবিক আবেদনকে সাক্ষী রেখে মাকে অসম্মান করতে পারেন। ফলে মাতৃ-উবাচ রচনা করে আমি পাঠকদের পৌনঃপুনিকতার চিরায়ত পুরাণ শোনাব না। আমি এমন একজন সংগ্রামী মানুষের কথা শোনাব, যিনি একাধারে শিক্ষাব্রতী, নারী অধিকারের প্রবক্তা এবং অদম্য অনমনীয় মানুষ—ঘটনাচক্রে তিনি আমি ও আমার ভাইবোনের মাতা।
আমার নানা মোবারক আলী চৌধুরী পুলিশ অফিসার হিসেবে বর্তমান পশ্চিমবঙ্গের বিভিন্ন থানায় কর্মরত ছিলেন। সন্তানসহ প্রথম দুই স্ত্রী গত হলে মকিমপুরের সৈয়দবাড়িতে তিনি তৃতীয় বিয়ে করেন। এই স্ত্রীর প্রথম সন্তান আমার মা।
নানা মহাশয় চাকরিতে অবসর নিয়ে তাঁর প্রথম পক্ষের শ্বশুরবাড়ি হরিরামপুর থানার হরিণা গ্রামে বসবাস শুরু করেন। ব্রিটিশ-ভারতে সে সময় সম্ভ্রান্ত মুসলমান বাড়িতে মেয়েদের জন্য মৌলভি রেখে সামান্য আরবি শেখার ব্যবস্থা ছিল। কিন্তু নানা মহাশয় ও তাঁর প্রথম পুত্র সামসুল হুদা চৌধুরী (বড় মামা) সাহেবের উৎসাহে তিনি পাটগ্রাম হাইস্কুলে ভর্তি হন। স্মৃতিচারণায় মা আমাকে জানিয়েছিলেন, স্কুলে তিনিসহ মাত্র দুজন মুসলমান ছাত্রী ছিলেন। নানা মহাশয় তাঁকে ছেলেদের মতো চুল ছাঁটিয়ে মাথায় টুপি পরিয়ে স্কুলে আনা-নেওয়া করতেন।
বড় মামা অত্যন্ত শৌখিন মেজাজে মানুষ ছিলেন। নানার মৃত্যুর পর স্থানীয় নিয়োগী জমিদারদের সঙ্গে মামলায় জড়িয়ে এবং পদ্মার ভাঙনে জমিজমা শেষ হয়ে গেলে মামা নিজেকে গুটিয়ে নেন। অষ্টম শ্রেণীতে পড়ার সময় ১৪ বছর বয়সে মায়ের বিয়ে হয়ে যায় জয়পাড়ার চৌধুরী পরিবারে। আমার বাবা আব্দুল মান্নান চৌধুরীও ছিলেন পুলিশ অফিসার। বিয়ের পর বাবার চাকরিস্থল তৎকালীন পটুয়াখালীতে চলে আসেন মা। সেখানেই আমার জন্ম। নবজাতককে কী করে খাওয়াতে হয়, সদ্য কৈশোর উত্তীর্ণ মা সেটা জানতেন না। প্রায় তিন দিন শুধু জল খেয়ে থেকে নানি এসে উপযুক্ত খাবার খাওয়ালে বেঁচে যাই। আমার চার বছর বয়সে মা প্রবেশিকা পাস করেন। আমি খুব উত্ত্যক্ত করতাম বলে সিরাজ নামের একটি কাজের লোককে ভার দেয় আমার দেখাশোনার। সে খুব ভালো ছবি আঁকত, আমার হাতেখড়ি তারই হাতে।
বড় মামার অবস্থা খারাপ হয়ে পড়লে আমার নানি তাঁর দুই কন্যা ও এক পুত্রসহ আমাদের বাড়িতে ওঠেন। বাবার ওপর এই বোঝাটি মাকে হয়তো বিব্রত করত! তিনি পটুয়াখালী কলেজে ভর্তি হলেন। পরিবারের অর্থনীতির দুরবস্থায় তাঁকে এক কাপড়েই কলেজে যেতে হতো। তাঁর নামই হয়ে গিয়েছিল এক কাপড় পরা মহিলা। এরপর মির্জাগঞ্জ, হিজলা প্রভৃতি এলাকায় বদলি হলে মায়ের পড়াশোনার পাট আপাতত শেষ হয়।
১৯৬১ সালে বাবা হঠাৎ চাকরিস্থল ছেড়ে পৈতৃক ভিটা জয়পাড়ায় চলে আসেন। এর মধ্যে আমার দুটো বোন হয়েছে। পূর্ব বাংলার প্রাদেশিক প্রধানমন্ত্রী আতাউর রহমান খান ছিলেন মায়ের সম্পর্কিত খালু। তাঁর সহায়তায় মা জয়পাড়ায় মেয়েদের কো-অপারেটিভ গড়ে তোলেন। আমার দাদাবাড়ির তৎকালীন অবস্থা ক্ষয়িষ্ণু জমিদার বাড়ির—সংগতি নেই, চালিয়াতি আছে। এই পরিবারের সবাই প্রায় কলকাতায় থাকতেন, বাবুগিরি করতেন। টাকা-পয়সার দরকারে বাড়ি আসতেন। শিক্ষার অভাবে আত্মীয়দের খুব একটা সদ্ভাব ছিল না। মায়ের করা কো-অপারেটিভকে ভালো চোখে দেখা হয়নি। তার ওপর মেয়েদের আর্থিক সংগতি বিষবৎ মনে করা হতো। পরিণতিতে আমার বাবা আবার কর্মস্থলে যোগ দিলে প্রতি রাতে আমাদের বাড়িতে চুরি হওয়া শুরু হলো।
মায়ের আপন খালা ও খালু ছিলেন মওলানা ভাসানীর কাছের মানুষ। আসামের লাইন ভাঙা আন্দোলনের সহযোদ্ধা। আমার সেই নানি খুবই দাপুটে মানুষ। তাঁর একমাত্র পুত্র গোলামুর রহমান দৈনিক বাংলার সম্পাদক হয়েছিলেন। তিনি মায়ের সমবয়সী—সব সময় সাহস জোগাতেন। ওই নানি এবং মায়ের আত্মীয় সৈয়দ আজিজুল হক নান্না মিয়ার সহযোগিতায় মা আপওয়ার (অল পাকিস্তান উইমেন্স অ্যাসোসিয়েশন) একজন অ্যাকটিভিস্ট হয়ে পড়েন। এদের একটি নারী পুনর্বাসন সংস্থা বায়তুল আমানের সুপারিনটেনডেন্ট হিসেবে যোগ দেন। হূষিকেশ দাশ রোডের একটি বিশাল পরিত্যক্ত বাড়িতে অর্ধশিক্ষিত স্বামীহারা মিলিটারি অফিসারের স্ত্রী থেকে শুরু করে নানা স্তরের মেয়েদের হাতের কাজ, কিছু বিদ্যা-শিক্ষা দেওয়া হতো এখানে। কয়েক বছর পর প্রতিষ্ঠানটি বুড়িগঙ্গার ওপার শুভাঢ্যায় চলে গেলে মা চাকরি ছেড়ে ফিজিক্যাল ইনস্ট্রাকশন ট্রেনিং নেন। ইতিমধ্যে বাবার প্রমোশন হলে অবস্থার উন্নতিতে আমরা বাবার সঙ্গে যোগ দিই। ১৯৬৭ সালে ফরিদপুর শহরে বাবার বদলি হলে মা স্থানীয় আদর্শ বালিকা বিদ্যালয়ে শরীরচর্চা শিক্ষক হিসেবে যোগ দেন। ১৯৭২ সালে আমার সঙ্গে মা ইন্টারমিডিয়েট পরীক্ষা দিয়ে দ্বিতীয় বিভাগে পাস করেন। বিএতে পরে ভর্তিও হয়েছিলেন, চালিয়ে যেতে পারেননি।
মায়ের সঙ্গে আমার একটা দ্বন্দ্ব তৈরি হয়েছিল ’৭১ সালে। আমার হালকা অস্ত্রের ট্রেনিং ছিল ইউওটিসির মাধ্যমে! আমরা আড়াই হাজার ছেলে-বুড়োকে ট্রেনিং দিয়েছিলাম। এর মধ্যে বন্ধুরা ভারতে যেতে থাকলে আমিও তাদের অনুগামী হওয়ার অপেক্ষায় ছিলাম। মা অত্যন্ত শক্ত ধাঁচের মানুষ, কিন্তু এই দেখলাম ভেঙে পড়েছেন! আমি যদিও ওপরে ছাত্রলীগের পাতিনেতা ছিলাম, কিন্তু আদতে ছিলাম পূর্ব বাংলার কমিউনিস্ট পার্টির সঙ্গে সংযুক্ত। আমার ভারতে যাওয়া নিয়ে বন্ধু মুজিবুল হাসান কিছলু, মজিদ শিকদার, বোরহানউদ্দিনের সঙ্গে পরামর্শ করলাম। তাঁরা জানালেন তীব্র জাতীয়তাবাদী আন্দোলন ফ্যাসিজমে রূপ নেয়। বর্তমানের যুদ্ধে পাতিবুর্জোয়ারা ঝাঁপিয়ে পড়েছে। যুদ্ধ দীর্ঘস্থায়ী হলে পাতিবুর্জোয়ারা সরে পড়বে আর শ্রেণীযুদ্ধ শুরু হবে। তখন পাতিবুর্জোয়ারা আমাদের খতম করবে। তবে এখন জাতীয় যুদ্ধে যোগ দেওয়া কর্তব্য আর সেটা ভারতে না গিয়ে শহর গেরিলা হিসেবেই কাজ করলে অনেক কাজ হবে। মায়ের দুর্বলতা, পার্টির যুক্তিতে শহর গেরিলাই হয়ে গেলাম।
১৯৮০ সালের দিকে প্রবল প্রতিকূলতার মধ্যেও মা ফরিদপুর মহিলা ক্রীড়া সংস্থা চালু করেন ও সম্পাদক নিযুক্ত হন। বাবা অবসর নিলে মা-ই সংসারের সব ভার নেন। আমি যখন আর্কিটেকচার ছেড়ে নাটক-চলচ্চিত্র-আবৃত্তি-রাজনৈতিক আন্দোলনে জড়িয়ে পড়ি, তাতে আমার বাবা খুব হতাশ হয়েছিলেন। হতাশাটা মায়েরও হয়তো ছিল, কিন্তু মুখে কোনো দিন কিছু বলেননি।
এমনই ছিলেন আমাদের মা বেগম চৌধুরী নুরুন্নাহার। আজ তাঁর প্রথম মৃত্যুবার্ষিকী
মধুসূদনের অন্তিম দিনগুলি
এই দিনে জন্মেছিলেন মহাকবি মাইকেল মধুসূদন দত্ত। যশোরের সাগরদাঁড়িতে, কপোতাক্ষের তীরে। জন্মেছিলেন সোনার চামচ মুখে নিয়ে, কিন্তু জীবন কাটল তাঁর দীনতার চরম কষ্টে। বাংলা সাহিত্যাঙ্গনে নিয়ে এসেছিলেন তারুণ্যের উচ্ছ্বাস, কিন্তু মৃত্যুতে তাঁকে ঘিরে রইল করুণ ও কঠিন দুঃখ। এত দুঃখ খুব কম মানুষকেই সইতে হয়েছে।
জীবন শেষের সে রকমই এক দিন: বাল্যবন্ধু ডেপুটি ম্যাজিস্ট্রেট গৌরদাস বসাক কবিকে দেখতে এসেছেন। সেটাই সম্ভবত মধুসূদনের সঙ্গে তাঁর শেষ সাক্ষাৎ।
তিনি দেখলেন, মধ্যাহ্নের সূর্য যেন ঢলে পড়েছে। আত্মম্ভরি কবি ম্লানভাবে বিছানায় শুয়ে রোগযন্ত্রণায় ছটফট করছেন। ওদিকে মেঝেতে শুয়ে প্রচণ্ড জ্বরে কাতরাচ্ছেন স্ত্রী হেনরিয়েটা। গৌরবাবুকে দেখে শিশুর মতো ফুঁপিয়ে বলে উঠলেন, ‘আমাকে দেখতে হবে না, ওঁকে দেখুন, ওঁর পরিচর্যা করুন। মৃত্যুকে আমি পরোয়া করিনে।’ গৌরদাসকে অনেক কষ্টে ভাঙা গলায় মধুসূদন বললেন, ‘যা হয়েছে, এর চেয়ে আর কী হতে পারে? শরীরে জল হয়েছে, গলায় ঘা হয়েছে, রক্তবমি করছি, এখনো তো হোমারের মতো অন্ধ হয়ে যাইনি।’ গ্রিক হোমারও মহাকবি, বাংলার মাইকেলও মহাকবি।
মাত্র ৪৫ বছর বয়সে গলায় ঘাসহ অনেক জটিল রোগ বাসা বাঁধে মধুসূদনের দেহে। প্রৌঢ়ত্বকে বরণ করে নিয়েছিলেন তিনি, হেনরিয়েটার স্বাস্থ্যও ভালো নয়। এরই মধ্যেও অতিমাত্রায় মদ পান করে মৃত্যুকে যেন টেনে আনছিলেন মধুকবি। নাবালক ছেলেমেয়ের কথা ভেবে তাঁর মন কেঁপে ওঠে। ছেলে মিলটন ও অ্যালবার্ট নেপোলিয়ন কি তাহলে অভুক্ত অবস্থায় মারা যাবে! আদরের দুলালি শর্মিষ্ঠার কী হবে! অবশেষে কন্যাদায়গ্রস্ত কবি ১৩ বছর বয়সী কন্যাকে পাত্রস্থ করলেন দ্বিগুণ বয়সী অর্ধবেকার অ্যাংলো ইন্ডিয়ান উইলিয়াম ওয়াল্টার এভান্স ফ্লয়েডের সঙ্গে। শর্মিষ্ঠার বিয়ের পর তিনি এসে উঠলেন জয়কেষ্ট মুখার্জির উত্তরপাড়ার লাইব্রেরির দোতলায়। ১৮৭২ সালে বাল্যবন্ধু গৌরদাস বসাক ডেপুটি ম্যাজিস্ট্রেট হিসেবে বদলি হয়ে আসেন হাওড়া জেলায়। এ সময় তিনি নিয়তই অসুস্থ বন্ধুকে দেখার জন্য তাঁর উত্তরপাড়ার বাসায় যেতেন।
গৌরদাস মধুকে কলকাতায় নিয়ে চিকিৎসার ব্যবস্থা করতে চাইলেন, কিন্তু মধুসূদন নিজেই সে ব্যবস্থা করে রেখেছিলেন। ২১ জুন ১৮৭৩ সালে মধুসূদন পরিবারসহ রোগজীর্ণ শরীরটাকে বয়ে নিয়ে এলেন কলকাতায়। হেনরিয়েটা উঠলেন জামাই উইলিয়াম ওয়াল্টার এভান্স ফ্লয়েডের ‘লিন্ডসে স্ট্রিট’-এর বাড়িতে আর কবি মধুসূদন আশ্রয় নিলেন আলীপুর জেনারেল হাসপাতালে। এই হাসপাতালে কবি আট দিন জীবিত ছিলেন। দীর্ঘদিন অনিয়ম আর বিনা চিকিৎসায় তাঁর শরীর আগে থেকেই জীর্ণ হয়ে পড়েছিল। হাসপাতালের চিকিৎসায় একটু উপশম হলেও ক্রমাগত গলার ব্যথা, হূদরোগসহ বিভিন্ন জটিল ব্যাধি তাঁকে কুরে কুরে খাচ্ছিল।
মধুসূদন নিশ্চিত মৃত্যুর দিকে এগিয়ে চলেছেন। মহাকবির জীবনসূর্য যতই দ্রুত অস্তমিত হয়ে আসছে, খ্রিষ্টান সম্প্রদায়ের বিভিন্ন গোত্রের মধ্যে তাঁর অন্ত্যেষ্টিক্রিয়া নিয়ে ততই বিভেদ ও দ্বিধাদ্বন্দ্ব সৃষ্টি হতে লাগল। মধুসূদন খ্রিষ্টধর্ম গ্রহণ করলেও পাদরিরা তাঁকে আনুষ্ঠানিকভাবে খ্রিষ্টান বলে মেনে নিতে রাজি ছিলেন না। মধুসূদনকেও বলতে শোনা যায়, ‘আমি মনুষ্য নির্মিত গির্জার সংস্রব গ্রাহ্য করি না।’
এ রকম সময়েই এল হেনরিয়েটার মৃত্যুর সংবাদ। অপ্রত্যাশিত ছিল না। তবু তাঁর গাল বেয়ে গড়িয়ে পড়ে শোকাশ্রু। মধুসূদনের শারীরিক অবস্থা দিন দিন আরও খারাপ হয়ে উঠতে লাগল। ২৯ জুন সকাল থেকে কবির আত্মীয়-পরিজন এবং কবিভক্ত অনেক হিতাকাঙ্ক্ষীই তাঁকে দেখতে এলেন। দেখতে এলেন রেভারেন্ড কৃষ্ণমোহন ঘোষ, উমেশচন্দ্র বন্দ্যোপাধ্যায়। তাঁদের মধ্যে মধুসূদনের ভ্রাতুষ্পুত্র ত্রৈলোক্যমোহন দত্তকেও দেখা গেল। মধুসূদন তাঁকে বললেন, ‘ত্রৈলোক্যমোহন! জীবনের কোন আশা পূর্ণ হয় নাই, অনেক আক্ষেপ লইয়া মরিতেছি, এখন বলিবার শক্তি নাই। তুমি আরেক সময় আসিও, অনেক কথা বলিবার আছে। তোমায় বলিব।’ কিন্তু সে কথা আর বলা হলো না—সে কথাই মধুসূদনের জীবনের শেষ কথা।
১৮৭৩ সালের ২৯ জুন রোববার মহাকবি মধুসূদন দুপুর দুইটার সময় জামাতা, পুত্র-কন্যাপরিবেষ্টিত আলীপুর জেনারেল হাসপাতালে শেষ নিঃশ্বাস ত্যাগ করেন।
মধুসূদনের মৃত্যুসংবাদ দ্রুতগতিতে কলকাতা শহরের সর্বত্রই ছড়িয়ে পড়ল। কবিকে একনজর দেখার জন্য আলীপুর জেনারেল হাসপাতালে দূর-দূরান্ত থেকে অনেক লোক এসে ভিড় জমাতে লাগল। তৎকালীন খ্রিষ্টান সম্প্রদায় পরিচালিত জনপ্রিয় ইংলিশম্যান পত্রিকায় মধুসূদনের মৃত্যুসংবাদ ছাপা না হলেও বাংলার সব পত্রপত্রিকায় তা প্রচারিত হয়।
মহাকবির মৃতদেহ মৃতাগারে ফেলে রেখে খ্রিষ্টান পাদরিরা তাঁর শেষকৃত্য নিয়ে বাগ্যুদ্ধে লিপ্ত হলেন। মধুসূদনের বন্ধু ব্যারিস্টার উমেশচন্দ্র বন্দ্যোপাধ্যায় তাঁর শবদেহ শ্মশানে নেওয়ার যাবতীয় আয়োজন করেছিলেন, কিন্তু মধুসূদন খ্রিষ্টধর্ম গ্রহণ করে সে পথ তিনি নিজেই বন্ধ করে দিয়েছিলেন।
কৃষ্ণমোহন মধুকে খ্রিষ্টান কবরস্থানে সমাহিত করার অনুমতির জন্য লর্ড বিশপ রবার্ট মিলমানের কাছে ধরনা দিয়েও ব্যর্থ হলেন। ২৪ ঘণ্টা পর্যন্ত গ্রীষ্মের ভাপসা গরমে কবির মরদেহ মর্গে পড়ে থেকে যখন গন্ধ ছড়াতে লাগল। তখন সংস্কারমুক্ত সাহসী পাদরি রেভারেন্ড ডক্টর পিটার জন জার্বো বিশপের অনুমতি ছাড়াই কবির মরদেহ সমাহিত করার উদ্যোগ গ্রহণ করলেন।
১৮৭৩ সালের ৩০ জুন সোমবার অপরাহ্নে টমার্স অ্যান্ড কোম্পানির শকটে মহাকবির মরদেহ তুলে নিয়ে ভক্তরা লোয়ার সার্কুলার রোডের পাশে খ্রিষ্টান কবরস্থানের দিকে এগিয়ে চললেন।
যেখানে চার দিন আগে জীবনসঙ্গী হেনরিয়েটাকে সমাহিত করা হয়েছিল, তার পাশে শোয়ানো হলো কবিকে। অলক্ষে উচ্চারিত হলো যেন কবির শেষ সংলাপ:
‘জীবনের কোন আশা পূর্ণ হয় নাই, অনেক আক্ষেপ লইয়া মরিতেছি... অনেক কথা বলিবার আছে।’ এই নিষ্ঠুর কিন্তু ভালোবাসার পৃথিবীকে কীবলবার ছিল তাঁর? কোন আক্ষেপ তাঁকে কুরে কুরে খাচ্ছিল? কে জানবে, কে দেবে উত্তর?
কিবরিয়া ভাইকে মনে পড়ে
সেদিন ছিল ২০০৪ সালের অক্টোবর অথবা নভেম্বরের রোববারের এক সকাল। রোববারের ভোর সব সময় আমার কাছে অলস সময় কাটানোর দিন। সারা সপ্তাহের কর্মব্যস্ততা শেষে এই রোববার এলে যেন কিছুই করতে ইচ্ছা হয় না, এমনকি একটি টেলিফোন কল রিসিভ করাও আলসেমিতে ভরে যায়।
সেই আচমকা মুহূর্তে ফোন পেলাম। ওপাশ থেকে কিবরিয়া ভাই বললেন, ‘আমি আজ সারা দিন কোথাও বের হচ্ছি না। তোমরা সবাই চলে আসো না। নানা গল্প করা যাবে।’ শুনে খুবই ভালো লাগল। লন্ডনে বসে এই ভাবনাহীন দিনে অনেক কিছুই স্মরণ করা যাবে।
মনে পড়ে বছরের দুই ঈদের দিনে আশপাশের সবাইকে নিয়ে চিন্তা করা অথবা কে কোথায় কেমন আছে খবরাখবর নেওয়া।
আমরা গেলাম। সাউথ লন্ডনের একটি হোটেলে বসলাম। অত্যন্ত ঘরোয়া পরিবেশে পারিবারিক বিষয়-আশয় নিয়ে আলাপ শুরু হলো। আমাদের পরিবারের কে কোথায় কী করছেন, এ প্রসঙ্গেই আলাপ উঠল। বুঝলাম, পরিবারের কে কোথায় কী করছেন, তার জ্ঞান পুরোপুরি পাকা বা ওয়াকিবহাল। আমাদের দাদার দেওয়া জামে মসজিদ থেকে শুরু করে গ্রামের ও এর আশপাশের অনেক ঘটনাই উঠে এল। কিবরিয়া ভাইয়ের সঙ্গে এতটা নিরিবিলি পরিবেশে শুধু লন্ডনে বসে পরিবারের সুখ-দুঃখের অনেক ঘটনার সুরাহা খোঁজা আমাদের পক্ষে ছিল একটি অবিস্মরণীয় আলোচনা।
দেশের পরিস্থিতি সম্পর্কে দৃষ্টি আকর্ষণ করলে তিনি বললেন, ‘মেহেদী, তুমি বুঝতে পারছ না, এই লন্ডনে বসে দেশে আজ কী চলছে? এর বিরুদ্ধে আমাদের সোচ্চার হয়ে উঠতে হবে, সর্বশক্তি দিয়ে রুখে দাঁড়াতে হবে, তা না হলে সাধারণ মানুষের মুক্তি নেই। ধর্মের নাম নিয়ে এরা যে অপরাধ করছে, তা কোনো অবস্থায় মেনে নেওয়া যায় না। ওদের আইনের আওতায় সোপর্দ করতেই হবে।’
এ উপলক্ষে বলে রাখা ভালো, ইতিমধ্যে বাংলাভাই ও তার অনুসারীরা ৬৪টি জেলায় বোমা ফাটিয়েছে। তাদের রাজনৈতিক মতবাদ তারা জোরেশোরে চালিয়েছে এবং দাম্ভিকভাবে বলেছে, তারা বাংলার যেকোনো জায়গায় যেকোনো মানুষের বিরুদ্ধে যেকোনো কিছু করার ক্ষমতা রাখে। তাই এই নিষ্ঠুর খড়গের খোরাক হয়েছিলেন আইভি রহমানের মতো নারী আর কত জানা-অজানা প্রাণ, যা প্রতিদিনের নানা মিডিয়ায় চলে আসছিল।
ক্ষণিকের জন্য হলেও আমরা সবাই নিশ্চুপ। তখন কিবরিয়া ভাইয়ের মুখের দিকে তাকালাম, তাঁর চোখে দেখতে পেলাম আগুনের ফুলকি। যার মধ্যে সর্বদাই দেখে আসছি অফুরন্ত জ্ঞানের সমাহার, অসংখ্য অভিজ্ঞতায় ভরপুর। অত্যন্ত ব্যথিত মনে দেশে ভয়াবহ নিষ্ঠুরতার আশঙ্কা করেছিলেন। কিন্তু সেটি তাঁরই জীবনে এভাবে ঘটে যাবে, আমরা কেউ ভাবতে পারিনি।
মনে পড়ে, ভাষা আন্দোলনের কথা। সেই আন্দোলনে কিবরিয়া ভাই সক্রিয়ভাবে অংশ নেন এবং অভিযুক্তও হন। তিনি তখন ঢাকা বিশ্ববিদ্যালয়ের অর্থনীতি বিভাগের শেষ বর্ষের ছাত্র। কিবরিয়া ভাই অশুভ শক্তির বিরুদ্ধে দাঁড়িয়েছিলেন। আমি তখন খুবই ছোট। তবে স্পষ্ট মনে আছে, সকালের চা-নাশতা শেষ করে মা-চাচিরা কিবরিয়া ভাইয়ের পড়ার ঘরে আসতেন, গল্পগুজব করতেন। একদিন মা-চাচিরা বসেছেন। কিবরিয়া ভাই আমার মাকে ডাকলেন, ‘ছোট চাচি, বরকত-সালাম-জব্বারের মতো যদি আমার অবস্থা হতো, তবে কী না ভালো হতো, আজ আমি বেহেশতে থাকতাম।’
কিবরিয়া ভাইয়ের মা এ কথা শুনে কান্নায় ভেঙে পড়লেন। সেদিন হয়তো কিবরিয়া ভাই মনের আবেগে কোটি কোটি মানুষের অন্তরের সুখ-দুঃখকে প্রকাশ করেছিলেন। তিনি বোঝাতে চেয়েছিলেন, কী যন্ত্রণা আর অনাচার-অবিচার তাঁকে দগ্ধ করে চলেছিল। সেদিন কি তিনি জানতেন, সময়ের গতিতে ঝড়ঝঞ্ঝার আবর্তন-বিবর্তনের মধ্যে যে শিকড় গড়ে উঠেছিল জ্ঞান আর অভিজ্ঞতার খেলায়, দেশ-দশকে তাঁর জ্ঞানের আলো শুধু দেওয়ার সময়, তখন তাঁর আপন জন্মস্থান বৈদ্যেরবাজারে, একটি ছোট্ট এলাকায়, আন্তর্জাতিক দেশি-বিদেশি চক্রের বিষাক্ত থাবায়, গ্রেনেডের প্রচণ্ড আঘাতে ঝাজরা হবে সে মানুষটির শরীর? দিনটি ছিল ২৭ জানুয়ারি ২০০৫। দেশ ও মানুষের প্রতি তাঁর ভালোবাসার প্রতিফল এভাবে দিতে হলো।
কিবরিয়া ভাই অর্থমন্ত্রী থাকাকালে সাধারণ মানুষের মনে ছিল একটু স্বস্তির নিশ্বাস। এটা বিনা দ্বিধায় বলা যেতে পারে, তাঁর অর্থমন্ত্রী থাকাকালে সাধারণ মানুষের প্রয়োজনের যে জিনিস—চাল, ডাল, মাছ, তরিতরকারি ইত্যাদির দাম ছিল সবার ক্রয়ক্ষমতার মধ্যে। তার কোনো শত্রুও বলতে পারবে না দ্রব্যমূল্য সাধারণ মানুষের ক্রয়ক্ষমতার বাইরে ছিল। তিনি অসহায় মানুষের সমস্যা জানতেন, বুঝতেন।
কিবরিয়া হত্যা সারা জাতির জন্য একটি নিষ্ঠুর কলঙ্কজনক অধ্যায়। তার কালিমা সারা জাতিকে বহন করতে হবে। এই নিষ্পাপ মানুষকে যারা খুন করেছে, এরা কোনো সাধারণ লোক নয়। এরা সমাজের হোমড়াচোমড়া, উঁচু স্তরের লোক। ক্ষমতায় অন্ধ হয়েই এরা এই কাজ করেছে। কিবরিয়া ভাইয়ের মৃদু ভাষণ ওদের শেলবিদ্ধ করেছে।
সত্যি কথা বলতে কি, কিবরিয়া হত্যা জাতির কাছে কোনো বিচ্ছিন্ন ঘটনা নয়। দেশের বুদ্ধিজীবী, লেখক, সমাজসেবক অনেকেই অনেক কিছু লিখেছেন, বলেছেন। কিন্তু ছয় বছর পরও সেই হত্যার বিচার হয়নি। অথচ তাঁর দলই এখন ক্ষমতায়। আমরা এই ঘাতকদের বিচার চাই।
আসুন, আমরা সবাই দৃঢ় প্রত্যয় নিয়ে শপথ করি, হত্যাকারীরা যে দলেরই হোক, যত শক্তিশালীই হোক, আমরা তাদের খুঁজে বের করব এবং শাস্তি নিশ্চিত করব।
সংগীতগুরুর প্রয়াণে
যখন আমরা একজন গুণী শিল্পীর কাছে যাই, তখন শুধু সেই ব্যক্তির একটা নির্দিষ্ট পারফরম্যান্সই দেখি না; নির্দিষ্ট পারফরম্যান্সের সঙ্গে লুকিয়ে থাকে একজন ব্যক্তির বহু বছরের সাধনা, অভিজ্ঞতা।
আর এই উপলব্ধিটা অনেক বেশি সত্য উচ্চাঙ্গসংগীতের দিকপাল গুরু পণ্ডিত ভীমসেন যোশির মতো ব্যক্তিত্বের ক্ষেত্রে। একটা এক ঘণ্টার রাগের খেয়াল গাওয়ার পেছনে তাঁর প্রতিদিনের ১৬-১৮ ঘণ্টার অদম্য সাধনা, অথবা সংগীতকে ভালোবেসে গুরুর খোঁজে ঘর ছেড়ে অনেক কষ্ট মেনে নেওয়া গুরুকে সন্তুষ্ট করার আপ্রাণ চেষ্টা লুকিয়ে থাকে।
আর তাঁর মৃত্যু তাই ভারতীয় উপমহাদেশের সংগীতজগতের জন্য অপূরণীয়। ২৪ জানুয়ারি সকালে তিনি পুনে শহরের শাহাদ্রি হাসপাতালে শেষ নিঃশ্বাস ত্যাগ করেন। তাঁর বয়স হয়েছিল ৮৯ বছর। ১৯২২ সালের ৪ ফেব্রুয়ারি তিনি কর্ণাটকে জন্মগ্রহণ করেন। তাঁর বাবা ছিলেন স্কুলশিক্ষক। ছোটবেলা থেকেই সংগীত তাঁকে এমনভাবে আকর্ষণ করে যে মাত্র ১১ বছর বয়সে গুরুর খোঁজে বাড়ি ছাড়েন। অনেক দোর ঘুরে তিনি রামপুরে পৌঁছান। সেখানে ওস্তাদ মুশতাক হুসেন খানের কাছে বছর খানেক কাটিয়ে লক্ষেৗতে ঠুমরির আন্দাজ নিতে তালিম নেন। তখন ডিসি দত্ত বলে আমিনাবাদের এক চায়ের দোকানের মালিকের গীত-গজল গাইয়ে হিসেবে খুব নামডাক ছিল। তাঁরই চেষ্টায় ভীমসেন রেডিওর স্টাফ আর্টিস্ট হন এবং ২৫ টাকা ফি-তে খেয়াল ও প্রধানত ভজন গাইতেন। তাঁকে পাওয়া যায় কুমারপ্রসাদ মুখোপাধ্যায় এবং পাহাড়ি সান্যালের কথোপকথনে... কুমারপ্রসাদ বলছেন তাঁর কুদরতি রঙ্গীবিরঙ্গী বইয়ে। এক অনুষ্ঠান শেষে ভীমসেনজি এসে পাহাড়ি সান্যালকে বলছেন, ‘আপনি আমাকে চিনতে পারছেন না? আমি ওই ভীমসেন, যে আপনার বসন্ত রায় রোডের বাসায় থাকতাম।’ চলে গেলে পাহাড়ি সান্যাল কপাল চাপড়ে কুমারপ্রসাদকে বলছেন, ‘হা ভগবান, এই সেই ভীমসেন! জানিস, এই ব্যাটার তখন চাল নেই চুলা নেই, কলকাতা শহর বিদেশবিভূঁই, গান শেখার অসম্ভব শখ। বেশ কিছুদিন আমার বাড়িতে ছিল, ফাইফরমাশ খাটত। গানের গলা মোষের বাচ্চার মতো। আমি শুনেটুনে বললাম, তোমার বাছা হবে না। ভগবান তোমায় গলা দেননি, তুমি থাকো, খাও আমার বাড়িতে, চেষ্টাচরিত্র করে স্টুডিওতে একটা ছোটখাটো কাজের চেষ্টা করে দেখব। তা এই সেই ভীমসেন!’
এই গল্পটা থেকে বোঝা যাবে ভীমসেন যোশি কত পরিশ্রম করে আজকের অবস্থানে এসেছেন, অসাধারণ কণ্ঠ তৈরি করেছেন। একনিষ্ঠ সাধনার রেওয়াজের ফসল তাঁর এই গলা। দৈনিক ১০ ঘণ্টারও বেশি রেওয়াজ করেছেন তিনি। তাঁর রেওয়াজের নিয়মটা ছিল—সকালে মোষের দুধ খেয়ে খরজে পুরো একটি রাগ গেয়ে সেই রাগ বিকেলে মধ্য ও তার সপ্তকে তানের সঙ্গে নিয়মিত অভ্যাস করতেন।
যোশি কিরানা ঘরানার জন্য গর্ব ছিলেন। কিরানা ঘরানার দিকপাল শিল্পী ওস্তাদ আবদুল করিম খানের শিষ্য সওয়াই গন্ধর্বের কাছে তালিম নেন। ওস্তাদ আবদুল করিম খান হিন্দুস্তানি উচ্চাঙ্গসংগীত নান্দনিকতার ওপর প্রয়োগ করে উত্তর ভারতীয় সংগীতে নতুন মাত্রা সংযোজন করেছেন। গোয়ালিয়র ঘরানার সংগীতগুরু ওস্তাদ হাফিজ আলী খান ভীষণ ভালোবাসতেন ভীমসেন যোশিকে। সওয়াই গন্ধর্বের কণ্ঠও একটু অন্য রকম ছিল। বংশগতভাবে তাঁর গলার নেতিবাচক দিকটিকেই তিনি ইতিবাচক শক্তিতে পরিণত করেছেন। ভীমসেন যোশিরও আওয়াজ লাগানোর পদ্ধতি একটু আলাদা ছিল। তাঁর আওয়াজ অনেক বলিষ্ঠ ছিল, তিনি চমৎকার ভলিউম কন্ট্রোল করতে পারতেন। ২০০৮ সালে ভারতের সর্বোচ্চ পুরস্কার ‘ভারতরত্ন’ পান তিনি। তাঁর প্লাটিনাম ডিস্ক বের হয় ১৯৮৬ সালে। ১৯৭২ সালে তিনি ‘পদ্মশ্রী’ পান, ‘সংগীত নাটক একাডেমি’ পান ১৯৭৬ সালে। ১৯৮৫ সালে তিনি ‘পদ্মভূষণ’ পান। তিনি শুধু খেয়ালই গাননি, ভজনও গেয়েছেন। তানসেন আখে, বসন্ত বাহার, ব্রাইডাল মাই ব্রাদার প্রভৃতি চলচ্চিত্রে কণ্ঠ দিয়েছেন। দূরদর্শনের জন্য তাঁর সংগীত আয়োজন মিলে সুর তুমহারা মেরা,
যেখানে পণ্ডিত রবিশংকর, হরিপ্রসাদ চৌরাশিয়া, ওস্তাদ আমজাদ আলী খান প্রমুখ সংগীতের মহারথীরা অংশগ্রহণ করেছিলেন। এই আয়োজনটা বেশ জনপ্রিয় হয়।
ভীমসেনের জনপ্রিয় রাগ শুদ্ধ কল্যাণ, শংকরা ইমন, মূলতানি, পুরীয়, পুরিয়া ধানেশ্রী, মালকোষ, দরবারি। তিনি নিজেই ছিলেন একটা প্রতিষ্ঠানের মতো; নিজস্ব একটা স্টাইলের প্রবর্তন করেছিলেন। পণ্ডিত ভীমসেন যোশির মৃত্যু তাই পাঁচ দশকের তাঁর সংগীত সাধনার, পরম্পরার অবসান।
বিস্মৃতিতে হারিয়ে যাবেন না মহেশচন্দ্র রায়
কানিছাত গাড়ুছু আকাশী আকালী
আকালী ঝুমঝুম করে রে বন্ধুয়া
আকালী ঝুমঝুম করে।
আরও ফেলাছু জহুরী বথুয়া
বথুয়া হলফল করে রে বন্ধুয়া
বাতাসে ঢুলিয়া পড়ে\
আকাশ আকালী এবং বথুয়া শাকের খেতের সৌন্দর্য দেখানোর পাশাপাশি ব্যঞ্জন তৈরির এ দুই উপাদানে তৈরি খাবার বন্ধুয়াকে খেতে আসার আমন্ত্রণ জানানোর অভিনব কৌশল মুগ্ধ করেনি এমন ভাওয়াইয়া শ্রোতা খুঁজে পাওয়া যাবে না। উত্তরবঙ্গের কৃষিপ্রধান অঞ্চলের মানুষগুলোর প্রতিদিনের গল্প নিয়ে এমন অনেক গানের স্রষ্টা মহেশচন্দ্র রায়ের গানগুলো কানে কানে ফিরলেও অনেকের জানা নেই এই গানের স্রষ্টার কথা। আজ এই গুণী শিল্পীর ১৮তম মৃত্যুদিবস।
মহেশচন্দ্র রায় জন্মগ্রহণ করেছিলেন ১৯১৯ সালের ১ ফেব্রুয়ারি নীলফামারী জেলার কিশোরীগঞ্জ উপজেলার অধীন পুটিমারী গ্রামে। পিতা স্বর্গীয় বাবুরাম রায়। মায়ের নাম বিমলা রানী। বৃহত্তর রংপুর অঞ্চলে বেড়ে ওঠা এবং পুরোটা জীবন এই অঞ্চলের মানুষের কাছাকাছি যাঁর বিচরণ, তাঁর গানের বিষয় ও সুর মাটির খুব কাছে না থেকে আর যাবেই বা কোথায়। ভাওয়াইয়া, পল্লিগীতি, মুর্শিদি, মারফতি, ভক্তিমূলক তাঁর লিখিত সব ধারার গানেই পল্লবিত হয়েছে এ অঞ্চলের ভাষা ও সুরের মাধুরিমায়। যান্ত্রিক যুগের নানা অনুষঙ্গ তাঁর গানের সুরে-বাণীতে কখনো কখনো উপাদান আকারে এলেও প্রধান থেকেছে উত্তরাঞ্চলের মানুষ। আর তার চেয়েও বড় কথা, ভাওয়াইয়া মূলত নারী বিরহের গান— প্রচলিত এই ধারণাকে অতিক্রম করে তাঁর গানের চরিত্ররা বিভিন্ন বয়সের নারী-পুরুষ ও তাদের প্রতিদিনের মনোজগৎ। গ্রামীণ জীবনে পারিবারিক নানা জটিলতা, আনন্দ-দুঃখের ঘটনার উপলব্ধি তাঁর গানে হয়ে উঠেছে এক একটি গল্প। নানা প্রাকৃতিক দুর্যোগ যেমন—নদীভাঙন, ঝড় কিংবা ফসল বোনা-কাটা এমনকি জাতীয় চেতনামূলক বিষয়; যেমন—নতুন বছর, স্বাধীনতা, ভাষা আন্দোলন প্রভৃতিও তাঁর গানের বিষয় হিসেবে এসেছে।
স্বাধীনতাযুদ্ধ আমাদের ইতিহাসের সবচেয়ে গৌরবোজ্জ্বল অধ্যায়। যুদ্ধের সময়টি ছিল যেন আনন্দ-বেদনার মহাকাব্য। মহেশচন্দ্র রায়ও সেই আনন্দ-বেদনায় শরিক হয়েছেন। গানের বাণীতে অমর করেছেন একাত্তরকে। লোকজ সুর আর কথার মাধ্যমে এঁকেছেন মুক্তিযুদ্ধের জয়গাথা। একাত্তরে বাংলাদেশের মহান মুক্তিযুদ্ধের সময় তাঁর রচিত তিনটি গান ‘চির জাগ্রত বাঙালি নিদ্রিত নয়’, ‘এপার বাংলা ওপার বাংলা দোনো বাংলা ভাই’, ‘দ্যাশ হামার বাংলা রে’ সে সময় শিলিগুড়ি থেকে রক্তলাল পত্রিকায় প্রকাশিত হয়েছিল।
কোন বিষয় নিয়ে গান লেখেননি তিনি? তাঁর গানে সাধারণ মানুষের সাধারণ জীবনযাত্রা যেমন উঠে এসেছে, তেমনই সমাজ ও রাষ্ট্রের প্রতি দায়বদ্ধ মানুষও উঠে এসেছে। অর্থনৈতিক অবস্থার ভিত্তিতে বিভক্ত সমাজে নর-নারীর সামাজিক সম্পর্কের সংকট কিংবা সৌন্দর্যও সুর-ছন্দে গাঁথা পড়েছে মহেশ রায়ের গানে। ‘রক্ত দিয়ে ওরা লিখে গেছে নাম’, ‘বাংলা হামার নারী পোঁতা জাগা’, ‘ও ধান আইলো রে’, ‘তিস্তা নদী রে এই কি রে তোর খেলা’, ‘আবো তুই মরিয়া গেইলে এ নাইওর মোক কায় নিগাইবে’, ‘টুলটুলি রে টুলটুলি’, ‘না দেখো তোর টেরিয়া সিতা’, ‘ওরে ফোঁক দিও না প্রাণবন্ধুয়া মাকলা বাঁশের বাঁশিতে’ কিংবা ‘বিয়াও বিয়াও করিস না মন’—এই গানগুলো উত্তরাঞ্চলের মানুষের প্রাণের গান হওয়া সত্ত্বেও দুই-তিন দশক ধরে অনুপস্থিত ছিল। মহেশচন্দ্র রায়ের শরীরী অনুপস্থিতিতে এগুলোর কোনো রেকর্ড বাজারে নেই। শিল্পীর মৃত্যুর পর পাণ্ডুলিপিও ছিল অজ্ঞাত। মানুষের মুখে মুখে যতটা ছিল, প্রচারমাধ্যমে তা-ও ছিল না। আশার কথা যে এ গানগুলো এখন আর দুষ্প্রাপ্য নয়। বাংলা একাডেমী ও শিল্পকলা একাডেমী প্রকাশ করেছে গানের সংকলন ও জীবনী এবং ট্রান্সক্রিপশন সার্ভিস বাংলাদেশ বেতার আর্কাইভসে সংরক্ষিত হচ্ছে তাঁর গানের সুর, গাইছেন অনেক তরুণ শিল্পীও। তাই আর হারানোর আশঙ্কা নয়, উত্তরোত্তর বৃদ্ধি পাবে মহেশ রায়ের গানের চর্চা—এমন আশার বাণী আজ দূরবর্তী কোনো বিষয় নয়। ট্রান্সক্রিপশন সার্ভিস বাংলাদেশ বেতার আর্কাইভসে মহেশচন্দ্র রায়ের ১০০ গান বাণীবদ্ধ ও প্রচারের উদ্যোগ নেওয়া হয়েছে। আজ মহেশচন্দ্র রায়ের ১৮তম মৃত্যুদিবস পালন করছে বাংলাদেশ টেলিভিশন। গুণী এই শিল্পীর জন্মদিনে তাঁর রচিত ভাওয়াইয়া গান নিয়ে বিশেষ অনুষ্ঠান প্রচার করবে দেশ টিভি। হয়তো আগামী দিনগুলোতে আরও বৃদ্ধি পাবে মহেশচন্দ্র রায়ের গানের চর্চা ও প্রচার। মৃত্যুদিবসে তাঁর প্রতি আমাদের গভীর শ্রদ্ধাঞ্জলি।
‘জীবন থেকে নেয়া’ মৃত্যুর গল্প
দিনটিকে কী বলা হবে? জহির রায়হানের অন্তর্ধান দিবস, নাকি মৃত্যুদিবস?
বড় ভাই শহীদুল্লা কায়সারকে ধরে নিয়ে গিয়েছিল পাকিস্তানি বাহিনী ও আলবদর বাহিনীর লোকেরা। জহির ছিলেন তখন কলকাতায়। এরই মধ্যে কয়েকটি তথ্যচিত্রও তৈরি করে ফেলেছেন। দেশে ফিরে তিনি খুঁজতে থাকলেন ভাইকে। বিশ্বাস করলেন, ভাই এখনো বেঁচে আছেন।
একটা ফোন পেলেন তিনি। বলা হলো, মিরপুরে শহীদুল্লা কায়সারকে আটকে রাখা হয়েছে।
বিজয়ের আনন্দে বাঙালি উল্লসিত হলেও তখনো মিরপুরে ছিল লুকিয়ে থাকা পাকিস্তানি সেনা, বিহারি আর রাজাকাররা। মিরপুর তখনো মুক্ত হয়নি। বিপৎসংকুল সেই জনপদে তিনি যেভাবে গেলেন, তাতে তাঁর ফিরে আসা হয়ে গেল অনিশ্চিত।
পরের কথা পরে বলে আগের কথায় দাঁড়াই কিছুক্ষণ।
ভারতীয় সেনাবাহিনীর একটি হেলিকপ্টারে করে একাত্তর সালে বিজয় দিবসের দিন বাংলাদেশে উড়ে আসেন জহির রায়হান। কলকাতাতেই তিনি জানতে পারেন, অধ্যাপক মুনীর চৌধুরী, ডা. আলীম চৌধুরী, মোফাজ্জল হায়দার চৌধুরীর সঙ্গে শহীদুল্লা কায়সারসহ আরও অনেক বুদ্ধিজীবীকে তালিকা করে করে ধরে নিয়ে গেছে পরাজিত পাকিস্তানি বাহিনীর দোসর এদেশীয় রাজাকার-আলবদররা। দেশে আসার পর থেকে প্রায় প্রতিটি দিনই কেটেছে হারানো বড়দা প্রখ্যাত সাহিত্যিক শহীদুল্লা কায়সারকে খোঁজার প্রয়াসে। সে সময় গণহত্যার তথ্যানুসন্ধানে জহির রায়হানের নেতৃত্বে একটি তদন্ত কমিশন গঠিত হয়। সেখানে যুদ্ধের শিকার স্বজনহারা শত শত মানুষ প্রতিদিনই তাঁদের অভিজ্ঞতার বর্ণনা করতেন। কুখ্যাত রাজাকার খালেক মজুমদারের সাত বছরের কারাদণ্ড হয় শহীদুল্লা কায়সারকে হত্যার উদ্দেশে অপহরণের কারণে। এক সূত্রের মাধ্যমে জহির রায়হান জানতে পারেন, মিরপুরে শহীদুল্লা কায়সারসহ আরও কিছু বুদ্ধিজীবীকে আটক করে রাখা হয়েছে। ঠিক এ সময়ই মিরপুর এলাকা হানাদারমুক্তকরণ ও অস্ত্র উদ্ধারে তৎপর হয় সরকার। ভাইয়ের খোঁজে প্রয়োজনীয় অনুমোদন ও অনুমতি নিয়ে ১৯৭২ সালের ৩০ জানুয়ারি সকালে তৎকালীন বাংলাদেশ সেনাবাহিনীর দ্বিতীয় বেঙ্গল রেজিমেন্টের সঙ্গে ওই উদ্ধার অভিযানে অংশ নেন জহির রায়হান।
১৬ ডিসেম্বর পাকিস্তানি সেনাবাহিনীর আত্মসমর্পণের পর আবারও যুদ্ধ করতে হবে, এটা ছিল আশাতীত। অস্ত্র, গোলাবারুদ ও বিহারিদের কবল থেকে মিরপুর মুক্ত করতে গিয়ে সাদা পোশাকে পাকিস্তানি সেনাবাহিনী ও তাদের সহযোগী স্থানীয় অবাঙালি বিহারিদের প্রতিরোধের মুখে পড়ে বাংলাদেশ সেনাবাহিনী ও পুলিশের সমন্বয়ে গঠিত যৌথ বাহিনী। ওই প্রতিরোধযুদ্ধে প্রায় ১০০ বাঙালি সেনা শহীদ হন। আর নিখোঁজ হন জহির রায়হান। সেই থেকে দিনটি পালিত হয়ে আসছিল ‘জহির রায়হানের অন্তর্ধান দিবস’ হিসেবে। কিন্তু ১৯৯৯ সালের ১ সেপ্টেম্বর দৈনিক ভোরের কাগজ-এ একটি চাঞ্চল্যকর প্রতিবেদন প্রকাশিত হয়, যার শিরোনাম ছিল ‘নিখোঁজ নন, গুলিতে নিহত হয়েছিলেন জহির রায়হান’। এর মাধ্যমে জহির রায়হান অন্তর্ধান-রহস্য তাৎপর্যপূর্ণভাবে বাঁক নেয়। অনুসন্ধিৎসু রিপোর্টার জুলফিকার আলী মানিক উন্মোচন করেন ঢেকে থাকা এক ইতিহাসের।
১৯৭২ সালের ৩০ জানুয়ারি সেই যুদ্ধে অংশ নেওয়া সেনাসদস্য ও পুলিশ অফিসারের সাক্ষাৎকার গ্রহণের মাধ্যমে জুলফিকার আলী মানিক সেদিনের ঘটনা তুলে ধরেছিলেন পত্রিকার পাতায়। ওই দিনের যুদ্ধে অংশ নেওয়া আমির হোসেন, যিনি ১৯৮২ সালে নায়েক হিসেবে অবসর নেন, তাঁর জবানি শুনুন: ‘...আমি সকাল ৯টার দিকে সাংবাদিক সাহেবকে দেখি। পানির ট্যাংকির পাশে দাঁড়িয়ে পুলিশ সদস্যদের সাথে কথা বলছিলেন। শ খানেক পুলিশ ছিল সেদিন। বেলা ১১টার দিকে ঢং ঢং পাগলা ঘণ্টা শুনতে পাই। গুলি ছুটে আসতে থাকে দক্ষিণ দিক থেকে। সঙ্গে সঙ্গে বাঁ দিকে তাকিয়ে দেখতে পাই অনেক পুলিশ সদস্য মাটিতে লুটিয়ে পড়েছে এবং সেখানেই একটি ইটের স্তূপের পিছনে আমি অবস্থান নিই। তখন তাকিয়ে দেখি, পুলিশের পাশাপাশি সাংবাদিক সাহেবও যেখানে দাঁড়িয়ে কথা বলছিলেন, তার পাশেই পানির ট্যাংকির দেয়ালের পাশে তার দেহ পড়ে আছে।’ এই বর্ণনার ধারাবাহিকতায় সৈনিক আকরাম বলেন, ‘...একদফা গোলাগুলি শেষে তাঁরা একটু দেয়ালের আড়াল নেন এবং দেখতে পান চিৎকার করতে করতে দা-ছুরি হাতে পার্শ্ববর্তী ঘরগুলো থেকে অবাঙালি লোকজন মাটিতে পড়ে থাকা দেহগুলোতে এলোপাতাড়ি কোপাতে থাকে এবং কিছু লোক লাশগুলো টেনে-হিঁচড়ে পানির ট্যাংকির পশ্চিম পাড়ে নিয়ে যায়...।’ ওই লাশগুলোর মধ্যে সাংবাদিক জহির রায়হানের লাশও ছিল বলে নিশ্চিত করেন সৈনিক আকরাম।
অহিংস আন্দোলনের প্রবর্তক মহাত্মা গান্ধীর জীবনাবসান হয়েছিল হিংসা-মত্ততার কারণে। ইতিহাসের নির্মম পরিহাসের ধারাবাহিকতা রক্ষা করে গণহত্যার রূপ চিত্রায়ণ করা প্রামাণ্য চলচ্চিত্র স্টপ জেনোসাইড-এর পরিচালককেও হতে হলো আরেক গণহত্যার শিকার।
বাংলা চলচ্চিত্রের জন্য অনেক কিছু করেছেন জহির রায়হান। বাংলা সাহিত্যও তাঁর কাছ থেকে পেয়েছে অসাধারণ ছোটগল্প আর উপন্যাস। স্বাধিকার আন্দোলন যখন তুঙ্গে, তখন জীবন থেকে নেয়া ছবিটি নির্মাণ করেছিলেন তিনি। প্রতীকী এই ছবিতে উঠে এসেছিল তৎকালীন পাকিস্তানের চেহারা। জীবন থেকেই আহরিত হয়েছিল ছবির ‘পুঁজি’। নিজের জীবনটাও তাই দান করে যেতে পারলেন অকাতরে।
তাই আজকের দিনটিকে জহির রায়হানের অন্তর্ধান দিবস বলি, কি মৃত্যুদিবস বলি, তাতে কিছু আসে-যায় না। বরং বলা যায়, এই দিনে আমরা দেশের একজন শ্রেষ্ঠ সন্তানকে হারিয়েছি।
সহজ মানুষ
জুতা পরতে এবং ইংরেজি পড়তে বলতেন তিনি। যদিও আপাদমস্তক ছিলেন একজন গৃহী বাউল। ‘বিশ্বমানব হবি যদি কায়মনে বাঙালি হ’ (গুরুসদয় দত্ত)। ‘হাতের কাছে হয় না খবর, কী দেখতে যাও দিল্লি-লাহোর’ (লালন সাঁই)। এসবের উল্টো ভাসান কি ছিলেন মুহম্মদ মনসুর উদ্দীন? যাঁর মেধা ও মননের প্রজ্ঞা ছিল সমকালের ‘সহজ মানুষ’-এর মাঝে অন্যতম। ভেতর ও বাহিরকে, দূর ও নিকটকে, দেশ ও বিদেশকে দেখার শাণিত দৃষ্টি ছিল তাঁর, যা তাঁকে করেছিল স্বাতন্ত্র্যবোধে উজ্জীবিত ভিন্ন এক মহীরুহ। সাহিত্য সাধনায় ও শিক্ষকতায় যার অফুরান নজির বিদ্যমান।
বিদায়ী শতাব্দীর কয়েক দশক তিনি কাটিয়েছেন রাজধানী ঢাকাতেই। তার পরও ক্ষণিকের জন্যও বিচ্যুত হননি হুঁকোবিলাস আর লোকসংগীত সংগ্রহের প্রিয় অনুধ্যান থেকে। তাঁর মুখে জুতা ও ইংরেজিপ্রীতির কথায় বিস্ময় থাকলেও অস্বাভাবিক কিংবা অপ্রত্যাশিত নয়। কেননা, হারামণির নায়ক রবীন্দ্রনাথ পড়াতে গিয়ে অবলীলায় হাজির করতেন সাদি, রুমি হাফিজ কিংবা শেক্সপিয়ার, শেলি, কিটসকে।
মুহম্মদ মনসুর উদ্দীনের জীবন উৎসর্গীকৃত ছিল লোকসাহিত্য সংগ্রহে। হারামণির সর্বশেষ খণ্ডের (ত্রয়োদশ) ভূমিকায় যার সাক্ষ্য মেলে: ‘বাংলাদেশের আনাচে কানাচে যে পল্লী-গানের কত অসংখ্য মণিমুক্তা লুক্কায়িত রহিয়াছে তাহা বলিয়া শেষ করা যায় না। গত ষাট বৎসর ধরিয়া এই পল্লী-গানের সন্ধানে ঘুরিয়াছি, ছাত্রজীবনে ও সরকারি কর্মজীবনের ফুরসতে এবং অবসর জীবনে। তাহাতে এই দৃঢ় ধারণা জন্মিয়াছে যে আমাদের দেশ মহৎ এবং ইহার লোকসংগীত সমাচার বিশ্বে আদর পাইবার যোগ্য।’
লোকসাহিত্য সংগ্রহে তিনি ব্রতী হয়েছিলেন দশম শ্রেণীতে পড়ার সময়। রবীন্দ্রনাথ ঠাকুরের পরোক্ষ অনুপ্রেরণায় (পরবর্তী সময়ে প্রত্যক্ষ অনুপ্রেরণা পেয়েছিলেন। আহমদ শরীফের ভাষায়: নব যৌবনে রবীন্দ্রনাথের স্নেহধন্য ও অবনীন্দ্রনাথের আদরপুষ্ট হয়েছিলেন)।
লোকসাহিত্য সংগ্রহে মুহম্মদ মনসুর উদ্দীনের আত্মনিবেদন ঘটে প্রবাসী পত্রিকা পাঠে। কলকাতা থেকে প্রকাশিত পত্রিকাটির ওই সংখ্যায় রবীন্দ্রনাথ সংগৃহীত লালনের গান ছাপা হয়, যা কৈশোরক কবি মুহম্মদ মনসুর উদ্দীনকে লালনের গান সংগ্রহে প্রেরণা জোগায়, উদ্বুদ্ধ করে।
নিজ গ্রাম পাবনার মুরারীপুরের প্রেমদাস বৈরাগীর কাছ থেকে সংগ্রহ করেন লালনের একটি গান। পাঠিয়ে দেন প্রবাসীতে। ছাপা হয় ১৩৩০ সালের আশ্বিন সংখ্যায়। লালনের গান দিয়ে শুরু। একে একে সংগ্রহ করেন পল্লিবাংলার লোককবিদের অনন্য রত্নরাজি। ছাত্রত্বে, কর্মজীবনে কিংবা চাকরি থেকে অবসর গ্রহণের পর সব সময়ই উন্মুখ থেকেছেন লোকসংগীত সংগ্রহ করে জাতিকে উপহার দেওয়ার মহান ব্রতে। তাঁর অনুসন্ধানী চোখ আর তীক্ষধী শ্রবণেন্দ্রিয় খুঁজে ফিরত কোথায় বাজে লালনের একতারা, কোন পথে হেঁটে যায় একাকী বাউল, কোথাকার কোন অজপাড়াগাঁয়ের বিয়েবাড়ি মুখর হয় মেয়েলি গানে, কোথায় বেজে ওঠে বারোমাসি গান।
বাউল-ফকিরদের সঙ্গে মিশে যাওয়ার অনন্য ক্ষমতা ছিল মুহম্মদ মনসুর উদ্দীনের। গ্রামবাংলার আমজনতার সঙ্গে একাত্ম হতে, ছোট-বড় সবার মন হরণ করতে তাঁর তুলনা মেলা ভার। শুধু কি গ্রামীণ মানুষ? শহুরে মানুষ কিংবা বিদ্বজ্জন—সবার সঙ্গে মিশে যেতে পারার ঈর্ষণীয় প্রতিভা ছিল তাঁর। এ কারণে সমকালে অনেকের সঙ্গেই চেনাজানা যেমন ছিল, তেমনই ছিল গভীরতর সখ্য। এ প্রসঙ্গে আবারও রবীন্দ্রনাথ ঠাকুরের নাম স্মরণ করতেই হয়, যাঁর আশীর্বাণী ও সহযোগিতায় ধন্য হয়েছিলেন তিনি। বাংলার বিশাল পথ-প্রান্তরের নামহীন, গোত্রহীন বাউল-ফকিরদের সঙ্গে তাঁর ছিল নিবিড় যোগাযোগ ও আন্তরিক সম্পর্ক, যার দৌলতেই আমরা পেয়েছি ত্রয়োদশ খণ্ডে হারামণির মতো লোকসংগীতের অমূল্য রত্নরাজি। লিখেছেন বাংলা সাহিত্যে মুসলিম সাধনার মতো তিন খণ্ডে বিভক্ত গবেষণাগ্রন্থ। সব মিলিয়ে তাঁর গ্রন্থসংখ্যা ৪২।
ছাত্র হিসেবে কৃতবিদ্য ছিলেন মুহম্মদ মনসুর উদ্দীন। কলকাতা বিশ্ববিদ্যালয় থেকে ইন্ডিয়ান ভার্নাকুলার্সে প্রথম শ্রেণীতে তৃতীয় স্থান অধিকার করে এমএ পাস করেন। তাঁর আগে আর কোনো মুসলিম ছাত্র প্রথম শ্রেণী পাননি। অমূল্য সব কাজের স্বীকৃতি হিসেবে দেশে-বিদেশে পেয়েছেন অনন্য সব সম্মান, স্বীকৃতি, সংবর্ধনা, পদক। ১৯০৪ সালের আজকের দিনে জন্মেছিলেন তিনি। মারা যান ১৯৮৭ সালের ১৯ সেপ্টেম্বর। জীবদ্দশায় তিনি গৌরবতিলক ও উষ্ণীষে অভিনন্দিত হলেও মৃত্যু-পরবর্তী তাঁর যথাযথ মূল্যায়ন হয়নি। বিস্মৃতিপরায়ণ জাতি হিসেবে যে লজ্জা আমাদের আহত করে, তাঁর একটি করুণ দৃষ্টান্ত হলো মুহম্মদ মনসুর উদ্দীন—যিনি আজ বিস্মৃতপ্রায় এক নাম। অথচ তাঁর অবদানে আমরা কতভাবেই না প্রতিনিয়ত স্নাত হচ্ছি।
লোকসংগীত সংগ্রহের পথিকৃৎ ব্যক্তিত্ব মুহম্মদ মনসুর উদ্দীন নিরাভরণ জীবন যাপন করে গেছেন। ছিলেন বিশ্বমানব, আবার একই সঙ্গে বাঙালিও। আর ছিলেন সহজ মানুষের উপাসক। ‘সহজ মানুষ ভজে দেখনা রে মন দিব্যজ্ঞানে/ পাবি রে অমূল্য নিধি বর্তমানে’ (লালন সাঁই)। সহজ মানুষে আরাধন করে নিজেই হয়ে উঠেছিলেন সহজ মানুষের মূর্ত প্রতীক। তাই খুঁজে পেয়েছিলেন সহজ মানুষদের, যাঁদের ভজে সিঞ্চন করেছেন লোকসাহিত্যের অমূল্য নিধি হারামণি। তাঁকে নিয়ে আসাদ চৌধুরী লিখেছেন: যে-গভীর সত্যবাণী নিরক্ষর গীতিকার কবিদের/ ঠোঁটে ঠোঁটে কেঁদে উঠেছিলো—/ তাকে তুমি ছড়ালে নিখিলে।
খুব সাবধানে পা ফেলো’
আজ ৩ জানুয়ারি। একজন একান্ত আপন মানুষের চিরপ্রস্থানের দিন। কাঁচাপাকা চুলের সদা হাস্যোজ্জ্বল সেই মানুষটার চিরবিদায়ে ব্যথিত আমরা। শোকাহত তাঁর সহযোদ্ধা-সঙ্গীরা।
সবার প্রিয় হয়ে ওঠা একজন মানুষ, কোনো লোভ-মোহ যাঁকে আচ্ছন্ন করতে পারেনি। তিনি আমাদের অশোক দা, যিনি আমার অগ্রজ। একান্ত অভিভাবক। পথনির্দেশক। যাঁর অনুপ্রেরণায় আমার এত দূরে আসা। তাঁর প্রথম মৃত্যুবার্ষিকে জানাই গভীর শ্রদ্ধা।
২০০৪ সাল। বাংলা সাহিত্যে অনার্স পড়তে যশোর শহরে আসা। সরকারি মাইকেল মধুসূদন কলেজে অধ্যয়নের নতুন পাঠ শুরু। নাটকের প্রতি ভালোবাসার কারণে নাট্য সংগঠন বিবর্তন যশোরে নিয়মিত নাটকের মহড়ার সঙ্গে যুক্ত হলাম। হয়ে উঠলাম পুরোদস্তুর নাট্যকর্মী। বিবর্তনই হলো আমার ভাত-বাটি। সঙ্গে ‘ওঠা-বসা’ শুরু করলাম যশোর থেকে প্রকাশিত দৈনিক যশোর (এখন প্রকাশনা বন্ধ) পত্রিকার অফিসে। কয়েক মাস পরে বিবর্তনের বর্তমান সাংগঠনিক সম্পাদক এইচ আর তুহিন আমাকে পরিচয় করিয়ে দিলেন আনন্দ দাদার (অশোক দার মতো আরেকজন কাছের মানুষ) সঙ্গে। আনন্দ দার সানুগ্রহে দৈনিক কল্যাণ পত্রিকায় স্টাফ রিপোর্টার হিসেবে যোগদান করলাম। প্রথম আলো যশোর অফিসের নিচতলায় অফিস। অশোক দা ওই কল্যাণ পত্রিকাতেই একসময় উপসম্পাদকীয় লিখতেন। অশোক দার সঙ্গে পরিচয় হলো। কেশবপুরের ছেলে হওয়ায় আমার প্রতি অশোক দার আন্তরিকতা বোধ হয় একটু বেশিই ছিল। কারণ অশোক দার বাড়িও কেশবপুরে। অশোক দা অত্যন্ত সাবলীলভাবে আমার সঙ্গে কথা বলতেন। আমি তাঁর ছেলের বয়সী, তবু বন্ধুর মতো কথা হতো।
২০০৬ সালে অশোক দার পরামর্শে দৈনিক রানার (যশোর থেকে প্রকাশিত) পত্রিকায় যোগদান করলাম। মালিকানার জটিলতায় তিন মাস পরে রানার বন্ধ হয়ে গেল। বেকার হলাম। ঠিকানা হয়ে গেল প্রথম আলো অফিস। দিনের একটি বড় সময় এ অফিসেই কাটত। অশোক দা, আনন্দ দা তখন আমার পুরোপুরি অভিভাবক। আমার একটি চাকরির জন্য তাঁরা খুবই চিন্তিত। এরই মধ্যে যশোর থেকে নতুন একটি পত্রিকা প্রকাশের প্রস্তুতি চলছে। সাংবাদিকদের মধ্যে নতুন উদ্দীপনা। সেখানে আমার যোগ দেওয়া নিয়ে কথাবার্তা চলছে।
কিন্তু অশোক দার ভিন্ন পরামর্শ। তিনি বললেন, নতুন পত্রিকায় না গিয়ে বরং পেশাদার মালিকানার কোনো পত্রিকায় যাওয়া ভালো। আর যা-ই হোক, পত্রিকাটি বন্ধ হওয়ার ভয় থাকবে না। স্বচ্ছন্দে কাজও করা যাবে। আনন্দ দাও তাঁর কথায় উৎসাহ দিলেন।
উল্লেখ্য, তখন দৈনিক গ্রামের কাগজ ( যশোর থেকে প্রকাশিত) থেকে কয়েকজন সাংবাদিক নতুন ওই পত্রিকায় চলে যাচ্ছেন। আমি অশোক দার কথায় সম্মতি দিতেই তিনি আমার সামনেই গ্রামের কাগজ-এর সম্পাদক মবিনুল ইসলামের কাছে ফোন করে বললেন, ‘মবিন, তোমাকে একটি ভালো ছেলে দিচ্ছি। দেখো কাজে লাগাতে পার কি না।’
ওই বছরের ১৪ নভেম্বর মবিন ভাইয়ের কাছে গেলাম। অশোক দা পাঠিয়েছেন বলতেই মবিন ভাই বললেন, ‘ইচ্ছা করলে আজ থেকেই তুমি কাজ শুরু করতে পার।’ পিছু না তাকিয়ে ওই দিন থেকেই কাজ শুরু করলাম। সংবাদ আদান-প্রদানের জন্য অশোক দার সঙ্গে যোগাযোগটা আরও নিবিড় হলো। বছর দেড়েক পরে গ্রামের কাগজ ছেড়ে দিলাম। আবার বেকার। গ্রামের কাগজ ছাড়ার আগে অশোক দার সঙ্গে পরামর্শ করা হয়নি। মবিন ভাইয়ের ওপর অভিমান করে কাগজ ছেড়ে এলাম। অশোক দা বললেন, এত অভিমান থাকা ভালো না। পরক্ষণে আবার বললেন, ‘জব স্যাটিসফেকশন বলে একটি কথা আছে। সেটি না থাকলেও কাজ করা যায় না।’ সংবাদ সংগ্রহের জন্য দাদা বিভিন্ন সময় আমাকে বিভিন্ন জায়গায় পাঠাতেন।
খুবই খারাপ সময় যেতে লাগল। পকেটে টাকা নেই। সময় কাটে না। আমাকে নিয়ে দাদা আবার চিন্তিত হয়ে পড়লেন। নির্বাচন পর্যবেক্ষণের জন্য বেসরকারি একটি সংস্থা তিন মাসের একটি প্রকল্প শুরু করল। দাদা কাকে যেন ফোন করে দিলেন, আমি পর্যবেক্ষক হিসেবে তিন মাসের জন্য কাজ পেলাম। সে নির্বাচন আবার পণ্ড হয়ে গেল। দুর্ভাগ্য, আমার সে কাজটিও আর করা হলো না।
শেষ দিকে এসে দাদা প্রায়ই বলতেন, তাঁর কোমরে ব্যথা। ভালো চিকিৎসক দেখাতে বলতাম। দাদা গুরুত্ব দিতেন না। তাঁর একসময়ের রাজনৈতিক সহযোদ্ধা ডাক্তার কাজী রবিউল হক ছিলেন তাঁর চিকিৎসক। কয়েকটি পরীক্ষা-নিরীক্ষা করানোর জন্য তিনি পরামর্শ দিলেন। তাঁর পরামর্শ অশোক দা শোনেননি। পরে অশোক দার এক ভাই (লন্ডনে চিকিৎসক হিসেবে কাজ করেন) রোগের প্রাথমিক লক্ষণ শুনে ক্যানসারের আশঙ্কা করলেন। ভারতে গিয়ে পরীক্ষা-নিরীক্ষা করার পর অশোক দার দেহে সত্যিই ক্যানসার ধরা পড়ল। চিকিৎসকেরা তাঁকে দেশে ফিরিয়ে দিলেন। শয্যাশায়ী হয়ে পড়লেন তিনি।
২০০৯ সালের ১৪ ডিসেম্বর। প্রথম আলো ঢাকা অফিস থেকে ফোন করে আমাকে যশোর অফিসের দায়িত্ব নিতে বলা হলো। শুনে প্রথমেই অশোক দার বাসায় গেলাম তাঁর আশীর্বাদ নিতে। দাদার মাথার কাছে বসে বিষয়টি জানালাম। দাদা আস্তে আস্তে বললেন, ‘চোখ কান খোলা রেখে খুব সাবধানে পা ফেলো।’ ২০০৯ সালের ৩ জানুয়ারি দাদা পরপারে পাড়ি দিলেন। আজও সেই কথাটি কানে বাজে, ‘খুব সাবধানে পা ফেলো।’
একটি যুগের অবসান
চলে গেলেন তিনি। হঠাৎই সোমবার দুপুরে কলকাতার সংবাদমাধ্যমে বিদ্যুতের মতো ছড়িয়ে পড়ল—তিনি আর নেই। পাড়ি দিয়েছেন অনন্তলোকে। ষাট দশক ধরে যিনি রবীন্দ্রসংগীতের সুরের জাদুতে বেঁধে রেখেছিলেন উপমহাদেশের গোটা বাংলাভাষীদের, তিনি হারিয়ে গেলেন সোমবার, ৩ জানুয়ারি দুপুরে, তাঁরই দক্ষিণ কলকাতার বাসভবনে।
তখন দুপুর একটা বেজে ৩০ মিনিট। নিজস্ব ফ্ল্যাটের ১১ তলা ভবনে চিরনিদ্রায় শায়িত হলেন তিনি। তিনি সুচিত্রা মিত্র। সবার ভালোবাসার সুচিত্রাদি। রবীন্দ্রসংগীতের সম্রাজ্ঞী। অনেক দিন ধরেই অসুস্থ ছিলেন তিনি। বাড়িতেই নিচ্ছিলেন চিকিৎসা।
১৯২৪ সালের ১৯ সেপ্টেম্বর জন্ম এই মহান শিল্পীর। বাবা ছিলেন সৌরীন্দ্র মোহন মুখোপাধ্যায়। সাহিত্যিক। ১৯৩৫ সালে শৈশবে লেখাপড়া শুরু হয় বেথুন কলেজিয়েট স্কুলে। ভর্তি হন চতুর্থ শ্রেণীতে। ১৯৩৬ সালে প্রখ্যাত সংগীতশিল্পী পংকজ মল্লিকের কাছে সংগীতে হাতেখড়ি নেন। ১৯৪১ সালে শান্তিনিকেতনের সংগীত ভবনে ছাত্রী হয়ে যোগ দেন। ওই সালেই অবশ্য তিনি বেথুন কলেজিয়েট স্কুল থেকে ম্যাট্রিকুলেশন পাস করেন। চলতে থাকে তাঁর রবীন্দ্রসংগীতের চর্চা। ১৯৪৪ সালে ধূর্জটিপ্রসাদ মুখোপাধ্যায় প্রথম তাঁকে রবীন্দ্রসংগীতশিল্পী হিসেবে অভিনন্দন জানান।
১৯৪৫ সালে শান্তিনিকেতনের সংগীত ভবন থেকে ডিপ্লোমা অর্জন করেন সুচিত্রা। ধ্রুপদ ও টপ্পাঙ্গের পূজা পর্যায়ের রবীন্দ্রসংগীত গাওয়ার জন্য তিনি লন্ডনের টেগোর হাইম সোসাইটির টেগোর হাইম পুরস্কার লাভ করেন। ওই বছরই তাঁর গাওয়া প্রথম রবীন্দ্রসংগীতের রেকর্ড বের হয়। এর এক বছর পর রবীন্দ্রসংগীতের জন্য তিনি প্রতিষ্ঠা করেন রবিতীর্থ। ১৯৪৭ সালে তিনি স্কটিশ চার্চ কলেজ থেকে স্নাতক হন। ওই বছরের ১ মে তিনি ধ্রুব মিত্রের সঙ্গে বিবাহবন্ধনে আবদ্ধ হন। ১৯৫০ সালের ২৩ জুন জন্ম হয় তাঁর একমাত্র পুত্রসন্তান কুণাল মিত্রের। কুণাল বর্তমানে যুক্তরাষ্ট্রের মেরিল্যান্ডের বাসিন্দা। ১৯৫১ সালে তৃতীয় বিশ্ব যুব উৎসবে যোগ দিতে তিনি প্রথম বিদেশে পাড়ি জমান। ১৯৫২-৫৫ সালের মাঝে প্রখ্যাত ভাস্কর রামকিঙ্কর বেজ শান্তিনিকেতনে সুচিত্রা মিত্রের একটি আবক্ষ মূর্তি গড়েন। ১৯৫৫ সালে স্বামীর সঙ্গে বিবাহবিচ্ছেদ হয় সুচিত্রা মিত্রের। ১৯৬০ সালে দিল্লি থেকে প্রচারিত আকাশবাণীর জাতীয় অনুষ্ঠানে তিনি রবীন্দ্রসংগীত পরিবেশন করেন। ১৯৬৩ সালে জোড়াসাঁকোর রবীন্দ্রভারতী বিশ্ববিদ্যালয়ে সংগীত বিভাগে শিক্ষক হিসেবে যোগদান করেন।
১৯৭১ সালে বাংলাদেশের মুক্তিযুদ্ধের সময় সুচিত্রা দাঁড়ান মুক্তিযোদ্ধা আর শরণার্থীদের পাশে। ওই বছর উমাপ্রসাদ মৈত্রর পরিচালনায় তৈরি জয়বাংলা ছবিতে অভিনয়ও করেন তিনি। ১৯৭১ সালে স্বাধীনতা লাভের পর তিনি বাংলাদেশ সফর করেন। সুচিত্রা মিত্র ১৯৮৪ সালে রবীন্দ্রভারতী বিশ্ববিদ্যালয়ের রবীন্দ্রসংগীত বিভাগের প্রধানের পদ থেকে অবসর নেন।
এই কিংবদন্তি শিল্পী কবিগুরু রবীন্দ্রনাথ ঠাকুরেরও সাহচর্য লাভ করেছিলেন।
এই প্রবাদপ্রতিম রবীন্দ্রসংগীতশিল্পীর সাড়ে চার শর বেশি রবীন্দ্রসংগীতের রেকর্ড বের হয়েছে। তাঁর গানের প্রথম রেকর্ড হয় ১৯৪৫ সালে।
সুচিত্রা মিত্র সংগীতাঙ্গনে বিশেষ অবদান রাখার জন্য পেয়েছেন ভারতের রাষ্ট্রীয় সম্মান পদ্মশ্রী, বিশ্বভারতীর সর্বোচ্চ সম্মান দেশিকোত্তম, পশ্চিমবঙ্গ রাজ্য সরকারের আলাউদ্দিন পদক। আরও পেয়েছেন সংগীত নাটক একাডেমি পুরস্কারসহ নানা সম্মান। সাম্মানিক ডি-লিট পেয়েছেন রবীন্দ্রভারতী বিশ্ববিদ্যালয়, বর্ধমান বিশ্ববিদ্যালয় এবং যাদবপুর বিশ্ববিদ্যালয় থেকে। তিনি ছিলেন কলকাতার প্রথম মহিলা শেরিফ। সুচিত্রা মিত্রকে নিয়ে একটি তথ্যচিত্রও তৈরি করেছেন পরিচালক রাজা সেন ও সুব্রত ঘোষ। তিনি ভারতীয় গণনাট্য সংগঠনের সঙ্গেও যুক্ত ছিলেন।
শিল্পীর প্রয়াণে ভারতজুড়ে নেমে আসে শোকের ছায়া। সংস্কৃতি মহলে ছড়িয়ে পড়ে শোক। সোমবার শিল্পীর মরদেহ রাখা হয় কলকাতার পিস হ্যাভেনে। মঙ্গলবার সকালে এই মহান শিল্পীর মরদেহ পিস হ্যাভেন থেকে নিয়ে যাওয়া হয় জোড়াসাঁকোর ঠাকুরবাড়িতে। সেখানে শায়িত রাখা হয় ঘণ্টা খানেক। এখানেই বিশ্বভারতীর ছাত্র-শিক্ষক-কর্মচারীসহ কলকাতার বিশিষ্টজনেরা রবীন্দ্রসংগীতের সুরের মূর্ছনার মধ্যে ফুল দিয়ে তাঁর প্রতি শ্রদ্ধা জানান। এরপর শিল্পীর মরদেহ নিয়ে যাওয়া হয় রবীন্দ্রসদনে। এখানে শ্রদ্ধা জানায় কলকাতার সর্বস্তরের মানুষ। শ্রদ্ধা জানান পশ্চিমবঙ্গের মুখ্যমন্ত্রী বুদ্ধদেব ভট্টাচার্য ও তাঁর সহধর্মিণী মীরা ভট্টাচার্য এবং কলকাতার মেয়র শোভন চট্টোপাধ্যায় থেকে কলকাতার রাজনৈতিক, সামাজিক, সাংস্কৃতিক অঙ্গনের বিশিষ্টজনেরা।
শিল্পীর মৃত্যুতে শোক প্রকাশ করেন প্রখ্যাত সাহিত্যিক সুনীল গঙ্গোপাধ্যায়, নীরেন্দ্রনাথ চক্রবর্তী, অভিনেতা সৌমিত্র চট্টোপাধ্যায়, বিপ্লব চক্রবর্তী, মিঠুন চক্রবর্তী, বিশিষ্ট সংগীতশিল্পী দ্বিজেন মুখোপাধ্যায়, মান্না দে, সুমিত্রা সেন, স্বাগতালক্ষ্মী দাশগুপ্ত, মোহন সিং, পূর্বা দাম, গোরা সর্বাধিকারী, শ্রাবণী সেন, লোপামুদ্রা মিত্র, নির্মলা মিশ্র, শ্রীরাধা বন্দ্যোপাধ্যায়, সৈকত মিত্র, উষা উত্থুপ, অজিত পাণ্ডে, শ্রীকান্ত আচার্যসহ কলকাতার সাংস্কৃতিক অঙ্গনের বিশিষ্টজনেরা।
সুচিত্রা মিত্রের মৃত্যুতে দ্বিজেন মুখোপাধ্যায় বলেছেন, ‘রবীন্দ্রসংগীত জগতে বিশাল জায়গাজুড়ে অবস্থান করছিলেন তিনি। আজ সেই জায়গা শূন্য হয়ে গেল।’ মান্না দে বলেছেন, ‘রবীন্দ্রসংগীতে ছিল তাঁর আলাদা মাত্রা।’ সুনীল গঙ্গোপাধ্যায় বলেছেন, ‘সুচিত্রা মিত্র ও কণিকা বন্দ্যোপাধ্যায় রবীন্দ্রসংগীতকে করে তুলেছিলেন জনপ্রিয়।’ গোরা সর্বাধিকারী বলেছেন, ‘সুচিত্রাদি চলে যাওয়ায় রবীন্দ্রসংগীতের আর কিংবদন্তি শিল্পী বলে কেউ রইলেন না।’ সুমিত্রা সেন বলেছেন, ‘আমি ধন্য হয়েছি তাঁর সান্নিধ্য পেয়ে। তিনি ছিলেন মহান এক শিল্পী।’ স্বাগতালক্ষ্মী দাশগুপ্ত বলেছেন, ‘আমরা হারালাম এক কিংবদন্তি শিল্পীকে।’ পূর্বা দাম বলেছেন, ‘উনি নেই, ভাবতেই পারছি না।’ লোপামুদ্রা মিত্র বলেছেন, ‘আমার ভাষা নেই। ভাবতেই পারছি না ওনাকে ছাড়া।’
মঙ্গলবার দুপুরে রবীন্দ্রসদন থেকে সুচিত্রা মিত্রের মরদেহ একটি বিশেষ শকটে করে নিয়ে যাওয়া হয় তাঁর গড়া রবিতীর্থে। এখান থেকেই দুপুরে মরদেহ নিয়ে শুরু হয় অন্তিমযাত্রা। শেষকৃত্যের জন্য মরদেহ নিয়ে যাওয়া হয় দক্ষিণ কলকাতার কেওড়াতলা মহাশ্মশানে। এই অন্তিমযাত্রায় অংশ নেয় কলকাতার হাজারো মানুষ। বিকেলে এখানেই সম্পন্ন হয় এই প্রথিতযশা শিল্পীর শেষকৃত্য। শেষ বিদায় জানান সুচিত্রাভক্তরা।
সেই সব দিনরাত্রি
ভোর হয় ঢাকা শহরে। কাজী হাউসেও ভোর হয়। কাজী হাউস নামের গাছগাছালিতে ভরা হলুদ বাড়িতেও রোদ এসে পড়ে। পাখি কিচিরমিচির করে। সারা রাত জাগা ‘হুতু’ নামের কুকুরটা ক্লান্ত হয়ে গাড়িবারান্দায় কুণ্ডলী পাকায়। সাদা বিড়ালটা জানালা দিয়ে বেরিয়ে কার্নিশে পায়চারি শুরু করে। স্বর্ণচাঁপা গাছে বুলবুলি পাখি এসে বসতে না-বসতেই কাজী হাউসের পুরোনো খড়খড়িঅলা কাঠের জানালাগুলো খুলে দেন একজন ৫০ বছরের একই নিয়ম ধরে। তাঁর পদশব্দ কাজী হাউসের ঘুম ভাঙানি গান হিসেবে কাজ করে। তাই অ্যালার্ম ক্লকের কোনো দরকার নেই কাজী হাউসের বাসিন্দাদের। সবাই তাঁর পদশব্দে বুঝে যায়, কয়টা বাজে।
দরজা-জানালা খুলে ৫০ বছরের নিয়মে তিনি তাঁর নিজ ঘরে আসেন। এসে বিছানার পাশে রাখা করলার রস খেলেন। চিবোলেন রসুনের কোয়া, বহু পুরোনো অভ্যাস। সেই অভ্যাস তাঁর নিত্যদিনের সঙ্গী।
সকাল থেকেই আসতে থাকে ফোন। জজ সাহেব আছেন? সোবহান সাহেব আছেন? বিচারপতি সোবহানের সঙ্গে কথা বলতে পারি? এতক্ষণ বিচারপতি কে এম সোবহানের দিনের সূচনা বর্ণিত হচ্ছিল—ফোন আসতে থাকে বিচারপতি সোবহানের কাছে, বিভিন্ন দরকারি ফোন। কারোর কোনো আবেদন-অনুরোধই তিনি ফেলতে পারেন না। ৮৩ বছর বয়সেও ব্যস্ত তিনি এবং সকাল-সন্ধ্যা সদাই তাঁর ব্যস্ততা।
পড়ার টেবিলে বসার সঙ্গে সঙ্গে আনাগোনা শুরু হতো বিভিন্ন ধরনের মানুষের। পেশাজীবী থেকে শুরু করে সাধারণ ফেরিওয়ালা। সবার সঙ্গে সমান গুরুত্ব দিয়ে কথা বলেন। শুধু তা-ই নয়, সারা দিনই অনেক পরিচিত-অপরিচিত লোকের আনাগোনা। নিজের হাতে দরজা খুলে দিতেন। পেশাজীবী-সুশীল-সুধী সমাজের সঙ্গে চলত নানা রকম আলোচনা-সমালোচনার ঝড়।
সকাল থেকে কাজের ফাঁকে ঘড়ির কাঁটা যখন ১১টা পার হয়, তখন তাঁর সাময়িক বিরতি। চলে যান খাওয়ার ঘরে। তাঁর জন্য প্রস্তুত ‘১১টার চা’ চলত এই দুই কাপ ধূমায়িত র-চা, শুকনো টোস্ট বিস্কুট, ঢাকাই পনির। মাঝেমধ্যে পাড়ার ছোট্ট চা-ছাপড়ার শিঙাড়া। চা-বিরতির পর লেখালেখি বা কোনো সভা-সমাবেশে বা জরুরি কোনো কাজে বাইরে যাওয়া। বেলা দুইটার মধ্যে মধ্যাহ্নভোজন। মধ্যাহ্নভোজনের পর ছিল মিনিট ১৫-২০-এর ঘুম।
অপরাহ্ন ছিল বিচারপতি সোবহানের একটি প্রিয় সময়। বিকেল সাড়ে চারটার মধ্যেই তিনি তৈরি বৈকালিক ভ্রমণের জন্য। এটিও তাঁর অতি পুরোনো অভ্যাসের একটি। মালিবাগের কাজী হাউস থেকে রমনা পার্ক, তারপর রমনা পার্কের ভেতর সবুজ-শ্যামলে দ্রুত হাঁটাহাঁটি। বয়স তাঁকে পরাজিত করতে পারেনি হাঁটাহাঁটিতে। নিয়মিত হাঁটতেন, যেন কোনো গন্তব্যে পৌঁছানো ছিল তাঁর লক্ষ্য।
সন্ধ্যায় ঘরে ফিরে আবার সন্ধ্যাকালীন স্নান। স্নানের পর পরেন কড়কড়ে ইস্ত্রি করা পায়জামা-পাঞ্জাবি। সারা বছরের সন্ধ্যাকালীন পোশাক। শীতে কেবল এরপর একটি শাল। স্নানের পর পরিবারের সদস্যদের সঙ্গে চা-পান। চা-পানও নির্দিষ্ট। দুই কাপ চা। মুড়ি বা চিঁড়ার সঙ্গে মটরশুঁটি ও বাদাম। চা-পানের পর সাড়ে সাতটায় বিবিসির বাংলা সংবাদ শুনে আবার পড়ার টেবিল।
রাতের খাবারের পর চলত লেখালেখি ও পড়াশোনার কাজ। শেষ হয়ে আসত তাঁর দিবানিশির কাব্য। পরিবারের সব সদস্য ঘুমিয়ে যাওয়ার পর পুরোনো কাঠের ঢাউস দরজা বন্ধ করে ঘুমাতে যেতেন। এ তো ছিল তাঁর এই সব দিনরাত্রির কাহিনি। এই সব দিনরাত্রির মধ্যেও তিনি নিয়ম করে মনে রাখতেন বন্ধুবান্ধব, আত্মীয়স্বজনের জন্মদিন, বিয়ের দিন।
নিজের জন্মদিন সযতনে এড়িয়ে চলতেন, কিন্তু বন্ধু ব্যারিস্টার শওকত আলী খানের ৯ ফেব্রুয়ারি জন্মদিনের কথা ভুলতেন না। ভুলতেন না ৬ সেপ্টেম্বর নিজের বিবাহবার্ষিকীর কথা। ৪৮ বছর ধরে নিজের স্ত্রীকে এই দিনে চমৎকার সব শাড়ি উপহার দিতেন। একটি বারের জন্যও ভুল হয়নি তাঁর। ঈদে-উৎসবে-আনন্দে এই সামাজিকতায় তিনি নিয়মিত শরিক হতেন। ঈদে পরিবার-আত্মীয়স্বজনকে কাপড় দিতেন।
সম্ভাষণে, সম্বোধনে তিনি ছিলেন অগ্রণী। প্রথমেই তিনি সালাম দিতেন, হোক সে বয়সে ছোট বা বড়। জীবনের শেষ দিনও সালামের উত্তরে কুশল বিনিময়ে বলেছেন, ‘খুব ভালো আছি।’
ফুল আর সংগীতের প্রতি তাঁর ছিল এক ধরনের প্রচণ্ড আগ্রহ। যেখানেই যেতেন ফুল, ফল আর সবজির চারা নিয়ে আসতেন। বরিশাল থেকে নিয়ে এলেন ঝুমকোলতা। রাজশাহী গেলেন, নিয়ে এলেন আমের চারা। ফুল ফুটত তাঁর কাজী হাউসে নিয়ম করেই।
ঘড়ির কাঁটা আর জীবন ছিল যুগলবন্দী সময়ের। কোনো দিন হেরফের হয়নি তাঁর। কোথাও কোনো দিন তাঁকে নির্ধারিত সময়ের পর পৌঁছাতে দেখিনি। কথিত আছে, যে রাস্তা ধরে তিনি প্রতি বিকেলে হাঁটতে যেতেন, সেই রাস্তার ধারের দোকান ও বাড়ির লোকজন নিজেদের ঘড়ির কাঁটা মিলিয়ে নিতেন।
জীবনের অক্ষরেখা ঘুরে যাচ্ছিল নিয়ম করেই। প্রতিদিনের মতো ২০০৭ সালের ৩১ ডিসেম্বরও তাঁর দিন শুরু হয়েছিল একই নিয়মে, একই ছকে। একই সময়ে দিনান্তে হাঁটতে যাওয়ার আগে পড়ার টেবিলে বর্ষশেষের সব সংবাদপত্র গুছিয়ে রেখেছিলেন। বাড়িতেও সেদিন বর্ষশেষ উপলক্ষে অতিথি সমাগমের কথা ছিল, কিন্তু সেই দিনের সন্ধ্যাটা আর প্রতিদিনের মতো হলো না। সেদিন হাঁটতে যাওয়ার পর তাঁর ৮৩ বছরের জীবনের শেষটা হিসাবের খাতার বাইরে চলে গেল। ছক গেল পাল্টে, সময় গেল থমকে, নিয়ম হলো অনিয়ম। তাঁর আর ঘরে ফেরা হলো না। বাংলাদেশের গোধূলিলগ্ন তাঁকে নিয়ে গেল সন্ধ্যাকাশে হাজার তারার পাশে আরেকটি তারা হয়ে জ্বলতে। জানি না, সেতু পারাপারের সময় তিনি আলোকরেখাকে বলেছিলেন কি না, ‘আমার যাবার বেলায় পিছু ডাকে’ কিংবা দেখেছিলেন কি না, ‘সম্মুখে শান্তি পারাবার।’
বিজ্ঞানমনস্ক মোজাফ্ফর হোসেন
দর্শনের অধ্যাপক ছিলেন মোজাফ্ফর হোসেন। তাঁর সঙ্গে আমার প্রথম পরিচয় ১৯৭৭ সালের সেপ্টেম্বর মাসের প্রথম দিনে। এদিনের আগ পর্যন্ত ১৮ মাস আমি ময়মনসিংহ কারাগারে বিনা বিচারে আটক ছিলাম। হাইকোর্টের নির্দেশে যেদিন আমি মুক্তি পেয়ে বাসায় ফিরে এলাম, সেদিনই মোজাফ্ফর সাহেব আমার সঙ্গে দেখা করতে এলেন। এর মাত্র কয়েক দিন আগেই তিনি দিনাজপুর থেকে বদলি হয়ে ময়মনসিংহ আনন্দমোহন কলেজে যোগদান করেছিলেন।
পরিচয়ের প্রথম দিনেই আমরা বন্ধু হয়ে গিয়েছিলাম এবং আমাদের সেই বন্ধুত্ব ক্রমেই গাঢ় থেকে গাঢ়তর হয়ে উঠেছিল। তাঁর সঙ্গে আমার শেষ দেখা গত জুলাই মাসে (২০১০)। সে সময় আমি ঢাকার পান্থপথে অবস্থিত ‘হেলথ অ্যান্ড হোপ’ হাসপাতালে চিকিৎসাধীন ছিলাম। আমার শয্যাপাশে তিনি প্রায় তিন ঘণ্টা ছিলেন। আমরা দুজনই সেদিন অনেক কথা বলেছিলাম। কিন্তু তখন কি জানতাম যে এর কয়েক মাসের মধ্যেই মোজাফ্ফর আমাদের ছেড়ে চিরতরে চলে যাবেন! ডিসেম্বরের ৭ তারিখেই তাঁর ভাই মোজাম্মেল হোসেন মঞ্জুর কাছ থেকে খবর পেলাম যে সেদিন বেলা সাড়ে ১১টায় তিনি শেষনিঃশ্বাস ত্যাগ করেছেন। মোজাফ্ফর ও আমি প্রায় সমবয়সী। তাঁর বয়স ছিল ৭৫।
দীর্ঘদিন থেকেই তিনি ডায়াবেটিস ও হূদেরাগে ভুগছিলেন। অনেকের ধারণা, হূদ্যন্ত্রে অস্ত্রোপচার করালে আরও কয়েক বছর তিনি বেঁচে থাকতেন হয়তো। কিন্তু অস্ত্রোপচার করাতে তিনি রাজি হননি। কারণ, অস্ত্রোপচারমূলক চিকিৎসাকে তিনি বিজ্ঞানসম্মত বলেই মনে করতেন না। সে রকম মনে করাটা সঠিক ছিল কি না, সে সম্পর্কে আমি নিশ্চিত করে কিছুই বলতে পারব না। তবে আমি জানি, তাঁর সমস্ত হূদয়-মন ছিল বিজ্ঞানচেতনায় স্নাত। অনেক বিজ্ঞানীও তো প্রকৃত বিজ্ঞানমনস্ক নন। দর্শনবিজ্ঞানে প্রচুর পাণ্ডিত্য অর্জন করেও তো অনেকে অনেক কুসংস্কারকে লালন করেন। মোজাফ্ফর তাঁদের দলভুক্ত ছিলেন না। জীবন ও জগতের সবকিছুকেই তিনি বিজ্ঞানের কষ্টিপাথরে যাচাই করে নিতে চাইতেন। দ্বান্দ্বিক বস্তুবাদের ঘনিষ্ঠ অনুসারী ছিলেন তিনি। দ্বান্দ্বিক বস্তুবাদী দৃষ্টিতে বিশ্লেষণ না করলে কোনো কিছুরই প্রকৃত সত্য সম্পর্কে জ্ঞাত হওয়া যায় না—এমনই ছিল তাঁর দৃঢ় বিশ্বাস।
এই দৃঢ় বিশ্বাস নিয়েই আমরা দুজন একসঙ্গে বসে অনেক নতুন-পুরোনো বই পাঠ করেছি এবং সেসব বই থেকে দ্বান্দ্বিক বস্তুবাদসম্মত বৈজ্ঞানিক সত্য আহরণ করে নিতে চেষ্টা করেছি। এভাবেই বঙ্কিমচন্দ্র চট্টোপাধ্যায়ের অনুশীলন ধর্মতত্ত্ব পাঠ করেও আমরা নতুনভাবে উদ্দীপ্ত হয়েছি। যে বঙ্কিম কারও দৃষ্টিতে ঋষি এবং কারও দৃষ্টিতে জঘন্য সাম্প্রদায়িক অথবা প্রতিক্রিয়াশীল সামন্তবাদী, সেই বঙ্কিমই যে ‘ধর্ম’ ও ‘রিলিজিয়ন’কে সমার্থক মনে করতেন না; জনৈক পাশ্চাত্য মনীষীর অনুসরণে তিনি যে বলেছিলেন, ‘মানববৃত্তির সম্যক অনুশীলনই ধর্ম’; শারীরিক বৃত্তি, জ্ঞানার্জনই বৃত্তি, কার্যকারিণী বৃত্তি ও চিত্তরঞ্জনী বৃত্তি—এই বৃত্তিগুলোর যথাযথ বিকাশ ঘটিয়েই যে মানুষ মনুষ্যত্ব অর্জন করতে পারে এবং মনুষ্যত্ব অর্জনের সাধনাই যে মানুষের আসল ধর্মসাধনা—বঙ্কিমের এসব কথাকে মোজাফ্ফর একান্ত সংগত ও বিজ্ঞানসম্মত বলেই গ্রহণ করেছিলেন। বিংশ শতাব্দীর বাঙালি দ্বান্দ্বিক বস্তুবাদী দার্শনিক দেবীপ্রসাদ চট্টোপাধ্যায়ের রচনার একজন সনিষ্ঠ ও অনুরাগী পাঠক ছিলেন তিনি। দেবীপ্রসাদ যে ভাববাদী মনীষীদের রচনা থেকেও বস্তুবাদের অন্তঃসার নিংড়ে বের করে নিতেন, মোজাফ্ফরও সে রকম করতে অভ্যস্ত হয়ে উঠেছিলেন। তাঁর প্রথম দিকের রচনায় দেবীপ্রসাদের চিন্তারই শুধু অনুসৃতি ছিল না, তাঁর ভাষাভঙ্গিতেও দেবীপ্রসাদেরই ছায়াপাত ঘটেছিল। এরপর অবশ্য তিনি নিজস্ব ও প্রসাদগুণসম্পন্ন একটি ভাষারীতিও আয়ত্ত করে নিতে পেরেছিলেন। পাভলভীয় দ্বান্দ্বিক বস্তুবাদী মনোবিজ্ঞানের সঙ্গে পরিচয়ের ফলে তিনি সর্বপ্রকার ছদ্মভাববাদী ও যান্ত্রিক বস্তুবাদী মনোবিজ্ঞানের ভ্রান্তিগুলো পরিহার করতে পেরেছিলেন। এতে তাঁর চিন্তায় আরও স্বচ্ছতার সঞ্চার ঘটে। ফরাসি পণ্ডিত গিয়ামের ইসলাম ও জর্জ টম্পসনের মার্ক্সবাদ ও কবিতা বই দুটি তিনি প্রাঞ্জল ভাষায় অনুবাদ করেছিলেন। তাঁর আরও অনেক রচনা এখানে-ওখানে ছড়িয়ে-ছিটিয়ে রয়েছে। সেগুলোকে একত্রে সন্নিবেশ করে প্রকাশ করা খুবই প্রয়োজন। তাহলে এ দেশের পাঠক প্রকৃত বিজ্ঞানচেতনাসমৃদ্ধ প্রাঞ্জল রচনার সঙ্গে পরিচিত হতে পারবে।
ময়মনসিংহ শহরে আমরা দুজন পাশাপাশি বাস করেছি ১৫ বছরেরও বেশি সময় ধরে। ঘনিষ্ঠ সান্নিধ্যে থেকে তাঁর চিন্তাচেতনার সঙ্গে পরিচিত হয়ে আমি খুবই উপকৃত হয়েছি। শুধু আমি নই, ময়মনসিংহ শহরের আরও অনেকেই তাঁর ভাবনার স্রোতধারায় অবগাহন করে পরিশুদ্ধ হয়ে উঠেছেন। আমরা এখানে ‘মুক্তবাতায়ন পাঠচক্র’ নামের একটি সংগঠন গড়ে তুলেছিলাম। সেই সংগঠনটিতে প্রাণের সঞ্চার ঘটানোয় তাঁর অবদান অবিস্মরণীয়। স্নিগ্ধ অথচ সরল ব্যক্তিত্বের অধিকারী এই মানুষটির সংস্পর্শে যারাই এসেছে, তারাই মুগ্ধ ও ধন্য হয়ে গেছে। অনেক কঠিন কথাকেও সহজে উপস্থাপন করার আশ্চর্য ক্ষমতা ছিল তাঁর। সেই ক্ষমতাবলেই তিনি আমাদের পাঠচক্রটিকে প্রাণবন্ত করে তুলেছিলেন। মুক্তবাতায়ন পাঠচক্রের মাধ্যমেই দীর্ঘদিন ধরে ময়মনসিংহ শহরে মুক্তবুদ্ধিচর্চার বিস্তার ঘটেছে। সেই চর্চার ফলেই সে শহরে প্রগতিশীল সাংস্কৃতিক আন্দোলনের প্রবাহটি অনেক বেগবান হয়ে উঠেছে। প্রগতিশীল সাংস্কৃতিক আন্দোলনের সদর্থক প্রভাব এখানকার রাজনীতিকেও কলুষমুক্ত রাখতে যথেষ্ট সাহায্য করেছে।
আনন্দমোহন কলেজে ১৫-১৬ বছর অধ্যাপনা করার পর বদলি হয়ে মোজাফ্ফর ময়মনসিংহ থেকে ঢাকায় চলে যান। কিছুদিন একটি মফস্বল কলেজে তিনি অধ্যক্ষের দায়িত্ব পালন করেন। জীবনের শেষ বছরগুলো ঢাকায়ই কাটান। ঢাকায় দীর্ঘদিন তিনি ‘বিজ্ঞানচেতনা পরিষদ’-এর সভাপতি ছিলেন। বিজ্ঞানচেতনার প্রসারে এ প্রতিষ্ঠানটির ভূমিকা মোটেই অবহেলা করার মতো নয়। বিশেষ করে তরুণসমাজের একটি উল্লেখযোগ্য অংশকে বিজ্ঞানমনস্ক করে তোলার ক্ষেত্রে এই প্রতিষ্ঠানটির প্রয়াস অবশ্যই প্রশংসনীয়। অসুস্থ দেহেও অত্যন্ত দক্ষতার সঙ্গে মোজাফ্ফর বিজ্ঞানচেতনা পরিষদের দায়িত্ব পালন করে চলছিলেন। আগামী দিনগুলোতে এই পরিষদের কর্মীরা সারা দেশে বিজ্ঞানচেতনার প্রসার ঘটিয়ে মোজাফ্ফরের স্মৃতিকে অমলিন রাখবেন বলেই আমি বিশ্বাস করি। অবৈজ্ঞানিক ও পশ্চাৎপদ ভাবনার ক্ষতিকর প্রভাব থেকে সমাজকে বাঁচানোর জন্য মোজাফ্ফর হোসেনের মতো বিজ্ঞানমনস্ক ও মুক্তবুদ্ধিসম্পন্ন মানুষের ভাবনা ও কর্মের প্রবাহকে অগ্রসর করে নিতেই হবে।
যে তাহেরকে আমি জানতাম
তাহেরের সঙ্গে আমার পরিচয় ১৯৭৪ সালে। আমি তখন বাংলাদেশেই বাস করছি। ওই বছরে প্রচণ্ড বন্যায় দেশের বিস্তীর্ণ অঞ্চল প্লাবিত হয়, ক্ষতিগ্রস্ত হয় শস্য। রংপুর এলাকায় ক্ষয়ক্ষতির পরিমাণ ছিল বেশি। পাঁচ দিনের বেশি সময় ধরে জমির ফসল ছিল পানির নিচে। এর ফলে ভূমিহীন ও দরিদ্র কৃষক কাজের অভাবে খুব বিপাকে পড়েন। নিজেদের ক্ষুধা নিবারণেও তাঁরা চাল কিনতে পারেননি।
ওই শরতেই হাজার হাজার ক্ষুধার্ত চাষি খাদ্য, কাজ ও ত্রাণের আশায় শহরে ভিড় জমাতে শুরু করেন। আমি যখন অক্টোবরে রংপুরে পৌঁছাই, দুর্ভিক্ষ তখন শহর ও তার আশপাশের এলাকা গ্রাস করেছে। দৃশ্যটি দান্তের ইনফারনোর সঙ্গে তুলনীয়, যেখানে হাজার হাজার নারী ও শিশু খাদ্যের জন্য ভিক্ষা করছে। তাদের পরিবারের পুরুষ সদস্যরা কাজ কিংবা ত্রাণ ও বাড়িতে টাকা পাঠানোর আশায় বহু আগেই দূরবর্তী শহরে চলে গেছেন। অনেকেই তাঁদের কোনো খোঁজখবর পাচ্ছিলেন না।
এমনই একটি পরিবেশে আমি ঢাকায় আমার সহকর্মীদের কাছে জানতে চাইলাম, তাঁরা এমন কারও কথা জানেন কি না, বন্যা নিয়ন্ত্রণ সম্পর্কে যাঁর উন্নত ধারণা রয়েছে। এমন কেউ কি আছেন, যিনি বুঝতে পারেন, কেন বছরের পর বছর ধরে বারবার বন্যা হচ্ছে।
একজন সম্পাদক সহকর্মী আমাকে বললেন, তিনি এমন একজন সেনা কর্মকর্তাকে জানেন, যিনি সদ্য সাপ্তাহিক বিচিত্রায় এ বিষয়ে একটি নিবন্ধ লিখেছেন। তাঁর লেখায় যে বিষয়টি ফুটে উঠেছে, তা হলো তাঁর উদ্ভাবনীমূলক ধারণা, যাতে মনে হচ্ছে তিনি সমস্যা সম্পর্কে স্পষ্ট ধারণা রাখেন এবং কেন পৌনঃপুনিক বন্যা হচ্ছে তার সঠিক কারণও তাঁর জানা। এই কর্মকর্তার নাম আবু তাহের।
আমি তাহেরের সঙ্গে তাঁর অফিসে সাক্ষাৎ করি। তিনি সম্প্রতি সেনাবাহিনী ত্যাগ করেছেন এবং বর্তমানে সি-ট্রাক ইউনিট নামে এক অভ্যন্তরীণ নৌ-পরিবহন সংস্থার কর্তাব্যক্তি হিসেবে কাজ করছেন। আমি তাঁর সঙ্গে কথাবার্তা বলে চমৎকৃত হলাম। তিনি জানতেন, দেশের পৌনঃপুনিক বন্যা সমস্যার স্থায়ী ও টেকসই সমাধান না করে ভবিষ্যতের উপর্যুপরি দুর্ভিক্ষ প্রতিহত করা যাবে না। মোগল আমল থেকে বন্যা নিয়ন্ত্রণের যেসব কলাকৌশল ব্যবহার করা হয়েছে, তাহের সে সম্পর্কে ব্যাপক গবেষণা করেন। এমনকি ঔপনিবেশিক যুগের বন্যা-পরিস্থিতির বিষয়েও তাঁর ছিল ব্যাপক অধ্যয়ন। স্পষ্টতই ইতিহাসের এসব পর্ব থেকে এমন অনেক কিছু শিক্ষা নেওয়ার ছিল, যে সম্পর্কে আধুনিক বিশেষজ্ঞরা একেবারেই ওয়াকিবহাল ছিলেন না।
শুধু এই চিন্তাভাবনা দিয়ে তাহেরকে চেনার সুযোগ নেই। কিন্তু আমি একটি বিষয় পরিষ্কার বুঝতে পেরেছিলাম, আমি এমন একজন ব্যক্তির সাক্ষাৎ পেয়েছি, যিনি ছিলেন একজন ‘বিজ্ঞ সৈনিক’। যিনি ইতিহাসের দিকে তাকিয়ে আজকের সমস্যার বাস্তব সমাধান খোঁজার চেষ্টা করছেন। আমি ঢাকায় অনেককেই জানতাম। একজন রিপোর্টার হিসেবে সেটাই ছিল আমার কাজ। কিন্তু এবারে আমি এমন একজন তাহেরকে জানলাম, যিনি অবিস্মরণীয়, বুদ্ধিদীপ্ত, বাস্তববাদী এবং বাংলাদেশের দারিদ্র্য ও অনুন্নয়ন দূরীকরণের চিন্তায় সমৃদ্ধ। আমি এরপর তাঁর সঙ্গে বহু সন্ধ্যা কাটিয়েছি এবং কথা বলেছি ঘণ্টার পর ঘণ্টা।
আমি তাঁর কাছ থেকে জেনেছি গেরিলা যুদ্ধের কলাকৌশল, যা তিনি ১১ নম্বর সেক্টরে মুক্তিযুদ্ধ চলাকালে বাস্তবায়ন শুরু করেছিলেন। আমি তাঁর কাছ থেকে আরও জানলাম, কুমিল্লা ব্রিগেডের দায়িত্বভার গ্রহণ করার পর তিনি কীভাবে সেনাবাহিনীর জন্য একটি ‘নতুন দৃষ্টান্তের’ বাস্তবায়ন শুরু করেছিলেন। তাহের মনে করেছিলেন, বাংলাদেশ সেনাবাহিনী একটি সংযোগস্থলে দাঁড়ানো। এই সেনাবাহিনী হয় পাকিস্তান সেনাবাহিনীর কাঠামো ও সাংগঠনিক প্রকৃতিতে গঠিত হবে অথবা তার নিজস্ব উদ্ভাবনী শক্তি খাটিয়ে এমন একটি সেনাবাহিনী গড়ে তুলবে, যা দক্ষিণ এশিয়ায় আগে কখনো দেখা যায়নি। যদি এই সেনাবাহিনী আদর্শগত ও কাঠামোগতভাবে পাকিস্তানি মডেল গ্রহণ করে, যেখানে প্রায় সব সেনাসদস্য প্রশিক্ষণ গ্রহণ করেছিলেন, সে ক্ষেত্রে কোনো সন্দেহ নেই যে বাংলাদেশের সেনাবাহিনীও ভবিষ্যতে কোনো একপর্যায়ে একটি সামরিক কিংবা একটি সামরিক-বেসামরিক স্বৈরতন্ত্রের এজেন্সিতে পরিণত হবে।
তাহের মনে করতেন, যদি বাংলাদেশের স্বাধীনতা হয়ে থাকে হতদরিদ্র ও নিরন্ন মানুষের জীবনের মৌলিক পরিবর্তনের জন্য, সে ক্ষেত্রে এমন একটি সেনাবাহিনীর প্রবর্তন দরকার হবে, যারা দরিদ্র মানুষের স্বপ্ন পূরণে সচেষ্ট থাকবে। তাঁর ভাবনা ছিল, এটা সম্ভব হতে পারে, সেনাবাহিনী যদি গ্রামবাসী ও সাধারণ মানুষের সঙ্গে তাদের দৈনন্দিন আলাপ-আলোচনায় নিজেদের সম্পৃক্ত করে। এটা হবে এমন একটি সেনাবাহিনী, যারা অস্ত্র বহনকারী শক্তির চেয়ে অধিকতর কিছু। সে কারণেই তাহের সেনাবাহিনীর এই পর্যায়ের নামকরণ করেছিলেন, ‘উৎপাদনশীল সেনাবাহিনী’।
পাকিস্তান সেনাবাহিনী অন্যান্য প্রথাগত সেনাবাহিনীর মতোই দেশের মূল্যবান সম্পদ অপচয়ের কান্ডারি ছিল। বিপুল অর্থ ব্যয় হতো প্রতিরক্ষা খাতে। এর ফলে স্কুল, হাসপাতাল ও উৎপাদনশীল বিনিয়োগে সম্পদের ব্যবহার সংকুচিত হতো। দশকের পর দশক ধরে বিরাজমান সামরিক একনায়কতন্ত্র ও আধিপত্য বজায় রাখার কারণে পাকিস্তান সেনাবাহিনী কার্যত দেশের অর্থনীতির জন্য গলার ফাঁস হয়ে দাঁড়িয়েছিল। তাহের মনে করতেন, পাকিস্তান সেনাবাহিনী ছিল এক দানবীয় পরগাছা, যা সবকিছু শুষে পূর্ব পাকিস্তানের মানুষকে গরিব ও পশ্চাৎপদ রেখেছিল।
তিনি নিজেকেই জিজ্ঞেস করতেন, একটি স্বাধীন বাংলাদেশে এ রকম একটি দানব গড়ে তোলার জন্যই কি লাখ লাখ মানুষ স্বাধীনতার জন্য প্রাণ উৎসর্গ করেছিল? তার জবাব ছিল, না এবং একজন সেনা কর্মকর্তা হিসেবে তিনি তা ঘটতে দিতে পারেন না। কীভাবে একটি নতুন দৃষ্টান্তে উত্তরণ ঘটানো যায়, তার পথ দেখাতে তিনি সচেষ্ট হন।
কুমিল্লা ব্রিগেডে তাহের তাঁর সেনাসদস্যদের ‘উৎপাদনশীল সৈন্য’ হিসেবে সংগঠিত করেন। তাঁর পরিকল্পনা অনুযায়ী ব্রিগেড তার খাদ্যের জোগান নিজেই নিশ্চিত করতে উদ্যোগী হয় এবং এ ক্ষেত্রে অনেকটা স্বয়ংসম্পূর্ণ হয়ে ওঠে। এ প্রয়াসের লক্ষ্য ছিল সমাজের ওপর তারা যাতে কোনো অর্থনৈতিক বোঝার কারণ না হয়ে দাঁড়ায়। এই ব্রিগেডের সদস্যরা আশপাশের গ্রামগুলোতে নিয়মিত যাতায়াত করতেন। তাঁরা স্থানীয় কৃষকদের চাষাবাদ, ফসল কাটা এবং সেচব্যবস্থার কাজে সহায়তা করতেন। তাঁরা সেনাবাহিনীর অবশিষ্ট অংশের কাছে ‘লাঙল সেনা’ হিসেবে পরিচিতি পান। অনেকে ভাবতেন, এটা মজার বিষয়। কিন্তু অন্যরা দেখেছেন, এর পেছনে নিশ্চয় গুরুতর উদ্দেশ্য রয়েছে।
তাহের দেখেছিলেন, এভাবে সেনা ও সাধারণ লোকদের দৈনন্দিন আলোচনা সেনাবাহিনীর অভ্যন্তরের সংস্কৃতি পরিবর্তন ঘটাতে পারে। সেনাদের ‘কর্তৃত্বের মানসিকতাই’ প্রকারান্তরে একটি সামরিক স্বৈরাচারের জন্মদানের মনস্তাত্ত্বিক ভিত্তি তৈরি করে দেয়। তাহেরের এই নীতিই আসলে পরবর্তী সময়ে গণপ্রজাতন্ত্রী বাংলাদেশের জন্য গণবাহিনী গঠনের দর্শন হয়ে ওঠে। তাহের আমার কাছে ব্যাখ্যা করেছিলেন, তিনি সেনাবাহিনী ত্যাগ করেছিলেন এই কারণে যে তাঁর মতো যাঁরা সমমনা কর্মকর্তা, যাঁরা দুর্নীতির ভ্রূণের বিরুদ্ধে এবং একটি নতুন কাঠামোর প্রতি একটি আন্দোলন সৃষ্টির জন্য উদ্গ্রীব, তাঁরা কোণঠাসা হয়ে পড়ছেন। প্রথাগত ধ্যান-ধারণাই তাঁদের পুনরায় আচ্ছন্ন করতে বসেছে। পাকিস্তান থেকে প্রত্যাগত কর্মকর্তা, বাংলাদেশের যুদ্ধের আদর্শগত প্রভাব যাঁদের স্পর্শ করেনি, ক্রমবর্ধমানভাবে তাঁরাই বৃহত্তর ভূমিকায় অবতীর্ণ হলেন।
তাহেরের সঙ্গে বৈঠকে মুজিব বিষয়টিতে সায় দিয়েছিলেন। কিন্তু তিনি আসলে বিষয়টির গুরুত্ব অনুধাবন করতে পারেননি। কর্তৃত্বপরায়ণতা ও সামরিক স্বৈরতন্ত্রের বীজ বপন হচ্ছিল। কিন্তু মুজিব তা দেখতে পাননি। পাকিস্তানি ঐতিহ্য অনুযায়ী একটি সামরিক অভ্যুত্থান ঘটবে। তাহের সেই দিনটি আসার আগেই একটি বিকল্প তৈরির প্রস্তুতি নিতে সেনাবাহিনীর বাইরে এলেন। সর্বশেষ বৈঠকে তাহের তাঁকে যা বোঝাতে চেয়েছিলেন, তা না বুঝতে পেরে মুজিব চড়া মূল্য দিলেন।
১৯৭৪ সালের শেষের দিকে আমি বাংলাদেশ ত্যাগ করি। আমাকে ফার স্টার্ন ইকোনমিক রিভিউ পত্রিকার দিল্লিভিত্তিক সংবাদদাতা নিয়োগ করা হয়। সুতরাং আমাকে গোটা দক্ষিণ এশিয়া কভারে মনোযোগী হতে হয়। আমি যখন তাহেরের কাছে বিদায় জানাতে গেলাম, তখন আসলে আমার কোনো ধারণাই ছিল না যে তিনি জাসদের একজন গোপন সদস্য। কিংবা তিনি সেনাবাহিনীর ভেতরে ও বাইরে একটি মোর্চা গঠনে সক্রিয়, যারা সেই মুহূর্তের জন্য নিজেদের তৈরি করছিল, যখন বাংলাদেশি সমাজের সবচেয়ে রক্ষণশীল অংশ একটি সামরিক অভ্যুত্থানের মধ্য দিয়ে নিজেদের কর্তৃত্ব প্রতিষ্ঠার চেষ্টা করবেন এবং যা একই সঙ্গে বাংলাদেশের গণতান্ত্রিক অধিকারের কবর দিতে হুমকি সৃষ্টি করবে।
তাহেরের সঙ্গে আলাপ-আলোচনা থেকে আমি যা বুঝতে পেরেছি তা হলো, তিনি বহু বছর ধরে ধীরে ধীরে নিজেকে একজন বিপ্লবী সমাজতন্ত্রীতে পরিণত করেছিলেন। তিনি মাঝেমধ্যে আমাকে এ বিষয়ে বিদেশ থেকে কোনো একটি নির্দিষ্ট বই বা সাময়িকী এনে দিতে বলতেন। স্পষ্টতই সমাজতান্ত্রিক অর্থনীতির বিতর্ক এবং উন্নয়নের হাতিয়ার হিসেবে অর্থনৈতিক পরিকল্পনা সম্পর্কে তাঁর দারুণ আগ্রহ ছিল। আমাদের আলোচনায় তাহেরের অন্তর্দৃষ্টি ও যুক্তিবাদী মননের প্রতিফলন ঘটত।
১৯৭৫ সালের ৭ নভেম্বরের বিদ্রোহের পর তাহেরের সঙ্গে আমার আবার দেখা হয়। আমি বিস্ময়ের সঙ্গে জানতে পারি, তিনিই ছিলেন সেই বিদ্রোহের সামরিক অধিনায়ক। এটা আমাকে বিস্মিত করলেও একই সঙ্গে আমার কাছে তা ছিল যৌক্তিক। তাহের আসলে তাঁর ধারণাকে বাস্তবে রূপ দিতে চেয়েছিলেন।
তাহেরের সঙ্গে আমার সম্পর্ক ছিল সম্পূর্ণরূপে পেশাগত। নভেম্বরের তৃতীয় সপ্তাহ। তিনি আত্মগোপন করেছিলেন। এ অবস্থায় আমরা পুনরায় আলোচনা করি। ৭ নভেম্বরে যদিও তাহের জিয়ার জীবন রক্ষা করেন (জিয়া প্রকাশ্যেই এ কথা উল্লেখ করেছিলেন)। জিয়ার অবস্থান সম্পর্কে তাহের এবং জাসদের ইতিবাচক মূল্যায়ন ছিল ভুল। যদিও ঘরোয়াভাবে জিয়া দাবি করেছিলেন, একমাত্র সমাজতান্ত্রিক নীতি বাংলাদেশের চরম দারিদ্র্য ঘোচাতে পারে।
অনেক কাঠখড় পুড়িয়ে তাহেরের সঙ্গে সাক্ষাৎ করতে সক্ষম হই। তাহেরের বড় ভাই আবু ইউসুফ খান এ ব্যাপারে সাহায্য করেন। আমরা প্রায় ৯০ মিনিট আলোচনা করেছিলাম। সেখানে আমি ৭ নভেম্বর সম্পর্কে তাহেরের বক্তব্য জানতে পারি। আমি তাঁর কাছ থেকে বিদায় নিতে চাইলে তিনি বললেন, আবার তাঁকে স্বাগত জানাতে পারলে তিনি খুশি হবেন। তাহের ছিলেন আশাবাদী। তাঁর ভাবনা ছিল, তাঁদের দিন আসছে।
আমি তাঁকে স্মরণ করিয়ে দিলাম, যদি তাঁরা ক্ষমতায় আসেন, তাহলে তাঁকে ও তাঁর সহকর্মীদের ভিড় থেকে অনেক দূরে দাঁড়িয়ে অবলোকন করবেন। আমি বললাম, তাঁরা বিষয়টিকে কীভাবে নেন, তার ওপর নির্ভর করবে আমাকে তখন ‘স্বাগত’ জানানো হবে কি না। আমি তাঁকে বললাম, যদি গ্রেপ্তার কিংবা তার চেয়ে খারাপ কিছু ঘটে, তা রিপোর্ট করার ক্ষেত্রে আমিই হব প্রথম। তেমন পরিস্থিতিতে আমাকে স্বাগত নাও জানানো হতে পারে। তাঁকে স্মরণ করিয়ে দিই, আমি আসলে সব ক্ষমতা সম্পর্কেই সন্দিগ্ধ। তিনি মাথা ঝাঁকালেন, হাসলেন এবং বললেন, তিনি আমার ইঙ্গিত বুঝতে পেরেছেন। আমি বললাম, আপনি যদি আপনার স্বপ্ন বাস্তবায়ন করেন, তাহলে সে সম্পর্কে রিপোর্ট করার ক্ষেত্রেও আমি হাজির থাকব। নতুন সেনাবাহিনী গঠন করুন, বন্যা নিয়ন্ত্রণ সমস্যা সমাধান করুন, দরিদ্রকে সাহায্য করুন, তাদের দারিদ্র্যের অবসান ঘটান—আমি সবকিছুরই বৃত্তান্ত লিখব।
আমরা বিদায় নিলাম। সেটাই ছিল তাহেরের সঙ্গে আমার শেষ দেখা। আমি এরপর তাঁকে আর দেখিনি। এরপর আমি অবশ্য তাঁর নিকট দূরত্বে উপস্থিত হয়েছিলাম। সেই দিনটিতে, যেদিন ঢাকা কেন্দ্রীয় কারাগারে তাঁর গোপন বিচার শুরু হয়েছিল। আমি দাঁড়িয়েছিলাম কারাগারের সামনে।
স্বপ্নদৃষ্টি ছিল যে মানুষটির
একজন মানুষকে আমার মনে পড়ে, যিনি নিজের দেশকে ভালোবাসতেন, যিনি বাংলাদেশের শক্তি ও স্বাধীনতায় গভীরভাবে বিশ্বাসী ছিলেন। তার চেয়েও বড় কথা, তিনি বিশ্বাস করতেন বিচ্ছিন্নতা, অসাম্য ও হতাশায় নিমজ্জিত দেশটিকে বদলে দেওয়ার, নতুন দিন আনার অমিত শক্তি ও সম্ভাবনা আছে সেই দেশের মানুষের। সেই মানুষটি প্রয়াত এ এস মাহমুদ, ২০০৪ সালের এই দিনে যিনি পৃথিবী থেকে বিদায় নিয়েছেন। তাঁর জীবনাবসান মাতৃভূমি থেকে অনেক দূরে, ইংল্যান্ডে হওয়ার কথা ছিল না। দেশের মাটিতেই সেটা তিনি চেয়েছিলেন। তাহলে কেন তাঁর শেষনিঃশ্বাস ত্যাগের ঘটনাটি ঘটেছিল সুদূর বিভুঁইয়ে? কারণ, তিনি স্বপ্ন দেখার সাহস করেছিলেন এবং সেই স্বপ্ন সত্য করার সাহস ও অঙ্গীকার তাঁর ছিল। ‘একুশে টেলিভিশন’ ছিল তাঁর স্বপ্ন; সেই স্বপ্নকে তিনি বাস্তব রূপ দিয়েছিলেন।
আজ থেকে ১২ বছর আগে খবর, তথ্য, সাংস্কৃতিক ও বিনোদনমূলক অনুষ্ঠানগুলো দিয়ে একুশে টেলিভিশন (ইটিভি) জয় করেছিল চার কোটিরও বেশি দর্শকের হূদয়; তাদের সামনে খুলে ধরেছিল পুরো পৃথিবী এবং বাংলাদেশের সব মানুষের মধ্যে তৈরি করেছিল যোগাযোগের সেতু। ইটিভির এই সাফল্যই শেষ পর্যন্ত ছিল তার পতনের কারণ। ইটিভির সম্প্রচার শুরু হওয়ার পর দুই বছরের কিছু বেশি সময় পেরোলে আবির্ভাব ঘটে তাঁদের, যাঁরা ইটিভি বন্ধ করে দেওয়ার সংকল্প করেন; ফলে এ এস মাহমুদ ও তাঁর পরিবারের সদস্যদের দেশ ত্যাগ করা ছাড়া আর কোনো বিকল্প রইল না।
নানা দিক থেকে বাংলাদেশ আমার জীবনে এক বিশেষ স্থান অধিকার করে আছে। ১৯৭১ সালের স্বাধীনতাযুদ্ধের সময় ও তারপর ১৯৭২ সালের কয়েক মাস সাংবাদিক হিসেবে কাজ করেছি। কিন্তু এ এস মাহমুদ যখন একুশে টিভি গড়ে তোলার কাজে তাঁকে ও তাঁর ছেলে ফরহাদ মাহমুদকে সহযোগিতা করার জন্য আবারও আমাকে এই দেশে নিয়ে এলেন, তখনই আমার এ দেশের জন্য বড় কিছু করার সুযোগ সৃষ্টি হলো। তাঁর উৎসাহ, আমাদের যোগ্যতা ও সামর্থ্যের প্রতি তাঁর আস্থা এবং ৩০০ তরুণ-তরুণী, যারা ইটিভির সঙ্গে কাজ করতে এসেছিল, তাদের শেখার আগ্রহ—এসবের কারণেই আমরা বাংলাদেশের প্রথম স্বাধীন টেরিস্ট্রিয়াল বেসরকারি টেলিভিশন নেটওয়ার্ক প্রতিষ্ঠা ও তাকে সফল করার কাজে নামার প্রেরণা পেয়েছিলাম।
চেয়ারম্যান ও প্রধান নির্বাহী কর্মকর্তা এ এস মাহমুদ একদম শুরু থেকেই একুশে টেলিভিশন গড়ে তোলার সব কাজের সঙ্গে জড়িত ছিলেন: এর দর্শন, এর আধেয়, এর ভাবমূর্তি এবং দেশে একটা পরিবর্তন সূচিত করার কাজে সহযোগিতা করার অঙ্গীকার। ফরহাদ মাহমুদ যেমনটি স্মরণ করেন, ‘আমার বাবা সমতা, ন্যায়বিচার ও অসাম্প্রদায়িকতায় গভীরভাবে বিশ্বাসী ছিলেন; মুক্তিযুদ্ধের মূল চেতনাগুলো তাই তাঁর মনে গভীরভাবে প্রোথিত ছিল। এই মূল্যবোধগুলোর ওপর ভিত্তি করেই তিনি গড়ে তুলতে চেয়েছিলেন একুশে টেলিভিশনকে। আমার মনে হয়, এসব মূল্যবোধ নবীন প্রজন্মকে আকৃষ্ট করেছিল এবং সেটাই একুশে টেলিভিশনের বিপুল জনপ্রিয়তার পেছনে কাজ করেছিল।’
এ এস মাহমুদের সঙ্গে কাটানো অনেক দিনের কথা আমার মনে পড়ে যখন তিনি বলতেন, ‘আমাদের সংবাদ ও শিক্ষাবিষয়ক অনুষ্ঠানগুলো যেন গ্রামীণ জনগোষ্ঠীর কাছে পৌঁছে, সেটা নিশ্চিত করা প্রয়োজন। প্রান্তিক চাষি ও গ্রামীণ ব্যবসায়ীদের জীবনসংগ্রামের ছবি পৃথিবীবাসীকে দেখালেই শুধু চলবে না, তাঁরাও যে তাঁদের দেশটির অর্থনীতিতে গুরুত্বপূর্ণ অবদান রাখছেন, তাঁরা নিজেরাই যেন তা উপলব্ধি করতে পারেন—তেমন অনুষ্ঠানও নির্মাণ ও প্রচার করতে হবে। একটি বস্তুনিষ্ঠ ও ভারসাম্যপূর্ণ সম্প্রচারমাধ্যমের এটাই হবে সবচেয়ে বড় শক্তি।’
যেসব গ্রামে রাস্তাঘাট নেই, বিদ্যুৎ যেখানে পৌঁছেনি, যেসব গ্রামের মানুষ ব্যাটারিচালিত টেলিভিশন সেটের সামনে জড়ো হয়ে একুশে টেলিভিশনের সংবাদ ও অনুষ্ঠানগুলো দেখত; আর প্রায়ই গ্রামাঞ্চল থেকে গানের অনুষ্ঠান সরাসরি সম্প্রচার করা হতো, যেসব গান তাদের নিজেদের। এটা জেনে সবচেয়ে বেশি খুশি হতেন এ এস মাহমুদ। শিশুদের প্রযোজিত, তাদেরই সংগৃহীত তথ্য ও খবরের ভিত্তিতে নির্মিত তথ্যমূলক অনুষ্ঠান ছিল তাঁর আরেকটি পছন্দের অনুষ্ঠান। এই শিশুদের কারও কারও বয়স ছিল মাত্র ১০ বছর। তিনি ঘণ্টার পর ঘণ্টা তরুণদের সঙ্গে কাটাতেন, তাদের ভাবনা ও পরিকল্পনার কথা শুনতেন এবং উৎসাহ জোগাতেন। আরেকটি অনুষ্ঠানের নাম ছিল ‘দেশজুড়ে’। দেশের প্রত্যেকটি জেলার প্রতিটি গ্রামের জীবন টিভির পর্দায় তুলে আনা ছিল এই অনুষ্ঠানের লক্ষ্য (বন্ধ হওয়ার আগ পর্যন্ত একুশে টিভি ৯০০টি গ্রামের জীবন নিয়ে অনুষ্ঠান প্রচার করে।)
এ এস মাহমুদের উদ্যোক্তা-ব্যবসায়ী জীবনের স্বাভাবিক চূড়া ছিল একুশে টিভি। তাঁর ছেলে ফরহাদ মাহমুদের বর্ণনায় এ এস মাহমুদ ছিলেন সমতায় বিশ্বাসী একজন মানুষ, যাঁর কোনো জাত্যভিমান ছিল না, যিনি শ্রেণীহীন সমাজে বিশ্বাস করতেন এবং তীব্রভাবে অনুভব করতেন, এই সমাজে বিদ্যমান অসাম্য বিপুলসংখ্যক মানুষের অমিতসম্ভাবনা কাজে লাগানোর পথে প্রতিবন্ধক।
এ এস মাহমুদের কর্মজীবন শুরু হয় ১৯৫৭ সালে তৎকালীন পূর্ব পাকিস্তানে, বহুজাতিক তেল কোম্পানি শেলে যোগ দেওয়ার মধ্য দিয়ে। তাঁর ছেলে ফরহাদ মাহমুদের স্মৃতিচারণা: পরে তিনি যোগ দেন ইস্ট পাকিস্তান অয়েল কোম্পানিতে। কোম্পানিটি পরিচালনা করত পশ্চিম পাকিস্তানিরা, তাদের জাত্যভিমান সহ্য করা তাঁর পক্ষে কঠিন হয়ে ওঠে। ১৯৭১ সালে অনেকের মতো তিনিও পাকিস্তানের বিরুদ্ধে সক্রিয় হয়ে ওঠেন। তৎকালীন পূর্ব পাকিস্তানে তেল সরবরাহের দায়িত্বরত কর্মকর্তা হিসেবে তিনি যখন লক্ষ করেন, সেনাবাহিনীর প্রত্যক্ষ নির্দেশে হঠাৎ করে বিপুলসংখ্যক লোকবল মোতায়েন ও প্রচুর পরিমাণ লজিস্টিকস আনা হচ্ছে, তখন তিনি বুঝতে পারেন, তথাকথিত ক্ষমতা ভাগাভাগি নিয়ে মুজিব-ইয়াহিয়ার মধ্যে চলমান সংলাপের মধ্যে গুরুতর কোনো গলদ রয়ে গেছে। পরে বোঝা যায়, পাকিস্তানি সেনাবাহিনী সবকিছু করছিল ২৫ মার্চের রাতে নারকীয় সামরিক হামলা পরিচালনার প্রস্তুতি হিসেবে। তিনি ফতুল্লা তেল ডিপোকে নির্দেশ দেন সামরিক ট্যাংকারগুলোকে তেল না দিতে। ডিপো বন্ধ করে দেওয়া হয় এবং তিনি মার্চের শেষে সপরিবারে পালিয়ে লন্ডন চলে যান।
সব দিক থেকে এ এস মাহমুদ ছিলেন বিরল বিশ্বাসের অনন্যসাধারণ একজন মানুষ। সাহিত্য, শিল্পকলা ও সংস্কৃতি জগতের মানুষের কাছে তিনি ছিলেন ‘আমাদের আপন একজন’। তরুণ ও সৃজনশীল শিল্পীদের তিনি উৎসাহিত করতেন, সক্রিয় সমর্থন জুগিয়েছেন তারেক মাসুদের মতো তরুণ চলচ্চিত্রকারদের। এসব ক্ষেত্রে কাজ করার একটা জায়গা টেলিভিশন; তাই যখন তিনি জানতে পারলেন, শেখ হাসিনার নেতৃত্বাধীন আওয়ামী লীগ সরকার দেশে প্রথম বেসরকারি টেলিভিশন নেটওয়ার্কের জন্য লাইসেন্স দিতে যাচ্ছে, তখন তিনি কাজে নেমে পড়েন। লাইসেন্সের জন্য আবেদনকারী ছিল অনেক, দরপত্রের প্রক্রিয়াটি ছিল অত্যন্ত প্রতিদ্বন্দ্বিতাপূর্ণ। একুশে টেলিভিশনের লাইসেন্স পাওয়ার মুহূর্তটিই ছিল সম্ভবত এ এস মাহমুদের (এবং আমারও) জীবনের সবচেয়ে আনন্দদায়ক মুহূর্ত। এ এস মাহমুদ সারা জীবন যে বিশ্বাস বয়ে বেড়িয়েছেন, একুশে টেলিভিশনের জন্ম ছিল তারই এক উৎকৃষ্ট প্রতিফলন: এই দেশের ভবিষ্যতকে এক নতুন, উচ্চতর স্থানে নিয়ে যাওয়ার জন্য তরুণ প্রজন্মের শক্তি ও সম্ভাবনাগুলো আলিঙ্গন করা যায়, তাদের সহযোগিতা করা যায়। ৩০০ তরুণ কর্মীর উৎসাহ-উদ্দীপনাতেই একুশে টেলিভিশন দেশে ও আন্তর্জাতিকভাবে সাফল্য অর্জন করেছিল।
এ এস মাহমুদের প্রতি জীবন্ত শ্রদ্ধার্ঘ্য এই—যেসব দরজা একুশে টেলিভিশন খুলে দিয়েছিল, সেগুলো আর কোনো দিনই পুরোপুরি বন্ধ হবে না। পরবর্তী সরকারগুলো আরও অনেক নতুন টিভি চ্যানেলের লাইসেন্স দিয়েছে, একুশে টেলিভিশনের সেসব কর্মীর অনেকেই এখন বাংলাদেশের নতুন ও গতিশীল সম্প্রচারমাধ্যমের অভিজ্ঞ ও পেশাদার মেরুদণ্ডের মতো ভূমিকা পালন করছেন।
সেদিন মুজিবনগরে
নিষ্প্রভ বর্তমানে দাঁড়িয়ে ১৯৭১ সালের বেশির ভাগ ঘটনার বর্ণোজ্জ্বল বুননকে গল্পই তো বলব আমরা! বাস্তবের নির্ধারিত বিস্তারকে হার মানিয়ে গড়ে ওঠা অসংখ্য গল্প নিয়েই রচিত হয়েছে আমাদের মহাকাব্যিক সময়। সেই মহাকাব্যিক সময়ের কিছু কিছু অধ্যায়ের কথা সংক্ষিপ্ত পরিসরে তুলে আনতে ইচ্ছে হয় আমাদের। ইচ্ছে হয় পূর্বপুরুষের বিশেষ কীর্তিগুলোর কিয়দংশ নিয়ে মাঝেমধ্যেই ভাবতে।
২৫ মার্চ মধ্যরাতের পর থেকে ২৭ মার্চ সন্ধ্যার ভেতর বেতার মাধ্যমে বেশ কয়েক দফায় স্বাধীনতার ঘোষণা পাঠ করার মধ্য দিয়ে বাঙালির আনুষ্ঠানিক প্রতিরোধযুদ্ধ শুরু হলো। সামরিক দৃষ্টিকোণ থেকে সব যুদ্ধ-প্রয়াসই ছিল বিক্ষিপ্ত, বিচ্ছিন্ন, সমন্বয়হীন এবং সুনির্দিষ্ট লক্ষ্যবিবর্জিত। বিঘোষিত স্বাধীনতা বাস্তবায়নে প্রজ্ঞাসমৃদ্ধ রাজনৈতিক পরিকল্পনার অভাবে সব সমরক্ষেত্র ছিল দ্বিধাগ্রস্ত। এই দ্বিধাগ্রস্ত পরিস্থিতিতে ঢাকা ত্যাগ করলেন বঙ্গবন্ধুর ঘনিষ্ঠ সহযোদ্ধা তাজউদ্দীন আহমদ। ব্যারিস্টার আমীর-উল ইসলামকে সঙ্গে নিয়ে ভারতীয় সীমান্তবর্তী জেলা মেহেরপুর পৌঁছালেন তিনি। ২৯ মার্চ রাতে মেহেরপুরের মহকুমা প্রশাসক তৌফিক এলাহী চৌধুরীর সহযোগিতায় সীমান্ত অতিক্রম করে ভারতীয় ভূখণ্ডে প্রবেশ করলেন তাজউদ্দীন আহমদ ও আমীর-উল ইসলাম। তাঁদের দিকে সাহায্যের হাত প্রসারিত করলেন ভারতীয় সীমান্তরক্ষী বাহিনীর পূর্বাঞ্চলীয় কমান্ডের মহাপরিদর্শক (আইজি) গোলোক মজুমদার। গোলোক মজুমদারের কাছে সংবাদ পেয়ে ভারতীয় সীমান্তরক্ষী বাহিনীর প্রধান কে এফ রুস্তামজি পথশ্রমে ক্লান্ত, পরিশ্রান্ত তাজউদ্দীন আহমদ ও আমীর-উল ইসলামের জন্য নিরাপদ আশ্রয়ের ব্যবস্থা করলেন। ঊর্ধ্বতন কর্তৃপক্ষের নির্দেশে তারপর দ্রুত তাঁদের দিল্লি পাঠানোর ব্যবস্থা করলেন তিনি।
দিল্লি পৌঁছানোর পর ভারত সরকারের উচ্চপদস্থ কর্মকর্তাদের সঙ্গে কয়েক দফা আলোচনা হলো তাজউদ্দীন আহমদের। আলোচনা হলো ইতিমধ্যেই ভারতে আসা দলীয় নেতাদের সঙ্গে। ৪ এপ্রিল ভারতের প্রধানমন্ত্রী ইন্দিরা গান্ধীর সঙ্গে বৈঠকের সুযোগ হলো তাঁর। পরিকল্পনামাফিক বৈঠকে নিজেকে প্রধানমন্ত্রী হিসেবে উপস্থাপন করলেন তাজউদ্দীন আহমদ। বৈঠকের সূচনাতেই তিনি ইন্দিরা গান্ধীকে জানালেন, বাঙালির ন্যায্য অধিকার প্রদানে অনিচ্ছুক পাকিস্তানি শাসকগোষ্ঠী সেনা আক্রমণ শুরু করার সঙ্গে সঙ্গেই বাংলাদেশকে স্বাধীন ঘোষণা করা হয়েছে এবং গঠন করা হয়েছে বাংলাদেশ সরকার। বঙ্গবন্ধু শেখ মুজিবুর রহমানের আওয়ামী লীগের হাইকমান্ড হিসেবে পরিচিত প্রতিনিধিত্বকারী নির্বাচিত প্রবীণ সদস্যরাই মন্ত্রিসভার সদস্য। বৈঠকে ইন্দিরা গান্ধীর কাছে বাংলাদেশের সশস্ত্র স্বাধীনতার লড়াইয়ে সহযোগিতা দেওয়ার জন্য অনুরোধ করলেন তাজউদ্দীন আহমদ। তাজউদ্দীন আহমদের এই অনুরোধের পরিপ্রেক্ষিতে সদ্য স্বাধীনতা ঘোষণাকারী দেশটিকে সব ধরনের সহযোগিতার আশ্বাস দিলেন ইন্দিরা গান্ধী।
ইন্দিরা গান্ধীর সঙ্গে বৈঠক শেষে ভারতে উপস্থিত আওয়ামী লীগের এমএনএ এবং এমপিএদের সঙ্গে বেশ কয়েকবার আলোচনা সভায় মিলিত হলেন তাজউদ্দীন আহমদ। ১০ এপ্রিল শিলিগুড়ির অনিয়মিত এক বেতার কেন্দ্রের মাধ্যমে দেওয়া বেতার ভাষণে তাজউদ্দীন আহমদ সরকার গঠনের কথা ঘোষণা করলেন। পরদিন ১১ এপ্রিল স্বাধীন বাংলা বেতার কেন্দ্র ও আকাশবাণীতে এই বেতার ভাষণ একাধিকবার প্রচারিত হলো। বঙ্গবন্ধু শেখ মুজিবুর রহমান সর্বসম্মতিক্রমে বাংলাদেশের রাষ্ট্রপতি নির্বাচিত হলেন। সৈয়দ নজরুল ইসলাম উপরাষ্ট্রপতি (তিনি পরে বঙ্গবন্ধুর অনুপস্থিতিতে ভারপ্রাপ্ত রাষ্ট্রপতি হিসেবে দায়িত্ব পালন করেন), তাজউদ্দীন আহমদ সরকারের প্রধানমন্ত্রী। মন্ত্রিপরিষদের সদস্য ক্যাপ্টেন এম মনসুর আলী, খন্দকার মোশতাক আহমদ এবং এ এইচ এম কামরুজ্জামান।
১৭ এপ্রিল। বাংলাদেশের মাটিতে স্বাধীন গণপ্রজাতন্ত্রী বাংলাদেশ সরকার আনুষ্ঠানিকভাবে আত্মপ্রকাশ করে। পূর্বঘোষণা অনুযায়ী সেদিন কুষ্টিয়ার মেহেরপুরের সীমান্তসংলগ্ন গ্রাম বৈদ্যনাথতলার এক আমবাগানে আয়োজিত হলো মন্ত্রিপরিষদের শপথ গ্রহণ অনুষ্ঠান। সকাল নয়টা থেকেই সেখানে শুরু হলো আমন্ত্রিত অতিথিদের আগমন। দেশি-বিদেশি শতাধিক সাংবাদিকও উপস্থিত হলেন অনুষ্ঠানে। বেলা ১১টায় শুরু হলো অনুষ্ঠান। পবিত্র কোরআন তিলাওয়াত ও বাংলাদেশের জাতীয় সংগীত পরিবেশিত হলো শুরুতেই। তারপর ভারপ্রাপ্ত রাষ্ট্রপতিকে মাগুরার মহকুমা পুলিশ কর্মকর্তা মাহাবুব উদ্দিন আহমেদের নেতৃত্বে একদল ইপিআর, পুলিশ ও আনসার গার্ড অব অনার প্রদান করল।। ভারপ্রাপ্ত রাষ্ট্রপতি সৈয়দ নজরুল ইসলাম প্রধানমন্ত্রী তাজউদ্দীন আহমদ ও তাঁর তিন সহকর্মীকে পরিচয় করিয়ে দিলেন সর্বসমক্ষে। অনুষ্ঠিত হলো শপথ গ্রহণ। নতুন রাষ্ট্রের প্রধান সেনাপতি হিসেবে কর্নেল এম এ জি ওসমানীর নাম ঘোষণা করা হলো। আনুষ্ঠানিকভাবে বাংলাদেশের ‘স্বাধীনতার ঘোষণাপত্র’ পাঠ করলেন অধ্যাপক মোহাম্মদ ইউসুফ আলী। এরপর বাংলাদেশের ভারপ্রাপ্ত রাষ্ট্রপতি সৈয়দ নজরুল ইসলাম স্বাধীনতার ঘোষণাপত্রে প্রদত্ত ক্ষমতাবলে ‘আইনের ধারাবাহিকতা বলবৎকরণ আদেশ’ নামে একটি আদেশ জারি করলেন। অনুষ্ঠানে সংক্ষিপ্ত বক্তব্য দিলেন ভারপ্রাপ্ত রাষ্ট্রপতি সৈয়দ নজরুল ইসলাম ও প্রধানমন্ত্রী তাজউদ্দীন আহমদ। প্রধানমন্ত্রীর বক্তব্য শেষ হওয়ার সঙ্গে সঙ্গেই পরিসমাপ্ত হলো বাংলাদেশ সরকারের প্রথম রাষ্ট্রীয় অনুষ্ঠান। অনুষ্ঠানস্থল বৈদ্যনাথতলার নাম মুজিবনগরে পরিবর্তিত হলো সেদিন থেকেই। সম্পন্ন হলো একটি প্রজ্ঞাসমৃদ্ধ রাজনৈতিক পরিকল্পনার সফল বাস্তবায়ন।
দীপংকর চন্দ
শিক্ষক যেখানে ডিরোজিও
যে তর্ক করে না, সে অন্ধ গোঁড়ামিতে ভুগছে। যে তর্ক করতে পারে না, সে নির্বোধ; আর যে তর্ক করে না, সে ক্রীতদাস।’—ডিরোজিও
উনিশ শতকের গোড়ার দিকে কলকাতার হিন্দু কলেজের (প্রতিষ্ঠা: ১৮১৭ সাল) এক তরুণ শিক্ষক পুরোনো-গোঁড়া-সংকীর্ণ ভাবনা আর অন্ধ সমাজ-নিয়মের বিরুদ্ধে ভয়শূন্য চিত্তে দাঁড়িয়েছিলেন। নতুন বৈপ্লবিক চিন্তাধারা নিয়ে নতুন কিছু সৃষ্টি করার স্বপ্ন দেখেছিলেন। তাঁরই স্বপ্নে গোটা শহরের তরুণ যুবসমাজ যেন মেতে উঠেছিল নব উন্মাদনায়।
গোঁড়া সনাতনপন্থীরা নাক সিটকিয়ে বলতে লাগল, ‘ড্রোজু হেঙ্গাম বাঁধিয়েছে।’ আসলে ড্রোজু নয়, ডিরোজিও। পুরো নাম হেনরি লুই ভিভিয়ান ডিরোজিও। জন্ম ১৮০৯ সালের আজকের এই দিনে অর্থাৎ ১৮ এপ্রিল; কলকাতার এক ফিরিঙ্গি পরিবারে। পিতা ফ্রান্সিস ডিরোজিও ছিলেন পর্তুগিজ আর মা সোফিয়া জনসন ছিলেন একজন ইংরেজ মহিলা। শৈশবে ডিরোজিও ‘ধর্মতলা অ্যাকাডেমি’-তে ভর্তি হয়ে দীর্ঘ আট বছর সেখানে পড়াশোনা করেছিলেন। তখনই সান্নিধ্য পেয়েছিলেন এক খোলা দৃষ্টির বুদ্ধিদীপ্ত হূদয়বান স্কটিশ পণ্ডিত ডেভিড ড্রামন্ডের, যাঁর পরতে পরতে ছিল নতুনের স্বীকৃতি, প্রচলিতের বাইরে যাওয়ার আহ্বান, বাঁধা পথ ছেড়ে অন্য কিছু সৃষ্টি করার প্রেরণা। সেই প্রেরণায় শাণিত হয়ে ডিরোজিও হয়ে উঠলেন মুক্তমনের আদর্শ শিক্ষক। তিনি ছিলেন হিন্দু কলেজের চতুর্থ শিক্ষক। পড়াতেন গোল্ডস্মিথের ইতিহাস, রাসেলের আধুনিক ইউরোপ, রবার্টসনের পঞ্চম চার্লস, গের উপকথা, পোপের অনুবাদে হোমারের ইলিয়াড ও ওডিসি, ড্রাইডেনের অনুবাদে ভার্জিল, মিল্টনের প্যারাডাইস লস্ট, শেকসিপয়ারের ট্র্যাজেডি; পড়াতেন মগ্ন হয়ে, পড়াতেন বিশ্বাস, অনুভব, জীবনবোধ আর স্বপ্ন সম্বল করে। পাঠ্যক্রমের ধরাবাঁধা ছক ভেঙে দিতেন বারবার। ইতিহাস থেকে দর্শন, দর্শন থেকে সাহিত্যে তাঁর অবাধ বিচরণ। তাঁর কাছ থেকেই ছাত্ররা জানতে পারত বিশ্বের বিভিন্ন দার্শনিক মতামত। কখনো অনর্গল তিনি শোনাতেন ইতিহাসের পাতা থেকে ন্যায়পরায়ণতা, স্বার্থত্যাগ, দেশপ্রেম ও মানবপ্রেমের নানা কাহিনি। তাঁর কাছ থেকে হিন্দু কলেজের ছেলেরা জেনেছে বেকন, লক, বার্কলে, হিউম, রিড, স্টুয়ার্ড প্রমুখ বিখ্যাত দার্শনিকের তত্ত্ব; জেনেছে ফরাসি বিপ্লবের সাম্য-মৈত্রী-স্বাধীনতার বাণী, পড়েছে টম পেইনের এজ অব রিজন—যুক্তির যুগ।
পড়াতে পড়াতে তিনি চাইতেন ছাত্ররাও যেন অংশ নেয় ক্লাসে, ভাবতে থাকে সঙ্গে সঙ্গে। বোঝাতেন পরীক্ষায় পাস করা নয়, শিক্ষার মূল উদ্দেশ্য সে শিক্ষাকে জীবনে প্রয়োগ করা। বলতেন, ‘মিথ্যাকে ঘৃণা করবে। মনে রেখো, সত্যের প্রতি নিষ্ঠা যেন টুটে না যায় কোনো পরিস্থিতিতেই।’ শেখাতেন যেকোনো কথাকে, যেকোনো তত্ত্বকে, যেকোনো বক্তব্যকে প্রশ্ন করতে; প্রশ্নে প্রশ্নে জর্জরিত করে মনের সাধ মিটলে তখন তাকে বিচার শেষে গ্রহণ করতে। শিক্ষকের তো এটাই কাজ, নানা বিষয় সম্পর্কে ছাত্রদের মনে উৎসাহ জাগিয়ে তোলা, চিন্তার জগতে তাদের স্বাবলম্বী করে তোলা। নিছক একঘেয়ে বুলি পড়া আর খাতায় তাকে অবিকল উগরে দেওয়া—এতে কি চিন্তার কোনো নতুনত্ব আছে? তাই লোহা যেমন চুম্বকের টানে জড়ো হয় চারপাশে, তারাও এসে ডিরোজিওকে কেন্দ্র করে গড়ে তুলেছিল একটা নতুন গোষ্ঠী, যাদের বলা হতো ‘ইয়ং বেঙ্গল’। বিশ্বাস তাদের চোখেমুখে, সত্য তাদের লক্ষ্য, যুক্তি তাদের তলোয়ার, তর্ক তাদের সঙ্গী, স্বপ্ন তাদের দাবি; তাদের সংস্পর্শে বেগবান হলো বাংলার নবজাগরণ।
ইয়ং বেঙ্গলের সদস্যদের নিয়ে ‘অ্যাকাডেমিক অ্যাসোসিয়েশন’ নামে ডিরোজিওর বৈঠকখানায় গোড়াপত্তন হলো এক তর্কসভার। কিছুদিন পর তার কেন্দ্র হলো হিন্দু কলেজের অধ্যক্ষ সভার সদস্য শ্রীকৃষ্ণ সিংহের মানিকতলার বাগানবাড়ি। এ দেশের ছাত্রদের প্রথম আলোচনা সভা, তরুণদের অসংকোচ আবেগের মননশীল অভিব্যক্তির ক্ষেত্র, যেখানে ঐতিহাসিক, রাজনৈতিক, বৈজ্ঞানিক, ধর্মীয়, দার্শনিক নানা বিষয়ে বিতর্ক হতো। বক্তারা ইচ্ছামতো যুক্তিতর্ক উত্থাপন করতেন, চলত বাক্যের লড়াই, চিন্তার সংঘর্ষ; টলমল করে উঠত ভণ্ড, বিকল অন্ধ সমাজের ভিত্তিভূমি। এবার তাদের নেতৃত্বে প্রকাশিত হলো নিজস্ব মুখপত্র পার্থেনন। প্রথম সংখ্যাতেই প্রবল আক্রমণ করা হলো হিন্দু সমাজের কুসংস্কার আর ইংরেজ সরকারের ব্যয়বহুল বিচার বিভাগের প্রতি। খেপে উঠল হিন্দুসমাজ ও হিন্দু কলেজ কর্তৃপক্ষ। তাদের প্রবল চাপের মুখে বন্ধ হলো পর্থেনন। কিন্তু ঐতিহাসিক গুরুত্বে পার্থেনন চিহ্নিত হয়ে গেল এ দেশের মানুষের পরিচালিত আর সম্পাদিত প্রথম সংবাদপত্র হিসেবে।
ডিরোজিওর ছিল সুন্দর একটি কবিমন। ভারতবর্ষকে তিনি নিজের দেশ হিসেবে গ্রহণ করেছিলেন মনেপ্রাণে। লিখলেন কবিতা ‘টু ইন্ডিয়া মাই নেটিভল্যান্ড’, অনেকের বিবেচনায় যেটাকে বলা হয় ভারতবর্ষের প্রথম স্বদেশপ্রেমের কবিতা। এ ছাড়া ‘ফ্রিডম অব দ্য স্লেভ’ ও ‘অন দ্য অ্যাবলিশন অব সতি’-এর মতো অসংখ্য বিখ্যাত কবিতা। তার পরও কুসংস্কারাচ্ছন্ন হিন্দুসমাজের অসহিষ্ণু ধর্মীয় শক্তির হাত থেকে রেহাই পাননি ডিরোজিও। তাদের ষড়যন্ত্রের স্বীকার হয়ে একদিন (এপ্রিল ১৮৩১) হিন্দু কলেজ ছাড়তে হলো তাঁকে। মাত্র পাঁচ বছর শিক্ষকতা করার পর ডিরোজিও হিন্দু কলেজ ছেড়ে চলে গেলেন বটে; কিন্তু যে ঢেউ তিনি তুলে দিয়ে গেলেন, তার প্রতিঘাত ছড়িয়ে যেতে লাগল দিকে দিকে, সবখানে।
ইতিমধ্যে কলকাতার চারদিকে কলেরা মহামারির মতো ছড়িয়ে পড়েছে। ১৮৩১ সালের ১৭ ডিসেম্বর ডিরোজিও কলেরায় আক্রান্ত হলেন। কলেরা সংক্রামক ব্যাধি জেনেও তাঁর কলকাতার মৌলালির বাড়ি ভরে গেল অসংখ্য ভক্ত, ছাত্র, শুভাকাঙ্ক্ষিতে। দীর্ঘ ১০ দিন রোগে ভোগার পর ২৬ ডিসেম্বর মাত্র ২২ বছর আট মাস আট দিনের মাথায় ডিরোজিওর জীবনপ্রদীপ অকালে চিরদিনের জন্য নিভে গেল। তাঁর মৃত্যুর এত বছর পর এসেও হিন্দু কলেজের সেই বাড়িটির ডান দিকে ঢুকেই দেখা যাবে ডিরোজিওর আবক্ষ মূর্তি। অন্য কোনো শিক্ষক নন, হিন্দু কলেজ থেকে বিতাড়িত এক তরুণ শিক্ষককেই মনে রেখেছে ইতিহাস। কারণ, তিনি যে ছিলেন ছাত্রদের কাছে আদর্শ শিক্ষকের প্রতিমূর্তি! আজ ডিরোজিওর ২০২তম জন্মদিন। এই দিনে ট্র্যাজেডির অকালপ্রয়াত নায়কের প্রতি রইল আমাদের গভীর শ্রদ্ধাঞ্জলি।
মুক্তির কারিগর
আলেক্সান্ডারের বিখ্যাত উক্তি ‘সত্যিই সেলুকাস! কী বিচিত্র এই দেশ!’ তিনি ছিলেন বিদেশি। কোনটা চিত্র আর কোনটা বিচিত্র, সেটা তিনি বুঝতে পারেননি হয়তো। কিন্তু বিচিত্র সেই দেশের বৈচিত্র্যময় আবহাওয়ার সঙ্গে অবিরাম সংগ্রাম করে যাওয়া মানুষগুলোর মনের খুব কাছাকাছি অতি অল্প সময়ে পৌঁছেছিলেন যে মানুষটি, তাঁর নাম আবদুস সামাদ আজাদ। সে জন্যই ১৯২২ সালের ১৫ জানুয়ারি সুনামগঞ্জের জগন্নাথপুর উপজেলার নলুয়ার হাওরের অথই পানির মধ্যে ছোট্ট একটি দ্বীপসম গ্রাম ভূ-রাখালীতে জন্মে, ১৯৪০ সালেই তিনি মুসলিম ছাত্র ফেডারেশনের সুনামগঞ্জের সভাপতি হতে পেরেছিলেন। ১৯৪৬ সালে একই সংগঠনের অবিভক্ত আসামের সভাপতি হন। এরই সূত্রে ব্রিটিশবিরোধী আন্দোলনে নেতৃত্ব দিয়েছেন এবং ব্রিটিশ শাসকদের কোপানলে পড়ে তাঁদের কারাগারে নিক্ষিপ্ত হয়েছেন। তিনি হাতেগোনা সেই কয়জন রাজনীতিবিদের একজন, যাঁরা ব্রিটিশ, পাকিস্তান ও বাংলাদেশের স্বৈরশাসকদের কারাযন্ত্রণা ভোগ করেছেন।
১৯৫২ সালের ২১ ফেব্রুয়ারি, তৎকালীন নির্ভীক ছাত্রনেতা আবদুস সামাদের প্রস্তাবনা গৃহীত হলো সর্বদলীয় ছাত্রসংগ্রাম পরিষদের সভায়। সিদ্ধান্ত অনুযায়ী ১৪৪ ধারা ভাঙার লক্ষ্যে ১০ জনের মিছিলে নেতৃত্ব দিয়ে বের হয়ে এলেন আবদুস সামাদ।
মিছিলের ওপর গুলি না করে গ্রেপ্তার করায় তাঁর নাম শহীদের তালিকায় না থেকে থাকল গ্রেপ্তারের তালিকায়। ভাষা আন্দোলনে জড়িত থাকায় বিশ্ববিদ্যালয় কর্তৃপক্ষ যে ছাত্রনেতাদের ছাত্রত্ব কেড়ে নিয়েছিল, তাঁদের সবাইকে যথাযথ মর্যাদায় সম্মানিত করা হোক।
রাজনৈতিক জীবনের শুরু থেকেই ভাটি বাংলার মানুষের সুখে-দুঃখে নিজেকে বিলীন করে দিতে পেরেছিলেন বলেই তিনি সুরাইয়া-বিবিয়ানাসহ বিভিন্ন প্রকল্পের মাধ্যমে বাংলার মানুষের খাদ্য সমস্যার সমাধানের স্বপ্ন দেখতেন। শত প্রতিকূলতার মধ্যেও কখনো অন্যায়ের কাছে নতি স্বীকার করেননি। দ্বিধা করেননি বিপরীত স্রোতে নৌকা বাইতে। বিপদের মধ্যে তিনি তাঁর চারপাশে একটি ইতিবাচক আবহ তৈরি করতে পারতেন, যা তাঁর আশপাশের মানুষের মনবল সংহত করত। হাওর ভাসানো প্রচণ্ড বন্যায়, গ্রামের মধ্যে কোমরপানিতে দাঁড়িয়ে ত্রাণ বিতরণ করতেন আর বিশ্বাস জোগাতেন, একদিন নেদারল্যান্ডের মতো তাঁর হাওরগুলো ভরা বন্যার সময়ও ফসলে ভরে উঠবে, আর যে হাওরগুলোতে সেটা সম্ভব হবে না, সেই হাওরপারের গ্রামগুলো ভেনিসের মতো অথৈ জলে মুক্তোর মতো জ্বলবে।
১৯৫৪ সাল। জগন্নাথপুর-দিরাই থেকে যুক্তফ্রন্টের নৌকা নিয়ে তিনি প্রাদেশিক পরিষদের সদস্য নির্বাচিত হন। তৎকালীন রাজনৈতিক প্রেক্ষাপটে এটা ছিল শাসক-শোষকশ্রেণীর ওপর সাধারণ মানুষের বিজয়। তৎকালীন রাজনৈতিক নেতৃত্বকে কুক্ষিগত করে রেখেছিল জমিদার-তালুকদার আর রায়বাহাদুর-খানবাহাদুরেরা। সেই কুলীন রাজনীতিকে সাধারণ মানুষের কাতারে নিয়ে এসেছিলেন হাতেগোনা যে কজন মানুষ, তাঁদের একজন ছিলেন আবদুস সামাদ আজাদ। প্রতিদানও তিনি পেয়েছেন। সাধারণ মানুষের ভালোবাসায় সিক্ত হয়ে, সুনামগঞ্জ জেলার প্রায় প্রতিটি অঞ্চলে মানুষের ভোটে, ১৯৫৪ সাল থেকে আমৃত্যু সংসদীয় গণতন্ত্রের প্রতিটি সংসদে তিনি ছিলেন নির্বাচিত প্রতিনিধি।
তাঁর রাজনীতি ছিল জনগণতান্ত্রিক-অসাম্প্রদায়িক রাজনীতি; তাঁর রাজনীতি ছিল স্বৈরাচারবিরোধী, প্রতিক্রিয়াশীল চক্রের বিরুদ্ধে রাজনীতি। সে জন্যই তাঁকে দেখা গেছে ঊনসত্তরের গণ-অভ্যুত্থান থেকে ছিয়ানব্বইয়ের গণ-আন্দোলনসহ সব গণসংগ্রামের সামনের কাতারে। তিনি গর্ববোধ করতেন স্বাধীন বাংলাদেশের প্রথম পররাষ্ট্রমন্ত্রী হিসেবে নিজের পরিচয় দিতে। তাঁর সব অহংকার বাঁধা ছিল বঙ্গবন্ধু ও মুক্তিযুদ্ধের গণ্ডিতে। মুক্তির জন্য যুদ্ধ করেছেন অনেকেই, কিন্তু সেই ইতিহাসের সফল নায়ক কজন? মহাপরাক্রমশালী রোমান সাম্রাজ্যের বিরুদ্ধে মুক্তিকামী জনতাকে নিয়ে যুদ্ধ করা স্পার্টাকাসের চেয়ে আর্জেন্টাইন ফুটবলার ম্যারাডোনা ছিলেন আবদুস সামাদ আজাদের বেশি প্রিয়। মানব জাতির ইতিহাসে খুব কম মানুষই আছেন, যাঁরা তাঁর জাতির হাজার বছরের আশা-আকাঙ্ক্ষাকে বাস্তবতার নিরিখে বিচার করে ধীরে ধীরে সাফল্যের বিজয়গাথা রচনা করতে পেরেছেন।
রবীন্দ্রনাথ সোনার বাংলার স্বপ্ন দেখিয়েছেন আর নজরুল শুনিয়েছেন বিদ্রোহের বাণী, কিন্তু স্বাধীনতা আনতে পারেননি। স্বাধীনতার স্বপ্ন দেখিয়েছিলেন তিতুমীর-ঈশা খাঁ আর সূর্যসেনের মতো বীরেরা, কিন্তু বাস্তবায়ন করতে পারেননি। নেতাজি বলেছিলেন, ‘তোমরা আমাকে রক্ত দাও, আমি তোমাদের স্বাধীনতা দেব।’ বাঙালি রক্ত ঢেলে দিয়েছিল, কিন্তু দেখা পায়নি স্বপ্নের স্বাধীনতার। অতঃপর হাজার বছরের প্রতীক্ষা শেষে হাজার বছরের শ্রেষ্ঠ বাঙালি বঙ্গবন্ধু বললেন, ‘এবারের সংগ্রাম আমাদের মুক্তির সংগ্রাম, এবারের সংগ্রাম আমাদের স্বাধীনতার সংগ্রাম’, সামাদ আজাদের মতো হাজারো কর্মী তাঁদের নেতা বঙ্গবন্ধুর ওপর সম্পূর্ণ আস্থা রেখে এগিয়ে গেলেন নেতার দেখানো পথে, ঐক্যবদ্ধ হলো সাড়ে সাত কোটি বাঙালি—জাতি পেল স্বাধীনতা। সামাদ আজাদের কর্ম বোধ হয় পূর্ণতা পেয়েছে, মুজিবনগর সরকার যে মাসে গঠিত হয়, সেই এপ্রিলেরই ২০০৫ সালের ২৭ তারিখ মৃত্যুকে আলিঙ্গন করার কারণে।
আমৃত্যু তিনি বিশ্বাস করতেন বাংলার মানুষের মনজগতে হজরত শাহ্জালাল (রহ.) এবং তাঁর সঙ্গে আসা ৩৬০ জন আউলিয়ার আধ্যাত্মিক ভূমিকাকে। তিনি বিশ্বাস করতেন, তাঁদের কারণেই এ অঞ্চলে ইসলাম প্রতিষ্ঠিত হয়েছে অসাম্প্রদায়িক সমাজব্যবস্থা অক্ষুণ্ন রেখে। হজরত শাহ্জালাল (রহ.)-এর শহরের গাম্ভীর্য অক্ষুণ্ন রাখার প্রয়োজনে সিলেটকে বাংলাদেশের আধ্যাত্মিক রাজধানী ঘোষণা করা হোক।
আজিজুস সামাদ আজাদ
শিশুসাহিত্যের এক নন্দিত লেখক
রোকনুজ্জামান খান দাদাভাই সম্পাদিত মাসিক কচি-কাঁচায় ছাপা হয়েছিল আবু কায়সারের ধারাবাহিক উপন্যাস রায়হানের রাজহাঁস। আমাদের শিশুসাহিত্যে আলোড়ন সৃষ্টিকারী রায়হানের রাজহাঁস বই হয়ে বেরোয় ১৯৭৩ সালে। আমাদের কৈশোরকে মুগ্ধতায় ভরিয়ে দিয়েছিল বইটি। আমার ছেলেবেলার বন্ধু শার্লি নিয়মিত আমাকে বই উপহার দিত। শার্লি একবার আমাকে টিকাটুলী-হাটখোলার ওয়ারী বুক সেন্টার থেকে কিনে একসঙ্গে চারটি বই উপহার দিয়েছিল— মোহাম্মদ নাসির আলীর লেবু মামার সপ্তকাণ্ড, সত্যজিৎ রায়ের প্রফেসর শঙ্কু, খগেন্দ্রনাথ মিত্রের ভোম্বোল সর্দার এবং আবু কায়সারের রায়হানের রাজহাঁস। রায়হানের রাজহাঁস বইটি আমার করোটির ভেতরে কিছু একটা কাণ্ড বাধিয়েছিল।
১৯৮৫ সালে প্রীতিভাজন আমীরুল ইসলাম তাঁর একজন বন্ধুকে নিয়ে হাজির আমাদের ওয়ারীর বাসায়। স্কুলে একসঙ্গে পড়া ওর বন্ধুটি আমি সাতটা নামে আমীরুলের একটি বই প্রকাশের সমস্ত খরচ বহন করতে চায়। বইটির প্রচ্ছদ এঁকে দিতে হবে আমাকে। ওদের সামনেই ঝটপট এঁকে দিলাম মায়াবী চোখের ঝাঁকড়া চুলের স্বপ্নবান এক কিশোরের মুখ। ফ্রি হ্যান্ডে লিখে দিলাম বইয়ের নাম এবং লেখকের নামটিও। ব্লকে ছাপা হলো চাররঙা প্রচ্ছদ। চকচকে আর্ট পেপারে। কদিন পর আমীরুল আর ওর বন্ধুটি সুন্দর বাঁধাই হওয়া বইটি আমাকে দিতে এল যেদিন, সেদিন তো আমার চক্ষু চড়কগাছ! সর্বনাশ! এটা তো প্রায় রায়হানের রাজহাঁস! আমার করোটির ভেতর স্থায়ী আসন করে নেওয়া রায়হানের রাজহাঁস-এর প্রচ্ছদটি কিনা আমি সাতটার প্রচ্ছদে উড়ে এসে জুড়ে বসেছে!
অনেক দিন পর কবি আবু কায়সারের সঙ্গে যখন আমার খুবই ঘনিষ্ঠ সম্পর্ক, তখন একদিন কায়সার ভাইকে বলেছিলাম ঘটনাটা। তিনি দেখতে চেয়েছিলেন। আজিজ সুপার মার্কেটের তিনতলায় আমার ছোটদের কাগজ অফিসে এক বিকেলে এলেন তিনি। তার আগমন-সময়টি পূর্বনির্ধারিত ছিল। আমি বাড়ি থেকে আমি সাতটার আগেই এনে রেখেছি। কায়সার ভাই চা ও সিগারেটের ধোঁয়া উড়িয়ে টাঙ্গাইলের ডায়ালেক্টে বললেন, ‘শুধু কি প্রচ্ছদটি মেরে দিয়েছ, নাকি ভেতরে মাল-মসল্লাও?’
‘মানে?’
‘মানে বইটা আমার লেখা না তো?’
বলেই স্বভাবসুলভ মৃদু হাসতে লাগলেন কায়সার ভাই। কায়সার ভাইয়ের নির্মল রসিকতায় হেসে উঠলাম আমিও, ‘মে বি, চলেন আমীরুলের বিচার করি, কঠিন বিচার।’
‘তার আগে তোমার বিচারটা হওয়া দরকার। আর্টিস্ট হওয়ার অপচেষ্টা আর কভার নকলের দায়ে তোমার জরিমানা ২০০ টাকা। এখনই ২০০ টাকা দিলে ব্যাপারটা চেপে যাব।’
আমি ওয়ালেটটা খুলে ভেতরের অবস্থাটা বুঝে নিয়ে মুখে কপট করুণ অভিব্যক্তি ফুটিয়ে তুললাম।
‘কায়সার ভাই, একটু কমানো যায় না? ১০০ টাকায় ব্যাপারটা রফা করা যায় না?’
‘তোমরা ছোট ভাই; দাও, ১০০ টাকাই দাও।’
আমার দেওয়া ১০০ টাকা অবলীলায় পকেটে রাখলেন কায়সার ভাই, চায়ের কাপে শেষ চুমুক দিতে দিতে। তারপর উঠে দাঁড়িয়ে বললেন, ‘তোমার বোধ হয় লস হয়ে গেল, না?’
‘জি। কায়সার ভাই, পুরোটাই লস। আমি সাতটার প্রচ্ছদ আঁকার বিনিময়ে মগবাজার মোড়ের কন্টিনেন্টাল ফুডে বিরিয়ানি খেয়েছিলাম এক প্লেট। কোনো টাকাপয়সা পাইনি। এত দিন পর সেই বিরিয়ানির টাকা সুদে-আসলে ফেরত দিতে হলো।’
‘মন খারাপ কোরো না। ওতে লাভ হবে না। কারণ, জরিমানার টাকা ফেরত দেওয়ার বিধান নেই। তবে তোমার লোকসান পুষিয়ে দিচ্ছি।’ বলতে বলতে বুকপকেট থেকে ভাঁজ করা একটা কাগজ আমার হাতে তুলে দিলেন কায়সার ভাই। ভাঁজ করা কাগজটা খুলে দেখি, একটা পদ্য। ছোটদের কাগজের জন্য লেখা নতুন একটা পদ্য!
ঝুট-ঝামেলাহীন নিপাট শান্ত প্রকৃতির সজ্জন ব্যক্তি ছিলেন আবু কায়সার। নিষ্ঠা ও সততার সঙ্গে সাহিত্যচর্চা করেছেন। অনাদর-অবহেলা আর অবজ্ঞার শিকার হয়েছেন পদে পদে।
নির্বিরোধী নিভৃতচারী এবং প্রচারবিমুখ মানুষটি অসৎ জীবন যাপন করেননি। অনটনও তাঁর পিছু ছাড়েনি। ইত্তেফাক, গণকণ্ঠ, সংবাদ, ভোরের কাগজ, যুগান্তর কিংবা সাপ্তাহিক বিচিত্রা ছিল তাঁর কর্মক্ষেত্র। তাঁর সহকর্মীরা সবাই স্বীকার করবেন। তিনি ছিলেন অনুচ্চকণ্ঠ সদালাপী ও বন্ধুবৎসল সরল একজন মানুষ।
আমার পরম সৌভাগ্য, ছোটদের কাগজে সম্পাদনা করতে গিয়ে পেয়েছি তাঁর অকুণ্ঠ সহযোগিতা। ছড়া-কবিতা ছাড়াও আমার জবরদস্তিমূলক আচরণে কাবু হয়ে বাংলাদেশের শিশু-কিশোরের জন্য ছোটদের কাগজে তিনি লিখেছিলেন তিন-তিনটি উপন্যাসইনকা রাজার গুপ্তধন, কাফ্রির কাটা হাত এবং পাতাল পিশাচ। তিনটি উপন্যাসই পাঠকপ্রিয় হয়েছিল।
আমি খুব লাল একটি গাড়িকে, জাদুঘরে প্রজাপতি, জ্যোৎস্নায় মাতাল জেব্রাগুলো লিখে আধুনিক কবিতার অঙ্গনে কিংবা রায়হানের রাজহাঁস, কাকতাড়ুয়া, দোয়েলের দেশ লিখে শিশুসাহিত্যের অঙ্গনে আবু কায়সার নিজেকে প্রতিষ্ঠিত করেছেন একজন শক্তিমান ও বিশুদ্ধ লেখকের সম্মানজনক আসনে। আজ কবি ও শিশুসাহিত্যিক আবু কায়সারের ষষ্ঠ মৃত্যুবার্ষিকী। তাঁকে আমার বিনম্র শ্রদ্ধা।
জয় হোক নৃত্যশিল্পের
মুক্ত তালের নন্দিত ছন্দে সব অন্ধকার, কালিমা, ধর্মান্ধতা, কুসংস্কার, সাম্প্রদায়িকতা দূর করে আলোকিত হওয়া ও আলোকিত করার লক্ষ্যে আমরা—আইডিসির সব নৃত্যশিল্পী ও বাংলাদেশ নৃত্যশিল্পী সংস্থা ১৯৯২ সাল থেকে ২৯ এপ্রিল আন্তর্জাতিক নৃত্য দিবস পালন করে আসছি। এ বছর উদ্যাপিত হচ্ছে বিংশতিতম উৎসব।
১৭২৭ সালের ২৯ এপ্রিল ফ্রান্সে এক শিশু জন্মলাভ করে। এই শিশুই পরবর্তী সময়ে নৃত্যবিশারদ সমাজসংস্কারক হিসেবে খ্যাতি লাভ করেন। তিনিই হচ্ছেন জাঁ জর্জেস নভেরা, যাঁর একনিষ্ঠ প্রচেষ্টার ফলে বিশ্বনৃত্য এক সম্মানিত স্থান লাভ করে। তাঁর ‘লেটার অব ড্যান্স’ নৃত্যজগতের এক কালজয়ী সম্পদ। এই মহান শিল্পীর জন্মদিনকে চিরস্মরণীয় করে রাখার জন্য ইউনেসকো ১৯৮২ সালে ২৯ এপ্রিলকে আন্তর্জাতিক নৃত্য দিবস হিসেবে নির্ধারণ করেছে। এ দিবসটি অত্যন্ত সাড়ম্বরে সমগ্র বিশ্বে পালন করা হয়। বর্ণাঢ্য শোভাযাত্রা, নৃত্যানুষ্ঠান, সেমিনার, নৃত্যবিষয়ক মেলা, নৃত্য কর্মশিবির ইত্যাদি আয়োজনের মাধ্যমে দিনটি পালিত হয়। বাংলাদেশে আমরা সপ্তাহব্যাপী দেশজুড়ে দিনটি পালন করে থাকি। ঢাকার বাইরের শিল্পীরা ঢাকায় এসে আমাদের সঙ্গে অনুষ্ঠানে অংশগ্রহণ করে এবং আমরাও ওদের অনুষ্ঠানে অতিথি বক্তা, প্রধান অতিথি, শিল্পী হিসেবে অংশগ্রহণ করি। দেশজুড়ে নৃত্যশিল্পীদের এক মহামিলনোৎসব উদ্যাপিত হয় এ দিনটিকে ঘিরে। আমরা একে অন্যের নৃত্যকর্মের সঙ্গে পরিচিত হই, ভাবের আদান-প্রদান হয় আমাদের। কে কোন ধারায় কাজ করছে তার একটি সম্যক ধারণা লাভ করি। ক্রমে ক্রমে এটি ব্যাপকতা লাভ করেছে, সমগ্র বাংলাদেশে দিবসটি পালিত হচ্ছে উৎসব আকারে। শুধু নান্দনিক নৃত্য পরিবেশনা আমাদের মূল লক্ষ্য বা উদ্দেশ্য নয়, আমাদের মূল লক্ষ্য হচ্ছে সামাজিক ও রাষ্ট্রীয়ভাবে নৃত্যশিল্পকে মূল্যায়ন করা ও মর্যাদা দেওয়া। নৃত্য শুধু বিনোদন নয়, নৃত্য অত্যন্ত জীবনঘনিষ্ঠ, নৃত্য জীবনের কথা বলে—আমাদের ভাষা আন্দোলন, মুক্তিযুদ্ধ, নারীমুক্তি আন্দোলন, ফতোয়াবাজবিরোধী, সাম্প্রদায়িক, মৌলবাদ, মানবাধিকার, স্বাধিকার আন্দোলন, হতাশা, বঞ্চনা, প্রাপ্তি, অর্জন ইত্যাদি বিষয় বিবৃত হয় নৃত্যকলার মাধ্যমে। নৃত্য জীবনেরই প্রতিফলন, প্রতিবিম্ব। নৃত্যচর্চা মেধা ও মননকে শাণিত করে, প্রতিভার স্ফুরণ ঘটায়। মেধাবী, মননশীল, আদর্শবান, সৎ নাগরিক গড়ে তোলার জন্য সাংস্কৃতিক চর্চা তথা নৃত্য অনুশীলন অপরিহার্য। শিশুর শারীরিক ও মানসিক বিকাশে নৃত্যের ভূমিকা অপরিসীম। তাই আমাদের আগামী প্রজন্ম, যারা সোনার বাংলার ভবিষ্যৎ, তাদের মেধা-মননের যথাযথ বিকাশের জন্য প্রাথমিক পাঠ্যক্রম থেকে উচ্চমাধ্যমিক পাঠ্যক্রম পর্যন্ত নৃত্যকলাকে পাঠ্যসূচির অন্তর্ভুক্ত করা একান্ত প্রয়োজন। এর কোনো বিকল্প নেই। ইংরেজি মাধ্যমসহ বেশ কিছু বাংলা মাধ্যম স্কুলে নৃত্যের শিক্ষা দেওয়া হচ্ছে, এটি অত্যন্ত আশার উদ্রেক করে।
আমরা জেনেছি, অচিরেই কাজী নজরুল ইসলাম বিশ্ববিদ্যালয় ও ঢাকা বিশ্ববিদ্যালয়ে নৃত্য বিভাগের গোড়াপত্তন করা হবে। এ উদ্যোগটি বাস্তবায়িত হলে আমাদের বর্তমান সংস্কৃতিবান্ধব সরকারের বিরাট অর্জন হবে এবং নৃত্যকর্মীদের জন্য এটি হবে এক অভূতপূর্ব বিজয়।
এবারের বিংশতিতম আন্তর্জাতিক দিবসের বাণীটি দিয়েছেন বেলজিয়ামের নৃত্যশিল্পী কোরিওগ্রাফার অ্যানি তেরেসাঁ দো-কিরসিমেকার। প্রতিবারের মতো এবারও এই উৎসবের মাধ্যমে আমরা বাংলাদেশের সব নৃত্যশিল্পী একসঙ্গে হব, রচিত হবে মিলনমেলার আনন্দ আয়োজন। এবারও রয়েছে সেমিনার। স্বাধীনতার ৪০ বছর পূর্তিকে উপজীব্য করে সেমিনার ও আলোচনার বিষয় নির্ধারণ করেছি, ‘বাংলাদেশের নৃত্যকলায় মুক্তিযুদ্ধের চেতনার প্রতিফলন’।
উৎসবের একটি আয়োজন আমরা নিবেদন করছি, স্বাধীনতার ৪০ বছর পূর্তি ও একটি রবীন্দ্র সার্ধশততম জন্মবার্ষিকী উপলক্ষে।
এবার উৎসবে একটি নতুন সংযোজন করেছি, তা হচ্ছে পাঁচ দিনব্যাপী রক্তদান শিবির। নৃত্যশিল্পীরা তাঁদের রক্ত দিয়ে মুমূর্ষু রোগীকে বাঁচিয়ে তোলার এক মহান কাজে ব্রতী হবেন।
সেই সঙ্গে আমাদের শরীরের বিশুদ্ধ তেজোদ্দীপ্ত রক্ত অন্যের শরীরে প্রবাহিত হয়ে সব কলুষতা, হীনম্মন্যতা, ধর্মান্ধতা, সাম্প্রদায়িকতা, কুসংস্কার, যা কিছু অশুভ সবকিছুর বিরুদ্ধে অনুরণিত হবে এবং তাঁরাও আমাদের মতো এর বিরুদ্ধাচরণ করবেন এবং প্রতিবাদে সোচ্চার হবেন। আমার দৃঢ়বিশ্বাস, জয় আমাদের অনিবার্য।
আন্তর্জাতিক নৃত্য দিবসে সবার জন্য রইল শুভময় ছন্দিত শুভ কামনা।
জয় হোক নৃত্যশিল্পের 
স্বীকৃতি
ধন্য শ্রেণীভুক্ত দ্বিতীয় জন পল
রয়াত পোপ দ্বিতীয় জন পলের জীবিতাবস্থায় বীরোচিত গুণাবলি, অকৃত্রিম সেবাকাজ এবং অসাধারণ আধ্যাত্মিকতাপূর্ণ জীবনযাপনের স্বীকৃতিস্বরূপ পোপ ষোড়শ বেনেডিক্ট ১ মে ভ্যাটিকান সিটির সেন্ট পিটার্স স্কয়ারে তাঁকে ধন্য শ্রেণীভুক্ত করছেন। মৃত্যুর পর তিনিই সর্বাপেক্ষা অল্প সময়ের মধ্যে এ মহান সম্মানে ভূষিত হচ্ছেন। এর পরের ধাপেই তাঁকে সাধু (Saint) হিসেবে ঘোষণা করা হবে। পোপ হিসেবে ২৭ বছর অত্যন্ত সফলতার সঙ্গে দায়িত্ব পালন করে ২ এপ্রিল ২০০৫ খ্রিষ্টাব্দে তিনি মৃত্যুবরণ করেন।
ধন্য শ্রেণীভুক্ত হওয়ার জন্য প্রয়োজন একটি অলৌকিক ঘটনা। অর্থাৎ, এমন একটি ঘটনা, যা বৈজ্ঞানিকভাবেও প্রমাণ করা অসম্ভব। পোপ দ্বিতীয় জন পলের ব্যাপারেও এমনটি ঘটেছে। ২০০৫ খ্রিষ্টাব্দের কথা। ফ্রান্সের নাগরিক সিস্টার মারিয়া সাইমন পিয়্যারে পারকিনসন রোগে ভুগছিলেন। স্থানীয় চিকিৎসকেরা পরীক্ষা করে বলেছেন, তিনি পারকিনসন রোগে ভীষণ অসুস্থ। সিস্টার মারিয়া সাইমন প্রয়াত পোপ দ্বিতীয় জন পলের কাছে তাঁর দ্রুত আরোগ্য লাভের জন্য প্রার্থনা করেন। দেখা গেল, অতি অল্প দিনের মধ্যেই তিনি সম্পূর্ণ সুস্থ হয়ে গেলেন। চিকিৎসকেরা পরীক্ষা-নিরীক্ষা করে কোনো ব্যাখ্যাই দিতে পারলেন না, কীভাবে সিস্টার মারিয়া সাইমন সম্পূর্ণ সুস্থ হলেন। এ অলৌকিক ঘটনাটাই পোপ দ্বিতীয় জন পলকে ধন্য শ্রেণীভুক্তকরণের পথ সুগম করে দিয়েছে।
পোপ দ্বিতীয় জন পলের ধন্য শ্রেণীভুক্তকরণ অনুষ্ঠানে যোগ দেবেন ফ্রান্সের প্রধানমন্ত্রী, পোল্যান্ড ও মেক্সিকোর প্রেসিডেন্ট, বেলজিয়ামের রাজা দ্বিতীয় অ্যালবাট ও রানি পৌলাসহ ৫০টি দেশের রাষ্ট্রপ্রধানেরা। তা ছাড়া এ অনুষ্ঠানে অংশগ্রহণের জন্য পৃথিবীর বিভিন্ন দেশ থেকে পাঁচ লক্ষাধিক তীর্থযাত্রী এখন ভ্যাটিকানে অবস্থান করছেন। তাঁদের মধ্যে ৪০ হাজার তীর্থযাত্রী এসেছেন বিমানভাড়া করে, অন্যরা এসেছেন বাসে বা নৌকায়।
পোপ দ্বিতীয় জন পলকে সাধু শ্রেণীভুক্ত করার জন্য প্রয়োজন আর একটি অলৌকিক ঘটনা। ভ্যাটিকান সূত্রমতে, পোপ দ্বিতীয় জন পলকে সাধু শ্রেণীভুক্তকরণের উপযোগী বিশ্বাসযোগ্য ২৭০টি অলৌকিক ঘটনার আবেদন এরই মধ্যেই তারা পেয়েছে। এখন চলছে এগুলোর ওপর বৈজ্ঞানিক পরীক্ষা-নিরীক্ষা। আশা করা হচ্ছে, অল্প কিছু দিনের মধ্যেই তাঁকে সাধু শ্রেণীভুক্ত করা সম্ভব হবে।
পোপ দ্বিতীয় জন পলকে বিশ্বের প্রথম ‘সর্বজনীন পোপ’ হিসেবে আখ্যায়িত করা হয়। আধুনিক সভ্যতায় তিনি সর্বমহলে বিশেষ পরিচিত মুখ। বিংশ শতাব্দীতে তিনি ছিলেন খুবই প্রভাবশালী নেতা। তাঁরই সক্রিয় সহযোগিতায় তাঁর জন্মস্থান পোল্যান্ডে নাস্তিকতাবাদের পতন হয়। রাশিয়াসহ অন্যান্য নাস্তিক দেশের পতনেও তাঁর ভূমিকা আছে বলে ধারণা করা হয়। নাস্তিক প্রভাবশালী নেতা কাস্ত্রোর দেশ কিউবাতেও ধর্মবিশ্বাস বিস্তার, গির্জা নির্মাণ ও ধর্মীয় প্রশিক্ষণালয় স্থাপনে দ্বিতীয় জন পল বিশেষ ভূমিকা পালন করেছেন। পুঁজিবাদ নীতির অতিরিক্ত কুপ্রভাবেরও সমালোচনা করেছেন তিনি।
১৮ মে ১৯২০ খ্রিষ্টাব্দে পোল্যান্ডে জন্মগ্রহণকারী পোপ দ্বিতীয় জন পল হলেন ৪৫৫ বছরের ইতিহাসে প্রথম অ-ইতালিয়ান পোপ। 
তিনি আর ফিরবেন না
মনে পড়ছে ২০০৯ সালের ১৪ মার্চ কেমব্রিজ বিশ্ববিদ্যালয়ের শিক্ষক আমার বড় ভাই ড. মো. মোজাহারুল ইসলাম বাংলাদেশে এসেছিলেন মা ও ভাই-বোনদের দেখতে। কটা দিন আপনজনদের মাঝে কাটিয়ে আবার ফিরে গিয়েছিলেন কেমব্রিজে। ২৮ মার্চ গভীর রাতে আমি ও ইফতেখার হোসেন (তৎকালীন পিইও) তাঁকে বিদায় জানাতে বিমানবন্দরে গিয়েছিলাম। বিমানবন্দরে পৌঁছে নিরাপত্তাবেষ্টনীর ভেতরে যাওয়ার জন্য তাঁকে যখন বিদায় দিলাম, তখন রাত দুইটা বেজে গেছে। আমরা কেন জানি ফিরতে পারলাম না। মনে হলো ফিরে যাওয়ার আগে আর একবার ভাইয়ের্রসঙ্গে দেখা করে যাই। তাই বিমানবন্দরের নিরাপত্তার দায়িত্বে থাকা কর্মকর্তাদের কাছ থেকে অনুমতি নিয়ে আবার বিমানবন্দরের ভেতরে গিয়ে ব্রিটিশ এয়ারওয়েজের লাউঞ্জে ভাইয়ের কাছে গেলাম। আমাদের দেখে তিনি কিছুটা অবাক হলেন আবার খুশিও হলেন। তখন তিনি বলছিলেন যে ‘ভাবছি, এরপর তো আর ব্রিটিশ এয়ারওয়েজ ঢাকায় আসবে না,’ অর্থাৎ ২০০৯ সালের ২৮ মার্চ ভোররাতে ব্রিটিশ এয়ারওয়েজের যে ফ্লাইটটি ঢাকা থেকে হিথ্রো বিমানবন্দরে গিয়েছিল, সেটিই ছিল ঢাকা-লন্ডন শেষ ফ্লাইট। তাই তো তিনি বলেছিলেন, ‘আমি এরপর কীভাবে আসব?’ কেননা ব্রিটিশ এয়ারওয়েজে লন্ডন থেকে সরাসরি ঢাকায় আসতে তিনি স্বাচ্ছন্দ্যবোধ করতেন। তিনি ছিলেন শান্তিপ্রিয়, সুশৃঙ্খল মানুষ। তাই তিনি সহজ ও সোজা পথ পছন্দ করতেন। কে জানত যে এ মানুষটির ঢাকা-লন্ডন-কেমব্রিজ পথে এটাই শেষ যাত্রা? হয়তো আবার কখনো ব্রিটিশ এয়ারওয়েজ লন্ডন থেকে ঢাকা আসবে, আবার ঢাকা থেকে লন্ডনের পথে যাত্রাও করবে। কিন্তু ড. ইসলাম আর কোনো দিন যেমন আসবেন না, তেমনি বিদায় নিয়েও যাবেন না।
ঠিক এক সপ্তাহ পর, ৩ এপ্রিল ২০০৯ শুক্রবার রাত আটটায় বাড়ির টেলিফোনটি বেজে উঠল। ও প্রান্ত থেকে একজন বললেন, ‘আমি কেমব্রিজ থেকে ড. শেখ আবদুল মাবুদ বলছি। আপনার বড় ভাই ড. মো. মোজাহারুল ইসলাম আজ সকালে ইন্তেকাল করেছেন।’ আমি কোনোভাবেই তখন এ কথা মেনে নিতে পারছিলাম না। এরপর আমি আমার বাল্যবন্ধু হাজরা আওয়াল, যিনি কেমব্রিজে দীর্ঘদিন ধরে থাকেন, তাঁকে টেলিফোন করে সব বললাম। তিনি খোঁজখবর নিয়ে দ্রুত আমাকে ভাইয়ের মৃত্যুর খবর সঠিক বলে জানান।
তারপর ১০ এপ্রিল ২০০৯ শুক্রবার দুপুরে খুলনার কৃতী সন্তান ড. ইসলামের লাশ ঢাকা বিমানবন্দরে পৌঁছাল। ১১ এপ্রিল খুলনা মহানগরের টুটপাড়া গোরস্থানে তাঁকে দাফন করা হলো। কিছুদিন পর আমি কেমব্রিজে গিয়েছিলাম এবং প্রত্যক্ষদর্শীদের কাছ থেকে যা জেনেছিলাম—৩ এপ্রিল ২০০৯ শুক্রবার সকালে ভাই তাঁর স্বাভাবিক নিয়মে বাড়ি থেকে দুই কিলোমিটার পথ হেঁটে কেমব্রিজ বিশ্ববিদ্যালয়ে নিজ দায়িত্ব পালনের জন্য যাচ্ছিলেন। তিনি বিশ্ববিদ্যালয়ের ক্যাম্পাসে পৌঁছে যখন সেন্ট জনস্ কলেজের সামনে পৌঁছেছিলেন, ঠিক তখন হঠাৎ বুকে হাত দিয়ে দাঁড়িয়ে পড়েন, তারপর সামান্য দু-তিন পা পেছনের দিকে যেতে গিয়ে রাস্তার ওপর পড়ে যান এবং সামনের কফি-স্টল থেকে কয়েকজন ছুটে এসে তাঁকে সাহায্য করার চেষ্টা করে। কিন্তু তাঁকে নির্বাক, নিশ্চুপ দেখে তারা পুলিশকে খবর দেয়। পুলিশ দ্রুত অ্যাম্বুলেন্স এনে তাঁকে কেমব্রিজ এডেনব্রুক হাসপাতালে নিয়ে যায়। হাসপাতালের কর্তব্যরত চিকিৎসক তাঁকে পরীক্ষা করে ম্যাসিভ হার্ট অ্যাটাকের কারণে তাঁর মৃত্যু হয়েছে বলে জানান। কেমব্রিজ বিশ্ববিদ্যালয়ে ভাইয়ের সহকর্মীদের সঙ্গে দেখা করতে গেলে তাৎক্ষণিভাবে তাঁরা এক সভায় মিলিত হয়ে সবাই অনেকভাবে তাঁর প্রশংসা করেন।
মো. মোজাহারুল ইসলাম ১৯৪৩ সালের ১ মার্চ জন্মগ্রহণ করেন। বাবা মরহুম শাহ্ মোহাম্মদ ও মাতা উন্মেহানি খাতুনের তিনি ছিলেন প্রথম সন্তান। খুলনার সেন্ট যোসেফ হাইস্কুল থেকে ১৯৫৭ সালে ম্যাট্রিক পাস করে দৌলতপুর ব্রজলাল কলেজ থেকে ১৯৫৯ সালে ইন্টারমিডিয়েট এবং ১৯৬১ সালে গণিতে বিএসসি (অনার্স) (দুই বছরের) সমাপ্ত করেন। এরপর ১৯৬৩ সালে ঢাকা বিশ্ববিদ্যালয় থেকে গণিতে মাস্টার ডিগ্রি অর্জন করে ঢাকা আণবিক কেন্দ্রে বৈজ্ঞানিক কর্মকর্তা পদে যোগদান করেন এবং সেখান থেকে স্কলারশিপ নিয়ে পিএইচডি করার জন্য ১৯৬৬ সালে তিনি যুক্তরাজ্যের লিভারপুল বিশ্ববিদ্যালয়ে যান। যেখান থেকে পিএইচডি ডিগ্রি অর্জনের পর তিনি লন্ডন কুইন মেরি কলেজে ও লন্ডন ইউনিভার্সিটি কলেজে শিক্ষকতা করেন। সর্বশেষে তিনি কেমব্রিজ বিশ্ববিদ্যালয়ে যোগদান করে সেখানেই জীবনের শেষ দিন পর্যন্ত ২২ বছরেরও বেশি কাজ করেছেন।
মো. মোজাহারুল ইসলাম ১৯৮৪ সালে কানাডার নিউ ফাউন্ডল্যান্ডের সুইনি পরিবারের শার্লি সুইনিকে বিবাহ করেন। তাঁর পারিবারিক জীবন ছিল সুখের। শার্লি ইসলাম দুরারোগ্য ক্যানসারে আক্রান্ত হয়ে ২০০৩ সালের ২ নভেম্বর কেমব্রিজেই ইন্তেকাল করেন। স্ত্রী শার্লির মৃত্যুর পর ২০০৪ সালে দেশে এসে খুলনা বিশ্ববিদ্যালয়ের তৎকালীন উপাচার্য আবদুল কাদির ভূঁইয়ার কাছে খুলনা বিশ্ববিদ্যালয়ে শার্লি ইসলামের নামে একটি লাইব্রেরি নির্মাণের জন্য আর্থিক অনুদান প্রদানের ইচ্ছা প্রকাশ করেন। এর পরিপ্রেক্ষিতে ২০০৪ সালের ১১ জানুয়ারি অনুষ্ঠিত খুলনা বিশ্ববিদ্যালয়ের ১০৪তম সিন্ডিকেট সভায় বিশ্ববিদ্যালয়ে ‘শার্লি ইসলাম লাইব্রেরি’ স্থাপনের সিদ্ধান্ত গ্রহণ করা হয়।
তিনি লাইব্রেরি নির্মাণ করতে প্রায় কোটি টাকা প্রদান করেছিলেন এবং বিলম্বে হলেও এখন লাইব্রেরি ভবনটি নির্মিত হয়েছে। তবে কেন জানি না আজও তার আনুষ্ঠানিক উদ্বোধন হয়নি। আমাদের শিক্ষা কার্যক্রম প্রসারে একজন শিক্ষক ড. ইসলাম তাঁর সারা জীবনের কষ্টার্জিত সঞ্চয় থেকে অর্থ দান করে যে অবদান রেখেছেন, তা সত্যিই স্মরণীয়।
এই লাইব্রেরির পঠন-পাঠন কার্যক্রমের উদ্বোধনের জন্য বিশ্ববিদ্যালয় কর্তৃপক্ষ অনতিবিলম্বে ব্যবস্থা গ্রহণ করবেন
বিনয় বাঁশীর ঢোল
পরিবারের ঐতিহ্যে শৈশবেই জাল আর নৌকার সঙ্গে সখ্য হয় বিনয় বাঁশী জলদাসের। কিন্তু মন যাঁর আনচান করে ঢোলের বোলে, গান ছাড়া কি তাঁর প্রাণ বাঁচে? তাই তো একদিন বিনয় পা রাখেন ওস্তাদের বাড়িতে, তালিম নেন যন্ত্রসংগীতে।
কথায় আছে—রতনে রতন চেনে। সেই যে দিনগুলো, ঢোল বাজানোর দিনগুলোতে রমেশ শীলের জহুরি চোখে ধরা পড়ে যান বিনয়। বঙ্গের শ্রেষ্ঠ কবিয়াল বাদক হিসেবে সঙ্গে নেন বিনয় বাঁশীকে। এরপর আর পেছনে ফিরে তাকাতে হয়নি। রমেশ শীলের সহশিল্পী হিসেবে ৩৫ বছর ধরে বাজিয়েছেন বিনয়, বাংলার ঢোল নিয়ে ছুটে বেড়িয়েছেন উপমহাদেশের পথে-প্রান্তরে। সানাই, বেহালা, দোতারা, করতাল, মৃদঙ্গ বাজানোতেও পারদর্শিতা ছিল তাঁর।
রমেশ শীল দুই বাংলার শ্রেষ্ঠ কবিয়াল, বিনয় বাঁশী উপমহাদেশের বিখ্যাত ঢোলবাদক। এর বাইরে তাঁদের আরেকটি পরিচয়—রমেশ-বিনয় ছিলেন সংগীতের মানিকজোড়। ২০০২ সালে সরকার দুজনকেই একুশে পদক দেয়। তবে দুই সংগীতজ্ঞের সমাধিস্থলে সাংস্কৃতিক কমপ্লেক্স নির্মাণের কথা থাকলেও তা বাস্তবায়িত হয়নি। বিনয় বাঁশীর বাড়িটা ছন্দারিয়া খালে বিলীন হয়ে যাচ্ছে। এ ব্যাপারে পরিবারের সদস্যরা প্রশাসনের কাছে ধরনা দিলেও কোনো কাজ হয়নি।
ঢোলের জাদুকর বিনয় বাঁশী জলদাস ঘুমিয়ে আছেন চট্টগ্রামের বোয়ালখালীর ছন্দারিয়া জেলেপল্লিতে। তাঁর জন্ম ১৯১১ সালে। বাবার নাম উপেন্দ্র লাল জলদাস ও মা সরবালা জলদাস। বেশি লেখাপড়ার সুযোগ পাননি জেলে পরিবারের সন্তান বিনয়, রামসুন্দর বসাকের বাল্যশিক্ষাই সম্বল ছিল কেবল। প্রায় ৮০ বছরের জীবনের সিংহভাগই কেটেছে তাঁর ঢোলের প্রেমে। ২০০২ সালের ৫ এপ্রিল নিজের বাড়িতে শেষনিঃশ্বাস ত্যাগ করেন বিনয়।
সম্প্রতি আমরা গিয়েছিলাম ছন্দারিয়ায়। বাড়ি তো নয়, যেন পাখির বাসা। কুঁড়েঘরের দাওয়ায় আমাদের যত্ন করে বসতে দিলেন বিনয় বাঁশীর স্ত্রী অশীতিপর সুরবালা জলদাস ও ছেলে বাবুল জলদাস। অন্তঃপুরে দৌড়ে গিয়ে একটি পদক বের করে আনেন সুরবালা। বলেন, ‘এই একুশে পদক আমার স্বামীর জীবনের শ্রেষ্ঠ পাওয়া। মানুষটার কোনো লোভ-লালসা ছিল না। একদিন গানবাজনা শেষে বাড়ি ফিরলে তাঁকে সংসারের অভাবের কথা বলি। মানুষটা আমার কাঁধে হাত দিয়ে বলেছিলেন, “টাকা-পয়সা দিয়ে আমি তোমাকে খুশি করতে পারব না। তুমি কি আমার কাছ থেকে প্রেম চাও না বিত্ত?” আমি বলেছিলাম, প্রেম চাই। জীবনে কখনো প্রেমের অভাব হয়নি আমার।’
বিনয় বাঁশীর ছোট ভাই রবীন্দ্রলাল জলদাস বলেন, ‘আমার ভাই ঢোল বাজিয়ে ভুবন জয় করেছেন। আজ ভাইয়ের কোনো স্মৃতি নেই গ্রামে। তাঁর সেই ঢোল এখন বাজে না। সরকার একুশে পদক দিয়েই দায়িত্ব সেরেছে।’
বিনয় বাঁশীর দুই ছেলে সুখলাল দাস ও বাবুল দাস এবং নাতি কৃষ্ণমোহন জলদাসের সমন্বয়ে একটি কীর্তনিয়া দল আছে, যেটি এখন দেশ-বিদেশের অনুষ্ঠানে ঢোল বাজায়। বিনয় বাঁশীর দল বলে তাঁদের সবাই সমীহ করে।—জানান কৃষ্ণমোহন।
২০০০ সালে লন্ডনে বাংলাদেশ উৎসবে ঢোল বাজানোর জন্য সরকার আমন্ত্রণ করে বিনয় বাঁশীকে। কিন্তু অসুস্থতার কারণে যেতে পারেননি। তবে ছেলে বাবুল জলদাস বাবার হয়ে লন্ডন মাতিয়ে এসেছিলেন। বিনয় বাঁশীর যোগ্য উত্তরসূরি হিসেবে নিজেকে প্রতিষ্ঠিত করেছেন বাবুল। চট্টগ্রামসহ দেশের বিভিন্ন স্থানে তাঁর দলের ঢোলবাদনের মধ্য দিয়ে শুরু হয় অনুষ্ঠান। চট্টগ্রামের ডিসি হিলে বাবুলের ঢোল ছাড়া তো অনুষ্ঠানই হয় না। বাবুল জলদাসের খ্যাতি বিদেশেও ছড়িয়ে পড়েছে। ইতিমধ্যে জার্মানি, আমেরিকা ও ভারতে ঢোল বাজিয়ে সুনাম কুড়িয়েছেন তিনি।
বিনয় বাঁশীর পরিবারে কিছু দুঃখও আছে। বাবুল জলদাস বলেন, ‘২০০২ সাল থেকে আমাদের বাড়িটা ছন্দারিয়া খালের ভাঙনে পড়েছে; এখন বিলীনপ্রায়। সাবেক উপজেলা নির্বাহী কর্মকর্তা রবীন্দ্র শ্রী বড়ুয়া সরেজমিন পরিদর্শন করে পানি উন্নয়ন বোর্ডের কর্মকর্তাদের সঙ্গে কথা বলেছেন। শিগগিরই ভাঙন রোধে কার্যকর পদক্ষেপ নেওয়ার আশ্বাস দিয়েছিলেন এবং কিছু উদ্যোগও নিয়েছিলেন। কিন্তু এরপর আর কেউ খোঁজ নেয়নি। গত বর্ষায় বাড়ির অর্ধেকাংশ খালে বিলীন হয়ে গেছে। ভাঙন রোধে ব্যবস্থা নেওয়া না হলে সামনের বর্ষায় তা পুরোপুরি বিলীন হয়ে যেতে পারে।’
উল্লেখ্য, ২০০২ সালে তৎকালীন বিএনপি সরকারের দুই মন্ত্রী রমেশ শীল ও বিনয় বাঁশীর সমাধিস্থলে সাংস্কৃতিক কমপ্লেক্স নির্মাণের ঘোষণা দিলেও তা বাস্তবায়িত হয়নি। অবশ্য বোয়ালখালীর আরেক কিংবদন্তি শিল্পী আঞ্চলিক গানের সম্রাজ্ঞী শেফালী ঘোষের সমাধিস্থলে পারিবারিকভাবে একটি ভাস্কর্য ও স্মৃতিফলক নির্মাণ করা হয়েছে। শিল্পীর প্রথম মৃত্যুবার্ষিকী উপলক্ষে ২০০৭ সালের ১৯ জানুয়ারি স্মৃতিফলকের উদ্বোধন করা হয়।
বোয়ালখালীর তৎকালীন উপজেলা নির্বাহী কর্মকর্তা (ইউএনও) রবীন্দ্র শ্রী বড়ুয়া (বর্তমানে চট্টগ্রাম জেলা পরিষদের সচিব) বলেন, ‘উপজেলার তিন কিংবদন্তি শিল্পী রমেশ শীল, বিনয় বাঁশী ও শেফালী ঘোষের স্মৃতি রক্ষায় বড় একটি মেলা আয়োজনের পরিকল্পনা করেছিলাম। সমাধিস্থলে সাংস্কৃতিক কমপ্লেক্স করার উদ্যোগ ছিল। কিন্তু জায়গাসহ নানা জটিলতায় আমার সময়ে কাজ শেষ করা সম্ভব হয়নি।’
বিনয় বাঁশী সারা জীবন ভালোবেসে গেছেন দেশকে, দেশের মানুষকে। ঢোলের প্রতি ভালোবাসা ছিল আমৃত্যু। জীবনে অনেক জ্ঞানী-গুণীর ভালোবাসা তিনি পেয়েছেন। কিন্তু বিত্তের দিকে ফিরে তাকাননি ভুলেও। বাজনায় মুগ্ধ হয়ে উপমহাদেশের অন্যতম শ্রেষ্ঠ নটরাজ উদয় শংকর তাঁর নৃত্যদল ‘মম বাণী’তে যোগ দেওয়ার জন্য আহ্বান জানিয়েছিলেন বিনয় বাঁশীকে। কিন্তু নিজের জন্মস্থান ছন্দারিয়া গ্রাম ছেড়ে কোথাও যেতে চাননি। আজ তাঁর নবম মৃত্যুবার্ষিকী। এ উপলক্ষে বিনয় বাঁশীর বাড়িতে আলোচনা সভা, সাংস্কৃতিক অনুষ্ঠান ও কবিগানের আসর বসবে।
আব্বা,
আজ ৪০ বছর আগের সেই ১৯৭১-এর দিনগুলোর কথা মনে পড়ছে। আমাদের স্কুল বন্ধ। পড়াশোনার বালাই নেই। আম্মা (বেগম মুশতারী শফী) ও তাঁর বান্ধবী সংঘের সবাই খুব ব্যস্ত মিটিং-মিছিল নিয়ে। গণসংগীতের রিহার্সাল হচ্ছে কখনো আমাদের বাসায়, কখনো বা ‘জেম সেন’ হলে। আমি ওই গণসংগীতে অংশগ্রহণ করতাম। খুব ভালো লাগত। তবে বড়দের মুখে চিন্তার ছাপ—তাঁদের মনোযোগ দিয়ে রেডিও ছেড়ে খবর শোনা ও আলাপ-আলোচনা করা, যা কখনোই আমার দৃষ্টি এড়ায়নি।
২৪ মার্চ বিকেলেই কাকু (স্বাধীন বাংলা বেতারের প্রতিষ্ঠাতা বেলাল মোহাম্মদ), খোকন ভাই (আবদুল্লাহ-আল-ফারুক, স্বাধীন বাংলা বেতারের অন্যতম ১০ জনের একজন সক্রিয় কর্মী), মনি ভাই (কাজি হাবিবউদ্দীন আহমেদ, স্বাধীন বাংলা বেতারের অন্যতম ১০ জনের একজন সক্রিয় কর্মী) ও সন্দ্বীপ কাকা (আবুল কাশেম সন্দ্বীপ, তিনিও স্বাধীন বাংলা বেতারের ১০ জনের একজন সক্রিয় কর্মী), তাঁরা সবাই রয়ে গেলেন আমাদের বাসায়। রাতে খাওয়ার পর আমরা ছোটরা নিয়মমাফিক শুয়ে পড়ি। রাত খানিকটা গভীর হতেই ঠা ঠা ঠা শব্দে আমার ঘুম ভেঙে গেল। উঠে দেখি আম্মা, মামা (শহীদ খন্দকার এহসানুল হক আনসারী, আমার একমাত্র মামা) ও তোমরা সবাই ড্রয়িংরুমে আধো আলোতে চাপাস্বরে বলছ, ‘ওটা গুলির শব্দ!’ গুলি!! এই প্রথম জীবনে গুলির শব্দ শুনলাম। গা কেঁপে উঠল। কেন গুলি?
কীসের জন্য এই গোলাগুলি! কে কাকে মারছে?
আব্বা (শহীদ ডাক্তার মোহাম্মদ শফী) তোমার একটা কথা আমার কানে স্পষ্ট বেজে উঠল, ‘অনেক রক্ত দিতে হবে, তবেই বাঙালির স্বাধীনতা আসবে।’
হ্যাঁ, তুমি ঠিকই বলেছিলে। ৩০ লাখ মানুষের রক্তের বিনিময়ে আমরা মুক্ত স্বাধীন বাংলাদেশ পেয়েছি। সেই ৩০ লাখ মানুষের মধ্যে তোমাকে ও মামাকে (যিনি সেই সময় চট্টগ্রাম বিশ্ববিদ্যালয়ের শেষ বর্ষের ছাত্র ছিলেন) এভাবে হারাতে হবে তখন তা বুঝিনি!
৭ এপ্রিল ১৯৭১। দুপুর ছুঁই ছুঁই। তুমি ও আম্মা কী যেন কথা বলছিলে, আমি কাছে আসতেই আমার কাছে এক গ্লাস পানি চাইলে। আমি দৌড়ে তোমাকে পানি এনে দিলাম। ওই তোমার শেষ পানি খাওয়া। তার পরপরই আমাদের বাড়ির চারদিক ঘেরাও করে ফেলল পাকিস্তানি মিলিটারিরা। দরজায় করাঘাত করতেই তুমি ও আম্মা ড্রয়িংরুমে চলে গেলে দরজা খোলার জন্য। এয়ার খালু আমাদের ছোটদের ড্রেসিংরুমে লুকিয়ে রাখলেন। বেশ খানিক পর জিপের আওয়াজ শুনলাম। মনে হলো আর্মিরা চলে গেছে। আম্মা সঙ্গে সঙ্গে ভেতরের ঘরে এসে কেঁদে বসে পড়লেন। বললেন, ‘ওরা আমার সব নিয়ে গেছে।’ প্রথমটায় বুঝে উঠতে পারিনি। পরে বুঝলাম, তোমাকে ও মামাকে পাকিস্তানি মিলিটারিরা ধরে নিয়ে গেছে চট্টগ্রাম সার্কিট হাউসে।
চট্টগ্রাম সার্কিট হাউসে সে সময় ব্রিগেডিয়ার বেগ (যিনি পরবর্তী সময়ে পাকিস্তানের চিফ অব আর্মি স্টাফ হয়েছিলেন) ছিলেন তোমারই রোগী। মনে পড়ে আমরা ভাইবোন একসঙ্গে পড়তে বসে খাতা-কলম নিয়ে প্রায়ই ঝগড়া করতাম, তুমি তখন আমাকে মাঝে মাঝে তোমার চেম্বারের এক কোণার টেবিলে পড়তে বসাতে। সেই সময় কখনো কখনো ব্রিগেডিয়ার বেগ চট্টগ্রাম ক্লাব থেকে টেনিস খেলে সোজা তোমার চেম্বারে চলে আসতেন দাঁতের চিকিৎসার জন্য। আমাকে দেখে বলতেন, ‘ইয়োর ডটার গুড গুড...’। তাই হয়তো একটা ক্ষীণ আশা ছিল, এই বুঝি ব্রিগেডিয়ার বেগ তোমাদের ছেড়ে দেবে। তোমরা ফিরে আসবে। কিন্তু না, তা আর হয়নি।
আম্মা সেই সময় অসহযোগ আন্দোলনে জড়িত থাকায় তাঁর নামে ওয়ারেন্ট বের হয়েছিল। তাই আম্মা আমাকে ছোট খালার কাছে রেখে বাকি ছয় ভাইবোনকে নিয়ে সীমান্তের ওপারে চলে গেলেন বহু কষ্টে। পুরো এই নয়টি মাস আমি স্বপ্ন দেখতাম, এই বুঝি তুমি ও মামা ফিরে আসছ।
তারপর আমি তোমাদের হাত ধরে চলে যাব আম্মার কাছে সেই কলকাতায়। কিন্তু তুমি ফিরে আসনি। মাঝে মাঝে স্বাধীন বাংলা বেতার থেকে আম্মার কণ্ঠস্বর শুনতে পেতাম আর চোখের পানি মুছতাম।
দীর্ঘ নয় মাস যুদ্ধ ও রক্তক্ষয়ের পর পাকিস্তানিদের হাত থেকে দেশ মুক্ত হলো। কিন্তু এই দেশকে কলুষিত করে রেখেছে সেই ১৯৭১-এর বেইমান ঘাতক-দালাল রাজাকার, আল বদর ও শান্তিবাহিনীর লোকেরা। যারা সময়-অসময় ক্ষণে ক্ষণে ভোল পাল্টে এখনো শকুনের মতো ছোবল দেওয়ার চেষ্টায় থাকে।
আব্বা, আমরা সাত ভাইবোন তোমার উপযুক্ত সন্তান হতে পারিনি। এমন বড় কিছু হইনি। এখনো যেন জীবনযুদ্ধের সঙ্গে তাল মিলিয়ে চলার চেষ্টা করছি মাত্র। কিন্তু হ্যাঁ, আমরা কেউ অমানুষ হইনি। আম্মা আমাদের শত কষ্টের মধ্যেও নিজে চাকরি করেছেন। প্রকৃত দেশপ্রেম ও মুক্তিযুদ্ধের চেতনা হূদয়ে লালন করতে শিখিয়েছেন। এই ৪০ বছরেও আমরা (শহীদ পরিবারের সন্তানেরা) তোমাদের জন্য কিছুই করতে পারিনি। আমরা অসহায়, আমরা অপারগ। এই মুক্ত স্বাধীন দেশে থেকেও সব সময় প্রতিকূলতার মধ্যে আমাদের চলতে হয়েছে।
আজ এত বছর পর আমাদের অনুকূলে বাতাস বইছে। বলছে, ‘এই সুযোগ একটা কিছু করো!’ তোমরা আমাদের পথ চেয়ে আছো। হ্যাঁ আব্বা, এখন এই আশায় বুক বেঁধেছি। এবার নিশ্চয়ই একাত্তরের ঘাতক রাজাকার, আলবদরসহ সব যুদ্ধাপরাধীর উপযুক্ত শাস্তি হবেই হবে। হ্যাঁ, আজ আমি সেই স্বপ্নই দেখছি। যে সত্তরোর্ধ্ব মা তোমাবিহীন দীর্ঘ ৪০ বছর এই চড়াই-উতরাই পেরিয়ে, কোনো কিছুর কাছে মাথা নত না করে, জীবনকে বাজি রেখে আমাদের মানুষ করেছেন, অন্তত সেই মা তাঁর জীবদ্দশায় এই একাত্তরের ঘাতকদের শাস্তি দেখে যেতে পারেন—এটাই আমার কামনা। নইলে আমাদের চোখের জল ও দীর্ঘশ্বাস কাউকে ক্ষমা করবে না।
লেখাটা পড়তে গিয়ে চোখ টলটল করছে। ফারজানা নজরুল আমরা ও আপনার মত "কামনা" নয়, বিশ্বাস করি "অন্তত সেই মা তাঁর জীবদ্দশায় এই একাত্তরের ঘাতকদের শাস্তি দেখে যেতে পারেন"। কিন্তু ঘাতকরা প্রতিনিয়ত বাধা হয়ে দাড়াচ্ছে। অমানুষ গুলো আজ আপনার বাবার জীবণের বিনিময়ে পাওয়া স্বাধীন দেশে এতই শক্তিশালী যে আপনাকে কাতর কন্ঠে "কামনা" করতে হচ্ছে অধিকার আদায়ে। নরপিশাচরা নতুন প্রজন্মকে অতীত ভুলতে উৎসাহিত করছে, যাতে অন্ধকারে নিয়ে যেতে সুবিধা হয়।
একজন মেধাবী ও সৎ শিক্ষাবিদ
ড. এ এস এম আবদুল খালেক। মাধ্যমিক ও উচ্চমাধ্যমিক শিক্ষা বোর্ড, সিলেট-এর সাবেক চেয়ারম্যান। ১৩ জানুয়ারি সকালে সিলেট ওসমানী মেডিকেল কলেজে মৃত্যুবরণ করেন। তার মৃত্যু সংবাদটি দৈনিক পত্রিকায় দেখে খুবই মর্মাহত হলাম। জনাব খালেক বিশ্ববিদ্যালয়ে অধ্যয়নকালে আমাদের সমসাময়িক ছিলেন। তিনি রাজশাহী বিশ্ববিদ্যালয়ের ইংরেজি সাহিত্যের আর আমি ঢাকা বিশ্ববিদ্যালয়ের রাষ্ট্রবিজ্ঞানের। ভিন্ন বিশ্ববিদ্যালয়ের ছাত্র হওয়া সত্ত্বেও তাঁর আত্মীয় সেলিম রেজা বর্তমানে জনশক্তি রপ্তানি ব্যুরোর পরিচালক, এস এম হলে আমার কক্ষসাথি থাকার সুবাদে খালেকের সঙ্গে দু-একবার দেখা-সাক্ষাৎ হয়েছে। তবে তখন আমাদের মাঝে ঘনিষ্ঠতা ছিল—এটা দাবি করা যাবে না। তাঁর সঙ্গে আমার কর্মসূত্রে ঘনিষ্ঠতা হয় ২০০৭ সালে। ২০০৭ সালের মার্চ মাসে আমি অতিরিক্ত সচিব হিসেবে শিক্ষা মন্ত্রণালয়ে যোগদান করি। খালেক তখন সিলেট মাধ্যমিক ও উচ্চমাধ্যমিক শিক্ষা বোর্ডের চেয়ারম্যান, অর্থাৎ তিনি আমার শিক্ষা মন্ত্রণালয়ে যোগদানের আগে থেকেই সিলেট বোর্ডে কর্মরত ছিলেন।
শিক্ষা বোর্ডের চেয়ারম্যানদের সঙ্গে আমার নিবিড় কর্ম সম্পৃক্ততা ছিল। মাসিক সমন্বয় সভাসহ বিভিন্ন সভায় তাদের সঙ্গে দেখা হতো, আলোচনা ও মতবিনিময় হতো, এসএসসি ও এইচএসসি পরীক্ষার ফলাফল প্রকাশের আগে আমার দপ্তরে এবং ঢাকা শিক্ষা বোর্ডের কম্পিউটার সেন্টারে আমরা বেশ কিছু সভা করতাম। এ ছাড়া বিভিন্ন বিষয় ও সমস্যা নিয়ে আলোচনার জন্য, সৌজন্য সাক্ষাতের জন্য শিক্ষা বোর্ডের চেয়ারম্যানরা আমার কাছে মাঝেমধ্যে এসেছেন। এই সময় কর্মরত শিক্ষা বোর্ডের চেয়ারম্যানদের মধ্যে জনাব খালেক ছিলেন সদাহাস্যোজ্জ্বল, বিনয়ী, সদালাপী ও সজ্জন। এ মানুষটি অনায়াসে যে কারও মন জয় করতে পারতেন। আমি এক বছর তাঁর সঙ্গে কাজ করেছি, পরেও আমাদের নিবিড় যোগাযোগ ছিল। সর্বশেষ তাঁর সঙ্গে আমার দেখা হয় ২০১১ সালের ২৮ ডিসেম্বর। ওই দিন জেএসসি পরীক্ষার ফলাফল প্রকাশ উপলক্ষে তিনি ঢাকায় এসেছিলেন। বিকেলের দিকে আমার অফিসে আসেন এবং আমাকেও সিলেট বোর্ডের পরীক্ষার ফলাফলের একটি কপি দিয়ে যান। সিলেটে যাওয়ার আমন্ত্রণও জানিয়ে যান। কিন্তু এটাই যে আমার সঙ্গে তাঁর শেষ দেখা হবে, আমি কি তা কল্পনাও করেছি! তিনি ছিলেন স্বাস্থ্য-সচেতন একজন মানুষ। পরিমিত আহার করতেন। কখনো উত্তেজিত হতেন না। নিরহংকারী, নির্লোভ, সৎ, নৈর্ব্যক্তিক এ মানুষটি কর্মক্ষেত্রেও ছিলেন একেবারেই নির্ঝঞ্ঝাট। প্রায় সাত বছর সিলেট শিক্ষা বোর্ডে দক্ষতা ও সুনামের সঙ্গে কাজ করেছেন। তাঁর বিরুদ্ধে কখনো কোনো অভিযোগ বা নেতিবাচক সংবাদ প্রকাশ হয়েছে বলে আমার জানা নেই। আমার জানামতে যে শিক্ষা বোর্ডটিতে কোনো দলাদলি ছিল না, কোনো দুর্নীতি বা অনিয়মের অভিযোগ ছিল না, সেটি হলো সিলেট শিক্ষা বোর্ড। এটি সম্ভব ছিল শুধু বোর্ডের প্রধান খালেকের সততা, নিষ্ঠা, নৈর্ব্যক্তিক দৃষ্টিভঙ্গি, সজ্জন আচরণ এবং নেতৃত্বদানের দক্ষতার কারণে। আমার বিবেচনায় খালেক বর্তমান সময়ের একজন আদর্শ কর্মকর্তা। তিনি শুধু শিক্ষা ক্যাডারের নন, সব কর্মকর্তা-কর্মচারীর মধ্যে এক উজ্জ্বল নক্ষত্র, এক অনন্য, অসাধারণ প্রতিভা। কিন্তু এ মানুষটি মাত্র ৫৪ বছর বয়সে হঠাৎ কেন মারা গেলেন—এটা মেনে নেওয়া খুবই কষ্টকর। খালেকের মৃত্যুতে তাঁর পরিবারই শুধু ক্ষতিগ্রস্ত হয়নি, ক্ষতিগ্রস্ত হয়েছে সমগ্র জাতি। তাঁর সততা, নিষ্ঠা, কর্তব্যপরায়ণতা, দেশপ্রেম, নেতৃত্বদানের গুণাবলি এবং সজ্জন আচরণ আমাদের সবার জন্য অনুপ্রেরণার উৎস হয়ে থাকবে। আমি কায়মনোবাক্যে আল্লাহ রাব্বুল আলামিনের কাছে তাঁর আত্মার মাগফিরাত কামনা করছি।
খালেকের অকাল মৃত্যুতে সবচেয়ে ক্ষতিগ্রস্ত হয়েছে তাঁর পরিবার। তাঁর স্ত্রী ফারহানা, কন্যা খাদিজাতুল কোবরা, যাকে তিনি কাব্যমণি বলে ডাকতেন এবং ছেলে আবদুল্লাহ আল খালেদের প্রতি জানাচ্ছি গভীর সহানুভূতি। কোবরা এবার ঢাকা বিশ্ববিদ্যালয় থেকে অনার্স ফাইনাল পরীক্ষা দিয়েছে এবং খালেদ ইন্টারমিডিয়েটে পড়ে। ফারহানা ভাবী, খালেদ ও কোবরাকে বলতে চাই, তাঁরা পরম আপন এ মানুষটিকে চিরতরে হারিয়েছেন। কখনো আর তাঁকে ফেরত পাবেন না। সন্তান দুটিকে নিয়ে ভাবিকে হয়তো অনেক সংগ্রাম করতে হবে। তবে তাঁদের সান্ত্বনা পাওয়ার ও গর্ব করার মতো বিষয় হচ্ছে তাঁরা একজন সৎ, দেশপ্রেমিক ও আদর্শ মানুষের স্ত্রী ও সন্তান।
জনাব খালেককে যাঁরা চেনেন, সম্ভবত এমন একজন মানুষও পাওয়া যাবে না, যিনি তাঁর সম্পর্কে কোনো কটু কথা বলতে পারেন। খালেক ছিলেন সবার প্রিয়, শ্রদ্ধা ও স্নেহের পাত্র। একজন অসাধারণ ভালো মানুষ। আমি আশা করি, এ অনুপ্রেরণা নিয়ে ভাবি, কাব্যমণি ও খালেদ বেঁচে থাকবে। এ মানুষটিকে স্মরণীয় করে রাখার জন্য শিক্ষা মন্ত্রণালয় কোনো ব্যবস্থা নিতে পারে কি না এটি বিবেচনা করে দেখার জন্যও বিনীত আবেদন থাকল।
প্রফেসর শরফুদ্দিন: স্মৃতি অম্লান
বেদনাভারাক্রান্ত মনে লিখতে হচ্ছে আমার প্রিয় শিক্ষক প্রফেসর এস এম শরফুদ্দিনকে নিয়ে। ২০১০ সালের ২৬ জানুয়ারি সন্ধ্যায় ঢাকার লালমাটিয়ার সিটি হাসপাতালে শরফুদ্দিন স্যার মৃত্যুর কোলে ঢলে পড়েন তাঁর পরিবার, সহকর্মী ও শুভানুধ্যায়ীদের শোকাচ্ছন্ন করে। তিনি ছিলেন এ দেশে বসবাসকারী জ্যেষ্ঠতম গণিতবিদ। জীবনের আট দশককাল পেরিয়ে যেন সহসা নিভে গেল তাঁর জীবনপ্রদীপ। তিনি রেখে গেছেন স্ত্রী ও সুযোগ্য দুই পুত্র। আজ তাঁর দ্বিতীয় মৃত্যুবার্ষিকী।
প্রফেসর শরফুদ্দিনের কর্মজীবন ছিল বর্ণাঢ্য। প্রখ্যাত শিক্ষাবিদ ও একনিষ্ঠ গণিতসাধক হিসেবে আন্তর্জাতিক অঙ্গনে তিনি খ্যাতি অর্জন করেন।
পঞ্চাশের দশকের প্রথমার্ধে কলকাতা বিশ্ববিদ্যালয়ের কৃতী ছাত্র প্রফেসর শরফুদ্দিন লন্ডন বিশ্ববিদ্যালয় থেকে পিএইচডি ডিগ্রি লাভ করেন ১৯৬৪ সালে। পরের বছর তিনি যুক্তরাজ্যের ‘ইনস্টিটিউট অব ম্যাথমেটিক্স অ্যান্ড ইটস অ্যাপ্লিকেশনস’-এর ফেলো নির্বাচিত হন।
বর্তমানের বাংলাদেশ প্রকৌশল বিশ্ববিদ্যালয়ে ড. শরফুদ্দিনের শিক্ষকতা শুরু। পরবর্তীকালে তাঁর অধ্যাপনা চট্টগ্রাম কলেজ ও রাজশাহী কলেজে। রাজশাহী বিশ্ববিদ্যালয়ে খণ্ডকালীন শিক্ষকও ছিলেন তিনি। দেশ স্বাধীনের পর হলেন জাহাঙ্গীরনগর বিশ্ববিদ্যালয় গণিত বিভাগের প্রতিষ্ঠাতা প্রফেসর ও বিভাগীয় প্রধান। ফের আশির দশকে এ বিভাগে খণ্ডকালীন শিক্ষক হিসেবে তাঁকে নিয়োগ দেওয়া হয়। কালক্রমে তিনি ভারত, জাপান, অস্ট্রেলিয়া, ইরাক প্রভৃতি দেশের বিভিন্ন বিশ্ববিদ্যালয়ে ভিজিটিং প্রফেসর নিয়োজিত থাকেন। ঢাকার ইস্কাটন রোডে অবস্থিত আইএএসটিটির গণিত বিশেষজ্ঞ হিসেবে দীর্ঘদিন অধিষ্ঠিত থেকে দেশে সামার সায়েন্স ইনস্টিটিউটের পরিচালনায় তিনি প্রশংসনীয় ভূমিকা রাখেন।
গণিতশিক্ষার উন্নতিবিধানে তাঁর অবদান ছিল অসামান্য। দেশ-বিদেশে অনুষ্ঠিত গণিতবিষয়ক বহু সেমিনার, সিম্পোজিয়াম, ওয়ার্কশপ ও সম্মেলনে যোগদানের সুযোগ হয়েছে তাঁর। ১৯৮৬ ও ১৯৮৭ কার্যকালে প্রফেসর শরফুদ্দিন বাংলাদেশ গণিত সমিতির সভাপতি নির্বাচিত হন।
বাংলাদেশ গণিত সমিতির সভাপতি হিসেবে আমার কার্যকালে (২০০৮ ও ২০০৯) ২২ ফেব্রুয়ারি ২০০৯ ঢাকা বিশ্ববিদ্যালয় ছাত্র-শিক্ষক কেন্দ্রে এক অনুষ্ঠানে সমিতি ১৯ জন বর্ষীয়ান গণিতবিদকে সম্মাননা প্রদান করে। আমার সভাপতিত্বে আয়োজিত এ মহতী ও প্রাণবন্ত অনুষ্ঠানে প্রধান অতিথি হলেন ঢাকা বিশ্ববিদ্যালয়ের উপাচার্য প্রফেসর আ আ ম স আরেফিন সিদ্দিক। প্রফেসর শরফুদ্দিনও ছিলেন সম্মাননাপ্রাপ্ত গণিতবিদদের অন্যতম।
২০০৯ সালের ১৩ আগস্ট ড. শরফুদ্দিন সংশ্লিষ্ট সবাইকে আমন্ত্রণ জানিয়ে তাঁর কয়েক লাখ টাকার সহস্রাধিক নিজস্ব গণিত বই গণিত সমিতিকে দান করেন। পত্রপত্রিকায় এ-সংক্রান্ত খবর বেরিয়েছে। বাংলাদেশ গণিত সমিতির কার্যকালে এ এক বিরল দৃষ্টান্ত।
নোবেলজয়ী বিজ্ঞানী প্রফেসর আবদুস সালামের সঙ্গে প্রফেসর শরফুদ্দিনের ছিল ঘনিষ্ঠতা। প্রফেসর শরফুদ্দিন গণিত সমিতির সভাপতি থাকাকালীন ১৯৮৬ সালে ডিসেম্বরে জাহাঙ্গীরনগর বিশ্ববিদ্যালয়ে সমিতির পঞ্চম গণিত সম্মেলন অনুষ্ঠিত হয়। আমি ছিলাম ওই সম্মেলনের সাংগঠনিক সম্পাদক। সম্মেলনে প্রফেসর সালামকে প্রধান অতিথি হিসেবে আমন্ত্রণ জানানো হলে অন্য কর্মসূচি থাকার কারণে সবিনয়ে তিনি এতে যোগদানের অপারগতা প্রকাশ করেন এবং একইসঙ্গে সম্মেলনের সাফল্য কামনা করেন ১৮ সেপ্টেম্বর ১৯৮৬ সালের প্রফেসর শরফুদ্দিনের কাছে লেখা এক পত্রের মাধ্যমে। পত্রটি উৎসাহব্যঞ্জক ও প্রেরণাদায়ক।
শরফুদ্দিন স্যার কেন জানি না, আমাকে খুব স্নেহ করতেন। আমিও স্যারের প্রতি ছিলাম শ্রদ্ধাশীল। সব সময়ই তিনি হাসিমুখে মানুষের সঙ্গে কথা বলতেন।
সুঠামদেহী প্রফেসর শরফুদ্দিন ছিলেন অত্যন্ত বিনয়ী ও নম্র স্বভাবের মানুষ। তাঁর মৃত্যুতে গণিত অঙ্গনের যে ক্ষতিসাধিত হলো তা সহজে পূরণ হওয়ার নয়। এই খ্যাতিমান গণিতবিদ, এই মনস্বী শিক্ষাবিদ আজ আমাদের মাঝে নেই। কিন্তু তাঁর কর্ম, তাঁর জীবনদর্শন আমাদের কাছে উজ্জ্বল ও অনুপ্রেরণার উৎস হয়ে থাকবে। তিনি জয়ী হয়েছেন গণিতের জন্য ভালোবাসায় উজ্জীবিত কর্মের সাধনায়।
স্বাধীনতা-উত্তরকালে অনেক গণিতজ্ঞের পরিবারেও নেমে আসে চরম দুর্দিন। বিপন্ন পরিবারগুলোকে মর্যাদাপূর্ণ অবস্থানে পুনর্বাসনের জন্য কিছু ঐতিহ্যবাহী বিদেশি সংস্থার প্রতি আবেদন-নিবেদনের মহৎ কাজে অগ্রণী ভূমিকা রাখেন ড. শরফুদ্দিন। আমেরিকান ম্যাথমেটিক্যাল সোসাইটি, দি পেনসিলভেনিয়া স্টেট ইউনিভার্সিটির সঙ্গে পত্রযোগাযোগ করে তিনি আর্থিক অনুদান প্রাপ্তির ব্যবস্থা করেন। এ অনুদান নবগঠিত বাংলাদেশ গণিত সমিতির কাছে হস্তান্তর করা হয়। উদার সহযোগিতা ও মহানুভবতার জন্য প্রফেসর এস এম শরফুদ্দিন আমাদের কৃতজ্ঞতাপাশে আবদ্ধ করেছেন।
গণিত শিক্ষার মহানব্রতে উৎসর্গীকৃত গণিত অঙ্গনের এই বরেণ্য ব্যক্তিত্বের দ্বিতীয় মৃত্যুবার্ষিকীতে আমরা তাঁকে কৃতজ্ঞতাভরে স্মরণ করছি। নিবেদন করছি তাঁর প্রতি আমাদের শ্রদ্ধাঞ্জলি।
তিতুমীর: মুক্তিকামী মানুষের অগ্রপথিক
রাজনৈতিক ও ধর্মীয় স্বাধীনতা তথা বাংলার অর্থনৈতিক মুক্তির জন্য ইংরেজদের বিরুদ্ধে যিনি দাঁড়িয়েছিলেন, তিনি তিতুমীর। তিতুমীরের নেতৃত্বে অতিসাধারণ হাতিয়ার নিয়ে বাঙালিরা সুসজ্জিত ইংরেজ বাহিনীকে বারাসাতের যুদ্ধে পরাজিতও করেছিলেন। পুরো নাম সৈয়দ মীর নিসার আলী। জন্ম পশ্চিমবঙ্গের চব্বিশ পরগনা জেলার বশিরহাট মহকুমায় ১৭৮২ সালের ২৮ জানুয়ারি আজকের এই দিনে। তিতুমীর স্থানীয় মাদ্রাসায় শিক্ষা সমাপ্ত কর্রে১৮২২ সালে হজব্রত পালন করতে মক্কা শরিফ গমন করেন। হজব্রত পালন শেষে তিনি আরবের বিখ্যাত ইসলামি শিক্ষাবিদ, ধর্মসংস্কারক এবং ইসলামি বিপ্লবের নেতা সায়্যিদ আহমদ বেরেলভির সঙ্গে সাক্ষাৎ করে তাঁর শিষ্যত্ব গ্রহণ করেন। সায়্যিদ আহমদই তাঁকে বাংলায় ফিরে গিয়ে মুসলমানদের ইসলামবিরুদ্ধ কার্যকলাপ থেকে মুক্ত করার কাজে উদ্বুদ্ধ করেন। সৌদি আরবে পাঁচ বছর শিক্ষা সমাপ্ত করে তিনি ১৮২৭ সালে স্বদেশে প্রত্যাবর্তন করেন। দেশে ফিরে তিনি চব্বিশ পরগনা ও নদীয়া জেলার মুসলমানদের মধ্যে ইসলামি অনুশাসন প্রচারের কাজ শুরু করেন। তিতুমীরের এই ইসলামি অনুশাসন প্রচারকে কেন্দ্র করেই স্থানীয় হিন্দু জমিদারদের সঙ্গে তাঁর মতপার্থক্যের সূচনা হয়। স্থানীয় জমিদারদের সঙ্গে তাঁর সংঘর্ষের অন্যতম কারণ ছিল ‘পুণ্যাহ’ নামের এক অনুষ্ঠানের বিরোধিতা। তিতুমীর জমিদারদের বিরুদ্ধে আন্দোলন গড়ে তুলতে শুরু করলে জমিদারেরাও খেপে গেলেন। তাঁরাও আন্দোলন দমন করার জন্য শুরু করলেন অত্যাচার। এ কারণ্রেতিতুমীরের আন্দোলন ধীরে ধীরে গণ-আন্দোলনে রূপ নিতে শুরু করে। যে আন্দোলনের সূত্রপাত হয়েছিল পুণ্যাহকে কেন্দ্র করে, সেটাই দ্বিতীয় পর্যায় এসে রূপ নিল অত্যাচারী জমিদারদের বিরুদ্ধে প্রজাদের প্রতিরোধ আন্দোলনে—এককথায় শোষণের বিরুদ্ধে শোষিতের আন্দোলন—যার নায়ক ছিলেন তিতুমীর। চব্বিশ পরগনা ও নদীয়া জেলার জমিদারেরা তাই একজোট হয়ে তিতুমীরের আন্দোলন প্রতিহত করার চেষ্টা করতে লাগলেন। কিন্তু ফল হলো বিপরীত। তিতুমীর তাঁর আন্দোলনকে আরও তীব্র করে তুলতে লাগলেন। তিনি এই প্রতিকূল অবস্থার মোকাবিলা করার জন্য গঠন করলেন মুজাহিদ বাহিনী। তাঁর এই বাহিনীর সদস্যদের তিনি শরীরচর্চার পাশাপাশি লাঠি চালানোসহ অনেক রকম দেশীয় অস্ত্র পরিচালনারও শিক্ষা দিলেন। তিতুমীরের এই মুজাহিদ বাহিনীর অধিনায়ক ছিলেন তাঁরই ভাগনে এবং শিষ্য গোলাম মাসুম। তিতুমীরের শক্তি বৃদ্ধি পাওয়ায় স্থানীয় জমিদারেরা শঙ্কিত হয়ে ইংরেজ শক্তির শরণাপন্ন হলেন। গোবরডাঙ্গার জমিদার কালীপ্রসন্ন মুখোপাধ্যায়ের মাধ্যমে যোগাযোগ করা হলো মোল্লাহাটের ইংরেজ কুঠিয়াল ডেভিসের সঙ্গে। জমিদার ও ইংরেজদের স্বার্থ একই ছিল বলে ডেভিসও এই প্রজাবিদ্রোহ দমনে এগিয়ে এলেন। তিনি কয়েক শ সৈন্য নিয়ে তিতুমীরের বিরুদ্ধে অভিযান শুরু করেন। কিন্তু তারা তিতুমীরের শক্তিশালী মুজাহিদ বাহিনীর কাছে পরাজিত হলো এবং ডেভিস নিজেও নিহত হলেন। আরেক যুদ্ধে তিতুমীরের মুজাহিদ বাহিনীর হাতে নিহত হলেন গোবরা গোবিন্দপুরের জমিদার দেবনাথ রায়। এরপর তিতুমীরের বিরুদ্ধে যুদ্ধে নামলেন বারাসাতের কালেক্টর আলেকজান্ডার। তিনি বশিরহাটের দারোগাকে সঙ্গে নিয়ে তিতুমীরের বিরুদ্ধে যুদ্ধ করে পরাজিত ও নিহত হন। এ ঘটনায় ইস্ট ইন্ডিয়া কোম্পানি তথা ইংরেজ শক্তি তিতুমীরের প্রতি প্রচণ্ড আক্রোশে ফুঁসে উঠল। পরিস্থিতি ক্রমেই আরও জটিল আকার ধারণ করল। বিপদ যে সামনে ঘনিয়ে আসছে, সেটা বুঝতে পারলেন তিতুমীর। তাই নিজের প্রতিরোধের ভিতকে আরও শক্তিশালী করতে ১৮৩১ সালের অক্টোবর মাসে নারিকেল বাড়িয়ায় এক শক্তিশালী এবং দুর্ভেদ্য বাঁশের কেল্লা নির্মাণ করলেন। পাশাপাশি নিজের মুজাহিদ বাহিনীর শক্তি বৃদ্ধি করতে লাগলেন। স্থানীয় মুসলমান তাঁতি ও কৃষকেরা দলে দলে এসে তাঁর মুজাহিদ বাহিনীতে যোগ দিতে লাগলেন। তাঁদের সবার কাছে তিতুমীর তখন একটি শক্তি আর আদর্শের প্রতীক। দেখতে দেখতে তিতুমীরের দলের মুজাহিদের সংখ্যা প্রায় পাঁচ হাজার ছাড়িয়ে গেল। তিতুমীরের লক্ষ্যও পাল্টে গেল। তিনি তখন নিজেকে ‘বাদশাহ’ বলে ঘোষণা করলেন। ব্রিটিশ শক্তির বিরুদ্ধে জেহাদে শামিল হওয়ার জন্য জনগণের প্রতি জোর আহ্বান জানালেন। এরপর তিনি নদীয়া ও চব্বিশ পরগনা জেলায় নিজের বাদশাহী আধিপত্য বিস্তার করে স্থানীয় জমিদারদের কাছে কর দাবি করে নোটিশ পাঠালেন। যে সংগ্রামের শুরু হয়েছিল ধর্মীয় আবেগের বশবর্তী হয়ে, ইংরেজরা স্থানীয় জমিদারদের পক্ষ নেওয়ায় তা দাঁড়িয়ে গেল ইংরেজবিরোধী সংগ্রামে তথা দেশের স্বাধীনতাসংগ্রামে। ইংরেজ বাহিনী লেফটেন্যান্ট কর্নেল স্টুয়ার্টের নেতৃত্বে ১০০ অশ্বারোহী, ৩০০ জন পদাতিক এবং দুটি কামান নিয়ে তিতুমীরের মুজাহিদ বাহিনীর বিরুদ্ধে আক্রমণ শুরু করলেন। মুজাহিদ বাহিনী তাঁদের সাবেকী অস্ত্র তথা ঢাল, সড়কি, লাঠি, তলোয়ার নিয়ে এবার আর ইংরেজ বাহিনীর আধুনিক অস্ত্রশস্ত্র এবং কামানের সামনে দাঁড়াতে পারল না। তারা পিছুহটে আশ্রয় নিল বাঁশের কেল্লার ভেতরে। সেখানে গিয়েও শেষ রক্ষা হলো না। ইংরেজ বাহিনী কামানের গোলা বর্ষণ করে বাঁশের কেল্লা সম্পূর্ণ ধ্বংস করে দিল। ১৮৩১ সালের ১৯ নভেম্বর এই শেষ এবং রক্তক্ষয়ী সংগ্রামে বিপুলসংখ্যক মুজাহিদের পাশাপাশি তিতুমীরও শহীদ হন। স্বাধীনতার স্পৃহা কতটা গভীর হলে একটি সুসংগঠিত বাহিনীর বিরুদ্ধে বাঁশের কেল্লার মতো ভঙ্গুর প্রতিরোধব্যবস্থা তৈরি করে একজন মানুষ লড়াই করার মতো সাহস দেখাতে পারেন, তিতুমীর তা দেখিয়েছিলেন। তাই এ দেশের মানুষ আজও তিতুমীরের সেই লড়াকু মানসিকতাকে হূদয়ে ধারণ করে সব অন্যায়-অত্যাচারের বিরুদ্ধে রুখে দাঁড়াতে সাহস পায়। আজ তিতুমীরের ২২৯তম জন্মদিন। এই দিনে চিরসংগ্রামী মানুষটির প্রতি রইল আমাদের গভীর শ্রদ্ধাঞ্জলি।
কুষ্ঠজনে পর ভেবো না
আজ বিশ্ব কুষ্ঠ দিবস। প্রতিবছর জানুয়ারি মাসের শেষ রোববার বিভিন্ন দেশে বিশ্ব কুষ্ঠ দিবস হিসেবে পালিত হয়। এবারে বাংলাদেশে এই দিবসটি পালনের বাড়তি তাৎপর্য হলো আমাদের সংসদ গত নভেম্বর মাসে কুষ্ঠ রোগে আক্রান্ত ব্যক্তিদের বিষয়ে ‘দ্য লেপার্স অ্যাক্ট ১৮৯৮’ নামে পুরোনো আইনটি বাতিল করেছে। ফলে আইনগতভাবে কুষ্ঠ রোগে আক্রান্ত ব্যক্তিদের মানবাধিকার প্রতিষ্ঠার সোপান উন্মোচিত হয়েছে। অবিভক্ত ভারতে ব্রিটিশ সরকার প্রবর্তিত ওই আইনে অসহায়, হতদরিদ্র কুষ্ঠ রোগে আক্রান্ত ব্যক্তিদের পরিবার ও সমাজ থেকে আলাদা রাখা হতো। ফলে তাঁদের সব ধরনের মানবাধিকার থেকে বঞ্চিত করা হতো।
উল্লেখ্য, ওই আইনটি যখন রচিত হয় তখনকার অবস্থা থেকে কুষ্ঠ রোগের চিকিৎসার ক্ষেত্রে অনেক আগেই বড় বৈপ্লবিক পরিবর্তন হয়েছে। গত শতাব্দীর আশির দশক থেকে পৃথিবীর সর্বত্র বিনা মূল্যে কুষ্ঠ রোগের সফল চিকিৎসা পাওয়া যাচ্ছে। বিশ্ব স্বাস্থ্য সংস্থা কর্তৃক অনুমোদিত সর্বাধুনিক সফল চিকিৎসা এমডিটি বা মাল্টি ড্রাগ থেরাপি রোগের মাত্রাভেদে নির্দিষ্ট মেয়াদে সেবন করলে এ রোগ থেকে মুক্ত হওয়া যায়। দুঃখের বিষয়, আজও আক্রান্ত ব্যক্তি ও তাঁদের পরিবার-পরিজন এবং আগে কুষ্ঠ ছিল এমন সব ব্যক্তির সমাজে স্থান করে নেওয়া বড়ই কঠিন। এখনো অনেকেই কুষ্ঠ রোগীদের বিষয়ে পুরোনো সংস্কারজনিত ‘অস্পৃশ্যতার’ মনোভাব পোষণ করে থাকেন। তাই কুষ্ঠ আজও একটি সামাজিক সমস্যা। সাধারণ মানুষের অজ্ঞতা, ভ্রান্ত ধারণা, উদাসীনতা ইত্যাদি কারণে আমাদের দেশসহ পৃথিবীর বিভিন্ন দেশে কুষ্ঠ রোগে আক্রান্ত মানুষ ও তাঁদের পরিবারের লোকজন অনেক দুঃখ-কষ্ট ও বঞ্চনার শিকার হয়ে জীবনকে বোঝাস্বরূপ মেনে নিয়ে কোনোমতে বেঁচে থাকেন। তাঁদের শারীরিক প্রতিবন্ধিতার চেয়ে বেশি বড় প্রতিবন্ধিতা সমাজের দৃষ্টিভঙ্গি। যাঁদের কুষ্ঠ হয়, তাঁদের প্রতি বিরাজমান অস্পৃশ্যতার কারণে তাঁদের নিজেদের মধ্যেও তৈরি হয় এক আত্মধিক্কার। এ অবস্থার ইতিবাচক পরিবর্তন জরুরি।
সচেতনতার অভাবে ও সময়মতো ওষুধ না খাওয়ার ফলে কুষ্ঠের কারণে দেশে বর্তমানে ৩৫ হাজারের মতো কুষ্ঠ রোগে আক্রান্ত ব্যক্তি ঘা ও বিভিন্ন ধরন এবং মাত্রায় প্রতিবন্ধিতার শিকার হয়ে আছেন। কুষ্ঠ রোগ নিয়ন্ত্রণ করার জন্য সবচেয়ে মৌলিক প্রয়োজন হচ্ছে: এক. জনগণকে যথেষ্ট সচেতন করা, যাতে কারও রোগ হওয়ার সঙ্গে সঙ্গে তিনি যেন তা জানতে পারেন এবং দুই. এমডিটি যেন রোগী ব্যবহার করেন, তার ব্যবস্থা নিশ্চিত করা। পৃথিবীর সর্বত্রই কুষ্ঠ রোগের একমাত্র নির্ভরযোগ্য সফল চিকিৎসা হচ্ছে এই এমডিটি, যা বিনা মূল্যে হু (who) সরবরাহ করে এবং সব রোগীকে দেওয়া হয়ে থাকে।
কুষ্ঠ রোগে আক্রান্ত ব্যক্তিদের মানবাধিকার রক্ষার স্বার্থে নিচের বিষয়গুলোর প্রতি সংশ্লিষ্ট সবার দৃষ্টি আকর্ষণ করছি:
১. বিভিন্ন হাসপাতাল ও স্বাস্থ্যসেবা প্রতিষ্ঠানে অন্যান্য রোগের পাশাপাশি বাস্তবসম্মতভাবে কুষ্ঠ রোগের চিকিৎসার ব্যবস্থাপনা থাকা উচিত। এই লক্ষ্যে দেশের মেডিকেল কলেজগুলোতে এবং নার্সিং শিক্ষায় কারিকুলাম কুষ্ঠ রোগ ও তার চিকিৎসা বিষয়ে যথেষ্ট প্রয়োগিক শিক্ষার ব্যবস্থা থাকা প্রয়োজন।
২. অন্ততপক্ষে স্কুলের ছাত্রছাত্রীদের কুষ্ঠ রোগের বিষয়ে মৌলিক শিক্ষাদানের জন্য স্বাস্থ্যবিজ্ঞান বা সাধারণ বিজ্ঞানের বিষয়ে যথাবিহিত অন্তর্ভুক্তি থাকা আবশ্যক।
৩. কুষ্ঠ রোগে আক্রান্ত ব্যক্তিদের মানবাধিকার রক্ষার স্বার্থে বিভিন্ন গণমাধ্যমের ভূমিকা অত্যন্ত গুরুত্বপূর্ণ। তাদের এ বিষয়ে ইতিবাচকভাবে বিভিন্ন সংবাদ ও কুষ্ঠ বিষয়ে সাফল্যমূলক তথ্য ও খবরাখবর পরিবেশন করা আবশ্যক। দেশের সব উপজেলা স্বাস্থ্যকেন্দ্র ও লেপ্রসি মিশনের বিভিন্ন প্রকল্পসহ কুষ্ঠ রোগের জন্য কাজ করে এমন সব সংস্থায় এ রোগের চিকিৎসা বিনা মূল্যে পাওয়া যায়।
বিখ্যাত বেহালাবাদক ইসহাক পার্লম্যানের কথা বলে আমার লেখা শেষ করতে চাই। পার্লম্যান ১২ বছর বয়সে পোলিও রোগের ফলে প্রতিবন্ধী হয়ে যান। সারাজীবন তাঁকে ক্রাচে ভর দিয়ে হাঁটতে হয়। একবার যখন কোনো একটা কনসার্টে তিনি একটা কঠিন সুর বাজাচ্ছিলেন, তখন তাঁর বেহালার চারটি তারের একটা ছিঁড়ে যায়। তার শব্দে কনসার্টের অন্য সব বাদক বাজনা থামিয়ে দেন। সবাই ভাবলেন, তিনি হয়তো খোঁড়াতে খোঁড়াতে পাশের ঘরে গিয়ে তাঁর বেহালার ছিন্ন তারটি বদল করে নিয়ে আসবেন। কিন্তু তিনি ইশারায় সবাইকে বললেন, ‘আমরা থামব না, বাজনা চালিয়ে যাব।’ গভীর আত্মবিশ্ব্বাস ও নিপুণ দক্ষতায় নিখুঁতভাবে সেদিন তিনি কনসার্টের বাকি অংশ বাজিয়েছিলেন। তন্ময় হয়ে সব শ্রোতা সেদিন সেই কনসার্ট উপভোগ করেছিলেন। অনুষ্ঠান শেষে শ্রোতারা অনেকে এসে তাঁকে প্রশ্ন করলেন, তিনি কীভাবে অমন সুন্দর বাজনা পরিবেশন করেছিলেন? পার্লম্যান উত্তরে বললেন, ‘সারা জীবন একটা লক্ষ্য নিয়ে আমি চলেছি: আমার যা আছে তা নিয়েই গান বাজানো।’
কুষ্ঠ রোগ কিংবা অন্যান্য কারণে জীবন যাঁদের বিধ্বস্ত এবং বিভিন্ন প্রতিবন্ধিতার কারণে মানবাধিকার বঞ্চিত, আমাদের সবচেয়ে বড় মিশন বা লক্ষ্য তাঁদের পাশে গিয়ে দাঁড়ানো; যেন তাঁদের জন্য আমরা এমন পরিবেশ তৈরি করতে সহায়তা দিতে পারি; যেখানে তাঁরা মর্যাদা নিয়ে অন্য সব মানুষের মতোই বাঁচতে, তাঁদের যা আছে তা নিয়েই তাঁরা জীবনের জয়গান গাইতে পারেন। জীবনবীণার কোনো তার ছিঁড়ে গেলেও সমাজের জন্য মানুষের মতো তাঁদের বাঁচার স্বপ্ন তাঁরা দেখতে পারবেন। 
গণ-অভ্যুত্থান দিবস
মতিউরের মরদেহ ছিল ফুলে ফুলে ঢাকা
আজ রক্তঝরা ২৪ জানুয়ারি। আইয়ুববিরোধী ঐতিহাসিক গণ-অভ্যুত্থান দিবস। আজ মতিউরের ৪২তম শাহাদাতবার্ষিকী। মতিউর ঊনসত্তরের এই দিনে শাহাদাত বরণ করে। আমি বেদনা ভারাক্রান্ত হূদয়ে স্মরণ করছি শহীদ মতিউরকে। মতিউর নবকুমার ইনস্টিটিউশনের দশম শ্রেণীর বিজ্ঞান শাখার মেধাবী ছাত্র ছিল। প্রতিবছরের মতো এবারও নবকুমার ইনস্টিটিউশনের সার্বিক ব্যবস্থাপনায় শোকবিধুর পরিবেশে পালিত হচ্ছে মতিউরের শাহাদাতবার্ষিকী।
ঊনসত্তরের এই দিনে মতিউর বেলা ১১টায় আইয়ুববিরোধী মুক্তিকামী ছাত্র-জনতা ও তৎকালীন পূর্ব পাকিস্তান কেন্দ্রীয় ছাত্র-সংগ্রাম পরিষদের এক বিরাট মিছিলের অগ্রভাগে ছিল। মিছিলটি স্লোগানরত অবস্থায় সচিবালয়ের সামনে আবদুল গণি রোড অতিক্রম করে পল্টন ময়দানের দিকে যাচ্ছিল তাদের ১১ দফা দাবি আদায়ের লক্ষ্যে। ঠিক তখনই ইপিআর বাহিনী বিনা মেঘে বজ্রপাতের মতো মিছিলের ওপর অতর্কিত গুলিবর্ষণ করে। মিছিলের অগ্রভাগে থেকে মতিউর গুলিবিদ্ধ হয়ে প্রথম শাহাদাত বরণ করে। পরপর শাহাদাত বরণ করে রোস্তম আলী, মকবুলসহ আরও কয়েকজন ছাত্র। সেদিন ছিল শুক্রবার, সময় বেলা সাড়ে ১১টা। এ সংবাদ ছড়িয়ে পড়ে ঢাকাসহ সারা দেশে। এই আন্দোলন-মিছিলের নেতৃত্বে ছিলেন তৎকালীন ডাকসুর ভিপি তোফায়েল আহমেদ ও কেন্দ্রীয় ১১ দফা ছাত্র সংগ্রাম পরিষদের নেতারা। এই অমানবিক হত্যাকাণ্ডে ঢাকা শহর হয়ে যায় অগ্নিগর্ভ। লাখো মানুষের ঢল নামে রাজপথে। ঢাকা মিছিলের নগরে পরিণত হয়। এই নৃশংস হত্যাকাণ্ডের বিরুদ্ধে দলমত-ধর্ম-নির্বিশেষে বাঙালি জাতির মধ্যে গড়ে ওঠে ইস্পাতকঠিন দৃঢ় ঐক্য। আইয়ুব শাহীর পতনের দৃঢ়সংকল্প নিয়ে নগরবাসী গণ-আন্দোলনে ঝাঁপিয়ে পড়ে সূত্রপাত ঘটায় ঐতিহাসিক রক্তঝরা গণ-অভ্যুত্থানের।
সেদিন বেলা দুইটায় পল্টন ময়দানে নিহত ছাত্রদের জানাজা অনুষ্ঠিত । পাঁচজন ছাত্রের মরদেহ মেডিকেল কলেজ হাসপাতালে নিয়ে যাওয়ার পর চারজন ছাত্রের মরদেহ যার যার আত্মীয়স্বজন নিয়ে যায়। মতিউরের মরদেহ মেডিকেল থেকে প্রথমে শহীদ মিনারে নিয়ে সংগ্রাম পরিষদের নেতারা আইয়ুব শাহীর পতনের শপথবাক্য পাঠ করান হাজারো ছাত্র-জনতার উপস্থিতিতে। তারপর নিয়ে যাওয়া হয় তৎকালীন ইকবাল হল, বর্তমানে সার্জেন্ট জহুরুল হক হলের মাঠে এ কারণে যে, শহীদের কোনো দাবিদার না পাওয়া গেলে তারা ইকবাল হল প্রাঙ্গণে মতিউরকে সমাহিত করবে। ঠিক এ সময় নবকুমার ইনস্টিটিউশনের দুজন ছাত্র মধুমিতা হলের পেছনে ন্যাশনাল ব্যাংক কলোনিতে এসে আমায় বলল, ‘চাচা, আপনি এক্ষুনি আমাদের সঙ্গে আসেন। আপনার ছেলে গুলিবিদ্ধ হয়ে মেডিকেলে আছে (নিহত বলে নাই)।’ এই সংবাদ শুনে মতিউরের মা কান্নায় ভেঙে পড়েন। কলোনির অন্য মহিলারা তাঁকে সান্ত্বনা দিতে থাকলেন।
আমি লুঙ্গিপরা অবস্থায় তাদের সঙ্গে ছুটে গেলাম মেডিকেল কলেজ হাসপাতালে। সেখানে যাওয়া মাত্র আমাদের বলা হলো, একজন ছাত্রের মরদেহ ইকবাল হলের মাঠে নিয়ে গেছে। মতিউরের মৃত্যুসংবাদ শুনে আমার শরীর কাঁপতে কাঁপতে মাথা ঘুরে রাস্তায় বসে পড়লাম। তিনজন ছাত্র ধরাধরি করে আমাকে ইকবাল হলের মাঠে নিয়ে গেল। সেখানে পরিচয় হলো ডাকসুর তৎকালীন ভিসি তোফায়েল আহমেদের সঙ্গে। তিনি ও অপর দুজন ছাত্র আমাকে ধরাধরি করে ছোট একটি মঞ্চের ওপর তুললেন। চেয়ে দেখি, সামনে মতিউরের মরদেহ ফুলে ফুলে ঢাকা। আমি পাগলপ্রায় অশ্রুসিক্ত অবস্থায় মতিউরের মরদেহের দিকে চেয়ে থাকি। আমাকে কে যেন বলল, ‘চাচা, আপনি কি কিছু বলবেন?’ আমি শোককে শক্তিতে পরিণত করে বলতে পেরেছিলাম, ‘আমি ন্যাশনাল ব্যাংকের একজন কেরানি। আমার পুত্র মতিউর নবকুমার ইনস্টিটিউশনের দশম শ্রেণীর ছাত্র। আমার এক পুত্র দেশের জন্য জীবন দিয়েছে। আমি দুঃখ করব না। দেশের স্বার্থে আমার অন্য ছেলেরাও জীবন দিতে প্রস্তুত। আমি এখানে লাখো মতিউরকে দেখতে পাচ্ছি। তারাই এক দিন বৃহত্তম আন্দোলন গড়ে তুলবে, যে আন্দোলনের মাধ্যমে এক দিন এ দেশ স্বাধীনতা লাভ করবেই।’
পরের দিন ২৫ জানুয়ারি সকালে দুই ঘণ্টার জন্য কারফিউ শিথিল করা হলে তোফায়েল আহমেদ কলোনির বাসায় এসে দুঃখ প্রকাশ করে কেঁদে ফেললেন এবং আমাদের সান্ত্বনা ও সমবেদনা জানিয়ে বলেছিলেন, ‘মতিউরের রক্তের ঋণ পরিশোধ করবই এবং এ দেশের মানুষকে অত্যাচারের হাত থেকে মুক্ত না-করা পর্যন্ত আমাদের আন্দোলন-সংগ্রাম চলতে থাকবে।’
ঊনসত্তরের গণ-অভ্যুত্থানের বাঁধভাঙা জোয়ারে ২২ ফেব্রুয়ারি স্বৈরশাসক ফিল্ড মার্শাল প্রেসিডেন্ট আইয়ুব খান তথাকথিত সাজানো আগরতলা ষড়যন্ত্র মামলার প্রধান আসামি বঙ্গবন্ধু শেখ মুজিবুর রহমানসহ সব নিরপরাধ আসামিকে ঢাকা কেন্দ্রীয় কারাগার থেকে মুক্তি দিতে বাধ্য হয়। ২৩ ফেব্রুয়ারি রেসকোর্স ময়দানে উৎফুল্ল লাখ লাখ ছাত্র-জনতার করতালির মাধ্যমে শেখ মুজিবুর রহমানকে বঙ্গবন্ধু উপাধিতে ভূষিত করেন তৎকালীন ডাকসুর ভিপি তোফায়েল আহমেদ। ঊনসত্তরের গণ-অভ্যুত্থানের গণজোয়ারে লৌহমানবখ্যাত ফিল্ড মার্শাল প্রেসিডেন্ট আইয়ুব খান রাষ্ট্রক্ষমতা ত্যাগ করতে বাধ্য হন ২৫ মার্চ, ’৬৯-এ।
এ দেশের মুক্তিকামী মানুষের স্বাধিকার ও মুক্তির চেতনায় অনুপ্রাণিত হয়ে কিশোর বয়সে মতিউর দেশ ও জাতির বৃহত্তর কল্যাণে ছাত্রজীবনে নিজের অমূল্য জীবন বিসর্জন দিয়ে বাঙালি জাতিকে পরাধীনতার অভিশাপ থেকে মুক্ত করার জন্য গণজাগরণের যে দিক নির্দেশনা দিয়ে গেছে, তারই প্রাপ্তি ও ফসল আমাদের কষ্টার্জিত এই স্বাধীনতা। মতিউর জাতির গর্ব ও বাঙালির অহংকার এবং আমাদের মহান মুক্তিযুদ্ধের প্রথম কাতারের শহীদ ও জাতীয় বীর হিসেবে ইতিহাসের পাতায় চির অমর হয়ে আছে।