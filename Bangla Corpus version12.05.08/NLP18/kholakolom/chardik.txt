পড়ার বাইরের শৈশবচারদিক
চলচ্চিত্রে আলোকিত চ্যানেল আই:
দুজন দুরন্ত তরুণ, অকপট। দুঃসাহসী, গভীর মননশীল। ধীমান ও প্রখর বুদ্ধিদীপ্ত দুই তরুণ এই চ্যানেল আইয়ের জন্ম দেয়। একজন ফরিদুর রেজা সাগর। আমার যখনই সাগরের সঙ্গে দেখা হয়, তখনই তার বাবা চলচ্চিত্রকার ফজলুল হক সাহেবের কথা মনে পড়ে যায়। আমি যাঁদের কাছ থেকে চলচ্চিত্র নির্মাণের পদ্ধতি শিখেছি, ফজলুল হক সাহেব তাঁদের একজন। আরেকজন ুুনিঃশব্দ গনগনে আগুনের মতো তরুণ—শাইখ সিরাজ, যার রক্তে রক্তে বাংলার ধান-পাটের গন্ধ ঘুরে বেড়ায়। তেপান্তরের কৃষকেরা যেন তাকে বাউলের সুরে সুরে সারা দিনই ডাকে। আমি তো চ্যানেল আই পরিবারের একজন সদস্য। তাই ওদের এই এক যুগ পূর্তির শুভমুহূর্তে শুধু আশীর্বাদ করতে পারি।
চ্যানেল আইয়ের চলচ্চিত্র নিয়ে লিখছি। যে ফুলটা আজ গন্ধ ছড়াচ্ছে, যার সৌরভ নিয়ে উতলা বাতাস দেশ-বিদেশে যাচ্ছে, সেই গাছটার জন্ম এবং পরিশ্রম আর পরিচর্যার কথা জানাচ্ছি। জন্মপরিচয়টা জানতে পারলে মানুষ খুশি হয়। চ্যানেল আইয়ের এক যুগ হয়ে যাওয়ার ইতিহাসটা জানতে পারেন।
বছর পঞ্চাশ ধরে আমি চলচ্চিত্রে কাজ করছি। চলচ্চিত্রের বহু রকম উত্থান-পতন নিজের চোখে দেখেছি। এত দিন তো মুম্বাইয়ের নকল ছবির সঙ্গে পাল্লা দিয়েই ‘আমজাদ হোসেন চলচ্চিত্র’ বানাতাম। শেষ পর্যন্ত স্তব্ধ হয়ে গেলাম অশ্লীল ছবির রমরমা ব্যবসা দেখে। যাঁরা সুস্থ চিন্তার প্রযোজক-পরিচালক ছিলেন, তাঁরা বন্ধ করে দিলেন চলচ্চিত্রের ব্যবসা।
চলচ্চিত্র এমন একটা বড় গণমাধ্যম, দেশের প্রতি দায়িত্ববোধ এবং সৃষ্টির উন্মাদনা থাকলে একটি চলচ্চিত্রই গোটা সমাজকে বদলে ফেলতে পারে। সেই উদাহরণ আমাদের দেশে আছে—আমার দেখা জহির রায়হান পরিচালিত জীবন থেকে নেয়া।
আবার চলচ্চিত্রের মাধ্যমে অশ্লীল ছবি প্রদর্শন করে নষ্ট বুড়িগঙ্গার পানির মতো দুর্গন্ধ ছড়াতে পারে চতুর্দিকে। তা-ই হলো, অশ্লীল ছবির ভয়ে দর্শক পারিবারিক সিনেমা হলে আসা বন্ধ করে দিল। সিনেমার কথা শুনলেই পরিবারের মানুষ চমকে ওঠে। নাকে রুমাল দেয়। গিন্নি থু থু ফেলে। অথচ সরকারের সেন্সর সার্টিফিকেট নিয়েই এসব চলছে। চলচ্চিত্রের মানুষ দুই ভাগ হয়ে গেল। যাঁরা গুণী সৃষ্টিশীল ব্যক্তিত্ব, তাঁরা ছবি বানানো বন্ধ করে দিলেন। আন্দোলন শুরু করলেন। মিছিল নিয়ে পথে নামলেন।
আমরা তখন বেকার। কোনো কোনো পত্রিকায় আমাকে লিখতে হচ্ছে, চলচ্চিত্রজগৎ এখন ধ্বংসের মুখোমুখি। আবার কোনো পত্রিকায় লিখছি, চলচ্চিত্র এখন জরা-ব্যাধিতে শয্যাশায়িত, মুমূর্ষু। অভিভাবক নেই। অস্থির রাজনীতির দুর্নীতির চোখে চলচ্চিত্রের এই দুরবস্থা দেখতে পাওয়া যাচ্ছে না। রাজনীতির দৃষ্টি এখন লুটপাটের দিকে, কী হচ্ছে চলচ্চিত্রে তার কোনো খবরই রাখতে পারছে না। ঠিক এই চলচ্চিত্রের মেঘলা রঙের শেষ বিকেলে এসে নামল দুঃসাহসী সেই দুই যুবক—ফরিদুর রেজা সাগর ও শাইখ সিরাজ। উচ্চস্বরে ঘোষণা দিল, আমরা, মানে চ্যানেল আই এখন ছবি বানাবে।
চিত্রনায়িকা মৌসুমীকে দিয়ে শুরু হলো চ্যানেল আইয়ের ছবি। তারপর চাষী নজরুল ইসলাম, মোস্তফা সরয়ার ফারুকী এবং আমিসহ অনেকেই নির্মাণ করতে লাগলাম ছবি। কি গ্রামে, কি শহরে—একধরনের মানুষ আছে, যারা কখনো কারোর ভালো চায় না, সব ব্যাপারেই ফোঁড়ন কাটে। আমাদের চলচ্চিত্রে এ রকম লোকের সংখ্যা বেশি। তারা বাঁকা মুখে বলতে লাগল, আমরা নাকি চ্যানেল আইয়ের চামচামি করছি। একের পর এক যখন নতুন নতুন নাম ঘোষণা হচ্ছে চ্যানেল আইতে, তখন আবার ওই দুর্মুখগুলো এসেই অনুরোধ করছে, আমি তো বেকার, আমাকে একটা ছবি দিতে বলেন না! ইতিমধ্যে অশ্লীল ছবি বন্ধ হয়ে গেছে। আবার শুরু হয়েছে ‘পাইরেসি’, ছবি রিলিজ করার এক মাসের মধ্যেই ক্যাসেট হয়ে চলে যাচ্ছে সারা বাংলাদেশে।
ভয়ংকর অবস্থা। অশ্লীল ছবির ভয়ে মানুষ সিনেমা হলে আসা বন্ধ করে দিয়েছে। বাসায় বসে এখন পাইরেসি করা ছবির ক্যাসেট দেখে। হলে লোক নেই। প্রযোজকেরা অফিস প্রায় বন্ধ রেখেছেন। এফডিসিতে ছবি কমে গেছে। শাকিব ছাড়া কোনো ছবির শুটিং হয় না। ফ্লোরগুলো খালি পড়ে থাকে। এফডিসি বাধ্য হয়ে বিজ্ঞাপন সংস্থা কিংবা এনটিভি অথবা অন্য কোনো টিভিকে ফ্লোর ভাড়া দিচ্ছে। এই হলো চলচ্চিত্রজগতের অবস্থা। এ রকম অবস্থার ভেতরেও অসম্ভবের পা কেটে দিয়ে চ্যানেল আই একের পর এক ছবি বানাচ্ছে। সেই সব ছবিতে পয়সা তো পাচ্ছেই, আবার রাষ্ট্রীয় পুরস্কার পাচ্ছে প্রতিবছর। শুধু দেশে নয়, চ্যানেল আইয়ের ছবি বিদেশ থেকেও পুরস্কার আনছে বছর বছর।
এই চ্যানেল আইয়ের বদৌলতেই এফডিসির অবস্থা এখন একটু ভালো। এফডিসির এমডি সাহেবের সবচেয়ে বড় প্রযোজক হলো চ্যানেল আই। আপনারা শুনে অবাক হবেন, মাত্র এই চার-পাঁচ বছরের মধ্যেই চ্যানেল আই ছবি বানিয়েছে ষাটের অধিক। ১৯৫৬ সালে মুখ ও মুখোশ ছবি প্রথম মুক্তি পায় এফডিসি থেকে। তারপর আজ পর্যন্ত কি কোনো প্রযোজক এত স্বল্প সময়ে এতগুলো ছবি বানিয়েছেন কখনো?
ফরিদুর রেজা সাগর আর শাইখ সিরাজ এই ৪০ বছরে কোনো রাজনীতিবিদ যা পারেনি, তা করেছে। ৬৮ হাজার গ্রামের কৃষকদের বন্ধু হয়ে বেঁচে আছে শাইখ সিরাজ। ফরিদুর রেজা সাগর ক্ষুধার্ত শয্যাশায়ী চলচ্চিত্রকে আবার আস্তে আস্তে দাঁড় করাচ্ছে। এই দুজন মানুষের পেছনে অবশ্যই তাদের প্রতিষ্ঠান ইমপ্রেস টেলিফিল্ম রয়েছে। তাই এই মানুষ দুটিকে সম্মানিত করলে ইমপ্রেস টেলিফিল্ম পরিবারের সবাই সম্মানিত হবে।
কটিয়াদীর ঢাকঢোলের হাট:
আবার বসেছে ঢাকঢোলের হাট। এ হাট বসেছে দুর্গাপূজা উপলক্ষে। স্থান কিশোরগঞ্জ জেলার কটিয়াদী উপজেলা সদরের পুরোনো বাজার। ৩০ সেপ্টেম্বর এবং ১ ও ২ অক্টোবর প্রতিবছরের মতো এবারও ৫০০ বছরের ঐতিহ্যবাহী এই বিরাট ঢাকঢোলের হাটটি বসেছে।
জনশ্রুতি আছে, ষোড়শ শতাব্দীর মাঝামাঝি সময়ে স্থানীয় সামন্ত রাজা নবরঙ্গ রায়ই সর্বপ্রথম তাঁর রাজপ্রাসাদে দুর্গাপূজার আয়োজন করেন। উপজেলা সদর থেকে দুই কিলোমিটার উত্তরে চারিপাড়া গ্রামে ছিল রাজার প্রাসাদ। আজও রাজার আমলে খনন করা কোটামন দিঘিটির মনোরম দৃশ্য দর্শনার্থীদের মুগ্ধ করে। পূজা উপলক্ষে রাজপ্রাসাদ থেকে সুদূর বিক্রমপুর (মুন্সিগঞ্জ) পরগনার বিভিন্ন স্থানে বার্তা পাঠানো হয়। ঢাকঢোল-বাঁশিসহ বাদ্যযন্ত্রীদের আগমনের জন্য সে সময় নৌপথ ব্যবহার করা হতো। বাদ্যযন্ত্রীরা কটিয়াদী-মঠখোলা সড়কের পাশে পুরোনো ব্রহ্মপুত্র নদের তীরে যাত্রাঘাট নামের স্থানে পূজার দুই দিন আগে এসে পৌঁছাতেন। পরবর্তী সময়ে পার্শ্ববর্তী মসুয়া গ্রামে বিশ্বনন্দিত চলচ্চিত্রকার সত্যজিৎ রায়ের পূর্বপুরুষ হরিকিশোর রায় চৌধুরীর বাড়িতে মহা ধূমধামে পূজা শুরু হয়। সেই সঙ্গে চলে বিভিন্ন পূজায় বাদ্যযন্ত্রের প্রতিযোগিতা। দিন দিন পূজার সংখ্যা বৃদ্ধি এবং বিভিন্ন জমিদারের মধ্যে ঢাকের হাটের স্থান নির্ধারণ নিয়ে দ্বন্দ্ব শুরু হয়। অবশেষে যাত্রাঘাট থেকে স্থান পরিবর্তিত হয়ে পাঁচ কিলোমিটার দূরবর্তী আড়িয়াল খাঁ নদের তীরবর্তী কটিয়াদী পুরোনো বাজারে প্রেসক্লাবের কাছে বিরাট ঢাকের হাট গড়ে ওঠে।
বৃহত্তর ময়মনসিংহ টাঙ্গাইল, সিলেট, ঢাকা, ব্রাহ্মণবাড়িয়া, নরসিংদী, গাজীপুর, নারায়ণগঞ্জ, হবিগঞ্জসহ বিভিন্ন অঞ্চল থেকে বিপুলসংখ্যক দুর্গাপূজার আয়োজক এই হাট থেকে পূজার দু-এক দিন আগে ভাড়ায় বায়না দিয়ে বাদ্যযন্ত্রীদের নিয়ে যায়। আজও বিক্রমপুর ভাটি অঞ্চল, কুমিল্লা হাওর অঞ্চল থেকে শত শত বাদ্যযন্ত্রী এ হাটে আসেন। ঢাকঢোল, সানাই, বিভিন্ন ধরনের বাঁশি, কাঁসিসহ হাজার হাজার বাদ্যযন্ত্রের পসরা বসে। নাচসহ বিভিন্ন অঙ্গভঙ্গিতে বাদ্যযন্ত্রীরা গ্রাহকদের আকৃষ্ট করে থাকে। সাধারণত একটি ঢাক ১০ হাজার, ঢোল পাঁচ হাজার, বাঁশি প্রকারভেদে চার হাজার থেকে ছয় হাজার, ‘ব্যান্ডপার্টি’ ছোট ২৫ হাজার থেকে ৫০ হাজার এবং বড় ৬০ হাজার থেকে এক লাখ টাকা পর্যন্ত ভাড়া হয়। বাদ্যযন্ত্রীরা পূজামণ্ডপে বাজনা বাজিয়ে দর্শক ও ভক্তদের আকৃষ্ট করে থাকেন।
বাংলাদেশের আর কোথাও এ ধরনের বাদ্যযন্ত্রের হাট নেই। পৌর মেয়র তোফাজ্জল হোসেন খান জানান, ঐতিহ্যবাহী ঢাকের হাট ও কটিয়াদী দশমী ঘাট কয়েক শতাব্দীর ঐতিহ্য। প্রতিবছরই কটিয়াদী পৌরসভা এ বিষয়ে গুরুত্বপূর্ণ দায়িত্ব পালন করে থাকে।
উপজেলা চেয়ারম্যান লায়ন আলী আকবর বলেন, ‘৫০০ বছরের ঐতিহ্যবাহী ঢাকের হাট কটিয়াদী উপজেলার ঐতিহ্য ধরে রেখেছে। উপজেলা প্রশাসন আগত বাদ্যযন্ত্রীদের প্রয়োজনীয় নিরাপত্তা দিয়ে থাকে।’
কিশোরগঞ্জ-২ (কটিয়াদী-পাকুন্দিয়া) আসনের জাতীয় সাংসদ এম এ মান্নান বলেন, ‘এ ঐতিহ্য আমাদের গর্ব।’ তিনি কটিয়াদীতে দুর্গাপূজার বিসর্জনের জন্য একটি স্থায়ী দশমীঘাট নির্মাণে সার্বিক সহযোগিতার আশ্ব্বাস দেন। এ ব্যাপারে হিন্দু সম্প্রদায়ের লোকজনকে এগিয়ে আসার জন্য আহ্বান জানান। এলাকাবাসীর অভিযোগ, প্রতিবছর পূজার আগে আগত বাদ্যযন্ত্রীদের জন্য নির্দিষ্ট স্থান নেই। ফলে নানা সমস্যায় ভুগতে হয়। এ ছাড়া কটিয়াদীতে সব দুর্গাপ্রতিমা একত্রে একটি নির্দিষ্ট স্থানে আরতি দিয়ে বিসর্জন দেওয়া হয়। কিন্তু এর জন্য কোনো নিজস্ব ভূমি নেই। কটিয়াদী ডিগ্রি কলেজ মাঠে বিসর্জন কর্মসূচির আয়োজন করা হয়।
টোকাই বলে ডেকো না, কষ্ট পাব:
পপির ঠোঁটে লিপস্টিক দিয়ে দেওয়ার পর নতুন আবদার করল, তাকে নেইল পলিশও দিয়ে দিতে হবে। হাসিমুখে সে কাজটি করে দিলেন লতা। এবার হাসি ফুটে উঠল পপির মুখে। হাসতে হাসতেই তার আরও এক বন্ধুকে দেখিয়ে লতাকে বলল, ‘আপা এরেও লাল জামা দ্যান।’ তার বন্ধুকে লাল জামা দেওয়ার পর যথারীতি সাজুগুজুর পালা। বন্ধুকে সাজানো পর্যন্ত অপেক্ষা করল পপি। শেষ হলে রওনা দিল ছবি আঁকার ঘরে। চেয়ে নিল ছবি আঁকার পেপার আর রং-পেনসিল। কিছু একটা আঁকতে বসে গেল পপি ও তার বন্ধু।
গত ৯ সেপ্টেম্বর নটর ডেম কলেজের লিটার‌্যাসি স্কুলের পাশের দৃশ্য এটি। তবে পপি ও তার বন্ধুকে হয়তো অনেকেই দেখলে চিনবেন। মোহাম্মদপুরের হুমায়ুন রোডে সে প্রায়ই পেপার ও চকলেট বিক্রি করে। নটর ডেম কলেজে সেদিন যেসব শিশু হাজির হয়েছিল অন্য রকম একটা দিন উপভোগ করতে, তারা সবাই পথশিশু। বসবাস এই শহরেই। এসব শিশুকে নিয়ে অন্য রকম একটি উৎসবের আয়োজন করে পথশিশু সেবা সংগঠন নামের একটি সংগঠন। তাদের সঙ্গে যোগ হয়েছিল একমাত্রা নামের আরও একটি সংগঠন। সব মিলিয়ে এদিন প্রায় ১৩০ জন পথশিশু পালন করে একটি অন্য রকম দিন।
শিশুদের হাত ধোয়া এবং ধোয়ানোর মাধ্যমে শুরু হয় শিশু ও স্বেচ্ছাসেবকদের ব্যস্ততা। হাত ধোয়ানোর পরপরই তাদের সামনে নাশতা চলে আসে। সেটা শেষ না হতেই হাতে দেওয়া হয় টোকেন। যে টোকেনগুলো দেখালেই তারা বিভিন্ন ধরনের সেবা গ্রহণ করতে পারবে সারা দিনের জন্য স্থাপন করা বিভিন্ন বুথ থেকে।
সাভার থেকে পাঁচজন নাপিত এসেছেন। যাঁরা সবার কাছে ডাচ শাহ আলম ফ্যামিলি বলে পরিচিত। তাঁদের কাছে মাথা নিচু করা অর্থাৎ চুল কাটানোর মাধ্যমে শুরু হয় শিশুদের সেবা গ্রহণ। এরপর টোকেন নিয়ে শিশুরা রওনা দেয় চিকিৎসাসেবা ক্যাম্পে। এখানে দুজন চিকিৎসক ও একজন ইন্টার্নি চিকিৎসক শিশুদের প্রাথমিক ও প্রয়োজনীয় চিকিৎসা দিচ্ছেন। কথা হলো উত্তরা মহিলা মেডিকেল কলেজের মেডিকেল অফিসার রুমানা কবীরের সঙ্গে। তিনি জানান, ‘এখানে যেসব শিশু আসছে, তাদের অপুষ্টিজনিত সমস্যা ও পেটে ব্যথা বেশি। তাদের প্রাথমিকভাবে দেখে ওষুধ দেওয়া হচ্ছে।’ কথা বলতে বলতেই চিকিৎসা নিতে আসে কারওয়ান বাজারের পথশিশু দুখু মিয়া। কিন্তু তার চিকিৎসা নেওয়ার চেয়ে গান শোনানোর আগ্রহ বেশি। চিকিৎসকেরা গাইতে বলতেই গান শুরু করে দিল দুখু মিয়া। গানের কথা, ‘টোকাই বলে ডেকো না, কষ্ট পাব/ লাত্তি গুঁতা মেরো না, দুঃখ পাব।’ গান শেষে হাততালি যেমন পেল দুখু মিয়া, তেমনি অনুরোধ এল আরও একটা গান শোনানোর।
চুল কাটা ও চিকিৎসা শেষে শিশুরা যাচ্ছে নতুন পোশাক নেওয়ার কক্ষে। শরীরের সঙ্গে মানানসই এবং সাইজ অনুযায়ী নতুন পোশাক দেওয়া হচ্ছে শিশুদের। পোশাক নিয়েই সবাই দৌড় দিচ্ছে গোসলখানায়। গোসল শেষে সাজসজ্জার পালা। সাজা শেষে মজা করতে করতেই শিশুরা চলে যায় তাদের নিয়ে আয়োজিত ওয়ার্কশপ কক্ষে। ওয়ার্কশপ বলতে শিশুদের মন যা চায় তা-ই করতে দেওয়া। কেউ ছবি আঁকছে, কেউ কাগজ কেটে ফুল বানাচ্ছে। কেউ হাতে রং ভরিয়ে আর্ট পেপারে নিজের হাতের ছাপ রাখছে।
আঁকাআঁকি করতে করতেই দুপুর হয়ে যায়। এ সময় শিশুদের নটর ডেম কলেজের মাঠে প্রবেশ করেন পথশিশু সেবা সংগঠনের প্রাণপুরুষ লুসিও বেনিনাত্তি। হ্যামেলিনের বাঁশিওয়ালার মতো ইতালীয় নাগরিক এই মানুষটির ডাক যেন ফেলতে পারে না শিশুরা। শিশুদের কাছে যিনি লুসিও ভাই বলে পরিচিত। শিশুদের মতোই আরেক মধ্যবয়স্ক শিশু লুসিও যখন শিশুদের নিয়ে মাঠে প্রবেশ করেন তখন দূর থেকে দেখে মনে হয়, ঠিক হ্যামেলিনের বাঁশিওয়ালা মাঠে প্রবেশ করছেন। খুব স্পষ্ট করে বাংলা বলছেন শিশুদের সঙ্গে। তাই শিশুদের ভাষা বুঝতে এবং বোঝাতে কোনো অসুবিধা হয় না তাঁর। তিনি শিশুদের বিভিন্ন দলে ভাগ করে দেন খেলার জন্য। যারা ফুটবল খেলতে আগ্রহী তারা মাঠের এক পাশে ব্যস্ত হয়ে পড়ে ফুটবল নিয়ে। অন্য পাশে দৌড় প্রতিযোগিতা, বস্তা দৌড়, ডিব্বা দৌড়, রুমাল চোর, রিং নিক্ষেপসহ বিভিন্ন ধরনের খেলা চলতে থাকে। খেলা শেষে দুপুরের খাবারের আয়োজন। এরই মধ্যে এখানে সস্ত্রীক হাজির হন ইতালিয়ান রাষ্ট্রদূত জার্জিও গুলিমিনি। সবশেষে আয়োজন করা হয় সাংস্কৃতিক অনুষ্ঠান ও জাদু প্রদর্শনীর। জাদুশিল্পী উলফাৎ কবীর, যিনি শিশুদের কাছে ম্যাজিক আঙ্কেল বলে পরিচিত তিনি ও তাঁর স্ত্রী রুখসানা কবির মিলে একের পর এক জাদু দেখিয়ে মুগ্ধ করেন শিশুদের। শিশুসুলভ এসব জাদু দেখতে দেখতে বিকেল হয়ে যায়। এরই ফাঁকে বিতরণ করা হয় শিশুদের হাতে তৈরি ঈদকার্ড, ফুলসহ বিভিন্ন জিনিসপত্র। এ ছাড়া শিশুদের হাতে তৈরি বিভিন্ন জিনিস প্রদর্শন করা হয়। একমাত্রার পরিবেশনায় থাকে গান, নাচ ও কবিতা আবৃত্তি। সবশেষে সব স্বেচ্ছাসেবককে পরিচয় করিয়ে দেওয়া হয়। সন্ধ্যার কিছু আগে সব শিশুর হাতে জুস, পেস্ট, ব্রাশ ও চকলেট তুলে দেওয়া হয়। সেসব নিয়ে হাসিমুখে গাড়িতে ওঠে প্রতিটি শিশু।
রুবেল হাবিব
করতোয়ায় নৌকাবাইচ:
তাঁরা কেউ মাঝি-মাল্লা নন। করতোয়া নদীতে ১ অক্টোবর যাঁরা করতোয়া নদীতে নৌকাবাইচে অংশ নিলেন, তাঁদের অনেকেই জানতেন না নৌকাবাইচ কাকে বলে। তাঁদের সবার বাড়ি পঞ্চগড়ের দেবীগঞ্জ উপজেলার আশপাশের গ্রামে। পেশা তাঁদের নৌকা নিয়ে দিনভর নদীর বুকে ভেসে বেড়ানো আর মাছ ধরা। তাঁরাই সেদিন নেমে গেলেন নৌকাবাইচে!
প্রতিযোগীদের মধ্যে বেশির ভাগ তরুণ হলেও চোখে পড়ে বেশ কজন চুল-দাড়ি পাকা প্রবীণ লোকের। শরীরে জোর নেই, প্রতিযোগিতায় নেমেছেন শুধু মনের জোরে। প্রবীণদের মধ্যে কেউ কেউ আবার জুড়ি বা করতালের টুং-টাং বাজনা বাজিয়েছেন। তালে তালে প্রতিযোগীরা মুখে ‘হেঁইও হেঁইও’ আওয়াজ তুলে বৈঠা চালিয়ে একে অপরকে পেছনে ফেলার চেষ্টা করেছেন। সবার মাঝে দেখা যায় উৎসবের আমেজ। রংপুর বিভাগে এ ধরনের প্রতিযোগিতা হওয়ার খবর খুব একটা পাওয়া যায় না।
এ নৌকাবাইচ দেখতে পঞ্চগড়ের পাঁচ উপজেলা; নীলফামারী, ডিমলা, ডোমার, জলঢাকা; ঠাকুরগাঁওসহ বিভিন্ন জায়গা থেকে মানুষের ঢল নামে। বিকেল চারটায় নৌকাবাইচ শুরু হলেও দুপুরের পর থেকে লোকজন আসতে থাকে। সবাই এসে ভিড় করতে থাকেন দেবীগঞ্জের চীন-বাংলাদেশ মৈত্রী সেতু, নদীর দুই ধার আর ডিসি পার্কে। ব্রিজের ওপর দর্শনার্থীদের উপচে পড়া ভিড়ে প্রায় দুই ঘণ্টা যান চলাচল করতে পারেনি। জনপ্রিয় এ খেলা প্রত্যক্ষ করে অসংখ্য মানুষ।
নৌকাবাইচ উপলক্ষে দেবীগঞ্জকে সাজানো হয়েছিল বর্ণিল সাজে। এলাকায় ছিল উৎসবের আমেজ। প্রতিযোগিতা উপলক্ষে সকাল থেকে ওই এলাকায় ছিল সাজ সাজ রব। চীন-বাংলাদেশ মৈত্রী সেতু ও গুরুত্বপূর্ণ সড়কগুলো রঙিন পতাকায় সাজানো হয়। আশপাশের বাড়িগুলোতে দূর-দূরান্তের আত্মীয়স্বজনে ছিল ভরপুর। ব্যাপক উৎসাহ-উদ্দীপনা, চিৎকার-চেঁচামেচি, ঢাকঢোল আর হাততালিতে গোটা এলাকা মুখরিত হয়ে ওঠে।
দেবীগঞ্জ উপজেলা পরিষদের উদ্যোগে আয়োজিত এ প্রতিযোগিতার উদ্বোধন করেন পঞ্চগড়-২ (বোদা-দেবীগঞ্জ) আসনের সাংসদ নুরুল ইসলাম।
দেবীগঞ্জের উত্তরপাড়া গ্রামের লতিফ মাস্টারের ধাপ থেকে ব্রিজের পশ্চিম পাড় পর্যন্ত প্রায় দুই কিলোমিটার দীর্ঘ জলপথ পাড়ি দিতে হয় প্রতিযোগীদের। এতে অংশ নেয় ছোট ও বড় মিলিয়ে ২৬টি নৌকা। বড় ও ছোট নৌকা নিয়ে দুটি গ্রুপে প্রতিযোগিতা অনুষ্ঠিত হয়। পুরস্কারের ব্যবস্থাও রাখা হয় আলাদা আলাদা।
বড় নৌকায় প্রথম হয় টেপ্রিগঞ্জ ইউনিয়নের রামগঞ্জ বিলাসী গ্রামের দুলাল দাসের দল ও দ্বিতীয় হয় চেংঠিহাজরাডাঙ্গার শুকুর আলীর দল। প্রতিটি দলে ছিলেন ১৫ জন করে। ছোট নৌকায় প্রথম হয় টেপ্রিগঞ্জ ইউনিয়নের নগরপাড়া গ্রামের আলন দাসের দল, দ্বিতীয় হয় দেবীগঞ্জ উত্তরপাড়া গ্রামের মো. মোবারক হোসেনের দল। প্রতিটি নৌকায় ছিলেন পাঁচজন করে। এদের মধ্যে দুটি গ্রুপের প্রথম ও দ্বিতীয় স্থান অধিকারীদের হাতে পুরস্কার হিসেবে তুলে দেওয়া হয় ২১ ইঞ্চি ও ১৪ ইঞ্চি রঙিন টেলিভিশন। এ ছাড়া প্রত্যেক প্রতিযোগীর জন্য ছিল বিশেষ পুরস্কার। প্রথম হওয়া বড় নৌকার দলের দুলাল দাস বলেন, এ ধরনের খেলায় অংশ নিয়ে জিতে তাঁর খুব আনন্দ লাগছে। তিনি পেশাদার মাঝি নন। নৌকায় করে নদীতে মাছ ধরেন। ‘প্রথম হয়ে নিজে যেমন খুশি হয়েছি, আবার হাজার হাজার দর্শককেও আনন্দ দিতে পেরে ভালো লাগছে।’ একই কথা বলেন ছোট নৌকার দলের প্রধান আলন দাস।
প্রতিযোগিতার আহ্বায়ক উপজেলা পরিষদ চেয়ারম্যান আবদুল মালেকের সভাপতিত্বে অনুষ্ঠিত পুরস্কার বিতরণী অনুষ্ঠানে প্রধান অতিথি ছিলেন পঞ্চগড়-২ (বোদা-দেবীগঞ্জ) আসনের সাংসদ নুরুল ইসলাম। অনুষ্ঠানে অন্যান্যের মধ্যে জেলা প্রশাসক মো. তোফাজ্জল হোসেন মিয়া, পুলিশ সুপার মো. শাহারিয়ার রহমান, উপজেলা নির্বাহী কর্মকর্তা আবু জাফর, উপজেলা আওয়ামী লীগের সভাপতি আ স ম নুরুজ্জামান, উপজেলা আওয়ামী লীগের সাধারণ সম্পাদক গিয়াসউদ্দিন চৌধুরী, প্রতিযোগিতার সদস্যসচিব ও শালডাঙ্গা ইউপি চেয়ারম্যান হাসনাত জামান চৌধুরী বক্তব্য দেন।
পঞ্চম শ্রেণীর ছাত্র আলম বলে, ‘নৌকাবাইচ প্রতিযোগিতা দেখে খুব মজা পেয়েছি, আনন্দ করেছি।’ ঠাকুরগাঁওয়ের গড়েয়া থেকে এসেছেন আহসানুল হক (৪৫)। তিনি বলেন, ‘হেঁইও হেঁইও আওয়াজ তুলে বৈঠা চালাচ্ছিল, তা দেখে ভালো লেগেছে। এমন প্রতিযোগিতা এবারই প্রথম দেখলাম।’
দেবীগঞ্জের উত্তরপাড়ার গৃহবধূ মরিয়ম বেগম কোলে শিশু নিয়ে প্রতিযোগিতা দেখতে এসেছেন। তিনি বলেন, ‘প্রথম এ প্রতিযোগিতা উপভোগ করলাম।’
সাংসদ নুরুল ইসলাম বলেন, ‘এমন আয়োজন সত্যিই মনোমুগ্ধকর। একই সঙ্গে লাখো মানুষকে অনাবিল আনন্দ দেওয়ার পাশাপাশি আমাদের লোকজ ঐতিহ্যকে নতুন প্রজন্মের কাছে তুলে ধরা হয়েছে।’ তিনি আয়োজকদের ধন্যবাদ জানান।
জেলা প্রশাসক তোফাজ্জল হোসেন মিয়া বলেন, ‘নৌকা হচ্ছে এ অঞ্চলের জীবন-জীবিকার মাধ্যম। পাশাপাশি ঐতিহ্যের ধারক। ভবিষ্যতে এটাকে আরও বড় আঙ্গিকে করতে জেলা প্রশাসন সহযোগিতা ও উদ্যোগ নেবে।’
উপজেলা পরিষদ চেয়ারম্যান আবদুল মালেক বলেন, ‘গ্রামবাংলার লোকজ উৎসবের মধ্যে রয়েছে আমাদের জাতীয় সংস্কৃতির পরিচয়।’ প্রতিবছর এ প্রতিযোগিতার আয়োজন করার কথা জানান তিনি।
প্রতিযোগিতার সদস্যসচিব ও শালডাঙ্গা ইউপি চেয়ারম্যান হাসনাত জামান চৌধুরী বলেন, ‘এমন প্রতিযোগিতা আমরা প্রতিবছর আয়োজন করব।’
শহীদুল ইসলাম শহীদ
একদিন সীমান্ত শহরে:
হোটেল-বাজারজুড়ে ভোরের অলসতা। বাসের কাউন্টার ছাড়া কোথাও কেউ নেই। জবুথবু একটা চায়ের দোকানে কোনোমতে চুলা জ্বলছে মাত্র। দৌড়ে গিয়ে দুধচায়ের কথা বললাম, ‘লিকার বেশি দিয়ে এক কাপ বানান। আগে এক গ্লাস পানি দিয়েন।’
মুখে ‘হবে’ বলেই খলানি দিয়ে কচলে কচলে গ্লাস পরিষ্কার করলেন দোকানি। ধীরেসুস্থে গ্লাস ভরে সামনে ধরলেন, ‘ভাই, নেন।’ ব্যবহার দেখে মনটা ভালো হয়ে গেল। জিজ্ঞেস করলাম, ‘আপনার দোকান দেখে তো মনে হচ্ছে, হাজার টাকার মালও নেই; সংসার চালাতে পারেন!’
এ রকম ব্যক্তিগত প্রশ্নে রাগের পরিবর্তে উল্টো টুল টানলেন তিনি। বললেন, ‘ভাই, বসেন না ক্যানে, বসেন।’
বসার পর বলতে শুরু করলেন, ‘শোনেন ভাই, আগে তো মেকারি কত্তাম, সাইকেলের। তো, একদিন কাজ কত্তে গিয়ে আঙুলে হাতুড়ির চোট পড়ে গেল। সেদিনই বুঝলাম, আমার দ্বারা আর হবে নাকো। তা ছাড়া বলে (শক্তি) তেমন পাল্লাম না। তাই ও-কাজ ফেলে চায়ের দোকান দিলাম। এখন দু-তিন শ হয়, চালানের মালিক ওই একজন আল্লাহতালা।’
শান্তিপুরি ভাষায় গাফফারের এহেন বয়ান শুনে পুলকিত হয়ে প্রশ্ন করলাম, ‘আপনার লেখাপড়া কত দূর?’ প্রশ্ন শুনে চিন্তিত হলেন না; বরং লাজুক হাসলেন, ‘লিখাপড়াটা কত্তি পারি নাই, কোনোমতে নাম সইডা কত্তি পারি।’ চা-ওয়ালার মুখে এ রকম উত্তর আশা করিনি। ভালো করে কথা বলতে পারাটা লেখাপড়ার চেয়ে কম কিসে! দাম মিটিয়ে ভ্রমণের কথা বললাম। অগত্যা সময় নিয়ে পথ বাতলালেন তিনি—‘কী তেমন দ্যাকপেন, তয় মুজিবনগরে যেতি পারেন। আমঝুপিতেও যেইতি পারেন। একন তো বাস-গাড়ি কিছু পাবেন নাকো, তবে আলগামনে যেইতি পারেন।’
নছিমন-করিমনের নাম শুনেছি, কিন্তু আলগামন মানে! গাফফার হেসে উঠলেন, ‘এখানে চার রকমের ভটভটি আছে—আলমসাধু, নছিমন, করিমন আর আলগামন। মালটানা খোলা গাড়ির নাম আলমসাধু। ছইওয়ালা ভ্যানমতোন হলো করিমন। আর ছই ছাড়া আলগা করিমনগুলানই আলগামন।’
মেহেরপুরকে আলাদা করে দেখার কিছু নেই। পাঁজরে সীমান্ত নিয়ে এক লাইনের ছোট্ট শহর। করিমনে উঠে বসলাম। টালমাটাল রোদ-হাওয়ায় ছুটতে ছুটতে নীলকুঠি। বারান্দা-বরাবর ঘাট। একসময় বিহার, ওডিশার বজরা এসে ভিড়ত কুঠির দোরগোড়ায়। সদর দরজা খুললেই জলসাখানা। ঘুঙুরের ছমছম শব্দ উঠত এখানে আর ফায়ার প্লেসের আঁচ এসে গরম করত নায়েব সাহেবের শরীর। রংমহল ছেড়ে গোলাকারে বৃদ্ধ বৈঠকখানা। লাগোয়া খাসকামরায় বাঁধানো মেঝে। আড়াই শ বছর আগে কেমন করে জাম্বো সাইজের জলপাই পাথরগুলো ইংরেজরা কুঠিতে এনেছিল, ভাবাই যাচ্ছে না। মলিনতা নেই, বরং সুমসৃণ আর এমন চকচকে যে সাপ পর্যন্ত ওপর দিয়ে এঁকেবেঁকে চলতে পারে না। ফটকের সাদা পাথরে লেখা আছে নীল বেদনার ইতিহাস। জনশ্রুতি আছে, কুঠিতেই নাকি ক্লাইভ-ঘসেটিরা নবাবকে মারার নকশা এঁকেছিল। এখান থেকেই চাবুক হাতে সাহেবরা ঘোড়া ছোটাত। ঘোড়া থেকেই চাবুক কষাত বাংলার কৃষকের গায়ে। মরা কাজলা ধরে থরে থরে নীলগাছগুলোর দিকে একনাগাড়ে চেয়ে থাকি। পূর্বপুরুষের রক্তছোপ আর ষড়যন্ত্রের নীল পদাবলি যেন ছবি হয়ে যায়।
মুজিবনগর যাব বলে জল-জংলার মায়া থেকে শ্যামলা চোখজোড়া সরিয়ে যাত্রীবাহী বাসে উঠে পড়ি। দুই পাশে সবুজ খিলান করা উজাড়-পথ। পিচের কিনারে ধুয়ে ধুয়ে ঝাঁকা ভর্তি হচ্ছে শান্ত-স্বভাবী মুখিকচু। এমন ভালো জাত আর নেই। জাইলিক এসিড নগণ্য বলে গলা ধরে না। আরও দক্ষিণে ছুটে চলে মুজিবনগরমুখো বাস। পথের পাশেই ভৈরব। তলপেটে কোমরজল নিয়ে এঁকেবেঁকে দক্ষিণের কাঁটাতার ছুঁয়ে ভারতে ঢুকে গেছে। পাড়ের বারান্দা কেটে খাঁজে খাঁজে শসার রসালো আবাদ করে রেখেছেন দারিয়াপুরের কৃষকেরা। ফসলি জমি ছেড়ে মোনখালির হাঁসের ময়দান। চুপে চুপে চলে আসে কেদারগঞ্জ। ঝুপড়িবাজার ফেলে আম্রকানন। এক ধাক্কায় একাত্তরের ১৭ এপ্রিল। শপথভূমি। মুজিবনগর। ভবেরপাড়ার যে ১২ জন আনসার অস্থায়ী সরকারকে গার্ড অব অনার দিয়েছিলেন, তাঁদের দু-পাঁচজন এখনো বেঁচে আছেন। আনসার লিয়াকত শপথের গল্প বলেন। মঞ্চ কারিগর সুভাষের মুখের দিকে চেয়ে থেকে মায়া হয়। ১৭ এপ্রিল থেকে আজ অবধি সৌধ আঁকড়ে পড়ে আছেন। পর্যটকদের বিনে পয়সায় চোখে দেখা ইতিহাস বর্ণনা করেন তিনি। ক্ষুদ্রতম জনপদের বৃহত্তম গল্প। বাংলাদেশের উদ্বোধনী ভূমিতে দাঁড়িয়ে চারদিক চেয়ে দেখি। সুমিষ্ট আম, বলবান গবাদি, প্রাচুর্যময় আবাদ, পর্যাপ্ত গাছগাছালি আর নদী-নেওটা গ্রামবসতি অদ্ভুত এক ছায়া এনে দিয়েছে মুজিবনগরকে।
স্মৃতিকেন্দ্র দেখতে গেলাম। একটানে এত বড় বাংলাদেশ আর কোথাও নেই। সিমেন্টের শিল্পে বানানো বাংলাদেশ। জেলায় জেলায় মুক্তিযোদ্ধাদের প্রতিরোধ, পদ্মা-মেঘনা-যমুনা-বঙ্গোপসাগর। বয়ে বয়ে সীমান্ত। কাঁটাতার, করিডর, কালো বিএসএফ। সাজানো আছে ভাস্কর্য দল। থিমেটিক ভাস্কর্যগুলো দেখতে গিয়ে সূর্য তেতে ওঠে। আম্রকাননের ছায়াতলে ফেরত আসি ফেরার জন্য। পিকনিক পার্টির লোকজন খাবার পাতে করে ঘাসেই ল্যাটা দিয়েছে। উটকো পর্যটকের জন্য খাবারের ভালো হোটেল নেই এখানে। মাঝারি খাবার পেতে হলে জেলা শহর ছাড়া গতি নেই। হুট করে বাস পাওয়া যাবে না। আলমসাধুতে করে কেদারগঞ্জ পৌঁছে তবে লোকাল বাস ধরতে হবে। মাথাপ্রতি দুই টাকা ভাড়ায় এত আরামসে ভ্রমণ আর হয় না! শ্যালোমেশিন কায়দা করে তলায় সেট করা হয়েছে। চালককে ড্রাইভার না বলাই ভালো। নেহাত আবালজন। মালকোঁচা মেরে দুই হাতে ত্যাড়াব্যাড়া করে চালাচ্ছে। দুই পাশের দৃশ্যগুলো ফালা ফালা করে আমরা ফের উত্তরে যেতে থাকি। ওপারের হাওয়া এসে আঁছড়ে পড়ছে বাংলাদেশের পাথারে। আর ফটফট শব্দ তুলে ছুটে যাচ্ছে আমাদের ভটভটি।
আজাদুর রহমান
বিস্মৃতপ্রায় গবেষক প্রীতিকুমার মিত্র:
আন্তর্জাতিক প্রকাশনা সংস্থা অক্সফোর্ড ইউনিভার্সিটি প্রেস আজ থেকে পাঁচ বছর আগে কাজী নজরুল ইসলামের ওপরে একটি অসাধারণ গবেষণাগ্রন্থ প্রকাশ করে। ইংরেজিতে লেখা এই গ্রন্থের নাম ডিসেন্ট অব নজরুল ইসলাম: পোয়েট্রি অ্যান্ড হিস্টরি। ডিসেন্ট শব্দের অর্থ ভিন্নমত। বাংলা করলে তাই বইটির নাম দাঁড়ায় নজরুল ইসলামের ভিন্নমত: কবিতা ও ইতিহাস। আসলে যে দ্রোহীসত্তা নজরুল ইসলামের জীবনযাপন ও লেখালেখির মধ্যে প্রতিফলিত এবং যে সত্তা বিশ শতকের সূচনায় বাংলার বুদ্ধিবৃত্তিক ইতিহাসে তাঁকে অন্য সবার থেকে আলাদা করে তোলে, বইটিতে সে সত্তাকেই বিস্তৃতভাবে ফুটিয়ে তোলা হয়েছে। এ বইয়ের লেখক ড. প্রীতিকুমার মিত্রের (১৯৪২-২০০৭) বিবেচনায় নজরুল ইসলাম তাঁর সমকালে অন্তত পাঁচ ধরনের রক্ষণশীলতার বিরুদ্ধে ভিন্নমত প্রকাশ করেছিলেন: এক. ভারতে ব্রিটিশ সাম্রাজ্যের বিরুদ্ধে, দুই. ব্রিটিশবিরোধী রাজনীতিতে গান্ধীবাদী আদর্শের বিরুদ্ধে, তিন. ইসলামি রক্ষণশীলতা ও বুদ্ধিবৃত্তিক আধিপত্যের বিরুদ্ধে, চার. হিন্দু সমাজের সামাজিক ও সাংস্কৃতিক রক্ষণশীলতার বিরুদ্ধে এবং পাঁচ. রবীন্দ্র-আদর্শ নামের সমকালীন সাহিত্যিক আদর্শের বিরুদ্ধে।
নজরুলকে নিয়ে এর আগে লেখা ইংরেজি বইগুলোকে মোটামুটি তিন ভাগে ভাগ করা যায়: নজরুল রচনার অনুবাদ, নজরুলের জীবনকথা এবং নজরুলবিষয়ক আলোচনা। এর মধ্যে প্রথম দুই শ্রেণীর রচনা সর্বাধিক, যেগুলোর লেখক হিসেবে মিজানুর রহমান (১৯৫৭, ১৯৬৬, ১৯৮৩), কবীর চৌধুরী (১৯৬৩, ১৯৯৪), আবদুল হাকিম (১৯৭৪), বসুধা চক্রবর্তী (১৯৬৮, ১৯৭৪), মিখায়েল কুরগানস্তেভ (১৯৭৭), সৈয়দ মুজিবুল হক (১৯৮৩), আবু রুশদ (১৯৯৪), সাজেদ কামাল (১৯৯৪), ম. ইসা সাহেদী (১৯৯৫), কিউকোনিওয়া (১৯৯৭), প্রবোধচন্দ্র সেন (১৯৫৬), সিরাজুল ইসলাম চৌধুরী (১৯৬৫, ১৯৯৪), গোপাল হালদার (১৯৮৩), করুণাময় গোস্বামী (১৯৮৭, ১৯৯৬), রেজাউল করিম তালুকদার (১৯৯৪) প্রমুখের নাম বিশেষ উল্লেখযোগ্য। তৃতীয় শ্রেণীর রচনায় এস কৃষ্ণমূর্তি (১৯৯৬) ও উইনস্টন ই ল্যাংলি (২০০৭) ছাড়া অন্য কাউকে তেমন একটা এগিয়ে আসতে দেখা যায় না। ইংরেজিতে নজরুলবিষয়ক আলোচনার এই যখন হালচাল, তখনই প্রকাশিত হয় প্রীতিকুমার মিত্রের ডিসেন্ট অব নজরুল ইসলাম। এটি শুধু নজরুলবিষয়ক আলোচনাই নয়, নজরুলের ওপরে পূর্ণাঙ্গ গবেষণাধর্মী একটি বই। ইংরেজি ভাষায় রচিত হওয়ার জন্য ২০০৭ সাল থেকে এই বই নজরুল ইসলামের মূল চেতনাকে বিশ্বের তাবৎ শিক্ষিত পাঠকের কাছে পৌঁছে দেওয়ার গুরুদায়িত্ব পালন করে যাচ্ছে।
সবাই একবাক্যে স্বীকার করবেন যে বাংলাদেশের নজরুলচর্চায় প্রীতিকুমার মিত্র নতুন একটি অধ্যায়ের সূচনা করেছেন। কিন্তু দুঃখের বিষয় এই যে, এমন একটি ঐতিহাসিক কাজ করতে সক্ষম হলেও তিনি এর ফসল ঘরে তুলতে পারেন না। এমনকি বইটি প্রকাশিত হওয়ার পর এর প্রতিক্রিয়াগুলো পর্যন্ত তিনি দেখে যেতে পারেননি। কারণ, বইটি প্রকাশের কিছুকালের মধ্যেই ২০০৭ সালের ৮ অক্টোবর হূদেরাগে আক্রান্ত হয়ে এবং উন্নত চিকিৎসার অভাবে তিনি রাজশাহীতে পরলোকগমন করেছিলেন।
সত্যিকার অর্থেই তাঁর এই মৃত্যু ছিল অকালমৃত্যু। রাজশাহী বিশ্ববিদ্যালয়ের ইনস্টিটিউট অব বাংলাদেশ স্টাডিজে বাংলাদেশতত্ত্বের অধ্যাপক হিসেবে প্রীতিকুমার মিত্র স্বদেশে এবং বিদেশে মাত্র সুনাম অর্জন করতে শুরু করেছিলেন। ২০০৭ সালে বাংলা একাডেমী প্রকাশ করেছিল তাঁর একটি অনুবাদের বই চিন্তার স্বাধীনতার ইতিহাস। যাঁরা মুক্তবুদ্ধির চর্চায় আগ্রহ বোধ করেন, বইটি তাঁদের কাছে অবশ্যপাঠ্য। তাঁর মৃত্যুর পর বাংলাদেশের বুদ্ধিবৃত্তিক ইতিহাস নামে তাঁর একটি বই প্রকাশ করে ঢাকার সাহিত্য বিলাস। এ ছাড়া বাংলা ও ইংরেজি ভাষায় রচিত তাঁর অসংখ্য প্রবন্ধ দেশের ও বিদেশের বহু জার্নালে ছড়িয়ে ছিটিয়ে আছে, যা প্রকাশ করা হলে নিঃসন্দেহে তা বেশ কয়েকটি গ্রন্থের আদল লাভ করতে পারত।
শিক্ষক হিসেবেও প্রীতিকুমার মিত্র ছিলেন কিংবদন্তি। শিক্ষাদান-প্রক্রিয়াকে কতটা প্রাণবন্ত করে তোলা যায়, তার এক উদাহরণ হয়ে ছিলেন তিনি। তাঁর এই ছাত্রবান্ধব বৈশিষ্ট্যের কারণে ছাত্ররাও তাঁকে মনে রেখেছে। তাই তাঁর মৃত্যুর পর ইনস্টিটিউট অব বাংলাদেশ স্টাডিজ প্রকাশ করে প্রীতিকুমার মিত্র স্মারকগ্রন্থ নামে একটি বিশেষ প্রকাশনা। অল্পদিনের মধ্যেই প্রকাশনাটির যাবতীয় কপি নিঃশেষিত হয়েছে দেখে বোঝা যায়, শিক্ষক হিসেবে তিনি কতটা সার্থক ছিলেন।
প্রীতিকুমার মিত্রের অকালমৃত্যু বাংলাদেশের বুদ্ধিবৃত্তিক পরিমণ্ডলের জন্য এক অপূরণীয় ক্ষতি। বিশেষভাবে বাংলাদেশের নজরুলচর্চায় তাঁর অনুপস্থিতি গোটা জাতির জন্য দুঃখজনক। তাঁর ডিসেন্ট অব নজরুল ইসলাম তাঁকে আমাদের মধ্যে আরও বহুকাল বাঁচিয়ে রাখুক, এই প্রত্যাশা।
স্বরোচিষ সরকার
‘আবার এল যে সন্ধ্যা’:
কেউ কি তাঁকে মনে রেখেছে?
সুরমূর্ছনায় আকণ্ঠ নিমজ্জিত মানুষটিকে নিয়ে কি কোথাও কোনো আলোচনা হয়?
মাঝে মাঝে কোথাও কখনো ‘আবার এল যে সন্ধ্যা’ গানটি ভেসে উঠলে চমকে উঠি! ফিরে যাই আমাদের কৈশোরে। কিংবা তারও আগে—শৈশবে। যখন থেকে লাকী আখান্দ্, হ্যাপি আখান্দের ভালোবাসা পেয়েছিলাম।
আমাদের শৈশব মানেই তো যুদ্ধোত্তর বাংলাদেশ—সবকিছু ভেঙে পড়া এক দেশের পুনর্গঠন। মনে পড়ে, আজম খানের রিহার্সেল দেখা, সেলিম আল দীন-নাসির উদ্দীন ইউসুফ-আল মনসুরদের আড্ডার মাঝে হাজির হওয়া। আর হ্যাঁ, গিটার হাতে লাকী ভাই-হ্যাপি ভাই।
আজ হ্যাপি আখান্দের জন্মদিন। হঠাৎই মনে পড়ল তাঁকে। জন্মদিন ধরেই কথা বলি লাকী আখান্দের সঙ্গে, ছোট ভাইকে যিনি দেখেছেন অনেক কাছে থেকে। অকালে হ্যাপিকে হারিয়ে যাঁর মনের শূন্যতা পরিমাপের ঊর্ধ্বে। কিন্তু শঙ্খ ঘোষের কবিতায়ই তো পেয়ে যাই, ‘শূন্যতাই জানো শুধু? শূন্যের ভেতরে এত ঢেউ আছে সে কথা জানো না?’ সেই ঢেউয়েরই সন্ধান করি লাকী আখান্দের মধ্যে।
লাকী ভাই, বহুদিন পর কথা হচ্ছে। কেমন আছেন? কথা বলব হ্যাপি ভাইকে নিয়ে।
‘ভালো আছি। হ্যাঁ, ১২ অক্টোবর ওর জন্মদিন। ভালোই করেছ, আজ ফোন করে। মানুষ তো শুধু মৃত্যুদিন নিয়েই ভাবে। জন্মদিনটিতেও যে স্মরণ করা যায়, সেটা ভাবে না।’
হ্যাপি ভাইকে নিয়েই কথা বলতে চাই, লাকী ভাই।
‘ওর কথা মনে হলে, সবচেয়ে আগে মনে হয়, ওকে যথাযথ সম্মান দিতে পারিনি আমরা। কষ্টই দিয়েছি বেশি। ও ছিল সংগীত-অন্তঃপ্রাণ।’
কথা প্রসঙ্গেই মনে ভেসে ওঠে বেশ কিছু গানের কথা—‘পাহাড়ি ঝরনা’, ‘আবার এল যে সন্ধ্যা’, ‘কে বাঁশি বাজায় রে’, ‘স্বাধীনতা তোমাকে নিয়ে গান তো লিখেছি’। গানগুলোর সুর করেছিলেন লাকী আখান্দ্। গেয়েছিলেন হ্যাপি আখান্দ্।
‘তোমাকে একটা কথা বলি, আমাদের সংগীত অঙ্গনে তো অর্কেস্ট্রাল শিক্ষাটা ওভাবে ছিল না। শেখ লুৎফর রহমান, সমর দাস, এ কে আবদুল হক বিষয়টি নিয়ে ভেবেছেন, কাজ করেছেন। গিটার বলতেও তো ছিল শুধু হাওয়াইন গিটার। অ্যাকোর্ডিয়ান, পিয়ানো...এগুলোও আসতে শুরু করেছে। কিন্তু তখন রেডিও পাকিস্তানে তাঁদের সেভাবে জায়গা হয়নি। আমরা অর্কেস্ট্রাল শিক্ষাটাকেই ছড়িয়ে দিতে চেয়েছিলাম। আর শোনো, হ্যাপি সেই পাঁচ-ছয় বছর বয়স থেকেই খুব ভালো তবলা বাজাত। মধু মুখার্জিকে চেনো? কলকাতার মধু মুখার্জি? ওর সংগীতায়োজন খুব ভালো। ১৯৭৫ সালে হ্যাপির কাছ থেকে কিছু টিপস নিয়েছিলেন মধু। কিছুদিন আগে ওর সঙ্গে দেখা হলো। তিনি বললেন, হ্যাপি তাঁকে যে লেসন বা টিপসগুলো দিয়েছিল, সেগুলো না পেলে তিনি এতদূর আসতে পারতেন না। শুনে ভালো লাগল।’
স্পন্দন শিল্পীগোষ্ঠীর গানগুলোর কথা আমাদের মনে পড়ে যাবে। ‘ইসকুল খুইলাছে রে মওলা’, ‘ও গরিয়া, থাকিস তুই এত কাছে’, ‘ড্যাগের ভিতরে ডাইলে-চাইলে খিচুড়ি’ ইত্যাদি গানের সংগীতায়োজনে ছিলেন হ্যাপি আখান্দ্। গানগুলো খুঁজে আনা নিয়েও একটা গল্প আছে। লাকী ভাইয়ের কাছে সে কথাও জানতে চাই।
‘হ্যাঁ, কামাল ভাই (শেখ কামাল) একদিন বললেন, স্পন্দন শিল্পীগোষ্ঠীর জন্য কিছু আঞ্চলিক গান জোগাড় করে দিতে। বলেছিলেন, তুই কিছু ভাবিস না। তোর জন্য একটা নাগড়া টেপ রেকর্ডার আর একটা জিপ গাড়ি কিনে দেব। গানগুলো জোগাড় করলাম, স্পন্দন করল সে গানগুলো। কিন্তু কামাল ভাই তো মারা গেলেন।’
হ্যাপি ভাইকে নিয়ে ভাবতে গেলে কোন কথাটা আপনার মনে আসে?
‘কত কথাই মনে পড়ে! ১৯৭৫ সালের এক বিকেল। আমি কলকাতায় বনশ্রী সেনগুপ্তের বাসায় মান্না দের দেখা পেয়ে গেলাম। সঙ্গে ছিল হ্যাপির গাওয়া “আবার এল যে সন্ধ্যা” গানটির রেকর্ড। সেটা বাজিয়ে শোনালাম। মান্না দে বললেন, “কে গাইছে?” বললাম, হ্যাপি, আমার ছোট ভাই। মান্না দে বললেন, “ও দারুণ গায়, চমৎকার থ্রোয়িং!” সে বছরই পশ্চিমবঙ্গের দুর্গাপুর স্টিল মিলে—ওই যে বহরমপুরে—আশা ভোঁসলে আর আর ডি বর্মনের সঙ্গে দেখা। সেখানে গিটার হাতে হ্যাপি গেয়ে শোনালেন আশা আর আর ডি বর্মনের অনেকগুলো গান। উপস্থিতজনেরা মুগ্ধ হূদয়ে সে গান শুনতে লাগল! ‘স্বপ্ন আমার হারিয়ে গেছে’, ‘চলেছি একা কোন অজানায়’, ‘বেনারস বাবু’সহ আরও অনেক গান করেছিল হ্যাপি। রাহুল দেববর্মন বললেন, তুমি বোম্বে এলে (এখন মুম্বাই) আমার ফ্ল্যাটেই উঠবে। আমি তোমার গান রেকর্ড করব। কিন্তু হ্যাপি আর যায়নি।’
ঘুড্ডি ছবিতে হ্যাপি আখান্দের ‘আবার এল যে সন্ধ্যা’ গানটি আছে। ওটা নিয়ে কিছু কথা জানতে চাই।
‘পরিচালক সালাউদ্দিন জাকী আমাকে বললেন, তুমি নিজের ইচ্ছেমতো মিউজিক করো। পুরো স্বাধীনতা তোমাকে দিলাম। আমি সেই ছবিতে হ্যাপির এই গানটি ব্যবহার করেছিলাম। রেকর্ডিংয়ে অংশ নিলেন আহমেদ ইমতিয়াজ বুলবুল, মাইলসের হামিন, শাফিন, কমল (এখন মার্কিন যুক্তরাষ্ট্রে চলে গেছে)। যতদূর মনে পড়ে সিন্থেসাইজারে ছিলেন আহমেদ ইমতিয়াজ বুলবুল, সুরমণ্ডল বাজিয়েছিল হামিন বা শাফিন। গানটি খুবই জনপ্রিয় হয়েছিল।’
হ্যাপিকে নিয়ে কোনো ভাবনা আছে?
‘সামনের নভেম্বরে ময়মনসিংহ মেডিকেল কলেজে হ্যাপিকে নিয়ে একটি অনুষ্ঠান হবে। আলোচনা হবে। ওর যে সম্মানটুকু পাওনা ছিল, সেটা ওকে দেওয়ার চেষ্টা করা হবে। ও অনেক বড় সংগীতরসিক ছিল। আমাদের সম্পর্কটাও ছিল ওই রকম—আমার আদরের ছোট ভাই। আমরা দুই ভাই অনেক গান করেছি একসঙ্গে। ১৯৬৮ সালে বুদ্ধু অ্যান্ড কোং-এর বুদ্ধুদাকে দিয়ে একটা স্প্যানিশ গিটার বানালাম। ২৫০ টাকা দাম হলো সেটার। দুভাই মিলে সে গিটার নিয়ে কত গান যে করলাম!’
লাকী আখান্দেক স্মৃতির ভেলায় ভেসে যেতে দিই আমরা। এখন তাঁর জন্য নীরবতাই ভালো। এ নীরবতার ভাষা সবাই বুঝবে কি না, জানি না।
হ্যাপি ভাইকে কি ভুলে যাবে এই দেশ? নাকি যুদ্ধোত্তর বাংলাদেশে যে তরুণেরা আমাদের সংগীতকে রাঙিয়ে দিচ্ছিলেন নানা রঙে, তাঁদের আমরা মনে রাখব? হ্যাপি আখান্দ্ কি সেই তালিকায় থাকবেন না?
জাহীদ রেজা নূর
৯০ বছরে পা দিল বাংলা বিভাগ:
বেলা ১১টা। টিএসসির মূল ফটক পেরিয়ে ভেতরে পা দিতেই চোখে পড়ল হুলস্থুল কাণ্ড। একজন অন্যজনকে দেখেই জড়িয়ে ধরছেন। আবার কেউ হয়তো ইতিউতি খুঁজেই মরছেন তাঁর ব্যাচের বন্ধুদের। কেউ আবার অনেক দিন পরে বন্ধুকে দেখে একজন অন্যজনের থেকে মুঠোফোনের নম্বর বিনিময় করছেন। কুশল বিনিময়ের পালা যেন শেষই হচ্ছে না। কর্মক্ষেত্রের খোঁজ, পারিবারিক খোঁজখবর, সন্তানাদি আরও কত্ত খবর। কোনটা রেখে কোনটা দেবেন সবাই। তবে সবকিছুর পরে এত দিন বাদে যে দেখা হলো, এই বা কম কী! টিএসসি অডিটরিয়াম ততক্ষণে একেবারে লোকে লোকারণ্য। আয়োজনটি হয় ৮ অক্টোবর ঢাকা বিশ্ববিদ্যালয়ের বাংলা বিভাগের ৯০ বছর পূর্তি উপলক্ষকে কেন্দ্র করে। বিভাগের বয়স ৯০ বছর হলেও সেদিন যেন পুরোনো শিক্ষার্থীদের পদচারণে চিরনবীন ঠেকছিল।
দিনটিতে বাংলা বিভাগ কেবল ৯০ বছরেই পা দিল না, বরং এই দিন বিভাগের পুরোনো শিক্ষার্থীদের অংশগ্রহণে পুনর্মিলনী অনুষ্ঠান আর তাঁদের উপস্থিতিতে বাংলা বিভাগ অ্যালামনাই গঠন করা হলো।
‘মিলন মেলায় মিলি’ কথাটা যেন একেবারে খেটে যাচ্ছিল দিনটার ক্ষেত্রে।
জাফরিন আক্তার নিয়ে এসেছেন তাঁর তৃতীয় শ্রেণীতে পড়ুয়া মেয়ে সৈয়দা সোহাকে। সোহা বলে, ‘খুব ভালো লাগছে। মা-মণি তাঁর বন্ধুদের সঙ্গে গল্প করছে দেখেই অনেক ভালো লাগছে। মনে হচ্ছে, আমি যেমন ফ্রেন্ডদের সঙ্গে গল্প করি, মা-মণি তেমনই করছে।’
সকাল ১০টায় মঞ্চে উঠে আসেন আলোচনার প্রথম পর্বের সঞ্চালক, বিভাগের অধ্যাপক সৈয়দ মোহাম্মদ শাহেদ। তিনি বলেন, বিভাগের ৮০ বছর পূর্তিতে এক বর্ণাঢ্য অনুষ্ঠানের আয়োজন করা হয়েছিল। তবে এবারের আয়োজনের পরিসর যেমন ব্যাপক, তেমনি অ্যালামনাই গঠনের মাধ্যমে বাংলা বিভাগের উন্নয়নের জন্য কাজ করা হবে। মোট কথা, ভাষা ও সাহিত্য বিকাশের জন্য এ বিভাগ কাজ করবে।
অনুষ্ঠানের উদ্বোধন করেন বিশ্ববিদ্যালয়ের উপাচার্য অধ্যাপক ড. আ আ ম স আরেফিন সিদ্দিক। মুক্তিযুদ্ধসহ দেশের ক্রান্তিকালে দেশমাতৃকার সেবায় এ বিভাগের অগ্রগণ্য ভূমিকার কথা তুলে ধরেন তিনি। প্রথম পর্যায়ের সভাপতি ইমেরিটাস অধ্যাপক ড. আনিসুজ্জামান বলেন, বাংলা বিভাগের এই আয়োজন গৌরবময় অতীতের কথা মনে করিয়ে দেয়। শিক্ষা ও সংস্কৃতির ক্ষেত্রে মানবিক মূল্যবোধ ও গণতান্ত্রিক চেতনায় এই বিভাগের অবদান কখনোই বিস্মৃত হওয়ার নয়। এই আয়োজনের মাধ্যমে প্রাক্তন শিক্ষার্থীরা সম্পৃক্ত হবেন এবং সেই গৌরব পুনরুজ্জীবিত হবে।
অনুষ্ঠানের দ্বিতীয় পর্যায়ে হয় ইতিহাস-কথন। বিভাগের ৯০ বছরের সময়কালকে মোট চারটি পর্যায়ে ভাগ করে শিক্ষকেরা আলোচনা করেন। বক্তা হিসেবে ছিলেন ড. আনিসুজ্জামান, ড. রফিকুল ইসলাম, বিশ্বজিৎ ঘোষ ও বায়তুল্লাহ কাদেরী। এ পর্যায়ে সভাপতিত্ব করেন বিভাগের চেয়ারপারসন অধ্যাপক সিদ্দিকা মাহমুদা।
আটজন শিক্ষার্থীকে বিভাগ থেকে প্রদান করা হয় সম্মাননা। আর তাঁরা সবাই অর্ধ-শতাব্দী আগে বিভাগ থেকে স্নাতক সম্পন্ন করেছিলেন এবং বাংলা ভাষা এবং সাহিত্য সেবায় তাঁদের অবদান কৃতজ্ঞচিত্তে স্মরণ করা হয়। তবে সম্মাননা গ্রহণ করতে আসেন অধ্যাপক ড. আশরাফ হোসেন সিদ্দিকী (১৯৫০), অধ্যাপক রওশন আরা রহমান (১৯৫৩), অধ্যাপক মোহাম্মাদ আব্দুল কাইউম (১৯৫৪) ও অধ্যাপক মনোয়ারা ইসলাম (১৯৫৪)। তাঁরা উপাচার্যের কাছ থেকে সম্মাননা গ্রহণ করেন।
মধ্যাহ্নের বিরতি যেন বিশ্ববিদ্যালয়ে দুপুরের খাবার খাওয়ার কথা মনে করিয়ে দেয়, এমনটাই জানা যায় ব্যাংক কর্মকর্তা রাশেদ আহম্মেদের কথা থেকে। তিনি এবং তাঁর স্ত্রী এই বিভাগেরই প্রাক্তন শিক্ষার্থী। তবে আজ তাঁরা আলাদা বসেছেন। রাশেদ আহম্মেদ আরও বলেন, ‘আজ আমরা দুজনে বিভাগের শিক্ষার্থী হিসেবে এসেছি। আর তাই যে যার বন্ধুদের সঙ্গে বসে খাচ্ছি আর গল্পে মশগুল হচ্ছি।’
এর পরে বিভাগকে নিয়ে কেবলই স্মৃতিচারণা। বিভাগের অধ্যাপক ড. আহম্মেদ কবির বলেন, বাংলা বিভাগ কেবল রূপের পূজারি নয়, গুণেরও পূজারি।
এত আড্ডার মধ্যে বিশ্ববিদ্যালয়-জীবনে নিজের হাসি, আনন্দ, হলের জীবন আর রাজনৈতিক আগ্রাসন/নির্যাতনের কথা মনে করছিলেন লায়ন অধ্যাপক মোয়াররফ হোসেন। ১৯৭০ সালে এমএ পাস করেছেন তিনি। এত দিন পরে বন্ধুদের পেয়ে বাঁধভাঙা আবেগ আর ধরে রাখতে পারছেন না। বয়সে অনুজপ্রতিম হলেও আড্ডায় শামিল না হয়ে পারি না। মোয়াররফ হোসেন বলেন, ১৯৬৯-এর ১৮ জানুয়ারি ছাত্র সংগ্রাম পরিষদ ১৪৪ ধারা ভঙ্গ করে। আর এর ফলে যে কত নির্যাতন সহ্য করতে হয়েছিল, তা বলে দেয় আমার হাতের কনুই আর মাথার কাটা দাগ। কথাটা বুঝতে কিছুটা সময় লাগে। হেসে উত্তর দেন এই প্রবীণ, ‘আরে বুঝলা না, সেন্ট্রাল জেলে ছিলাম, মাইরের দাগ এইগুলা।’ এর পরে একাত্তরের মুক্তিযুদ্ধে যাই, দেশ স্বাধীন হয়। আর লোভ সামলাতে পারছিলাম না। এরই মধ্যে তাঁর সহপাঠী সাজেদা বেগম হেসেই খুন। ‘হইছে আর ইতিহাস বলতে হবে না।’ এমনই হাসি-আনন্দে কাটে পুরোটা দিন। সর্বশেষ আয়োজন করা হয় সাংস্কৃতিক অনুষ্ঠান। বর্তমান ও প্রবীণ শিক্ষার্থীদের অংশগ্রহণে পরিবেশিত হয় গান, অভিনয়সহ কবিতা আবৃত্তি।
অনুষ্ঠান শেষ। চোখের পলকেই যেন আনন্দের সময়টা কেটে যায়। সবাই ফেরেন ঘরে, তবে বাংলা বিভাগকে আরেকটু বেশি ভালোবেসে।
শারমিন নাহার
হাতে সাদাছড়ি থাকলে লজ্জার কিছু নেই:
মো. জাকির হোসেন বলছিলেন, ‘১৯৭১ সালের মুক্তিযুদ্ধের সময় আকাশে ভারতের প্লেন উড়তে দেখছি। বউয়ের মুখ দেখছি। ও খুব সুন্দর। কিন্তু পরে সন্তানদের মুখ আর দেখতে পাই নাই। দুই চোখের আলো একবারেই চইলা যায়।’
জাকির হোসেন বলতেই থাকেন, ‘আমি অন্ধ বা দৃষ্টিপ্রতিবন্ধী। আমি কত যে অসহায়, তা বুঝি। আমার মতো অন্য যারা, তারাও অসহায়। তবে হাতে একটি সাদাছড়ি থাকলে নিজেকে আর অসহায় মনে হয় না। যাদের চোখ আছে, তারাও তখন আমাদের দেখলে সচেতন হয়।’
জাকির হোসেন দৃষ্টিপ্রতিবন্ধীদের মনে সাহস জোগানোর জন্য ১৯৮৯ সালে সাদাছড়ি তৈরি করেন। এসএসসি পর্যন্ত পড়াশোনা করা জাকির হোসেন ছড়ি বানানোর কোনো প্রশিক্ষণ পাননি। বানাতে বানাতে শিখে গেছেন। যাঁর জন্য ছড়িটি বানাচ্ছেন তা ৪২ ইঞ্চি না ৪৫ ইঞ্চি বানাবেন, শিশুদের জন্য হলে তা ৩৬ ইঞ্চি না অন্য কোনো মাপের হবে, ছড়ি যিনি ব্যবহার করবেন তা ব্যবহারকারী পকেটে রাখবেন না হাতে রাখবেন, সে চিন্তাও করেন।
পুরান ঢাকার নবাবপুর থেকে লম্বা অ্যালুমিনিয়ামের লাঠি কেনা, মেশিনে সে লাঠি বিভিন্ন মাপে কাটা, কাটা টুকরোগুলো জোড়া দেওয়াসহ পুরো কাজই তিনি নিজ হাতে করেন। স্ত্রী রাবেয়া ও ছেলেমেয়েরাও বর্তমানে কাজটি শিখে ফেলেছেন। বয়স হওয়ায় জাকির হোসেনের কাজে পরিবারের সদস্যরা হাত লাগান। প্রতিবছর ১৫ অক্টোবর আন্তর্জাতিক সাদাছড়ি নিরাপত্তা দিবসের আগে জাকির হোসেনের খোঁজ পড়ে। জাতীয় প্রতিবন্ধী উন্নয়ন ফাউন্ডেশন, সরকারের সমাজসেবা অধিদপ্তর, বিভিন্ন এনজিও সেই সাদাছড়ি কিনে নেয়। তবে জাকির হোসেন সরকারের কাছ থেকে তাঁর কাজের স্বীকৃতি পাননি আজও। পাননি কোনো অনুদান।
১৯৪০ সালে মুন্সিগঞ্জে জাকির হোসেনের জন্ম। জীবনের অনেকগুলো বছর চোখে দেখেছেন। তবে রাতে চোখে দেখতেন না। সন্ধ্যায় সবাই ঈদের চাঁদ দেখলেও জাকির হোসেন তা দেখতে পেতেন না। আস্তে আস্তে চোখের সবটুকু আলোই নিভে যায়।
সাদা ধবধবে দাড়ি, মাথার সাদা চুলই বলে দিচ্ছে জাকির হোসেনের বয়স হয়েছে। তবে সাদাছড়ি হাতে না থাকলে বোঝার উপায় নেই তিনি চোখে দেখেন না। জাকির হোসেন বলেন, ‘অনেকেই সাদাছড়ি হাতে নিতে লজ্জা পায়। লজ্জার কিছু নেই। আমার হাতের ছড়ি দেখে সমাজের অন্যরা তাদের দায়িত্ব পালন করবে। বাসের চালকই গাড়ি থামাবে।’
মিরপুর ১ নম্বরের জি ব্লকে জাকির হোসেনের দোতলা বাড়িটির বিভিন্ন অংশে ফাটল ধরেছে। বাড়িটি পেয়েছেন একটি এনজিও থেকে। বাড়িতে জিনিসপত্রের আধিক্য নেই। তবে সাদাছড়ি বানানোর উপকরণ, প্যাকেট করা বানানো ছড়ি, ছড়ি বানানোর মেশিন বাড়ির বেশির ভাগ জায়গা দখল করে রেখেছে।
জাকির হোসেন বলেন, ‘চোখে দেখি না। একদিন একটি এনজিওতে গিয়ে শুনি, কয়েকজন দৃষ্টিপ্রতিবন্ধী বলছে, সাদাছড়ি না পেলে চেয়ারম্যানের পিঠের চামড়া তুলে নেবে। মনে মনে বললাম, কী এত মূল্যবান জিনিস যে এর জন্য চেয়ারম্যানের পিঠের চামড়াই তুলে ফেলতে চাচ্ছে? তারপর আস্তে আস্তে বুঝতে পারলাম।’
এরপর আছে আরেকটি ঘটনা। জাকির হোসেন বলেন, ‘একটি সংস্থা থেকে আমাকে বিনা মূল্যে ছড়ি দেওয়ার কথা ছিল। সংস্থাটির কাছে এই ছড়ির জন্য ছয় মাস ধরনা দিতে হয়। সংস্থাটি একটি ছড়ি হাতে দিয়েও ৬০০ টাকা না দেওয়ায় শেষ পর্যন্ত তা দেয়নি। মনে ব্যথা পাই। এর গুরুত্বও বুঝতে পারি। তখনই সাদাছড়ি তৈরির চিন্তা মাথায় ঢোকে।’
জাকির হোসেনের দুই ছেলে বিদেশে থাকেন। এক ছেলে দেশেই ভালো চাকরি করছেন। একমাত্র মেয়ের বিয়ে হয়েছে। মেয়ের জামাইও ভালো চাকরি করছেন। তিনি পেটের দায়ে সাদাছড়ি তৈরি করছেন না। জাকির হোসেনের স্ত্রী রাবেয়া বলেন, ‘বয়স হইছে। তার পরও মানুষটা পরিশ্রমের কাজটি করা ছাড়ে না। নেশা হইয়া গেছে।’
জাকির হোসেনও একমুখ হাসি নিয়েই বললেন, ‘সাদাছড়ি না বানালেও চলে। একসময় সাদাছড়ি বিদেশ থেকে আনতে হতো। অনেক দাম পড়ত। আর আমি একেকটা ছড়ি ১৭০ টাকা বা আরও কম দামে বিক্রি করি। গত বছর আরেকজন ছড়ি বানানোর উদ্যোগ নিছে বইলা শুনছি। সরকার এখনো ছড়ি বানায় না। কিন্তু আমি দেশের সব দৃষ্টিপ্রতিবন্ধীর হাতে সাদাছড়ি দেখতে চাই। তাই পরিশ্রম করতাছি।’
জাকির হোসেন বলেন, ‘কেউ যদি আইস্যা বলে, আমার চোখের আলো ফিরাইয়া দাও, তা দেওয়া সম্ভব নয়। কিন্তু একটি সাদাছড়ি তো তার হাতে তুইল্যা দিতে পারি। এটা খুবই দরকার। বিষয়টা নিয়ে মানুষের মধ্যে সচেতনতা তৈরি করাও জরুরি।’
জাকির হোসেন দৃষ্টিপ্রতিবন্ধীদের পড়াশোনার জন্য ব্রেইলের উপকরণ, অঙ্কের বোর্ডসহ বিভিন্ন উপকরণও ঘরে বসেই তৈরি করছেন।
কখনো যদি চোখে দেখার সুযোগ পান, তাহলে প্রথমেই কোন জিনিসটি দেখতে চাইবেন জানতে চাইলে জাকির হোসেন এক মুহূর্তও চিন্তা না করেই বললেন, ‘আমি সব দৃষ্টিপ্রতিবন্ধীর হাতে একটি করে সাদাছড়ি দেখতে চাই।’
পত্রিকার পাতায় নেগেটিভ খবর পড়ে পড়ে ক্লান্ত ড়খন জাকির হোসেনের এই খবর সত্যি প্রেরণা যোগায়, আলো দেখায় নতুন ভোরের য়ে ভোর আমাদের জন্য কল্যাণের বার্থা বয়ে আনবে, আমরা প্রত্যেকটি মানুষ একজন জাকির হোসেন হব। 
সুলভে সাদাছড়ি বানানো জাকির হোসেন, রিকশাচালানো টাকা দিয়ে গরীবের হাসপাতাল, শিশুদের রাস্তা পার করে দেয়া শিক্ষক, ইটের-ভাটায় কাজ করে মাদ্রাসায় শিক্ষকতা করা রনজিত- এরকম নাম নাজানা আরো মহৎপ্রাণের খবর প্রকাশ করার অনুরোধ রইল।
হানাহানি আর দূর্নীতির খবর পড়ে ক্লান্ত নাগরিকদের জীবনের প্রতি উতসাহিত করার জন্য এজাতীয় সংবাদ প্রকাশ জরুরী। 
বিবিসি বাংলার ৭০ বছর:
বিবিসি বাংলার কথা বলছি। দীর্ঘ ৭০ বছরের পথপরিক্রমায় নানা মজার ঘটনাও ঘটেছে এই বেতারে। তারই একটি গল্প দিয়ে শুরু করছি।
হোসেন শহীদ সোহরাওয়ার্দীর ভাই অধ্যাপক শাহেদ সোহরাওয়ার্দী একবার ভাইসরয়ের এক্সিকিউটিভ কাউন্সিলের সদস্য হিসেবে বিলেত ভ্রমণে যান। এ সময় বিবিসি বাংলা বিভাগ তাঁর একটি ভাষণের ব্যবস্থা করে। ভাষণটি সরাসরি সম্প্রচার করা হবে। তুখোড় ইংরেজি বলতে পারতেন শাহেদ সোহরাওয়ার্দী। কিন্তু বাংলাটা ঠিক ওইভাবে আসত না তাঁর। ব্যাপারটা জেনে নিয়ে বিষয়টার একটা রফা করা হলো। সরাসরি সম্প্রচার হওয়া অনুষ্ঠানটায় কঠিন বাংলা শব্দের উচ্চারণ ফিসফিস করে বলে দিচ্ছিলেন সুধীন ঘোষ। কিন্তু এই ফিসফিসানির সবটা কি আর যাচ্ছিল শাহেদ সোহরাওয়ার্দীর কানে? একটা শব্দ বুঝতে না পেরে অধৈর্য হয়ে তিনি ধমকের সুরে বলে উঠলেন, ‘কান্ট ইউ হুইসপার লাউডার?’ অর্থাৎ ‘তুমি কি আরও জোরে ফিসফিস করতে পার না?’
এখন খবরভিত্তিক বিভিন্ন ওয়েবসাইট তো রয়েছেই, সেই সঙ্গে বিশ্বব্যাপী টুইটার, ফেসবুক, মাইস্পেস, স্কাইপে, বিভিন্ন ব্লগিং সাইটের উত্থানের ফলে মূলধারার গণমাধ্যমগুলো যখন চাপের মুখে, ঠিক সে সময়েই বিবিসি বাংলা পা দিয়েছে ৭০ বছরে। ১৯২২ সালে ব্যক্তিমালিকানায় বিবিসির যাত্রা শুরু। তখন এর পরিচয় ছিল ব্রিটিশ ব্রডকাস্টিং কোম্পানি লিমিটেড। ব্রিটেনের পোস্টমাস্টার জেনারেলের অনুমোদন নিয়ে তখন কেবল সন্ধ্যার দিকে অনুষ্ঠান সম্প্রচার করা হতো।
দুটি সাংবিধানিক দলিল, রয়্যাল চার্টার ও পোস্টমাস্টার জেনারেলের সনদের মাধ্যমে ১৯২৭ সালের ১ জানুয়ারি থেকে পাবলিক কোম্পানি হিসেবে পথ চলা শুরু হয় বিবিসির। নতুন নাম ব্রিটিশ ব্রডকাস্টিং করপোরেশন, সংক্ষেপে বিবিসি। ১৯৭৩ সালে ব্রিটেনে বাণিজ্যিক বেতার সম্প্র্রচার শুরু হওয়ার আগ পর্যন্ত বিবিসি একচেটিয়া সম্প্র্রচার অধিকার ভোগ করে। ব্রিটেনের বাইরে অন্যান্য ভাষার কার্যক্রমকে বিবিসি ওয়ার্ল্ড সার্ভিস বলা হয়। ১৯২২ সালে বিবিসির নিয়মিত সম্প্র্রচারের ১০ বছর পরে ১৯৩২ সালের ডিসেম্বর মাসে বহির্দেশীয় অনুষ্ঠান সম্প্র্রচার শুরু হয়। তখন এই অনুষ্ঠান প্রচার হতো ব্রিটিশ সাম্রাজ্যের ভিন্ন ভিন্ন জায়গা থেকে, যার নাম ছিল এম্পায়ার সার্ভিস। ব্রিটেন থেকে প্রথম বহির্দেশীয় অনুষ্ঠান প্রচারিত হয় ১৯৩৮ সালে। প্রথম দিকে আরবি আর পর্তুগিজ—এই দুই ভাষায় এ অনুষ্ঠান হতো। বিবিসির বিভিন্ন দলিলপত্রে বলা হয়েছে, ১৯৩৮ সালে মিউনিখ-সংকটের পর সে বছরের ২৭ সেপ্টেম্বর ব্রিটিশ সরকার জার্মান, ফরাসি, ইতালিয়ান প্রভৃতি ইউরোপীয় ভাষায় অনুষ্ঠান প্রচারের নির্দেশ দেয়। এরপর ভারতীয় বিভিন্ন ভাষার মধ্যে প্রথমে হিন্দি ভাষার অনুষ্ঠান প্রচার শুরু হয়। দিনটি ছিল ১৯৪০ সালের ১১ মে। এরপর একে একে তামিল, বাংলা, গুজরাটি, মারাঠি, উর্দু আর নেপালি ভাষাতেও অনুষ্ঠান শুরু হয়। (সূত্র: মুক্তিযুদ্ধ ও বিবিসি, আবু নাসের রাজীব)।
১৯৪১ সালের ১১ অক্টোবর সপ্তাহে ১৫ মিনিটের বাংলা অনুষ্ঠান প্রচারের মধ্য দিয়ে বিবিসি বাংলা বিভাগের অভিযাত্রা শুরু হয়। শুরুতে বাংলা বিভাগের জন্য স্থায়ী কোনো কর্মী না থাকায় বিখ্যাত ঔপন্যাসিক জর্জ অরওয়েলের ওপর দায়িত্ব পড়ে প্রথম অনুষ্ঠান আয়োজনের। অক্সফোর্ডের সুধীন ঘোষ অরওয়েলের বার্তালিপি বাংলায় অনুবাদ করে প্রচার করতেন। বাংলা অনুষ্ঠানের আয়োজনে ভিন্নতা আনতে বিশিষ্টজনদের ভাষণ প্রচারিত হতো।
গণমাধ্যম যেহেতু ঘটমান ইতিহাসের সাক্ষ্য দেয়, স্বাভাবিকভাবেই দ্বিতীয় বিশ্বযুদ্ধ এবং যুদ্ধোত্তর পৃথিবীর নতুন নতুন জাতিরাষ্ট্রের অভ্যুদয়েরও সাক্ষী বিবিসি বাংলা। ঐতিহাসিক তাগিদেই বাংলাদেশের স্বাধীনতাযুদ্ধের সঙ্গেও বিবিসির ঘনিষ্ঠ সম্পৃক্ততা ঘটে যায়। একাত্তরের অবরুদ্ধ বাংলাদেশের সব গণমাধ্যমই ছিল তৎকালীন সেনা কর্তাদের অবৈধ সেন্সরশিপের শিকার। তখন যুদ্ধাবস্থার গতি-প্রকৃতি জানার ও বোঝার জন্য বিবিসি বাংলাই ছিল অন্যতম বাংলা বেতারমাধ্যম। পাকিস্তানি সেনাশাসকেরা এই বেতারটিকেও শত্রুজ্ঞান করত। বিবিসির অনুষ্ঠান শোনা এবং তথ্য সরবরাহ করাকে অপরাধ হিসেবে ঘোষণা দিয়ে এর শাস্তি হিসেবে দুই বছরের কারাদণ্ডের বিধান রেখে এক অদ্ভুত ফরমান জারি করেন সে সময়কার সেনা কর্মকর্তারা। যুদ্ধ শেষে বিবিসিকে লেখা এক চিঠি থেকে জানা যায়, পাকিস্তানি সেনারা বিবিসি শোনার দায়ে দু-একজন শ্রোতাকে গুলিও করে। তবে শুধু এখানেই শেষ নয়, বিবিসি বাংলার তখনকার সংবাদদাতা নিজামুদ্দীন আহমদ মুক্তিযুদ্ধে শহীদ হন। বিজয়ের চার দিন আগে ১২ ডিসেম্বর মুখোশ পরা স্বাধীনতাবিরোধীরা ধরে নিয়ে যায় তাঁকে।
শুধু পাকিস্তান শাসনামলেই নয়, স্বাধীন বাংলাদেশেও ১৯৮৭ সালে স্বৈরাচারবিরোধী আন্দোলনেও বিবিসির সম্প্র্রচার বন্ধ এবং বিবিসি বাংলার সাংবাদিক আতাউস সামাদকে গ্রেপ্তারের মতো ঘটনা ঘটে।
কয়েক বছর ধরে বিবিসির ব্যয় কমাতে কর্তৃপক্ষের নেওয়া বিভিন্ন পরিকল্পনার অংশ হিসেবে ব্যাপকভাবে কর্মী ছাঁটাইয়ের কারণে বিবিসির সাংবাদিকেরা আন্দোলনও করেন। এর রেশ লাগে বিবিসি বাংলা বিভাগেও। তার পরও ৭০ বছরে পা—এ তো খুব সহজ কথা নয়। আজকের ইন্টারনেটের যুগে হাতের কাছে নানা ধরনের ব্লগ, ফেসবুক, টুইটার সাইটে খবর মেলে। তরুণ প্রজন্মের কাছে এসব বিকল্প গণমাধ্যমের দারুণ জনপ্রিয়তা। এসব মাধ্যমকে মূলধারার গণমাধ্যমের জন্য হুমকি নয়, বরং এগুলো তথ্য পরিবেশনের নতুন সম্ভাবনা, তথ্য প্রকাশের নতুন জানালা—এমনটাই মনে করেন বিবিসি বাংলার সম্পাদক সাবির মুস্তাফা।
বিবিসি বাংলাদেশ সংলাপ, নদীপথে বাংলাদেশ দুটো বিশাল সাফল্যময় সংযোজন। বর্তমানে এক কোটি ৩০ লাখ নিয়মিত শ্রোতা সকালে প্রভাতি ও প্রত্যুষা এবং সন্ধ্যায় প্রবাহ ও রাতে পরিক্রমা—বিবিসি বাংলার এই চারটি অধিবেশনে। বিবিসি তার স্বকীয় ভঙ্গি ও নিরপেক্ষ দৃষ্টিভঙ্গি নিয়ে এগিয়ে যাবে আরও সামনের দিকে—সেই প্রত্যাশায় ৭০ বছর বয়সী বিবিসি বাংলার প্রতি রইল শুভ কামনা।
একজন সুবিদ আলীর কাহিনি:
কাহিনি এক: ঢাকা বিশ্ববিদ্যালয়ের উপাচার্য বিচারপতি আবু সাঈদ চৌধুরী। একাত্তরের মার্চ মাসের মাঝামাঝি জেনেভা গেলেন একটি আন্তর্জাতিক শিক্ষা সম্মেলনে বক্তব্য দিতে। ১৭ মার্চ ফেরার পথে লন্ডন এসে শুনলেন পঁচিশে মার্চের কালরাত্রির নির্মম ঘটনার বিবরণ। রোমহর্ষক হত্যাকাণ্ড ঘটেছে তাঁর বিশ্ববিদ্যালয় অঙ্গনে। অসংখ্য সন্তানকে হারিয়েছেন। ইতিমধ্যে যুক্তরাজ্যে অবস্থানকারী বাঙালিরা বিক্ষোভ করেছে হাইড পার্কে। বিচারপতি চৌধুরী প্রবাসী স্বল্প আয়ের বাঙালিদের আন্দোলনে যোগ দিলেন। বিক্ষিপ্ত ও অসংগঠিত বিলেতবাসীকে সংগঠিত করার পর বিচারপতি চৌধুরী একটি কেন্দ্রীয় দপ্তরের প্রয়োজন অনুভব করলেন। প্রবাসীদের দু-এক পাউন্ড করে দেওয়া চাঁদায় আন্দোলনের জন্য যে তহবিল গড়ে উঠছে, তা একটি বাড়ি ভাড়া করার জন্য যথেষ্ট না। ইতিমধ্যে লন্ডনের সব বাঙালি কূটনীতিক ডিফেক্ট করে পাকিস্তানের চাকরি ছেড়ে মুজিবনগর সরকারের প্রতি আনুগত্য প্রকাশ করেছেন। তাঁদের আয় নেই। পরিবার-পরিজন নিয়ে অনিশ্চিত জীবন যাপন করছিলেন। এমন সময় একদিন বিচারপতি আবু সাঈদ চৌধুরী মহীউদ্দিন আহমেদকে ডেকে পাঠালেন। হাতে তুলে দিলেন পাঁচ হাজার পাউন্ড। তখনকার দিনে পাঁচ হাজার পাউন্ড বিশাল অর্থ।
লন্ডন হাইকমিশন থেকে প্রথম ডিফেক্টকারীদের পথপ্রদর্শক মহীউদ্দিন আহমেদ, পরবর্তীকালে স্বাধীন বাংলাদেশের পররাষ্ট্রসচিব পদে অধিষ্ঠিত হয়েছিলেন। বর্তমানে লেখক ও কলামিস্ট। সর্বক্ষণ বিচারপতি চৌধুরীর সহকর্মী ও আন্দোলনের সমন্বয়কারী। তিনি জিজ্ঞেস করলেন, ‘স্যার, টাকাটা কার নামে লিখে রাখব?’ বিচারপতি চৌধুরী বললেন, ‘নাম জানতে হবে না। লিখে রাখো সুবিদ আলী।’ কে এই সুবিদ আলী—নেপথ্যে অর্থ জোগান দিচ্ছেন প্রবাসী বাঙালির স্বাধীনতার আন্দোলনে? রাষ্ট্রপতি নিযুক্ত হয়ে দেশে ফেরার দিন মহীউদ্দিন আহমেদকে ডেকে হেসে বললেন, ‘সুবিদ আলী হচ্ছেন শিল্পপতি জহুরুল ইসলাম।’ কাহিনিটি জহুরুল ইসলামের ইন্তেকালের পর মহীউদ্দিন তাঁর প্রতি শ্রদ্ধা নিবেদন করে সবিস্তারে কোনো একটি পত্রিকায় লিখেছিলেন। আজ সুবিদ আলীর ১৬তম মৃত্যুদিনে তাঁকে স্মরণ করে তাঁর লেখা কাহিনির সারাংশ পুনরুল্লেখ করলাম।
কাহিনি দুই: জহুরুল ইসলাম ছিলেন প্রথম বাঙালি, যিনি মধ্যপ্রাচ্যে ব্যবসা গড়ে তোলেন। কয়েক শ বাঙালি চাকরি করতেন তাঁর বেঙ্গল ডেভেলপমেন্ট করপোরেশন নামের গৃহায়ণ প্রতিষ্ঠানে। লন্ডনে তাঁর ব্যবসার একটি শাখা ছিল। পঁচাত্তরে বঙ্গবন্ধুর মর্মান্তিক মৃত্যুর পর আওয়ামী লীগের কয়েকজন নেতা, বুদ্ধিজীবী, সাংবাদিক, সাহিত্যিক দেশ থেকে পালিয়ে এলেন লন্ডনে। কোথায় থাকবেন এসব উদ্বাস্তু, কে জোগাবে খাওয়া-পরা? কেন, সুবিদ আলী আছেন না? বন্ড স্ট্রিট অক্সফোর্ড স্ট্রিটের সংযোগস্থলে বেঙ্গল ডেভেলপমেন্টে যাওয়া-আসা করেন এসব শরণার্থী। সেই দপ্তরে পঁচাত্তরের আগস্টের শেষে লন্ডনে এসে আমিও নিয়মিত যেতাম। প্রখ্যাত সানডে টাইমস-এর সম্পাদক হ্যারি ইভান্সের কল্যাণে পত্রিকাটিতে খণ্ডকালীন সাংবাদিক হিসেবে নিয়োগ পেলাম। নিয়মিত যাতায়াত করতাম সুবিদ আলীর দপ্তরে। সেখানে দেখা হলো সিলেটের বনেদি পরিবারের সন্তান বন্ধু জাকারিয়া খানের সঙ্গে। মাঝেমধ্যে আসতেন লন্ডনপ্রবাসী কলামিস্ট বন্ধু আবদুল গাফ্ফার চৌধুরী। আমাদের শুধুই আড্ডা হতো। মাসের শেষে শুধু আড্ডা দেওয়ার পর ফেরার সময় কারও কারও হাতে অন্যের মাধ্যমে একটি খাম গোপনে ধরিয়ে দিতেন সুবিদ আলী ওরফে জহুরুল ইসলাম।
কাহিনি তিন: পঁচাত্তরের শেষে অথবা ছিয়াত্তরের প্রথম দিকে দেশত্যাগী অনেকে প্রাণের ঝুঁকি নিয়েও দেশে ফিরতে লাগলেন। আমিও দেশে ফেরার সিদ্ধান্তটি সুবিদ আলীকে জানালাম। তিনি প্রশ্ন করলেন, ‘দেশে কী করবেন? কামালের সঙ্গে যোগাযোগ রাখবেন।’ কামাল মানে তাঁর ছোট ভাই, বর্তমানে নাভানার পরিচালক শফিউল ইসলাম।
কাহিনি চার: বাহাত্তরে দেশে ফিরে বঙ্গবন্ধু ৩২ নম্বরে পাকিস্তানি বুলেটে ক্ষতবিক্ষত বসবাসের অনুপযোগী বাড়িতে ওঠেননি। সেটি বাসযোগ্য করে দিল জহুরুল ইসলামের নির্মাতা প্রতিষ্ঠান।
দেশে এলাম, একদিন ইস্টার্ন টাওয়ারে দেখা করতে গেলাম কামালের সঙ্গে। অনেক গল্প হলো। আসার সময় ধরিয়ে দিলেন একটি খাম। জিজ্ঞেস করলাম, ‘কী আছে এতে?’ কামালের উত্তর, ‘লন্ডন থেকে বড় ভাই বলে দিয়েছেন, আপনি যখন আসবেন, এ রকম একটি খাম হাতে তুলে দিতে।’ সংসার প্রতিপালনে উপার্জনহীন আমি তখন দিশেহারা। নিজ পেশায়ও কোনো চাকরি জোগাড় করতে পারছিলাম না। দুর্দিনে সেই খাম আমার জন্য ছিল আশাতীত প্রাপ্তি। বাসায় এসে সুবিদ আলীর খাম খুলে তখনকার দিনে পাঁচ হাজার টাকা পেয়ে আবেগাপ্লুত হয়ে গেলাম। পরে শুনেছি, সে সময় দিশেহারা অসহায় বঙ্গবন্ধু অনুসারী সাংবাদিক-বুদ্ধিজীবীদের অনেকেই দুর্দিনে সুবিদ আলীর খাম পেতেন।
আমাদের সুবিদ আলী প্রথম জীবনে ছিলেন সিঅ্যান্ডবির (বর্তমানে গৃহায়ণ পরিদপ্তর) করণিক। এর ঠিকাদারি কাজ করত পশ্চিম পাকিস্তান থেকে নিয়ন্ত্রিত কয়েকটি প্রতিষ্ঠান। সুবিদ আলী তথা জহুরুল ইসলাম ভাবলেন, আমাদের কাজ ওরা করবে কেন? প্রতিষ্ঠানটির প্রধান প্রকৌশলী বাঙালি দেশপ্রেমিক মাইনুল ইসলামের সমর্থন এবং উৎসাহে জহুরুল ইসলাম সামান্য করণিকের কাজ ছেড়ে দিলেন। প্রথমে ছোটখাটো নির্মাণকাজ, পরে বেঙ্গল করপোরেশনের পরিচয়ে বড় কাজ হাতে নিলেন। ক্রমে ক্রমে দেশ-বিদেশে ছড়িয়ে পড়ল তাঁর সুনাম। দুবাই, ইরান ও সৌদি আরবে অনেক রাস্তাঘাট এবং বসতি স্থাপনে প্রতিষ্ঠানটি সুনাম অর্জন করল। বাঙালি শিল্পপতিদের অগ্রপথিক পাটকলসহ বেশ কয়েকটি শিল্পপ্রতিষ্ঠান করে হাজার হাজার বাঙালির কর্মসংস্থান করলেন জহুরুল ইসলাম। সুবিদ আলীর কী হলো? নিজ জন্মভূমি কিশোরগঞ্জের বাজিতপুরে প্রতিষ্ঠা করলেন দেশের প্রত্যন্ত অঞ্চলের প্রথম চিকিৎসা মহাবিদ্যালয়। গড়লেন আধুনিক হাসপাতাল, যেখানে গরিব-দুঃখী এবং নিম্নবিত্ত গ্রামবাসী পায় বিনামূল্যে অথবা স্বল্প খরচে চিকিৎসাসেবা। আপন মর্যাদা রক্ষায় মুখ ফুটে বলতে পারেন না এমন মধ্যবিত্ত ও স্বল্পবিত্তের অভাবী কবি, শিল্পী, সাংবাদিকের কাছে বড় ভাইয়ের ঐতিহ্য অনুসরণে কামাল এখনো সুবিদ আলীর খাম পৌঁছে দিচ্ছেন। এই হলো সুবিদ আলীর সংক্ষিপ্ত কাহিনি। ডান হাতে দান করতেন, বাঁ হাত টের পেত না।
সূর্যের আলো সয় না যাদের:
বছর ছয়েক আগের কথা। মো. তারেকুজ্জামান খান ও লতিফা আক্তার দম্পতির একমাত্র মেয়ে শ্রাবণী জামান সবেমাত্র হাঁটতে শিখেছে। সারা দিন এঘর-ওঘর ঘুরে বেড়ায়। মুগ্ধ চোখে সে দৃশ্য উপভোগ করেন বাবা-মা। কিন্তু কেন জানি শ্রাবণী বারান্দায় গেলেই ছুটে ফিরে আসে; সূর্যের আলোর ছোঁয়াটুকু সইতে পারে না।
শ্রাবণীর বাবা তারেকুজ্জামান খান বলছিলেন, ‘একটা সময় আমরা জোর করে শ্রাবণীকে বাইরে নিয়ে যেতাম। ভাবতাম, সূর্যের আলোয় বেরোতে বেরোতে অস্বস্তি কেটে যাবে। কিন্তু ধীরে ধীরে ওর কষ্ট বাড়ল। সুস্থ বাচ্চা নিয়ে ঘরের বাইরে বেরোতাম, ফিরতাম গায়ে ফোসকা নিয়ে। শুরু হলো ছোটাছুটি। চিকিৎসকেরা জানালেন, ও জেরোডার্মা পিগমেনটোসাম নামের এক দুরারোগ্য রোগে ভুগছে।’
বঙ্গবন্ধু শেখ মুজিব মেডিকেল বিশ্ববিদ্যালয়ের মেডিসিন অনুষদের ডিন এ বি এম আবদুল্লাহ বলেন, সূর্যের আলোর অতিবেগুনি রশ্মি থেকে এ রোগের উৎপত্তি। রোগটির প্রাথমিক লক্ষণ হলো, সূর্যের আলোয় গেলে শরীরে ও মুখমণ্ডলে ফোসকা বা কালো দাগ পড়া, চোখ লাল হয়ে যাওয়া ইত্যাদি। একপর্যায়ে এই শিশুরা ত্বকের ক্যানসারে আক্রান্ত হয়। এ রোগে আক্রান্ত রোগী যত দিন বেঁচে থাকে, তত দিন তাকে সূর্যের আলো সম্পূর্ণভাবে এড়িয়ে চলতে হয়। রোগটা কখনো সারে না।
চিকিৎসকেরা বলেন, এক্সপি রোগে আক্রান্ত শিশুরা তাদের মা-বাবার কাছ থেকে রোগের জিন পেয়ে থাকে। শ্রাবণীর মা-বাবা দুজনই এ জিনটির বাহক ছিলেন। তবে তাঁদের শরীরে রোগটির প্রকাশ দেখা যায়নি। প্রকাশ ঘটেছে সন্তানদের শরীরে। শ্রাবণীর পর মো. তারেকুজ্জামান খান ও লতিফা আক্তার দম্পতির একটি ছেলে জন্ম নেয়। সাড়ে তিন বছর বয়সী মনীমুজ্জামান খানও একই রোগে আক্রান্ত।
সারা বিশ্বের বিভিন্ন প্রান্তে এ রোগে শিশুরা আক্রান্ত হচ্ছে, মারাও যাচ্ছে। কিন্তু আক্রান্তের সংখ্যা এত কম যে তাদের বেঁচে থাকার আকুতি সবার কানে পৌঁছায় না। মার্কিন যুক্তরাষ্ট্রে প্রতি ১০ লাখে একজনের এই রোগে আক্রান্ত হওয়ার আশঙ্কা রয়েছে। যেসব সম্প্রদায়ে আত্মীয়ের মধ্যে বিয়ে হওয়ার ঐতিহ্য আছে, সেসব সম্প্রদায়ে এ রোগটিতে আক্রান্ত হওয়ার আশঙ্কাও বেশি। বাংলাদেশে এ রোগে আক্রান্তের সংখ্যা কত, সে সম্পর্কে কোনো তথ্য নেই। রোগাক্রান্তদের সহযোগিতার জন্য কোনো ফোরামও নেই।
তবে মার্কিন যুক্তরাষ্ট্রে ব্যক্তি-উদ্যোগে জেরোডার্মা পিগমেনটোসাম সোসাইটি গড়ে উঠেছে। অলাভজনক এই সংগঠনটি এক্সপি রোগে আক্রান্তদের একটি প্ল্যাটফর্ম তৈরির চেষ্টা করছে। সংগঠনটি বলছে, নিকারাগুয়া, পেরু, ভেনেজুয়েলা, গুয়াতেমালা, কিউবা, ইউক্রেন, তানজানিয়া, তিউনিসিয়া, হন্ডুরাস, পুয়ের্তোরিকো ও মরক্কো থেকে আক্রান্ত শিশুর পরিবার সাহায্য চেয়েছে। আক্রান্ত এই শিশুদের জরুরি ভিত্তিতে বিশেষ ধরনের পোশাক, টুপি ও সানগ্লাস দরকার; অতিবেগুনি রশ্মি থেকে সুরক্ষিত আবাসনের ব্যবস্থা করা জরুরি। কিন্তু সুরক্ষার পদ্ধতিটি খুবই ব্যয়বহুল।
শ্রাবণীর বাবা-মা বলেন, তাঁরা তাঁদের সন্তানদের পুরোপুরি সুরক্ষা দিতে পারছেন না। শ্রাবণীর মা লতিফা আক্তার বলছিলেন, ‘কতক্ষণ আমি বাচ্চা দুটোকে অন্ধকারে আটকে রাখব, বলুন? সারা দিন ওরা আমাদের বাড়ি ফেরার অপেক্ষায় থাকে। এমনও হয়েছে, আমি বাড়ি ফিরছি—এ আনন্দে বারান্দায় বেরিয়ে মুখে ফোসকা পড়ে গেছে। কাঁদতে কাঁদতে ওরা ঘরে ফিরেছে।’
শ্রাবণী, মনীম এখন কেমন আছে? জানা গেল, এক্সপি রোগটি শ্রাবণীর শরীরে এখন পাকাপোক্তভাবে বাসা বেঁধেছে। সারা গায়ে ছোপ-ছাপ দাগ। ওর চোখেও পর্দা পড়ে গিয়েছিল। অস্ত্রোপচার করে সেটি সরানো হয়েছে। আবারও চোখে রক্ত জমাট বেঁধেছে। ধীরে ধীরে শারীরিকভাবে অক্ষম হয়ে পড়ছে সে; শ্রবণশক্তিও কমে গেছে। উন্নয়নকর্মী বাবা আর স্বাস্থ্য সহকারী মা দুই সন্তানকে নিয়ে ছোটাছুটি করছেন। বাংলাদেশের শীর্ষ আটজন চর্মরোগ-বিশেষজ্ঞ, পাঁচজন চক্ষু-বিশেষজ্ঞ ও তিনজন হোমিওচিকিৎসক এ শিশু দুটির চিকিৎসা করেছেন। কিন্তু কেউই দিতে পারেননি কোনো ভরসা।
বাবা তারেকুজ্জামান বলছিলেন, ‘আমার মেয়েটা স্কুলের সব পরীক্ষায় প্রথম হয়। কিন্তু ওর সঙ্গে আজকাল কেউ আর মিশতে চায় না। কেন মিশতে চাইছে না—সে কথা বাবা হয়ে ওকে ভেঙে বলতে পারি না। আমি কী করব বলতে পারেন? আমার জীবন দিয়ে যদি বাচ্চা দুটোকে আমি বাঁচাতে পারতাম!’
শেখ সাবিহা আলম
হামিম নেই, আছে স্মৃতির হাতছানি:
ছুটির পর স্কুল থেকে বের হয়েই টিফিন খেতে চায়। টিফিন বক্স খুলে পাউরুটি ও ডিম ভাজিতে এক কামড়ও দেয়। স্কুলের মাঠে হইচই, প্রচুর ধুলা। তাই ধমক দিয়ে বক্স বন্ধ করে রাখি। বলি, বাসায় গিয়ে খেয়ো। খাওয়া আর হয় নাই।’ এটুকু বলেই আর নিজেকে সামলাতে পারলেন না সোনিয়া শেখ।
টিফিন বক্সটি ছিল মাত্র সাড়ে পাঁচ বছরের হামিম শেখের। গত বছর ৩ ফেব্রুয়ারি স্কুল ছুটির পর মায়ের হাত ধরে রাস্তা পার হওয়ার সময় মধুমতি পরিবহনের এক ঘাতক বাস ছোঁ মেরে নিয়ে যায় হামিমকে। কিছুক্ষণ আগে যে হামিম টিফিন খাওয়ার জন্য বায়না করছিল, সেই হামিমই কাকরাইলে উইলস লিটল ফ্লাওয়ার স্কুলের সামনের সড়কে পড়ে আছে। মাথার মগজ বের হয়ে গেছে। সে চলে গেছে অজানা দেশে, যেখান থেকে আর কেউ ফেরে না।
উইলস লিটল ফ্লাওয়ার স্কুলে কেজি শ্রেণীতে পড়ত হামিম। হামিমের স্পাইডারম্যান কার্টুনের ছবি আঁকা ব্যাগটি স্কুলেই ছিল। গত সপ্তাহে তা হাতে পেয়েছেন হামিমের বাবা-মা। ব্যাগটি আনলেও খুলে দেখার সাহস পাননি। প্রথম আলোর প্রতিবেদক ও ফটোসাংবাদিক সেই ব্যাগটি দেখতে চাইলে হামিমের মা তা আনলেন। কাঁপা কাঁপা হাতে ব্যাগটি খুললেন। তার পরই সেদিনের সব স্মৃতির ঝাপটা এসে লাগল চোখেমুখে। এতক্ষণ সোনিয়া শেখ ও হামিমের বাবা মোতালেব শেখ নিজেদের শান্ত রাখার জন্য যে আপ্রাণ চেষ্টা চালাচ্ছিলেন, তা আর রক্ষা হলো না।
ব্যাগের ভেতর থেকে টিফিন বক্সটি বের হলো। বাসের আঘাতে বক্সের একটি কোনা ভেঙে গেছে। পাউরুটির টুকরোটি কালচে হয়ে বক্সের সঙ্গে লেগে আছে। সোনিয়া বলেন, ‘অ্যাই দেখেন কচুশাক, মারা যাওয়ার আগের দিন ও কচুশাক খাইতে চাইছিল। তাই শাক কিইন্যা ওর ব্যাগে রাখছিলাম।’ পলিথিনে মোড়ানো সেই কচুশাক শুকিয়ে লেপ্টে আছে। ব্যাগ থেকে মোচড়ানো অনেকগুলো বই ও খাতা বের হলো।
হামিম নেই। কিন্তু বাসের তলায় পিষ্ট হওয়ার আগে যখন মায়ের হাত থেকে ছোট হাতটি ছুটে যাচ্ছিল, তখন হামিম ‘আম্মু’ বলে চিৎকার করে ওঠে। হামিমের মা সেই ডাক এখনো স্পষ্ট শুনতে পান। সেই ডাক শুনেও তিনি কিছু করতে পারেননি। বাসটি প্রথমে সোনিয়া শেখকে আঘাত করে। এতে করে তিনি বাসের তলায় চলে যান। বাসটি না থেমে আবার চলতে শুরু করলে ছোট্ট হামিমও বাসের তলায় চলে যায়। মা যখন তাকালেন, তখন শুধু দেখলেন তাঁর হামিমের মাথা থেকে মগজ বের হয়ে গেছে। এ ঘটনায় সোনিয়া শেখও চোখে প্রচণ্ড আঘাত পান।
আজ শনিবার, ২২ অক্টোবর জাতীয় নিরাপদ সড়ক দিবস। দিনের বিভিন্ন আনুষ্ঠানিকতায় আর যেন কোনো হামিমকে এভাবে চলে যেতে না হয়, তা নিয়ে অনেক কথা হবে। কিন্তু তাতে হামিমের মা-বাবা কি কোনো সান্ত্বনা পাবেন?
পুরান ঢাকার আলুবাজারে হামিমদের বাসায় বসে কথা বলতে বলতে একসময় হামিমের বাবা ও মায়ের কান্না থামে। কণ্ঠে জমতে থাকে ক্ষোভ। সোনিয়া বলেন, ‘ছিনতাই করলে মানুষ ছিনতাইকারীকে পিটাইয়া মাইরা ফালায়। আর গাড়ির চালকেরা মানুষ মাইরা ফালাইলেও কেউ কিছু বলে না।’
হামিমদের বসার ঘরেই অনেক বড় করে হামিমের একটি ছবি বাঁধানো আছে। হামিমের প্রিয় খেলনা হেলিকপ্টার, তার জামাকাপড় সব গুছিয়ে রেখেছেন হামিমের মা। ছেলের জন্মের পরই ছেলের নামে মোতালেব শেখ তাঁর পোশাক কারখানার নামকরণ করেছিলেন।
মোতালেব শেখ বলেন, ‘হামিম চাইছিল বড় হইয়া হেলিকপ্টার চালাইব, আর আমি চাইছিলাম ওরে অনেক বড় মানুষ বানামু। বিদেশে পড়তে পাঠামু। কিছুই হইল না।’
হামিমের বাবা ও মা এখনো রাস্তায় বের হতে ভয় পান। রিকশার পেছনে বড় বাস দেখলেই আঁতকে ওঠেন। প্রিয়জন ঘরে না ফেরা পর্যন্ত মনে শান্তি পান না। নিরাপদ সড়কের দাবিতে প্রথম দিকে বিভিন্ন আন্দোলন-কর্মসূচিতে যোগ দিলেও এখন আর খুব একটা উৎসাহ পান না।
সড়ক দুর্ঘটনায় স্ত্রীকে হারানো এবং নিরাপদ সড়কের দাবিতে দীর্ঘ ১৯ বছর ধরে প্রতিবাদ করে যাওয়া নায়ক ইলিয়াস কাঞ্চন বলেন, যোগাযোগ মন্ত্রণালয়ের সড়ক নিরাপত্তা কাউন্সিল আছে। সড়ক ও জনপথ (সওজ) অধিদপ্তর ও বাংলাদেশ সড়ক পরিবহন কর্তৃপক্ষের সড়ক দুর্ঘটনাবিষয়ক সেলও আছে। কিন্তু এখন পর্যন্ত সড়ক দুর্ঘটনার সঠিক কোনো পরিসংখ্যান নেই। সরকারি হিসাবে বছরে গড়ে প্রায় চার হাজার লোক সড়ক দুর্ঘটনায় মারা যাচ্ছে। বেসরকারি হিসাবে বছরে মারা যায় প্রায় ১২ হাজার।
বিশ্ব স্বাস্থ্য সংস্থার (ডব্লিউএইচও) ২০০৭ সালের এক হিসাবে বলা হয়েছে, বাংলাদেশের প্রতি এক লাখ মানুষের মধ্যে ১২ দশমিক ৬ জন সড়ক দুর্ঘটনায় মারা যায়।
আবার হামিমের কথায় ফিরে আসি। হামিমের রেখে যাওয়া অসংখ্য স্মৃতি শুধু হাতছানি দিতেই থাকবে। হামিমের মা কাপড় দিয়ে ঢাকা রাস্তায় পড়ে থাকা হামিমের লাশের ছবিটি দেখালেন। ছবিতে ছোট দুটি পা ও দুটি হাত দেখা যাচ্ছে। মাথার কাছে রক্ত ও ছিটকানো মগজ। হামিমের মায়ের মুখে আবারও ক্ষোভের আগুন। লালচে হয়ে যাওয়া সে মুখে আর কোনো কথা বেরোল না।
মানসুরা হোসাইন
একটি ভালো উদ্যোগ:
দুনিয়ার শীর্ষস্থানীয় দুই ধনী ব্যক্তি মার্কিন যুক্তরাষ্ট্রের বিল গেটস ও ওয়ারেন বাফেট বিভিন্ন দেশের দারিদ্র্য বিমোচনে একটি অভিনব মহতী উদ্যোগ চালিয়ে যাচ্ছেন কয়েক বছর ধরে। তাঁদের প্রত্যেকেরই প্রায় ৪৫ বিলিয়ন ডলারের মতো সম্পদ আছে।
বাংলাদেশেও এমন কিছু কোটিপতি আছেন। প্রতি ডলার ৭৪ টাকা হিসাবে এক বিলিয়নে সাত হাজার ৪০০ কোটি টাকা হয়। সাত হাজার ৪০০ কোটি টাকার ধনসম্পদ আমাদের দেশের বেশ কয়েকজনের আছে বলে আমার ধারণা।
৫০ বছর আগে পাকিস্তানের কোটিপতিরা বিভিন্ন নামের ফাউন্ডেশন প্রতিষ্ঠা করে এসব ফাউন্ডেশনের মাধ্যমে সাহিত্য- সংস্কৃতিকে উৎসাহিত করেছেন, বৃত্তি দিয়ে গরিব মেধাবী ছাত্রছাত্রীদের লেখাপড়ার ব্যবস্থা করেছেন। আদমজী ফাউন্ডেশন, দাউদ ফাউন্ডেশন, সায়গল ফাউন্ডেশন প্রচুরসংখ্যক বৃত্তি দিত প্রতিবছর।
আমাদের বাংলাদেশে এই আদমজী ইস্পাহানীদের প্রতিষ্ঠিত স্কুল, কলেজ ও হাসপাতাল এখনো চলছে। সেই সময়ে বাঙালিদের মধ্যে আর পি সাহা প্রতিষ্ঠিত কুমুদিনী ওয়েলফেয়ার ট্রাস্ট, টাঙ্গাইলের মির্জাপুরে ভারতেশ্বরী হোমস, কুমুদিনী হাসপাতালের কথা মনে পড়ছে। মনে পড়ছে সেই আমলের জেলা, মহকুমা শহরগুলোতে হিন্দু জমিদার ও শিক্ষানুরাগী ব্যক্তিদের প্রতিষ্ঠিত কলেজগুলো এবং করটিয়ার মুসলমান জমিদার ওয়াজেদ আলী খান পন্নীর করটিয়া সা’দত কলেজের কথাও। আমাদের স্বাধীনতার পর কিশোরগঞ্জের বাজিতপুরে শিল্পপতি জহুরুল ইসলামের প্রতিষ্ঠিত বাজিতপুর মেডিকেল কলেজ ও হাসপাতাল ছাড়া জাতীয়ভাবে পরিচিত আর কোনো প্রতিষ্ঠানের নাম এই মুহূর্তে মনে করতে পারছি না।
প্রাতিষ্ঠানিকভাবে ডাচ্-বাংলা ব্যাংক কয়েক বছর ধরে প্রতিবছর প্রায় ১০০ কোটি টাকা স্কুল-কলেজের গরিব মেধাবী ছাত্রছাত্রীদের জন্য বৃত্তি হিসেবে দিয়ে আসছে। ডাচ্-বাংলা ব্যাংককে ধন্যবাদ ও কৃতজ্ঞতা জানাই। পোশাকশিল্পে হঠাৎ রাতারাতি কোটিপতি বনে যাওয়া মানুষগুলো এককভাবে বা সামগ্রিকভাবে কোথায় কী সামাজিক দায়বদ্ধতা পালন করছেন, তা চোখে পড়ে না।
এই ভোগবিলাসী মানুষগুলোর বিপরীত কিছু মানুষ সীমিত পরিসরে, স্থানীয়ভাবে অনুসরণীয় কিছু জনকল্যাণমূলক কাজ করে যাচ্ছেন। তাঁদের মধ্যে একজন ম্যাডোনা গ্রুপের চেয়ারম্যান আখতারুজ্জামানের কথা এই মুহূর্তে বেশি মনে পড়ছে।
গত বছরের ২৩ ডিসেম্বর ভিন্ন একটি দৈনিক পত্রিকায় ‘মুক্তিযোদ্ধারা রিকশা চালাচ্ছে আর অমানুষগুলো টাকায় ভাসছে’ শিরোনামে আমার একটি লেখায় আমি গোপালগঞ্জের ছরোয়ার নামের একজন মুক্তিযোদ্ধাকে তাঁর প্রবীণ বয়সে যশোর শহরে রিকশা চালানোর করুণ কাহিনি বর্ণনা করেছিলাম।
আমার এই লেখা পড়ে আখতারুজ্জামান বিচলিত হয়ে পড়েন এবং আমার সঙ্গে যোগাযোগ করে এই বিপন্ন মুক্তিযোদ্ধার জন্য তাঁর পছন্দমতো গোপালগঞ্জ বা যশোরে তাঁর খরচে এক টুকরা জমি এবং এই জমির ওপর ছোটখাটো একটি ঘর নির্মাণের জন্য ব্যবস্থা নিতে অনুরোধ করেন। ওই কাজ মাস খানেক আগে সম্পন্ন হয়েছে। মুক্তিযোদ্ধা ছরোয়ার এখন যশোর শহরে সাফ কবলামূলে এক টুকরা জমির মালিক এবং এখানে একটি ঘরও শিগগির উঠবে বলে আশা করছি।
আখতারুজ্জামান গত ৯ জুনে আরেকটি অনুসরণীয় কাজ করেছেন। ঢাকার কয়েকটি জাতীয় দৈনিকে এসএসসির ফলাফলে যে কিছু অদম্য গরিব মেধাবী ছাত্রছাত্রীর কাহিনি প্রকাশিত হয়, সেগুলো সংগ্রহ করে তিনি ১৩০ জনের মতো ছাত্রছাত্রীর প্রত্যেককে সেদিন আট হাজার টাকা করে বৃত্তি দিয়েছেন। এই আট হাজার টাকার মধ্যে পাঁচ হাজার টাকা কলেজের ভর্তি খরচ, দুই হাজার টাকা বই কেনার জন্য এবং বাকি এক হাজার টাকা একজন অভিভাবক বা শিক্ষককে নিয়ে ঢাকায় আসা-যাওয়ার ভাড়া হিসেবে তিনি দিয়েছেন। অনুষ্ঠানে প্রতিবন্ধী এক ছাত্রীকে দেখলাম, এক ছাত্রী তার মা কেমন কষ্ট করে, এখানে ওখানে কয়েকটি বাসাবাড়িতে কাজ করে লেখাপড়ার খরচ জুগিয়েছেন, এর বর্ণনা দিতে গিয়ে কেঁদে ফেলে। তার এ বর্ণনা শুনে আমাদের চোখেও পানি এসেছিল। অনুষ্ঠানের আগে-পরে এবং দুপুরে মাছ-ভাতের আয়োজনে এ কিশোর-কিশোরীদের দাপাদাপি, দৌড়াদৌড়ি ও প্রাণচাঞ্চল্য দেখে মুগ্ধ হলাম। নিজের ম্যাট্রিক পাসের খবর পাওয়ার দিনটির কথাও বিশেষভাবে মনে পড়ল তখন।
প্রচারবিমুখ আখতারুজ্জামান সেদিন তাঁর এই অনুষ্ঠানের খবর গণমাধ্যমকে দেননি। তবু কিছু টিভি রিপোর্টার ও পত্রিকার সাংবাদিক সেদিন অনুষ্ঠানে উপস্থিত ছিলেন। সেদিন সন্ধ্যায় একটি টিভি চ্যানেল, পরদিন দৈনিক প্রথম আলোসহ কয়েকটি দৈনিক পত্রিকায় এ খবর আমি দেখেছি। সব প্রতিবেদনেই তাঁর ‘তারিফ’ করা হয়েছে। তারিফ করার কথাই তো।
বাংলাদেশের সব উপজেলাতেই এখন একাধিক কোটিপতি আছেন। এই কোটিপতিরা যদি তাঁদের নিজ নিজ উপজেলার দরিদ্র অদম্য মেধাবী ছাত্রছাত্রীদের উচ্চশিক্ষার দায়িত্বটা নিতে পারতেন, তাহলে দারিদ্র্য বিমোচনে তাঁদের ভূমিকা প্রশংসিত হতো।
সবশেষে প্রথম আলোকে ধন্যবাদ জানাই। যতটুকু মনে পড়ে, প্রথম আলোই কয়েক বছর আগে এই অদম্য মেধাবী ছাত্রছাত্রীদের করুণ কাহিনি প্রথম প্রকাশ করে এবং পরের বছরগুলোতে তা অব্যাহতও রাখে। প্রথম আলোর দেখাদেখি অন্য পত্রিকাগুলোও তা এখন করছে প্রতিবছর এসএসসি ও এইচএসসির ফল প্রকাশের পর।
প্রথম আলোকে অন্য পত্রপত্রিকা ও টিভি চ্যানেলগুলো অনুসরণ করছে। ছোটখাটো একজন শিল্পপতি আখতারুজ্জামানকেও অন্য শিল্পপতি ও ব্যবসায়ীরা অনুসরণ করবেন, এই আশা আমাদের সবার।
মহিউদ্দিন আহমদ, সাবেক সচিব, পররাষ্ট্র মন্ত্রণালয়
ব্র্যাক স্কুলের মেয়েরা:
মিতু খাতুনের বাবা একজন দিনমজুর। জামালপুরের একটি ইটভাটায় শ্রমিকের কাজ করেন তিনি। বছরের যে কয়েক মাস কাজ থাকে, তা দিয়ে কোনোক্রমে পরিবারের সবাইকে নিয়ে তাঁর দিন চলে। তবে বছরের অনেকটা সময়ই তাঁকে বেকার থাকতে হয়। এ রকম একটি পরিবারের মেয়ে মিতু বিবিএ পড়তে ভারতে যাচ্ছেন। তাঁদের কাছে পুরো বিষয়টিই যেন স্বপ্নের মতো। মিতুর ভাষায়, ‘পরিবারে অভাব থাকা সত্ত্বেও বাবা আমাকে লেখাপড়া শিখিয়েছে। আজ সেই কষ্ট সার্থক হয়েছে।’
মিতুর মতো ১০ জন শিক্ষার্থীর স্বপ্ন পূরণ করেছে ‘ব্র্যাক মেধাবিকাশ’ ও রাই ফাউন্ডেশনের ‘মেধাবী কিশোরী স্কলারশিপ’। তাঁরা এ স্কলারশিপের আওতায় ভারতের সিকিম ও রাজস্থানে উচ্চশিক্ষার সুযোগ পেয়েছেন। এ সুযোগ কাজে লাগাতে কয়েক দিন আগে তাঁরা প্রতিবেশী দেশের উদ্দেশে উড়াল দিয়েছেন। এর আগে তাঁরা কৃতজ্ঞতা জানাতে এসেছিলেন ব্র্যাকের চেয়ারপারসন ফজলে হাসান আবেদের কাছে। তখন কথা হয় তাঁদের সঙ্গে।
কুমিল্লার নাসরিন আখতার জানান, তাঁর বাবা একজন বর্গাচাষি। মা গৃহিণী। দুই ভাই ও দুই বোন নিয়ে তাঁদের অভাবের পরিবার। তার পরও তিনি মাধ্যমিক ও উচ্চমাধ্যমিক উভয় পরীক্ষায়ই জিপিএ-৫ পেয়েছেন। এ অসাধারণ কৃতিত্বের পথ ধরে তিনিও এ বছর রাই ফাউন্ডেশনের বৃত্তি পেয়ে সিকিমে পড়তে যাচ্ছেন। তাঁর ভাষায়, ‘এই বৃত্তি আমাদের সুন্দর ভবিষ্যতের স্বপ্ন দেখায়।’ নাসরিনের ইচ্ছা, তিনি প্রকৌশলী হয়ে পরিবারের কষ্ট ঘোচাবেন।
২০০৮ সাল থেকে প্রতিবছর ব্র্যাক ও রাই ফাউন্ডেশন যৌথভাবে দরিদ্র মেধাবী কিশোরী শিক্ষার্থীদের উচ্চশিক্ষার জন্য স্কলারশিপ দিয়ে আসছে। তাঁদের মধ্যে পাঁচজন গেছেন তথ্যপ্রযুক্তি বিষয়ে পড়ালেখা করতে সিকিমের ইলিম বিশ্ববিদ্যালয়ে এবং রাজস্থানের রাই বিশ্ববিদ্যালয়ে বিবিএ পড়বেন অপর পাঁচজন। গত তিন বছরে তাঁদের মতো আরও ২৬ জন মেধাবী শিক্ষার্থী এই স্কলারশিপ নিয়ে ভারতে পড়ালেখা করতে গেছেন।
চতুর্থ ব্যাচ হিসেবে এবারের ২০১১ সালের বৃত্তি পাওয়া শিক্ষার্থীরা হলেন: মুন্সিগঞ্জের টুম্পা আখতার ও রুবী আখতার, কুমিল্লার নাসরিন আখতার, গাইবান্ধার জ্যোৎস্না আখতার, মানিকগঞ্জের তাসলিমা আখতার, বগুড়ার জাফরিন সুলতানা, জামালপুরের মিতু খাতুন, লালমনিরহাটের আয়েশা খাতুন, নরসিংদীর নুসরাত জাহান ও শেরপুরের আফিউন্নাহার।
তাঁদের মধ্যে পাঁচজনেরই লেখাপড়া শুরু হয়েছে এক রুম, এক শিক্ষক নিয়ে গড়া ব্র্যাক স্কুলে। তারপর ধীরে ধীরে একটার পর একটা ধাপ পাড়ি দিয়ে আজ তাঁদের এতদূর আসা। এ পথে দুজনকে আবার চলতে হয়েছে মা-বাবাহারা এতিম অবস্থায়। তবে নির্বাচিত শিক্ষার্থীদের মধ্যে নয়জনই মাধ্যমিক ও উচ্চমাধ্যমিক উভয় পরীক্ষায়ই জিপিএ-৫ পেয়েছেন। একজন একটু কম পেলেও যেহেতু তিনি ব্র্যাক স্কুল থেকে উত্তীর্ণ ও অভাবী পরিবারের সদস্য, তাই তাঁর বৃত্তি পেতে আর কোনো অসুবিধা হয়নি।
মহাখালীর ব্র্যাক সেন্টারে ফজলে হাসান আবেদের সঙ্গে সাক্ষাতের সময় শিক্ষার্থীরা তাঁদের পরিবারের কথা, পড়তে যাওয়ার অনুভূতি ও ব্র্যাক স্কুলের অভিজ্ঞতা সম্পর্কে চেয়ারপারসনকে জানান। চেয়ারপারসন তাঁদের সাহস দিয়ে বলেন, ‘কষ্ট যতই হোক, তোমাদের পড়ালেখা শেষ করতেই হবে। দেশের জন্য তোমাদের অনেক কিছু করার আছে।’ ব্র্যাকের নির্বাহী পরিচালক মাহবুব হোসেন বলেন, ‘ওখানে তোমরা একা যাচ্ছ না, দেশের নাম সঙ্গে নিয়ে যাচ্ছ। আমরা আশা করি, তোমরা দেশের নাম আরও উজ্জ্বল করবে। তোমাদের ইচ্ছা কী? দেশে ফিরে আসবে, নাকি ওখানেই স্থায়ীভাবে বসবাস করবে?’ এই প্রশ্নের জবাবে সবাই দৃঢ়প্রত্যয়ে ব্যক্ত করেন, ‘পড়া শেষে অবশ্যই দেশে ফিরে আসব এবং দেশের জন্য কাজ করব।’
মাধ্যমিক পর্যায়ে গোল্ডেন জিপিএ পাওয়া আফিউন্নাহারের বাবা শেরপুরে বিমা কোম্পানির সঙ্গে যুক্ত। দেশের বাইরে উচ্চশিক্ষার জন্য যাওয়া নিয়ে আনন্দের পাশাপাশি নানা উদ্বেগও কাজ করছে। কী কী বিষয় নিয়ে দুশ্চিন্তা হচ্ছে জানতে চাইলে আফিউন্নাহার বলেন, ‘বিশ্ববিদ্যালয় কেমন হবে, সবার সঙ্গে মিশতে পারব কি না—এগুলো নিয়ে দুশ্চিন্তা হচ্ছে।’ তাঁর সঙ্গে অন্যরাও একমত হন। একজন বলেন, ‘শিক্ষকেরা কেমন হবেন, তা নিয়ে ভাবছি।’ পড়ালেখা কঠিন লাগবে কি না, তা নিয়েও ভাবনা হচ্ছে অনেকের। এরই মধ্যে একজন বলে উঠলেন, ‘খাবারদাবার নিয়ে সবচেয়ে দুশ্চিন্তা হচ্ছে। খেতে পারব তো অন্য রকম রান্না করা খাবার।’ সবাই হেসে তাতে সম্মতি জানান।
চূড়ান্তভাবে নির্বাচিত হওয়ার পর ব্র্যাকের মেধাবিকাশ কর্মসূচির আওতায় মেয়েদের দুই মাস কোনো প্রত্যন্ত জেলায় থাকতে হয়েছে। এসব জেলার মধ্যে রয়েছে বান্দরবান, খাগড়াছড়ি, রাঙামাটি ও সিলেটের হাওর অঞ্চলে। এ সময় তাঁরা ব্র্যাক প্রাথমিক বিদ্যালয়ে শিশুদের পাঠদান করেছেন।
তাঁদের জন্য এত সব কিছু আয়োজনের পেছনে রয়েছে ব্র্যাকের শিক্ষা কর্মসূচির আওতায় মেধাবিকাশের উদ্যোগ।
উচ্চশিক্ষার জন্য শিক্ষার্থীদের বিদেশে পাঠানো ছাড়াও এ উদ্যোগের আওতায় অর্থনৈতিকভাবে সুবিধাবঞ্চিত মেধাবী ছাত্রছাত্রীদের উচ্চশিক্ষার জন্য এইচএসসি ও স্নাতক পর্যায়ে বৃত্তি দেওয়া হয়। সঙ্গে সঙ্গে ইংরেজি ও কম্পিউটারে দক্ষতা অর্জনের প্রশিক্ষণ। তবে এ বৃত্তি তাঁরা পাবেন, যাঁদের মা, বাবা কিংবা পরিবারের প্রধান শ্রমজীবী। আর শিক্ষার্থীদের এসএসসি কিংবা এইচএসসি পরীক্ষায় জিপিএ-৫ পেয়ে মেধার পরিচয় দিতে হবে। তবে পাওয়া যাবে এ রকম সুবর্ণ সুযোগ।
তন্বী নওশীন
রাজশাহী ধর্মসভার সেকাল-একাল:
অনেক স্মৃতির ভারে ভবনগুলো এখন যেন ভেঙে পড়ার অপেক্ষায় দাঁড়িয়ে আছে। ভবনের ভেতরে রয়েছে একটি মুদ্রণযন্ত্র। না, এটাকে যন্ত্র বললে কিছুটা ভুল হবে; বলতে হবে যন্ত্রের কঙ্কাল। সচল থাকার সময় এর নাম ছিল ‘তমোঘ্ন যন্ত্রালয়’, অর্থাৎ অন্ধকারের বিঘ্ন সরিয়ে আলোক প্রদানকারী। এই আলো ছড়ানো যন্ত্রের কঙ্কালটি ৬১ বছর ধরে বদ্ধ ঘরের অন্ধকারে পড়ে রয়েছে। এই প্রতিষ্ঠানের নাম রাজশাহী ধর্মসভা। শুরুতে নাম ছিল সদাশ্রম। সেটি ১৮৫৪ সালের কথা।
হেরিটেজ রাজশাহী এর সব তথ্য সংরক্ষণ করেছে। এর প্রতিষ্ঠাতা সভাপতি গবেষক মাহাবুব সিদ্দিকীর ভাষায়, সে সময় পথশ্রান্ত দরিদ্র মানুষ রাজশাহী শহরের ভেতর দিয়ে অন্য কোনো স্থানে যেতে রাত যাপন করলে তাঁদের থাকা-খাওয়ার ব্যবস্থা সদাশ্রমে—এটাই ছিল সদাশ্রম প্রতিষ্ঠার মূল উদ্দেশ্য। এই মহতী উদ্যোগ নিয়েছিলেন তাহেরপুরের জমিদার চন্দ্র শেখরেশ্বর রায়। এ জন্য তিনি বার্ষিক এই সদাশ্রমে ১২০ পাউন্ড করে দান করতেন। এখান থেকে গরিব মানুষকে নগদ টাকা, খাদ্য ও বস্ত্রের সাহায্য দেওয়া হতো।
১৮৫৯ সালে রাজশাহীতে যখন কলকাতাভিত্তিক ব্রাহ্মসমাজের একটি শাখা প্রতিষ্ঠা করা হয়, তখন এর বিপরীতে সনাতন হিন্দুত্ববাদী চেতনা সমাজে ছড়িয়ে দেওয়ার জন্য সদাশ্রম প্রকাশনার প্রস্তুতি নিতে থাকে এবং সদাশ্রম বোয়ালিয়া ধর্মসভা এবং আরও পরে রাজশাহী ধর্মসভায় পরিণত হয়। তারা ১৮৬৬ সালে ঢাকা সুলভযন্ত্র থেকে তাদের ধর্মসভার একটি মাসিক মুখপত্র হিন্দুরঞ্জিকা পত্রিকা প্রকাশ করে। দীনেন্দ্র কুমার রায় তাঁর সেকালের স্মৃতিগ্রন্থে লিখেছেন: ‘ভাঙা হরফে অতি অপ্রকৃষ্ট কাগজে হিন্দুরঞ্জিকা প্রকাশিত হইত। ধর্মসংক্রান্ত দুই-একটি মামুলি প্রবন্ধ ও নিলামী ইস্তেহার ছাড়া তাহাতে বিশেষ কিছু প্রকাশ হইত না।’
তবে ১৮৭২ সালে দুবলহাটির জমিদার হরনাথ রায়চৌধুরী রাজা উপাধি লাভ করেন। এরপর তিনি রাজশাহী ধর্মসভার অসুবিধা দূর করার লক্ষ্যে একটি মুদ্রণযন্ত্র কেনার জন্য এক হাজার টাকা দান করেন। সেই সঙ্গে তিনি ছাপাখানা নির্মাণের ব্যয়ভারও বহন করেন। তাঁর প্রদত্ত অর্থে রাজশাহী ধর্মসভাসংলগ্ন একটি বাড়িতে এটি স্থাপন করা হয়। এর নাম দেওয়া হয় ‘তমোঘ্ন যন্ত্রালয়’। মূলত তখন থেকেই হিন্দুরঞ্জিকা পত্রিকা রাজশাহী থেকে প্রকাশিত হতো। কালের পরিক্রমায় হিন্দুরঞ্জিকা পত্রিকার পরিবর্তন ঘটেছিল। ক্রমেই গোঁড়ামি ভেঙে সর্বভারতীয় জাতীয়তাবাদের দিকে হাত বাড়িয়েছিল। এর বিশেষ সংখ্যার বিষয়সূচিতে ‘প্রবাসী ভারতবাসীর কথা’, ‘কৃষিকর্মে অবজ্ঞার ভাব কেন’, ‘কাগজ’, ‘বেকার সমস্যা’, ‘গভর্নমেন্ট বনাম প্রাথমিক শিক্ষা’ প্রবন্ধগুলো জাতীয় স্বার্থের প্রতি যথেষ্ট গুরুত্ব দিয়ে লেখা হয়েছিল।
রাজশাহী ধর্মসভার এই প্রকাশনা সম্পর্কে ঐতিহাসিক অক্ষয়কুমার মৈত্রেয় তাঁর এক লেখায় বলেছেন, ‘হিন্দুরঞ্জিকা পূর্বাপেক্ষা অনেক পরিমাণ সংকীর্ণতার সীমা অতিক্রম করিয়া এক্ষণে উন্নতির পথে পদার্পণ করিবার যোগ্য হইয়া উঠেছে।’ পত্রিকাটি পরে সাপ্তাহিক হিসেবে প্রকাশিত হয়েছে। অনেক দিন পর্যন্ত চলেছে। ১৯৫০ সালে কালীপূজার সংখ্যায় পত্রিকার সর্বশেষ সম্পাদক শক্তিভূতি চৌধুরী কালীপূজার সঙ্গে অমাবস্যার সম্পর্কের ব্যাখ্যা দিতে গিয়ে একপর্যায়ে লেখেন, ‘এখন যে দুঃসময় চলছে তা চিরদিন থাকবে না, এ আঁধার কেটে যাবে।’ উল্লেখ্য, ওই বছর পূর্ব পাকিস্তানের কোনো স্থানে সাম্প্রদায়িক দাঙ্গা হয়েছিল। সম্ভব এই কারণে, পত্রিকাটির বিরুদ্ধে পাকিস্তানের সংহতি বিনষ্ট করার অভিযোগ ওঠে। সরকার পত্রিকাটির ডিক্লারেশন বাতিল ও জামানত বাজেয়াপ্ত করে। দীর্ঘ ৮৫ বছর পর রাজশাহী ধর্মসভার এই মুখপত্রের অপমৃত্যু ঘটে।
এর অনেক দিন পর সনাতন ধর্মসংঘ নামের একটি সংগঠন ধর্মসভায় দীর্ঘদিন তাদের সাংগঠনিক কর্মকাণ্ড পরিচালনা করেছে। ১৯৯৬ সালের দিকে তারা এখান থেকে চলে যায়। এরই মধ্যে সেখানে একটি শিবমন্দির প্রতিষ্ঠা করা হয়েছে। রাজশাহী ধর্মসভার বর্তমান সভাপতি মহাদেব কর্মকারের কথায়, ধর্মসভা আসলে পূজা করার কোনো জায়গা নয়। এখানে ধর্মীয় আলাপ-আলোচনা, কীর্তন ও সামাজিক সমস্যা নিয়ে আলোচনা করার কথা। কিন্তু কালক্রমে মনে হয়েছে, এখানে একটি মন্দির হলে ভালোই হয়। সেই থেকেই মন্দির চালু হয়েছে। গত ১৫ বছর ধরে এর ভবনগুলো জরাজীর্ণ হয়ে পড়েছে। আর ব্যবহার করা যায় না। এর পরিত্যক্ত আঙিনাটি বিভিন্ন পূজার সময় প্রতিমা তৈরির জন্য খুব অল্প টাকায় ভাড়া দেওয়া হয়।
রাজশাহী নগরের মিঞাপাড়া এলাকায় ধর্মসভার পূর্ব পাশের একটি ঘরে এখনো লেখা রয়েছে তমোঘ্ন যন্ত্রালয়ের নাম। ঘরটিও রয়েছে অবিকল। ভাড়া দেওয়া হয়েছে। সেখানে ব্যবসা করছেন নগরের একজন ডেকোরেটর ব্যবসায়ী। সদাশ্রমের পরিত্যক্ত ভবনের পেছনে অনেকখানি জায়গা পড়ে রয়েছে। উত্তর-পশ্চিম কোনায় রয়েছে একটি ইঁদারা। ১০০ বছরেরও বেশি আগে এর গায়ে লেখা হয়েছিল ‘ঈশ্বর প্রীতয়ে লোকহীতার্থায়’। লেখাটি অবিকল রয়েছে। শুধু আবর্জনায় ভেতরটা ভরে ফেলা হয়েছে। সম্প্রতি রাজশাহী সিটি করপোরেশনের মেয়র এ এইচ এম খায়রুজ্জামান এখানে একটি ধর্মসভা কমপ্লেক্স নির্মাণের জন্য আড়াই কোটি টাকার একটি বরাদ্দের ঘোষণা দিয়েছেন। এখন সবার প্রত্যাশা, সুষ্ঠুভাবে এর নির্মাণকাজ শেষ হোক। প্রতিষ্ঠানটি আবার মানুষের হিতার্থে জেগে উঠুক।
আবুল কালাম মুহম্মদ আজাদ
পরিবর্তন-যুবশক্তিই হোক তৃতীয় শক্তি:
বাংলাদেশের রাজনীতিতে প্রধান দুই রাজনৈতিক দলের প্রতি অনেকেরই আস্থা নেই। কিন্তু নানা কারণে নির্বাচনে জয়লাভ করে গণতান্ত্রিক পদ্ধতিতেই এই দুই দল পালা করে সরকার পরিচালনা করছে। বর্তমানে সরকারের দুর্নীতি, দলীয়করণ, স্বজনপ্রীতি, অদক্ষতা ও নানামুখী ব্যর্থতার কারণে আগামী নির্বাচনে বিএনপি জয়লাভ করতে পারে বলে অনেকেই আলোচনা করছেন। এমনকি আওয়ামীপন্থী অনেক ব্যক্তিও এ ব্যাপারে হতাশ। বিএনপি-জামায়াত জোট ছাড়া আওয়ামী লীগের মতো বিশাল দল বা মহাজোটকে ভোটে পরাস্ত করার জন্য বিকল্প কোনো শক্তি এ দেশে এখনো তৈরি হয়নি। কাজেই বিএনপিই ভরসা।
কিন্তু বিএনপির অতীত রেকর্ড, বিশেষ করে তাদের সর্বশেষ শাসনামলের রেকর্ড পর্যালোচনা করলে অনেকে বিএনপির প্রতিও আস্থা রাখতে পারছেন না। তাঁদের জামায়াতপ্রীতি ও যুদ্ধাপরাধীদের বিচারের বিরোধিতা অনেককে, বিশেষ করে তরুণসমাজকে উদ্বিগ্ন করে তুলেছে। ভবিষ্যতে যদি বিএনপি সরকার গঠন করে, তাহলে দেশের প্রধান সমস্যাগুলোর কী সমাধান দেবে, সে ব্যাপারে বিএনপি কোনো লিখিত কর্মকৌশলের কথা দেশবাসীকে জানায়নি। বর্তমান সরকারের নানা ব্যর্থতা থেকে শিক্ষা নিয়ে বিএনপি যদি নিজেদের বদলাতে পারে, তাহলে হয়তো তাদের পক্ষে কিছুটা সুশাসন ও দক্ষতার পরিচয় দেওয়া সম্ভব হতে পারে। বিএনপি-জামায়াত জোট নিজেদের কতটা বদলাতে পারবে, তা তারা সরকার গঠন করার পরই শুধু বোঝা যাবে।
আওয়ামী লীগ সরকার বিএনপিকে বড় সুবিধা করে দিয়েছে। সরকারের দুর্নীতি, ব্যর্থতা ও দলীয়করণ বিএনপিকে ভোটে জিততে বড় রকমের সহায়তা করবে। বিএনপিকে তেমন কিছু অঙ্গীকারও করতে হবে না। মানুষ বর্তমান সরকার থেকে বাঁচার জন্যই বিএনপিকে ভোট দেবে। আওয়ামী লীগ যে এভাবে বিএনপির ‘উপকার’ করবে, তা বিএনপির নেতারা স্বপ্নেও ভাবেননি।
বাংলাদেশের বহু মানুষ আওয়ামী লীগ-বিএনপির এই খেলায় বিরক্ত হয়ে গেছে। কিন্তু ভোটের রাজনীতিতে এই দুই দলের সঙ্গে কেউ পেরে উঠছে না। মাঝে মাঝে ‘তৃতীয় শক্তির’ কথা উঠে আসে। কিন্তু সেই তৃতীয় শক্তি গত দুই দশকেও দানা বাঁধতে পারেনি। শুধু কয়েকটি সেমিনার ও কলাম লেখার মধ্যেই তৃতীয় শক্তির জন্য হা-হুতাশ সীমাবদ্ধ।
গত ২৯ অক্টোবর ঢাকায় ‘প্রগতিশীল শক্তির জাতীয় কনভেনশন’ নামে এক সেমিনারে আবার তৃতীয় শক্তি গড়ার আহ্বান জানানো হয়েছে। সভায় বক্তারা বলেছেন, বর্তমান সরকার বিগত দুই বছরে মানুষের প্রত্যাশা পূরণে ব্যর্থ হয়েছে। দেশের এই পরিস্থিতিতে তৃতীয় শক্তি গঠনের বিকল্প নেই। বক্তারা দেশের সব বামপন্থী, প্রগতিশীল, রাজনৈতিক, সামাজিক ও সাংস্কৃতিক সংগঠনকে একজোট হয়ে একটি উদার, গণতান্ত্রিক ও অসাম্প্রদায়িক রাষ্ট্রব্যবস্থা প্রতিষ্ঠার আহ্বান জানান। (ইত্তেফাক, ৩০ অক্টোবর)
এ রকম আহ্বান নতুন কিছু নয়। মাঝেমধ্যেই বামপন্থী, অবসরপ্রাপ্ত নেতা ও বুদ্ধিজীবীরা সভা-সেমিনারে এ রকম আহ্বান জানান। এসব আহ্বানের কোনো মূল্য আছে বলে আমার মনে হয় না। যদি মূল্য থাকত, তাহলে গত দুই দশকে এই লক্ষ্যে কিছু না কিছু কাজ হতো। দুঃখের বিষয়, তেমন কোনো কাজ হয়নি। বড় দুই দলের বাইরে যেসব নেতা রাজনীতির মাঠে রয়েছেন, তাঁদের মধ্যে একমাত্র ড. কামাল হোসেন ছাড়া আর কারও প্রতি জাতীয় বা আন্তর্জাতিক স্বীকৃতি আছে বলে আমার মনে হয় না। বাকিরা সবাই ক্ষুদ্র ক্ষুদ্র পকেট-নেতা ও অতীত রোমন্থনকারী। রাশেদ খান মেনন ও হাসানুল হক ইনু মহাজোটের সঙ্গে যুক্ত হয়ে সম্ভাব্য তৃতীয় শক্তির কাছে বিশ্বাসযোগ্যতা হারিয়েছেন। আর নেতা কোথায়? শেখ হাসিনা ও খালেদা জিয়াও সূচনাতে বড় নেতা ছিলেন না। কিন্তু তাঁদের আছে পারিবারিক ক্যারিশমা। সেটাই তাঁদের প্রধান মূলধন। তা ছাড়া দুই বড় দল তাঁদের ব্যাক করেছে। ৫০ শতাংশ পিতা বা স্বামীর উত্তরাধিকার, ৫০ শতাংশ বড় দলের ব্যাকিং, ইজিক্যাল টু বড় নেতা। পরে প্রধানমন্ত্রী। এত সহজ অঙ্ক তো অন্য নেতাদের বা সামাজিক ব্যক্তিত্বদের কপালে জোটেনি। শুধু বাংলাদেশ নয়, দক্ষিণ এশিয়ার রাজনীতিতে এখন এই অঙ্ক খুব গুরুত্বপূর্ণ। বাংলাদেশে পারিবারিক উত্তরাধিকার হিসেবে এখনই দু-তিন প্রজন্ম লাইনে দাঁড়িয়ে আছে। দুই দলের বহু নেতা এই উত্তরাধিকারদের বরণ করার জন্য প্রস্তুত। তৃতীয় শক্তির জায়গা কোথায়?
‘প্রগতিশীল শক্তি’ তাদের কনভেনশনে যে ‘তৃতীয় শক্তির’ কথা বলেছে, তা একটা কথার কথা। বাস্তবের সঙ্গে এর কোনো সম্পর্ক আছে বলে মনে হয় না। আমার ধারণাকে মিথ্যা প্রমাণ করে দিয়ে তারা যদি সত্যি সত্যি ‘তৃতীয় শক্তি’ প্রতিষ্ঠা করতে পারে এবং নির্বাচনে জেতাতে পারে, তাহলে আমি আমার বক্তব্য প্রত্যাহার করে তাদের অভিনন্দিত করব। আমি সেই শুভ দিনের প্রতীক্ষায় থাকলাম।
আমি সম্পূর্ণ ভিন্ন ধরনের একটি ‘তৃতীয় শক্তির’ কথা চিন্তা করেছি। এই সুযোগে এটা পাঠকের সঙ্গে শেয়ার করতে চাই। আমার এই কল্পনার তৃতীয় শক্তিকে আমি ‘যুবশক্তি’ নামে অবহিত করব। আমার চিন্তা হলো, বাংলাদেশে যুবকদের নেতৃত্বে একটি নতুন ধরনের রাজনৈতিক দল সৃষ্টি হবে। ২০১২ সালেই এর সূচনা হতে পারে সমমনা যুবকদের গ্রুপ গঠনের মাধ্যমে। ২৫ থেকে ৪০ বছর বয়সী যুবকেরাই এর সদস্য হবেন। প্রবাসেও এর সদস্য সংগ্রহ করা হবে। যুবকদের এই গ্রুপ প্রতি মাসে গ্রুপভিত্তিক মিটিং করবে। এই সম্মেলনে তারা আলোচনা ও বিতর্কের মাধ্যমে বাংলাদেশের ২৫টি জাতীয় সমস্যা, জেলাভিত্তিক (জেলা গ্রুপ) ২৫টি স্থানীয় সমস্যা ও এর সমাধান চিহ্নিত এবং লিপিবদ্ধ করবে। প্রবাসী বাংলাদেশি তরুণেরাও ই-মেইল, ফেসবুক, ব্লগ ও স্কাইপের মাধ্যমে এসব গ্রুপ আলোচনায় অংশ নেবেন ও মতামত দেবেন। এভাবে দুই বছর আলোচনা ও বিতর্কের মাধ্যমে তাঁরা দেশের জাতীয় ও স্থানীয় সমস্যা চিহ্নিত এবং সমাধানের প্রস্তাব করবেন।
এই ‘যুবশক্তি’ তাদের পছন্দমতো (ভোটের মাধ্যমে) একটি ‘জাতীয় উপদেষ্টা পরিষদ গঠন’ করবে। কোনো রাজনৈতিক দলের সঙ্গে যুক্ত (বা সাবেক) ব্যক্তি এই উপদেষ্টা পরিষদে স্থান পাবেন না। সব টেকনিক্যাল, অভিজ্ঞ ও পেশাদার ব্যক্তি এই উপদেষ্টা পরিষদে থাকবেন। যুবশক্তি তাদের প্রস্তাবিত সমস্যা ও সমাধান নিয়ে উপদেষ্টা পরিষদের সঙ্গে ইস্যুভিত্তিক মতবিনিময় করবে। প্রবাসী বাংলাদেশি কিছু বিশেষজ্ঞও এই পরিষদে থাকবেন। উপদেষ্টা পরিষদের সঙ্গে মতবিনিময়ের পর তাঁরা এই কর্মসূচি চূড়ান্ত করবেন। এবং এই কর্মসূচি বাস্তবায়নের লক্ষ্যে জাতীয় কনভেনশন ও অভ্যন্তরীণ নির্বাচনের মাধ্যমে একটি নতুন রাজনৈতিক দল গঠনের জন্য আহ্বায়ক কমিটি গঠন করবেন। আহ্বায়ক কমিটি পরবর্তী ছয় মাসের মধ্যে দলের গঠনতন্ত্র রচনা করবে। গঠনতন্ত্র অনুযায়ী পরবর্তী ছয় মাসের মধ্যে নতুন রাজনৈতিক দলের কেন্দ্রীয় ও জেলা কমিটি গঠন করা হবে।
আগামী সংসদ নির্বাচন এই দলের লক্ষ্য হবে না। এর পরের সংসদ নির্বাচনই এই দলের লক্ষ্য হবে। তবে আমার অনুমান, সেই নির্বাচনে এই দলের অনেকে জিতলেও সরকার গঠন করার মতো সিট পাবে না। সে ক্ষেত্রে তার পরের নির্বাচনে জয়লাভ করে সরকার গঠন করার পূর্ণাঙ্গ প্রস্তুতি তাদের থাকতে হবে। তখন এই দলের নেতাদের অনেকের বয়স ৪৫ থেকে ৫৫-এর মধ্যে থাকবে। উদ্যোক্তা তরুণদের জন্য বয়স কোনো বাধা হবে না। তবে প্রাথমিক সদস্য হওয়ার জন্য ২৫ থেকে ৪০ বছর বয়সের সীমা কড়াকড়িভাবে মানতে হবে। এটা তরুণদের দল। যুবশক্তি।
বর্তমানের দূষিত রাজনীতির কোনো যুব বা ছাত্রসংগঠনের সদস্য এই যুবশক্তির সদস্য হতে পারবেন না। তাঁদের উপস্থিতি ও প্রভাব নতুন দলকে কলুষিত করতে পারে। মেধাবী ছাত্রছাত্রীদের (চার ফার্স্ট ক্লাস) বিভিন্ন কমিটিতে রাখার ব্যাপারে গঠনতন্ত্রে বিশেষ ধারা রাখতে হবে।
এই ‘যুবশক্তি’ বছরব্যাপী নানা গঠনমূলক কর্মসূচি পালন করবে। হরতাল, মিছিল কখনো তাদের কর্মসূচি হবে না। নির্বাচনের সময় ছাড়া কখনো জনসভা করবে না। টিভি চ্যানেল ও সংবাদপত্রের মাধ্যমেই তাদের বক্তব্য প্রচার করা হবে। সদস্য ও শুভানুধ্যায়ীদের চাঁদা দিয়েই দল পরিচালিত হবে। দলের প্রত্যেক সদস্যকে ‘স্বেচ্ছাসেবী’ মনোভাবের অধিকারী হতে হবে।
যুবক ও তরুণেরাই এ দেশের ভবিষ্যৎ। এ দেশকে রক্ষা করার জন্য তাঁদেরই উদ্যোগ নিতে হবে। ‘বড় দুই দল বা দুই নেত্রীর কাছে দেশ জিম্মি হয়ে আছে’—এসব হা-হুতাশ করে সময় নষ্ট করে লাভ নেই। দুই নেত্রীর উত্তরাধিকারীরাও তৈরি হচ্ছেন। কাজেই তাঁদের হাত থেকে সহসা মুক্তি নেই। একমাত্র বড় মাপের সংগঠন করে ভোটের লড়াইয়ে দূষিত ও পারিবারিক রাজনীতিকে পরাস্ত করতে হবে। এই দুই দল ও দুই নেত্রী রাজনীতিতে প্রকৃত গণতন্ত্র ও গুণগত পরিবর্তন আনতে ব্যর্থ হয়েছেন। কিন্তু ভোট তাঁদের প্রধান সহায়। সেই ভোটে ভাগ বসাতে হবে। আর সেটা করতে পারেন কেবল তরুণেরাই। যদি তাঁরা সংগঠিত হন। একটা আধুনিক, উন্নত, প্রযুক্তিনির্ভর বাংলাদেশ গঠন করতে পারেন তরুণ ও শিক্ষিত নেতৃত্ব। দেশের উপযুক্ত ও বিশেষজ্ঞ ব্যক্তিদের পরামর্শ নিয়ে তাঁরাই সরকার পরিচালনা করতে পারেন। আমি মনে করি, কেবল এভাবে দীর্ঘমেয়াদি পরিকল্পনার মাধ্যমে দেশের নেতৃত্বে পরিবর্তন আনা সম্ভব।
সেমিনার করে যাঁরা ‘তৃতীয় শক্তি’র কথা বলছেন, তা কথার কথা মাত্র। পাঁচ বছর আগেও এই সেমিনার হয়েছে, পাঁচ বছর পর আবার একই সেমিনার হবে। ‘তৃতীয় শক্তি’ কিন্তু হয়নি। হওয়ার সম্ভাবনাও আমি দেখি না।
ভিন্ন কোনো গণতান্ত্রিক পথের কথা সবাইকে ভাবতে হবে। আমি একটা পথের কথা বলেছি। এর চেয়েও লাগসই ও বাস্তবসম্মত পথের কথাও কেউ বলতে পারেন। বিশেষ করে তরুণদের এই আলোচনায় অংশ নেওয়ার জন্য আমি আমন্ত্রণ জানাচ্ছি। দুই দলের ব্যর্থতা নিয়ে হা-হুতাশ করে সময় নষ্ট করে লাভ নেই। সুচিন্তিত প্রস্তাব দিন—মুক্তি কোন পথে?
মুহাম্মদ জাহাঙ্গীর: উন্নয়নকর্মী ও কলাম লেখক।
প্রথমেই আপনাকে আন্তরিক ধন্যবাদ,লেখাটা তে নিজের ছোট ছোট অনেক স্বপ্নের একটা পরিপূর্ণ ছবি খুঁজে পেয়েছি,আমাদের দেশপ্রেমী চেতনা গুলো মুখ থুবরে পরার আগে যদি একটা নির্ভরশীল প্লাটফর্ম তৈরী করা যেত ?
আমাদের দেশের যুবকেরা যে কতটা মা পাগল,কতটা দেশ পাগল তার কোনো তুলনা আমি খুঁজে পাইনি,অনেক দূর এগোতে হবে আমাদের, নিজেদের উজার করে দেবার সকল প্রস্তুতি নিয়ে আছি আমরা,
যুগের কাছে, জাতির কাছে, সমাজের কাছে, আর নিজের বিবেকের কাছে অনেক ঋণ জমা হয়ে আছে আমাদের খুব বেশি সময় নেই আমাদের  মায়ের ঋণ শোধের,নিশ্চয় আমরা সমবেত কন্ঠে গাইব'কোটি প্রাণ এক সাথে, জেগেছে অন্ধ রাতে, নতুন সূর্য ওঠার এইত সময়.'
লেখকের সব কথার সাথে আমি একমত না,কারন ২২/২৩ বছরে যেখানে ইউনিভেরসিটি লাইফ সেশ হয়ে জাতছে সেখানে ২৫-৪০ বছর লজিকেল না বরং ২০-৪০ ই বেশী লজিকেল। কিন্তু আমি মনে-পানে ৩য় শক্তির তরে অপেক্খা করিছ এবং আমি ও ঐ শক্তির এক সেনা হতে চাই।কেমপাসে আমাদের অনেক কথাই হয় এ নিয়ে, আমরা চাই এক্টা নিরভর যোগগো উদ্দেগ যারা কনো-ভাবেই নিজেদের সারথে কাজ করবে না, কারন ভালো-ভালো কথা সবাই বলে, কিন্তু কাজের বেলায় কথা সাথে মিল থাকে না।তাই হাতাশার কথা এই যে আমরা কাউকে ও বিলিভ করতে পারছি না, আবার নিজেরাও সে রক্ম কিছু করতে পারছি না, সব কিছুই মুখ বুঝে সজ্জো করতে হতছে। 
তরুণরা কিভাবে এই আলোচনায় অংশ নিবে? প্রথম আলোর আজকের কমেন্ট আর কাল খুঁজে পাবেন না কেউ। তরুণদের একটা স্থায়ী ফোরাম দরকার যার কথা দেশের সাধারণ মানুষ পর্যন্ত জানতে পারে। ব্লগের মাধ্যমে কিছু কাজ তরুণরা করছেন, কিন্তু তা আমাদের মিডিয়ায় চরমভাবে উপেক্ষিত। 
মুহাম্মদ জাহাঙ্গীর সাহেব আপনাকে অনেক ধন্যবাদ। যত শীঘ্রই পারেন ফেসবুকে একটা পাতা খুলে ফেলেন। এই দুই দলের হাতে আমরা জিম্মি। আল্লাহ আমাদের কে বাচাএতো দেখছি ডঃ ইউনুছ ( লেখকের ভাই) এর সামাজিক ব্যবসার কাহিনী। তবে নতুন চিন্তা এটা ভাল লক্ষণ,
স্বরণ রাখতে হবে এ দেশে কোন সেল্টার ছাড়া টিকে থাকা সম্ভব নয় সেটা রাজনীতি হোক বা ব্যবসা হোক।
এই লেখাটি পড়ার একটু আগেই মনে মনে বলছিলাম আল্লাহ আগামী নির্বাচন আসার আগে আমাকে একটি যোগ্য দল ও প্রার্থী দিও যাকে আমি ভোট দিতে পারি।
যেখানে সউদী যুবরাজের বয়স ৭৫, এই সেদিনও জনাব আমির হোসেন আমু ছিলেন আওয়ামী যুব লীগের চেয়ারম্যান, সেখানে যুবশক্তি বলতে ২৫-৪০ বয়োসীদের বেছে নিলে বোধহয় অনেক সিনিয়র মেধাবী যুবকদের সেবা থেকে দেশ বন্চিত হবে। বিষয়টা একটু ভেবে দেখার অনুরোধ রইল ।
এই যুবশক্তি(তৃতীয় শক্তির) আবির্ভাব হতেই হবে; পরিবর্তনশীল সময়ের এটাই নির্বাক-অস্ফুট দাবি; একে আলিঙ্গন না করার কোনই বিকল্প নাই। পরিবর্তনশীল তারুণ্য একে বুক চিতিয়ে গ্রহণ করবেই, এটা এখন শুধুই সময়ের ব্যাপার। এটাই এখন বাংলাদেশের দেশপ্রেমিক আপামর সর্বসাধারণের প্রাণের দাবি ,আর এ সাহসী পদক্ষেপ নেওয়ার এখনই সময়। 
দলীয় ফায়দা ওঠানোর চেষ্টা:
যেকোনো সফল নির্বাচনের পর ফলাফল ও তার তাৎপর্য নিয়ে আলোচনা হয়। নারায়ণগঞ্জ সিটি করপোরেশনের নির্বাচন, বিশেষত মেয়র পদের নির্বাচন, মোটেই তার ব্যতিক্রম নয়। তবে এই নির্বাচনের প্রার্থী-মনোনয়ন থেকে ফলাফল—সবই তুলনামূলকভাবে অন্য যেকোনো নির্বাচনের চেয়ে বেশি মনোযোগ আকর্ষণ করেছে। সেলিনা হায়াৎ আইভীর বিজয় কেবল নারায়ণগঞ্জ নয়, গোটা দেশের রাজনীতির জন্য একটা পরিবর্তনের সম্ভাবনা তৈরি করেছে বলে অনেক বিশ্লেষক আশাবাদ ব্যক্ত করেছেন। তাঁদের সেই আশাবাদের সঙ্গে অংশত একমত হলেও আমার ধারণা, নির্বাচনী প্রক্রিয়ার সময় অনেক ঘটনা ঘটেছে, যেগুলো বিস্মৃত হওয়ার সুযোগ নেই। সুষ্ঠু নির্বাচন এবং আশাপ্রদ ফলাফলের কারণে এগুলো ভুলে গেলে যে সম্ভাবনাগুলো নিয়ে সবাই আশাবাদী হয়ে উঠছেন, সেগুলো শেষাবধি অন্য অনেক সম্ভাবনার মতো খুব সহজেই তিরোহিত হবে। পাশাপাশি নির্বাচনের পরও কিছু ঘটনা ঘটেছে, যা অতিরিক্ত আশাবাদীদের জন্য ইঙ্গিতবহ।
নির্বাচনী প্রক্রিয়া ও প্রচারাভিযানের সময় আওয়ামী লীগ-সমর্থিত প্রার্থী শামীম ওসমান আশঙ্কা প্রকাশ করেছিলেন যে নারায়ণগঞ্জে জঙ্গি হামলা হতে পারে। কেবল আশঙ্কাই নয়, তাঁর কথাবার্তায় মনে হয়েছিল, এ বিষয়ে তাঁর কাছে যথেষ্ট তথ্যও রয়েছে। এই মন্তব্যের পর স্বরাষ্ট্রমন্ত্রী এই ধরনের আশঙ্কাকে অমূলক বলে উড়িয়ে দিয়েছিলেন। স্বরাষ্ট্রমন্ত্রীর বক্তব্য সঠিক প্রমাণিত হয়েছে—কোনো রকম হামলা হয়নি। কিন্তু এ নিয়ে আর কোনো রকম তদন্ত হয়েছে বা হচ্ছে বলে খবর পাওয়া যায়নি। জঙ্গি হামলার আশঙ্কাকে সাধারণ ভোটাররা আমলে নেননি, সেটা ভোটকেন্দ্রে লাখ লাখ ভোটারের উপস্থিতি ও কোনো রকম উদ্বেগ প্রকাশ না করা থেকেই বোঝা যায়। কিন্তু অভিযোগটি যেহেতু যথেষ্ট গুরুত্বপূর্ণ এবং জাতীয় নিরাপত্তাসংশ্লিষ্ট, এ নিয়ে খোঁজখবর নেওয়া খুবই জরুরি। নারায়ণগঞ্জ নির্বাচনে এ ধরনের বক্তব্য প্রভাব বিস্তার করেনি, কিন্তু ভবিষ্যতে এ ধরনের বক্তব্যের মধ্য দিয়ে ভোটারদের মধ্যে ভয়ভীতি তৈরি করা যাবে না, এমন নিশ্চয়তা কেউই দিতে পারেন না। ভয়ভীতি ছড়িয়ে নির্বাচনের পথে বাধা সৃষ্টির চেষ্টার জন্য সরকার বা নির্বাচন কমিশন কোনো ব্যবস্থা না নিলে এই পদ্ধতি ভবিষ্যতে বড় আকারে রূপ নিতে পারে।
নির্বাচনের সময় সেনাবাহিনী মোতায়েন করার জন্য নির্বাচন কমিশনের অনুরোধ সরকার অগ্রাহ্য করেছে। এ নিয়ে নির্বাচনের আগে যেসব কথা বলা হয়েছে, তার সঙ্গে নির্বাচন-পরবর্তী বক্তব্য অসামঞ্জস্যপূর্ণ। নির্বাচনের আগে সরকারদলীয় কয়েকজন নেতা বলেছিলেন, নির্বাচন কমিশন যথাযথভাবে অনুরোধ না করায় সেনাবাহিনী মোতায়েন করা হয়নি। তাঁদের কথায় মনে হয়েছিল, একটা পদ্ধতিগত বা প্রক্রিয়াগত কারণে এবং নির্বাচন কমিশনের ত্রুটিতেই সেনাবাহিনী মোতায়েন হয়নি। নির্বাচনের পর আওয়ামী লীগের সাধারণ সম্পাদক বলেছেন, সরকারের লক্ষ্যই ছিল সেনাবাহিনী মোতায়েন না করা। নির্বাচনের পর মন্ত্রিসভার নিয়মিত বৈঠকে প্রধানমন্ত্রীর বক্তব্যেও স্পষ্ট যে এটা সরকারের সিদ্ধান্তই ছিল। সরকারের এই সিদ্ধান্ত সংবিধানের লঙ্ঘন বলে অনেক বিশেষজ্ঞই মত দিয়েছেন। নির্বাচন কমিশন যে তাতে খুশি হয়নি তা আমরা জানি। এই নিয়ে সুপ্রিম কোর্টে একটি রিট হয়েছে। কিন্তু সেই রিটের ফলাফল ভবিষ্যতের নির্বাচনের বিষয়টি নির্ধারণ করবে। তার আগে নির্বাচন কমিশনের উচিত হবে স্পষ্ট করা যে তাদের পক্ষ থেকে কোনো পদ্ধতিগত ত্রুটি ছিল না। তদুপরি সরকার যদি সংবিধানের বিধি লঙ্ঘন করে থাকে, কমিশন তার জন্য আদালতের শরণাপন্ন হতে পারে। এই নির্বাচন কমিশনের তিনজন সদস্যই আগামী এপ্রিল মাসের মধ্যে কমিশনে তাঁদের মেয়াদ পূর্ণ করবেন। এই পরিস্থিতিতে এই নিয়ে কমিশন হিসেবে তাঁদের অবস্থান পরিষ্কার করে জানানো দরকার। স্বচ্ছতা ও জবাবদিহির স্বার্থেই এটা করা দরকার।
সেনাবাহিনী মোতায়েন হয়নি—এই অজুহাতে বিএনপি-সমর্থিত প্রার্থী তৈমুর আলম খন্দকার শেষ মুহূর্তে নির্বাচন বয়কট করেন। সিদ্ধান্তটি তাঁর একার ছিল না। বিএনপির কেন্দ্রীয় নেতাদের সিদ্ধান্তে নিজেকে ‘কোরবানি’ দিয়েছেন বলেই তাঁর বক্তব্য। এই নাটকীয় সিদ্ধান্ত সেলিনা হায়াৎ আইভীর বিজয়ে সাহায্য করলেও বিএনপি স্থানীয় নির্বাচনে প্রত্যক্ষ হস্তক্ষেপের যে নজির সৃষ্টি করল তা হয়তো নতুন নয় কিন্তু তা গণতান্ত্রিক বা ইতিবাচক নয়। বিএনপি সেনা মোতায়েনের দাবি তোলার সময় ২০০৩ ও ২০০৪ সালে তারা যে নির্বাচন কমিশনের অনুরোধ উপেক্ষা করেছিল তার জন্য অনুতপ্ত হওয়া ও ক্ষমা চাওয়া দরকার ছিল। আওয়ামী লীগ সমর্থন দেওয়ার ক্ষেত্রে যেমন স্থানীয় ভোটারদের আশা-আকাঙ্ক্ষাকে গুরুত্ব দেয়নি, বিএনপিও ঠিক একইভাবে বয়কটের সিদ্ধান্ত ওপর থেকে চাপিয়ে দিয়েছে। এর কোনোটাই দল ও দেশের রাজনীতির জন্য কোনো শুভ বার্তা বহন করে না।
এই নির্বাচনকে কেন্দ্র করে দেশের সুশীল সমাজের ভূমিকা নিয়ে আলোচনার সুযোগ হয়েছে। গত দুই-আড়াই বছরে যাঁরা প্রয়োজনে-অপ্রয়োজনে সুশীল সমাজের বিরুদ্ধে সমালোচনায় মুখর হন তাঁরা আশা করি লক্ষ করে থাকবেন যে সেলিনা হায়াৎ আইভীর প্রতি সুশীল সমাজের সমর্থন কতটা কার্যকর ছিল। এটাও লক্ষ করা দরকার যে সৎ প্রার্থী হিসেবে সেলিনা হায়াৎকে সমর্থন দেওয়ার একটা প্রভাব কাউন্সিলর নির্বাচনেও পড়েছে। সংবাদপত্রে প্রকাশিত তথ্য অনুযায়ী, ৩৬ জন কাউন্সিলরের মধ্যে কমপক্ষে ২০ জন প্রার্থী বিজয়ী হয়েছেন, যাঁদের বিরুদ্ধে কোনো রকম অপরাধমূলক কর্মকাণ্ড বা মামলার অভিযোগ নেই। নারায়ণগঞ্জ যে গোটা বাংলাদেশ নয়, আমরা সবাই জানি। কিন্তু সৎ প্রার্থীর জন্য সমাজের সর্বস্তরের সমর্থন জোগাড় করা গেলে ইতিবাচক ফল তৈরি যে সম্ভব, তা অংশত হলেও প্রমাণিত হয়েছে। সুশীল সমাজ বললে কেবল পরিচিত মুখগুলোকেই মনে করলে হবে না। এই নির্বাচনে আইভীর সমর্থনে গোটা দেশে নতুন সামাজিক শক্তির ইঙ্গিত লক্ষ করা গেছে। এই লেখার গোড়াতে আশাবাদীদের সঙ্গে আমার একমতের জায়গাটি এখানেই। এই নতুন শক্তি ভবিষ্যতে কী ভূমিকা রাখতে পারে, সেটাই দেখার বিষয়।
নারায়ণগঞ্জ নির্বাচনের ফলাফল থেকে দুটো প্রধান দল আওয়ামী লীগ ও বিএনপি সন্ত্রাসী ও গডফাদারদের বিরুদ্ধে জনরায়ের শিক্ষা নেবে বলে যাঁরা আশা করছেন, আমি তাঁদের অতিরিক্ত আশাবাদী মনে করি। আওয়ামী লীগের সভানেত্রী ও প্রধানমন্ত্রীর মন্তব্য, পরাজয়ের মধ্য দিয়ে শামীম ওসমানের ভাবমূর্তি উজ্জ্বল হয়েছে, তাঁর বিরুদ্ধে এখন কোনো অভিযোগ আর থাকল না—এটা কিসের ইঙ্গিত দেয় তা ব্যাখ্যার প্রয়োজন নেই। বিএনপির দু-একজন নেতা ফলাফলকে ‘সন্ত্রাসীর বিরুদ্ধে রায়’ বলে বর্ণনা করলেও দল একে ‘সন্ত্রাসের বিরুদ্ধে রায়’ বলে মন্তব্য করেনি। তদুপরি এ থেকে দলগতভাবে কতটা ফায়দা ওঠানো সম্ভব তা নিয়ে দল যত ব্যস্ত, অন্য কোনো শিক্ষা তারা নেবে বলে মনে হয় না।
আলী রীয়াজ: যুক্তরাষ্ট্রের ইলিনয় স্টেট ইউনিভার্সিটির রাজনীতি ও সরকার বিভাগের অধ্যাপক।
যুক্তরাষ্ট্রের নতুন সমস্যা ইমরান খান:
ইমরান খান এখন আর শুধু ক্রিকেটার থেকে রাজনৈতিক নেতা নন। তিনি হঠাৎ করে আফগানিস্তানে যুক্তরাষ্ট্রের যুদ্ধের ক্ষেত্রে এই অঞ্চলের গুরুত্বপূর্ণ ব্যক্তি হয়ে উঠেছেন। সন্ত্রাসবাদের বিরুদ্ধে পাকিস্তান দশক ধরে যে যুদ্ধে লড়ছে, সেই যুদ্ধে যুক্তরাষ্ট্রের চাপের মুখে নতুন করে কোনো প্রতিশ্রুতি দেওয়া প্রেসিডেন্ট জারদারির জন্য কঠিন হয়ে উঠেছে গত রোববার লাহোরে ইমরানের জনসভার পর। তিনি এখন শুধু দেশের অভ্যন্তরীণ রাজনৈতিক দলগুলোর জন্য হুমকি নন, বরং সাম্প্রতিক সময়ে মার্কিন পররাষ্ট্রমন্ত্রী হিলারি ক্লিনটনের ইসলামাবাদ সফরের সময় যুক্তরাষ্ট্রকে পাকিস্তান যেসব প্রতিশ্রুতি দিয়েছে, তা বাস্তবায়নের ক্ষেত্রেও বড় বাধা। তিনি শুধু প্রেসিডেন্ট আসিফ আলী জারদারি ও বিরোধীদলীয় নেতা নওয়াজ শরিফের সমালোচনা করেই ক্ষান্ত হননি, লাহোরে গত ২৫ বছরে সবচেয়ে বড় রাজনৈতিক ওই সমাবেশ থেকে তিনি মার্কিন নীতির বিরুদ্ধে কথা বলেছেন কঠোর ভাষায়।
এর আগে এত বড় রাজনৈতিক সমাবেশ লাহোরবাসী দেখেছিল ১৯৮৬ সালের ১০ এপ্রিল। দীর্ঘদিন নির্বাসনের পর বেনজির ভুট্টো ওই দিন দেশে ফিরেছিলেন। ওই দিন লাহোরে জুলফিকার আলী ভুট্টোর মেয়ে বেনজিরের সংবর্ধনা সভা হয়ে উঠেছিল তৎকালীন সামরিক শাসকের জন্য এক বিস্ফোরণ। ঐতিহাসিক লাহোর দুর্গের পাশে ইকবাল পার্কে সংবর্ধনা সভায় ভাষণ দেন বেনজির। জেনারেল জিয়াউল হকের স্বৈরশাসন পতনের আন্দোলন শুরু হয়েছিল ওই সভা থেকেই।
গত রোববার ইমরান খানের জনসভাও হয়েছে সেই ইকবাল পার্কে। আর এরই মধ্যে এই জনসভাকে দেখা হচ্ছে পাকিস্তানের মার্কিনপন্থী নীতির অবসানের সূচনা হিসেবে, যে নীতি সাবেক স্বৈরশাসক জেনারেল পারভেজ মোশাররফ শুরু করেছিলেন ১০ বছর আগে। জনসভায় ইমরান খান মার্কিন পররাষ্ট্রমন্ত্রী হিলারি ক্লিনটনকে অভিহিত করেছেন ‘চাচি ক্লিনটন’ হিসেবে এবং জোরের সঙ্গে ঘোষণা দিয়েছেন পাকিস্তানের আদিবাসী এলাকায় আর কোনো সামরিক অভিযান চালাতে দেওয়া হবে না। কাজেই ক্ষমতাসীন পাকিস্তান পিপলস পার্টি (পিপিপি) বা তাদের জোট শরিকদের পক্ষে এখন উত্তর ওয়াজিরিস্তানে নতুন করে অভিযান চালানো বা দক্ষিণ ওয়াজিরিস্তান থেকে খাইবার অঞ্চল পর্যন্ত যে অভিযান চলছে, তা অব্যাহত রাখা কঠিন হয়ে পড়বে। নির্বাচন আসন্ন, আর এ সময় কোনো দলই জনমতের বিরুদ্ধে অবস্থান নেওয়ার ঝুঁকি নেবে না।
হিলারি ক্লিনটন এখন মরিয়া হয়ে এমন কাউকে খুঁজছেন, যিনি আফগান তালেবান ও যুক্তরাষ্ট্রের মধ্যে মধ্যস্থতাকারী হিসেবে কাজ করতে পারবেন। এ বিষয়ে ইমরান খান হয়তো গুরুত্বপূর্ণ কিছু করতে পারতেন, কিন্তু ইমরানের নজর এখন পাকিস্তানের অভ্যন্তরীণ পরিস্থিতির দিকে। তিনি পাকিস্তানি তালেবান ও পাকিস্তান সরকারের মধ্যে কিছু করার প্রস্তাব দিয়েছেন, কিন্তু তিনি এই নিশ্চয়তা চাইছেন যে আর কোনো সামরিক অভিযান চালানো হবে না। প্রেসিডেন্ট আসিফ আলী জারদারি ও আফগান প্রেসিডেন্ট হামিদ কারজাইয়ের সঙ্গে বৈঠকের এক দিন আগে তিনি এসব কথা জানিয়ে দিয়েছেন। তুরস্কের প্রেসিডেন্ট আবদুল্লাহ গুলের মধ্যস্থতায় ওই বৈঠকের আয়োজন করেছে যুক্তরাষ্ট্র।
পাকিস্তান, ভারত, ইরান, চীন, সৌদি আরব, তুর্কমেনিস্তান, তাজিকিস্তান, কিরগিজস্তান, উজবেকিস্তান, সংযুক্ত আরব আমিরাত, যুক্তরাষ্ট্র, যুক্তরাজ্য ও আফগানিস্তানের অংশগ্রহণে ১ নভেম্বর শুরু হওয়া ইস্তাম্বুল সম্মেলনে আফগান কর্মকর্তারা আফগানিস্তানে মার্কিন যুদ্ধ বিষয়ে আলোচনা তোলেন। যুক্তরাষ্ট্র চাইছে এই সম্মেলন থেকেই পাকিস্তানের কাছ থেকে কিছু প্রতিশ্রুতি আদায় করতে। এ জন্য পাকিস্তানের সেনাপ্রধান জেনারেল আশফাক পারভেজ কায়ানিকে সম্মেলনে আমন্ত্রণ জানানো হয়েছে। কিন্তু গত রোববার ইমরান খানের ওই জনসভার পর যুক্তরাষ্ট্রকে কোনো প্রতিশ্রুতি দেওয়া পাকিস্তানি কর্তৃপক্ষের জন্যও বেশ কঠিন হয়ে উঠেছে। ওই জনসভা থেকে ইমরান খান পাকিস্তানের আদিবাসী এলাকায় সামরিক অভিযানের কঠোর সমালোচনা করেছেন।
তিনি জানান, কিছু আদিবাসী নেতা এ নিশ্চয়তা দিয়েছেন যে মার্কিন ড্রোন হামলা এবং পাকিস্তান বাহিনীর সামরিক অভিযান বন্ধ করা হলে তাঁরা ওই অঞ্চলে জঙ্গি তৎপরতা বন্ধ করবেন। ইমরান খান এবং তাঁর সাবেক স্ত্রী জেমিমা খান ওই আদিবাসী নেতাদের সঙ্গে বৈঠকও করেছেন। ড্রোন হামলা নিয়ে জেমিমা একটি প্রামাণ্যচিত্র নির্মাণ করছেন। ইমরান ও জেমিমার মধ্যে ছাড়াছাড়ি হয়ে গেলেও নিজেদের দুই সন্তানের সঙ্গে দেখা করা উপলক্ষে তাঁদের মধ্যে দেখা-সাক্ষাৎ হয়। মার্কিন আইনজীবী ক্লাইভ স্মিথ বিভিন্ন ক্ষেত্রে জেমিমাকে সহযোগিতা করছেন এবং তাঁরা ড্রোন হামলার বিরুদ্ধে পশ্চিমা গণমাধ্যমে একটি বড় ধরনের প্রচারণার পরিকল্পনাও নিয়েছেন। ভ্যানিটি ফেয়ার সাময়িকীতে লেখালেখি করেন জেমিমা খান। তিনি শুধু ইমরান খানকে নয়, জুলিয়ান অ্যাসাঞ্জকেও সহযোগিতা করছেন। তাঁর প্রামাণ্যচিত্রের উদ্বোধনী অনুষ্ঠানে অ্যাসাঞ্জও বক্তব্য দিতে পারেন।
রোববারের জনসভায় ইমরান খান বারবার একটা কথা বলেছেন, ‘পাকিস্তান পাল্টে গেছে।’ তিনি বলেছেন, ‘পাকিস্তানের ঘাঁটি যারা যুক্তরাষ্ট্রের হাতে তুলে দিয়েছে এবং শুধু ডলার পাওয়ার জন্য পাকিস্তানিদের বিক্রি করে দিয়েছে, আমি তাদের রেহাই দেব না।’ পারভেজ মোশাররফের নাম উল্লেখ না করে তাঁকে ইঙ্গিত করে ইমরান খান বলেছেন, ‘দেশে ফেরার চেষ্টা করবেন না।’ তিনি আরও বলেন, ‘প্রতিটি দেশের সঙ্গে আমরা সুসম্পর্ক রাখতে চাই। তাই বলে মার্কিন দাসত্ব মেনে নেব না।’
কাশ্মীরি জনগণের পক্ষে অবস্থান নিয়ে ইমরান খান ভারতকে কাশ্মীর থেকে সেনা প্রত্যাহারের পরামর্শ দেন। ভারত বিষয়ে জারদারি বা নওয়াজের অবস্থান দুর্বল বলে মনে করে পাঞ্জাবের জনগণ। তাদের সমর্থন আদায়ের জন্য ইমরান কঠোর ভাষায় ভারতকে আক্রমণ করেন। তাঁর এই কঠোর অবস্থান হয়তো সেনাবাহিনীর সঙ্গে তাঁর ঘনিষ্ঠতা আরও বাড়াবে। তবে একই সঙ্গে তিনি বেলুচিস্তানে সেনাবাহিনীর অভিযানের নিন্দা জানান। এ ছাড়া সম্প্রতি প্রকাশিত নিজের বই পাকিস্তান এ পারসোনাল হিস্ট্রিতে ইমরান খান সাবেক পূর্ব পাকিস্তানে (বাংলাদেশ) পাকিস্তান সেনাবাহিনীর ভূমিকারও সমালোচনা করেছেন।
ইমরানের দল পাকিস্তান তেহরিক-ই-ইনসাফের (পিটিআই) বিভিন্ন সূত্র জানিয়েছে, পাকিস্তানে বিভিন্ন পশ্চিমা দূতাবাসের বেশ কয়েকজন রাষ্ট্রদূত এ সপ্তাহে ইমরানের সঙ্গে বৈঠক করতে চেয়েছিলেন। তবে তিনি লাহোরে জনসভা শেষ করে রাতেই চীনের উদ্দেশে রওনা হন।
ইমরানের বিরোধীরা প্রায়ই তাঁকে ‘তালেবান খান’ বা ‘জামায়াত-ই-ইসলামির নতুন সংস্করণ’ হিসেবে অভিহিত করে থাকে। কিন্তু লাহোরের সমাবেশে যোগদানকারী কয়েক লাখ মানুষের জন্য ওই দিন সমাবেশে বহু জনপ্রিয় সংগীতশিল্পী গান করেন। কিছু সমালোচক বলছেন, ওটা ছিল আসলে একটা বড় সংগীতানুষ্ঠান। কিন্তু বাস্তবতা হলো, এমন প্রকাশ্য আয়োজনে বহুদিন পর গান-বাজনা উপভোগ করতে পারল লাহোরবাসী। পাকিস্তানে অনেক জনপ্রিয় পপশিল্পী আছেন। কিন্তু আত্মঘাতী বোমা হামলার ভয়ে ২০০৭ সালের পর থেকে তাঁরা প্রকাশ্যে অনুষ্ঠান করতে সাহস পান না। করাচিতে বোমা হামলা হয়েছিল সনু নিগমের সংগীতানুষ্ঠানে। তারপর অনেক পপশিল্পীকে হুমকি দেওয়া হয় প্রকাশ্যে অনুষ্ঠান না করার জন্য। সে কারণে আদনান সামি, আতিফ আসলাম ও আল জাফরের মতো অনেক জনপ্রিয় শিল্পী ভারতেই কাজ করেন। কিন্তু এখন তাঁরা দেশে ফিরতে পারেন।
ইমরান খান শুধু রাজনৈতিক কর্মসূচিকেই রাজপথে ফিরিয়ে আনেননি, শেহজাদ রয়ের মতো অনেক পপশিল্পীকেও প্রকাশ্যে গান গাইতে উৎসাহিত করেছেন। রোববারের জনসভায় শেহজাদ গেয়েছেন তাঁর জনপ্রিয় গান, ‘উঠ বন্ধ্ কামার কিয়া ডরতা হে ফির দেখ খুদা কিয়া করতা হে’। হাজার হাজার তরুণ নাচতে থাকে গানের তালে তালে আর ইমরান তাদের সঙ্গে হাতে তালি দেন। ধর্মীয় কট্টর পন্থা বা সাম্প্রদায়িক ফ্যাসিবাদে বিশ্বাস করে না এমন পাকিস্তানিদের কণ্ঠস্বর হয়ে উঠেছেন ইমরান খান। অপশাসন ও দুর্নীতির কারণে গণতন্ত্রের প্রতি বীতশ্রদ্ধ হয়ে পড়েছে, এমন তরুণ প্রজন্মের কাছে আশার আলো ইমরান। এই নতুন প্রজন্মই এখন তাদের ভোটাধিকার প্রয়োগ করে পাকিস্তানে পরিবর্তন আনতে পারে। তরুণেরাই ইমরানের মূল শক্তি এবং এদের বেশির ভাগ এসেছে নিম্নমধ্যবিত্ত বা মধ্যবিত্ত পরিবার থেকে। পাকিস্তানে এই শ্রেণীর মানুষের রাজনীতির প্রতি কোনো আগ্রহ ছিল না, কিন্তু এখন তারা সক্রিয় হয়ে উঠছে। এটা একটি ইতিবাচক দিক। অনেক রাজনীতিবিদ ইমরানের সঙ্গে যোগাযোগ করছেন তাঁর দলে যোগ দেওয়ার জন্য। সাবেক পররাষ্ট্রমন্ত্রী শাহ মেহমুদ কুরেশিসহ অনেক বড় বড় নেতা হয়তো শিগগিরই
 অবাক করার মতো কোনো সিদ্ধান্ত নিতে পারেন। কিন্তু ইমরানের নজর নতুন প্রজন্ম এবং শিক্ষিত সমাজের দিকে।
রোববারের জনসভায় ইমরান দাবি তুলেছেন, দেশে এবং দেশের বাইরে যার যত সম্পদ আছে, সে হিসাব দিতে হবে সব রাজনৈতিক নেতাকে। হিসাব না দিলে জনগণকে সঙ্গে নিয়ে তিনি কয়েক মাসের মধ্যে অসহযোগ আন্দোলন গড়ে তুলবেন এবং সব বড় বড় শহর অবরোধ করবেন বলে ঘোষণা দেন।
অনেক বিশ্লেষক বলছেন, জারদারির পিপিপি বা নওয়াজের পিএমএল-এনের বিপরীতে তৃতীয় শক্তি হিসেবে উত্থান ঘটতে যাচ্ছে ইমরান খানের। আবার অনেকে বলছেন, এতে করে পাঞ্জাবে ক্ষতিগ্রস্ত হবেন নওয়াজ আর তাতে চূড়ান্ত হিসেবে লাভবান হবে পিপিপি। তবে এসব হিসাব-নিকাশের সঙ্গে একমত নন ইমরান নিজে। কেননা, তিনি সব সময় একই সঙ্গে পিপিপি ও পিএমএল-এনের সমালোচনা করে এসেছেন। পিপিপি কেন্দ্রীয় ক্ষমতায় আছে আর পিএমএল-এন শাসন করছে পাঞ্জাব। সব মিলিয়ে দেশের ৬০ ভাগ তাদের নিয়ন্ত্রণে। গত রোববারের সমাবেশ থেকে ইমরান প্রমাণ করেছেন, লাহোরে নওয়াজের চেয়ে তাঁর জনপ্রিয়তা বেশি। কিন্তু তার অর্থ এই নয় যে আগামী নির্বাচনে তিনি সংখ্যাগরিষ্ঠতা পেতে যাচ্ছেন। শুধু পাঞ্জাবের মধ্যাঞ্চল নয়, দক্ষিণ পাঞ্জাব, খাইবার পাখতুনখাওয়া, বেলুচিস্তান ও সিন্ধুতেও ইমরানকে এমন কিছু সহযোগী খুঁজে বের করতে হবে, যারা জিতে আসতে পারবে।
বড় কিছু দাবি করতে হলে ইমরানকে ফয়সালাবাদ, মুলতান, পেশোয়ার, করাচি এবং কোয়েটাতেও লাহোরের মতো সমাবেশ করে দেখাতে হবে। শুধু পিএমএল-এনের ভোটব্যাংকে ভাগ বসালেই হবে না, পিপিপিকেও বড় ধরনের হুমকির মুখে ফেলে দিতে হবে। লাহোর বিভাগে জাতীয় পরিষদের আসন আছে ২৫টি। এর মধ্যে পিএমএল-এনের ২০টি, পিপিপির তিনটি এবং পিএমএল-কিউয়ের একটি। লাহোরে ইমরানকে অন্তত পিএমএল-এনের অর্ধেক আসন এবং পিপিপি ও পিএমএল-কিউয়ের সব কটি আসন ছিনিয়ে নিতে হবে। গুজরানওয়ালা বিভাগের ২৩টি আসনের মধ্যে পিএমএল-এনের ১৩টি, পিপিপির আটটি এবং পিএমএল-কিউয়ের দুটি। এখানে পিএমএল-এনের চেয়ে ইমরানই পিপিপি ও পিএমএল-কিউয়ের বেশি ক্ষতির কারণ হয়ে দেখা দেবেন।
ফয়সালাবাদ থেকে নির্বাচিত জাতীয় পরিষদের অনেক বর্তমান সদস্য ইমরানের সঙ্গে যোগাযোগ করছেন তাঁর দলে যোগ দেওয়ার জন্য। খায়বার পাখতুনখাওয়া থেকেও পিপিপি, পিএমএল-কিউ এবং এএনপির কিছু সদস্য ইমরানের সঙ্গে যোগাযোগ করছেন। এর অর্থ ইমরানের দ্রুত জনপ্রিয়তা শুধু পাঞ্জাবের মধ্যে সীমাবদ্ধ নয়। উত্তরে তাঁর সবচেয়ে বড় ঘাঁটি আদিবাসী এলাকা। সেখানে তিনি একচেটিয়া ভোট পাবেন এবং ১০টির বেশি আসন নিজের দখলে নিতে পারবেন বলে আশা করছেন। এ জন্য ওই এলাকায় তিনি সরকারকে নতুন করে কোনো সামরিক অভিযান চালাতে দিতে চান না। আর তা যদি না হয়, অর্থাৎ কোনো সামরিক অভিযান যদি কর্তৃপক্ষ না চালায়, তাহলে পাকিস্তান-মার্কিন সম্পর্কের ভবিষ্যৎ কী দাঁড়াবে? জারদারি সরকার একটি সন্ধিক্ষণে আছে। একদিকে আছে যুক্তরাষ্ট্রের চাপ, অন্যদিকে ইমরানের পিটিআই।
শুধু জারদারিকে লক্ষ্যবস্তু করে নিরাপদ খেলাই খেলার চেষ্টা করছেন নওয়াজ শরিফ। এবং যুক্তরাষ্ট্র নয়, ইমরানই হঠাৎ করে পাকিস্তানের অভ্যন্তরীণ রাজনীতির হিসাব-নিকাশ বদলে দিয়েছেন। তিনি এখন একই সঙ্গে যুক্তরাষ্ট্র ও মার্কিনপন্থী রাজনৈতিক এলিটদের জন্য এক নতুন ঝামেলা হয়ে উঠেছেন। অন্য জনপ্রিয় দলগুলোর ইমরানের মার্কিনবিরোধী নীতি অনুসরণ করা ছাড়া আসলে আর কোনো বিকল্প নেই। পাকিস্তানে পরিবর্তনের এই ঢেউ হিলারি ক্লিনটনকেও অনুধাবন করতে হবে এবং ইমরানের সঙ্গে যোগাযোগ ছাড়া তিনি তা বুঝতেও পারবেন না। গত ৩০ অক্টোবরের সমাবেশ শুধু শুরুর ইঙ্গিত। পাকিস্তানের রাজনৈতিক মানচিত্রে আরও বড় বদল দেখবে বিশ্ব এবং এতে বড় ভূমিকা থাকবে ইমরান খানের।
ইংরেজি থেকে অনুবাদ: মো. ফারুক হোসেন
হামিদ মির: পাকিস্তানের জিয়ো টিভির নির্বাহী সম্পাদক।ৃষ্টি করতে হবে। জেলা পর্যায়ে মনোনয়নের দাবি জোরদার করতে হবে। আমেরিকার ‘প্রাইমারির’ মতো মনোনয়ন-প্রক্রিয়া চালু করতে হবে। এভাবেই আমাদের রাজনীতিকে পরিচ্ছন্ন করার উদ্যোগ নেওয়া যায়। আওয়ামী লীগ বা বিএনপির দলীয় রাজনীতি কখন পরিচ্ছন্ন ও গণতান্ত্রিক হবে, কখন পারিবারিক প্রভাব ও একনায়কত্ব থেকে বেরিয়ে প্রকৃত গণতান্ত্রিক দল হয়ে উঠবে তা এই মুহূর্তে বলা সম্ভব নয়। শুধু এটুকু আমরা ধারণা করতে পারি, দুই বড় দলে বঙ্গবন্ধু বা জিয়াউর রহমানের পরিবারের কেউ যখন মূল নেতৃত্বে থাকার সুযোগ পাবেন না, তখন দল দুটিতে গুণগত গণতান্ত্রিক পরিবর্তন সূচনার সুযোগ সৃষ্টি হবে। তার আগে পর্যন্ত আমাদের এই অপরাজনীতি, অপশাসন, পরিবারতন্ত্র ও দলীয়করণ সংস্কৃতির মধ্যেই বসবাস করতে হবে বলেই আশঙ্কা হয়। যদি না তাহরির স্কোয়ার বা ওয়াল স্ট্রিটের মতো সাধারণ মানুষের মধ্যে এর বিরুদ্ধে একটা গণজাগরণ না ঘটে।
বাংলাদেশের রাজনীতির এই হতাশাজনক পটভূমিতে নাসিক নির্বাচনে সেলিনা হায়াৎ আইভীর বিজয় একটা ক্ষীণ আশার রেখা। খুবই ক্ষীণ। তবে খুব সম্ভাবনাময়। এখন আমাদের নির্বাচনী রাজনীতিতে এই আইভী মডেল প্রয়োগ করে রাজনীতিতে কিছুটা সুস্থতা আনার চেষ্টা করতে হবে। রাজনীতির মূল সমস্যা কিন্তু অনেক ব্যাপক। একসঙ্গে সমগ্র রাজনীতিকে সুস্থ করে তোলা সম্ভব নয় বলে যেটুকু পারা যায় সেটুকু নিয়েই এগোতে হবে।
মুহাম্মদ জাহাঙ্গীর: উন্নয়ন ও মিডিয়াকর্মী।
ভোটের রাজনীতিতে আইভী মডেল:
নারায়ণগঞ্জ সিটি করপোরেশন (নাসিক) নির্বাচনে সেলিনা হায়াৎ আইভীর বিশাল বিজয় বাংলাদেশের ভোটের রাজনীতিতে নেতৃত্ব নির্বাচনে একটা নতুন ধারার জন্ম দিয়েছে। সরকারি দল আওয়ামী লীগের কেন্দ্রীয় নেতৃত্ব (আংশিক) ও প্রধানমন্ত্রী শেখ হাসিনার সমর্থন সত্ত্বেও শামীম ওসমান প্রায় লক্ষাধিক ভোটে পরাজিত হয়েছেন। শামীম ওসমান সম্পর্কে নারায়ণগঞ্জবাসীর বহু অভিযোগ। বিভিন্ন মিডিয়াও এসব অভিযোগ ধারাবাহিকভাবে তুলে ধরেছিল। শামীম ওসমানের বিরুদ্ধে ১৭টি মামলা রয়েছে। অপরদিকে, আইভী একজন পরিচ্ছন্ন চরিত্রের মানুষ বলে প্রচারিত। পৌর মেয়র হিসেবে আট বছর তিনি কাজ করেছেন। তাঁর বিরুদ্ধে বড় কোনো অভিযোগ নেই। অথচ প্রধানমন্ত্রী শেখ হাসিনা ও তাঁর বশংবদ কয়েকজন নেতা শামীম ওসমানকেই আওয়ামী লীগের প্রার্থী হিসেবে সমর্থন দিয়েছিলেন।
একসময় মনে করা হতো শেখ হাসিনা বা খালেদা জিয়ার আশীর্বাদ যাদের পেছনে রয়েছে তারা নির্বাচনে জিতবেই। দলনেত্রীর আশীর্বাদ মানে পুরো দলই তার পেছনে কাজ করবে। কিন্তু সাম্প্রতিক নাসিক নির্বাচন দেখিয়েছে দলনেত্রী বিতর্কিত প্রার্থীকে সমর্থন দিলেও পুরো দল (স্থানীয় আওয়ামী লীগ) তা মেনে নিতে পারেনি। তারা দলেরই একজন পরিচ্ছন্ন প্রার্থীকে জিতিয়ে এনেছে। এ কথা অস্বীকার করার উপায় নেই আইভীকে যাঁরা ভোট দিয়েছেন তাঁদের মধ্যে অনেকেই আওয়ামী লীগের সমর্থক ও কর্মী। নারায়ণগঞ্জে আওয়ামী লীগের জেলা আহ্বায়ক নিজেই আইভীর পক্ষে প্রচারণা করেছেন।
ঢাকায় বসে বা গণভবনে বসে জেলা রাজনীতির কলকাঠি নাড়ার দিন মনে হয় চ্যালেঞ্জের মধ্যে পড়েছে। কাজটা আগের মতো আর সহজ হবে না ভবিষ্যতে। তবে নারায়ণগঞ্জে এমনটি হয়েছে বলে আগামী সংসদ নির্বাচনেও এমনটি হবে, তা বলা সম্ভব নয়। সংসদ নির্বাচনের প্রেক্ষাপট অনেক বড়। ৩০০ আসনের নির্বাচন। একটি সীমিত এলাকায় ও একটি মাত্র পদের নির্বাচনে এটা প্রয়োগ করা অনেকটা সহজ। তবে ঢাকা ও কুমিল্লা সিটি করপোরেশনের নির্বাচনে এটা প্রয়োগ করা যেতে পারে। ডাকসুসহ বিভিন্ন বিশ্ববিদ্যালয় নির্বাচনেও এটা প্রয়োগ করা যায়।
কেন্দ্রীয় নেতৃত্ব রিমোর্ট কন্ট্রোলে প্রার্থীর মনোনয়ন দেওয়ার দিন ফুরিয়ে আসছে। নাসিক নির্বাচনের অভিজ্ঞতা দাবি করেছে: স্থানীয় দল, কমিটি বা নেতা-নেত্রীদের পরামর্শ ছাড়া কোনো নির্বাচনে মনোনয়ন দেওয়া সুবিবেচনার কাজ নয়। শুধু পরামর্শ নয়, ভবিষ্যতে আমেরিকার মতো প্রাইমারি নির্বাচন করে প্রার্থী বাছাই করারও দাবি উঠতে পারে। টাকা, আনুগত্য, স্তাবকতা বা অন্য কোনো উপায়ে কেন্দ্রীয় নেতৃত্বকে বশ করে মনোনয়ন নিলেও যে শেষ রক্ষা হয় না তা নাসিক নির্বাচন থেকে সবাই বুঝতে পেরেছেন। যদি কোথাও সন্ত্রাসী প্রার্থীর পাশে দলেরই যোগ্য প্রার্থী দাঁড় করানো যায় তাহলে দেশের যেকোনো স্থানে নাসিক পরিস্থিতি সৃষ্টি হতে পারে। তবে কেন্দ্রীয় নেতৃত্ব যদি নাসিক অভিজ্ঞতার শিক্ষা নিয়ে আর সরাসরি মনোনয়ন বা সমর্থন না দিয়ে তা স্থানীয় কমিটি বা প্রাইমারির ওপর ছেড়ে দেয়, তাহলে রাজনীতিতে কিছুটা পরিবর্তন আসতে পারে।
নির্বাচনী রাজনীতিতে মনোনয়ন প্রদান ইতিমধ্যে আমাদের কেন্দ্রীয় নেতৃত্বের একটা বড় ব্যবসা হয়ে উঠেছে। এই ব্যবসার অবসান ঘটানোর জন্যও মনোনয়ন-প্রক্রিয়ার বিকেন্দ্রীকরণ জরুরি।
ঢাকা সিটি করপোরেশনের মেয়র নির্বাচনে বিএনপি ও আওয়ামী লীগ যদি পরিচ্ছন্ন ইমেজের যোগ্য প্রার্থীকে সমর্থন না দিয়ে সন্ত্রাসী, দুর্নীতিবাজ ও নিছক দলবাজ প্রার্থীকে সমর্থন দেয় তার জন্য এই দুই দলের পরিচ্ছন্ন ভাবমূতির্র নেতা-কর্মীদের এখন থেকে প্রস্তুতি নিতে হবে। প্রধানমন্ত্রী শেখ হাসিনা কী স্বার্থে দুর্নীতি ও নানা অভিযোগে অভিযুক্ত কয়েকজন মন্ত্রীকে এখনো মন্ত্রিসভায় রেখেছেন তাও চিন্তা করতে হবে। আরও মনে রাখা দরকার আওয়ামী লীগের কেন্দ্রীয় নেতৃত্ব আনুষ্ঠানিক সভা করে নানা দিক বিবেচনা করে শামীম ওসমানকে সমর্থন জানায়নি। কয়েকজন নেতার সিদ্ধান্ত অনুযায়ী শামীম ওসমানকে সমর্থন দেওয়া হয়েছিল। অথচ আজ সেই নির্বাচনে পরাজয়ের জ্বালা ভোগ করতে হচ্ছে স্থানীয় আওয়ামী লীগকে, এই সিদ্ধান্তের সঙ্গে যাদের কোনো সম্পর্ক ছিল না। আমার ধারণা, নারায়ণগঞ্জে প্রধানমন্ত্রী শেখ হাসিনার সমর্থন যেভাবে দল ও সাধারণ মানুষ কর্তৃক উপেক্ষিত হয়েছে, ডিসিসি নির্বাচনে তিনি এই ভুল আর হয়তো করবেন না। ডিসিসি নির্বাচনে তিনি হয়তো ঢাকা মহানগর আওয়ামী লীগের সিদ্ধান্তের ওপরই ছেড়ে দিতে পারেন।
বিএনপির ক্ষেত্রেও এটা প্রযোজ্য। ঢাকা মহানগর বিএনপিতে নানা কোন্দল, দলীয় নেতাদের মধ্যে সে রকম কোনো উজ্জ্বল প্রার্থী দেখা যাচ্ছে না। কাজেই কোন প্রার্থীকে বিএনপি সমর্থন দেবে তা দলের কাছেই এক কঠিন প্রশ্ন। বিএনপিতেও দলপ্রধানের প্রতি ব্যক্তিগত আনুগত্য একটা বড় বিষয়। এখন শোনা যায়, তারেক রহমানের প্রতি আনুগত্যের প্রশ্নটিও এসে পড়েছে। এখন নাকি লন্ডন থেকেও ক্লিয়ারেন্স আনতে হয়। বিএনপিতে এখন আর ‘ওয়ান স্টপ’ সার্ভিস পাওয়া যাচ্ছে না। ডিসিসি নির্বাচনে মনোনয়ন-প্রক্রিয়া ও দুই বড় দল কাকে সমর্থন দিচ্ছে সেদিকে সতর্ক দৃষ্টি রাখা দরকার।
রাজধানী ঢাকায় একজন নির্দলীয় ও দক্ষ মেয়র নির্বাচিত হলে সবচেয়ে ভালো হতো। কিন্তু ঢাকায় বিএনপি বা আওয়ামী লীগ এত শক্তিশালী যে তাদের দাপটে নির্দলীয় কোনো ব্যক্তির পক্ষে জয়লাভ করা সম্ভব হবে না। তদুপরি ঢাকা সিটি করপোরেশন দুর্নীতির একটা ভালো উৎস। আওয়ামী লীগ বা বিএনপি কোনো দলই এই জায়গা হাতছাড়া করতে চাইবে না। ডিসিসির টাকা-পয়সা যদি হাতছাড়া হয়ে যায় তাহলে ঢাকায় নগর রাজনীতি করে আর কী লাভ? সবাই তো আর এমপি, মেয়র বা কাউন্সিলর হবেন না। ঠিকাদারি বা ব্যবসা-বাণিজ্য তো পেতে হবে।
জাতীয় সংসদ নির্বাচনে (৩০০ সিট) নাসিক মডেল খুব একটা কার্যকর হবে না। এর প্রতিবন্ধকতা অনেক। যেমন: ১. নির্বাচনী প্রতীক। এই যে নৌকা বা ধানের শীষ মার্কাতেই ভোট দানের প্রবণতা, এটা খুব বিপজ্জনক। গ্রামবাংলায় অনেক এলাকায় সাধারণ মানুষ প্রার্থীকে ভালো করে চেনেই না। তারা অনেকেই শিক্ষাবঞ্চিত। তারা চেনে নির্বাচনী মার্কা। আমাদের নির্বাচনী রাজনীতিতে এটা একটা বড় চ্যালেঞ্জ। কাজেই সৎ ও যোগ্য প্রার্থীকে যদি দল মনোনয়ন না দেয় তাহলে দলনিরপেক্ষ ব্যক্তির পক্ষে জয়লাভ করা সম্ভব নয়। ব্যতিক্রম খুবই কম। ২. সংসদ নির্বাচনে প্রার্থী মনোনয়নে কেন্দ্রের প্রভাব বা খবরদারি। অনেক ক্ষেত্রে টাকা-পয়সার লেনদেন হয় বলেও শোনা যায়। যদিও কাগজে-কলমে স্থানীয়ভাবে মনোনয়ন দানের কথা বলা হয়, বেশির ভাগ আসনে তা অনুসরণ করা হয় না। ৩. অত্যধিক টাকা-পয়সা খরচ করার ক্ষমতা যেসব ব্যক্তির থাকে তারা মনোনয়নে অগ্রাধিকার পায়। ৪. বাংলাদেশের প্রায় সব ধরনের নির্বাচনে টাকা-পয়সা এখনো একটা বড় বিষয়। ৫. আত্মীয়তা, পরিবারতন্ত্র, পরলোকগত নেতার স্ত্রী, ছেলে বা মেয়ে এসব পরিচয়ও মনোনয়নে বড় রকম সুবিধা পেয়ে থাকে।
এই প্রতিকূল অবস্থার মধ্যে শুধু একটা উপায় আছে। তা হলো যেসব আসনে আওয়ামী লীগ বা বিএনপি খুবই খারাপ (সন্ত্রাসী, দুর্নীতিবাজ, গডফাদার) প্রার্থীকে মনোনয়ন দেবে সেই সব আসনে নাগরিক কমিটি গঠন করে একজন সৎ ও যোগ্য প্রার্থীকে (স্বতন্ত্র) মনোনয়ন দানের ব্যবস্থা করা। আমাদের বিশ্বাস, এ ধরনের প্রার্থীকে সাধারণ নির্দল মানুষ তো সমর্থন দেবেই, এমনকি বিএনপি ও আওয়ামী লীগেরও অনেকে ভোট দিতে পারেন। কোনো কোনো আসনে নাগরিক কমিটির সমর্থিত প্রার্থী জিতেও যেতে পারেন।
এভাবে আমরা জাতীয় সংসদে দুর্নীতিবাজ, সন্ত্রাসী বা গডফাদার ধরনের সদস্যকে ঠেকাতে পারব। তাও পারব খুব সীমিতভাবে। আমাদের সংসদীয় নির্বাচনী রাজনীতিতে দুটি বড় দল ও তাদের নির্বাচনী প্রতীক একটি বড় শক্তি। এর সঙ্গে সহায়ক হয়েছে গ্রামবাংলার বেশির ভাগ ভোটার রাজনৈতিকভাবে ততটা সচেতন নন। নির্বাচনে তাদের ঠেকানো প্রায় সহজ কাজ, যদি না তাহরির স্কোয়ার বা ওয়াল স্ট্রিট ধরনের বড় গণজাগরণ দেশে না ঘটে। বড় দুটি দলের অপশাসন যেভাবে পালা করে অতিবাহিত হচ্ছে, তাতে অনেকেই আশা করেন দেশের মানুষ আর পালা করে তাদের অপশাসন দেখার জন্য নিয়ম করে ভোট দেবেন না। সাধারণ মানুষের পিঠ দেয়ালে ঠেকে যাচ্ছে। তারা যেকোনো সময়ে ঘুরে দাঁড়াতে পারে। বিশেষ করে তথ্যপ্রযুক্তিতে অভিজ্ঞ এ দেশের শিক্ষিত তরুণ সমাজকে শুধু মুক্তিযুদ্ধ ও যুদ্ধাপরাধের বিচারের কথা বলে এবং ভারত-বিরোধিতার স্লোগান তুলে বেশিদিন বশ রাখা সম্ভব হবে না। মুক্তিযুদ্ধ সম্পর্কে সচেতন থেকে ও যুদ্ধাপরাধীদের বিচারের দাবিতে সোচ্চার হয়েও তারা দেখতে চাইবে সুশাসন। তারা দেশের প্রকৃত অগ্রগতি দেখতে চায়। তারা চায় প্রকৃত গণতন্ত্রের চর্চা। যোগ্য ও দক্ষ মন্ত্রিসভা। জাতীয় সংসদে গঠনমূলক বিতর্ক। বিচারব্যবস্থার নিরপেক্ষতা। দুর্নীতির বিরুদ্ধে সরকারের শক্ত অবস্থান। সন্ত্রাসী ও খুনোখুনির রাজনীতির বিরুদ্ধে প্রশাসনের দৃঢ় ভূমিকা। অর্থনীতির অগ্রগতি। নিত্যপ্রয়োজনীয় জিনিসপত্রের দাম নিয়ন্ত্রণ। দেশকে শিল্পায়িত করা ও তরুণ সমাজের কর্মসংস্থানের জন্য ব্যাপক কর্মোদ্যোগ। এ রকম আরও নানা ইতিবাচক পরিবর্তন তরুণ সমাজ দেখতে চায়। শুধু কথার মায়াজাল দিয়ে পাঁচ বছর পর পর ভোট চাইতে আসার এই কৌশল জনগণ বুঝে ফেলেছে। এগুলো কোনো কিছুই দুই বড় দলের শাসনকালে প্রত্যাশা অনুযায়ী দৃশ্যমান নয়।
যেহেতু বড় দুই দলের নেতৃত্ব ছাড়া এই মুহূর্তে কারও পক্ষে সরকার গঠন করা সম্ভব হচ্ছে না, সেহেতু বড় দুই দলের পরিচ্ছন্ন ভাবমূর্তির সৎ ও যোগ্য প্রার্থীদের মনোনয়ন দানে জনমত সৃষ্টি করতে হবে। জেলা পর্যায়ে মনোনয়নের দাবি জোরদার করতে হবে। আমেরিকার ‘প্রাইমারির’ মতো মনোনয়ন-প্রক্রিয়া চালু করতে হবে। এভাবেই আমাদের রাজনীতিকে পরিচ্ছন্ন করার উদ্যোগ নেওয়া যায়। আওয়ামী লীগ বা বিএনপির দলীয় রাজনীতি কখন পরিচ্ছন্ন ও গণতান্ত্রিক হবে, কখন পারিবারিক প্রভাব ও একনায়কত্ব থেকে বেরিয়ে প্রকৃত গণতান্ত্রিক দল হয়ে উঠবে তা এই মুহূর্তে বলা সম্ভব নয়। শুধু এটুকু আমরা ধারণা করতে পারি, দুই বড় দলে বঙ্গবন্ধু বা জিয়াউর রহমানের পরিবারের কেউ যখন মূল নেতৃত্বে থাকার সুযোগ পাবেন না, তখন দল দুটিতে গুণগত গণতান্ত্রিক পরিবর্তন সূচনার সুযোগ সৃষ্টি হবে। তার আগে পর্যন্ত আমাদের এই অপরাজনীতি, অপশাসন, পরিবারতন্ত্র ও দলীয়করণ সংস্কৃতির মধ্যেই বসবাস করতে হবে বলেই আশঙ্কা হয়। যদি না তাহরির স্কোয়ার বা ওয়াল স্ট্রিটের মতো সাধারণ মানুষের মধ্যে এর বিরুদ্ধে একটা গণজাগরণ না ঘটে।
বাংলাদেশের রাজনীতির এই হতাশাজনক পটভূমিতে নাসিক নির্বাচনে সেলিনা হায়াৎ আইভীর বিজয় একটা ক্ষীণ আশার রেখা। খুবই ক্ষীণ। তবে খুব সম্ভাবনাময়। এখন আমাদের নির্বাচনী রাজনীতিতে এই আইভী মডেল প্রয়োগ করে রাজনীতিতে কিছুটা সুস্থতা আনার চেষ্টা করতে হবে। রাজনীতির মূল সমস্যা কিন্তু অনেক ব্যাপক। একসঙ্গে সমগ্র রাজনীতিকে সুস্থ করে তোলা সম্ভব নয় বলে যেটুকু পারা যায় সেটুকু নিয়েই এগোতে হবে।
মুহাম্মদ জাহাঙ্গীর: উন্নয়ন ও মিডিয়াকর্মী।
ভয়
আমাদের চোখের লোনা জলে আরেকটি সমুদ্র হোক। সেই সমুদ্রের কী নাম হবে? হাজার হাজার আপনজন হারানোর ব্যথায় চোখ দিয়ে যে অনবরত লোনা পানি ঝরছে প্রতিদিন, সেই লোনা পানি দিয়ে তৈরি সমুদ্রের কী নাম দেওয়া যায়? চলে গেলেন তারেক মাসুদ, মিশুক মুনীরসহ পাঁচজন। এভাবে প্রতিদিন ১০-১৫ জন মাসুদ, মুনীর, সায়মা, রেশমারা চলে যাচ্ছে। কোনো না কোনোভাবে। পানিতে ডুবে, সড়ক দুর্ঘটনায়, পুলিশের পিটুনিতে, গণপিটুনিতে, চিকিৎসকের অবহেলায়, আরও কত ভাবে।
আমি আমার ২০ বছর ছয় মাসের সন্তানকে হারিয়েছি চিকিৎসকদের চরম অবহেলায়, ২০০৯ সালে। রোজ কাঁদি সন্তানের জন্য। কিন্তু কই, চোখের জল তো ফুরায় না। সন্তান হারিয়ে নির্লজ্জের মতো বেঁচে আছি স্বপ্নবিহীন-আনন্দবিহীন এই পৃথিবীতে। আমরা এমন একটা দেশে বাস করছি, যেখানে মৃত্যুটাই স্বাভাবিক আর বেঁচে থাকাটাই অস্বাভাবিক। এ দেশে কি কারও বিচার হয় না? এ দেশে বিচার থাকুক না থাকুক, আছে শুধু ভয়। আমরা সন্তানের মায়েরা যেন একেকটা মানসিক রোগী। না হলে সন্তানদের নিয়ে এত ভয় কেন? সেই ছোটবেলায় যখন সন্তান জন্ম নিল, তখন ছিল একধরনের ভয়—দুধে ভেজাল আছে কিনা, পানি ঠিকমতো ফুটিয়েছে কিনা, বাচ্চা খাট থেকে পড়ে গেল কিনা, এত অ্যান্টিবায়োটিক খাওয়ানো ঠিক হচ্ছে কিনা, আরও কত ভয়। আস্তে আস্তে সন্তান বেড়ে উঠল। এখন আরেক ভয়। সব কাজ ফেলে সন্তানকে স্কুলে নিয়ে যাওয়া, আবার নিয়ে আসা। একা ছাড়া যাবে না, রাস্তায় সাইকেল চালানো যাবে না; কোনো খেলার মাঠ নেই, বাসায় সাইকেল চালাও। এরপর আরেকটু বড় হলো ছেলে। কলেজে যাবে। মাকে এবার সন্তানকে একা ছাড়তেই হবে। শুরু হলো নতুন ভয়। ছেলে ঠিকমতো কলেজে পৌঁছালো তো? চারটা বেজে গেল, ছেলে এখনো এল না কেন? রাস্তা পার হতে গিয়ে গাড়ি চাপা দিল না তো! কোনো বিপদ হলো না তো, কেউ অপহরণ করে নিয়ে গেল না তো! একটা ভালো চিন্তাও তো মাথায় আসে না। মায়েদের এই ভয়ের নামই তো ‘মানসিক রোগ’।
ছেলে আরেকটু বড় হলো। এবার যাবে বিশ্ববিদ্যালয়ে। সেখানেও ভয়। ছেলে যাদের সঙ্গে মেশে, তারা সবাই ভালো তো! ভার্সিটিতে অনেক ছেলেই শুনি নানা অপকর্ম করে, ট্যাবলেট বিক্রি করে। আরও কত কী! পত্রিকার পাতায় মাঝেমধ্যে আসে, পড়লে শরীর শিউরে ওঠে। ভয় হয়, আমার ছেলেটা নষ্ট হয়ে যাচ্ছে না তো! আবার ভয়, ছেলে ১০০ টাকা চাইলে দিই ৫০ টাকা। ছেলের রাগ হয়, মাকে ভুল বোঝে। হয়তো ভাবে, মা-বাবা এমন করে কেন? টিভিতে মাঝেমধ্যে টক শো হয়। চিকিৎসক-মনোবিজ্ঞানীরা বলেন, আপনার ছেলেকে বেশি টাকা-পয়সা দেবেন না। সব সময় খেয়াল করবেন, সে টাকা কোথায় খরচ করে। খেয়াল করবেন, সে কাদের সঙ্গে মেশে, তাদের কাছে টাকা ধার করে কিনা। আজকালকার ছেলেমেয়েরা রাত একটা-দেড়টা পর্যন্ত জেগে থাকে। সকালে দেরি করে ঘুম থেকে ওঠে। এতেও ভয়, ছেলে নেশাটেশা করে না তো। কারণ, নেশার উপকরণ আজ নাগালের মধ্যে।
কোথায় যাবে আমাদের সন্তানেরা? খেলার মাঠ নেই, বিনোদনের জায়গা নেই, শেষ ভরসা ইন্টারনেট। আস্তে আস্তে সন্তানের কাছে ছোট হয়ে আসে পৃথিবী। তারা আস্তে আস্তে অসামাজিক হয়ে ওঠে। আত্মীয়স্বজনের বাসায় যেতে চায় না। ভুল বোঝে আত্মীয়স্বজন। কী করবে মা-বাবারা? ঘর থেকে বের হলে কে দেবে এদের নিরাপত্তা। হয়তো একটু বিকেলে বাইরে বেরিয়েছে। সন্ধ্যা হয়ে রাত নেমে এল। মা ভয়ে ছেলেকে ফোন করল, ‘বাবা, তুমি কোথায়? তাড়াতাড়ি বাসায় এসো।’ ছেলে লজ্জায় পায়। বন্ধুরা বলে, একটু রাত হলেই তোর মায়ের ফোন করা শুরু হয়ে যায়। ছেলে মাকে ভুল বোঝে। বলে, ‘মা, বড় হই নাই? এখনো এভাবে আমাকে আগলে রাখতে চাও?’ ছেলেকে বলে বোঝাতে পারি না বাবা, আমাদের এই দেশে কোথাও তুমি বা আমরা নিরাপদ নই। তাই আজ সন্তানদের মায়েরা একেকটা মানসিক রোগী। ভয় নামের একটা রোগ চব্বিশ ঘণ্টা আমাদের তাড়া করে বেড়ায়।
প্রচণ্ড গরমে ছেলে ভার্সিটিতে জ্ঞান হারাল। বন্ধুরা নিয়ে গেল বড় হাসপাতালে। আমিও ততক্ষণে পৌঁছালাম। প্রায় দুই ঘণ্টা চিকিৎসকেরা তাকে বিনা চিকিৎসায় ফেলে রাখল। তারপর সাত দিন বিশেষ ব্যবস্থায় বাঁচিয়ে রাখল। সাত দিন পর সন্তান আমাদের ছেড়ে চলে গেল না-ফেরার দেশে। এই বাংলাদেশেই এটা সম্ভব। ছেলে চলে যাওয়ার ১০ মিনিটের মধ্যে হাসপাতাল থেকে ছেলের বাবার হাতে ধরিয়ে দেওয়া হলো একটা বিরাট অঙ্কের কাগজ। ছেলের জীবনের বিনিময়ে পেলাম সে কাগজ। তারপর আরেক গল্প। তাড়াতাড়ি টাকা পরিশোধ করেন। বিনিময়ে লাশ নিয়ে যান। সে কী অস্থিরতা! ‘পিতার কাঁধে ছেলের লাশ’। নির্মম এই সত্যটা বুঝে বাবাকে একটু কাঁদতেও সময় দেয়নি তারা। তাড়াতাড়ি লাশ নিয়ে যান। বেড খালি করুন। কারণ, খালি বেডটা তো তাদের বড় দরকার। একদিকে বাবার চোখে প্রচণ্ড বেদনার রক্ত ঝরা অশ্রু, অন্যদিকে টাকা পরিশোধ করে লাশ নিয়ে যাওয়ার তাড়া। কী কঠিন সময় পার করেছে এক সন্তানহারা পিতা। আজ সন্তানকে নিয়ে আর কোনো ভয় নেই। সন্তান চলে গেছে ভয়হীন দেশে। তারেক মাসুদেরও নাকি খুব ভয় হতো গাড়ি জোরে চালালে। তিনি ৪০ মাইলের বেশি বেগে গাড়ি চালাতে নিষেধ করতেন। আর ভয় নেই। আজ তারেক মাসুদ, মিশুক মুনীর—সবাই ভয়হীন দেশের বাসিন্দা। সবকিছু আস্তে আস্তে স্বাভাবিক হয়ে আসছে। ঝাপসা হয়ে আসছে প্রিয়জন হারানোর স্মৃতি। শুধু আত্মার কাছাকাছি মানুষগুলো নীরবে লোনা জল ফেলবে যত দিন বেঁচে থাকবে।
ফারহানা ইসলাম
শতবর্ষে চট্টগ্রাম সমিতি ও মেজবান
বছরজুড়েই তো ছিল নানা অনুষ্ঠান। চট্টগ্রাম সমিতি, ঢাকা তাদের ১০০ বছর পূর্ণ করল এ বছর। সমিতির জন্য এটি একটি বিরাট সাফল্য তো বটেই, চট্টগ্রামের মানুষের জন্যও এটি একটি বড় আনন্দের ব্যাপার। চট্টগ্রাম সমিতি চলতি বছরের ১১ ফেব্রুয়ারি থেকে বছরজুড়ে শতবর্ষ উদ্যাপন করে। ২ ও ৩ ডিসেম্বর চট্টগ্রাম সাংস্কৃতিক সন্ধ্যা ও মেজবানের মধ্য দিয়ে শেষ হবে এই আয়োজন। ধানমন্ডি সুলতানা কামাল মহিলা ক্রীড়া কমপ্লেক্সে দুই দিনের আয়োজনে রয়েছে চট্টগ্রাম সমিতির ইতিহাস গ্রন্থের মোড়ক উন্মোচন, মহেশখালীর পানের দোকান, শুঁটকির দোকান, বলীখেলা, কবির লড়াই, মাইজভান্ডারী গান, চট্টগ্রামের আঞ্চলিক গান, নাটকসহ নানা কিছু। চট্টগ্রাম সাংস্কৃতিক সন্ধ্যায় গান করবে এলআরবি, সোলস, রেনেসাঁ, শাকিলা জাফর, রবি চৌধুরী ও রন্টি।
বছরজুড়ে আয়োজনের মধ্যে ছিল, মুক্তিযুদ্ধে চট্টগ্রামবিষয়ক সেমিনার, অগ্নিযুগে চট্টগ্রাম ও চট্টগ্রাম যুব বিদ্রোহবিষয়ক আলোচনা সভা। এ ছাড়া সেমিনার হয়েছে ‘জাতীয় সমৃদ্ধির স্বার্থে চট্টগ্রামের উন্নয়ন অপরিহার্য’, ‘সংবাদপত্র ও সাংবাদিকতায় চট্টগ্রাম’, ‘চট্টগ্রামের সমাজজীবনে সুফিবাদের প্রভাব’ বিষয়ে। ক্রেস্ট ও সম্মাননা দেওয়া হয়েছে চট্টগ্রাম সমিতির দাতাদের। তবে সবচেয়ে আকর্ষণীয় ছিল চট্টল লেখক সম্মেলন। এতে চট্টগ্রামের প্রায় ২০০ কবি ও লেখকের লেখা বই প্রদর্শিত হয় এবং তাঁরা আমন্ত্রিত হন। শতবর্ষ উৎসব উদ্যাপন পরিষদের আহ্বায়ক রেজাউল হক চৌধুরী মুশতাক বলেন, মোসলেম ছাত্র সমিতি কালের বিবর্তনে শতবর্ষ পূর্ণ করছে। স্বাভাবিকভাবে যা কিছু আয়োজন, তার সব কিছুতেই রয়েছে কিছুটা বাড়তি জাঁকজমকের ছোঁয়া। সবকিছুই অন্যান্য বছরের তুলনায় বেশি উজ্জ্বল অথচ ভাবগম্ভীর ও মর্যাদাপূর্ণ।
প্রতিবছরের মতো এবারো মেজবানের আয়োজন করেছে চট্টগ্রাম সমিতি। ৩ ডিসেম্বর এই মেজবানে আমন্ত্রিত অতিথির সংখ্যা প্রায় ২৫ হাজার। ১৬০ মণ গরুর মাংস ও ১০ মণ ছাগলের মাংস থাকছে মেজবানে। চাল, তেল ও নুনের হিসাব না-ই বা বললাম! চট্টগ্রামের মেজবানের একটা আলাদা ঐতিহ্য রয়েছে। কেন এই ঐতিহ্য বা আকর্ষণ ? আসলে মেজবান হচ্ছে ইচ্ছেমতো খাওয়া। শুধু ভাত আর মাংসের আকর্ষণ যেকোনো খাবারের চেয়ে যে বেশি হতে পারে, সেটা মেজবান না দেখলে বোঝা যাবে না। মেজবান মূলত গরুর মাংসের সমাহার। মাংসের নানা পদ দিয়ে খাওয়ানো হয় আমন্ত্রিতদের। মেজবানের জন্য চট্টগ্রামবাসী ভোজনরসিক হিসেবে পরিচিতি লাভ করেছে। সে অর্থে চট্টগ্রাম সমিতির মেজবানের আলাদা ঐতিহ্য তো রয়েছেই, এ ছাড়া চট্টগ্রাম অঞ্চলে নানা উৎসবে মেজবান হয়। মেজবানের সঙ্গে মূলত মুসলমান সম্প্রদায়ের সংযোগ থাকলেও এখন তা সব সম্প্রদায়ের কাছেই আকর্ষণীয়। চট্টগ্রামে আকিকা, খতনা বা চল্লিশার সময় মেজবানের আয়োজন বেশি দেখা যায়। এ ছাড়া অনেকে নিজের বিত্তের পরিচয় দিতেও মেজবানের আয়োজন করে থাকেন। চট্টগ্রাম সমিতির এই মেজবান আকর্ষণীয় করতে চট্টগ্রাম থেকে বাবুর্চি আনা হয়। চট্টগ্রামের বাইরে অনেক অতিথির মুখেও মেজবানের প্রশংসা শোনা যায়।
চট্টগ্রাম সমিতি গত ১০০ বছরে নানা কাজ করেছে। এর মধ্যে রয়েছে মেধাবী শিক্ষার্থীদের বৃত্তি দেওয়া, চট্টগ্রামের বিশিষ্ট ব্যক্তিদের সম্মাননা, ঢাকায় থাকা চট্টগ্রামবাসীর নানা প্রয়োজনে বাড়িয়ে দিয়েছে সহায়তার হাত। এ ছাড়া চট্টগ্রামবাসীর নানা দাবি জাতীয়ভাবে তুলে ধরেছে নানা সময়। সমিতির প্রথম সভাপতি ছিলেন আমানত খান। বর্তমান সভাপতি মোহাম্মদ জাহাঙ্গীর আলম ও সাধারণ সম্পাদক সৈয়দ নুরুল ইসলাম। ইতিহাস থেকে জানা যায়, ব্রিটিশ ঔপনিবেশিক আমলে অবিভক্ত বাংলার প্রশাসনিক কাঠামো ছিল কলকাতাকেন্দ্রিক। চট্টগ্রামের অনেক লোক ব্যবসা, চাকরি ও পড়ালেখার কারণে কলকাতায় থাকতেন। কারণ রাজধানী কলকাতা ছিল উচ্চশিক্ষার কেন্দ্রবিন্দু। তাই উচ্চশিক্ষার জন্য যাঁরা কলকাতা যেতেন, তাঁদের ভর্তি, থাকা-খাওয়া ইত্যাদির জন্য নানা সমস্যা হতো। সে সমস্যা সমাধানে সচেষ্ট ছিলেন অনেকে। সে সময় শিক্ষাদরদী ও সমাজসচেতন ব্যক্তি খান বাহাদুর মুহাম্মদ ইব্রাহিম ও তাঁর সহযোগীদের উদ্যোগে চট্টগ্রাম মোসলেম ছাত্র সমিতি গড়ে ওঠে। এই সমিতির পক্ষ থেকে কলকাতায় যাঁরা যেতেন, তাঁদের নানাভাবে সহায়তা করা হতো। ১৯৩৮ সালে সমিতি সম্প্রসারিত হলে এর নাম হয় চট্টগ্রাম মোসলেম ছাত্র জনসমিতি। ১৯৪৭ সালে দেশ বিভাগের পর সমিতি ঢাকায় স্থানান্তরিত হয়। দেশ ভাগ হওয়ার পর ১৯৫৪ সালে সমিতির নিয়মাবলি সংশোধনের ফলে এর নতুন নাম হয় ইসলামাবাদ সমিতি, ঢাকা। ১৯৬৩ সালে আবারও সংশোধন হয়। নতুন নাম হয় চট্টগ্রাম সমিতি, ঢাকা। সমিতির মূল স্লোগান হচ্ছে, ‘জাতীয় সমৃদ্ধির স্বার্থেই চট্টগ্রামের উন্নয়ন অপরিহার্য’। এখন ঢাকার তোপখানা রোডে ১০ তলাবিশিষ্ট সমিতির নিজস্ব ভবন রয়েছে। হাজার বছরের ধারাবাহিকতায় আপন মহিমায় উজ্জ্বল চট্টগ্রাম। এখানকার বিপ্লবী সন্তানেরা যূথবদ্ধভাবে ঠেকিয়ে দিয়েছে সমাজ তথা রাষ্ট্রের অনেক অপচেষ্টা। তাই তো মলয় ঘোষ দস্তিদার লিখেছেন, ‘আঁরা চাঁটগাইয়া নওজোয়ান, দইয্যার কূলত বসত ঘরি-শিনা দি ঠেগায় ঝড় তুয়ান।’
শান্তনু চৌধুরী 
ভাইবে রাধারমণ বলে...
‘জলে গিয়াছিলাম সই/ কালো কাজলের পাখি দেইখা আইলাম কই...’, ‘কারে দেখাবো মনের দুঃখ গো/ আমি বুক চিড়িয়া/ অন্তরে তুষের অনল জ্বলে গইয়া গইয়া...’, ‘ভ্রমর কইও গিয়া/ শ্রীকৃষ্ণ বিচ্ছেদের অনলে অঙ্গ যায় জ্বলিয়ারে ভ্রমর/ তারে কইও গিয়া...’, ‘ভাইবে রাধারমণ বলে শোনরে কালিয়া...’
এমন অসংখ্য জনপ্রিয় গানের স্রষ্টা সিলেটের মরমী বৈষ্ণব সাধক কবি রাধারমণ দত্ত। বৃহত্তর সিলেট অঞ্চলে এই মরমী সাধককে ধামাইল গানের জনক বলা হয়। গত ১৩ নভেম্বর ছিল তাঁর ৯৫তম মৃত্যুবার্ষিকী।
বৈষ্ণব এই মরমী কবির ৯৫তম মৃত্যুবার্ষিকী উপলক্ষে গত ১৮ নভেম্বর মৌলভীবাজারের শ্রীমঙ্গলে হয়ে গেল স্মরণোৎসব। আলোচনায়-গানে-নৃত্যে তিনি স্মরিত হয়েছেন।
শ্রীমঙ্গল পৌরসভা শহীদ মিনার প্রাঙ্গণে যৌথভাবে এ উৎসবের আয়োজন করে ধামাইল নৃত্য উন্নয়ন পরিষদ ও শ্রীমঙ্গল সাংস্কৃতিক একাডেমি। এর পৃষ্ঠপোষকতা করেন ধামাইল গীতের সংগ্রাহক রামকৃষ্ণ সরকার, বুলবুল আনাম, নীহারেন্দু কর, সুলতান মোহম্মদ ইদ্রিস, জহর তরফদার প্রমুখ।
অনুষ্ঠানে প্রধান ও বিশেষ অতিথি ছিলেন মৌলভীবাজারের অতিরিক্ত জেলা প্রশাসক (রাজস্ব) শেখ মতিয়ার রহমান ও শ্রীমঙ্গল পৌরসভার মেয়র মো. মহসীন মিয়া। রাধারমণের জীবনী, তাঁর অনন্য সৃষ্টি নিয়ে আলোচনা করেন মৌলভীবাজার সরকারি কলেজের বাংলা ভাষা ও সাহিত্যের প্রাক্তন বিভাগীয় প্রধান অধ্যাপক সাইয়্যিদ মুজীবুর রহমান, কবি ও লোকজ গবেষক মাহফুজুর রহমান, প্রাবন্ধিক ও গবেষক আহমদ সিরাজ, মৌলভীবাজার শিল্পকলা একাডেমীর সাধারণ সম্পাদক আকবর আলী, সুনামগঞ্জের জগন্নাথপুর রাধারমণ স্মৃতি পরিষদের সাধারণ সম্পাদক মো. আফরোজ মিয়া। সাংবাদিক বিকুল চক্রবর্ত্তীর সভাপতিত্বে এবং অনিতা দেবের সঞ্চালনায় এতে স্বাগত বক্তব্য দেন শ্রীমঙ্গল চন্দ্রনাথ সরকারি প্রাথমিক বিদ্যালয়ের প্রধান শিক্ষক জহর তরফদার।
অধ্যাপক সাইয়্যিদ মুজীবুর রহমান তাঁর বক্তব্যে জগন্নাথপুরে রাধারমণের বেদখল হয়ে যাওয়া বাড়ি পুনরুদ্ধারের দাবি জানিয়ে বলেন, রাধারমণের অনেক গীতিকাব্য যেমনিভাবে হারিয়ে গেছে, তেমনিভাবে হারিয়ে গেছে তাঁর বসতভিটাও। তিনি বলেন, তাঁর বংশধরেরা যদি না থাকেন তা হলে তাঁর বসতবাড়ি অর্পিত সম্পত্তি হতে পারে। কিন্তু রাধারমণের বংশধরেরা মৌলভীবাজারের শ্রীমঙ্গলসহ দেশের বিভিন্ন স্থানে রয়েছেন। তাঁরা এ দেশেরই নাগরিক।
কবি ও লোকজ গবেষক মাহফুজুর রহমান বলেন, রাধারমণের গানে রয়েছে প্রেম, বিরহ, হাসি-কান্না, সুখ-দুঃখের বাস্তব চিত্র। ঈশ্বর প্রেমকে তিনি নতুন আঙ্গিকে ফুটিয়ে তুলেছেন। তিনি দেহতত্ত্ব, প্রেম, ভজন, বিরহ, অনুরাগ, ধামাইলসহ প্রায় সাড়ে পাঁচ হাজার গান রচনা করেছেন।
প্রাবন্ধিক ও গবেষক আহমদ সিরাজ বলেন, বিভিন্ন সময়ে রাধারমণের গানের বেশ কিছু গানের বই প্রকাশিত হয়েছে। ড. নির্মলেন্দু ভৌমিক, অধ্যাপক মো. মনসুর উদ্দিন, সৈয়দ মুরতজা আলী, নন্দ লাল শর্মা, মাহমুদা খাতুন, অধ্যাপক দেওয়ান মো. আজরফসহ আরও কয়েকজন বিদগ্ধজন তাঁর সৃষ্টিকে সংগ্রহ করেছেন। প্রখ্যাত লোকতত্ত্ববিদ চৌধুরী গোলাম আকবর সিলেট মদন মোহন কলেজ সাহিত্য পরিষদের মাধ্যমে একটি বই প্রকাশ করেন। এতে রাধারমণের তিন শতাধিক গান স্থান পেয়েছে। রাধারমণের বেশ কিছু গান বাংলা একাডেমির সংগ্রহেও রয়েছে। শ্রীমঙ্গলের রামকৃষ্ণ সরকারসহ আরও অনেকেই এখনো তাঁর গান সংগ্রহ করছেন। তবে অবিকৃত অবস্থায় তাঁর গানগুলো সংগ্রহ করাটা জরুরি। এটা খুবই কঠিন কাজ। কেননা তিনি তাঁর রচনা লিখে যাননি।
মৌলভীবাজারের অতিরিক্ত জেলা প্রশাসক (রাজস্ব) শেখ মতিয়ার রহমান বলেন, শ্রীমঙ্গলে এই প্রথমবারের মতো রাধারমণের ৯৫তম মৃত্যুবার্ষিকীকে উপলক্ষ করে স্মরণোৎসব উদ্যাপন হলো। আমাদের শত বছরের লোকজ সংস্কৃতির প্রাণ এসব ব্যক্তিত্বকে নিয়ে যত বেশি অনুষ্ঠান হবে তত বেশি আমাদের সংস্কৃতি সমৃদ্ধ হবে। আমাদের প্রজন্ম বাংলা এবং বাঙালির শত-সহস্র বছরের ঐতিহ্যের সঙ্গে পরিচিত হবে। তিনি এসব উদ্যোগে জেলা প্রশাসন থেকে সব রকম সহযোগিতার আশ্বাস দেন।
রাধারমণ সুনামগঞ্জের জগন্নাথপুরের কেশবপুর গ্রামে ১২৪১ বঙ্গাব্দে (১৮৩৩ খ্রি.) জন্মগ্রহণ করেন। তাঁর পিতার নাম রাধামাধব দত্ত। মাত্র নয় বছর বয়সে তিনি পিতৃহারা হন। মা সুবর্ণা দেবীর কাছেই তাঁর বড় হওয়া। ১২৭৫ বঙ্গাব্দে মৌলভীবাজারের আদপাশা গ্রামে নন্দকুমার সেন অধিকারীর কন্যা গুণময়ী দেবীকে বিয়ে করেন। দুই পুত্র ও স্ত্রী একযোগে মারা যাওয়ায় তিনি সংসারবিরাগী হয়ে যান। বাড়িসংলগ্ন নলুয়ার হাওরে একটি পর্ণ কুটির তৈরি করে সেখানে সাধন-ভজন শুরু করেন। ওই কুটিরে তিনি মুখে মুখে গান রচনা করে সুর ধরে গাইতেন। তাঁর ভক্তরা শুনে লিখে রাখতেন। এ কারণে তাঁর নিজ হাতে রচিত গানের কোনো পাণ্ডুলিপি নেই। রাধারমণ দত্ত ৮২ বছর বয়সে ১৩২২ বঙ্গাব্দের ২৬ কার্তিক (১৯১৫ খ্রি.) পরলোক গমন করেন। তাঁর জন্মস্থান জগন্নাথপুর উপজেলার কেশবপুর গ্রামে। হিন্দুরীতি অনুযায়ী তাঁকে দাহ না করে বৈষ্ণব মতবাদ অনুযায়ী সমাহিত করা হয়।
বিশ্বজ্যোতি চৌধুরী
সেপ্টেম্বর হায় একাত্তর
তুই কোথায় যাবি? তোর পেটে বাচ্চা, তুই গর্ভবতী কুকুর। তোর কোনো ভয় নেই। তুই তো মানুষ না যে তুই প্রাণের ভয় করবি। উঁচু জাত, বর্ণের বিভেদ—এসব তো সভ্যতার উপকরণ। এই তলোয়ার বানানো হয়েছে সভ্যতা রক্ষার জন্য। ঈশ্বরকে ধন্যবাদ দে যে এই অস্ত্র দিয়ে তোর গলা কাটা হবে না। কারণ, তুই তো সর্বশ্রেষ্ঠ জীব না। মাজহাব কী, তুই জানিস না। তুই সন্ধ্যা আহ্নিক করিস না। তুই স্বাধীনতার প্রয়োজন বুঝিস না। তোকে নেতার বক্তৃতা শুনতে হয় না। তুই ধন্যবাদ দে ঈশ্বরকে, তুই মানুষ না। তুই চলে যা, আসিস না আমার সাথে। আমি মানুষ। আর মানুষের হাত থেকে বাঁচার জন্য পালাচ্ছি।
কৃষণ চন্দরের উপন্যাসের নায়ক বৈজনাথ তাঁর সঙ্গের কুকুরকে দাঙ্গায় বিধ্বস্ত মানুষের ও নিজের দুর্দশার কথা এভাবেই বলছিলেন। এই দাঙ্গার দুই দশক পর আরেক যুদ্ধে বিপর্যস্ত জনতার দুর্দশার পঙিক্ত রচনা করেন পাশ্চাত্যের কবি অ্যালেন গিন্সবার্গ তাঁর ‘সেপ্টেম্বর অন যশোর রোড’ কবিতায়:
লক্ষ শিশু দেখছে আকাশ অন্ধকার
উদর স্ফীত, বিস্ফোরিত চোখের ধার
যশোর রোডে বিষণ্ন সব বাঁশের ঘর
ধুঁকছে শুধু, কঠিন মাটি নিরুত্তর।
(অনুবাদ: খান মোহাম্মদ ফারাবী)
দাঙ্গা কিংবা যুদ্ধ—প্রেক্ষাপট যা-ই হোক না, এসব বিপর্যয়ের অনিবার্য শিকার সাধারণ মানুষ, যার সাক্ষী ১৯৪৭-এ ভারত উপমহাদেশের হিন্দু-মুসলিম আর ১৯৭১-এর বাংলার বাঙালি। আর এসব চরম অমানবিকতার সাক্ষ্য বহন করে চলেছে কৃষণ চন্দরের গাদ্দার কিংবা অ্যালেন গিন্সবার্গের ‘সেপ্টেম্বর অন যশোর রোড’।
যুদ্ধ একাধারে যেমন অমানবিকতার গল্প, অন্যধারে মানবিকতারও পরম প্রকাশের গল্প। পাকিস্তানি সেনাবাহিনীর অত্যাচার, হত্যালীলা থেকে বাঁচতে ভিটেমাটি ছেড়ে লাখো মানুষ পা বাড়িয়েছে নিরাপদ আশ্রয়ের খোঁজে। যশোর রোড ধরে কলকাতার পথে। হাজারো ক্ষুধার্ত, অসুস্থ ও পঙ্গু মানুষ গাদাগাদি করে কোনোমতে জীবন কাটাচ্ছে শরণার্থী শিবিরগুলোতে। আন্তর্জাতিক অনেক গণমাধ্যম তখন যথাযথ দায়িত্বের সঙ্গে প্রচার করে সেসব দুঃখগাথা। মার্কিন প্রশাসন যখন বাঙালিদের দমনের জন্য পাকিস্তান সরকারকে সাহায্য করছিল, তখন ওই দেশেরই মানবতাবাদী জনগণ সহানুভূতিশীল হয় অত্যাচারিতদের প্রতি। তাদেরই প্রতিনিধি হয়ে শরণার্থীদের দুর্দশা নিজ চোখে দেখার জন্য ভারতে আসেন কবি অ্যালেন গিন্সবার্গ। রোলিং স্টোনের কিথ রিচার্ডস কিছু ডলার তুলে গিন্সবার্গকে পাঠান শরণার্থীদের কষ্ট বিশ্ববাসীর সামনে তুলে ধরতে। কবি সুনীল গঙ্গোপাধ্যায়কে নিয়ে গিন্সবার্গ দেখলেন, যশোর রোডের দুই ধারে ঘরহীন সব মানুষের নিদারুণ যন্ত্রণা আর হাহাকার।
অ্যালেন গিন্সবার্গ বিট জেনারেশনের অন্যতম আলোচিত কবি। যে কবিগোষ্ঠী যাবতীয় প্রাতিষ্ঠানিকতা সমাজ-সংসারের চাপিয়ে দেওয়া অনুশাসনের বিরোধী, হিচহাইকিং (অন্যের টাকায় খাওয়া এবং অন্যের সঙ্গে চলা) যাঁদের জীবনদর্শন, অতীন্দ্রিয়বাদ যাঁদের নিত্যসঙ্গী, সেই গোষ্ঠীরই একজন গিন্সবার্গ মেনে নিতে পারেননি মানবতার লুণ্ঠনকে। ঘরহীন মানুষের করুণ কান্না আর ক্ষুধার্ত শিশুর আর্তনাদ কাঁপিয়ে দিল বিট-কবির অন্তরাত্মা। সেপ্টেম্বর মাসে যশোর রোডের পাশে শরণার্থী শিবির দেখে অভিজ্ঞতাগুলো টুকে নেন। এরপর নভেম্বরের ১৪-১৬ তারিখে রচনা করেন সেই অমোঘ কবিতাখানি। তথ্যটি পাওয়া যায় কবি নির্মলেন্দু গুণের ‘গিন্সবার্গের সঙ্গে’ লেখাটিতে।
নিউইয়র্ক ফিরে গিয়ে গিন্সবার্গ সোজা চলে যান জন লেননকে কবিতাটি পড়ে শোনাতে। গিন্সবার্গ যখন অন্তমিলযুক্ত ১৫২ পঙিক্তর দীর্ঘ কবিতাটি আবৃত্তি করছিলেন, তখন ছলছল চোখে কবির কষ্টের সঙ্গী হন লেননও। বব ডিলানও কবিতাটি পড়ে না কেঁদে পারেননি। গিন্সবার্গ যেমনটা বলেন, ডিলানকে চমকে দিয়ে একটা গান লিখব। উইলিয়াম কার্লোস উইলিয়ামসের ‘স্যাড-আইড লেডি অব দ্য লো ল্যান্ডস’-এর আদলে কোনো লম্বা গান, যাতে প্রাকৃতিক সৌন্দর্যের বর্ণনা ও মানবিক আকুতির কথা থাকবে। ডিলান কবিতাটি পড়ে যখন ফেরত দেন, তখন বলেন, ‘আমি না কেঁদে পারিনি। এরপর ডিলান তুলে নেয় গিটার, আর আমার হাত হারমোনিয়ামে...
সদ্য প্রয়াত চলচ্চিত্রকার তারেক মাসুদ মুক্তির গান ছবিতে এ গানটি ব্যবহার করতে চেয়েছিলেন। সে জন্য গিন্সবার্গের অনুমতিও নিয়েছিলেন। তবে তখন সেটি ব্যবহার করা হয়নি। পরে মুক্তির কথা প্রামাণ্যচিত্রে ব্যবহার করেন গানটি। তারেক মাসুদের অনুরোধে কবিতাটির ভাবানুবাদে সুরারোপ করেন আরেক মানবতাবাদী শিল্পী মৌসুমি ভৌমিক। বর্তমান প্রজন্ম এ কবিতা ও গানটি গ্রহণ করেছে দারুণভাবে।
যুদ্ধ চিনিয়ে দেয় কে শত্রু আর কে বন্ধু। যুদ্ধ আমাদের দিয়েছে গিন্সবার্গের মতো বন্ধুকে, যিনি এই কবিতার মধ্য দিয়ে একাত্তরে বাঙালির জীবনের অসহ্য কয়টি মাসের একটি পরাভূমে সেপ্টেম্বরকে ধ্রুপদি রূপে শব্দকথায় তুলে ধরেছেন পরম মমতায়।
এম এম খালেকুজ্জামান
মুকুন্দপুরে আসছেন তো?
আমরা যারা ষাটের কোঠার আশপাশে অর্থাৎ হয় ষাট ছুঁই ছুঁই বা ষাট পার হচ্ছি বা হয়েছি—তারা একদিকে বড় ভাগ্যবান। স্বাধীনতাযুদ্ধের প্রতিটি স্মৃতি তাদের মনে জ্বলজ্বল করে জ্বলছে। যারা চল্লিশের বা পঞ্চাশের কোঠায় হয় তাদের তেমন কোনো স্মৃতি নেই, থাকলেও খুব ম্লান। আবার যাঁরা সত্তর বা আশির কোঠায় চলে গেছেন, তাঁরা আবার এখন ওই সব স্মৃতি খুব একটা মনে করতে পারেন না।
তৎকালীন বাঙালির মহান নেতা বঙ্গবন্ধু শেখ মুজিবুর ছিলেন বিশাল মনের অধিকারী সাধারণত কলুষতার অনেক ঊর্ধ্বে। তিনি কিছুটা বিপদের আশঙ্কা করলেও তা রাজনৈতিকভাবে সমাধানের উপায় খুঁজছিলেন। দ্বিতীয়ত, বিশ্বাসঘাতকেরা যে কতটুকু নিচে নামতে পারে, উঁচুমনের মানুষটা বুঝতে পারলেও তা বীরের মতো মোকাবিলা করতে চেয়েছিলেন। কাপুরুষেরা বাঙালির পিঠে ছুরির আঘাত হেনে রক্তের হলিখেলায় মেতে উঠে দেশটা রক্তে ভাসিয়ে দিয়ে ভেবেছিল এর সঙ্গে বাঙালির আশা-আকাঙ্ক্ষা বুঝি ভাসিয়ে দিতে পারবে। কিন্তু বাঙালিকে তারা চিনতে ভুল করেছিল। অপ্রস্তুত বাঙালি তখনকার মতো মাটিতে পড়ে গেলেও উঠে দাঁড়াতে খুব বেশি সময় নেয়নি। জানা-অজানা অসংখ্য তরুণের সঙ্গে যুক্ত হয়েছিল আমাদের ইপিআর, সামরিক বাহিনী, বাঙালি পুলিশ ও অন্যরা। তাঁদের কজনকেই বা আমরা চিনি, কজনই বা পেয়েছেন তাঁদের কাজের প্রাপ্য সম্মান বা স্বীকৃতি?
আসুন, পাঠক, এঁদের একজনের সঙ্গে আপনাদের পরিচয় করিয়ে দিই। তাঁর নাম সায়ীদ আহমেদ। তখন ছিলেন বিশ্ববিদ্যালয়ের শেষ বর্ষের ছাত্র। সামনে ছিল উজ্জ্বল ভবিষ্যৎ। সবকিছু হেলায় ফেলে দিয়ে স্বাধীনতাযুদ্ধে কী করেছিলেন তা জেনে নিই। আপনারা কিন্তু সায়ীদ আহমেদকে শুধু একজন ব্যক্তি বা একজন মুক্তিযোদ্ধা হিসেবে নেবেন না বরং তাঁর ভেতর দিয়ে তখনকার সমগ্র তরুণ সমাজকে চেনার চেষ্টা করবেন।
আমাদের নায়ক সায়ীদ আহমেদ তখন ঢাকা বিশ্ববিদ্যালয়ের শেষ বর্ষের ইতিহাসের ছাত্র। ছয়টা পরীক্ষা হয়ে গেছে আর মাত্র দুটো পরীক্ষা হয়ে গেলেই ছাত্রজীবন শেষ করে কর্মজীবনে প্রবেশ করবেন, কিন্তু ২৫ মার্চের তাণ্ডব ওলটপালট করেছিল সবকিছু। মাতৃভূমির এই অপমান দেখে সিদ্ধান্ত নিতে এক মুহূর্ত দেরি করলেন না। যাতায়াতব্যবস্থা বন্ধ হয়ে যাওয়ায় বাধ্য হয়ে টেম্পো-রিকশা, এমনকি অনেকটা পথ হেঁটে দেশের বাড়ি সোনাপুরে চলে যান। সেখানে গিয়ে ফেনী পলিটেকনিক ইনস্টিটিউটের শিক্ষক অবসরপ্রাপ্ত ক্যাপ্টেন গোলাম মাওলার নেতৃত্বে গঠিত বাহিনীতে যোগ দেন। ক্যাপ্টেন গোলাম মাওলা ও স্থানীয় নেতাদের সাহায্যে গ্রামের ছাত্র-যুবক, কৃষক-শ্রমিকদের সংগঠিত করেন। এঁদেরই সাহায্যে ঢাকা-চট্টগ্রাম সড়কের রাস্তায় বড় বড় গাছ ফেলে প্রতিবন্ধকতা সৃষ্টি করেন। কাঠের সেতুগুলো পুড়িয়ে দিয়ে ও পাকা সেতুগুলো হাতুিড়, শাবল দিয়ে ভেঙে হানাদার বাহিনীর জন্য ঢাকা-চট্টগ্রাম মহাসড়ক চলাচলের অযোগ্য করে তোলেন। তখন হানাদার বাহিনী বিমান ও হেলিকপ্টার দিয়ে আক্রমণ শুরু করে। সায়ীদ বুঝতে পারেন যে মামুলি ট্রেনিংয়ের জ্ঞান দিয়ে একটি দেশের সামরিক বাহিনীর মোকাবিলা করা সম্ভব নয়। তাই আরও উচ্চতর ট্রেনিংয়ের জন্য আগরতলা সীমান্ত দিয়ে ভারতে প্রবেশ করেন। সায়ীদের ভাগ্য ভালো ছিল। কারণ, আমাদের রাজনীতিবিদেরা তখন বুঝতে পেরেছিলেন যে সাধারণ মুক্তিযোদ্ধাদের দিয়ে হানাদার বাহিনীকে হয়তো ব্যস্ত রাখা যাবে, কিন্তু কার্যসিদ্ধি করতে হলে বাংলাদেশের শিক্ষিত ছেলেদের নিয়ে সুসংগঠিত সামরিক বাহিনীর প্রয়োজন।
ভারতীয় সামরিক বাহিনীর সহায়তায় বিভিন্ন সেক্টর থেকে ৬১ জন ক্যাডেটকে চূড়ান্তভাবে নির্বাচন করা হয়। সায়ীদ ছিলেন তাঁদেরই একজন। ভারতের সামরিক বাহিনীর অধীনে তাঁদের কঠোর প্রশিক্ষণ দিয়ে একটি চৌকস সামরিক বাহিনী হিসেবে গড়ে তোলা হয়। ১৯৭১ সালের ৯ অক্টোবর প্রবাসী বাংলাদেশি সরকার ৬১ জন ক্যাডেটকে সামরিক সনদ প্রদান করে। এ অনুষ্ঠানে উপস্থিত ছিলেন বাংলাদেশের ভারপ্রাপ্ত রাষ্ট্রপতি সৈয়দ নজরুল ইসলাম, প্রধানমন্ত্রী তাজউদ্দীন এবং মুক্তিযুদ্ধের প্রধান সেনাপতি কর্নেল আতাউল গণি ওসমানী। আর এ অনুষ্ঠানেই বাংলাদেশ সেনাবাহিনীতে সেকেন্ড লেফটেন্যান্ট হিসেবে যোগদান করেন সায়ীদ আহমেদ।
সায়ীদ তাঁর এই বাহিনী, স্থানীয় মুক্তিযোদ্ধা ও মিত্র বাহিনীর লে. কর্নেল অশোক ভার্মার বাহিনীর সঙ্গে নভেম্বরের প্রথমদিকে তৎকালীন ব্রাহ্মণবাড়িয়া মহকুমার মুকুন্দপুরে প্রবেশ করেন এবং সক্রিয়ভাবে মুক্তিযুদ্ধে অংশ নেন। ১৯ নভেম্বর মুকুন্দপুরে হানাদার বাহিনীকে পরাজিত করেন তাঁরা। মুকুন্দপুর মুক্ত বলে ঘোষণা করা হয়। মুক্তিযুদ্ধে অসামান্য অবদানের জন্য বাংলাদেশ সরকার সায়ীদ আহমেদকে বীর প্রতীক খেতাবে ভূষিত করেন।
দীর্ঘদিন সামরিক বাহিনীতে চাকরি করার পর ২০০৬ সালে সায়ীদ আহমেদ মেজর জেনারেল হিসেবে অবসরগ্রহণ করেন। সেদিনের সেই অসংখ্য সায়ীদ শুধু দেশপ্রেমের কারণে যুদ্ধে ঝাঁপিয়ে পড়ে অসংখ্য ছোট-বড় যুদ্ধের ভেতর দিয়ে আমাদের এ দেশটা স্বাধীন করেছিলেন। আর তাঁদের এই অসামান্য অবদানকে স্মরণ করার জন্য মেজর জেনারেল সায়ীদ (অব.) এবার সেই মুকুন্দপুরে এক আনন্দ পুনর্মিলনীর আয়োজন করেছেন। সেই মুকুন্দপুর, সেই ১৯ নভেম্বর। যাঁরা তাতে যোগদান করতে চান, তাঁরা যোগাযোগ করতে পারেন উদ্যোক্তাদের সঙ্গে নিচের মোবাইল নম্বরগুলোতে: মেজর জেনারেল (অব.) সায়ীদ আহমেদ-০১৬১২১২৯৫৭৯, মেজর (অব.) জহির-০১৭৩০১৮৩৫৭৫, জহিরুল ইসলাম-০১৭১৬২৪২৫৫৫।
সে সময়কার সূর্যসন্তানেরা মুকুন্দপুরে আসছেন তো?
ইবনে মুস্তাফা
‘মুক্তিযোদ্ধার মা’
আমার দুই অগ্রজ আশীষ ও অজয় ১৯৬৬ সালের জুলাইয়ে বরিশালের গৈলা গ্রামের দাশের বাড়ির ঘাটে নৌকায় চেপেছিল ২০ কিলোমিটার দূরের এক কলেজে পড়তে যাওয়ার জন্য। মা ও বাবার সঙ্গে আমরা ভাইবোনেরা তাদের বিদায় জানাই। মা শাড়ির আঁচল দিয়ে চোখের জল মুছতে মুছতে হাত নাড়লেন নৌকায় দুই কিশোর সওয়ারির উদ্দেশে। এর ঠিক পাঁচ বছর পর আমরা তিন ভাই এবং আমাদের বড় ভগ্নিপতি মিহির দাশগুপ্ত মুক্তিযুদ্ধে অংশ নিই এবং অনেকটা একইভাবে মা-বাবার কাছ থেকে বিদায় নিই। আমরা প্রথমে গেলাম গৌরনদী-কোটালিপাড়া এলাকায় প্রবল দাপটে পাকসেনাদের নাকাল করে চলা হেমায়েত বাহিনীতে। অংশ নিলাম হেমায়েত বাহিনীর সাড়া জাগানো বিভিন্ন অপারেশনে। হেমায়েত বাহিনীতে যখন মুক্তিযোদ্ধাদের সংখ্যার তুলনায় অস্ত্রশস্ত্রের অপ্রতুলতা দেখা দিল তখন আশীষদা, অজয়দা ও আমি অন্য বন্ধুদের সঙ্গে চলে গেলাম ভারতে সামরিক প্রশিক্ষণের জন্য। বাবা-মায়ের সঙ্গে রয়ে গেল আমাদের পাঁচ বোন। এ সময়ও তাঁরা আমাদের বিদায় জানালেন। মুক্তিযুদ্ধে অংশ নেওয়াটা তাঁদের কাছে ছিল এতটাই প্রত্যাশিত ও স্বাভাবিক যেন আমরা চলেছি কলেজে বা বিশ্ববিদ্যালয়ে পড়ার জন্য। যে পরিবারের তিন সন্তান ও বড় জামাতা মুক্তি বাহিনীতে, তাদের জন্য আশ্রয় পাওয়া সে সময় কতটা কঠিন ছিল, এ প্রজন্মের পক্ষে তা ধারণা করা কঠিন। এক স্থান থেকে আরেক স্থানে, বনজঙ্গলে কিংবা নৌকায় বিলের মধ্যে তাদের দিন-রাত কেটেছে। একসময় মুক্তিবাহিনীর সদস্যরা তাদের পৌঁছে দিলেন পশ্চিমবঙ্গে। থাকার ব্যবস্থা হলো বারাসতের কাছে দত্তপুকুর নামের একটি বাড়িতে। প্রায় দুই বিঘা জমির একপ্রান্তে সুন্দর একতলা পাকা ভবনটিতে বরিশাল অঞ্চলের মুক্তিবাহিনীর অনেক সদস্য আসতেন নিয়মিত। সন্তানেরা কোথায় কোন অবস্থায় রয়েছে তা জানা নেই। কিন্তু মুক্তিযোদ্ধাদের মধ্যেই যেন তাদের খুঁজে পেতেন। ডিসেম্বরে বাঙালির বিজয় অর্জনের পর পশ্চিমবঙ্গে বসবাসরত আমাদের স্বজনদের অনেকেই বলেছিলেন, এখানেই থেকে যাও। বাড়ির মালিক আমাদের জ্যাঠতুতো দাদা জমি-বাড়ি দিয়ে দিতেও আগ্রহ দেখালেন। কিন্তু লাখো মুক্তিযোদ্ধার মতো তাদের সন্তানেরা যে দেশ স্বাধীন করার ক্ষেত্রে জীবন বাজি রেখেছে, নতুন সে দেশে প্রত্যাবর্তনের চেয়ে পরদেশে থেকে যাওয়ার আকর্ষণ কখনোই তাদের কাছে বড় মনে হয়নি। বাবা সত্যরঞ্জন দাশগুপ্ত রাজনীতি করতেন না, কিন্তু গণতান্ত্রিক ও প্রগতিশীল রাজনীতির সঙ্গে যুক্তদের নানাভাবে সহায়তা করতেন। এ কারণে পাকিস্তান আমলে দুইবার তাঁকে কারাযন্ত্রণা ভোগ করতে হয়েছে। এ সময় মা আমাদের আট ভাইবোনকে আগলে রেখেছেন, ঠিক সময়ে স্কুলে পাঠিয়েছেন। রাজনৈতিক নেতা-কর্মীদের পাশেও দাঁড়িয়েছেন সাধ্যমতো। একাত্তরে বিজয়ের পর দ্রুততম সময়ে ফিরে এলেন তিনি গৈলার বাড়িতে। ভাইবোনেরা ফিরে গেলাম যার যার শিক্ষাপ্রতিষ্ঠানে। মুক্তিবাহিনীতে থাকার কারণে পরিবারে কী লাভ হলো সেটা কখনো জানতে চাননি। অথচ পরিবারে তখন নিদারুণ অর্থকষ্ট। টিউশনি করে, পত্রিকা অফিসে চাকরি করে পড়ার খরচ চালাচ্ছি। তা থেকে সামান্য কিছু বাঁচিয়ে বাড়িতে দেওয়া হয়। সে অর্থে টানাটানির সংসারেও মা প্রতিদিন অতিথি আপ্যায়ন করে চলেছেন। গত বছরের এই নভেম্বরে মা যখন আমাদের ছেড়ে চলে গেলেন, গৌরনদী-আগৈলঝাড়ার মুক্তিযোদ্ধারা দলে দলে এসে আমাদের ভাইবোনদের সান্ত্বনা দিয়েছেন, কেঁদেছেন। তাঁদের সবার এককথা, ‘রেণুকা দাশগুপ্তা ছিলেন সব মুক্তিযোদ্ধার মা’। ওই মুক্তিযোদ্ধাদের কাছেই জেনেছি, একাত্তরে পালিয়ে থাকার কঠিন সময়ও তিনি সাধ্যমতো সহায়তার হাত বাড়িয়ে দিয়েছেন। নিজের ও স্বামীর জন্য রাখা ভাতের থালা মুক্তিযোদ্ধাদের বাড়িয়ে দিয়েছেন। মায়ের হাতে চা খাননি এমন স্থানীয় রাজনৈতিক কর্মী বা মুক্তিযোদ্ধা খুব কমই ছিলেন। ছেলেরা কেন তাদের জীবনের সবচেয়ে কঠিন সময় পাশে নেই এমন অভিযোগ একবারও কেউ শোনেনি। আমরা ভাইবোনেরা যে যেখানে থাকি, প্রতিবছর শারদীয় দুর্গাপূজায় পরিবারের সদস্যদের নিয়ে গৈলায় একত্র হই। এ রেওয়াজ তারাই চালু করেছিলেন। ২০০৩ সালের এপ্রিলে বাবার মৃত্যুশয্যায় তাঁর পাশে ছিলাম আমরা চার প্রজন্মের ৩৪ জন। গ্রামবাসীর জন্য তা ছিল পরম বিস্ময়ের। গত বছর মাকে বিদায় জানালাম আমরা সবাই মিলে। আমাদের জন্য অবাক করা ঘটনা ছিল, বাড়িতে অগণিত নারী-পুরুষের উপস্থিতি। আমাদের অজান্তে তিনি স্থান করেছিলেন সবার মধ্যে। আমাদের জন্য এটাও তো মায়ের বড় উপহার। আজ ১৯ নভেম্বর প্রথম মৃত্যুবার্ষিকীতে আমাদের পুনর্মিলন ঘটবে গ্রামের বাড়িতে, যেমন ঘটে প্রতিবছর বাবার স্মরণে। এ পথ তাঁদেরই দেখানো।
অসীম দাশগুপ্ত
বিদায়বেলায়
ছোট্টবেলায় রচনায় পড়েছিলাম, সময় আর নদীর স্রোত একই রকম। সময় কখনো কারও জন্য থেমে থাকে না। আর কথাটা যে কতটা খাঁটি, তা আবার মনে হলো ১৭ নভেম্বর যখন বিশ্ববিদ্যালয়ের স্নাতক পর্বের শেষ ক্লাসটা করলাম।’ কথাগুলো ঢাকা বিশ্ববিদ্যালয়ের বাংলা বিভাগের ২০০৬-০৭ শিক্ষাবর্ষের সেমিস্টারের প্রথম ব্যাচের শিক্ষা সমাপনী দিনে বলছিলেন এক শিক্ষার্থী।
দেখতে দেখতে সময় ফুরিয়ে আজ একেবারেই শেষ প্রান্তে। সকাল ১০টার মধ্যে সবাই বিভাগ প্রাঙ্গণে হাজির। এক দল ক্লাস করছে, অন্যরা শিক্ষা সমাপনীর শোভাযাত্রার আয়োজন করছে। তবে মূল আয়োজনটা শুরু হয়েছিল আগের দিন রাত থেকেই। সন্ধ্যা হতেই কলা ভবনের দ্বিতীয় তলায় বিভাগ প্রাঙ্গণের আলো জ্বলজ্বল করতে থাকে। অপরাজেয় বাংলার পাদদেশ দিয়ে হেঁটে যেতে যেতে অনেকেই কৌতূহলবশে উঁকি দেয়, কী হচ্ছে এই বিভাগে? সন্ধ্যা নামতেই একই বর্ষের শিক্ষার্থীরা সমবেত হন। প্রত্যেকের কাজও ভাগ করা। কেউ আলপনার কাজ, কেউ অস্থায়ী একটা গেট তৈরির কাজ করছেন। কেউ আবার চারপাশ সাজানোর কাজ নিয়ে ব্যস্ত। এরই মাঝে শিক্ষার্থী ফারহানা আখতারের মাথায় এক বুদ্ধি চেপে বসে। সবার উদ্দেশ্যেই প্রস্তাব, একটা সিনেমা বানালে কেমন হয়? সময় তখন বেশি নেই। যেই ভাবা সেই কাজ। চটজলদি অন্য শিক্ষার্থী সরদার সোহেল রানা লিখে ফেলেন স্বল্পদৈর্ঘ্য একটা সিনেমার চিত্রনাট্য। একে একে মহড়া, আরও কত কি!
সকালে প্রথম দিকের সব আয়োজন শেষে ঘোড়ার গাড়ি এসে হাজির। ঘোড়ার গাড়িগুলো বাহারি ফুল দিয়ে সাজানো হয়েছে। বিভাগের বিভিন্ন বর্ষের সব শিক্ষার্থীর দৃষ্টি তখন আয়োজন ঘিরে। হচ্ছেটা কি! একটা ব্যাচের শিক্ষা সমাপনী, তাতেই এত্ত আয়োজন। বুঝতে হবে এই বর্ষের শিক্ষার্থীরা নাছোড়বান্দা।
বাঙালি মেয়েরা শাড়িতে নাকি পূর্ণাঙ্গ নারী হয়ে ওঠেন? তাই আগে থেকে বলা ছিল সবাই পরবেন শাড়ি। ‘যারা হয়তো কখনোই শাড়ি পরে নাই, তারাও এই দিন নারী হয়ে উঠতে বাদ যায় নাই।’ কথাটা বলে হেসেই খুন হচ্ছিলেন বিদায়ী শিক্ষার্থী আহম্মেদ রাসেল। কেউ বেদনার রং নীল, কেউ বা তারুণ্যের রং সবুজকে প্রাধান্য দিয়েই শাড়ি নির্বাচন করেন। আর ছেলেরা গায়ে জড়িয়েছেন টি-শার্ট।
টি-শার্টে লেখা, ‘মনের গহীনে প্রদীপ জ্বেলে, এসো হে বন্ধু জানাই বিদায়’। তবে সব শিক্ষার্থীর একই প্রত্যয়—বিদায় নয়, বরং নেন সারা জীবন একসঙ্গে বন্ধু হয়ে পথ চলার শপথ। শোভাযাত্রা শুরু হওয়ার আগেই ‘চিহ্ন তব রেখে যাই।’ হ্যাঁ, ঠিক তাই। বিভাগের দেয়ালে টাঙানো একটা সাদা বোর্ডে সবার হাতের ছাপ দেওয়ার ব্যবস্থা করা হয়। রঙে হাত ডুবিয়ে তবেই সাদা বোর্ডে ছাপ দিতে হচ্ছে। আর এই ছাপের পাশেই লিখতে হচ্ছে তার নাম। এটাই যেন বিভাগে স্মারক হয়ে থাকবে।
নির্ধারিত সময়ের কিছু পরেই বিভাগের অধ্যাপক রফিকুল্লা খান ফিতা কেটে শোভাযাত্রার উদ্বোধন করেন। এর পরই ঘোড়ার গাড়ি আর গানের তালে শিক্ষার্থীরা পুরো ক্যাম্পাস শোভাযাত্রা করেন। টিএসসি, রাজুস্মৃতি ভাস্কর্য, শামসুন নাহার হলের সামনে থেমে থেমে আনন্দ প্রকাশ করেন। পথচারীরা অনেকেই থমকে দাঁড়ায়। মুগ্ধ হয়ে দেখে এই বিদায়ের বেলায় আনন্দ প্রকাশের ধরন। সমাপনী ব্যাচের শিক্ষার্থী শর্মিষ্ঠা পণ্ডিত বলেন, ‘খুব, খুব, খুব ভালো লাগছে। আর কিছু বলতে পারব না।’ তবে শর্মিষ্ঠার উচ্ছ্বাস আর অল্প কথার উত্তর বুঝিয়ে দেয় দিনটা আসলেই আলাদা।
ডাকসু ক্যাফেটারিয়া সেদিন সমাপনী ব্যাচের শিক্ষার্থীদের দখলে। মধ্যাহ্নভোজের পরই আবার সাংস্কৃতিক অনুষ্ঠান। এবারের আয়োজন আর সি মজুমদার অডিটরিয়ামে। অনুষ্ঠানের সঞ্চালক শিক্ষার্থী সরদার সোহেল রানা গত চার বছরের হাসি-আনন্দের স্মৃতিবহুল কথা দিয়েই অনুষ্ঠান শুরু করেন।
এরপর শর্মিষ্ঠা পণ্ডিতের নাচ। একে একে জেবুন্নেসার গান, হাস্যরসে ভরা স্বল্পদৈর্ঘ্য বাংলা সিনেমা, বালিশ খেলা আর সহপাঠীদের মূল্যায়নসহ নানা পর্ব।
শিক্ষার্থী ফারহানা আখতার বলেন, ‘একদিকে দারুণ ভালো লাগা আর এর মাঝেই আছে একচিলতে বেদনা। আর এই বেদনা স্নাতক শেষ হয়ে যাওয়ার বেদনা।’
ঘড়ির কাঁটা তখন দ্রুতগতিতে সাতের ঘর পেরিয়ে যাচ্ছে। সব আয়োজন শেষ, এবার ফেরার পালা। মনের ভেতরে যেন কিসের হাহাকার। আবেগঘন এক আবহ তৈরি হয়েছে। মন খারাপ হয় আমাদের। রবীন্দ্রনাথের বলাকা কাব্যের ‘তাজমহল’ কবিতার কয়েকটি পঙিক্ততেই সান্ত্বনা খুঁজি—
‘অবসন্ন বসন্তের বিদায়ের বিষণ্ন নিশ্বাস;
মিলনরজনী প্রান্তে ক্লান্ত চোখে
ম্লান দীপালোকে
ফুরায়ে গিয়াছে যত অশ্রুগলা গান’
শারমিন নাহার
আঠারো তাঁর জীবনের ধ্রুবতারা
বয়স তখন তাঁর ১৮। জেলখানায় বসে তিনি তাঁরই আটকাদেশের বিরুদ্ধে প্রথম রিট আবেদনটি নিজের হাতেই মুসাবিদা করেছিলেন। ঢাকার জেল সুপারের মাধ্যমে তা পাঠিয়েছিলেন ঢাকা হাইকোর্টে।
সেদিনের সেই তরুণ হয়তো ভাবতেও পারেননি, সেই স্বেচ্ছা হাতেখড়ি তাঁর অবশিষ্ট জীবনকে বিস্তৃত করবে। আঠারো হবে তাঁর জীবনের ধ্রুবতারা।
তিনি আমাদের বিচারাঙ্গনের অন্যতম উজ্জ্বল নক্ষত্র ব্যারিস্টার আমীর-উল ইসলাম। আইন পেশায় আজ তাঁর ৫০ বছর পূর্ণতা পেল।
১৯৫৪-৫৫ সালে প্রায় দুই বছর বিনা বিচারে তিনি বন্দী ছিলেন। পাকিস্তানি গোয়েন্দা বাহিনী রাজবন্দীদের শ্রেণীবিন্যাসে তাঁকে কমিউনিস্টদের ‘ফেলো ট্রাভেলার’ হিসেবে চিহ্নিত করেছিল। তাঁর কলেজজীবনে যুক্তিবিদ্যার শিক্ষক ছিলেন টি এইচ খান। তিনি অবশ্য জেলে তাঁর সঙ্গে দেখা করে ওই মামলার শুনানি করতে রাজি হয়েছিলেন।
ইতিহাস তাঁর জীবনকে গভীরভাবে স্পর্শ করেছে নানা মাত্রায়। ভারত শাসন আইনে ২২৩(ক) নামে একটি নতুন ধারা যোগ করা হয়েছিল। এতে হাইকোর্টে রিট মামলা করার নতুন সুযোগ সৃষ্টি হয়। সিআরপিসি বাদ দিয়ে ওই সংবিধানের দিকেই নজর পড়েছিল তরুণ বন্দী আমীর-উল ইসলামের। ওই একই ধারায় পাকিস্তান গণপরিষদের স্পিকার মৌলভি তমিজ উদ্দিন খান তাঁর বিখ্যাত রিট মামলাটি দায়ের করেছিলেন সিন্ধু হাইকোর্টে। ওই আইনটি গণপরিষদের প্রেসিডেন্ট সই করলেও গভর্নর জেনারেল তাতে সই করেননি। গণপরিষদ ভাঙার বিরুদ্ধে দায়ের করা রিটে হাইকোর্টে জিতেও ওই অজুহাতে তমিজ উদ্দিন হেরে গিয়েছিলেন সুপ্রিম কোর্টে।
সেটি ছিল পাকিস্তানের প্রথম সাংবিধানিক দুর্ঘটনা। ওই মামলায় তমিজ উদ্দিনের পক্ষে বিনে পয়সায় লড়েছিলেন জর্জ অরওয়েল বর্ণিত ‘অবিসংবাদিত মস্কোপন্থী’ ব্রিটেনের লেবার পার্টির নেতা ও খ্যাতিমান সাংবিধানিক আইনবিদ ডেনিস নোয়েল প্রিট। পিন্ডিতে সুপ্রিম কোর্টে মামলা হেরে প্রিট বলেছিলেন, পাকিস্তানের গণতন্ত্রের যবনিকাপাত ঘটল। ওই রায়ের কারণে অচল হয়ে গিয়েছিল ঢাকায় আমীর-উলের জীবনের প্রথম রিট দরখাস্ত।
কাকতালীয়ভাবে আজ থেকে ৫০ বছর আগে ১৯৬১ সালে দুই চোখে স্বপ্নে মাখা তরুণ আমীর-উল ইসলামের পেশাগত জীবনের সূচনা ঘটেছিল ওই প্রিটের চেম্বারে, তাঁর জুনিয়র হিসেবে।
শৈশবে মা বেগম আনোয়ারাকে হারিয়েছিলেন। মাতৃহারা ছেলেকে নিয়ে কলকাতা পোর্ট কমিশনের কর্মকর্তা বাবা ওয়াসিল হোসেনের উদ্বেগের অন্ত ছিল না। রাজনীতি না করার মুচলেকা দিলে তাঁর মুক্তি মিলবে। বাবার কাছ থেকে এমন বার্তা পাওয়ার পরও অটল থাকেন তিনি। বাবাও তাঁকে সে জন্য চাপ দেননি।
১৯৫৬-এর অক্টোবরে ব্যারিস্টারি পড়তে লন্ডনের উদ্দেশে ঢাকা ত্যাগ করেন তিনি। এরপর আমরা তাঁকে সাতান্নতে মস্কোর বিশ্ব যুব উৎসবে, বার্ট্রান্ড রাসেল ও ঘানার প্রধানমন্ত্রী নক্রুমার ভাষণের মুগ্ধ শ্রোতা হিসেবে, ব্রিটিশ সাংসদ জন স্টোন হাউস, পিটার শোর প্রমুখের সঙ্গে বন্ধুত্বে, লেবার পার্টির দপ্তর ট্রান্সপোর্ট হাউসে, অ্যামনেস্টি ইন্টারন্যাশনাল ও ক্যাম্পেইন ফর নিউক্লিয়ার ডিজারমামেন্টের সদস্য হিসেবে, বাষট্টিতে লন্ডনে পূর্ব বাংলার স্বাধিকার আদায়ের স্টাডি গ্রুপে, গোয়েরিং স্ট্রিটে ইস্ট পাকিস্তান হাউস স্থাপনে, নটিংহিল গেটে পোর্টবেলো হাইস্কুলের শিক্ষকতায়, পাকিস্তান স্টুডেন্ট ফেডারেশনের প্রথম বাঙালি প্রেসিডেন্টসহ (তাঁর প্রতিদ্বন্দ্বী ছিলেন পরবর্তী সময়ের পাক প্রেসিডেন্ট ফারুখ লেঘারি) নানা ভূমিকায় দ্যুতি ছড়াতে দেখেছি।
সামরিক শাসনবিরোধী ভূমিকার জন্য বাষট্টিতে তিনি নাগরিকত্ব হারিয়েছিলেন। ব্রিটিশ পাসপোর্ট গ্রহণের সুযোগ তিনি নেননি। তেষট্টিতে পাসপোর্ট ফিরে পেয়েই দেশে ছুটে আসেন; দাঁড়ান বঙ্গবন্ধুর পাশে।
তাঁর প্রথম মক্কেলদের অন্যতম রাশেদ খান মেনন। বহিষ্কৃত ছাত্রনেতা মেননের পক্ষে লড়েছিলেন তিনি। ‘প্রিন্সিপাল অব ন্যাচারাল জাস্টিস’ কথাটি আমরা বেশ উচ্চারণ করি। ওই মামলায় এই আইনি সূত্র আমাদের ভূখণ্ডে প্রথম শিকড় গেড়েছিল।
আগরতলা ষড়যন্ত্র মামলায় বিশেষ ট্রাইব্যুনালের কক্ষ। বঙ্গবন্ধু তাঁর মূল কৌঁসুলি আবদুল সালাম খানের সঙ্গে কথা বলছিলেন। তফাতে দাঁড়িয়ে আমীর-উল ইসলাম। তিনি শুনলেন, সালাম খান বঙ্গবন্ধুকে বলছেন: ‘গোলটেবিলে না গেলে সারা জীবন তোমাকে জেলখানায় পচতে হবে।’ বঙ্গবন্ধু ত্বরিত বললেন, ‘আপনাকে আমার মামলা করতে হবে না।’ আমীর-উলকে ডাকলেন বঙ্গবন্ধু। লেবার পার্টির সঙ্গে তাঁর যোগাযোগ সূত্রে টম উইলিয়ামস এমপি বঙ্গবন্ধুর পক্ষে মামলা লড়তে এসেছিলেন। ওই সময়ে সেনা বাহিনীর সঙ্গে লবিং করার প্রয়োজন ছিল। আমীর-উলের জুনিয়র ছিলেন মওদুদ আহমদ। তাঁকে নিয়ে গেলেন কর্নেল ওসমানীর কাছে। কাজ হলো না। ঠিক এমন সময়ে আমীর-উল যান কামাল হোসেনের কাছে। তাঁর ভগ্নিপতির সঙ্গে ইসলামাবাদের সামরিক কর্মকর্তাদের ঘনিষ্ঠ যোগাযোগ রয়েছে। কামাল হোসেন বঙ্গবন্ধুর পক্ষে লবিং করতে রাজি হলেন। তখনই তিনি বঙ্গবন্ধুর আইনজীবী হলেন। ড. কামাল হোসেনের রাজনীতিতে জড়িয়ে পড়ার এটাই হলো সূত্রপাত।
১৯৫৬ ও ১৯৬২-তে সংবিধানের খসড়া তৈরির প্রক্রিয়ায় তিনি ভূমিকা রাখার সুযোগ পেয়েছিলেন। হোসেন শহীদ সোহরাওয়ার্দী, বঙ্গবন্ধু, তাজউদ্দীন আহমদ প্রমুখ জাতীয় নেতার ঘনিষ্ঠ সাহচর্যে আমীর-উল নানাভাবে ঋদ্ধ হয়েছেন।
২৫ মার্চের কালরাতে ৩২ নম্বরে বঙ্গবন্ধুর সঙ্গে দেখা করে বেরিয়ে পড়েছিলেন তাজউদ্দীন আহমদের সঙ্গে। কুষ্টিয়ার চুয়াডাঙ্গা থেকে তাঁরাই প্রথম ইন্দিরা গান্ধীর সঙ্গে যোগাযোগ স্থাপন করেছিলেন। তাঁর নিজ জেলা মেহেরপুরের আম্রকাননে প্রবাসী সরকার গঠনের আয়োজনেও মুখ্য ভূমিকা রাখেন। স্বাধীনতার ঘোষণাপত্রের খসড়াও প্রণীত হয় তাঁর হাতেই।
বাহাত্তরের সংবিধান প্রণয়ন কমিটির অন্যতম সদস্য হিসেবে তাঁর অনন্য অবদান হলো স্থানীয় সরকার বিষয়ে আলাদা পরিচ্ছেদ সংযোজন। তবে সবকিছু ছাপিয়ে তাঁর জীবনের অনবদ্য হলো আঠারো। গাদা গাদা বই নিয়ে খেটেখুটে হেবিয়াস কর্পাসের মামলা পরিচালনা করে শুরুতেই বিচারকদের নজর কেড়েছিলেন তিনি। রেলশ্রমিকদের অধিকার প্রতিষ্ঠা থেকে মাসদার হোসেন—আগাগোড়া তিনি আঠারোয় আলোকিত, উদ্দীপ্ত। কবি সুকান্ত ভট্টাচার্যকে তিনি মহিমান্বিত করেছেন ‘সঁপে আত্মাকে শপথের কোলাহলে’। জাতি শুনছে তাঁর ‘আঠারোর জয়ধ্বনি’।
মিজানুর রহমান খান
হেমন্তে ব্রহ্মপুত্রের তীরে
জার্মান কবি হোল্ডার্লিন ঈশ্বরের কাছে একটি ‘প্রকৃত হেমন্ত’ ঋতু চেয়েছিলেন, যার বদলে তিনি ৪০ বছর পাগলা গারদে কাটাতে রাজি ছিলেন। বাংলা আধুনিক কবিতার প্রকৃত কায়া নির্মাণ যাঁর হাতে হয়েছে, সেই জীবনানন্দ দাশ ঋতু সমগ্রের মাঝে মুখ্যত হেমন্তেরই উপাসক ছিলেন। স্বয়ং রবীন্দ্রনাথ ‘কুহেলী বিলীন ভূষণ বিহীন’ হেমন্তকে নিয়ে গান রচনা করেছেন। এমনই ‘কুহেলী বিলীন’ হেমন্তের শুরুতে সম্প্রতি যাওয়া হয়েছিল ময়মনসিংহে।
তিব্বতের ইয়ারলুং সাংপো নদী দক্ষিণ তিব্বত থেকে হিমালয় হয়ে ভারতের অরুণাচল প্রদেশে দিহাং নাম ধারণ করে আসাম হয়ে বাংলাদেশে আসতে আসতে ব্রহ্মপুত্র নদ হয়ে উঠেছে। দীর্ঘ, তবে ক্ষীণকায় এই নদ কিন্তু চোখ জুড়াল প্রথম দর্শনেই। নদের তীরে প্রচুর গাছ আর সবুজ ঘাসে ছাওয়া মাঠ। আর এসবের চেয়েও বড় পাওয়া হলো নদের তীরেই ‘শিল্পাচার্য জয়নুল আবেদিন সংগ্রহশালা’ ঘুরে দেখা।
১৯৭৫ সালের ১৫ এপ্রিল তেলচিত্র ও রেখাচিত্রসহ শিল্পীর মোট ৭০টি চিত্রকর্ম নিয়ে এই সংগ্রহশালা যাত্রা শুরু করে। তদানীন্তন অবিভক্ত ভারত তথা বাংলার বৃহত্তর ময়মনসিংহেই ১৯১৪ সালে শিল্পীর জন্ম। ব্রহ্মপুত্র ছিল তাঁর প্রিয় নদ। যে নদের তীরে বসে তিনি প্রচুর ছবি এঁকেছেন। ১৯৩৩ সালে কলকাতা আর্ট স্কুলে ভর্তি হওয়া, ১৯৪৩-এ মন্বন্তরের ছবি এঁকে বিখ্যাত হওয়া, দেশভাগের পর ঢাকায় ফিরে এসে চিত্রশিল্পীর অনুধ্যানী জীবনের পাশাপাশি ঢাকায় আর্ট বা চারুকলা স্কুল (বর্তমানে যা ঢাকা বিশ্ববিদ্যালয়ের চারুকলা অনুষদ নামে পরিচিত) গড়ে তোলা এবং ‘ঢাকা আর্ট গ্রুপ’ নামে একটি শিল্পী সংস্থা গড়ে তোলা, দেশে-বিদেশে নিরন্তর ভ্রমণ তথা জীবনের বহু স্তর প্রব্রজ্যার মধ্যেও ব্রহ্মপুত্র নদ ও নদ-তীরবর্তী জন্ম শহরকে ভোলেননি তিনি। তাই ময়মনসিংহ শহরের পুরোনো ব্রিটিশ বাসিন্দা জনৈক মি. বার্ডেনের ছেড়ে যাওয়া বাড়িটিকেই একটি চিত্র সংগ্রহশালায় পরিণত করার কাজে মন দিলেন শিল্পী তাঁর জীবনের শেষভাগে এসে। ১৯৮২ সালে অত্যন্ত পরিতাপজনকভাবে হলেও এই সংগ্রহশালার ৭৭টি চিত্রকর্মের মধ্যে ১৭টি চিত্রকর্ম চুরি হয়ে যায়। ১৯৯৪ সাল নাগাদ হারিয়ে যাওয়া ছবিগুলোর ১০টি পুনরুদ্ধার করা হয়। ১৯৯৯ সালে ঢাকার শাহবাগের জাতীয় জাদুঘর এই সংগ্রহশালার দায়িত্বভার গ্রহণ করে। বর্তমানে এই আর্কাইভে ৫৩টি তেলচিত্র রয়েছে। মূল চিত্রকর্মের পাশাপাশি ১৬টি অনুকৃতি, শিল্পীর জীবন ও কর্মের ওপর ৭৫টি আলোকচিত্র এবং শিল্পীর ব্যবহূত তুলি, তুলিদানি, রঙের ইজেল, চশমা, কালির দোয়াতসহ প্রায় ৬৯টি স্মারকদ্রব্যও রয়েছে। দোতলা গ্যালারির ভেতর কাচের বাক্সে এই স্মারক চিহ্নগুলো সংরক্ষিত।
১৯৩৩ সালে কলকাতা আর্ট স্কুলে জয়নুল আবেদিন যখন ভর্তি হলেন, তখন ইতিমধ্যেই সেখানে অবনীন্দ্রনাথ ঠাকুর, নন্দলাল বসু ও যামিনী রায়ের মতো শিল্পীরা পাশ্চাত্য শিল্পরীতির পাশাপাশি প্রাচ্যদেশীয় শিল্পরীতি নিয়ে বিস্তর নিরীক্ষা করেছেন ও করছেন। চীনা ও জাপানি চিত্রকলার বৌদ্ধ অভিব্যঞ্জনা সফলভাবে ব্যবহার করেন অবনীন্দ্রনাথ ও যামিনী রায়। নন্দলাল বসু ও যামিনী রায়ের সময়ের তরুণ শিল্পী জয়নুল আবেদিন ১৯৪৩-এর মন্বন্তরের সময়ে সাদাকালো রেখাঙ্কনের মাধ্যমে শিহরণ জাগানো দুর্ভিক্ষের ছবিগুলো আঁকলেন। এই একই ধরনের রেখাঙ্কন প্রচেষ্টা আবেদিন আবার করেছিলেন ১৯৪৫ সালে, যখন তিনি পশ্চিমবঙ্গের দুমকা এলাকায় সাঁওতালদের জীবনযাত্রা দেখতে গিয়েছিলেন। নন্দলাল বসুর বিখ্যাত ‘নবান্ন উৎসব’ বা ‘নব মেঘভার’ ছবির অনন্য-চঞ্চল তরঙ্গিত লয় শিল্পী হিসেবে জয়নুল আবেদিনকেও প্রভাবিত করেছে। ১৯৫১ সালে লন্ডনের স্লেইড স্কুলে পাশ্চাত্য শিল্পকলা পাঠের সময় মার্ক শাগাল, মাতিস, ভ্যানগঘ এবং পিকাসোর মতো শিল্পীদের হাতে রঙের মনোমুগ্ধকর উল্লাস রেখাঙ্কনের পাশাপাশি চিত্রকর্মে রঙের উজ্জ্বল ব্যবহার করার ক্ষেত্রেও আবেদিনকে অনুপ্রাণিত করে। শিল্পীর আঁকা ‘বাঙালি রমণী’ এমন একটি চিত্রকৃতি। স্বদেশের লোকশিল্পকে পৃথিবীর মানুষের সামনে তুলে ধরার উদ্দেশে বাংলাদেশের গ্রামে গ্রামে ভ্রমণ করেছেন তিনি এবং লোকশিল্পের নিদর্শন সংগ্রহ করেছেন। ১৯৭০ সালে মনপুরায় স্মরণাতীতকালের ভয়াবহ জলোচ্ছ্বাস সঙ্ঘটিত হলে তিনি একটি বিশালকায় স্ক্রোল চিত্র আঁকেন। ‘নবান্ন’ তাঁর অপর বিখ্যাত একটি স্ক্রোল চিত্র। শিল্পীর আঁকা রঙিন ছবিগুলোয় কালবৈশাখী ঝড়, জড় জীবন, বাঙালি নারী, বেদে নৌকা, নবান্ন, মাঝির গুণ টানা, বংশীবাদক, কলসিসহ রমণী, মই চাষ, মাছ ধরা প্রভৃতি প্রাধান্য পেয়েছে। ইতিহাস বিখ্যাত মন্বন্তর সিরিজ ছাড়াও ‘সাঁওতাল,’ ‘দুই সাপুড়ে,’ ‘দুইটি হরিণ,’ ‘ঝড়ে গরু,’ ‘বিশ্রামরত কৃষকগণ’ ‘দুমকা,’ ‘বেদেনী’সহ নানামাত্রিক ছবিতে চিরায়ত বাংলার নিসর্গ ও জীবনের প্রতি শিল্পীর প্রেম পরস্ফুিট। কলকাতা বেতারে ‘অবলোকিত্বেশর’ বিষয়ে একটি বেতার কথিকায় প্রাচীন শিল্পীদের ভূয়সী প্রশংসা করেও শিল্পী বলেছিলেন, ‘...কিন্তু আমার কাছে এ মূর্তিগুলো অনেক দূরের মনে হয়। আমি আমার চারদিকে যে সমস্ত মানুষকে দেখি তাদের আকৃতি অন্য রকম। শীতকালে রোদে বসে উবু হয়ে একজন বুড়ো মানুষ হুঁকো টানছে, একজন মানুষ মোষ নিয়ে ক্ষেতে মই দিচ্ছে, দু’জন মানুষ গুণ টেনে পাট বোঝাই নৌকা সামনে এগিয়ে নিয়ে যাচ্ছে অথবা একটি গ্রাম্য মেয়ে নীল শাড়ি পরে রৌদ্রে চুল মেলে দিয়ে বসেছে এসব চিত্র আমার কাছে অত্যন্ত অন্তরঙ্গ মনে হয়। এগুলোর মধ্যেই আমি আমাকে খুঁজে পাই।’
ঠিক যেমনটি হেমন্তদিনে ব্রহ্মপুত্রের তীরে জয়নুল আবেদিন শিল্প সংগ্রহশালায় প্রয়াত শিল্পীর জীবনোচ্ছ্বাস আমরা খুঁজে পেতে পারি।
অদিতি ফাল্গুনী
ফেব্রুয়ারি মানেই বইমেলা!—এমন দিন বুঝি শেষ। বই কেনা আর বইমেলায় মানুষের ঢল যেকোনো সময় হতে পারে।
যার প্রমাণ মিলল শাহবাগের পাবলিক লাইব্রেরি চত্বরে হেমন্তের বইমেলায়। চতুর্থবারের মতো আয়োজন করা এই মেলা জমে উঠেছে বইপ্রেমীদের পদচারণে।
চার বছরের ছোট্ট শিশু নাফিজ তিহামী। বইমেলায় এসেছে ছড়ার বই কিনতে। ব্যস্ততা থাকলেও পছন্দের বইগুলো কিনে নিতে সময় করে চলে এসেছেন তার মা-বাবাও। নাফিজের মা নুসরাত জাহান বললেন, ‘আসলে মেলায় এসে বই কিনতে ভালো লাগে। কিন্তু তার জন্য অপেক্ষা করতে হয় সেই ফেব্রুয়ারি পর্যন্ত। তাই হেমন্তের এই মেলায় এসেছি বেশ কিছু পছন্দের বই কিনে নিতে।’ ঢাকা বিশ্ববিদ্যালয়ের শিক্ষার্থী আরিফ পরাগ তাঁর বন্ধুদের নিয়ে দল বেঁধে বইমেলায় এসেছেন। আরিফের মতে, ‘বইমেলায় এলেই মন ভালো হয়ে যায়। তা ছাড়া নতুন বইয়ের গন্ধ খুব ভালো লাগে। আর ঘোরাঘুরি করার জন্যও বেশ নিরাপদ। কারণ এখানে খারাপ মানুষ কম আসে।’
লাইব্রেরির সিঁড়িতে বসে মুহাম্মদ জাফর ইকবালের সায়েন্স ফিকশন প্রডিজি খুলে নিয়ে তাতে বুঁদ হয়ে আছে সাগর। শেষ দুই পাতা পড়ে ফেলার আগেই তার কাছে গিয়ে বসলাম। তার সঙ্গে কথা বলে জানতে পারলাম, বইটি সে মেলা থেকে কিনে এখানেই পড়ে শেষ করবে। কারণ, পরদিন পরীক্ষা আছে। বাসায় গেলে মা কিছুতেই পরীক্ষার আগে বইটি পড়তে দেবেন না। কথা শুনে অবাক হলাম। বলে কি!
প্রিয় লেখকের বইয়ের তালিকা করে এনেছে দুই বোন অরণি আর শ্রাবণী। কিন্তু বিপত্তি বেধেছে টাকা নিয়ে। বই কিনে নিজেদের জমানো টাকা শেষ। কিন্তু আরও চারটি বই যে কেনাই হয়নি। অরণি জানায়, ‘আবার একদিন আসতে হবে বলে মনে হচ্ছে। আবার রোজ রোজ বের হওয়া সমস্যা। কারণ, বাসা যে সেই উত্তরায়।’
মেলায় ২০টিরও বেশি স্টলের প্রতিটিতে সারা দিন লোকসমাগম চোখে পড়ার মতো। শাহবাগ বইপড়া সংঘ এবং বাংলাদেশ পুস্তক প্রকাশন ও বিক্রেতা সমিতি আয়োজন করেছে হেমন্তের এই বইমেলা। ১৫ নভেম্বর থেকে শুরু হওয়া এই মেলা চলবে ২৬ নভেম্বর পর্যন্ত। বেলা ১১টা থেকে রাত আটটা পর্যন্ত খোলা থাকে মেলা। তবে সকালের চেয়ে বিকেলে লোক আসে বেশি, জানান বিক্রেতা বিভাস। মেলায় এসে নতুন নতুন অনেক বইয়ের সন্ধান পেয়েছেন ফয়সালের মতো কেউ কেউ। কেউ আবার নিয়ে যাচ্ছেন বইয়ের ক্যাটালগ। বেছে বেছে ভালো বইগুলো কিনে নেবেন সময় করে এসে। আহসান ফারুক তো মেলায় এসেই বোকা বনে গেছেন। কারণ, তাঁর ধারণা ছিল অল্প কিছু বই থাকবে দোকানগুলোতে। অথচ হলো তার উল্টোটা। যে বইগুলো তাঁর দরকার, তার সবই প্রায় খুঁজে পেয়েছেন মেলায়। কিন্তু বেরসিকের মতো তিনি কি না প্রায় সাত দিন ধরে ধরনা দিয়ে বেড়াচ্ছেন নীলক্ষেত থেকে বাংলাবাজার! তাই বলে সুযোগটা হাতছাড়া করেননি ফারুক। ফিল্ম এবং মুক্তিযুদ্ধের ডজন খানেক বই কিনে ফেলেছেন তিনি। জানালেন, ‘এগুলো পড়তে পড়তে একুশের বইমেলা চলে আসবে। মেলায় এসে বই কেনার মজাই আলাদা। তাই প্রতি ঋতুতেই একটি করে বইমেলা হতে পারে বলে মনে করেন তিনি।’
সজীব তাঁর বন্ধুদের নিয়ে প্রতিদিন একবার করে মেলায় ঘুরতে আসেন। সকালে ক্লাস শেষ করে বিকেলটা কাটান বইমেলায়। তা ছাড়া হেমন্তের বইমেলার পাশেই তাঁর প্রিয় লেখক হুমায়ূন আহমেদের একক বইমেলা চলছে। সেখানে আবার প্রতি সন্ধ্যায় থাকে সাংস্কৃতিক আয়োজন। সব মিলিয়ে বিকেল থেকে সন্ধ্যাটা বেশ মজা করেই কাটছে তাঁদের।
মেলায় লোকসমাগম এবং বিক্রিবাট্টা বেশ ভালোই বলে জানান প্রথমা স্টলের বিক্রেতা। নানা বয়সের লোক জড়ো হয় রোজ বইমেলায়। তেমনি একজন সত্তরোর্ধ্ব ভদ্রলোক সরকারি চাকরি থেকে অবসর নেওয়া বেলায়েত হোসেন। নিজের বাসায় গড়ে তুলেছেন কয়েক হাজার বইয়ের এক লাইব্রেরি। তবে সংগ্রহে থাকা বইয়ের প্রায় সবই পড়া শেষ। ফেব্রুয়ারি এলেই নতুন নতুন বই কিনে ফেলেন মেলা থেকে। তবে সেখানের তুলনায় হেমন্তের বইমেলাকে তিনি বেশি পছন্দ করেন। কারণ, এখানে সময় নিয়ে বেছে বেছে বই কিনতে পারেন।
তবে একাদশ শ্রেণীর চার সহপাঠী রমা, শাহেদ, আইরিন ও সুইটির মত ঠিক উল্টো। তাদের মতে, মেলা মানেই বড় পরিসর আর লোকের ভিড়ে পা ফেলা ভার। চারদিকে ধুলা আর বাঁশির প্যাঁ পোঁ শব্দ। মানুষের ভেতর দিয়ে বিলি কেটে নতুন বইটি হাতে নেওয়া। তাই পরিসর আরও বাড়ানো যেতে পারে।
কথায় কথায় আর ঘোরাঘুরিতে বিকেল গড়িয়ে সন্ধ্যা নেমে গেছে। আস্তে আস্তে শেষ হয়ে আসছে মেলার সময়। কিন্তু তখনো বইপ্রেমী পাঠকে ভরে আছে গ্রন্থাগার চত্বর।
ইমাম হাসান
এসো, মিলি প্রাণের উচ্ছ্বাসে
কাফরুলের মরহুম মকবুল আহমেদের মেজ মেয়ে কামরুন নাহার ১৯৬৭ সালে প্রথম শ্রেণীতে পড়তেন। তখন তাঁকে নৌকায় করে দূরে এক স্কুলে যেতে হতো। একদিন বাবাকে বললেন, ‘বাবা, আমি তো সাঁতার জানি না, নৌকায় যেতে গিয়ে যদি পানিতে পড়ে যাই, তাহলে কী হবে?’
সেদিন ছোট্ট মেয়েটির ওই কথা বাবা মকবুল আহমেদকে একটি স্কুলের গোড়াপত্তন করতে উজ্জীবিত করেছিল। সে রকমটাই শোনা গেল মকবুল আহমেদের মেজ ছেলে মিন্টুর কাছ থেকে। হাবিবুর রহমানসহ এলাকার কিছু মুরব্বির সঙ্গে কথা বলে জানা যায় মরহুম আজিজুল হক, মরহুম মকবুল আহমেদ, মরহুম সালাম, মরহুম চান মিয়া প্রমুখের স্বক্রিয় উদ্যোগ ও সহযোগিতায় নৈশ বিদ্যালয়টি ১৯৬৯ সালে একটি দিবা বিদ্যালয়ে রূপ নেয় এবং তার পর থেকে উত্তর কাফরুল উচ্চবিদ্যালয়ের পূর্ণাঙ্গ পথচলা। ১৯৭৫ সালে বিদ্যালয়টি সরকারীকরণ হয়। ১৯৭৭ সালে প্রথমবারের মতো চারজন ছাত্রছাত্রী নিয়ে এসএসসি পরীক্ষায় অংশ নেয় বিদ্যালয়টি।
ভোরের শিশিরবিন্দু বিছিয়ে আছে ঘাসের ওপর, কুয়াশার চাদর খানিকটা বাধা দিচ্ছে শীতের সকালের মিষ্টি রোদকে। আগামী ২৩ ডিসেম্বর শুক্রবার, বোধ করি এমনই এক শিশিরসিক্ত সকালে প্রাক্তন ছাত্রছাত্রীদের পদচারণে মুখরিত হতে শুরু করবে রাজধানীর কাফরুল থানাধীন উত্তর কাফরুল উচ্চবিদ্যালয় প্রাঙ্গণ। সেদিন বিগত ৩৬ বছরের ছাত্রছাত্রীদের নিয়ে বিদ্যালয় প্রাঙ্গণ পরিণত হবে এক মিলনমেলায়। এই মিলনমেলা হবে মনের টানে, প্রাণের উচ্ছ্বাসে।
বিদ্যালয়টির প্রাতিষ্ঠানিক গোড়াপত্তন হয়েছিল ১৯৭৫ সালে। তারও আগে ছোট পরিসরে ১৯৬৮ সালে শুরু হয়েছিল এর যাত্রা। সে সময় এলাকার কিছু তরুণ দাঁড়িয়াবান্ধা খেলার প্রতিযোগিতায় একটি শিল্ড ও কাপ জেতে। আর এই জয়ের পুরস্কার দেখাতে এলাকার ঘরে ঘরে গেলে লোকজন তাদের কিছু টাকা দেয়। ঠিক হলো খেলার টাকা ব্যয় হবে একটি নৈশ বিদ্যালয় করার পেছনে। ব্যস, একটি চেয়ার ও একটি টেবিল নিয়ে বর্তমানে যেখানে ‘উত্তর কাফরুল ইসলামিয়া মাদ্রাসা ও এতিমখানা’ অবস্থিত, সেখানে ত ৎ কালীন মক্তব্যের পাশে একটি ছোট টিনের ঘরে ছেলেরা শুরু করে এক নৈশ বিদ্যালয়, যার অন্যতম উদ্যোক্তা ছিলেন মরহুম আজিজুল হক। এমনটাই বর্ণনা করছিলেন মোহাম্মদ মনসুর আলী (যিনি ওই খেলার একজন অংশগ্রহণকারী ছিলেন), আবদুল হামিদ খান ও আলহাজ মো. আজহারুল হক ফেরদৌস। এলাকায় তখন কোনো বিদ্যালয় ছিল না। ছাত্রছাত্রীদের যেতে হতো অনেক দূরে হেঁটে কিংবা নৌকায়।
কথা হলো বিদ্যালয়ের বর্তমান প্রধান শিক্ষক জুলফিকার আলীর সঙ্গে। স্মৃতিচারণা করতে গিয়ে বললেন, বিদ্যালয়ে তাঁর যোগ দেওয়ার আগে প্রথম ডেমোনেস্ট্রেশন ক্লাসের কথা। সেই ক্লাসে একজন ছাত্রী ওদের শ্রেণীর সবচেয়ে কঠিন একটা অঙ্ক দিয়েছিল করে দেওয়ার জন্য। ডেমোনেস্ট্রেশন ক্লাসের সে পরীক্ষায় তিনি উত্তীর্ণ হয়ে নিয়োগ পেয়েছিলেন সহকারী শিক্ষক পদে। তিনি আরও বললেন কয়েকজন মেধাবী ছাত্রছাত্রীর কথা, যাদের এখনো খুব মনে পড়ে।
বিদ্যালয়ের সাম্প্রতিক এসএসসির ফলাফল জানিয়ে প্রধান শিক্ষক বললেন, এসএসসিতে ২০১১ সালে মোট পরীক্ষার্থী ছিল ১০৭ জন, পাসের হার ৯৮ শতাংশ এবং জিপিএ ৫ পেয়েছিল ১৯ জন; ২০১০ সালে মোট পরীক্ষার্থী ছিল ১১৯ জন, পাসের হার ৯৬ শতাংশ, জিপিএ ৫ পেয়েছিল ১৩ জন; ২০০৯ সালে মোট পরীক্ষার্থী ছিল ১৩২ জন, পাসের হার ৮৮ শতাংশ এবং জিপিএ ৫ পেয়েছিল ২২ জন।
সৌভাগ্যবশত কথা হলো বিদ্যালয় সরকারীকরণের আগের একজন শিক্ষক খন্দকার আমজাদ হোসেনের সঙ্গে। তাঁর বয়স এখন আনুমানিক ৭৫। আমজাদ হোসেন বিদ্যালয়ের সঙ্গে তাঁর স্মৃতিচারণা করতে গিয়ে মরহুম উদ্যোক্তাদের কথা স্মরণ করে বলেন, ১৯৬৯ সালে ১০০ টাকা বেতনে তিনি শিক্ষক হিসেবে বিদ্যালয়ে নিয়োগপ্রাপ্ত হন। ওই বছরই প্রথমবারের মতো বিদ্যালয়ের এক শিক্ষার্থী পঞ্চম শ্রেণীতে সরকারি বৃত্তি পায়।
প্রাণের বিদ্যালয়ের পুনর্মিলনীর কথা শুনে নিবন্ধন করতে আসা ১৯৮৯ ব্যাচের দোলনের চোখ-মুখ দেখেই বোঝা যাচ্ছিল কতটা উচ্ছ্বসিত তিনি। মিলনমেলা যেন এখনই শুরু হয়ে গেছে। একই রকম দেখা গেল ওই ব্যাচের সালাহউদ্দীন, মোরশেদা রুমি, শরীফ, মিজান; ১৯৯৯ ব্যাচের নোমান, ২০০১ ব্যাচের সাজু, ২০০৪ ব্যাচের কানিজ ফাতেমা, ১৯৯৬ ব্যাচের ইসলাম ও ১৯৮৩ ব্যাচের কামরুজ্জামান আবুলের চোখমুখেও। যেন দীর্ঘদিন গ্রীষ্মের কাঠফাটা রোদের অল্প পানিতে কোনো রকম বেঁচে থাকা কিছু মাছ হঠা ৎ বর্ষার থইথই পানি পেয়ে মহা উচ্ছ্বসিত। হ্যাঁ, সত্যিই তো, এ যে মনের ভেতরের টান। এই টান বিদ্যালয় ছাড়া শিক্ষাজীবনের অন্য কোথাও পাওয়া যায় না।
বিভিন্ন সময় বিভিন্ন ব্যাচের ছাত্রছাত্রীরা বিচ্ছিন্নভাবে পুনর্মিলনীর কথা ভাবছিলেন। কখনো কেউ ভেবেছেন শুধু নিজেদের ব্যাচ নিয়ে আবার কখনো কেউ ভেবেছেন সব ব্যাচ নিয়ে। সাহসটা হয়ে উঠেনি কারও। ৩৬ বছর পর এবার সবার ভাবনাকে পূর্ণতা দিল সম্প্রতি গঠিত বিদ্যালয়টির এক্স স্টুডেন্ট অ্যাসোসিয়েশন। আয়োজন করল পুনর্মিলনীর—‘এসো মিলি মনের টানে, প্রাণের উচ্ছ্বাসে’ এই আহ্বানে।
দিনব্যাপী এই মিলনমেলায় অংশগ্রহণের জন্য নিবন্ধন চলছে বিদ্যালয় প্রাঙ্গণে, করা যাবে ৭ ডিসেম্বর ২০১১ পর্যন্ত যেকোনো দিন যেকোনো সময়। এ ব্যাপারে যোগাযোগ করা যাবে: ০১৭১৬০২৮২০২ ও ০১৮১৯০৩০৯৯২ নম্বরে।
জায়েদ জুলফিকার
বর্ণিল দেয়ালপত্রিকার আয়োজন
হাড়কাঁপানো শীত জানান দিচ্ছে, সময়টা পৌষের শেষাশেষি। সারা দিন একবারের জন্যও সূর্যের দেখা মেলেনি। ঘর থেকে বের হওয়াই দায়। তবে এত শীতের মধ্যেও উৎসাহের কোনো কমতি নেই নওগাঁর পিএম বালিকা উচ্চবিদ্যালয়ের শিক্ষার্থী রাফিয়া জান্নাতের। সে নওগাঁ থেকে ঢাকায় এসেছে দেয়ালপত্রিকা উৎসবে যোগ দিতে। ‘দারুণ লাগছে দেয়ালপত্রিকা উৎসবে অংশ নিতে পেরে। আরও বেশি ভালো লাগছে আমাদের এবারের দেয়ালপত্রিকার উপস্থাপন ঢং পুরো বাংলাদেশের মানচিত্রের ওপরে করায়।’ বলল রাফিয়া জান্নাত। আঁকাবাঁকা মানচিত্রের মাঝে বিভিন্ন অংশে দেয়ালপত্রিকা সাঁটানো হয়েছে। আর এর ওপরে বড় হরফে লেখা ‘চেতনায় ৭১’।
এবার পঞ্চমবারের মতো বাংলা একাডেমী প্রাঙ্গণে উদ্যাপিত হচ্ছে দেয়ালপত্রিকা উৎসব। সৃজনশীলতার প্রকাশ ঘটানোর উদ্দেশ্যে এই আয়োজন। শুরু হয়েছে ১৩ জানুয়ারি, চলবে ১৫ জানুয়ারি পর্যন্ত, অর্থাৎ শেষ হচ্ছে আজ।
পাশেই ভিকারুননিসা নূন স্কুল অ্যান্ড কলেজের ধানমন্ডির দিবা শাখার দেয়ালপত্রিকার বোর্ডটি বেশ আকর্ষণীয়। ‘শোলা দিয়ে বড় বোর্ড করে তার ওপর রঙিন কাগজ দিয়ে লাগানো হয়েছে দেয়ালপত্রিকা। এবারের থিম হলো “মাত্রা”। নানা বিষয়ের সংযোজন আছে এবারের মোট ৪০টি লেখার মধ্যে।’ বলছিল দশম শ্রেণীর শিক্ষার্থী মির্জা ইফাত নূর। শীতের এই তীব্রতার মধ্যেই নজরে পড়ল ‘হে সূর্য! শীতের সূর্য! হিমশীতল সুদীর্ঘকাল তোমার প্রতীক্ষায় আমরা।’ এই আহ্বানের মাঝে যেন উষ্ণতার আবির্ভাব হয়—এমনই প্রত্যাশা তাদের। ভিকারুননিসা নূনের এই শাখার শিক্ষার্থীরা লিখেছে ভ্রমণকাহিনি। নেপালের প্রকৃতির দারুণ বর্ণনা ফুটে উঠেছে তাদের নরম হাতের লেখনীতে। সমসাময়িক যুদ্ধাপরাধীদের বিচারের প্রসঙ্গ আছে ফেরদৌসী প্রিয়ভাষিণীর কাছ থেকে নেওয়া সাক্ষাৎকার অংশে।
মতিঝিল সরকারি বালক উচ্চবিদ্যালয়ের এবারের আয়োজনে পুরোটা লাল আর সবুজ পতাকার আদলে করা। বড় হরফে লেখা ‘খোলা জানালা’। আদেল হাসান বলল, ‘আমরা চাই ইতিহাস জানাতে। খোলা জানালা থিমের মাধ্যমে আসল ইতিহাস বেরিয়ে আসবে।’ ‘সব কটা জানালা খুলে দাও না’ গানের অনুকরণে নাকি এমন নাম।
পাবনার জান্নাথ বিবি জুবিলী গার্লস হাইস্কুলের দেয়ালপত্রিকার থিমের নাম ‘মনন’। উত্তরটা পাওয়া যায় এই স্কুলের শিক্ষার্থী আবিদা আসলামের কাছ থেকে, ‘দেয়ালপত্রিকার উদ্দেশ্যই হলো লেখনীর মাধ্যমে সৃজনশীলতার বিকাশ ঘটানো। আর সৃজনশীলতার প্রকাশ ঘটে তার মনন আসলে কী ধারণ করছে, তার ওপর।’ আসছে ফেব্রুয়ারি মাস, তাই অমর একুশকে মাথায় রেখে শহীদ মিনারের আদলে দেয়ালপত্রিকার ফ্রেমের নকশা করেছে সিরাজগঞ্জের রানীগ্রাম আদর্শ উচ্চবিদ্যালয়।
সেন্ট গ্রেগরিয়ান স্কুলের এবারের আয়োজন কেবল বাংলাদেশের সুন্দরবনকে বাঁচানোর দিক নিয়ে। সুন্দরবনের বিরল প্রজাতির গাছ, পাখির নাম এবং প্রকৃতিকে নিয়ে রয়েছে নানা লেখা। এটা মূলত জনসচেতনতা বাড়ানোর প্রয়াস থেকে করা—এমনটা জানা যায় অংশ নেওয়া শিক্ষার্থীদের কাছ থেকে। একই সঙ্গে ভবিষ্যতের সুন্দরবনকে কেমন দেখতে চায়, তেমন লেখাও আছে এই পত্রিকায়। সেন্ট যোসেফ হায়ার সেকেন্ডারি স্কুলের দেয়ালপত্রিকার থিমের নাম ‘নিরত্যয়’। ছড়া, ছোটগল্প, উপজাতিদের সংস্কৃতি, নববর্ষ, বাংলার ইতিহাস, এমনকি ফেসবুক নিয়েও আছে নানা লেখা। স্কুলশিক্ষার্থী ও দেয়ালপত্রিকার সম্পাদক শাহরিয়ার জাহান বলল, ‘লেখার বিষয়ে যেমন আছে ভিন্নতা, তেমনি আমরা চেয়েছি আমাদের সৃজনশীলতার প্রকাশে এই লেখাগুলো থাকবে অক্ষয় হয়ে।’
এই সমাজ একটা বৃত্তে আটকে গেছে নানা সংস্কারে। এই বেড়াজাল থেকে মুক্তি মিলবে সৃজনশীল কাজের মাধ্যমে—এমনটা মনে করে ইঞ্জিনিয়ারিং ইউনিভার্সিটি স্কুল অ্যান্ড কলেজের শিক্ষার্থীরা। আর তাই তাদের দেয়ালপত্রিকার নাম দিয়েছে ‘বৃত্তাবদ্ধ’।
কুষ্টিয়ার মহিনী মোহন বিদ্যালয়ের লেখার মাঝে আছে লালনের প্রতিকৃতি। ভিকারুননিসা নূন স্কুল ধানমন্ডির প্রভাতি শাখার দেয়ালপত্রিকা উপস্থাপন একেবারেই নান্দনিক। পোড়ামাটির ফলকের কাজ করা চারপাশে। আর এর মাঝেই শিক্ষার্থীরা সৃজনশীলতার প্রকাশ করছে তাদের লেখনীর মাধ্যমে।
বাংলাদেশ দেয়ালপত্রিকা পরিষদের সভাপতি সিরাজুল ইসলাম চৌধুরী বলছিলেন, ‘এবার পঞ্চমবারের মতো বাংলাদেশে দেয়ালপত্রিকা উৎসব উদ্যাপিত হচ্ছে। প্রথমবার উৎসবটি হয়েছিল স্বতঃস্ফূর্তভাবে। এর পর থেকে একটা পরিষদের মাধ্যমে এই প্রদর্শনীর আয়োজন করা হয়। কেবল ঢাকাই নয়, দেশের প্রত্যন্ত অঞ্চল থেকে এবার শতাধিক স্কুল ও কলেজ এই আয়োজনে অংশ নিয়েছে। আমাদের দেশের গণমাধ্যম এই সৃজনশীল উদ্যোগটি সবার মাঝে ছড়িয়ে দেওয়ার ক্ষেত্রে বড় ভূমিকা পালন করতে পারে। গণমাধ্যমের সক্রিয় অবস্থান এবং পরিবারের ভূমিকা শিশুর সৃজনশীলতা বিকাশে সহায়তা করবে।’
এবারের এই উৎসবে ঢাকা এবং ঢাকার বাইরে থেকে শতাধিক স্কুল-কলেজ অংশ নিয়েছে। অংশগ্রহণকারীরা বয়সে অনুজ হলেও নানা বয়সীদের সমাগমে মুখরিত হচ্ছে বাংলা একাডেমী প্রাঙ্গণ। তবে এবারের দর্শনার্থীদের জন্য বিশেষ আয়োজন হলো, বসার জন্য শণ আর বাঁশ দিয়ে তৈরি টংঘর বানানো হয়েছে। এ ছাড়া আছে শিকায় ঝুলিয়ে রাখা মুড়ি-মুড়কির ব্যবস্থা।
সারা দিন কষ্ট করেও শিক্ষার্থীদের আনন্দের কমতি নেই। শিশুমনের সৃজনশীলতার যে প্রকাশ ঘটছে এই লেখা আর আঁকা ছবিতে। চাইলে শত ব্যস্ততার মাঝে আপনিও একবার ঢুঁ মেরে আসতে পারেন।
শারমিন নাহার
আগামীকাল শহীদ বুদ্ধিজীবী দিবস। শহীদ বুদ্ধিজীবীদের একটা বড় অংশই চিকিৎসক। তাদের নিয়ে রচিত একটা সুন্দর বইয়ের কথা লিখছি। বায়জীদ খুরশীদ রিয়াজ প্রণীত সাহিত্যপ্রকাশ প্রকাশিত মুক্তিযুদ্ধে শহীদ চিকিৎসক জীবনকোষ নিঃসন্দেহে একটি উল্লেখযোগ্য বই। রচনার প্রসাদগুণে এবং তথ্যের উপস্থাপনায় বইটি পাঠকের মননের জায়গা ছুঁয়ে যায়। বইটি শুধু একদল পেশাজীবী মানুষের স্বাধীনতার সপক্ষে থাকার বিবরণ মাত্র নয়,স্বাধীনতার মতো বিশাল অর্জনে তাঁদের জীবনদান মূর্ত করে রাখে ইতিহাসের পৃষ্ঠা। এই ইতিহাস আগামী প্রজন্মের জন্য সোনালি অক্ষর। অত্যন্ত পরিকল্পিতভাবে বইটিকে সংকলন ও সম্পাদনা করেছেন ডা. বায়জীদ খুরশীদ রিয়াজ। শুধু সংখ্যাগত পরিমাপ মাত্র নয়, এতে এসেছে স্বাধীনতার জন্য শহীদ ডাক্তারদের অঙ্গীকারের কথা। শহীদদের কথা বলতে গিয়ে স্বজনেরা বলেছেন হূদয় নিংড়ানো কষ্টের কথা, বলেছেন স্বাধীনতার জন্য তাঁরা যে জীবনের ঝুঁকি নিয়েছিলেন তার কথা।
প্রায় ৫০০ পৃষ্ঠার এই বইয়ের শুরু হয়েছে ‘জবাবদিহি’ শিরোনাম দিয়ে। ছোট ছোট শিরোনামে লেখক চমৎকারভাবে এই বইয়ের সম্পাদনার কথা বলেছেন। পাশাপাশি এসেছে ইতিহাস, কীভাবে কাজটি করলেন তার কথা ইত্যাদি। শিরোনামগুলো এমন: কেন শুধু শহীদ চিকিৎসক, কারা মুক্তিযুদ্ধে শহীদ চিকিৎসক, শহীদ চিকিৎসকদের সন্ধানে, এ মনিহার আমায় নাহি সাজে, আমি অকৃতি অধম বলেও তো কিছু কম করে মোরে দাওনি, যারা গণহত্যা করেছে শহরে গ্রামে টিলায় নদীতে ক্ষেত ও খামারে আমি অভিশাপ দিচ্ছি নেকড়ের চেয়েও অধিক পশু সেইসব পশুদের, চিহ্ন তব পড়ে আছে তুমি হেথা নাই, আলোকের এই ঝর্নাধারায় ধুইয়ে দাও।
এসব শিরোনামের এক জায়গায় তিনি বলেছেন, জেনেভা কনভেনশন অনুযায়ী ডাক্তারসহ অন্য স্বাস্থ্যকর্মীরা নিরপেক্ষ। তাঁরা আক্রমণের শিকার হবেন না। এই পরিপেক্ষিতে শহীদ ডা. শামসুদ্দীন আহমদের কথা বলেছেন। তিনি সিলেট মেডিকেল কলেজ হাসপাতালের ডাক্তার ছিলেন। একদিন হাসপাতালে যাওয়ার সময় তাঁর চাচা তাঁর হাত ধরে হাসপাতালে যেতে নিষেধ করেছিলেন। কিন্তু ডা. শামসুদ্দীন বলেছিলেন, ‘এখনই আমাদের সবচেয়ে বড়ো প্রয়োজন। তা ছাড়া জেনেভা কনভেনশনের শর্ত অনুযায়ী হাসপাতালে যুদ্ধ বা রক্তক্ষয় হওয়ার কথা নয়।’ পাকিস্তানি সেনারা ওয়ার্ডে ঢুকে সবাইকে ধরে এনে গুলি করে। প্রসঙ্গের সূত্র ধরে লেখক গণহত্যাকারীদের বিচারের কথা বলেছেন। ‘বাংলাদেশের যুদ্ধাপরাধীদের বিচার হলে এটা অভূতপূর্ব বা ব্যতিক্রমী কোনো বিষয় হবে না।...বিষয়টি প্রতিশোধপরায়নতা নয়, ন্যায়বিচার প্রতিষ্ঠার, মানবাধিকার সংরক্ষণের বিষয়।’ এভাবে এ বই পাঠকের কাছে নানা তথ্য পৌঁছে দেয়। পাঠককে সচেতন করে তোলার কাজটি করে।
বইটির পরবর্তী অধ্যায়ের শিরোনাম ‘মুক্তিযুদ্ধে শহীদ চিকিৎসক’। এই অধ্যায়ে ৬৮ জন চিকিৎসকের উল্লেখ করেছেন। তিনি তথ্য সংগ্রহের জন্য একটি ফর্ম তৈরি করেন। একই সঙ্গে স্বজনদের কাছ থেকে তাঁর লেখা চিঠি, ডায়েরি ইত্যাদি পাওয়ার চেষ্টা করেন। প্রতিটি ভুক্তি খুব গুছিয়ে সাজানো হয়েছে। শহীদদের ছেলেমেয়েদের কথাও তিনি বিবরণ দিয়েছেন। পড়তে পড়তে মনে হয়েছে এভাবে ইতিহাসকে তিনি এক প্রজন্ম থেকে অন্য প্রজন্মে নিয়ে এসেছেন। যেন সবাই শতকষ্টে বলবে, আমরা তোমাদের ভুলব না।
পরের অধ্যায় ‘মুক্তিযুদ্ধে শহীদ মেডিকেল ছাত্র’। যুদ্ধের সময়ে ঢাকা, ময়মনসিংহ, চট্টগ্রাম, রাজশাহী ও রংপুর মেডিকেল কলেজে অধ্যয়নরত ছাত্রদের শহীদ হওয়ার কথা উল্লেখ করেছেন। এঁদের জীবনবৃত্তান্তও একইভাবে সন্নিবেশিত হয়েছে। প্রত্যেক শহীদের সঙ্গে নিকটাত্মীয় যারা শহীদ হয়েছেন তাঁদের উল্লেখও আছে।
বইয়ের পরিশিষ্ট অংশটিও নানা শিরোনামে বিভক্ত। এই অংশে তিনি নানা কিছু অন্তর্ভুক্ত করেছেন। মুক্তিযুদ্ধে শহীদ যেসব চিকিৎসকের জীবনবৃত্তান্ত সংগ্রহ করা সম্ভব হয়নি তার তালিকা দিয়েছেন। ১৯৭২ সালের ১৬ ডিসেম্বর গণপ্রজাতন্ত্রী বাংলাদেশ সরকার কর্তৃক প্রকাশিত শহীদ বুদ্ধিজীবী তালিকায় অন্তর্ভুক্ত চিকিৎসকদের নামের উল্লেখ করেছেন। বাংলাদেশ মেডিকেল অ্যাসোসিয়েশনের (বিএমএ) ঢাকার কেন্দ্রীয় কার্যালয়ের স্মৃতিফলকে উৎকীর্ণ শহীদ চিকিৎসকদের অনেকের নাম সঠিকভাবে উৎকীর্ণ হয়নি। যেসব নামে ভুল আছে সেগুলো সংশোধন করে সংযোজন করা হয়েছে। তিনি ৬৯ জন শহীদ চিকিৎসকের নাম সংশোধন করেছেন। এটি একটি অত্যন্ত গুরুত্বপূর্ণ সংযোজন। এই বইয়ের তালিকার সংশোধন অনুযায়ী বিএমএ কার্যালয়ের স্মৃতিফলক সংশোধন অবশ্য করণীয় কাজ। এই তালিকায় যেসব শহীদ চিকিৎসকের নাম সংযোজিত হয়নি ডা. বায়জীদ তেমন একটি তালিকা এই বইয়ে যুক্ত করেছেন। আছে আর্মি মেডিকেল কোরের শহীদ চিকিৎসকদের নামের তালিকা; তিনি তাঁদের শেষ কর্মস্থলের উল্লেখ করেছেন। বইটিকে পূর্ণাঙ্গ করার জন্য জীবনকোষের সম্ভাব্য সবদিক তুলে ধরার চেষ্টা কছেন সম্পাদক। একটি গবেষণাকর্মের নিয়মগুলো অনুসরণ করার চেষ্টা করা হয়েছে এই বইয়ে।
বায়জীদ খুরশীদ রিয়াজ পেশায় চিকিৎসক। তিনি এই বইয়ের কাজটি করেছেন অত্যন্ত নিষ্ঠার সঙ্গে। ২০০৯ সালে আমার সম্পাদনায় প্রকাশিত হয় জেন্ডার ও উন্নয়ন কোষ গন্থটি। এই বইয়ের স্বাস্থ্য অধ্যায়ের অধিকাংশ ভুক্তি রচনা করেন বায়জীদ। তখনই তাঁর নিষ্ঠা এবং কাজের প্রতি আগ্রহ আমাকে মুগ্ধ করে। দেখেছি প্রতিটি যুক্তি তিনি কত যত্ন নিয়ে লিখেছেন। সে সময়ে তিনি বর্তমান বইটি নিয়েও কাজ করছিলেন। এই বইয়ের প্রকাশ আমার জন্য তাই গভীর আনন্দের। এমন একটি গুরুত্বপূর্ণ বইয়ের জন্য তাঁকে জানাই অভিনন্দন।
ইতিহাসের সঠিক উপাদান ধারণ করে রাখেন গবেষক-সম্পাদক-লেখক। আগামী প্রজন্মের জন্য ইতিহাস ধরে রাখার দায়িত্ব বর্তমানের গবেষকের। বায়জীদের বইটি আগামী দিনের গবেষকের রেফারেন্সের কাজ করবে। এটি শুধু প্রত্যাশা নয়, এটি ইতিহাস রচনার সত্য। বইটির শেষ প্রচ্ছদে আছে লেখকের একটি গান।
সেলিনা হোসেন: কথাসাহিত্যিক।
আমাদের বাবা প্রচারবিমুখ সাহসী, দৃঢ়চেতা স্পষ্টভাষী একজন বীর মুক্তিযোদ্ধা। তাঁর নাম বললেই আপনারা চিনে যাবেন, যাঁকে বন্ধুবান্ধব আত্মীয়-পরিজন সবাই ’কমল’ নামে চেনে। হ্যাঁ, কমল সিদ্দিকী বীর উত্তম; যদিও বাবার পোশাকি নাম একটা আছে। সেই নাম মাসরুর-উল-হক সিদ্দিকী। এই নাম শুধু সরকারি কাগজপত্রে ও পাসপোর্টে। মুক্তিযুদ্ধ আমাদের গৌরব, আমাদের অহংকার। আমাদের দুই বোনের জন্য আরও বেশি গৌরবের।
ডিসেম্বর মাস এলেই খবরের কাগজ ও ইলেকট্রনিক মিডিয়ায় মুক্তিযুদ্ধের কথা, গল্প, নাটক ও মুক্তিযোদ্ধাদের জীবনকাহিনি দেখতে পাই। আমরা এই প্রজন্মের সন্তান। এই প্রজন্মের অনেকের মতো আমাদেরও মুক্তিযুদ্ধ দেখার সৌভাগ্য হয়নি। কিন্তু মনে পড়ছে মা-বাবার কাছ থেকে শোনা বাস্তব অনেক গল্প, অনেক কাহিনি। আজকের দিনে আরও একটি কথা উল্লেখ না করে পারছি না। আমাদের প্রয়াত নানাও একজন বীর মুক্তিযোদ্ধা ছিলেন। তিনিও ছিলেন প্রচারবিমুখ। মায়ের কাছ থেকে তাঁর অনেক গল্প শুনেছি। স্বাধীনতার এই ৪০ বছর উদ্যাপনে তাঁকেও আমরা শ্রদ্ধাভরে স্মরণ করছি।
মায়ের কাছে শুনেছি, ছোট বেলায় আমরা দুই বোন নাকি প্রায়ই বলতাম, ‘বাবার চোখে যুদ্ধ লেগে আছে।’ হ্যাঁ, আমাদের বাবা মুক্তিযুদ্ধে তাঁর ডান চোখ হারিয়েছেন। বাবার তাতে কোনো দুঃখ বা ক্ষোভ নেই বরং বাবা গর্বভরে বলেন ‘আমার কত বড় সৌভাগ্য, সৃষ্টিকর্তা আমাকে এত সুযোগ দিয়েছিলেন যে আমি স্বাধীনতা যুদ্ধে শরিক হতে পেরেছি।’
বাবার বন্ধুরা বাবাকে নিয়ে গর্বিত। আত্মীয়-স্বজনেরাও গর্বিত বাবাকে নিয়ে। আমরা তাঁর আলোয় আলোকিত। সেই যে বাবাকে নিয়ে কবিতা লিখেছেন কবি আবু জাফর ওবায়দুল্লাহ খান ‘কমলের চোখ’।
বাবার কাছে আরও শুনেছি, বাবার সাবসেক্টর কমান্ডার ক্যাপ্টেন হুদা (খন্দকার নাজমুল হুদা, বীর বিক্রম, পরে কর্নেল, ১৯৭৫ সালে নিহত) আংকেল যত দিন বেঁচে ছিলেন তিনি ১৫ ডিসেম্বর ভোরবেলা বাবাকে ফোন করে বলতেন ‘কমল, আজকেই তোমার শেষ দিন যে দিন তুমি দুই চোখ দিয়ে পৃথিবীর সবকিছু দেখছ; তারপর ...... ।’
বাবা ৮ নম্বর সেক্টরের বয়রা সাবসেক্টরের যোদ্ধা ছিলেন। হ্যাঁ, ১৯৭১ সালের ১৫ ডিসেম্বর গোপালগঞ্জ জেলার ভাটিয়াপাড়া এলাকায় পাকিস্তানি সেনাদের সঙ্গে যুদ্ধে বাবার ডান চোখ ও মাথার খুলির একাংশ উড়ে যায়। গোপালগঞ্জ জেলার উত্তর দিকে এবং কাশিয়ানী থানার দক্ষিণ-পশ্চিমে মধুমতী নদীর পারে ভাটিয়াপাড়া। ৬ ডিসেম্বর যশোর মুক্ত হওয়ার পর ৮ নম্বর সেক্টরের অধিকাংশ এলাকা ১২-১৩ ডিসেম্বরের মধ্যেই মুক্ত হয়ে যায়। কিন্তু ভাটিয়াপাড়া তখনো মুক্ত হয়নি। সেখানে ছিল পাকিস্তান সেনাবাহিনীর শক্ত একটি ঘাঁটি। এই সময় শত শত মুক্তিযোদ্ধা ভাটিয়াপাড়া ঘেরাও করে পাকিস্তানি সেনাদের আত্মসমর্পণ করতে বলে। কিন্তু তারা আত্মসমর্পণে অস্বীকৃতি জানায়। তখন হুদা আংকেল ও আব্বু যশোর থেকে এসে ভাটিয়াপাড়ায় যুদ্ধরত মুক্তিযোদ্ধাদের সঙ্গে মিলিত হন। কয়েক দিন সেখানে যুদ্ধ হয়। ১৫ ডিসেম্বর গোলাগুলির সময় হঠাৎ আব্বুর চোখে গুলি লাগে। সেই সময় আব্বু ও হুদা আংকেল গাছের আড়ালে চা খাচ্ছিলেন। নীলু আন্টি (হুদা আংকেলের স্ত্রী, নীলুফার হুদা) তাঁর বইয়ে (কর্নেল হুদা ও আমার যুদ্ধ, প্রথমা প্রকাশন, ঢাকা ২০১১) আব্বার কথা বলেছেন। তিনি লিখেছেন, ‘...কমল সিদ্দিকীও আমাদের বাসায় এসেছেন। কমল সিদ্দিকীর প্রকৃত নাম মাসরুর-উল-হক সিদ্দিকী, প্রকৌশলী ছিলেন। স্বাধীনতার পর তিনি বাংলাদেশ পানি উন্নয়ন বোর্ডে কাজ করেছেন। কিছুদিন আগে অবসর নিয়েছেন।...যুদ্ধের একদম শেষ দিকে সম্ভবত ১৫ ডিসেম্বর ভাটিয়াপাড়ায় কমল সিদ্দিকীর চোখে গুলি লাগল। সেই সময় হুদা ও কমল ওখানে গাছের গুঁড়ির আড়ালে ছিলেন। সকাল আটটার দিকে তাঁরা দুজন চা খাচ্ছিলেন। এমন সময় কমলের চোখে গুলি লাগে। এরপর তাঁকে মুক্ত যশোরে নিয়ে প্রাথমিক চিকিৎসা দিয়ে কলকাতায় নেওয়া হয়। কমল আমাকে মাঝেমধ্যে চিঠি লিখতেন। ওঁর অনেক চিঠি আমার কাছে আছে। কমলের চিঠিতে আছে, স্যার (অর্থাৎ হুদা) আমাকে নিচ্ছেন না, এ জন্য ওঁর অনেক কষ্ট। তিনি কর্নেল ওসমানীর সঙ্গে ছিলেন। কমল সিদ্দিকীকেও প্রবাসী বাংলাদেশ সরকার সংস্থাপন বিভাগে নিয়োগ দিয়েছিল। কিন্তু তিনি তৌফিক (তৌফিক-ই এলাহী চৌধুরী) ও মাহবুব (মাহবুব উদ্দীন আহমেদ)দের মতো সশস্ত্র যুদ্ধে অংশগ্রহণ করেন।’
সৃষ্টিকর্তার অশেষ করুণা, বাবা সুস্থ-সবল আছেন। বাবার সুস্বাস্থ্য ও দীর্ঘায়ু কামনা করি।
অরণি সিদ্দিকী ও অদিতি সিদ্দিকী
গবর্নমেন্ট ল্যাবরেটরি স্কুলের সুবর্ণজয়ন্তী
মারামারি ছাড়াই শুধু হুংকার দিতেন। তাতেই ছাত্র-শিক্ষক সবাই ভয় পেতেন। স্কুল পালানোর সময় এদিক-ওদিক দেখে নিশ্চিত হতো, ‘টাইগার কই?’ ভাবছেন, বাঘের কথা বলছি। হ্যাঁ, ঢাকার ঐতিহ্যবাহী গবর্নমেন্ট ল্যাবরেটরি হাইস্কুলের প্রাক্তন ছাত্ররা জানেন ‘টাইগার’। বনের বাঘের চেয়েও যাঁকে বেশি ভয়পেত ছাত্ররা। স্কুলের সাবেক প্রধান শিক্ষক মুহম্মদ জহিরুল হক। ‘টাইগার স্যার’ নামে খ্যাত। স্কুলের প্রতিষ্ঠা থেকে শিক্ষকতা করে প্রধান শিক্ষক হিসেবে অবসর নেন ওই স্কুল থেকেই।
ক্লাস ফাঁকি দিয়ে টিচার্স ট্রেনিং কলেজের মাঠে ফুটবল খেলা অথবা ঢাকা কলেজের পুকুরে নেমে গোসল করা; টিফিনের সময় নিউমার্কেট, নীলক্ষেতে ঘোরাঘুরি করা কিংবা হোজা মাল হো দেওয়া, মামার ঝালমুড়ি খাওয়া, চটপটি খাওয়া—সেই মজার দিনগুলোর কথা কখনো ভুলব না। ভুলব না আ. জা. সির, আব্দুর রশীদ, রাশেদ আলী খন্দকার, রাজ্জাকুল হায়দার, কাজী মোজ্জাম্মেল হক, মো. মোহসিন খান, আনোয়ারুল করিম, শহীদুর রহমান, আনিস সিদ্দিকী, আবুল খায়েরের মতো প্রিয় শিক্ষকের কথাও।
নুরুল কবির কণা ’৬৮ ব্যাচের বড় ভাই বলেছিলেন, ‘একবার বাসেত স্যারকে ক্লাসের সবাই বলেছিলাম, বলাকায় গিয়ে ওমুক সিনেমা দেখব। স্বভাবসুলভ ভঙ্গিতে স্যার বলেছিলেন, “যাও, দেখতে পারো। ঘুরে এসে সারসংক্ষেপ লিখে দেবে।” এর ফলাফল হলো, কেউ আর সিনেমা দেখতে যায়নি।’
খান মুহম্মদ সালেক স্যারের প্রসঙ্গে ’৭৩ ব্যাচের বড় ভাই এম এ মোমেন লিখেছিলেন, ক্লাস-টিফিনের আগে ও পরে ১১টা থেকে সাড়ে ১১টার দিকে একতলা থেকে দোতলা, গোটা স্কুল সালেক স্যার একবার ঘুরে আসতেন। এটা ছিল আমাদের (ছাত্র-শিক্ষক) বিদ্যুতায়িত হওয়ার সময়। বেলা তিনটা-সাড়ে তিনটার দিকে স্যার আবার টহল দিতেন।’
নিজের কথা বলতে পারি, কোথাও স্বনামে লেখা ছাপা হলে জহিরুল ইসলাম খান স্যার ফোন করে কথা বলেন; খোঁজ নেন তাঁর ছাত্রদের। এই সুযোগে প্রাক্তন ছাত্র হিসেবে শ্রদ্ধাচিত্তে স্মরণ করি সব শিক্ষককে।
ঢাকা টিচার্স ট্রেনিং কলেজ আরমানিটোলা এলাকা থেকে ধানমন্ডি এলাকায় স্থানান্তরিত হওয়ার সময় প্রশিক্ষণরত শিক্ষকদের সুবিধার্থে কলেজ-সংলগ্ন একটি বিদ্যালয়ের প্রয়োজনীয়তা দেখা দেয়। ল্যাবরেটরি স্কুল নামকরণ সে উদ্দেশ্যেরই প্রকাশবহ। ঢাকা টিচার্স ট্রেনিং কলেজের তৎকালীন অধ্যক্ষ মুহম্মদ ওসমান গণি এবং প্রতিষ্ঠাতা প্রধান শিক্ষক খান মুহম্মদ সালেকের ঐকান্তিক প্রচেষ্টায় স্কুলটি স্থাপিত হয়েছিল। প্রথম থেকে অষ্টম শ্রেণীর ছাত্রদের ক্লাস শুরু হয়। শুরু থেকে টিফিন দেওয়া হতো শিঙাড়া, সমুচা, পুরি, জিলাপি, পরোটা-ডাল, পরোটা-বুন্দিয়া, কেক, কলা ইত্যাদি।
‘নুরুন আলা নুর’ পবিত্রকোরআনের এই অমর বাণী বিদ্যালয়ের আদর্শ হিসেবে গ্রহণ করা হয়েছে। এর বাংলা তরজমা ‘আলো আরও আলো’ স্কুলের মনোগ্রাম হিসেবে ব্যবহার হয়ে আসছে। আন্তর্জাতিক খ্যাতিসম্পন্ন চিত্রকর জয়নুল আবেদিন এই অসাধারণ মনোগ্রামটির পরিকল্পনা করে দিয়েছিলেন। ১৯৭১ সালের মহান মুক্তিযুদ্ধে গবর্নমেন্ট ল্যাবরেটরি হাইস্কুলের তিনজন ছাত্র শহীদ হন। তাঁরা হলেন শহীদ আকরাম, শহীদ মুনির এবং শহীদ মাজহার।
স্কুলের জন্ম ১৯৬৩ সালের ৩ সেপ্টেম্বর। প্রথমবারের মতো এসএসসি পরীক্ষা, ১৯৬৪ সালে প্রথমবারই বোর্ডে মেধা তালিকায় স্থান করে নেয়। আর পেছনে তাকাতে হয়নি স্কুলটিকে। এরপর প্রতিবছরই এসএসসি পরীক্ষায় মেধা তালিকায় একাধিক স্থান অধিকার করে আসছিল। ১৯৯৩ সালে এ বিদ্যালয়ের ফল ছিল খুবই গৌরবোজ্জ্বল। মেধা তালিকায় ২০টি স্থানের মধ্যে ১৭টিই দখল করে নেয়। কেবল এগিয়েছে ঢাকার গবর্নমেন্ট ল্যাবরেটরি হাইস্কুল, সুবর্ণজয়ন্তী পালন করবে এ বছর। অর্ধশতাব্দীকাল ধরে এ বিদ্যালয়টি শুধু দেশেই নয়, পৃথিবীর বহু দেশে শিক্ষার গৌরবদীপ্ত আলো পৌঁছে দিচ্ছে।
২৩ ডিসেম্বর শুক্রবার ঢাকার গবর্নমেন্ট ল্যাবরেটরি হাইস্কুল প্রাঙ্গণে স্কুলের প্রাক্তন ছাত্রদের সংগঠন ওল্ড ল্যাবরেটরিয়ানস অ্যাসোসিয়েশন (ওলসা) আয়োজন করবে পুনর্মিলন-২০১১।
‘তোমার সেই কথায় দাঁড়াই উঠে/শিখিয়েছিলে যা আমাদের/আলো আরও আলো আজ আমরাই ছড়াব...’ গত বছর সুবর্ণজয়ন্তী মহড়া অনুষ্ঠানে এই মিউজিক ভিডিও দেখানো হলে সবার চোখ ছলছল করে।
পুনর্মিলনীতে দীর্ঘদিন পর সহপাঠীর দেখা মিলবে। বুকে জড়িয়ে ধরে কেউ বলে উঠবেন, ‘কেমন আছিস, বন্ধু?’ বন্ধুদের সঙ্গে তাঁদের প্রিয় শ্রেণীকক্ষে পুরোনো স্মৃতি খুঁজতে, কাজের ব্যস্ততায় দেখা করতে পারেন না অনেকেই। পাস করার পর সহপাঠীরা কে, কোথায় ব্যস্ত হয়ে পড়েছেন, সে খবরও রাখা হয় না। কিন্তু ওলসার পুনর্মিলনীতে সেই পুরোনো দিনগুলোই যেন আবার নতুন হয়ে ধরা দেবে পুরোনো শিক্ষার্থীদের কাছে। স্কুলের ধরাবাঁধা ক্লাস, পরীক্ষা আর কঠিন রুটিনের ফাঁকে আড্ডার দিনগুলোর কথা। কিশোর বয়সের সেই বাঁধভাঙা দিনগুলোর কথা আর গল্পে মেতে উঠবেন।
আগেই পড়েছেন, ২০১১ সালে বিদ্যালয়টি তার প্রতিষ্ঠার ৫০ বছর পূর্ণ করে। এরই মধ্যে বিদ্যালয়ের প্রাক্তন ছাত্রদের উদ্যোগে তা উদ্যাপনের সিদ্ধান্ত নেওয়া হয়। প্রাক্তন ছাত্রদের সংগঠন ওল্ড ল্যাবরেটরিয়ানস অ্যাসোসিয়েশন ২৩-২৪ ডিসেম্বর সুবর্ণজয়ন্তী পালন করবে।
তবে এই শিক্ষাপ্রতিষ্ঠানের ৫০ বছরের পথচলায় যে বিপুলসংখ্যক শিক্ষার্থী এখান থেকে বেরিয়েছে, তাঁদের পদভারে তাঁদেরই প্রিয় স্কুলের আঙিনা ভরে উঠবে—এমন আশা ৫০ বর্ষ উদ্যাপন কমিটির।
শহীদ চার শিক্ষকের কথা
রাজশাহী বিশ্ববিদ্যালয়ে ১৯৭১ সালে তিনজন শিক্ষক শহীদ হয়েছেন। ১৪ এপ্রিল ভাষা বিভাগের শিক্ষক সুখরঞ্জন সমাদ্দারকে বাড়ি থেকে ডেকে নিয়ে হত্যা করে পাকিস্তানি সেনাবাহিনী। মনোবিজ্ঞান বিভাগের শিক্ষক মীর আবদুল কাইয়ুমকে হত্যা করে ২৫ নভেম্বর। স্বাধীনতার পর শত শহীদের সঙ্গে মীর আবদুল কাইয়ুমের লাশ পাওয়া যায় পদ্মার চরে। মীর আবদুল কাইয়ুমকে বাড়ি থেকে ডেকে নিয়ে গেছেন বিশ্ববিদ্যালয়ের এক কর্মচারী। স্বাধীনতার পরও এই কর্মচারীর চাকরি বহাল ছিল। বিশ্ববিদ্যালয় থেকে পেনশনসহ অন্যান্য সুযোগ-সুবিধা তিনি ভোগ করে গেছেন।
যুদ্ধে পরাজয় নিশ্চিত জেনে পাকিস্তানের সামরিক সরকার বুদ্ধিজীবী হত্যার পরিকল্পনা করে। এই পরিকল্পনার অংশ হিসেবে রাজশাহী বিশ্ববিদ্যালয়ের শিক্ষক হবিবুর রহমান, সুখরঞ্জন সমদ্দার ও মীর আবদুল কাইয়ুমকে হত্যা করা হয়। ১৯৬৯ সালে প্রক্টর হিসেবে কর্তব্য পালনরত অবস্থায় ১৮ ফেব্রুয়ারি পাকিস্তানি সেনাবাহিনী হত্যা করে ড. শামসুজ্জোহাকে। রাজশাহী বিশ্ববিদ্যালয়ের এই চার শহীদ শিক্ষকের মধ্যে শহীদ শামসুজ্জোহা ও শহীদ হবিবুর রহমানের নামে একটি করে হল রয়েছে। শহীদ মীর আবদুল কাইয়ুমের নামে এ বছরের শুরুতে পোস্ট গ্র্যাজুয়েট ডরমেটরির নামকরণ করা হয়েছে। মুক্তিযুদ্ধে শ্রেষ্ঠ সন্তান শহীদ মীর আবদুল কাইয়ুমের নামে কিছু করার জন্য রাজশাহী বিশ্ববিদ্যালয়কে ৪০ বছর অপেক্ষা করতে হয়েছে। শহীদ সুখরঞ্জন সমাদ্দারের নামে এখনো কিছু করা হয়নি। সুখরঞ্জন সমাদ্দারের সমাধি রয়েছে রাজশাহী বিশ্ববিদ্যালয়ের কেন্দ্রীয় লাইব্রেরির সামনে। কেন্দ্রীয় লাইব্রেরিটির নামকরণ সুখরঞ্জন সমাদ্দারের নামে না করা হলেও লাইব্রেরির একটি পাঠকক্ষের নাম শহীদের নামে করতে আমাদের আর কত দিন অপেক্ষা করতে হবে?
রাজশাহী বিশ্ববিদ্যালয়ে ১৮ ফেব্রুয়ারি শিক্ষক দিবস (শহীদ শামসুজ্জোহা দিবস) পালন করা হয়। ১৮ ফেব্রুয়ারি জাতীয় শিক্ষক দিবস ঘোষণা করা হলে শহীদ শামসুজ্জোহাকে যথাযোগ্য মর্যাদা দেওয়া হবে। শহীদ শামসুজ্জোহা মুক্তিযুদ্ধের অগ্রসৈনিক। শহীদ হবিবুর রহমান, মীর আবদুল কাইয়ুম ও সুখরঞ্জন সমাদ্দারের জন্ম-মৃত্যুদিবস রাজশাহী বিশ্ববিদ্যালয়ে পালন করা হয় না। মুক্তিযুদ্ধের চেতনায় বিশ্বাসী শিক্ষকসমাজ ক্ষমতায় থাকার সময়ও এই শহীদদের আত্মার প্রতি শ্রদ্ধা জানানোর কোনো উদ্যোগ গ্রহণ করেনি। শহীদ ড. শামসুজ্জোহা ও শহীদ হবিবুর রহমানের নামে একটি করে হল থাকায় তরুণ প্রজন্মের শিক্ষক ও শিক্ষার্থীরা এই দুই শহীদ সম্পর্কে কিছু জানেন। বিশ্ববিদ্যালয়ের সম্মান শ্রেণীর কয়েকজন ছাত্রকে মীর আবদুল কাইয়ুম ও শহীদ সুখরঞ্জন সমাদ্দার সম্পর্কে জিজ্ঞাসা করেছিলাম। জাতির এই সন্তান সম্পর্কে মুক্তিযুদ্ধের পরবর্তী প্রজন্ম কিছুই বলতে পারেনি। আমার এক সহকর্মীকে সুখরঞ্জন সমাদ্দার সম্পর্কে জিজ্ঞাসা করলে তিনি জানান, সুখরঞ্জন সমাদ্দারের সমাধি রয়েছে কেন্দ্রীয় লাইব্রেরির সামনে। এর বেশি কিছু তরুণ প্রজন্মের সহকর্মীটি জানাতে পারেননি।
শহীদ শামসুজ্জোহার সমাধি রয়েছে রাজশাহী বিশ্ববিদ্যালয়ের প্রশাসন ভবনের সামনে। শহীদ হবিবুর রহমানের লাশ পাওয়া যায়নি। শহীদ সুখরঞ্জন সমাদ্দারকে হত্যা করা হয় বিশ্ববিদ্যালয়ের পার্শ্ববর্তী এলাকায়। শহীদ মীর আবদুল কাইয়ুমের সমাধি রয়েছে রাজশাহী শহরের কাদিরগঞ্জ কবরস্থানে। পারিবারিক তত্ত্বাবধানে শহীদ মীর আবদুল কাইয়ুমের কবরটি সংরক্ষণ করা হয়।
মীর আবদুল কাইয়ুম মনোবিজ্ঞান বিভাগের শিক্ষক ছিলেন। মনোবিজ্ঞান বিভাগের উদ্যোগে মীর আবদুল কাইয়ুমকে স্মরণের কোনো ব্যবস্থা নেই। শহীদ মীর আবদুল কাইয়ুমের কবরটি কাদিরগঞ্জ কবরস্থান থেকে বিশ্ববিদ্যালয় ক্যাম্পাসে স্থানান্তর করা প্রয়োজন। সুখরঞ্জন সমাদ্দার ভাষা বিভাগের শিক্ষক ছিলেন। ভাষা বিভাগের চেয়ারম্যানকে সুখরঞ্জন সমাদ্দার সম্পর্কে জিজ্ঞাসা করলে তিনিও কিছু বলতে পারেননি। ভাষা বিভাগের অন্য এক শিক্ষক জানালেন, তিনি অনেক দিন আগে আমাদের বিভাগের শিক্ষক ছিলেন। ভাষা বিভাগ থেকে সুখরঞ্জন সমাদ্দারের সমাধির দূরত্ব ২০ গজেরও কম হবে। সুখরঞ্জন সমাদ্দারের বিভাগের ছাত্র-শিক্ষক এই মহান শহীদের নাম ভুলে গেছেন। মনোবিজ্ঞান বিভাগের একজন সহকর্মীকে শহীদ মীর আবদুল কাইয়ুম সম্পর্কে জিজ্ঞাসা করলে তিনি জানান, ‘আমাদের সেমিনার লাইব্রেরিটি শহীদ মীর আবদুল কাইয়ুমের নামে।’ এর বেশি কিছু তিনি জানেন না। শহীদ সুখরঞ্জন সমাদ্দারের নামে তাও নেই।
রাজশাহী বিশ্ববিদ্যালয়ের চার শহীদের সমাধি বিশ্ববিদ্যালয় ক্যাম্পাসে হলে তরুণ প্রজন্ম জাতির এই মহান সন্তানদের সম্মান করার মধ্য দিয়ে মুক্তিযুদ্ধ সম্পর্কে তাঁদের জ্ঞান কিছুটা হলেও বাড়বে। শহীদ শামসুজ্জোহা ও সুখরঞ্জন সমাদ্দারের সমাধি বিশ্ববিদ্যালয় ক্যাম্পাসে রয়েছে। এখন শুধু স্থানান্তরের প্রয়োজন মীর আবদুল কাইয়ুমের কবরটি। শহীদ হবিবুর রহমানের প্রতীকী কবর দিয়ে, চার শহীদকে একত্রে স্থান দিয়ে শহীদ চত্বর নামে বিশ্ববিদ্যালয়ে কিছু করা হলে মুক্তিযুদ্ধের চেতনার প্রতি সত্যিকারের সম্মান দেখানো হবে। বর্তমান বিশ্ববিদ্যালয় প্রশাসন মুক্তিযুদ্ধের চেতনায় বিশ্বাস করে। মুক্তিযুদ্ধের চেতনায় তরুণ প্রজন্মকে উজ্জীবিত করা বর্তমান প্রশাসনের অন্যতম অঙ্গীকার। এই চেতনা শুধু বক্তব্যের মধ্য দিয়ে বাস্তবায়ন করা সম্ভব নয়।
ঢেমশায় এসো মিলন অঙ্গনে
স্বপন চৌধুরী ও দীলিপ চৌধুরী ঘুম থেকে ওঠেন খুব ভোরে। হাঁটতে বের হন, কোনো বাড়ির সামনে দিয়ে যাওয়ার সময় ডাক দিয়ে যান সে বাড়ির পড়ুয়া ছেলেমেয়েকে। লক্ষ্য একটাই, সবাই যাতে শিক্ষার আলো পায়। স্কুলজীবন থেকে তাঁরা জড়িয়ে ছিলেন ছাত্ররাজনীতির সঙ্গে। শিক্ষার্থীদের পড়ালেখার পাশাপাশি উদ্বুদ্ধ করতেন দেশ গড়ার কাজে।
দেশ স্বাধীন হলো। ফিরে এলেন অনেক মুক্তিযোদ্ধা। অনেকের মতো ফিরলেন না স্বপন-দীলিপ। তাঁরা মুক্তিযুদ্ধে শহীদ হলেন। গৌরবান্বিত করলেন পুরো এলাকার মানুষকে। স্বাধীনতার ৪০ বছর পর বিজয়ের এই মাসে চট্টগ্রামের সাতকানিয়া থানার ঢেমশা উচ্চবিদ্যালয়ের শতবর্ষ পূর্তি উৎসব এবং প্রাক্তন ছাত্রছাত্রী পুনর্মিলনী উপলক্ষে তাই তাঁদের স্মৃতি হূদয় ভিজিয়ে দিচ্ছে অনেকের। ২৪ ও ২৫ ডিসেম্বর ঢেমশা উচ্চবিদ্যালয় মাঠে গৌরবের শতবর্ষ উৎসব হবে। ২৪ ডিসেম্বর শনিবার সকালে উৎসব শুরু হবে সম্মিলিত কণ্ঠে জাতীয়সংগীত ও মুক্তিযুদ্ধের গান পরিবেশনের মাধ্যমে পায়রা ও বেলুন উড়িয়ে। এরপর উৎসবসংগীত ও শোভাযাত্রা। সারা দিনের আয়োজনের মধ্যে রয়েছে আবৃত্তি ও সংগীতানুষ্ঠান। আলোচনায় প্রধান অতিথি বিজ্ঞান ও প্রযুক্তিমন্ত্রী স্থপতি ইয়াফেস ওসমান। এ ছাড়া আলোচনা করবেন চট্টগ্রাম বিশ্ববিদ্যালয়ের উপাচার্য মো. আনোয়ারুল আজিম, চট্টগ্রাম শিক্ষা বোর্ডের চেয়ারম্যান মোহাম্মদ আলী চৌধুরী, ভারতীয় সহকারী হাইকমিশনার সোমনাথ ঘোষ। সভাপতিত্ব করবেন চট্টগ্রাম প্রেসক্লাবের সভাপতি আবু সুফিয়ান। ২৫ ডিসেম্বর রোববার রয়েছে রক্তদান কর্মসূচি, স্মৃতিচারণা অনুষ্ঠান, আলোচনা ও সম্মাননা প্রদান। আলোচনায় প্রধান অতিথি পরিবেশ ও বনমন্ত্রী হাছান মাহমুদ। আলোচনা করবেন চট্টগ্রাম বিভাগীয় কমিশনার সিরাজুল হক খান, চট্টগ্রাম অঞ্চলের পুলিশের উপমহাপরিদর্শক মো. নওশের আলী খান, জেলা প্রশাসক ফয়েজ আহম্মদ ও পুলিশ সুপার মো. জেড এ মোরশেদ। ওই দিন রাতে রয়েছে কবিগানের লড়াই। রয়েছে হাডুডু, ডাংগুলি, কানামাছি, ক্রিকেট ও ফুটবল ম্যাচ। এ ছাড়া ২৩ ডিসেম্বর থেকে স্কুলের পাশের মাঠে থাকছে তিন দিনের মেলা। মেলায় খেজুর রস, শীতের পিঠা, বাঙালির ঐতিহ্যের খাবার, মহেশখালীর পান, পটিয়ার পেয়ারা, শুঁটকিসহ নানা মন্ডামিঠায়ের দোকান থাকবে।
বট আর অশ্বত্থের গ্রাম ঢেমশা। সারি সারি এসব গাছ অনেককালের সাক্ষী। কালের সাক্ষী হয়ে আছে পুরোনো জমিদারবাড়ির অনেক সুষমা শিল্পও। সেখানের গোপন কুঠুরিতে ইতিহাসের কান্নার পাশাপাশি রয়েছে ঐতিহ্যের ছোঁয়াও। ইতিহাস বলে, ঢেমশা উচ্চবিদ্যালয় আত্মপ্রকাশ করে ১৯০৭ সালে। তখন এর নাম ছিল সুবর্ণময়ী মাইনর স্কুল। জমিদার ছত্রনারায়ণ চৌধুরীর তিন ছেলে গৌরসুন্দর চৌধুরী, কৃষ্ণমোহন চৌধুরী ও রামরতন চৌধুরীর যৌথ উদ্যোগে তাঁদের মা সুবর্ণময়ী চৌধুরীর নাম অনুসারে এই বিদ্যালয়ের নাম হয়। সময়ের আবর্তনে ১৯৪৪ সালে কলকাতা বিশ্ববিদ্যালয়ের অধীনে এই প্রতিষ্ঠান মাধ্যমিক বিদ্যালয়ে উন্নীত হয়। এই বিদ্যালয়ে পড়ালেখা করে অনেকেই এখন দেশের গুরুত্বপূর্ণ পদে কাজ করছেন। অনেকে মুক্তিযুদ্ধে অংশ নিয়েছেন।
একটা সময় ছিল, আশপাশের বেশ কটি গ্রাম থেকে এই বিদ্যালয়ে অনেকে পড়তে আসতেন। বিদ্যালয়ের প্রধান শিক্ষক দয়াল হরি মজুমদার বলেন, ‘পড়ালেখার মান উন্নয়নে আমরা সব সময় সচেতন। গত কয়েক বছরের এসএসসির ফল সেটা প্রমাণ করে। এ ছাড়া দেশের প্রতি মমত্ব বা অসাম্প্রদায়িক চেতনা গড়ে তোলার বিষয়টিতেও শিক্ষকেরা নজর দেন।’ শতবর্ষ উদ্যাপন পরিষদ ও চট্টগ্রাম প্রেসক্লাবের সভাপতি আবু সুফিয়ান বলেন, ‘দেশের বিভিন্ন গুরুত্বপূর্ণ পদে এই স্কুলের ছাত্ররা প্রতিনিধিত্ব করছেন। প্রজন্ম থেকে প্রজন্মের সবাইকে পরিচয় করিয়ে দেওয়াই এই মিলনমেলার মূল লক্ষ্য।’ এই স্কুল ঘিরে স্বপ্নের কথাও জানালেন তিনি। বিদ্যায়তনকে পূর্ণাঙ্গ শিক্ষা কমপ্লেক্স হিসেবে গড়ে তোলা, খেলার মাঠ সম্প্রসারণ, শিক্ষার্থীদের জন্য ছাত্রাবাস নির্মাণ, গরিব ও মেধাবী ছাত্রছাত্রীদের বিনামূল্যে পড়ালেখার সুযোগ দেওয়া, শিক্ষকদের আবাসনব্যবস্থা নিশ্চিত করা, একটি সমৃদ্ধ গ্রন্থাগার গড়ে তোলাসহ আরও অনেক কিছু রয়েছে সে তালিকায়।
দুই দিনের মিলনমেলায় অংশ নিতে পরিষদের পক্ষ থেকে এই কর্মযজ্ঞে সবাইকে আমন্ত্রণ জানানো হয়েছে। গৌরবের শতবর্ষে তাঁদের আহ্বান, ‘এসো আনন্দিত মিলন অঙ্গনে।’ তাঁদের আশা, শ্রদ্ধা, বিশ্বাস, অপার নির্ভরতা, সহূদয় প্রচেষ্টা, আন্তরিকতা ও মমত্ববোধের এক মহামিলন হবে শতবর্ষ উৎসবে। শেকড় ছেড়ে যাঁরা গিয়েছিলেন তাঁরা ফিরে আসবেন শেকড়ের টানে। যাঁরা এ বিদ্যালয় থেকে বের হয়ে এখন অনেক উঁচুতে তাঁরা হয়তো ঘুড়ির লাটাইয়ের আহ্বানে আবার মিলিত হবেন বিজয়ের আনন্দ সময়ে।
শান্তনু চৌধুরী
আমাদের ইশ্কুল
২৩-২৪ ডিসেম্বর। ঢাকার গভর্নমেন্ট ল্যাবরেটরি হাইস্কুলের সুবর্ণজয়ন্তী উৎসব। যতটুকু বয়স হলে অনায়াসে ‘ঐতিহ্যবাহী’ বলা যায়, এই স্কুল হয়তো ততটা পুরোনো নয়। বয়স মাত্র ৫০। কিন্তু এর মধ্যেই এটি বিশিষ্ট এবং এই বিশিষ্টতা অর্জন করতে এ স্কুলটি বেশি সময় নেয়নি। জন্মের কয়েক বছরের মধ্যেই জানান দিয়েছিল, ‘এসেছি, দেখেছি এবং জয় করেছি।’
২৩ ডিসেম্বর ল্যাবরেটরি স্কুলের জন্মদিন নয়। উৎসবটা শুরু হল নানান কারণে। এই স্কুলের ভর্তি পরীক্ষার প্রথম বিজ্ঞপ্তি পত্রিকায় ছাপা হয়েছিল ১৯৬১ সালের জুলাই মাসে। ভর্তি পরীক্ষা নেওয়া হয় আগস্টের প্রথম দিকে। তারপর ফলাফল ঘোষণা। ক্লাস শুরু হয় ২৮ আগস্ট। তবে আনুষ্ঠানিক উদ্বোধন হয়েছিল ৩ সেপ্টেম্বর। উদ্বোধন করেছিলেন তখনকার গণশিক্ষা পরিচালক শামস উল হক হক (পরবর্তী সময়ে বাংলাদেশের পররাষ্ট্রমন্ত্রী)। আমি ‘প্রতিষ্ঠাতা ছাত্র’দের অন্যতম।
স্কুল যখন শুরু হয়, তখন এটা ছিল প্রথম থেকে অষ্টম শ্রেণী পর্যন্ত। একসঙ্গে প্রাথমিক এবং মাধ্যমিক পর্যায় নিয়ে ঢাকায় তখন কোনো সরকারি স্কুল ছিল না। এ ক্ষেত্রে আমরাই প্রথম। প্রথম ব্যাচ মাধ্যমিক পরীক্ষা দিল ১৯৬৪ সালে। দ্বিতীয় ব্যাচ অর্থাৎ ১৯৬৫ থেকে শুরু হলো জয়যাত্রা। ঢাকা বোর্ডে সম্মিলিত মেধাতালিকায় দুজন প্রথম হলেন। দুজনই এই স্কুলের। টানা চার বছর প্রথম স্থানটি দখল করে ল্যাবরেটরি স্কুল ইতিহাস তৈরি করল। সার্বিক ফলাফলের মানদণ্ডেও এই স্কুল ছিল এক নম্বরে।
তখন ‘নতুন ঢাকায়’ মতিঝিল সেন্ট্রাল গভর্নমেন্ট হাইস্কুল আর ইন্টারমিডিয়েট টেকনিক্যাল কলেজ (বর্তমানে তেজগাঁও বিজ্ঞান কলেজ) ছাড়া ছেলেদের জন্য আর কোনো সরকারি স্কুল ছিল না। তাই ল্যাবরেটরি স্কুলের ওপর চাপ ছিল যথেষ্ট। অনেক প্রতিযোগিতার মধ্য দিয়ে ভর্তি হতে হতো।
স্কুলটির নামের মধ্যে ‘ল্যাবরেটরি’ শব্দটির একটি অন্য রকম অর্থ আছে। আমরা ছিলাম টিচার্স ট্রেনিং কলেজের ছাত্রছাত্রীদের ল্যাবরেটরি। তাঁরা তাঁদের শিক্ষার অনুশীলনে আমাদের নিয়মিত ব্যবহার করতেন। অর্থাৎ আমাদের নিয়মিত শিক্ষকমণ্ডলীর অতিরিক্ত শিক্ষানবিস শিক্ষকদের অঢেল মনোযোগ পেতাম। স্কুলের আরেক দিকে ছিল শিক্ষা সম্প্রসারণ কেন্দ্র। এর পরিচালক ছিলেন আবদুল্লাহ আল-মুতী শরফুদ্দিন। তাঁর ওখানে বিভিন্ন স্কুলের শিক্ষকেরা নানা বিষয়ে প্রশিক্ষণ নিতে আসতেন। আমরা প্রায়ই তাঁদের ‘ল্যাবরেটরি’ হিসেবে ব্যবহূত হতাম। এত মনোযোগের পর পরীক্ষার ফল খারাপ হওয়াটা ছিল নিতান্তই দুর্ঘটনা। যত দূর মনে পড়ে, প্রথম বছর একজন ছাত্র তৃতীয় বিভাগ পেয়েছিলেন। অকৃতকার্য হননি কেউ। তারপর থেকে তৃতীয় বিভাগ উধাও।
জন্মলগ্ন থেকে এই স্কুলের প্রধান শিক্ষকের দায়িত্ব নিয়েছিলেন খান মুহাম্মদ সালেক। তাঁর কথা বলে শেষ করা যাবে না। শিক্ষা, নিয়মানুবর্তিতা আর সৌজন্যবোধের তিনি ছিলেন প্রতীক। বেছে বেছে দেশের সেরা শিক্ষকদের তিনি সংগ্রহ করেছিলেন। আবু হাম্মাদ আবুল বাসেত, সিরাজুল হক খান, মোহাম্মদ জাফরউল্লাহ, মোহাম্মদ মতিউল্লাহ, কাজি নুরুল হক, সিদ্ধেশ্বর সরকার, আনিস চৌধুরী, আবুল হোসেন মিয়া, জহিরুল হক, এ বি এম নুরুল ইসলাম, মোহাম্মদ নুরুল ইসলাম, শরিফুল ইসলাম—এই গুণী শিক্ষকদের সান্নিধ্য পেয়েছিলাম আমরা। আরও অনেকেই ছিলেন, যাঁদের কথা এই মুহূর্তে মনে করতে পারছি না।
আমাদের স্কুলে আলাদা কোনো গ্রন্থাগার ছিল না। প্রতিটি শ্রেণীকক্ষে একটা আলমারিতে বোঝাই থাকত নানা রকম বই। সপ্তাহে এক দিন আমরা ওই বই সংগ্রহ করতাম, একটা বই পড়ে শেষ করতে আর কতক্ষণ লাগে? আমরা নিজেদের মধ্যে বইগুলো অদলবদল করে পড়তাম।
বিজ্ঞান গবেষণাগারে ছিল সব রকমের আয়োজন। আমি এখানেই প্রথম মাইক্রোস্কোপ দেখি। একটা কঙ্কালও ছিল। ওর পাশ দিয়ে হাঁটাচলা করার সময় শার্টের বোতাম খুলে বুকে ফুঁ দিতাম।
স্কুল শুরুর কয়েক মাসের মধ্যেই চালু হয় ইউনিফর্ম। সাদা শার্ট আর নেভি ব্লু প্যান্ট। ওই সময় ঢাকায় আমরা ছাড়া ছেলেদের অন্য কোনো স্কুলে ইউনিফর্ম চালু ছিল কি না জানি না। বিশাল একটা খেলার মাঠ ছিল। এখনো আছে। তবে আমরা খেলাধুলায় ততটা সময় দিতাম না। মাধ্যমিক টেস্ট পরীক্ষায় কেউ কোনো বিষয়ে পঞ্চাশের নিচে নম্বর পেলে তাদের আলাদা করে স্কুলে বিশেষ কোচিংয়ের ব্যবস্থা করা হতো। এ জন্য অতিরিক্ত কোনো ফি দিতে হতো না। শিক্ষকদের এত যত্ন, এত আদর, এত আয়োজন, তা ব্যর্থ হয়নি। আমরা পরীক্ষার ফলাফল দিয়ে তাঁদের মুখে হাসি এনে দিতাম। তার পরও বলব, এই ঋণ শোধ হওয়ার নয়।
আমি ভর্তি হয়েছিলাম পঞ্চম শ্রেণীতে। সেবার আমাদের ব্যাচ থেকে তিনজনকে নির্বাচিত করা হলো বৃত্তি পরীক্ষা দেওয়ার জন্য। আমরা তিনজনই উত্তীর্ণ হলাম। ১০ জন দিলে ১০ জনই হতাম। কিন্তু হেড স্যার কোনো ঝুঁকি নিতে চাননি। প্রথম বছর, তাই কেউ পরীক্ষা দিয়ে বৃত্তি পাবে না, এটা তিনি চাননি। স্কুলের সম্মান নিয়ে তাঁর এই অতিসাবধানতার সুফল এই স্কুলের ছাত্ররা ধারাবাহিকভাবে বছরের পর বছর ভোগ করেছে।
স্কুলের চৌহদ্দি পেরিয়ে, দেয়াল ডিঙিয়ে আমরা অধিকাংশই ঢাকা কলেজে পড়েছি। তারপর ছিটকে পড়েছি এদিক-সেদিক। কেউ ঢাকা বিশ্ববিদ্যালয়ে, কেউ প্রকৌশল বিশ্ববিদ্যালয়ে, কেউ বা ঢাকা মেডিকেল কলেজে, তারপর কে কোথায় গেছে, কোথায় আছে, তার হদিস রাখা খুব কঠিন। ৫০ বছর পূর্তির অনুষ্ঠানে হয়তো অনেকের সঙ্গে দেখা হবে। অনেক প্রিয় শিক্ষককে আর কখনোই দেখতে পাব না। তাঁরা আর এ জগতে নেই। এই মুহূর্তে বিশেষ করে মনে পড়ছে সিরাজুল হক খান স্যারের কথা। তিনি ক্লাস ফাইভে আমাদের ইংরেজি পড়িয়েছিলেন। তারপর বিলেত থেকে একটা প্রশিক্ষণ নিয়ে এসে যোগ দিয়েছিলেন ঢাকা বিশ্ববিদ্যালয়ের শিক্ষা ও গবেষণা ইনস্টিটিউটে। একাত্তরের ১৪ ডিসেম্বর আরও অনেকের সঙ্গে তাঁকেও ঘাতকেরা ধরে নিয়ে যায়। তিনি আর ফিরে আসেননি।
ঘোড়দৌড় হারিয়ে যায়নি
না, ঘোড়দৌড় হারিয়ে যায়নি। এখনো তা টিকে আছে।
পঞ্চগড় জেলার দেবীগঞ্জ উপজেলার শালডাঙ্গায় যদি ১৮ ডিসেম্বর আপনি আসতেন, তাহলে দেখতে পেতেন ঘোড়াদের তেলেসমাতি কারবার। এদিন বিকেলে কয়েক হাজার নারী-পুরুষ ও শিশু-কিশোরের উপস্থিতিতে এই প্রতিযোগিতা হয়েছিল। শালডাঙ্গা ইউনিয়ন পরিষদের পাশে ধুলাঝাড়ি এলাকায় বিশাল খেতের মধ্যে আয়োজিত এ প্রতিযোগিতার আয়োজক ‘হঠাৎ কমিটি’ নামের একটি সংগঠন।
প্রতিযোগিতার দিন সকাল থেকেই ছিল সাজ সাজ রব। আশপাশের বাড়িগুলো দূর-দূরান্তের আত্মীয়স্বজনে ছিল ভরপুর। এ ছাড়া জেলার বাইরে থেকেও অসংখ্য দর্শক খেলা দেখতে এসেছে। কারা আসেনি? পঞ্চগড়, ঠাকুরগাঁও ও নীলফামারী জেলার বিভিন্ন এলাকা থেকে হাজার হাজার মানুষ এদিন আসতে থাকে। একপর্যায়ে এলাকাটি বিশাল জনসমুদ্রে পরিণত হয়। উদ্যোক্তারা আগেই বাঁশ দিয়ে মাঠ ঘিরে দিয়েছিলেন। নারী-পুরুষের জন্য আলাদা জায়গা করা হয়। অনেক নারী কোলের শিশুকে নিয়ে এসেছিলেন ঘোড়দৌড় দেখতে। লাল, নীল ও সবুজ পতাকা দিয়ে সাজানো হয় মাঠ। বাইরে নানা রকমের দোকান বসে। সাইকেলের গ্যারেজ করা হয় কয়েকটি। বিপুলসংখ্যক মানুষের নিরাপত্তা দিতে দেবীগঞ্জ থানার পুলিশ, আনসার ও স্বেচ্ছাসেবীদের হিমশিম খেতে হয়।
নীলফামারী জেলার ডোমার উপজেলার চিলাহাটি থেকে গৃহবধূ মর্জিনা খাতুন এসেছিলেন ধুলাঝাড়ির এই ঘোড়দৌড় প্রতিযোগিতা দেখতে। প্রতিবছরের মতো এবারও তিনি ছেলেকে নিয়ে এসেছিলেন। বোদা উপজেলার সাকোয়া থেকে দুই নাতিকে নিয়ে বৃদ্ধা সোরোবালা (৭০) এসেছেন খেলা দেখতে। এবারই প্রথম তিনি নাতিদের অনুরোধে রিকশাভ্যানে খেলা দেখতে আসেন। শালডাঙ্গার শিকারপুর গ্রামের রুবেল জানান, বিজয় দিবস উপলক্ষে ধুলাঝাড়ি মাঠে এই ঘোড়দৌড় প্রতিযোগিতায় এলাকায় উৎসবমুখর পরিবেশ সৃষ্টি হয়, যেন ঈদের উৎসব পালন করে এলাকার মানুষ। শালডাঙ্গা ইউনিয়ন পরিষদের মাঠের পাশে চা-বিস্কুটের দোকানমালিক রফিকুল ইসলাম জানালেন, প্রতিবছর ঘোড়দৌড় প্রতিযোগিতার দিন বেচাবিক্রি বেশি হয়। এই এক দিনে ১০ হাজার টাকার চা-বিস্কুট বিক্রি হয়েছে বলে জানান তিনি।
বিকেল সাড়ে তিনটায় খেলা শুরু হয়। এর আগে ব্যান্ড পার্টির তালে তালে মাঠের চারদিকে পুরস্কারগুলো দর্শকদের দেখানো হয়। অংশগ্রহণকারীদের লটারির মাধ্যমে তিন গ্রুপে ভাগ করা হয়। প্রথমে ৭ রাউন্ড দৌড়ে প্রথম ও দ্বিতীয় স্থান অধিকারীদের নিয়ে ফাইনাল রাউন্ড অনুষ্ঠিত হয়। ফাইনাল রাউন্ডে ১০ রাউন্ড দৌড় অনুষ্ঠিত হয়। এ সময় দর্শকেরা করতালি দিয়ে প্রতিযোগীদের উৎসাহ দেয়।
মাঠে নাতি-নাতনি নিয়ে প্রতিযোগিতা দেখতে নীলফামারীর ডোমার থেকে এসেছেন আরজিনা বেগম। তিনি বলেন, ‘অনেক আগে আমরা এমন প্রতিযোগিতা দেখেছি। এখন এসব প্রতিযোগিতা আর হয় না। আত্মীয়দের কাছে শুনে নাতি-নাতনিদের নিয়ে এসেছি। খুব ভালো লেগেছে।’
মধ্য শিকারপুর গ্রামের আনোয়ারা খাতুন বলেন, ‘ঘোড়দৌড় খেলা উপলক্ষে মেয়ে-জামাই, নাতি-নাতনিসহ অনেক আত্মীয় বাড়িতে বেড়াতে এসেছে। তাদের সঙ্গে নিয়ে খেলা দেখে খুব আনন্দ পেয়েছি।’
সাইকেলে করে ২০ কিলোমিটার দূর বাগদহ থেকে প্রতিযোগিতা দেখতে এসেছিলেন বৃদ্ধ আবদুল জব্বার। তিনি বললেন, ঘোড়দৌড় ভালোই লাগল।
একটু দূরেই দেখি, কোলে শিশু নিয়ে দাঁড়িয়ে আছেন মাড়েয়া কাঁঠালতলী থেকে আসা আমেনা বেগম। তিনি বেশ উচ্ছ্বসিত। বললেন, ‘ঘোড়দৌড় প্রতিযোগিতার কথা শুনে আর বাড়িতে থাকতে পারলাম না।’
‘হঠাৎ কমিটি’র উপদেষ্টা লুলু চৌধুরী জানান, ‘২০০৫ সালে তাঁর বড় ভাই মনিরুজ্জামান চৌধুরীর উদ্যোগে এলাকার যুবকদের নিয়ে ‘হঠাৎ কমিটি’ গঠন করা হয়। কমিটির উপদেষ্টা করা হয় রোকনুজ্জামান চৌধুরী এবং প্রধান পৃষ্ঠপোষক করা হয় শালডাঙ্গা ইউনিয়ন পরিষদের (ইউপি) চেয়ারম্যান হাসানাত জামান চৌধুরীকে। প্রতিবছর ১৮ ডিসেম্বর এই প্রতিযোগিতা অনুষ্ঠানের সিদ্ধান্ত হয়। তিনি জানান, পুরোনো দিনের ঐতিহ্য ও সংস্কৃতি ধরে রাখার জন্য এই প্রতিযোগিতার আয়োজন করা হচ্ছে। পুরস্কার স্থানীয় বিত্তবান মানুষের অনুদানে প্রদান করা হয়।
হারিয়ে যাওয়া ঐতিহ্য ধরে রাখার লক্ষ্যে এ প্রতিযোগিতার আয়োজন করা হচ্ছে। দিন দিন অংশগ্রহণকারী ও দর্শকের সংখ্যাও বাড়ছে।
পঞ্চগড়-২ আসনের সাংসদ নুরুল ইসলাম বলেন, ‘ঘোড়দৌড় বাঙালির ঐতিহ্যের প্রতীক। বাঙালিদের ঐতিহ্যের প্রতি কতটুকু অনুরাগ, আজ লক্ষাধিক মানুষের উপস্থিতি তা-ই প্রমাণ করে। আমরা আমাদের হারানো ঐতিহ্য ফিরিয়ে আনতে চাই। সত্যিই হারিয়ে যাওয়া ঐতিহ্য ও সংস্কৃতি ধরে রাখার এই বিরল প্রচেষ্টা প্রশংসার দাবি রাখে। এ প্রতিযোগিতা আমাদের ঐতিহ্যকে আরও সমৃদ্ধ করবে এবং সবার সর্বাত্মক সহযোগিতার মাধ্যমে এ উদ্যোগ ধরে রাখতে হবে।’
প্রতিযোগিতায় পঞ্চগড়, ঠাকুরগাঁও ও নীলফামারী জেলার মোট ১৭টি ঘোড়া অংশ নেয়। বোদা উপজেলার আয়নাল হক প্রথম পুরস্কার হিসেবে একটি ২১ ইঞ্চি টেলিভিশন, ডোমার উপজেলার আবদুল্লাহেল কাফি দ্বিতীয় পুরস্কার হিসেবে ১৪ ইঞ্চি টেলিভিশন এবং দুজনকে যৌথভাবে তৃতীয় পুরস্কার হিসেবে একটি করে ১৪ ইঞ্চি রঙিন টেলিভিশন দেওয়া হয়।
পুরস্কার প্রদান করেন পঞ্চগড়-২ আসনের সাংসদ নুরুল ইসলাম। হঠাৎ কমিটির সভাপতি কামরুজ্জামানের সভাপতিত্বে অনুষ্ঠিত পুরস্কার বিতরণী অনুষ্ঠানে বিশেষ অতিথি ছিলেন জেলা প্রশাসক তোফাজ্জল হোসেন মিয়া, দেবীগঞ্জ উপজেলা নির্বাহী কর্মকর্তা মাহবুবুল হক, দেবীগঞ্জ উপজেলা আওয়ামী লীগের সাধারণ সম্পাদক আলহাজ গিয়াসউদ্দিন চৌধুরী, দেবীগঞ্জ উপজেলা পরিষদের ভাইস চেয়ারম্যান পরিমল সরকার প্রমুখ।
পদ্মায় বিকেলের রং
যেদিন পদ্মায় বেড়াতে যাওয়া নিয়ে আলাপ হলো, সেদিন অনেকেই উৎসাহ দেখালেন। তাৎক্ষণিক ১০-১২ জনের একটা দল তৈরি হলো। আলোচনা করে ঠিক করা হলো দিন-ক্ষণও। কিন্তু পূর্বাভিজ্ঞতা থেকেই বুঝতে পারি, ১০-১২ জনের দলটি বাঙালির স্বভাবসুলভ নিয়মে সংকুচিত হয়ে পড়বে। শেষ পর্যন্ত কতজন টিকে থাকবেন, তা নিশ্চিত করে বলা মুশকিল। এদিকে আয়োজন নিয়ে ব্যস্ত হয়ে পড়লেন ভ্রমণের মূল উদ্যোক্তা শাহজাহান মৃধা বেনু। শেষ পর্যন্ত আমার আশঙ্কাই সত্যি হলো। নানা অজুহাত দেখিয়ে সিংহভাগ কেটে পড়ল। সর্বশেষ উইকেটের পতন ঘটল যাওয়ার দিন সকালবেলা। শেষ পর্যন্ত রইল বাকি চার—আমি, আলী ইমাম, খন্দকার যুবায়ের হাসান আর শাহজাহান মৃধা বেনু।
বুড়িগঙ্গা পার হওয়ার পরপরই শরতের (তখনো শরৎ শেষ হয়নি) অনুপম দৃশ্য ভেসে উঠল। একটু আগেই একপশলা বৃষ্টি হয়েছে। শরতের ভেজা বাতাসে পরিযায়ী ঋতুর আগমনী বারতা ছড়ানো। শুভ্র কাশফুলে ঢেউ তুলছে বাতাস। সড়কের দুই পাশে থই থই পানি। কোথাও বিরান মাঠ, কোথাও সবুজ ধানের গালিচা। নিমতলা বাজারে এসে থামতে হলো আমাদের। বিক্রমপুরের বিখ্যাত পাতক্ষীর খাওয়া হবে। বেনু ভাই একটা খানদানি মিষ্টির দোকানে নিয়ে গেলেন। এ দোকানের মিষ্টি-মণ্ডার খ্যাতি আছে। সময়স্বল্পতার কারণে দ্রুত উঠতে হলো আমাদের। তবে অবশ্যই খাওয়ার পর।
আগে থেকেই সিদ্ধান্ত ছিল, আমরা সরাসরি মাওয়া ঘাট না গিয়ে প্রথমেই দোহার উপজেলায় অবস্থিত সড়ক ও জনপথ (সওজ) বিভাগের বাংলোটি দেখব। এ কারণেই প্রধান সড়ক ছেড়ে ডান দিকে আরেকটি সড়ক ধরে আমরা এগিয়ে গেলাম। তবে সেখানে যাওয়ার মূল সড়কটা মূলত শ্রীনগর-ভাগ্যকুল সড়ক। একটু পরই বেনু ভাই একটা সুসংবাদ দিলেন, দুজন বিখ্যাত ব্যক্তির জন্মভিটা দেখার সুযোগ হবে আমাদের। মাসুরগাঁও সেতু পেরিয়ে কোয়ার্টার কিলোমিটার পার হলেই ডান দিকে স্যার জগদীশচন্দ্র বসুর বাড়ি। গ্রামের নাম রাঢ়িখাল। একই গ্রামে কবি হুমায়ুন আজাদেরও জন্ম। আমরা এ দুজন আলোকিত মানুষের ভিটেমাটি ছুঁয়ে দেখি। আলোর মশাল হাতে তাঁরা উঠেছিলেন স্বর্ণশিখরে।
কিছুক্ষণের মধ্যেই পৌঁছে গেলাম কাঙ্ক্ষিত গন্তব্যে। সওজ বিভাগের এ বাংলোয় আরও আগেই আমাদের এসে থাকার কথা ছিল। থাকা মানে এক দিনের সংক্ষিপ্ত ভ্রমণ। বাংলোটা বেশ ছিমছাম, পরিপাটি। সামনে খোলামেলা চত্বর। মাত্র কয়েক গজের মধ্যেই পদ্মা। বাংলো আর পদ্মার মাঝখানে শুধু একটি পথ। বেড়ানোর জায়গা হিসেবে উৎকৃষ্ট। ভরবর্ষায় পদ্মা যখন অনেক প্রশস্ত হয়, তখন চান্নিপসর রাতে তার অন্য রকম সৌন্দর্য দেখার ইচ্ছা মনে মনে পোষণ করে চলেছি দীর্ঘদিন। একদিন হয়তো ভরা পূর্ণিমায় ছুঁয়ে দেখতে পাব তাকে। ওদিকে সুতোয় টান পড়ছে। যেতে হবে পদ্মার আরেক প্রান্তে। তারপর পদ্মা পাড়ি দিয়ে একবারে চরায়।
আবার ছুট। অন্য আরেকটি পথে যখন মাওয়া ঘাটে এসে পৌঁছাই, তখন মধ্যদুপুর। পেটের জন্য খানিকটা সময় বরাদ্দ করা হলো। নদীর পাড়ের একটি হোটেলে গিয়ে বসলাম। পদ্মার তরতাজা ইলিশভাজা দিয়ে সংক্ষিপ্ত ভোজ।
এ পদ্মার পাড়েই বেনু ভাইয়ের জন্ম। সাত পুরুষের ভিটাবাড়িও এখানেই। এ কারণে এখানে দুর্ভেদ্য একটা ঘাঁটিও তৈরি করেছেন তিনি! তাঁর ভাষায় যাবতীয় ‘ষড়যন্ত্রের’ সুবিধাজনক স্থান পদ্মার চর। এখানে সারা বছরে কয়েকবার সদলবলে আসেন ঘুড়ি ওড়াতে। ইতিমধ্যেই তাঁর স্থানীয় ‘ষড়যন্ত্র’ দলের সদস্যরা নৌকায় সবকিছু তুলে দিয়েছেন। তাতে চা-কফি থেকে শুরু করে লাইফ জ্যাকেট পর্যন্ত আছে। সবাই ওঠার পর ছেড়ে দেওয়া হলো নৌকা।
পড়ন্ত বিকেলে আমরা ছোটখাটো ধরনের একটা চরে নামলাম। চারপাশে ঘন কাশবন। সাদা পালকে ঢেউ খেলছিল বাতাস। কোথাও কোথাও কাইচ্চা আর নলখাগড়ার ঝোপ। নৌকা থেকে একের পর এক ঘুড়ি নামতে শুরু করল। তারপর ডানা-পাখা লাগিয়ে উড়িয়ে দেওয়া হলো আকাশে। আমার ভাগে পড়ল একটা নাটাই। ওই ঘুড়িটা নাকি নিরীহ ধরনের! আমাকে উড়িয়ে নিয়ে নদীতে ফেলবে না। কিছুক্ষণের মধ্যেই নানা রং আর গড়নের ঘুড়ি উড়ল আকাশে। এ চরায় আগে থেকেই দুটো ছোট জেলেনৌকা ভেড়ানো ছিল। ঘুড়ির কায়কারবার দেখে ওই নৌকা থেকে তিনটি কিশোর ছেলে বেরিয়ে এল। ওরাও বেশ আগ্রহ নিয়ে যোগ দিল আমাদের সঙ্গে। তারপর সন্ধ্যার আনমনা বাতাস আমাদের জানিয়ে দিল, এখন আর ঘুড়ি ওড়ানোর সময় নেই। আমরা গোল হয়ে বসি। চা-বিস্কুট আর মটরভাজা খেতে খেতে নানা গল্পে মেতে উঠি। এই বিচ্ছিন্ন পলিভূমি আমাদের ভেতর কিছুক্ষণের জন্য হলেও অন্য রকম এক অনুভূতি তৈরি করে।
এবার ফিরতে হবে। বেনু ভাই জানালেন, তাঁর সার্বক্ষণিক সঙ্গী মি. ইসমাইল আটকা পড়েছেন অন্য আরেকটা ঘাটে। তিনি আসছিলেন এখানেই, বোটচালক স্থানটি শনাক্ত না করতে পারায় এ বিপত্তি। সুতরাং, তাঁকে উদ্ধার করে তবেই আমাদের ফিরতে হবে। সব মালপত্র বোঝাই করে আমাদের নৌকা চলল সেই মাঝির ঘাটের উদ্দেশে। ইসমাইলকে উঠিয়ে নিয়ে আবার আমাদের নৌকা ঘুরল মাওয়ার দিকে। বিচ্ছিন্ন গল্প-আড্ডায় পদ্মার বুকে রাতের ভ্রমণটা বেশ জমে উঠল আমাদের। অনেক দূর থেকেই ঘাটের আলো দেখা যাচ্ছিল। আমাদের জানা ছিল না যে শেষ ‘ষড়যন্ত্র’ নামে আরেকটা কিছু সবার জন্য অপেক্ষা করছিল। একটু পরই উন্মোচিত হলো রহস্য। রাতের আকাশে উড়ল একটা বাতিওয়ালা ঘুড়ি। অপূর্ব সেই দৃশ্য। বিচিত্র রঙের বাতিগুলো জ্বলছিল আকাশে। নৌকা চলছে, ঘুড়িও চলছে আমাদের সঙ্গে। আশপাশের নৌকার যাত্রীরা অবাক বিস্ময়ে তাকিয়ে আছে রাতের এ তারকা ঘুড়ির দিকে।
বর্ষপূর্তি আর সমাবর্তন: এক যুগল আয়োজন
আজ ২৮ ডিসেম্বর ২০১১। আজকের সকালটি আর সব দিন থেকে একটু ভিন্ন ব্যঞ্জনা নিয়ে হাজির হয়েছে বাংলাদেশ কলেজ অব ফিজিশিয়ানস অ্যান্ড সার্জনস ক্যাম্পাসে। কারণ, আজ এ প্রতিষ্ঠান উদ্যাপন করছে ৪০ বছর পূর্তি উৎসব এবং সেই সঙ্গে আয়োজন করেছে ১১তম সমাবর্তন অনুষ্ঠানের। এ উপলক্ষে মহাখালীতে অবস্থিত ক্যাম্পাসটি সেজেছে বর্ণিল সাজে।
আজ থেকে ৪০ বছর আগে আন্তর্জাতিক মানের বিশেষজ্ঞ চিকিৎসক তৈরির প্রত্যয় নিয়ে জন্ম হয় বাংলাদেশ কলেজ অব ফিজিশিয়ানস অ্যান্ড সার্জনসের (বিসিপিএস)। তখন অবশ্য এ প্রতিষ্ঠানের নাম ছিল পাকিস্তান কলেজ অব ফিজিশিয়ানস অ্যান্ড সার্জনস (সিপিএসপি)। এরপর স্বাধীনতা-উত্তর বাংলাদেশে বঙ্গবন্ধু শেখ মুজিবুর রহমানের পৃষ্ঠপোষকতায় ১৯৭২ সালের জুনে এক প্রেসিডেনশিয়াল অর্ডারে প্রতিষ্ঠিত হয় বর্তমানের বিসিপিএস এবং ওই বছরের জুলাইয়ে বাংলাদেশে প্রথম এফসিপিএস পরীক্ষার অয়োজন করে প্রতিষ্ঠানটি। আর কলেজটি প্রথম সমাবর্তন অনুষ্ঠানের আয়োজন করে ১৯৮০ সালে।
কলেজের একাডেমিক শিক্ষা ও ট্রেনিং-সংক্রান্ত যাবতীয় কার্যক্রম পরিচালিত হয় বিভিন্ন ফ্যাকাল্টির মাধ্যমে। বর্তমানে কলেজের ১৫টি ফ্যাকাল্টি কাজ করছে এবং আরও কয়েকটি ফ্যাকাল্টি গঠনের কাজ প্রক্রিয়াধীন। এর মধ্যে মেডিসিন, ফ্যামিলি মেডিসিন, সার্জারি ও ডেন্টাল সার্জারি, বেসিক সায়েন্স, অবস অ্যান্ড গাইনি, পেডিয়াট্রিকস, সাইকিয়াট্রি, রেডিওলজি ও রেডিওথেরাপি, অপথালমোলজি, ডার্মাটোলজি, অ্যানেসথেসিওলজি, হেমাটোলজি, অটোলেরিংগোলজি ও ফিজিক্যাল মেডিসিন ফ্যাকাল্টি। এ ছাড়া বিভিন্ন বিষয়ে এফসিপিএস প্রথম পর্ব পরীক্ষার প্রস্তুতির জন্য সপ্তাহে বৃহস্পতি ও শুক্রবার বেসিক মেডিকেল সায়েন্স কোর্স চালু আছে। আরও আছে ক্লিনিক্যাল সায়েন্স বিষয়ে অপথালমোলজি, রেডিওলজি ও রেডিওথেরাপি এবং ডেন্টাল সার্জারির বিভিন্ন বিষয়ে স্বল্পমেয়াদি কোর্স। এ ছাড়া সব বিষয়ে ডিজারটেশন করার জন্য রিসার্স মেথোডোলজির ওপর ওরিয়েন্টেশন কোর্স, আইটি ল্যাব, কম্পিউটার প্রশিক্ষণ ও বেসিক সার্জিকেল স্কিল ল্যাব ট্রেনিং বাধ্যতামূলকভাবে চালু আছে।
বলে রাখা ভালো, কলেজের এ বিশাল কর্মযজ্ঞ পরিচালিত হয় এ কলেজেরই সম্মানিত ফেলোদের আন্তরিক স্বেচ্ছাশ্রমের ভিত্তিতে। আর কলেজটির সার্বিক কার্যক্রম পরিচালিত হয় ২০ সদস্যবিশিষ্ট একটি শক্তিশালী কাউন্সিল দ্বারা, যার মধ্যে ১৬ জন সদস্য নির্বাচিত হন নির্বাচন-প্রক্রিয়ার মাধ্যমে এবং চারজন সদস্য নির্বাচিত হন বাংলাদেশ সরকার কর্তৃক।
কলেজটি জন্মলগ্ন থেকেই প্রতিবছর ১ জানুয়ারি ও ১ জুলাইয়ে ফেলোশিপ পরীক্ষা গ্রহণ করে আসছে। বিশেষ কোনো পরিস্থিতি ছাড়া এ তারিখের ব্যত্যয় ঘটে না এবং পরীক্ষা শেষ হওয়ার এক ঘণ্টার মধ্যে ফলাফল প্রকাশ করে থাকে। এ পরীক্ষা গ্রহণের জন্য যুক্তরাজ্য, সিঙ্গাপুর, পাকিস্তান, সৌদি আরব, ভারত, নেপাল, শ্রীলঙ্কা, থাইল্যান্ডসহ অন্যান্য দেশ থেকে বিশেষজ্ঞ পরীক্ষক এ দেশে আসেন। শুধু তা-ই নয়, এ কলেজ থেকে পাস করা সম্মানিত অনেক ফেলো বিশ্বের বিভিন্ন দেশে পরীক্ষা গ্রহণের পরীক্ষক হিসেবে নিয়োগপ্রাপ্ত হন। এফসিপিএস চূড়ান্ত পরীক্ষা গ্রহণের জন্য প্রতিবছর ২৫-৩০ জন বিদেশি পরীক্ষক বিসিপিএস কলেজে আসেন। যুক্তরাজ্যের রয়েল কলেজ, সিঙ্গাপুর ন্যাশনাল বিশ্ববিদ্যালয়, সৌদি মেডিকেল বোর্ড, পাকিস্তান কলেজ অব ফিজিশিয়ানস অ্যান্ড সার্জনস থেকে নিয়মিত পরীক্ষকেরা এসে থাকেন। অন্যদিকে বিসিপিএস থেকে যুক্তরাজ্যের রয়েল কলেজগুলোয় অবজারভার পরীক্ষক এবং পাকিস্তান ও সৌদি আরবে আমাদের দেশের ফেলোরা পরীক্ষা নেওয়ার জন্য যান। বর্তমানে এই বিসিপিএস মেডিকেল সায়েন্সের ৪৩টি ও ডেন্টাল সায়েন্সের চারটিসহ মোট ৪৭টি বিষয়ে ফেলোশিপ দিয়ে থাকে। এ ছাড়া মেডিকেল সায়েন্সের ১৪টি বিষয়ে মেম্বরশিপ পরীক্ষা (এমসিপিএস) ও ডেন্টাল সার্জারিতে এমসিপিএস ডিগ্রি প্রদান করে। উল্লেখ্য, এ পর্যন্ত কলেজটি তিন হাজার ৫১১ জন এফসিপিএস, এক হাজার ৯২১ জন এমসিপিএস ডিগ্রিধারী বিশেষজ্ঞ চিকিৎসক এবং ১৫৬ জনকে সম্মানসূচক ফেলোশিপ প্রদান করেছে, যার মধ্যে ৮৮ জন চিকিৎসক বিদেশি নাগরিক। সময়ের চাহিদার সঙ্গে এসব ডিগ্রির মান বিশ্বমানে উত্তীর্ণ করার প্রত্যয়ে প্রতিষ্ঠানটি রয়েল কলেজ অব সার্জনস অব ইংল্যান্ড, আয়ারল্যান্ড, গ্লাসগো, এডিনবার্গ ইত্যাদি কলেজের সঙ্গে মিল রেখে নিয়মকানুন ও পরীক্ষাপদ্ধতি পরিবর্তন করেছে। আর এসব আয়োজনের মধ্য দিয়ে বাংলাদেশের চিকিৎসাসেবায় অপরিসীম অবদান রেখে চলেছে প্রতিষ্ঠানটি, যার প্রমাণ এ প্রতিষ্ঠান থেকে বিভিন্ন বিষয়ে প্রাপ্ত এফসিপিএস ও এমসিপিএস ডিগ্রিধারী চিকিৎসকদের মধ্যে বর্তমানে বিভিন্ন সরকারি-বেসরকারি ও স্বায়ত্তশাসিত হাসপাতাল ও চিকিৎসা শিক্ষাপ্রতিষ্ঠানে কর্মরত আছেন ৮৫ শতাংশ চিকিৎসক ও শিক্ষক।
রক্তে আঁকা বাংলাদেশ
অসংখ্য বুলেট যেন বিদীর্ণ করেছে বাংলাদেশের হূদয়। সেই হূদয়ের রক্তক্ষরণে সবুজের বুকে লাল সূর্য। একটি স্বাধীন সার্বভৌম বাংলাদেশ। কিন্তু বাংলাদেশকে অর্জন করতে ৩০ লাখ শহীদের তাজা প্রাণ হয়েছে বলিদান। রক্তের হূদয় চিরে বেরিয়ে আসে রং। আর সেই রং দিয়েই আঁকা বাংলাদেশের প্রকৃতি, মা, মানুষ ও বিচিত্র অনুষঙ্গ।
মোহাম্মদ জাহিদ আত্তারি তরুণ শিল্পী। বিজয় দিবস ঘিরে তাঁর আঁকা ৭৪টি শিল্পকর্ম প্রদর্শিত হয়েছে সৈয়দপুর শহরের মুর্তজা ইনস্টিটিউট গ্যালারিতে। বিষয় ‘রক্তে আঁকা বাংলাদেশ’।
রক্তে আঁকা বাংলাদেশ সত্যিই শিহরিত করে হূদয়। রঙের আঁচড়ে শিল্পী ফুটিয়ে তুলেছেন মুক্তিযুদ্ধ, আমাদের চেতনা ও বাংলাদেশ।
সাতচল্লিশে দেশ বিভাগ, বায়ান্নের ভাষা আন্দোলন, ঊনসত্তরের গণ-অভ্যুত্থান, আর জাতির সবচেয়ে বড় যে অর্জন আমাদের মুক্তিযুদ্ধ—সবই চিত্রিত হয়েছে প্রদর্শনীতে। যেন জীবন্ত সব ছবি। পেনসিল স্কেচ, জল ও তৈলচিত্র—সব মাধ্যমেই শিল্পীর প্রগাঢ় অনুভূতির প্রকাশ ঘটেছে।
সবুজ বাংলাদেশকে শিল্পী দেখেছেন তাঁর আপন দৃষ্টিভঙ্গিতে। শত হতাশার মাঝেও শিল্পী আশাবাদী। বাংলাদেশকে তিনি সমৃদ্ধির গন্তব্যে এগিয়ে দিতে চান।
ষড়ঋতুর বাংলাদেশ উঠে আসে রংতুলির প্রাণান্ত আঁচড়ে। বর্ষা, শীত গ্রীষ্মে প্রকৃতি যে আভা ছড়ায়, তা যেন বাস্তবতা পায় ক্যানভাসে। মুক্তিযুদ্ধে নারীর সম্ভ্রমহানি, শহীদের রক্তাক্ত লাশ শকুনের খাবার হয়ে ওঠে, জল্লাদ ইয়াহিয়ার মুখচ্ছবি, সাতই মার্চে বঙ্গবন্ধুর রেসকোর্স মাঠের ঐতিহাসিক ভাষণ—কী নেই শিল্পীর কল্পনায়? নতুন প্রজন্ম এসব দেখে যেমন অভিভূত হয়, তেমনই ঘৃণায় ভরে ওঠে তাদের হূদয়। যে ঘৃণা গিয়ে ঠেকে বর্বর পাকিস্তানি বাহিনীর ওপর। রাজাকার-আলবদরদের ঘৃণিত কার্যকলাপের ওপর, যারা নিরস্ত্র বাঙালির ওপর ঝাঁপিয়ে পড়েছিল; চালিয়েছিল নির্বিচার হত্যাযজ্ঞ, লুণ্ঠন আর ধর্ষণ। সত্যিকার মুক্তিযুদ্ধের ইতিহাস জানার পথ যেন বলে দিতে চায় এসব বিমূর্ত ছবি।
এমন চিত্রপ্রদর্শনীর অনেক বেশি প্রয়োজনীয়তা রয়েছে মুক্তিযুদ্ধ নিয়ে রাজনৈতিক ব্যাখ্যা-অপব্যাখ্যার এ সময়টায়। এমন মন্তব্য করলেন, বর্তমান প্রজন্মের একজন দর্শনার্থী। মাহ্মুদ সরকার নামের ওই দর্শনার্থী বললেন, ‘আমরা মুক্তিযুদ্ধ দেখিনি। পাঠ্যবইয়ে একেক সময় একেক ইতিহাস পড়ে অনেক বিভ্রান্তিতে পড়েছিলাম। এ প্রদর্শনী আমার চোখ অনেকটা খুলে দিয়েছে। প্রদর্শনীর ছবিগুলোয় সংযোজিত ইতিহাসের বর্ণনা দেখে ভুল ভেঙেছে আমার। আসলে মুক্তিযুদ্ধ ছিল বাঙালির অস্তিত্বের যুদ্ধ। একটি স্বাধীন রাষ্ট্র বিনির্মাণের যুদ্ধ। একটি জনযুদ্ধ। আর সেই বঞ্চনা মুক্তির যুদ্ধের ডাক দিয়েছিলেন বঙ্গবন্ধু শেখ মুজিবুর রহমান, অন্য কেউ নন।
শিল্পী জাহিদ আত্তারির প্রত্যাশা অনেক। সৈয়দপুরের এই গুণী শিল্পী মনে করেন, মুক্তিযুদ্ধ আসলে আমাদের সংস্কৃতির ভান্ডার অনেক সমৃদ্ধ করেছে। তাই জাতিকে প্রকৃত ইতিহাস জানাতে সেই সংস্কৃতির বহুমাত্রিক ব্যবহার করতে হবে। জাহিদ চান, তাঁর এ শিল্পকর্ম ছড়িয়ে দেবেন দেশময়। ২০১২ সালের মধ্যেই তিনি ঢাকায় তাঁর ছবি প্রদর্শনীর ব্যবস্থা করবেন। এরপর একে একে দেশের বড় শহরগুলোয় প্রদর্শনী নিয়ে যাবেন তিনি।
সৈয়দপুরে বিজয় দিবসের তিন দিনব্যাপী প্রদর্শনীতে হাজারও মানুষের ঢল নামে। দর্শক দেখে উৎফুল্ল শিল্পী। জাহিদ আত্তারি জানান, ইতিপূর্বে সৈয়দপুরে লায়ন্স স্কুল অ্যান্ড কলেজ মিলনায়তনসহ বেশ কটি ভেন্যুতে তিনি প্রদর্শনীর উদ্যোগ নিয়েছিলেন। প্রতিটি প্রদর্শনীতেই সাংস্কৃতিক বোদ্ধাদের বিনয়ী উপস্থিতি দেখেছেন শিল্পী। তিনি আরও জানান, রাজধানীর বাইরে একটি ছোট্ট শহর সৈয়দপুর, তবু এখানে মুক্তিযুদ্ধের অনেক উপকরণ রয়েছে। কারণ, এ শহরেই মুক্তিযুদ্ধের প্রথম প্রতিরোধ গড়ে তোলা হয়। হাজারও মানুষ স্বাধীনতার জন্য অকাতরে জীবন উৎসর্গ করেছেন। এসব স্মৃতি সংরক্ষণ তো করতেই হবে।
সৈয়দপুরের মতো জায়গায় স্বাধীনতার প্রতি মানুষকে উৎসাহিত করেছেন বলেই জাহিদের এ প্রদর্শনী ছিল ব্যতিক্রমী। প্রদর্শনীতে তাঁর আঁকা প্রচুর ছবি বিক্রি হয়েছে। তিনি ছবি বিক্রি থেকে উপার্জিত টাকা জনহিতকর কাজে ব্যয় করতে চান বলে জানালেন।
১৬ ডিসেম্বর শীতবিকেলে শিল্পীর একক প্রদর্শনীর উদ্বোধন করেন দেশের বৃহত্তম সৈয়দপুর রেলওয়ে কারখানার বিভাগীয় তত্ত্বাবধায়ক (ডিএস) মো. মঞ্জুর-উল-আলম চৌধুরী। এ প্রদর্শনী তাঁকে মুগ্ধ করেছে। তিনি বললেন, চেতনা শাণিত করতেই হবে। নয়তো স্মৃতি হারিয়ে যায় বিস্মৃতির অতলান্তে। জাহিদের ছবিগুলো যেন একেকটি ইতিহাসের স্বাক্ষর। তিনি এ ধরনের ইতিবাচক কাজকে ব্যক্তিগত পর্যায় থেকে সহযোগিতা দেবেন বলে আশ্বস্ত করেন।
নতুন স্বপ্ন নিয়ে নতুন বছর
দেখতে দেখতে সময় ফুরিয়ে যায়। দিন-মাস পেরিয়ে বছর। বছরও পেরিয়ে যায় ক্যালেন্ডারের পাতা উল্টাতে উল্টাতে। জায়গা করে নেয় নতুন আরেকটি ক্যালেন্ডার। নতুন বছরের শুরুর মাস। এই পালায় আবার একটি নতুন বছর। পুরোনো খাতায় এবার জমা হয়েছে ২০১১। নতুন খাতায় জায়গা করে নিয়েছে ২০১২। পুরোনো বছরের খাতাটা না খুললেই নয়—কী চাওয়ার ছিল আর পাওয়ার ঝুলিতেই বা কী জমল।
ডিসেম্বরের শেষে শীতের তীব্রতা বেশ বেড়ে গিয়েছিল। বেশ কটা দিন সকাল-দুপুর-বিকেলে রোদ্দুরের বালাই ছিল না। ঢাকার বাড্ডা এলাকার নতুন বাজারে খোলা আকাশের নিচে বসেই শীতের পোশাক বিক্রি করছিলেন আবুল হোসেন। মধ্যবয়স্ক এই মানুষটির বুকে একটা ব্যাজ। মুক্তিযোদ্ধা সংসদ কর্তৃক প্রাপ্ত এই ব্যাজ বলে দেয়, তিনি একজন মুক্তিযোদ্ধা।
এবার প্রশ্ন তাঁর কাছে, কী প্রত্যাশা নতুন বছরে?
‘শীত বেশি হওয়ায় বেচাকেনা ভালো।’ একটু সময় নিয়েই হাস্যোজ্জ্বল মুখে উত্তর দেন আবুল হোসেন, ‘দ্যাশ স্বাধীন করছি ৪০ বছর হইল। মানুষের অর্থনৈতিক সমৃদ্ধি আসছে, কিন্তু এখন পর্যন্ত যেন আমরা সবাই স্বাধীন হয়ে উঠতে পারি নাই। নতুন বছরে সেই স্বাধীনতা চাই, যা দ্যাশের মানুষরে স্বাধীনভাবে চলার সুযোগ দেয়।’
দেশ স্বাধীন করেছেন যে মুক্তিযোদ্ধা, নতুন বছরে তাঁর প্রত্যাশা এ রকম। তবে যে মানুষটি শরীরের সব শক্তি দিয়ে ঠেলাগাড়িতে মাল টানেন, তাঁর কাছে নতুন বছরের প্রত্যাশা কী? ময়মনসিংহ থেকে ঢাকাতে ঠেলা টানতে এসেছেন শাজাহান মিয়া। প্রশ্ন করি, ‘শাজাহান’ কে, জানেন? মাথা চুলকে উত্তর দেন, জানি, বড় মানুষ। এর চেয়ে বেশি কিছু বলতে পারেন না ঠেলা চালক শাজাহান মিয়া। আর জানার প্রয়োজনও বোধ করেননি তিনি। পরিশ্রম করে দুই বেলা পেটে কিছু গুঁজে দিতেই পারলেই তিনি খুশি। প্রশ্ন করি, নতুন বছরের কাছে তাঁর প্রত্যাশা কতখানি? এই শীতেও পরিশ্রম করে ঘেমে গেছেন তিনি। কপালের ঘাম মুছে কিছু একটা ভাবেন। এর পরে উত্তর দেন—‘কী চামু, দুই পোলা আর মাইয়া যেন ভালো থায়ে।’ নাহ, আর কথা বলে দেরি করলেন না শাজাহান মিয়া। ঠিক সময়ে পৌঁছে মাল আনতে হবে তাঁকে। তাই ছুটে চলেই গেলেন।
ধানমন্ডি ২৭ নম্বর সড়ক-সংলগ্ন এলাকায় ‘ঘটিগরম চানাচুর’ বিক্রি করেন হাসান মিয়া। সাত বছর ধরে একই পেশায় আছেন তিনি। নতুন বছর নিয়ে কী ভাবেন হাসান মিয়া? ঝাল চানাচুর বানাতে বানাতেই ঝাঁজালো উত্তর দেন, ‘নতুন বছরে আর চাওয়া। খুব মন চায় টুনির মায়েরে ঢাহাতে নিয়া আসি। চেষ্টা আছে এইবারই টুনির মায়েরে ঢাহাত নিয়ে আসপ।’ হাসান মিয়ার স্বপ্নটা কিছুটা একপেশে, তবে তিনিও স্বপ্ন দেখেন নতুন বছরে স্ত্রী আর ছোট্ট মেয়ে টুনিকে নিয়ে একসঙ্গে থাকবেন।
চকচকে রোদ আর এই রোদেই নীলক্ষেত এলাকায় অবস্থানরত টেম্পো থেকে ফার্মগেটে যাওয়ার হাঁক দিতে থাকে বদরুল। বদরুলকে কাছে টেনে জিজ্ঞেস করি, এই বছরে কী চাই? গায়ে ময়লা গেঞ্জি জড়ানো উসকোখুসকো চুলের বদরুল উত্তর দেয়, ‘যা চাই তা তো পাই না। প্যাসেঞ্জার না তুলতে পারলেও মাহাজন না মারলেই খুশি, আর কিছুর দরকার নাই।’
তরুণদের কাছে নতুন বছরের স্বাদ ভিন্ন মাত্রা এনে দেয়। এটা জানা যায় ঢাকা বিশ্ববিদ্যালয়ের শিক্ষার্থী নাজিব নেওয়াজের কথা থেকে। ‘আসলেই নতুন কিছু মানেই আরেক সম্ভাবনার পথ খুলে যাওয়া। আর নতুন বছর মানেই নিজেকে আরেকটু শুধরে নেওয়ার সুযোগ। ২০১২ সালে নিজেকে আরেক ধাপ এগিয়ে নিতে চাই। কেবল পড়াশোনা বা কাজের ক্ষেত্রেই নয় বরং একজন ভালো মানুষ হিসেবেও।
টিভি ব্যক্তিত্ব এবং সাংসদ আসাদুজ্জামান নূরকেও প্রশ্নটা করি। তিনি বলেন, ‘পুরোনো বছর যখন ফেলে আসি, তখন বারেবারেই স্মৃতিকাতর হই। তবে ভেতরে ভেতরে জানান দেয়, নতুন বছরটা হয়তো আরও সুন্দর হবে। ইতিবাচক পরিবর্তন আসবে। এই পরিবর্তন কেবল ব্যক্তিজীবনেই নয়, জাতীয় জীবনেও।’
কেউ হয়তো স্বপ্নের কথা বলেন, কেউ বলেন না। তবে প্রত্যেক মানুষের ভেতেরই দানা বাঁধে এক স্বপ্ন। গ্রেগরিয়ান ক্যালেন্ডারের হিসাবে জানুয়ারি মাসের ১ তারিখ নতুন বছরের শুরু। নানা সমস্যার মধ্যেও নতুন বছর ২০১২ সালে মানুষ তার নিজের চেয়ে বড় স্বপ্নের কাছাকাছি পৌঁছে যাক—এই প্রত্যাশাই। 
আকাশবাণীর আবুল হোসেন ফকির
একাত্তরে যুদ্ধের খবর নিতে যাঁরা আকাশবাণীতে কান পাততেন, তাঁদের স্মৃতিপটে হয়তো আজও ভেসে আসে আবুল হোসেন ফকিরের সেই কণ্ঠ, ‘জবাব দাও পাকিস্তানি সরকার। রক্ষক যদি ভক্ষক হয়, মেহনতি মানুষেরা কিসের আশায় সেথায় বাঁধিবে ডেরা...’। ‘জবাব দাও’ শিরোনামে সকাল-সন্ধ্যায় নিয়মিত আকাশবাণীতে আবুল হোসেন ফকির কথিকা পড়তেন। এর পাণ্ডুলিপিও লিখতেন তিনি নিজেই। কথিকা পড়ে মুক্তিযোদ্ধাদের উদ্বুদ্ধ করতেন।
আবুল হোসেনের স্মৃতিশক্তি খুবই প্রখর। বয়স হয়েছে ৭০। তার পরও এখনো খুঁটে খুঁটে সবই মনে করতে পারেন। মুক্তিযুদ্ধ শুরু হলে নিজ এলাকা সাবেক পাবনা জেলার কাজিপুর থেকে তিনি সর্বপ্রথম সাত সদস্যের একটি দল নিয়ে হিলি সীমান্ত দিয়ে ভারতে প্রবেশ করেন। ওপারে সহায়ক সমিতি তাঁদের শুভেচ্ছা জানায়। নাম নিবন্ধন হলো, পরিচয়পত্র তৈরি করে দেওয়া হলো। সাংবাদিকতার সুবাদে কলকাতায় গিয়ে প্রথমেই তাঁর মনে পড়ল অজিত দাসের কথা। তিনি পাকিস্তান অবজারভার পত্রিকার তৎকালীন কলকাতা ব্যুরোর প্রধান। বসতেন চৌরঙ্গীর টাওয়া হাউসে। আবুল হোসেন চলে গেলেন তাঁর কাছে। অজিত দাস সব শুনে তাঁকে নিয়ে গেলেন আকাশবাণীর সরল গুহর কাছে। সরল গুহ সেখানকার বড় কর্মকর্তা। তিনি একসময় চট্টগ্রামের মানুষ ছিলেন। মাতৃভূমির মানুষ পেয়ে সরল গুহ তাঁকে জড়িয়ে ধরলেন। পরিচয় করিয়ে দিলেন কিংবদন্তি সংবাদ পাঠক দেবদুলাল বন্দ্যোপাধ্যায়, পার্থ ঘোষ, প্রণবেশ সেন, অঞ্জন ঘোষসহ আরও অনেকের সঙ্গে। প্রণবেশ সেন সুচিত্রা সেনের বংশধর ছিলেন। পৈতৃক নিবাস ছিল পাবনায়। আবুল হোসেন ফকিরেরও পৈতৃক নিবাস বৃহত্তর পাবনায়। তাঁরা তাঁকে আপন করে নিলেন। সরল গুহ পরিকল্পনা করলেন, আকাশবাণী থেকে আবুল হোসেন ফকির প্রতিদিন ‘জবাব দাও’ শিরোনামে একটি কথিকা পড়বেন। এটি সকালে একবার বাজবে, রাতে আবার পুনঃপ্রচার হবে। প্রথমবার প্রচার হলে সম্মানী পাবেন ২৫ টাকা। আর পুনঃপ্রচার হলে পাবেন ছয় টাকা ২৫ পয়সা। নয় মাসব্যাপী তাঁর এ কাজের জন্য লন্ডন টাইমস-এর তৎকালীন বিশেষ প্রতিনিধি মি. পিটার হ্যাজাল হার্ট আবুল হোসেন ফকিরের একটি বিশেষ সাক্ষাৎকার নেন। এতে সে সময়ের পাকিস্তানি হানাদার বাহিনী ও রাজাকারদের নৃশংসতার কাহিনি উঠে আসে। তাঁর সাক্ষাৎকারটি প্রথমে লন্ডন টাইমস-এ ছাপা হয় এবং পরে কলকাতার স্টেটসম্যান পত্রিকায় পুনর্মুদ্রিত হয়। ভারত সরকারের পররাষ্ট্র মন্ত্রণালয় কর্তৃক প্রকাশিত বাংলাদেশ ডকুমেন্ট বইয়ে সাক্ষাৎকারটি রয়েছে।
আবুল হোসেন ফকির ষাটের দশকের মাঝামাঝি সাংবাদিকতা পেশায় যোগদান করেন। তার পর থেকে বিভিন্ন সময়ে ঢাকার দৈনিক আজাদ, পাকিস্তান অবজারভার, বাংলাদেশ অবজারভার, দৈনিক পূর্বদেশ এবং যুদ্ধ চলাকালে তিনি মুজিবনগর থেকে প্রকাশিত দাবানল, লিবারেশন ও জয়যাত্রা পত্রিকার স্টাফ রিপোর্টার হিসেবে দায়িত্ব পালন করেছেন। তিনি সরকারি মালিকানাধীন সংবাদপত্র ব্যবস্থাপনা বোর্ডের মূল্যায়ন ও গবেষণা বিভাগেরও দায়িত্ব পালন করেন। তিনি শিশু-কিশোর মাসিক ময়ূরপঙ্খী ও সুদীপ্ত পত্রিকার প্রতিষ্ঠাতা সম্পাদক হিসেবে দায়িত্ব পালন করেন। ষাটের দশকের মাঝামাঝি থেকে তিনি ‘নতুন দা’ ও ‘নতুন ভাই’ হিসেবে ঢাকায় শহীদ স্মৃতি সংঘের দায়িত্ব পালন করেন।
সর্বশেষ রাজশাহী থেকে প্রকাশিত দৈনিক বার্তা পত্রিকায় প্রতিষ্ঠালগ্ন থেকে শুরু করে বন্ধ হওয়া পর্যন্ত সিনিয়র স্টাফ রিপোর্টার হিসেবে দায়িত্ব পালন করেন। সেই সুবাদে এখন স্থায়ীভাবে বসবাস করছেন রাজশাহীতে। এত দিন পরও মুক্তিযুদ্ধের সব স্মৃতিচিহ্ন রেখে দিয়েছেন তিনি। আকাশবাণীর সেই কন্ট্রাক্টপত্র, যাতে আবুল হোসেনের পুরো নাম না লিখে লেখা হয়েছে শ্রী আবুল হোসেন—সব আছে তাঁর কাছে। কোনো কোনোটির কিছু অংশ ছিঁড়ে গেছে। তিনি যত্ন করে আঠা দিয়ে জোড়া দিয়ে রেখেছেন। স্বাধীনতার ৪০ বছর পূর্তির সময় এই ঐতিহাসিক কাগজগুলোয় হাত দিলে শরীরে একধরনের শিহরণ জাগছে। একইভাবে তিনি অসীম মমতায় রেখে দিয়েছেন তাঁর মুক্তিযুদ্ধে অংশগ্রহণের ব্যাপারে তৎকালীন বাংলাদেশ সরকারের যোগাযোগমন্ত্রী এম মনসুর আলী, সিরাজগঞ্জ থেকে নির্বাচিত জাতীয় পরিষদের সদস্য মোতাহার হোসেন তালুকদার, সে সময়ের বাংলাদেশ মিশনের কলকাতার প্রধান, বাংলাদেশ মুক্তি সংগ্রাম সহায়ক সমিতির কলকাতার কেন্দ্রীয় কার্যালয় ও বালুরঘাট শাখা এবং ভারত সরকারের স্বরাষ্ট্র দপ্তরের অনুমতিপত্র, বাংলাদেশ সরকারের সে সময়ের কেন্দ্রীয় সাহায্য ও পুনর্বাসন দপ্তরের প্রত্যয়নপত্র—সবকিছুই। রয়েছে বিদেশি পত্রিকায় প্রকাশিত তাঁর সেই সাক্ষাৎকারের কপিও। কিন্তু এই খেয়ালি মানুষটি মুক্তিযোদ্ধা হিসেবে সনদপত্রটি কখনোই সংগ্রহ করার প্রয়োজন মনে করেননি। ব্যক্তিগত জীবনে তিনি বিয়ে করার সিদ্ধান্ত নিয়েছেন অনেক পরে। দেরিতেই তিনি দুই ছেলে ও এক মেয়ের বাবা হয়েছেন। এখন ছেলেমেয়েরা বলছেন, ‘বাবা, তুমি মারা যাওয়ার পর কোনো প্রমাণ থাকবে না যে তুমি মুক্তিযুদ্ধ করেছিলে। আমরা মুক্তিযোদ্ধার সন্তান হিসেবে পরিচয় দিতে চাই।’ সন্তানদের কথা ভেবে আবুল হোসেন ফকির তাঁর সব প্রমাণপত্র নিয়ে কয়েকবার মুক্তিযোদ্ধা যাচাই-বাছাই কমিটির সামনে উপস্থিত হয়েছেন। বাংলাদেশ মুক্তিযোদ্ধা সংসদ কেন্দ্রীয় কমান্ড কাউন্সিলে জমাকৃত প্রথম তালিকায় সিরাজগঞ্জ জেলার কাজিপুর উপজেলার গান্ধাইল ইউনিয়নের মুক্তিযোদ্ধা তালিকায় তাঁর নাম রয়েছে, যার সূচক নম্বর ৮৮-৫০-২৫-০১০।
চাকরির মেয়াদ বাড়ানোর জন্য নয়, জীবনসায়াহ্নে এসে শুধু স্বীকৃতির জন্য আবুল হোসেনের একটা সনদের প্রয়োজন।
কাশেম মোল্লার রেডিও
১৯৭১ সাল। পাকিস্তানি সেনাবাহিনীর একটি ক্যাম্প ছিল পাকশী পেপার মিল ও হার্ডিঞ্জ ব্রিজ এলাকায়। খুব কাছেই রূপপুর গ্রাম। গ্রামের প্রধান রাস্তার পাশে কড়ইতলীতে ছিল ছোট্ট একটি চায়ের দোকান। দোকানির নাম কাশেম মোল্লা। গ্রামের মানুষ ভালোবেসে ডাকত ‘মোল্লা’ বলে।
মুক্তিযুদ্ধের সময় রূপপুরের সবাই উৎকণ্ঠা আর আতঙ্কে দিন কাটাচ্ছে। দেশের খবর জানে না কেউ। রেডিও পাকিস্তানে নেই সঠিক কোনো খবর। খবর শুধুই বিবিসি, ভয়েস অব আমেরিকা, কলকাতা বেতার আর স্বাধীন বাংলা বেতারে।
দশ গ্রামের মধ্যে রেডিও ছিল না কারও কাছেই। কিন্তু কাশেম মোল্লার ছিল থ্রি ব্যান্ডের একটি ফিলিপস রেডিও। প্রতি সন্ধ্যায় নিজের দোকানে তিনি শর্টওয়েভে সবাইকে বিবিসির খবর শোনাতেন। বিবিসির টানে দিনকে দিন তাঁর দোকানে ভিড় বাড়তে থাকে। আশপাশে বসে আরও কয়েকটি দোকান। সন্ধ্যা হলেই রূপপুর গ্রামের লোকজন একে অন্যকে বলেন, ‘চল, বিবিসি শুনতে যাই।’ বিবিসির খবর শোনাকে কেন্দ্র করে এভাবেই গড়ে ওঠা বাজারের নাম প্রথমে ‘বিবিসি শোনার বাজার’ এবং পরে তা হয়ে যায় ‘বিবিসি বাজার’।
ঈশ্বরদীর লালন শাহ সেতু হাইওয়ে থেকে কিলো খানেক ভেতরে বিবিসি বাজার। দোকানের সংখ্যা শতাধিক। কিন্তু সেখানে বাজারের প্রবর্তক কাশেমের দোকান খুঁজে পেলাম না।
খোঁজ করতে গিয়ে কথা হয় আশরাফ মালিথা ও রূপপুরের মুক্তিযোদ্ধা মো. ওমর আলীর সঙ্গে। মোল্লার চায়ের দোকানে বসে বিবিসির খবর শোনার স্মৃতি আজও তাঁদের কাছে জীবন্ত। তাঁরা জানালেন, পাকিস্তানিদের গাড়ির শব্দ পেলেই মোল্লার দোকান থেকে সবাই সরে পড়তেন। লুকিয়ে থাকতেন ঝোপঝাড় আর গাছের আড়ালে। সে সময় অনেকেই বিবিসির খবর শুনে উদ্বুদ্ধ হয়ে মুক্তিযুদ্ধে গিয়েছিলেন।
চা খেতে আসা নানা জনের নানা তথ্য থাকত কাশেমের কাছে। কখনো কখনো গোপনে ছদ্মবেশে আসতেন মুক্তিযোদ্ধারাও। তাঁরাও জেনে নিতেন রাজাকার আর পাকিস্তানিদের নানা খবর।
কিন্তু কাশেম মোল্লা আছেন কোথায়? পাকশী রেলবাজারে তাঁর একটি মিষ্টির দোকানের কথা জেনে আমরা রওনা দিই সেদিকে।
ভাঙাচোরা একটি দোকান। এক কোণে ঝুলছে বড় একটি ছবি। ছবিতে কাশেম মোল্লার সঙ্গে সাংবাদিক আতাউস সামাদসহ বেশ কয়েকজন। দোকানে বসা তাঁর মেজ ছেলে আবদুস সামাদ। ছবি দেখিয়ে তিনি জানালেন, বিবিসি নামে একটি বাজারের নামকরণের কথা শুনে ১৯৯২ সালে এখানে এসেছিলেন বিবিসির তৎকালীন ‘ইস্টার্ন সার্ভিস সেকশন’-এর প্রধান ব্যারি ল্যাংরিজ, বাংলা সার্ভিসের উপপ্রধান সিরাজুল ইসলাম, প্রযোজক ও উপস্থাপক দীপঙ্কর ঘোষ এবং সংবাদিক আতাউস সামাদ।
একসময় দোকানে আসেন কাশেম মোল্লা। বয়স সত্তরের অধিক। লাঠিতে ভর দিয়ে খুঁড়িয়ে খুঁড়িয়ে চলছেন। বিবিসি বাজার নিয়ে কথা হয় তাঁর সঙ্গে। স্ত্রী আনোয়ারা বেগমের আবদারেই কেনা হয় রেডিওটি। ভিড় জমাতেই তিনি সেটা নিয়ে যেতেন দোকানে। মানুষকে শোনাতেন বিবিসি, ভয়েস অব আমেরিকা ও স্বাধীন বাংলা বেতারকেন্দ্রের অনুষ্ঠান।
একচিলতে হাসি দিয়ে কাশেম মোল্লা জানালেন, সে সময় বিবিসির খবর সবাই আগ্রহ নিয়ে শুনতেন। দেরিতে এলও খবরপাঠকের কণ্ঠ শুনে ঠিক ঠিক বলতে পারতেন কার কণ্ঠ শুনছেন—সিরাজুর রহমান, নুরুল ইসলাম, শ্যামল নাকি কমল বোসের।
দেশ স্বাধীন হওয়ার কয়েক দিন আগের কথা। রাজাকারদের খবরের ভিত্তিতে পাকিস্তানি সেনারা হানা দেয় কাশেমের চায়ের দোকানটিতে। কাশেম মোল্লার ভাষায়, ‘‘পাকিস্তানি সেনারা আমারে হুংকার দিয়া অশ্রাব্য ভাষায় গালি দিয়া বলে, তোম এধার আও, তোমহারা দোকান মে রেডিও বাজতা হায়, শাল্যে, তুমকো খতম কারদে গা, তুম রেডিও নিকালো।’ সেনাদের কথায় আমার তো জানে পানি নাই। ভেবেছিলাম, মাইরে ফেলবি। আমি কলেম, ও চিজ হামারা নেহি হে, আদমি লোক খবর লেকে আতা হে, শুনালকে লেকে চলে যাতা হে।’
কাশেমের কথায় তারা আরও উত্তেজিত হয়ে ওঠে। হাতের রোলার আর রাইফেলের বাঁট দিয়ে তারা কাশেমের ডান পায়ে আঘাত করতে থাকে। যন্ত্রণায় তিনি চিৎকার করে ওঠেন। সেই থেকে আজও তিনি ডান পায়ে ভর দিয়ে চলতে পারেন না। মুক্তিযোদ্ধা সংসদের ঈশ্বরদী উপজেলা কমান্ডার মো. আবদুর রাজ্জাকের মতে, মোল্লা একজন ত্যাগী মুক্তিযোদ্ধা, যাঁর হাতে অস্ত্র হিসেবে ছিল রেডিও আর নানা সংবাদ।
মুক্তিযুদ্ধের নানা স্মৃতি বুকে নিয়ে বেঁচে আছেন অন্য রকম এই মুক্তিযোদ্ধা। দিন কাটছে অভাব-অনটনের সঙ্গে যুদ্ধ করে। টাকার অভাবে পায়ের চিকিৎসাও থেমে গেছে। বিজয় ও স্বাধীনতা দিবস এলেই উপজেলায় নানা অনুষ্ঠানের আয়োজন চলে ঘটা করে। কিন্তু একজন কাশেম মোল্লার খোঁজ রাখে না কেউ। 
এই সম্মেলনে আপনিও অংশ নিন
লক্ষ রাখুন, ৩ থেকে ৫ ফেব্রুয়ারি তারিখের দিকে।
এ সময়টিতে ‘দ্য আর্ট অব লিভিং ফাউন্ডেশন’ নারীর ক্ষমতায়নে সহায়তা করার লক্ষ্যে বার্ষিক বিশ্ব সম্মেলনের আয়োজন করেছে। এই সম্মেলনের লক্ষ্য হলো আলোচনা ও সংলাপের মাধ্যমে একটি মঞ্চ গড়ে তোলা, যাতে করে নারীর কাজের বৈষয়িক প্রভাব বিস্তৃত হয়।
পঞ্চম আন্তর্জাতিক নারী সম্মেলনে ১২০টিরও বেশি দেশের নানা স্তরের নারীর একত্র সমাবেশ ঘটবে। তাঁদের মধ্যে থাকবেন রাষ্ট্রপ্রধান, করপোরেট, ধর্মীয় ও আধ্যাত্মিক নেতা, ছাত্র ও নারী নেতারা। সম্মেলনে গ্রামীণ নারীরা তাঁদের নিজস্ব দৃষ্টিভঙ্গি ও অভিজ্ঞতা বিনিময় করবেন। তাঁরা একটি মঞ্চ তৈরি করবেন, যেখানে নারীর মূল্যবোধ, দক্ষতা, সহজাত সৌন্দর্য ও তাঁদের সম্ভাবনার ইতিবাচক মূল্যায়ন করে নারীকে উজ্জ্বল পাদপ্রদীপের নিচে আনা হবে।
দ্য আর্ট অব লিভিং ফাউন্ডেশন এই সম্মেলনে যোগ দিতে বাংলাদেশের ওই সব নারীকে আমন্ত্রণ জানাচ্ছে, যাঁরা বাংলাদেশে নারীর ক্ষমতায়নে অবদান রেখে অনন্যদৃষ্টান্ত সৃষ্টি করেছেন। দ্য আর্ট অব লিভিং ফাউন্ডেশন জাতিসংঘের অর্থনৈতিক ও সামাজিক পরিষদেও (ইকোসক) বিশেষ উপদেষ্টার মর্যাদার অধিকারী। এই ফাউন্ডেশন স্বাস্থ্য, শিক্ষা, টেকসই উন্নয়ন ও সংঘাত নিরসনের সঙ্গে সম্পর্কিত বিভিন্ন কমিটি ও তাদের কর্মতৎপরতায় অংশীদার। এ যাবৎ এই ফাউন্ডেশন বিশ্বের ১৫১টি দেশের ৩০ কোটি মানুষের সঙ্গে যোগসূত্র স্থাপন করেছে।
আন্তর্জাতিক নারী সম্মেলনের প্রেরণা হচ্ছেন শ্রীশ্রী রবিশঙ্কর, যিনি একজন বিশ্বখ্যাত মানবতাবাদী, আধ্যাত্মিক শিক্ষক ও শান্তির দূত। তাঁর স্বপ্নকল্প হলো এক মানসিক চাপমুক্ত, সহিংসতামুক্ত পৃথিবী, যার জন্য লাখো কোটি মানুষ নানা সেবা প্রকল্প ও কার্যক্রমের মধ্যে সম্মিলিত হয়েছে। দ্য আর্ট অব লিভিং ফাউন্ডেশন এবং ইন্টারন্যাশনাল অ্যাসোসিয়েশন ফর হিউম্যান ভ্যালুজ প্রতিষ্ঠা করেছেন শ্রীশ্রী রবিশঙ্কর। তাঁর মধ্যে রয়েছে এক অনন্য উদ্যোক্তার গুণ, রয়েছে তাঁর নারীর ক্ষমতায়ন কার্যক্রম। এই কার্যক্রমের আওতায় বৃত্তিমূলক প্রশিক্ষণ, ক্ষুদ্রঋণ উদ্যোক্তা প্রতিষ্ঠান গড়ার প্রেরণা দেওয়া হয় এবং গোটা বিশ্বের দুস্থ নারীদের জন্য আত্মোন্নয়ন কর্মশালার আয়োজন ও আত্মসহায়ক জনগোষ্ঠী বা গ্রুপ গড়ে তোলা হয়।
‘সমাজ উন্নয়নে নারীর ভূমিকা অত্যন্ত গুরুত্বপূর্ণ। বাস্তবিকপক্ষে শুধু এটাই নির্ধারণ করে কোনো একটি জনসমাজ শক্তিশালী ও সম্প্রীতিময় কি না। অন্য কথায় নারীসমাজের মেরুদণ্ড।’
শ্রীশ্রী রবিশঙ্কর
আন্তর্জাতিক নারী সম্মেলন একটি দ্বিস্তর মডেলবিশিষ্ট সংগঠন। এর কাজ ব্যক্তিপর্যায়ের উন্নয়ন এবং সম্মিলিত কার্যব্যবস্থা গ্রহণ, যার মাধ্যমে অংশীদারি ও নেতৃত্ব গড়ে তোলা।
সমাজের একটা সিংহভাগ আর্থসামাজিক ও রাজনৈতিক উন্নয়নের আন্দোলনে উপান্তে অবস্থান করলেও সেই নারীরা আজ ক্রমবর্ধমান সংখ্যায় নানা ক্ষেত্রে ক্ষমতাধর ও আধিপত্যশীল সত্তা হিসেবে উঠে এসেছেন। আইডব্লিউসি এ ধারায় গড়ে উঠেছে। এ সংগঠন কাজ করে নারী নেতাদের সঙ্গে তাদের ব্যক্তি প্রভাব বাড়ানোর জন্য। অন্যদিকে বিশ্বজুড়ে নারীর অগ্রগতির জন্য সম্মিলিত লক্ষ্য প্রতিষ্ঠা করে।
এ সংগঠন তার এই স্বপ্ন বাস্তবায়নের লক্ষ্যে আইডব্লিউসির কার্যসূচিতে একীভূত করা হয়েছে নানা ধরনের ব্যতিক্রমী নেতৃত্ব উন্নয়ন মডিউল। আর এসব করা হয়েছে দ্য আর্ট অব লিভিং ফাউন্ডেশনের ব্যক্তি-উন্নয়ন কার্যক্রমগুলোর নীতিমালার ভিত্তিতে।
সম্মেলনের কিছু উজ্জ্বল দিক—আইডব্লিউসির প্যানেল আলোচনা মানবিক মূল্যবোধগুলোর লালনে নারীর অনন্যসাধারণ দিকগুলো ফুটিয়ে তোলে এবং শান্তি ও উন্নয়নকে স্থায়িত্ব দেয়। এই সম্মেলন নারীর জন্য বিশ্বমঞ্চ। বিশ্বমঞ্চ যেসব নারী সাধারণত অত্যন্ত গুরুত্বপূর্ণ নীতি ও সিদ্ধান্ত প্রণয়নে নিয়োজিত তাদের জন্যও। আর এর সুবিধা নিয়ে এসব নারী সর্বোত্তম অনুশীলনমূলক কাজের বিষয়ে সংলাপ ও ভাববিনিময়ে নিয়োজিত হতে পারে। আইডব্লিউসি কার্যসূচির প্রধান বিষয় হলো দুটি মূল উদ্যোগ। এক. নাজুক ও সংঘাত জর্জরিত রাষ্ট্রগুলোর নারীর মর্যাদার উন্নতি এবং দুই. শিশুকন্যাদের শিক্ষার উন্নয়ন।
এ সম্মেলনের আয়োজন করা হয়েছে ভারতের বেঙ্গালুরুতে। আয়োজক দ্য আর্ট অব লিভিং ফাউন্ডেশন। এই সম্মেলনে অংশ নেবেন সব স্তরের ও শ্রেণীর নারী। তাঁরা সাধারণভাবে সমাজ এবং বিশেষ করে নারীর জীবনে প্রযুক্তির প্রভাব-প্রতিক্রিয়া নিয়ে সম্মেলনে আলোচনা করবেন। সম্মেলন চলবে তিন দিন ধরে। সম্মেলনের মূলভাব হবে ‘নারী ও প্রযুক্তি’। এ সম্মেলনের প্রযুক্তির মাধ্যমে উন্নয়নশীল দেশের নারীর ক্ষমতায়ন ও তাঁদের প্রযুক্তি শিক্ষার সহায়তার উপায় বের করা হবে।
বিশ্বের সবচেয়ে মনোমুগ্ধকর নারী চিন্তাবিদ ও কর্মবীরেরা যোগ দেবেন এই সম্মেলনে। সম্মেলন একটি মঞ্চ তৈরি করবে, যা গড়ে তুলবে সমাজের নানা শ্রেণীর নারীর মধ্যে তথ্য যোগাযোগের একটি সেতুবন্ধন।
শ্রীমতী ভানুমতি নরসিংহম হবেন এই সম্মেলনের চেয়ারপারসন। ‘ধ্যানমগ্নতা মানুষকে তার কেন্দ্রে নিয়ে আসে। এটি আসলে মন ও মনন ব্যবস্থাপনার একধরনের প্রচ্ছন্ন প্রযুক্তি।’ বলেছেন ভানুমতি।
যাঁরা আন্তর্জাতিক নারী সম্মেলনে যোগ দিতে আগ্রহী তাঁরা ইচ্ছে করলে ৭ জানুয়ারি শুক্রবার বিকেল চারটায় ঢাকার কাকরাইলের হোটেল রাজমণিতে নির্ধারিত সভায় যোগ দিতে পারেন।
বুলেন কোল হাজরা
সকালটা ভালোই ছিল, রোদ ছিল, হালকা হাওয়াও ছিল। কিন্তু দুপুর পেরুতেই আবহাওয়া পাল্টে গেল। আকাশটা গোমরামুখো, কালো মেঘে লেপ্টে গেল। এর মধ্যে বের হব কি হব না, এই নিয়ে দ্বিধায় পড়ে গেলাম। চাঁপাইনবাবগঞ্জের বরেন্দ্র এলাকায় কিছু কোল আদিবাসীদের বাস। আমাদের উদ্দেশ্য সেসব গ্রামে যাওয়া, ওরা কীভাবে বেঁচে আছে তা দেখা। অবশেষে প্রথম আলোর জেলা প্রতিনিধি দিলু ভাই আর আমি বেরিয়ে পড়লাম সে উদ্দেশে। কিন্তু বৃষ্টির জন্য থামতে হলো পথেই। পথ থেকে মোটরবাইক ঘুরিয়ে আমরা ঢুকে পড়লাম একটা পাড়ায়, আশ্রয় নিলাম একটা রসুইঘরে।
কী আশ্চর্য! একেই বলে বিধাতার বিধান। আমরা যে কোল আদিবাসীদের সন্ধানে চলেছি, রসুইঘরে বসা একজনের কাছে জানতে পারলাম এটাই একটা কোলপাড়া। গ্রামের নাম বিল বৈলঠা। মাত্র ১২ ঘর কোল আদিবাসীদের নিয়ে পাড়াটা। বৃষ্টির জন্য ওদের কাছে একটু আশ্রয় চাইলাম। ওরা আমাদের দিকে একটা কাঠের পিঁড়ি আর একটা জলচৌকি এগিয়ে দিলেন। ঝম ঝম করে বৃষ্টি পড়ছে। আকাশে কালিমেঘের লেপ। মনে হচ্ছে এ বছর বুঝি আর বৃষ্টি ছাড়বে না। রসুইঘরের দুই দিকই খোলা। বৃষ্টির ঝাপটা এসে মাঝেমধ্যে ভিজিয়ে দিচ্ছে। চালের ফুটো টিন দিয়েও জায়গায় জায়গায় জল গড়িয়ে পড়ছে। আমরা সাবধানে সেসব জলপড়া জায়গা থেকে কোনোমতে গা বাঁচিয়ে বসে আছি। বড়জোর ছয় হাত বাই সাত হাত হবে ঘরখানা। তার ভেতর বসে আছি আমরা জনা ছয়েক লোক আর পাঁচ শিশু। আমরা দুজন ছাড়া আর সবাই কোল আদিবাসী। বাকি বড় চারজনের মধ্যে মাত্র একজন পুরুষ, অন্য তিনজনের দুজন নারী ও একজন কিশোরী। নারীদের নাম কল্পনা মুরমু ও রূপালী হাজরা। কোল পুরুষটির বয়স আনুমানিক ৫০। তাঁর কাছে নাম জিজ্ঞেস করতেই তিনি বললেন, ‘মিন্দি হাজরা।’
দিলু ভাই বলে উঠলেন, ‘শুধু হাজরা বুললেন কেন বে? বুলেন কোল হাজরা। না হৈলে আমার দাদা বুঝবে ক্যামতে রে যে তু কোল?’
মিন্দি হাজরা একটু হেসে বললেন, ‘আমরা আর এখন পদবি বলতে গেলে কোল বলি না।’
দিলু ভাই বলে উঠলেন, ‘তাইলে তু সান্তাল (সাঁওতাল)?’ দিলু ভাই এবার আমার দিকে তাকিয়ে বলতে শুরু করলেন, ‘বুঝলেন দাদা, কেউ আর এখন কোল থাকতে চাইছে না। কারও পদবির সঙ্গে আপনি যদি কোল না দেখেন, তাহলে কোনোভাবেই বোঝার উপায় নেই যে সে কোল না সাঁওতাল? সাঁওতালরাও একই পদবি ব্যবহার করে। ওদের মধ্যেও হাজরা, মুরমু আছে।’
মিন্দি হাজরাও স্বীকার করলেন সে কথা। তাই আমাদের দিকে তাকিয়ে হেসে বললেন, ‘মিন্দি কোল হাজরা। হৈছে?’
আসলে কোল আর সাঁওতালদের চেহারা ও গায়ের রঙের মধ্যে তেমন কোনো পার্থক্য নেই। গায়ের রং কালো, ঠোঁট দুটো হয়তো সাঁওতালদের একটু পুরু। পোশাকও প্রায় একই রকম, কিশোরীরা পরে সালোয়ার, কামিজ, ওড়না। বড় মেয়েরা পরে শাড়ি, ব্লাউজ, পেটিকোট। তবে বেশির ভাগ বয়স্ক নারী ব্লাউজ পরে না। মেয়েরা হাতে চুড়ি ও পায়ে রুপার মল পরে। চুলে ফিতে বাঁধে। বিবাহিতদের কপালে সিঁদুরের টিপ ও হাতে সাদা শাঁখাও দেখা যায়। তার মানে, কোলরা এখনো সনাতন ধর্মাবলম্বী। সাঁওতালদের বেশির ভাগই খ্রিষ্টধর্মে ধর্মান্তরিত হয়েছে। কোলদের দাবি, এখনো তারা নিজ ধর্মে টিকে থাকার চেষ্টা করছে। তবে এখন কেউ কেউ বাঙালি হিন্দু পরিবারে বিয়ে করছে, বিশেষ করে বাঙালি ঘর থেকে তারা মেয়ে আনছে। বাঙালি হিন্দুদের কর্মকার ও রায় গোত্রের সঙ্গেই তাদের বিশেষ মিলমিশ। তারা কোলদের ঘরে এসে কোলদের জীবনধারা গ্রহণ করছে। এমনকি এখন কোলদের সঙ্গে মাহাতো ও পাহান আদিবাসীদেরও বিয়ে হচ্ছে। মিন্দি হাজরা লুঙ্গি ও গায়ে একটা ফুল শার্ট পরে বসেছিলেন। কোল পুরুষেরা সাদা থানকাপড় বা ধুতিও পরে বলে জানালেন।
পাশে বসে এক কিশোরী ও এক কোল নারী চমৎকার নকশি কাঁথা সেলাই করছেন। লাল কাপড়ের ওপর সাদা সুতার কারুকাজ। কোল নারীর নাম জানা গেল কল্পনা মুরমু। এখানেও সেই একই বিভ্রাট। মুরমু পদবির সঙ্গে কোল শব্দটা তিনি এড়িয়ে গেলেন। দেখে মনে হলো, কত আর বয়স হবে? বড়জোড় উনিশ-বিশ। আলাপে আলাপে জানা গেল, তাঁর বাপের বাড়ি রহনপুরের নুনগোলা গ্রামে। সেখানে প্রায় ৩০টি কোল পরিবার থাকে। বাপের বাড়িতে তাঁর লেখাপড়া বেশ ভালোই চলছিল। ক্লাস নাইনে পড়তেন। কিন্তু সে বয়সেই হঠাৎ বিয়ে হয়ে যাওয়ায় আর লেখাপড়া চালানো সম্ভব হয়নি।
এ পাড়ায় তিনিই সবচেয়ে শিক্ষিত নারী। এ নিয়ে তিনি একটু গর্ব করতেই পারেন। দিলু ভাই বললেন, ‘কোলরা আসলেই পেছনে পড়ে আছে। কেউ সহজে স্কুলে যেতে চায় না। ছোট ছোট ছেলেমেয়েকে তো স্কুল পাঠায়ই না, মেয়েরা বড় হওয়ার আগেই বিয়ে দিয়ে দেয়। বিয়ে হওয়ার আগ পর্যন্ত তারা বাপের ঘরে সংসারের কাজেই বেশি সাহায্য করে, মাঠের কাজও করে। কোলদের মধ্যে গত ২০০৮ সালে প্রথম এসএসসি পাস করেছে একটা ছেলে, নাম নির্মল কোল সরেন।’ 
ভূত তাড়ানোর পর বিয়ে
চাঁপাইনবাবগঞ্জের বিল বৈলঠা কোলপাড়াতেই বোধ হয় আজ রাতটা থেকে যেতে হবে, বৃষ্টির এমনই ভাব। তুমুল বৃষ্টি হচ্ছে। বিল বৈলঠা কোল আদিবাসী পাড়ার একটা ছোট্ট ঘরে বসে পরিণতির কথা ভেবে চিন্তায় পড়েছি। আমি আনোয়ার হোসেন, মানে আমাদের দিলু ভাইয়ের দিকে তাকাই, দিলু ভাই তাকান বৃষ্টির দিকে। বেখেয়ালে একসময় দিলু ভাইয়ের মাথার ওপর চাল থেকে পানি গড়িয়ে পড়ল। কিন্তু বৃষ্টিতে আমরা এতই বিভোর যে সেদিকে খেয়াল নেই। শেষে রুপালি হাজরা মেয়েটা ‘ভিজে যাচ্ছেন তো’ বলে হাঁক ছাড়তেই দিলু ভাইয়ের হুঁশ হলো। সরে বসলেন। এমন সময় পাশে এসে দাঁড়ালেন দুলালী রায়। দুলালী এ পাড়ারই বউ, জাতে খাঁটি বাঙালি হিন্দু। বিয়ে হয়েছে কোল আদিবাসী পরিবারে। কার্তিকপুরে বাপের বাড়ি। তাঁকে জিজ্ঞেস করলাম, কেমন আছেন? মানিয়ে নিতে কোনো সমস্যা হচ্ছে না?
দুলালী একটু হাসলেন। বললেন, ‘সে রকম কিছু না। আমরা হিন্দু। তাই ওদের অনেক আচার-অনুষ্ঠানই আমাদের সাথে মেলে। তবে খাদ্য-খাবারে কিছু পার্থক্য দেখা যায়।’
কোলদের বিয়ে আর আপনাদের বিয়ে কি একই নিয়মে হয়?
‘না, হুবহু মেলে না। কোলদের বিয়ের বিশেষ কিছু নিয়ম আছে, যেগুলো আমাদের নেই। আমাদের বিয়ে হয় দুই দিন ধরে। প্রথম দিনে বিয়ে, দ্বিতীয় দিন বাসি বিয়ে। আছে সাতপাকে বাঁধা। কোলদের সে রকম কিছু নেই। তা ছাড়া শুনেছি কোলদের বিয়েতে বরযাত্রার আগে ভূত তাড়ানো হয়। কনের বাড়িতেও সে রকম কিছু করা হয়। হিন্দু বিয়েতে সে রকম কিছু করা হয় না।’
ভূত তাড়ানো মানে? বিয়েতে কি ভূতের উপদ্রব হয় নাকি?
দুলালী এ বিষয়ে আর বিশেষ কিছু বলতে পারলেন না। কী আর করা? অবশেষে দিলু ভাই-ই কল্পনা মুরমুকে নানা রকম প্রশ্ন করে কোল বিবাহ সমাচার সংগ্রহ করে ফেললেন। সাংবাদিক বলে কথা। দিলু ভাই আর কোল-কন্যা কল্পনা মুরমুর কথাবার্তার মাধ্যমে কোল আদিবাসীদের বিয়ে সম্পর্কে মোটামুটি একটা ধারণা পেয়ে গেলাম। কোল বিয়েতে ছেলে ও মেয়ে পক্ষের মধ্যে যোগাযোগকারী হিসেবে একজন ঘটক লাগে। ঘটককে তাঁরা বলেন আইবেরি। কোলেরা সাধারণত নিজেদের গোত্রের মধ্যেই বিয়ের জন্য চেষ্টা করে। কিন্তু এ দেশে কোল আদিবাসীর সংখ্যা এত কম যে তারা এখন নিজেদের মধ্যে ছেলেমেয়েদের বিয়ে দিতে গেলে অনেক সময় পূর্ব আত্মীয়তার পরিচয় পাওয়া যায়। এ জন্য সম্প্রতি কোল আদিবাসীরা বাঙালি হিন্দুদের সঙ্গেও ছেলেমেয়ে বিয়ে দিচ্ছে। উপযুক্ত ছেলে বা বিবাহযোগ্য মেয়ের সন্ধান এনে দেন ঘটক। অথবা কোনো কোল পরিবার কোথাও উপযুক্ত পাত্রপাত্রীর সন্ধান জানলে, সেখানে প্রস্তাব নিয়ে ঘটক পাঠায়। দুই পক্ষ সম্মত হলে বিয়ের দিন ধার্য হয়। বিয়ের দিন বর ও কনে উভয় পক্ষের বাড়িতেই সকাল থেকে শুরু হয় নানারকম আচার-অনুষ্ঠান। এর মধ্যে থানপূজা অন্যতম। ভবিষ্যৎ দম্পতির সুখের মিলন ও মঙ্গল কামনাই এ পূজার উদ্দেশ্য।
সাধারণত দুপুরের দিকে এটা করা হয়। উভয় পক্ষের বাড়ির উঠানে প্রশস্ত জায়গায় একটা ‘থান’ (স্থান) ঠিক করা হয়। ওই জায়গায় নানারকম আচার-অনুষ্ঠানের মাধ্যমে এক কোপে একটা পাঁঠা বলি দেওয়া হয়। যে ব্যক্তি ভূত তাড়ানোর দায়িত্ব নেয়, ওই ব্যক্তি বলি দেওয়া পাঠার কাঁচা রক্ত খায়। সাধারণত মুরব্বিগোছের কেউ যেমন—কাকা, মামা, জ্যাঠা-সম্পর্কীয় ব্যক্তিদের মধ্যে একজন ছেলে ও মেয়ের বাড়িতে এই ভূত তাড়ানোর কাজ করে থাকেন। নানারকম আনুষ্ঠানিকতার মাধ্যমে তা করা হয়। বর ও কনের বাড়িতে এই অনুষ্ঠানের লৌকিক আচারের মধ্যে কিছুটা পার্থক্য দেখা যায়। যিনি ভূত তাড়ান, তাঁকে বলে আডা। আডা একটা বড় পিঁড়ির ওপর কনেকে বসিয়ে নেচে নেচে কনেকে নিয়ে ঘুরতে থাকেন। এ সময় তিনি গান করেন ও নাচেন, ভূত তাড়ান। এরপর সাদা ধুতি কাপড় ও গেঞ্জি পরে বর বা কনের বাড়ির চারপাশে ঘুরতে থাকেন এবং নানারকম বাক্য বলতে থাকেন। প্রায় দৌড়ে দৌড়ে তিনি বাড়ির চারপাশে ঘুরতে থাকেন এবং ভূতদের উদ্দেশে মন্ত্রগোছের কিছু কথা বলতে থাকেন। এ সময় তাঁর সঙ্গে বিয়েবাড়িতে আসা এবং ওই বাড়ির কিছু লোক মিছিলের মতো চলতে থাকে। সেই সঙ্গে ঢোলক ও মাদল বাজতে থাকে। বাড়ি প্রদক্ষিণ শেষে ভূত তাড়ানো ব্যক্তি থানে ফিরে আসেন। থানে একখানা বড় ও লম্বা থান কাপড় দিয়ে বলি দেওয়া পাঁঠা ঢেকে রাখা হয়। ভূত তাড়ানো ব্যক্তি কাপড়ের নিচে ঢুকে ওই পাঁঠার তাজা রক্ত পান করেন। এ সময় জোরে জোরে ঢোলক ও মাদল বাজতে থাকে। স্থানবিশেষে কোথাও কোথাও দামাই-নাচ নাচা হয়। চৈত্র মাসে কোল আদিবাসীদের বিয়ে বেশি হয়, বৈশাখ ও ভাদ্রে কোনো বিয়ে হয় না। ভূত তাড়ানো একটি রূপক অনুষ্ঠান। এর মাধ্যমে মূলত দুটি বাড়িকেই অপদেবতা ও অমঙ্গলমুক্ত করা হয়। এরপর যথারীতি বিকেল বা সন্ধ্যাবেলা বরপক্ষ তার লোকজন নিয়ে কনের বাড়িতে যায়। রাতে বিয়ে হয়। হিন্দুদের বিয়েতে লাগে যৌতুক, কোল বিয়েতে লাগে পণ। ছেলেপক্ষ থেকে কনেপক্ষকে পণ দেওয়া হয়। তবে সে পণ শাড়ি বা কাপড়চোপড়, চাল ইত্যাদি দ্রব্যসামগ্রী। বিয়ের পরের দিনই কনেকে বর নিজেদের বাড়িতে নিয়ে আসে ও সংসারজীবন শুরু করে। 
হাতিয়া মডেল স্কুলের ১০০ বছর
মূল ভূখণ্ড থেকে দূরে বিচ্ছিন্ন দ্বীপে ১০০ বছর ধরে শিক্ষার আলো ছড়াচ্ছে একটি বিদ্যালয়। শতবর্ষের অর্জন বিদ্যালয়টিকে যেমন দিয়েছে গরিমা, তেমনি এই দ্বীপের শত সহস্র মানুষের মনের মণিকোঠায় জ্বালিয়ে দিয়েছে মানবিক মহিমার হিরণ্ময় দ্যুতি। আজ এই বিদ্যালয়ের ছাত্ররা ছড়িয়ে আছে দেশজুড়ে এবং ছড়িয়ে আছে বিশ্বময় নানা পেশায়, নানা কর্মকাণ্ডে। অনেকেই তাঁদের নিজ নিজ ক্ষেত্রে রেখেছেন কৃতিত্বের উজ্জ্বল স্বাক্ষর। এই বিদ্যালয়ে হাতেখড়ি হয়েছে এমন ছাত্র আজ যেমন উচ্চতর শিক্ষা গবেষণায় অবদান রাখছেন, তেমনি এই বিদ্যালয়ের ছাত্ররা আছেন দেশের বিভিন্ন বিশ্ববিদ্যালয় ও মেডিকেল কলেজে উপযুক্ত মানবসম্পদ বিনির্মাণের কর্মযজ্ঞে। এমনকি বিশ্বের শীর্ষস্থানীয় বিজ্ঞানীদের পঙিক্ততে গৌরবময় স্থান অলংকৃত করে আছেন এই বিদ্যালয়ের কীর্তিমান শিক্ষার্থী। এই সূত্রে ব্র্যাক বিশ্ববিদ্যালয়ের গণিত ও প্রাকৃতিক বিজ্ঞান বিভাগের অধ্যাপক প্লাজমা পদার্থ বিজ্ঞানী মফিজুর রহমানের নাম উল্লেখ করতে চাই, যিনি ইতালির বিজ্ঞান সমিতির অ্যাসোসিয়েট মেম্বার হিসেবে আন্তর্জাতিক পরিসরে সম্মানিত স্থান অলংকৃত করে আছেন।
হাতিয়া দ্বীপের এই প্রাচীনতম বিদ্যালয়ে যেসব শ্রদ্ধেয় মানুষ শিক্ষকতায় আত্মনিবেদন করেছিলেন, তাঁরা ছিলেন প্রকৃত বিচারে জাগতিক লোভমুক্ত, সদাচারী আর মানুষ গড়ার প্রত্যয়ী এক ঝাঁক প্রতিশ্রুতিশীল শিক্ষক। এমন অনেক শিক্ষকের মধ্যে প্রসঙ্গক্রমে প্রয়াত মোছায়েফ উদ্দিন বিএসসি স্যারের নাম উল্লেখ করছি, যিনি ছিলেন সব সময় একজন আধুনিক বিজ্ঞানমনস্ক শিক্ষক। তাঁর সময়ের তুলনায় তিনি ছিলেন অনেক প্রাগ্রসর। ষাটের দশকের শেষার্ধেই তিনি ছাত্রদের কম্পিউটার বিজ্ঞান সম্পর্কে ধারণা দিয়েছিলেন। হেড মাস্টার আবদুল মোতালেব (বিএবিটি) স্যার বিংশ শতকের বিশের দশকে কলকাতা বিশ্ববিদ্যালয় থেকে বিএ পরীক্ষায় কৃতিত্বপূর্ণ ফলাফল সত্ত্বেও মাটির টানে হাতিয়া মডেল হাইস্কুলের শিক্ষকতাকেই জীবনের পেশা হিসেবে বেছে নিয়েছিলেন। এই বরেণ্য শিক্ষাবিদ ১৯২৪ সাল থেকে ১৯৩৭ সাল পর্যন্ত সহকারী শিক্ষক হিসেবে এবং ১৯৩৮ সাল থেকে ১৯৬৪ সাল পর্যন্ত প্রধান শিক্ষক হিসেবে সুদীর্ঘ সময় এই স্কুলে শিক্ষকতায় নিয়োজিত ছিলেন। তাঁর অসাধারণ শিক্ষাদান পদ্ধতি এবং প্রধান শিক্ষক হিসেবে প্রশাসনিক দক্ষতা আজও এই অঞ্চলে কিংবদন্তি হয়ে আছে।
ষাটের দশকের উত্তাল গণ-আন্দোলনের ঢেউ হাতিয়ার বুকেও আছড়ে পড়ে। তদানীন্তন রাজনৈতিক আন্দোলন ও ছাত্র আন্দোলনে এই বিদ্যালয়ের সাবেক ছাত্ররা নেতৃত্ব দিয়েছিলেন।
হাতিয়ার অকুতোভয় মুক্তিসেনাদের সিংহভাগই ছিলেন এই বিদ্যাপীঠের সাবেক ছাত্র। এই বিদ্যালয়ের চারজন ছাত্র যথাক্রমে শহীদ মোস্তফা আলী দুলাল, শহীদ জামাল উদ্দিন, শহীদ আলাউদ্দিন ও শহীদ অলিউদ্দিন আমাদের মহান মুক্তিযুদ্ধে আত্মদানের অবিস্মরণীয় গৌরব অর্জন করেন।
১৯৭০ সালের প্রলয়ঙ্করী ঘূর্ণিঝড়ের পর বঙ্গবন্ধু শেখ মুজিবুর রহমান হাতিয়া গিয়েছিলেন। আবার স্বাধীনতা-উত্তর দেশের প্রধানমন্ত্রী হয়েও তিনি হাতিয়া সফর করেছিলেন। দুবার তিনি হাতিয়া ইউনিয়ন মডেল হাইস্কুল মাঠে বক্তব্য দেন। মজলুম জননেতা মওলানা ভাসানীও হাতিয়ায় যাওয়ার পর এই বিদ্যালয়ের মাঠে বক্তব্য দিয়েছিলেন। নানাভাবে বাংলাদেশের গৌরবদীপ্ত রাজনৈতিক আন্দোলনের ইতিহাসে এই স্কুলটির নাম জড়িয়ে আছে।
প্রকৃতির স্নেহধন্য এবং অবারিত ঐশ্বর্যের আকর হাতিয়া দ্বীপ। প্রায় দুই হাজার ১০০ বর্গকিলোমিটারের এই দ্বীপটি প্রাকৃতিকভাবে মূল ভূখণ্ড থেকে বিচ্ছিন্ন হলেও জ্ঞান অন্বেষা ও শিক্ষার প্রতি অনুরাগের কারণে যুক্ত হয়েছে বাংলাদেশ এবং সেই সূত্রে বিশ্বের সঙ্গে। এই বিচ্ছিন্ন জনপদে হাতিয়া ইউনিয়ন মডেল হাইস্কুলের ভূমিকা যেন প্রকৃত ধাত্রীর মতো।
১৩ জানুয়ারি শুরু হয়েছে দুই দিনব্যাপী অনুষ্ঠানমালা। অনুষ্ঠানে প্রধান অতিথি হিসেবে উপস্থিত থাকছেন দেশের বরেণ্য কবি, প্রাবন্ধিক ও সাংবাদিক আবুল মোমেন। এই বিদ্যালয়ের সাবেক শিক্ষার্থী তথা বিশ্ববিদ্যালয়ের শিক্ষক, চিকিৎসক, প্রকৌশলী, আইনবিদ, ব্যবসায়ীসহ সব শ্রেণী-পেশার মানুষের উপস্থিতিতে এ অনুষ্ঠানটি পরিণত হবে এক মহা মিলনমেলায়।
দুই দিনব্যাপী এ অনুষ্ঠানমালায় থাকবে সাবেক শিক্ষার্থীদের স্মৃতিচারণা, বর্ণাঢ্য আনন্দ শোভাযাত্রা আর হাতিয়া দ্বীপের ঐতিহ্যবাহী আকর্ষণীয় রকমারী পিঠা উৎসব এবং বিজ্ঞান মেলা। এই মেলায় অত্যাধুনিক শক্তিশালী টেলিস্কোপের মাধ্যমে মহাকাশের গ্রহ-নক্ষত্রের সঙ্গে ছাত্রছাত্রী ও উৎসাহী সবার পরিচয় ঘটানো হবে। অনুষ্ঠানটি উপস্থাপন করবেন এ বিদ্যালয়ের সাবেক ছাত্র কীর্তিমান বিজ্ঞানী অধ্যাপক মফিজুর রহমান। সবার অংশগ্রহণে ও নানা আনুষ্ঠানিকতায় এই দুই দিনের উৎসব হয়ে উঠবে প্রাণচঞ্চল ও আনন্দঘন।
এই তো নূরজাহান কবিরাজ!
কারওরান বাজারের ফুটপাত দিয়ে হাঁটাই মুশকিল। এপাশে গাড়ি, ওপাশে গাড়ি। ফুটপাতে আকস্মিক মোটরসাইকেল! পুরো সংসার নিয়ে কিংবা সারা দিন মোট বয়ে টুকরিতেই শুয়ে থাকা বিধ্বস্ত মানুষ, নোংরা, হৈ-হট্টগোল। তাই নিয়মিত এ পথে চলাচলের সময় চেষ্টা থাকে যত তাড়াতাড়ি সম্ভব জায়গাটা পেরিয়ে যাওয়ার।
তেমনই একদিন। শীতের সন্ধ্যা। হুড়মুড়িয়ে হাঁটায় আরও তাগিদ দিচ্ছে কনকনে হাওয়া। গাড়ির হর্নে কান পাতা দায়, তার ওপর শীত। তাই কানও ছিলাম প্রায় বুঁজে। তার পরও কোথা থেকে যেন বেমক্কা ভেসে আসে বাঁশির সুর, ধাক্কা লাগে বুকে। থমকে দাঁড়িয়ে পিছু হটি। কারণ, যেখান থেকে বাঁশির সুর ভেসে আসছিল, গতির তীব্রতায় মুহূর্তে সে জায়গা পেরিয়ে গেছি। পিছিয়ে দেখি, ফুটপাতে শোয়ানো এক ছোট্ট ফুটফুটে শিশু চারপাশে আলো ছড়িয়ে হাসছে। ছেঁড়া-নোংরা কাপড়ে ঢাকা তার শরীর। পাশেই বসে বাঁশি বাজাচ্ছেন তার ফ্যাকাশে চেহারার বাবা। মেয়ের হাসিতে তাঁর চেহারাতে রুগ্ণতা ছাপিয়ে সুখের দীপ্তি। পাশে শুকনা মুখে মলিন পোশাকে এক নারী, শিশুটির মা আনোয়ারা খাতুন।
থমকে দাঁড়ানোর সময়ও ভাবিনি, এভাবে জড়িয়ে যাব আমি এক বাবার বাঁশি আর শিশুর হাসিতে। পুরুষটি বাঁশি থামালে বোকার মতো জানতে চাই, আপনার মেয়ে?
উত্তর এল রাজকীয় ভঙ্গিতে, ‘হ, নূরুজ্জামানের মাইয়্যা, নূরজাহান।’
নূরজাহানের হাসি আর ওর বাবার বাঁশির রহস্য খুঁজতে আমার চোখে জিজ্ঞাসা ফুটে উঠলে নূরুজ্জামান নিজে থেকেই জানান দেন, ‘ওয় বাঁশি না শুনলে ঘুমায় না। পথে থাহি। তয় মাইয়ার মেজাজ বড় কড়া। বাপের বাঁশি শুইন্যা দিলটা খুশ কইরা তয় ঘুমায়।’
আমাদের কথার এক ফাঁকে দেখলাম শিশুটি ঘুমিয়ে পড়েছে। নিশ্চিন্ত হয়ে নূরজাহানের বাবা বাঁশি পাশে রেখে জানালেন নিজের কিছু কথা। বললেন, তিন মাস আগে তেজগাঁও বস্তিতে মেয়ের জন্ম। ওখানে ঘরভাড়া ছিল এক হাজার ১০০ টাকা। পোষাতে না পেরে শিশুসন্তানসহ পথেই ঠাঁই করে নিয়েছেন। এক সময় নূরুজ্জামানের পেশা ছিল কবিরাজি। এমন রাস্তার মানুষও ছিলেন না তিনি। শেরপুরের ঝিনাইগাতী থানার নলপুরা গ্রামে ছিল তাঁর বাপ-দাদার ভিটা। পাগলা নদী ঘরবাড়ি গ্রাস করলে পথে নামেন। সেও আজ থেকে পাঁচ-সাত বছর আগের কথা।
আনোয়ারা-নূরুজ্জামান দম্পতির আরেকটি ছেলে আছে। নাম বিজয়। বয়স ১০-১২ হবে। ছেলেকে অপরাজেয় বাংলাদেশ নামের এক এনজিও স্কুলে দিয়েছেন বলে জানালেন নূরুজ্জামান। তবে এও বললেন, ওরে কন্ট্রোলে আনতে হইব। স্কুলে যায়টায় না।
কিন্তু মেয়ের ব্যাপারে পুরো সচেতন বাবা। মেয়েকে নিয়ে স্বপ্নের বয়ান দিতে গিয়ে পথে পথে গাছগাছড়া বিক্রি করে রাতে পথে ঘুমানো নূরুজ্জামান বলেন, ‘ওরে আমি করিবাজ বানামু। দ্যাশবিখ্যাত কবিরাজ।’
আবারও বোকার মতো প্রশ্ন করি, ‘মেয়েরা আবার কবিরাজ হয় নাকি?’
এবার বাবা-মা দুজন একযোগে বলে ওঠেন, ‘হয় না আবার? আগের আমলে তো কত মহিলা কবিরাজ আছিল।’
নূরুজ্জামান বলেন, ‘আমার পূর্বপুরুষের পেশাও আছিল কবিরাজি। আমার বাপের কাছে শুনছি, মাইয়ারা নিকি পোলাগো চায়াও ভালো কবিরাজি করবার পারে। তয়, আমার মাইয়া পারব না ক্যা?’
গেল বছরটা কেটে গেছে স্বপ্নহীনতায়। নতুন বছরের হিম ঠান্ডা বাতাসে খোলা পথে জবুথবু হয়ে চমকে উঠি। চমকে উঠি এই বাবার স্বপ্ন দেখার সাহসে। তারপর আবার এগোতে শুরু করি নিজের পথে।
এ সময় জড়ো হওয়া পথের অন্য নারী-পুরুষ-শিশু টিটকিরি করে পেছন থেকে বলতে থাকে, ‘শুইন্যা গেলে হইব? আমাগো লেইগা কিছু করেন।’ আরেক দল বলতে থাকে, ‘আরে শুনল নিজের ট্যাকা কামানের লাইগা।’
পিছু ফিরি না আমি। মনে মনে উত্তর দিই, ওই বাবা-মেয়ে আমাকে যা দিল তা তো টাকা না। তোমাদের কীভাবে দেব? স্বপ্ন দেখার সাহস তো যার যার নিজেকেই খুঁজে নিতে হয়।
ইসরাত জাহান
ছোটদের জন্য ছোটদের আয়োজন!
বড় বড় গাছে ঘেরা বেশ উঁচু একটি জায়গা। ভেতরে সবুজ ঘাসে বসতে ইচ্ছে করে। চারদিকে সবুজের রাজত্ব। এখানেই এক পাশে কয়েকজন গোল হয়ে বসে আছে। কাছে গিয়ে দেখা গেল, ওদের একজন দাঁড়িয়ে গল্প পড়ছে। তার নিজের লেখা গল্প। বয়স আর কত হবে, খুব বেশি হলে ১২ বছর। ছেলেটি গল্প পড়া শেষে বসে পড়ল। নাম ঘোষণা করা হলো আরেকজনের। সে দাঁড়িয়ে একটি ছড়া পড়ল। এরপর একে একে প্রায় সবাই পড়ল। কেউ গল্প, কেউ বা ছড়া আর কেউ কবিতা; তাও আবার স্বরচিত। শেষে একজন ওদের সবার লেখা নিয়ে আলোচনা করতে থাকে। কীভাবে লিখলে আরও ভালো হবে, বেশি বেশি করে পড়তে হবে ইত্যাদি। ১৭ জনের দলের দুজন ছাড়া কারও বয়স ১৬ পেরোয়নি। এরা সবাই স্থানীয় উচ্চবিদ্যালয় ও কলেজের শিক্ষার্থী। প্রাথমিক বিদ্যালয়েরও দুজন রয়েছে। সবার কথা শুনে বোঝা গেল, এটা একটি সাহিত্য আসর। স্থানীয় শিশু-কিশোর সংগঠন ‘ফুটতে দাও ফুল’-এর আয়োজনে ৬৩তম সাহিত্য আসর এটি।
২৯ ডিসেম্বর শেরপুর জেলার শ্রীবরদী উপজেলার সরকারি নার্সারিতে বসেছিল এই আসর। সেদিন সংগঠনটির আট বছর পূর্তি হয়। মফস্বল এলাকায় সাহিত্যচর্চা করা সহজ বিষয় নয়। বড় বড় শহরেই সাহিত্যচর্চা করা বড়দের জন্য কঠিন। আর দেশের সীমান্তবর্তী একটি এলাকায় কয়েকজন শিশু-কিশোর সাহিত্যচর্চা করছে। এখন পর্যন্ত ৬৩টি সাহিত্য আসরের আয়োজন করা হয়েছে। শুধু সাহিত্য আসরই নয়, ছোটদের জন্য তারা একটি পত্রিকাও বের করেছে। ফুলকলি নামের পত্রিকাটির নয়টি সংখ্যা প্রকাশিত হয়েছে। শুধু ফুটতে দাও ফুল-এর সদস্য কিংবা শেরপুরের লেখকেরাই নয়, সারা দেশের বিভিন্ন জায়গার অনেক লেখকের লেখাও এতে ছাপা হয়েছে। ফুলকলির নবম সংখ্যা দেখে ভালোই লাগল। আকারে ছোট হলেও বেশ পরিপাটি। ছোটদের লেখার পাশাপাশি দেশের খ্যাতনামা লেখকদের লেখাও রয়েছে এতে। না বললে বিশ্বাসই হবে না, এটি ফটোকপি করে ছাপানো।
সংগঠনটির সহ-পরিচালক রেজাউল করিম লিটন জানান, ২০০৩ সালের ২৯ ডিসেম্বর ‘সুপ্ত প্রতিভা বিকাশ করি/ সুন্দর ভবিষ্যৎ এসো গড়ি’ স্লোগানকে প্রতিপাদ্য করে ফুটতে দাও ফুল-এর আনুষ্ঠানিক যাত্রা শুরু হয় একটি পাঠাগার স্থাপনের মাধ্যমে। পাঠাগারে নিয়মিত তিনটি জাতীয় দৈনিক রাখা হতো এবং বই ছিল শতাধিক। বড়রাও এসে পাঠাগারে পত্রিকা পড়তেন। পাঠাগারটিই সংগঠনের কার্যালয় হিসেবে ব্যবহূত হতো। এর আগে খেলাধুলার মধ্যেই সীমাবদ্ধ ছিল সংগঠনের কার্যক্রম। ২০০৪ সালের ডিসেম্বরে ফুলকলির প্রথম সংখ্যা প্রকাশিত হয়। ২০০৫ সালে শুরু হয় সাহিত্য আসর। প্রায় প্রতি সপ্তাহেই বসত এই আসর। ২০০৮ সালের শুরুর দিকে বিভিন্ন সমস্যার কারণে পাঠাগারটি বন্ধ হয়ে যায়। এর মধ্যে চারটি লেখালেখির কর্মশালা, একটি ক্যারিয়ার কর্মশালা অনুষ্ঠিত হয়েছে। মুক্তিযুদ্ধের গল্প নিয়ে তিনটি পাঠচক্র হয়েছে।
পরিবেশ রক্ষায় গাছের ভূমিকা অনেক। সংগঠনটি শিক্ষাপ্রতিষ্ঠানের শিক্ষার্থীদের মাঝে প্রায় ১৫০০ গাছের চারা বিতরণ করেছে। বিভিন্ন দিবসে ছোটদের জন্য প্রতিযোগিতার আয়োজন করা হয়েছে। ধূমপান না করতে শপথ গ্রহণ করেছে জড়িত সবাই। বাল্যবিবাহ প্রতিরোধে সচেতনতামূলক কার্যক্রম করেছে। সবচেয়ে বড় কাজ যেটি করেছে, তা হলো শিক্ষার্থীদের নিয়ে প্রায়ই বিভিন্ন প্রতিযোগিতার আয়োজন। এতে ছোটদের ব্যাপক অংশগ্রহণ ছিল। প্রেসক্লাব-শ্রীবরদীর সাধারণ সম্পাদক কামরুজ্জামান আবু বলেন, ‘ছোটদের মেধা বিকাশে সাহিত্যচর্চা, বিভিন্ন প্রতিযোগিতার আয়োজন অনেক জরুরি। আর এসব আয়োজন করার কথা বড়দের। কিন্তু পুরো জেলায় ছোটদের নিয়ে কোনো কাজ হচ্ছে না। আমাদের এখানে ছোটদের জন্য ছোটরাই আয়োজন করছে। ওরা আমাদের গর্ব।’
সংগঠনের প্রতিষ্ঠাতা সভাপতি তানজিল রিমন বলেন, ‘আমাদের সংগঠনের সবাই ছোট হওয়ায় পাঠাগারটি বন্ধ হয়ে গেছে। কেননা কোনো ঘর ভাড়া নেওয়া আমাদের পক্ষে সম্ভব হয়নি। এখন কোনো কার্যালয় নেই। কিন্তু আমাদের কার্যক্রম থেমে নেই। ভবিষ্যতে আমরা পাঠাগারটি আবারও চালু করব। প্রতিবছর দরিদ্র মেধাবী শিক্ষার্থীদের বৃত্তি দেওয়ার চিন্তা আছে। স্থানীয়ভাবে বইমেলা ও ছোটদের জন্য পত্রিকা প্রকাশ করার পরিকল্পনা রয়েছে।’
২৯ ডিসেম্বর সাহিত্য আসর শেষে ফুটতে দাও ফুল-এর অষ্টম প্রতিষ্ঠাবার্ষিকী উদ্যাপন উপলক্ষে আগামী ১৮ ও ২০ জানুয়ারি দুই দিনব্যাপী এক ‘শিশু উৎসব’ আয়োজনের সিদ্ধান্ত নেওয়া হয়েছে। এতে থাকছে শিক্ষাপ্রতিষ্ঠানের শিক্ষার্থীদের জন্য চিত্রাঙ্কন, কবিতা আবৃত্তি, রচনা লিখন, উপস্থিত বক্তৃতা, একক অভিনয়, একক নৃত্য, যেমন খুশি তেমন সাজোসহ বিভিন্ন প্রতিযোগিতা। থাকছে আনন্দ শোভাযাত্রা, পুরস্কার বিতরণ ও সাংস্কৃতিক অনুষ্ঠান।
এখন থেকে প্রতিবছর শিশু-কিশোরদের নিয়ে কাজ করায় বৃহত্তর ময়মনসিংহের ছয় জেলার সাত ব্যক্তিকে ‘ফুটতে দাও ফুল সম্মাননা পদক’ দেওয়া হবে। শিশুসাহিত্যের ছড়া শাখায় অবদান রাখার জন্য ২০১১ সালে পদকপ্রাপ্তরা হলেন: সাইফুল্লাহ মাহমুদ দুলাল, আলম তালুকদার, আনজীর লিটন, জাহাঙ্গীর আলম জাহান, জগলুল হায়দার, লুলু আব্দুর রহমান ও রইস মনরম। আগামী ২০ জানুয়ারি শিশু উৎসবে ফুটতে দাও ফুল সম্মাননা পদক ২০১১ তাঁদের হাতে তুলে দেওয়া হবে। শিশু উৎসবে প্রধান অতিথি থাকবেন বিশিষ্ট কবি ও শিশুসাহিত্যিক আসাদ চৌধুরী।
চন্দ্রগ্রহণ কি রোগের কারণ?
রাজধানীর রায়েরবাজারের লাকি বললেন, ‘চন্দ্রগ্রহণের সময় বাঁকা হইয়া শুইয়া ছিলাম, তাই ছেলে পা বাঁকা নিয়া জন্মাইছে।’
দশম শ্রেণী পর্যন্ত পড়াশোনা করা লাকি চন্দ্রগ্রহণের সময় বাঁকা হয়ে শুয়ে থাকলে সন্তানের পা বাঁকা হয়—মুরব্বিদের কাছ থেকে কথাটি শুনতে শুনতে খানিকটা বিশ্বাস করা শুরু করেছেন। আবার এ কথা পুরোপুরি মানতেও পারেন না। আবার পায়ের পাতা বাঁকা বা মুগুর পা (ক্লাবফুট) নিয়ে ছেলে জন্মানোর পেছনে কারণও খুঁজে পান না।
গতকাল বুধবার জাতীয় অর্থোপেডিক হাসপাতাল ও পুনর্বাসন প্রতিষ্ঠানে (পঙ্গু হাসপাতাল নামে পরিচিত) দেশের বিভিন্ন জায়গা থেকে আসা মায়েদের মুখে লাকির মতো বিশ্বাস-অবিশ্বাসের আনাগোনা চলছিল।
এই মায়েরা হাসপাতালটিতে এসেছিলেন দি গ্লেনকো ফাউন্ডেশনের ওয়াক ফর লাইফ পরিচালিত ক্লিনিকে। হাসপাতালের নিচতলায় এ ক্লিনিকে সপ্তাহে দুই দিন মুগুর পায়ের শিশুদের চিকিৎসা করা হচ্ছে। গতকাল ক্লিনিকে আসা মা ও শিশুদের দেখতে এসেছিলেন অস্ট্রেলিয়ার হাইকমিশনার জাস্টিন লি। অস্ট্রেলিয়ান হাইকমিশনার গত বছর ওয়াক ফর লাইফের আওতায় আসা আড়াই শ শিশুর চিকিৎসার দায়িত্ব নিয়েছিল। হাইকমিশনার ও কমিশনের কর্মকর্তারা দেখতে এসেছিলেন কার্যক্রমের অগ্রগতি। মুগুর পায়ের শিশুদের আগের ছবি আর গতকাল ক্লিনিকের ভেতরে হেঁটে বেড়ানো, মায়েদের মুখের হাসি দেখে হাইকমিশনারের মুখেও খুশির ঝিলিক লাগে।
দেশে এই ধরনের শিশুর সঠিক পরিসংখ্যান নেই। প্রতিবছর পাঁচ হাজার শিশু জন্মগতভাবে মুগুর পা নিয়ে জন্মায় বলে ধারণা করা হয়। কম বয়সে চিকিৎসা না করালে তা জটিল হয়। একসময় শিশুটি পুরোপুরি প্রতিবন্ধী হয়ে যায়।
দেশে ২০০৯ সাল থেকে কাজ করা ওয়াক ফর লাইফ গত বছর সরকারের সঙ্গে চুক্তিবদ্ধ হয়। দেশের বিভিন্ন জায়গায় সরকারি মেডিকেল কলেজ ও জেলা হাসপাতালে মোট ৩৬টি ক্লিনিকের মাধ্যমে পনসেটি মেথডের মাধ্যমে বিনামূল্যে চিকিৎসা দিচ্ছে।
সংগঠনের কর্মকর্তারা জানালেন, ১৯৫০-এর দশকে ইগনাকিও পনসেটি নামের একজন চিকিৎসক মেথডটি শুরু করেছিলেন। এ পদ্ধতিতে তিন মাস পর্যন্ত প্রতিদিন অন্তত ২৩ ঘণ্টা শিশুকে বিশেষ জুতা পরিয়ে রাখতে হয়। এরপর পাঁচ বছর পর্যন্ত প্রতিদিন রাতে সর্বনিম্ন ১২ ঘণ্টা জুতা পরিয়ে রাখতে হয়। যশোরে তৈরি এই বিশেষ জুতাও শিশুদের বিনামূল্যে দিচ্ছে সংগঠনটি। এ পদ্ধতিতে জটিল অস্ত্রোপচারের প্রয়োজন হয় না।
সংগঠনটির দাবি, ২০১০ সাল থেকে গত বছরের ডিসেম্বর পর্যন্ত তারা ছয় হাজার ৬৯টি মুগুর পা (কোনো শিশুর এক পায়ে, আবার কারও দুই পায়েই হতে পারে) ভালো করতে পেরেছে। তিন বছর বয়সের কম বয়েসী শিশুদের চিকিৎসা দিচ্ছে সংগঠনটি।
বংশগত কারণের পাশাপাশি জমজ শিশুর ক্ষেত্রে মায়ের পেটে জায়গাস্বল্পতায় যেকোনো একজনের বেলায় এ সমস্যা দেখা দিতে পারে বলে সংশ্লিষ্ট সবাই জানান।
কারণ যা-ই হোক না কেন, সন্তানের এ ধরনের সমস্যার পেছনে মায়ের কোনো না কোনো দোষ আছে বলেই এখনো অনেকের ধারণা।
নরসিংদীর নাম প্রকাশে অনিচ্ছুক এক মা বলেন, ‘চন্দ্রগ্রহণের সময় এইচএসসি পরীক্ষা ছিল। এ ছাড়া আমি গর্ভবতী—তাও বুঝতে পারিনি। বাইরে গেছি, বাঁকা হয়ে বসে পরীক্ষা দিয়েছি, তাই ছেলের দুই পা এমন হয়েছে বলে শুনতে শুনতে ক্লান্ত।’
একজন মা অনেকটা ক্ষোভ প্রকাশ করেই বললেন, ‘জানি, আমার দোষ না, কিন্তু পরের বাড়িতে থেকে প্রতিবাদ করারও সাহস নাই।’
জুরাইনের একজন জানান, দুই পরিবারের ঘনিষ্ঠ কয়েকজন ছাড়া মেয়ের পায়ের এ সমস্যাটি গোপন রাখা হয়েছে মেয়ের ভবিষ্যৎ জীবনের কথা চিন্তা করে।
বিক্রমপুরের ফারহানার জমজ সন্তানের মধ্যে একজনের পায়ে সমস্যা। ফারহানার বোনের ও স্বামীর পরিবারেও একজনের আছে সমস্যাটি। ফলে ফাহিমাকে অন্যদের চেয়ে কিছুটা কম কথা শুনতে হয়েছে।
তবে পরিস্থিতি কিছুটা পাল্টাচ্ছে। হাসপাতালে ভাইয়ের বউ ও ৪০ দিন বয়েসী ভাইয়ের ছেলেকে নিয়ে আসা সাইফুননাহার বলেন, ‘আল্লায় দিছে, ভাইয়ের বউয়ের বা আমাদের করার কিছু নাই।’
ওয়াক ফর লাইফের ঢাকা বিভাগের তিনটি ক্লিনিকের দায়িত্বে থাকা ফিজিওথেরাপিস্ট সাকিনা সুলতানা বলেন, শতভাগ শিশুই ভালো হয় বা হবে। তবে ক্লিনিকে আনতে দেরি করা যাবে না। বাবা-মাকে নিয়ম মানতে হবে। ক্লিনিক থেকে দেওয়া বিশেষ জুতা (ব্রেস) নিয়মমতো পরাতে হবে।
নোয়াখালি থেকে রাজধানী—ছেলেকে নিয়মিত আনা-নেওয়া করেছেন ফিরোজা বেগম। সন্তানের এক বছর নয় মাস বয়স থেকে ফিরোজা সংগ্রাম শুরু করেছিলেন। ফলোআপে থাকতে হবে আরও কয়েক বছর। বর্তমানে ছেলের বয়স তিন বছর তিন মাস। এই মায়ের চোখেমুখে ক্লান্তি নেই। একগাল হেসে বলেন, ছেলে প্রায় পুরোপুরি ভালো হয়ে গেছে। এখন অনেকটা স্বাভাবিকভাবেই হাঁটতে পারে।
গতকাল ওয়াক ফর লাইফের দেশীয় পরিচালক কলিন ম্যাফারলেন ও তাঁর কর্মীবাহিনীর তৎপরতা দেখে জাতীয় অর্থোপেডিক হাসপাতাল ও পুনর্বাসন প্রতিষ্ঠানের পরিচালক কে এইচ আবদুল আউয়াল রিজভী একপর্যায়ে কর্মীবাহিনীর এই কর্মতৎপরতার রহস্যটি কী তা না জিজ্ঞেস করে থাকতে পারলেন না। সংগঠনের ব্যবস্থাপক (ডোনার রিলেশনস) কাজী প্রিয়াঙ্কা সিলমী বলেন, ‘কাজের ফলাফল দৃশ্যমান। যে হাঁটতে পারত না বা পারবে না বলে ধরে নেওয়া হতো, সেই শিশু চোখের সামনে হেঁটে বেড়াচ্ছে। বাবা-মায়ের মুখে হাসির ঝিলিক দেখলে কাজ করতে এমনিতেই মন চায়।’
কহে বীরাঙ্গনা
কুয়াশায় মোড়ানো সন্ধ্যা। শীত পড়েছে। কুয়াশার জন্যই হয়তো সন্ধ্যার অন্ধকারও বেশ গাঢ়। পাকা সড়ক থেকে মেঠোপথে নেমে এসেছি। গন্তব্য ঘোড়ামারা গ্রামের একটি বাড়ি। বাড়ি বলা যায়, আবার বাড়িও নয়। একটি নাট্যমঞ্চের খোঁজে এই কুয়াশাকাটা পথ। শহুরে সুযোগবঞ্চিত ঘোড়ামারায় মণিপুরি থিয়েটার তৈরি করেছে নিজস্ব নাট্যমঞ্চ নটমণ্ডপ। ওই মঞ্চেই তারা নাটক মঞ্চায়ন করছে।
তখনো নাটক শুরু হয়নি। খানিক আগে একটি ‘শো’ শেষ হয়েছে। গ্রামের মেঠোপথ ধরে দর্শকেরা আসছেন। ঘোড়ামারা মৌলভীবাজার জেলার কমলগঞ্জ উপজেলার আদমপুর ইউনিয়নের মণিপুরি-অধ্যুষিত একটি গ্রাম। দর্শকদের বেশির ভাগই মণিপুরি সম্প্রদায়ের। দর্শকেরা এসে নাটক দেখবেন বলে টিকিট কিনছেন। টিকিট হাতে নিয়ে অপেক্ষা করছেন, কখন মিলনায়তনে ঢোকার ঘণ্টা বাজবে। একসময় ঘণ্টা বাজল। সবাই সারিবদ্ধভাবে দাঁড়িয়ে গেলেন। কোনো হইচই নেই। টিকিট দেখিয়ে নারী-পুরুষ মিলনায়তনে প্রবেশ করলেন। অমন এক দূরপ্রান্তিক জনপদ কিংবা গ্রামে আধুনিক শৈলীর নাটক, যেন নগর ও গ্রামের ব্যবধানকে মনেই রাখতে চায় না।
আলো-আঁধারির মধ্যে মঞ্চে এলেন শুভাশিস সিনহা। সূচনাভাষ্যে জানালেন মহাকবি মাইকেল মধুসূদন দত্তের বীরাঙ্গনা কাব্য থেকে মণিপুরি থিয়েটার তৈরি করেছে নাট্যকাব্য কহে বীরাঙ্গনা। নাট্যকাব্যটির নাট্যপরিকল্পনা, সুর সংযোজনা ও নির্দেশনাও দিয়েছেন তিনি। জানা গেল, মণিপুরি থিয়েটার বরাবরই মণিপুরি ভাষায় নাটক করেছে। রবীন্দ্রনাথ ঠাকুরের বেশ কিছু কাব্য ও নাটক মণিপুরি ভাষায় রূপান্তর করে মঞ্চে এনেছে মণিপুরি থিয়েটার। কিন্তু এই প্রথম তারা একেবারেই বাংলায় ক্ল্যাসিক কোনো বাঙালি কবির মূল ‘টেক্সট’ নিয়ে কাজ করছে। মাইকেল মধুসূদন দত্ত বীরাঙ্গনা কাব্য-এ মহাভারতের বিরহ যাতনাকাতর নারীদের এগারোটি সর্গে রক্তক্ষরণ প্রবাহিত করেছেন। সেখান থেকে চারটি সর্গ নির্বাচন করেছে মণিপুরি থিয়েটার। দুষ্মন্তের প্রতি শকুন্তলা, অর্জুনের প্রতি দ্রৌপদী, জয়দ্রথের প্রতি দুঃশলা ও নীলধ্বজের প্রতি জনা।
অরণ্যের আভাস ফোটানো মঞ্চ থেকে আমাদের চোখ সরে না। মঞ্চে আসেন শকুন্তলা। দুষ্মন্তের উদ্দেশে তাঁর বিরহজনিত মনঃকষ্ট ও যন্ত্রণার কথা চিঠিতে লিপিবদ্ধ করে পাঠান। কাব্যভাষারূপের সেই চিঠিতে ফুটে ওঠে এক নারীর বেদনারোদন। অর্জুনের বিরহকাতর আরেক নারী দ্রৌপদী। ধর্মরাজ যুধিষ্ঠির যখন পাশা খেলায় পরাজিত ও রাজ্যচ্যুত হয়ে বনে বাস করছিলেন, বীর অর্জুন শত্রু দমনের উদ্দেশ্যে অস্ত্রবিদ্যা শিখতে সুরপুরে চলে যান। সুরপুরে অর্জুনের ভোগবিলাসের কথা ভেবে ঈর্ষা, ক্ষোভ ও মর্মবেদনায় জর্জরিত দ্রৌপদী দেবী একটি পত্র লেখেন অর্জুনকে। একইভাবে সিন্ধুদেশাধিপতি জয়দ্রথের স্ত্রী দুঃশলা দেবী যুদ্ধক্ষেত্রে স্বামীর সমূহ বিপদ জেনে কেঁপে ওঠেন। অন্যায়ভাবে কৌরবেরা অর্জুনপুত্র অভিমন্যুকে বধ করায় সেই হত্যাকর্মের অন্যতম হোতা জয়দ্রথকে নিজ হাতে বিনাশ করতে অর্জুন উন্মাদপ্রায়। অন্ধরাজ ধৃতরাষ্ট্রের দূত সঞ্জয়ের মুখে এই সংবাদ শুনে জয়দ্রথের কাছে একটি চিঠি লিখে পাঠান দুঃশলা। সেই চিঠি যেমন ছিল স্বামীর প্রতি আকুল ভালোবাসায় ভরপুর, তেমনই যুদ্ধের বিরুদ্ধে যুক্তিগুলোর ব্যাখ্যা করে স্বামীকে যুদ্ধক্ষেত্র থেকে ফিরিয়ে আনার চেষ্টা। কৌরবেরাও যে অনেক অন্যায় করেছে, স্বামীকে সেই কথাও মনে করিয়ে দেন চিঠিতে। দুঃশলা হয়ে ওঠেন এক রাজনীতি-প্রজ্ঞাসম্পন্ন নারী। যে নারী স্বপ্ন দেখেন শান্তির, প্রেমের ও স্বপ্নময় জীবনের, যেখানে আছে আত্মার মুক্তি। মাহেশ্বরপুরীর রাজা নীলধ্বজের পুত্র প্রবীর যুদ্ধে অর্জুনের হাতে নিহত হলেন। কিন্তু রাজা নীলধ্বজ রায় অর্জুনের সঙ্গে লড়াইয়ে গেলেন না, উল্টো তাঁর সঙ্গে সন্ধি করলেন। এতে নীলধ্বজ রায়ের পত্নী জনা পুত্রশোকে কাতর, বিক্ষুব্ধ ও প্রায় উন্মাদিনী হয়ে ওঠেন। পুত্রশোকাতুর এক মা স্বামীর কাছে চিঠি লেখেন, তাতে অর্জুনের ভয়ে হার মানা স্বামীর প্রতি শ্লেষ, ব্যঙ্গ, ক্ষোভ, ঘৃণা ও মৃত পুত্রের জন্য আকাশচেরা হাহাকার যেন আর্তনাদ করে ওঠে। দেশ ও রাষ্ট্রের প্রতি বিশ্বাসঘাতক সব কাপুরুষকে যেন তাঁর অশ্রুরক্তক্ষরিত ভাষা বিদ্ধ করে। অনেক নারীর আবেগ ও দ্রোহের প্রকাশশালা হয়ে ওঠে মণিপুরি থিয়েটারের নটমণ্ডপ।
আর এই যে মঞ্চে একে একে ওঠে আসেন শকুন্তলা, দ্রৌপদী, দুঃশলা ও জনা, তাদের দেহে ও ভাষায় ধারণ করেন শিল্পী জ্যোতি সিনহা। কাব্যভাষার উচ্চারণ, স্বরক্ষেপণ, গীতি ও ছন্দোময় অভিনয়শৈলী, জ্যোতি সিনহা যেন চার দেহের সঙ্গে মিলেমিশে এক হয়ে অসংখ্য বিরহকাতর, ক্ষুব্ধ ও দ্রোহী নারী। অথবা অসংখ্যজনের আকুলতা ধারণ করা একজন। নিজেকে শকুন্তলা, দ্রৌপদী, দুঃশলা ও জনা থেকে বিচ্ছিন্ন না করার প্রাণান্ত চেষ্টা মঞ্চের প্রতিটি মুহূর্তে জ্যোতি সিনহা করে গেছেন। এক দূর গ্রামে এমন একটি নাট্যকাব্য, এটা ভাবতেই ভালো লাগে। মণিপুরি থিয়েটার একলা আগুন জ্বালিয়ে নিজেদের খাঁটি সোনা করছে। যেখানে শহর বা গ্রাম বলে কিছু নেই। চাইলে পথের দূরত্ব কত নিমেষেই মুছে যেতে পারে। জ্যোতি সিনহার সঙ্গে ভাবমুদ্রা রূপায়ণে স্মৃতি সিনহা, শুক্লা সিনহা, সুনন্দা সিনহা ও ভাগ্যলক্ষ্মী সিনহা, সংগীতে শর্মিলা সিনহা, বাদ্যে বিধান চন্দ্র সিংহ, লক্ষ্মণ সিংহ—সবাই ছিলেন কহে বীরাঙ্গনার আপন পথিক। গ্রাম-জনপদে পথ চেনার অন্য আলো হতে পারে মণিপুরি থিয়েটার, কিংবা কহে বীরাঙ্গনা।
এ নাটক দেখলে এক অন্য রকম অনুভূতির জন্ম হয় মনে। নাটকটি মঞ্চস্থ হয়েছিল ২৫ ডিসেম্বর।
আদমজী ক্যান্ট. পাবলিকের সুবর্ণজয়ন্তী
ওই যে জায়গাটা দেখছিস, মনে আছে, ওখানে আমরা কত দিন একসঙ্গে বসে আড্ডা দিয়েছি? চল, ওখানে গিয়ে আবারও আজ বসি, সেই আড্ডায় ফিরে যাই।’ বলেই ১০ থেকে ১২ জন বন্ধু একসঙ্গে ছুটে গেল তাঁদের সেই পুরোনো আড্ডার জায়গায় আর আপন মনে সেই দিনগুলোর স্মৃতি রোমন্থন করতে লাগল। এভাবে সেদিন নানা বয়সের মানুষ মিলেছিল একসঙ্গে। তারা যেন আবার ফিরে গেল সেই সোনাঝরা দিনগুলোতে—বলা হচ্ছে আদমজী ক্যান্টনমেন্ট পাবলিক স্কুল ও কলেজের কথা। সম্প্রতি দেশের অন্যতম ও স্বনামধন্য এই শিক্ষাপ্রতিষ্ঠানের ৫০ বছর পূর্ণ হলো। এ উপলক্ষে গত ২৪ ও ২৫ ডিসেম্বর দুই দিনব্যাপী আয়োজন করা হয় সুবর্ণজয়ন্তী উদ্যাপন অনুষ্ঠান।
প্রিয় শিক্ষাপ্রতিষ্ঠানের টানে এই সময় ছেলে-বুড়ো সবাই মিলে এখানে ছুটে এসেছিল, মিলেছিল প্রাণের টানে। সকালের শিশিরভেজা মাঠ, শীতের মিষ্টি রোদের পরশ আর একে একে পুরোনো বন্ধুদের সঙ্গে আলিঙ্গন—সব মিলিয়ে এক অন্য রকম অনুভূতি দোলা দিয়ে যায় সবার মনে। ‘১৯৭৪ সালের এইচএসসির ব্যাচ আমরা। একসময় কত আনন্দ করতাম আমরা এখানে, কত আনন্দের স্মৃতি আছে এই কলেজ ঘিরে, তার সব আজ একে একে মনে পড়ছে। এমন অনেক বন্ধু আছে, ৩৫ বছর পর দেখা হলো। প্রথম চিনতে কষ্ট হলেও ভুলে যাইনি। দেখা হওয়ার সঙ্গে সঙ্গ বুকে জড়িয়ে থেকেছি অনেকক্ষণ। তবে আজ বন্ধু হাফিজের কথা খুব বেশি মনে পড়ছে। ১৯৭৭ সালে বগুড়ায় এক দুর্ঘটনায় মারা গেছে আমাদের বন্ধুটি।’ কথাগুলো বলছিলেন এই শিক্ষাপ্রতিষ্ঠানের প্রাক্তন শিক্ষার্থী শহীদুদ্দিন আহমেদ। কথায় যেন তাঁর আবেগ ধরে আসে। কথার শেষে তিনি পরিবারের সন্তানদের নিয়ে বন্ধুদের সঙ্গে ছবি তুলতে ব্যস্ত হয়ে পড়েন। এমন অবস্থা সবারই। বন্ধুদের সঙ্গে কত দিন পর দেখা হলো! আবার কবে দেখা হবে, কে জানে? তাই ছবি তোলা চাই-ই চাই। কেউ বন্ধুকে দেখে বলছেন, ‘কিরে, তোর বাচ্চা কয়টা? মাথা তো স্টেডিয়াম বানিয়ে ফেলেছিস!’ রসিকতা করে আরেক বন্ধু বলছেন, ‘তোর চুল-দাড়ি তো কাশফুলের মতো সাদা হয়ে গেছে, বুড়ো হয়ে গেছিস।’ অপর বন্ধু ঝটপট বলেন, ‘আর তুই বুঝি এখনো কচি খোকা রয়ে গেছিস?’
বেশ জমজমাট আড্ডা দিচ্ছে প্রায় ২০ জনের একটি দল। এগিয়ে যাই তাঁদের দিকে। শওকত জামান একমনে বন্ধুদের ছবি তুলছেন, এরই ফাঁকে কথা বলা। ‘আমরা ১৯৭৯ সালের এসএসসির ব্যাচ ছিলাম। বন্ধুরা অনেকেই দেশের বাইরে থাকে। ঠিক করে রেখেছি, স্কুলের সুবর্ণজয়ন্তীতে সবাই একত্র হব। সেই থেকেই প্রস্তুতি শুরু। আজ আমরা সবাই একত্র হয়েছি। সেই সব দিনের স্মৃতি চোখের সামনে ভাসছে।’ এই দলের এক বন্ধু কাজী ইমাম যোগ করে বললেন, ‘কয়েকজন বন্ধুকে ৩০ বছর পর দেখলাম। কী যে আনন্দ, ভাষায় প্রকাশ করতে পারব না।’
১৯৫৮ সালে আদমজী ক্যান্টনমেন্ট পাবলিক স্কুল ও কলেজের ভিত্তিপ্রস্তর স্থাপন করেন গুল মোহম্মাদ আদমজীর স্ত্রী। এর আনুষ্ঠানিক উদ্বোধন করেন পাকিস্তানের তৎকালীন প্রেসিডেন্ট আইয়ুব খান। ১৯৬০ সালের শুরুতে এই প্রতিষ্ঠানে পাঠ দান করা হতো ইংরেজি মাধ্যমে। স্বাধীনতার পর এখানে বাংলা মাধ্যমে শিক্ষাব্যবস্থা চালু করা হয়। সেদিনের সেই শিক্ষাপ্রতিষ্ঠানটির বয়স এখন ৫০।
এই শিক্ষাপ্রতিষ্ঠানের একজন শিক্ষার্থী আক্কু চৌধুরী, ১৯৬৫ সালে এই স্কুলে ভর্তি হন। তিনি বলেন, ‘শহীদ জননী জাহানারা ইমামের বড় ছেলে শহীদ রুমী এই স্কুলেই আমাদের বড় ভাই ছিলেন। মনে আছে, নতুন বই নেওয়ার সময় তিনি আমাকে সাহায্য করেছিলেন। সে সময় দুই শাখার ৭০ জন শিক্ষার্থীর মধ্যে আমরা তিনজন বাঙালি ছাত্র ছিলাম। আমাদের বাঙালি শিক্ষক আহম্মদ স্যার ও আমরা তিনজন সবার কাছে সব সময় বাঙালিদের কথা তুলে ধরার চেষ্টা করতাম। আজ এখানে এসে সেসব কথাই বারবার মনে পড়ছে।’ সুবর্ণজয়ন্তী উপলক্ষে গোটা শিক্ষাপ্রতিষ্ঠান সেজেছিল ভিন্ন সাজে। নাচ-গানসহ নানা আয়োজন ছিল দুই দিন ধরে। এর ফাঁকে ফাঁকে প্রাক্তন শিক্ষার্থীরা তাঁদের স্মৃতির কথা বলেছেন। এই প্রতিষ্ঠানের বর্তমান শিক্ষার্থীদের পর্বটি ছিল ২৪ তারিখ; আর প্রাক্তন শিক্ষার্থীদের পর্বটি ছিল ২৫ তারিখ। এই প্রতিষ্ঠানের ২০০৫ সালের এইচএসসি ব্যাচের মাহাফুজ, ইকবাল ও তাঁদের বন্ধুরা আলাপ করছিলেন এখানে পড়ার সময়কার নানা মজার ঘটনা নিয়ে। মাহাফুজ বলেন, ‘আজ এখানে সব বন্ধু একত্র হয়েছি। অনেক ভালো লাগছে। এখানকার মাটি ও প্রতিটি ঘাসের সঙ্গে আমাদের আত্মার যে বন্ধন, তা কখনোই ভোলার নয়।’
বিকেল গড়িয়ে সন্ধ্যা ঘনিয়ে আসে। আস্তে আস্তে বাড়তে থাকে রাত। কিন্তু পুরোনো বন্ধুদের কাছে পেয়ে সেদিকে যেন কারও কোনো খেয়াল থাকে না!
বীরশ্রেষ্ঠর জাদুঘরে একদিন
দ্বীপজেলা ভোলার বুকে জন্ম নেওয়া শহীদ সিপাহি বীরশ্রেষ্ঠ মোস্তফা কামাল ১৯৭১ সালের মহান মুক্তিযুদ্ধে পাকিস্তানি সেনাদের সঙ্গে সম্মুখযুদ্ধে নিহত হন। তাঁরই স্মৃতিকে চির অম্লান করে রাখতে তাঁর পিতৃনিবাস ভোলা জেলার আলীনগর ইউনিয়নে ২০০৭ সালে সরকারি তত্ত্বাবধানে গড়ে ওঠে বীরশ্রেষ্ঠ মোস্তফা কামাল গ্রন্থাগার ও স্মৃতি জাদুঘর। জাদুঘরের কথা অনেক আগেই শুনেছিলাম কিন্তু যাওয়া হয়ে ওঠে না। অবশেষে একদিন যাওয়ার জন্য মনস্থির করতেই নিজেকে আর আটকে রাখতে পারলাম না। রওনা দিতেই অন্য রকম এক অনুভূতিতে মন ভরে যাচ্ছিল। যেনতেন তো নয়, দেশসেরা সূর্যসন্তান এক বীরশ্রেষ্ঠর জাদুঘরে যাচ্ছি তখন। আলীনগর মাদ্রাসা রোড দিয়ে এগিয়ে যেতে যেতে দুই পাশে সবুজ গাছের সারি। চলন্ত অবস্থায় গাছগুলোকেও যেন এক চলন্ত যান মনে হচ্ছিল। অবশেষে পৌঁছে গেলাম জাদুঘরের সামনে। স্থানীয় আলীনগর প্রাথমিক বিদ্যালয়, আলীনগর উচ্চবিদ্যালয় ও কলেজ—এই তিন শিক্ষাপ্রতিষ্ঠানের সামনে অবস্থিত সুবিন্যস্ত একতলা দালানে তৈরি এই জাদুঘর। তখন দুপুর গড়িয়ে বিকেল প্রায়। জাদুঘরের সামনের মাঠে খেলছিল একদল শিশু-কিশোর। মূল গেট পার হয়ে জাদুঘরের গেট খুলে চত্বরে পা দিতেই আবারও এক গর্বভরা অনুভূতিতে মন ছেয়ে গেল। মূল দরজার দুপাশে সুন্দরভাবে বসার জায়গা আর নানা ধরনের গাছের সমারোহ। দেরি না করে গেলাম জাদুঘরের মূল আকর্ষণ পাঠাগারে। পা রাখতেই চারপাশে সারি সারি সাজানো বই চোখে পড়ল। পাঠাগার, মিলনায়তন আর মুক্তিযুদ্ধের স্মৃতিবিজড়িত বিভিন্ন চিত্রের সমারোহ নিমেষেই অন্য রকম এক অনুভূতিতে মন কেড়ে নেয় আগত দর্শকদের। এ ছাড়া জাদুঘরে রক্ষিত স্মৃতিচিহ্ন আর বই নতুন প্রজন্মের কাছে মুক্তিযুদ্ধের ইতিহাস তুলে ধরার কাজটি করে যাচ্ছে।
নানা ধরনের বইয়ের মধ্যে প্রতিটি বিষয়ের জন্য রয়েছে আলাদা আলাদা আলমারি। প্রতিটি আলমারিতে রয়েছে বিষয়ভিত্তিক নাম, যা দেখে যে বই প্রয়োজন, তা পাওয়া যাবে। রয়েছে জীবনী, উপন্যাস, ধর্মীয়, বিজ্ঞান ও তথ্যপ্রযুক্তি, রচনাবলি, মুক্তিযুদ্ধ, সাধারণ জ্ঞান, শিশুসাহিত্য, কবিতাসমগ্রসহ নানা ধরনের বই। বইয়ের পাশাপাশি পড়ার জন্য বড় মিলনায়তনকক্ষে ছোট ছোট টেবিল সাজানো আছে। সাজানো বইয়ের এক পাশে রয়েছে বীরশ্রেষ্ঠর ব্যবহূত সামগ্রী আর ছবি। বই ছাড়াও এই পাঠাগারে রয়েছে প্রতিদিনের জাতীয় দৈনিক পড়ার সুযোগ। প্রতিদিন শিক্ষার্থী ছাড়াও অনেকেই জাদুঘর দেখতে আসে। নিজের বাসায় কেউ বেড়াতে এলে এমনভাবে তাকেও জাদুঘর দেখাতে নিয়ে আসেন ব্যাংকার আবুল কালাম আজাদ। বীরশ্রেষ্ঠর জন্ম নিজ গ্রামের পাশেই বলে গর্বিত তিনি জানান, ‘সময় পেলেই পরিবার আর বাসায় আসা অতিথিদের এই জাদুঘর দেখাতে নিয়ে আসি।’ তিনি যখন কথা বলছিলেন, তখন তাঁর দুই মেয়ে আর ছোট ছেলে জাদুঘরের বই আর বীরশ্রেষ্ঠর ব্যবহূত সামগ্রী দেখতে ব্যস্ত। পঞ্চম শ্রেণীতে পড়ুয়া জাবের আজাদকে জিজ্ঞেস করতেই বলল, ‘বীরশ্রেষ্ঠর গল্প আমাদের বইতে আছে। ভালো লাগে, তাই বাবার সঙ্গে দেখতে আসি।’ একই অভিমত জানাল তার বড় দুই বোন নুসরাত জাহান ও ইসরাত জাহান। জাদুঘরের সবকিছু দেখতে দেখতে ক্লান্ত হয়ে গেলে সমস্যা নেই। রয়েছে সুন্দর বিশ্রামাগার আর বারান্দায় বসার ব্যবস্থা। পাঠাগারের সহকারী লাইব্রেরিয়ান মোহাম্মদ সেলিম জানান, শিক্ষার্থী ছাড়াও প্রায় প্রতিদিনই অনেকে আসে বীরশ্রেষ্ঠর এই জাদুঘর দেখতে। প্রতিদিন সকাল নয়টা থেকে বিকেল পাঁচটা পর্যন্ত খোলা থাকলেও শুক্র ও শনিবার জাদুঘর বন্ধ থাকে বলে জানান তিনি। জাদুঘরকে ঘিরে সব সময়ই এক ধরনের আগ্রহ থাকে সাধারণ মানুষের। পাশেই রাস্তা থাকায় পথ দিয়ে যেতে থাকা পথচারীরা কিছু সময় থমকে দাঁড়িয়ে যায় জাদুঘরের পাশে। জাদুঘরের পাশ ঘিরেই রয়েছে পুকুর। চারপাশে গাছঘেরা পুুকুরের স্বচ্ছ পানি মন জুড়িয়ে দেয় পথচারী আর জাদুঘর দেখতে আসা দর্শকদের। জাদুঘরের পেছনের দিকে রয়েছে ঈদগাহ। জাদুঘর দেখা শেষে ইচ্ছে হলো পাশেই থাকা বীরশ্রেষ্ঠর বাড়ি দেখার। জাদুঘর থেকে একটু দূরেই এই বাড়িতে বীরশ্রেষ্ঠর মা ও পরিবারের অন্য সদস্যরা থাকেন। বাড়ির পাশেই বীরশ্রেষ্ঠর বাবা মো. হাবিবুর রহমানের কবর। যিনি নিজেও সেনাবাহিনীর একজন হাবিলদার ছিলেন। বাড়ির পাশের রাস্তা চলে গেছে একদিকে। গ্রামটির আগের নাম মৌটুপী হলেও বীরশ্রেষ্ঠর বাড়ি হওয়ায় গ্রামের নামকরণ করা হয় ‘মোস্তফা কামাল নগর’। জাদুঘর থেকে বের হয়ে আশপাশের বাসিন্দাদের সঙ্গে কথা বলতেই জানা গেল বীরশ্রেষ্ঠর প্রতি তাঁদের ভালোবাসা আর শ্রদ্ধার বিষয়টি। দেশের গর্বিত এই সন্তানের জন্মস্থান আর নিজ এলাকায় জাদুঘর হওয়ায় নিজেরাও যে গর্বিত, সে কথাই জানালেন তাঁরা। পাশেই থাকা দোকান থেকে চা খেতে খেতে কথা হচ্ছিল কয়েকজনের সঙ্গে। সূর্য তখন ডোবার প্রস্তুতি নিতে ব্যস্ত। জাদুঘর থেকে যাওয়ার সময়ও হয়ে এল। যেতে যেতে চারপাশে থাকা ঘরবাড়ি আর মানুষও যেন বলছে, দেশের জন্য জীবন দেওয়া সব মুক্তিযোদ্ধার জন্য গর্বিত দেশের মানুষ। গন্তব্যের দিকে গাড়ি এগিয়ে যেতে যেতে পেছনে তাকালাম। আবারও এক ভালো লাগায় মন পরিপূর্ণ হয়ে গেল। সালাম দেশসেরা সূর্যসন্তান মুক্তিযোদ্ধাদের। আর সব সময়ই স্মরণ করি বীরশ্রেষ্ঠদের। যাঁদের সাহসী আত্মত্যাগের বিনিময়ে মিলেছে আমাদের এই প্রিয় দেশ।
বঙ্গবন্ধুর বাল্যবন্ধু মানিক মিয়া
মানিক ঢাকায় এসেছেন। উদ্দেশ্য, বঙ্গবন্ধুর সঙ্গে দেখা করা। বঙ্গবন্ধু তাঁর ছেলেবেলার বন্ধু। কিন্তু বাদ সাধলেন বঙ্গভবনের নিরাপত্তারক্ষীরা। মানিক মিয়াও নাছোড়বান্দা। বন্ধুর সঙ্গে দেখা করেই যাবেন। খুব কষ্টে অবশেষে বঙ্গবন্ধুর দেখা পেলেন। মানিক বঙ্গবন্ধুকে বললেন, ‘নিরাপত্তা ডিঙিয়ে তোমার সঙ্গে দেখা করা খুবই কষ্টকর।’ সঙ্গে সঙ্গে বঙ্গবন্ধু দুই লাইনের একটি চিরকুট লিখলেন, ‘মানিক যখনই আসিবে, তখনই ঢুকিতে পারিবে—শেখ মুজিব’। দিনটা ছিল ১৯৭৩ সালের ৯ ডিসেম্বর। বঙ্গবন্ধু তখন রাষ্ট্রপতি। সেদিন বঙ্গবন্ধু মানিক মিয়াকে পাঁচ হাজার টাকাও দিলেন তাঁর মক্তবের শিক্ষক ব্রজেন বাবুকে দেওয়ার জন্য।
মানিক মিয়া জাতির জনক বঙ্গবন্ধু শেখ মুজিবুর রহমানের বাল্যবন্ধু, পাঠশালার সহপাঠী। বয়স এখন নব্বইয়ের ওপরে। বঙ্গবন্ধুর থেকে বয়সে ছয় মাসের বড় কিন্তু পড়তেন একই সঙ্গে। তালপাতা, কয়লা গুলিয়ে কালি আর বাঁশের কঞ্চির কলম নিয়ে একসঙ্গে পড়তে যেতেন গিমাডাঙ্গা পাঠশালায়। বর্তমানে গিমাডাঙ্গা টুঙ্গিপাড়া সরকারি প্রাথমিক বিদ্যালয়। সংক্ষেপে সবাই বলেন জিটি স্কুল। এখানে চতুর্থ শ্রেণী পর্যন্ত পড়ে দুজন ভর্তি হন গোপালগঞ্জ মিশন স্কুলে। স্কুলের এক মৌলভি সাহেব ছাত্রদের কানে বেত্রাঘাত করতেন। এর প্রতিবাদ করেন বঙ্গবন্ধু, মানিক মিয়াসহ পাঁচ-ছয়জন। এ নিয়ে তাঁদের অনেক ভোগান্তিতে পড়তে হয়। ১৯৩৬ সালে দুজন একসঙ্গে ম্যাট্রিক পাস করেন। বঙ্গবন্ধু ভর্তি হলেন কলকাতা ইসলামিয়া কলেজে। মানিক মিয়ার আর পড়াশোনা হলো না। যতটুকু জানা যায়, বঙ্গবন্ধুর বাল্যবন্ধুদের মধ্যে মানিক মিয়াই এখন একমাত্র জীবিত। বঙ্গবন্ধুর আরেক ঘনিষ্ঠ বাল্যবন্ধু শেখ শাহাদাত হোসেন মারা গেছেন বছর দেড়েক আগে। গত ১৫ আগস্ট জাতীয় শোক দিবস পালনের দিনে গোপালগঞ্জের টুঙ্গিপাড়ায় গিয়ে খোঁজ পাওয়া গেল সৈয়দ নূরুল হকের। মানিক মিয়া নামেই তাঁকে সবাই জানে।
বিশাল জায়গায় প্রায় দেড় শ বছরের পুরোনো একটি বাড়ি। পাশে একটি বড় পুকুর। বড় বড় গাছপালায় ঘেরা বাড়িটির ভেতর গিয়ে একটি কক্ষে দেখা গেল বয়োবৃদ্ধ মানুষটিকে। এখানেই থাকেন মানিক মিয়া।
নব্বই-ঊর্ধ্ব মানিক মিয়ার স্মৃতিশক্তি এখন আর আগের মতো কাজ করে না। লোকজনকে চিনতে পারেন না ঠিকমতো। চোখ-কান ঠিকই আছে। বাঘাইর নদীর ধারে পাটগাতী খুব সুন্দর একটা গ্রাম। পাশের গ্রাম টুঙ্গিপাড়া। দূরত্ব এক কিলোমিটার। ১৪টি গ্রাম মিলে ছিল পাটগাতী ইউনিয়ন। এর একটি গ্রাম পাটগাতী, অন্যটি টুঙ্গিপাড়া। টুঙ্গিপাড়া এখন অবশ্য পৌরসভা। পাটগাতী গ্রামে মানিক মিয়ার এই বাড়িকে ঘিরে রয়েছে বঙ্গবন্ধুর নানা স্মৃতি। এই বাড়িতেই ছিল একসময় বঙ্গবন্ধুর আড্ডা। পাটগাতীতে তখন লঞ্চঘাট ছিল। কলকাতা থেকে বরিশাল হয়ে স্টিমার এসে ভিড়ত পাটগাতীতে। বঙ্গবন্ধু কলকাতা থেকে লঞ্চে এসে নামতেন পাটগাতী স্টেশনে। ‘প্রথমে আসতেন আমাদের বাড়ি। বাবার সঙ্গে দেখা করতেন, গল্পগুজব করতেন। বিশ্রাম নিয়ে তারপর যেতেন নিজের বাড়ি টুঙ্গিপাড়ায়।’ কথাগুলো বললেন মানিক মিয়ার বড় ছেলে সৈয়দ বদরুল হক।
বঙ্গবন্ধু যে কাচারিঘরে বসতেন, তা ঠিক আগের আদলেই রাখা হয়েছে। স্মৃতি ধরে রাখার জন্য বাড়িটির কোনো পরিবর্তন করা হয়নি। জামরুল খুব পছন্দ করতেন তিনি। আষাঢ়-শ্রাবণ মাসে বাড়ি এলে জামরুলগাছে উঠে যেতেন। সেই গাছটি এখনো আছে। তবে আকারে ছোট হয়ে গেছে। যে পুকুরে নেমে গোসল করতেন, সেটাও আছে আগের মতোই। শুধু একটা পাকা ঘাট বানানো ছাড়া কিছুই পরিবর্তন করা হয়নি। স্মৃতিময় এই বাড়ি বানিয়েছিলেন মানিক মিয়ার বাবা আবদুল হামিদ।
মানিক মিয়া যে ঘরে থাকেন, সেখানে বঙ্গবন্ধুর একটি ছবি টাঙানো আছে। মাঝেমধ্যে মানিক মিয়া তাকিয়ে দেখেন তাঁর বাল্যবন্ধুকে। পাশের ঘরে আরেকটি ছবি। বর্তমান প্রধানমন্ত্রী শেখ হাসিনার কোলে মানিক মিয়ার ছোট নাতনি প্রিয়ম। দুটো ছবিই রাখা হয়েছে যতন করে।
বয়োবৃদ্ধ মানিক মিয়াকে এখন দেখাশোনা করেন তাঁর ছেলে ও পুত্রবধূরা। তাঁর ছয় ছেলে, ছয় মেয়ে। স্ত্রী সমিরণ নাহার শোভা মারা গেছেন ১৯৯৮ সালে। সেই থেকে স্মৃতিশক্তি লোপ পেয়েছে মানিক মিয়ার। অথচ এই মানিক মিয়াই ছিলেন একাত্তরের বীর মুক্তিযোদ্ধা। মুক্তিযুদ্ধে টুঙ্গিপাড়া শাখার ইনচার্জ। দেশ স্বাধীন হওয়ার পর বঙ্গবন্ধু তাঁকে সরাসরি পাটগাতী ইউনিয়নের চেয়ারম্যানের দায়িত্ব দেন। ৩০ বছর পাটগাতী ইউনিয়ন আওয়ামী লীগের সভাপতি ছিলেন। অথচ আজ বয়সের ভারে কেমন যেন ন্যুব্জ।
সৈয়দ বদরুল জানান, ১৯৭৩ সালে বঙ্গবন্ধু যে চিরকুট দিয়েছিলেন, সেটি শেখ হাসিনা মানিক মিয়াকে একবার দেখতে এসে সঙ্গে করে নিয়ে গেছেন। ধানমন্ডির বঙ্গবন্ধু স্মৃতি জাদুঘরে সংরক্ষিত আছে চিরকুটটি।
আজ ১০ জানুয়ারি, বঙ্গবন্ধুর স্বদেশ প্রত্যাবর্তন দিবস। ১৯৭২ সালের ১০ জানুয়ারি বঙ্গবন্ধু ঢাকায় ফিরে আসবেন শুনে ৯ জানুয়ারিতেই ঢাকায় চলে এসেছিলেন মানিক মিয়া। ১০ তারিখে হাজার হাজার মানুষের ভিড়ে দাঁড়িয়ে ছিলেন তেজগাঁও বিমানবন্দরে। কিন্তু এই ঐতিহাসিক দিনে বাল্যবন্ধুর কাছে যেতে পারেননি তিনি। ১১ জানুয়ারি যখন ধানমন্ডি ৩২ নম্বরে বঙ্গবন্ধুর বাড়িতে গেলেন মানিক মিয়া, তখন বঙ্গবন্ধু তাঁকে জড়িয়ে ধরলেন। বললেন, ‘বেঁচে আছি বলেই তোর সঙ্গে দেখা হলো।’
জাহাঙ্গীরনগর: দ্বিতীয় জন্মের আঁতুড়ঘর
১৯৯৫ সালের এ রকমই এক শীতার্ত রাতে আরিচা রোডে যাত্রীসেবা বাস থেকে নেমে কেঁপে উঠেছিলাম। শীতে নয়, উত্তেজনায়। বিশ্ববিদ্যালয়ে প্রবেশের উত্তেজনায়, মফস্বলি ছোট নদী থেকে বড় নদীতে মেশার মৎস্যসুলভ আনন্দে। এই শীতেও জাহাঙ্গীরনগরের কথা ভেবে কেঁপে উঠছি। খুব শীত এবার। ক্যাম্পাসটা তো প্রকৃতির পাঠশালা। সেখানকার খোলা আয়তনে, জলাশয় ভরা পাখি আর গাছগাছালিতে মাতানো বাতাসের রাজত্বে শীত তো কাঁপাবেই।
তবু শীত নয়, কাঁপিয়ে দিল ইতিহাস। ইতিহাস সাক্ষী, স্বাধীনতার সমান বয়সী এই বিশ্ববিদ্যালয়। স্বাধীন বাংলাদেশের জীবনী আর জাহাঙ্গীরনগর বিশ্ববিদ্যালয়ের জীবনী এ কারণে তাই একাকার। ১৯৭১ সালের ১২ জানুয়ারি আনুষ্ঠানিকভাবে যাত্রা শুরু হয় ‘জাহাঙ্গীরনগর মুসলিম বিশ্ববিদ্যালয়ের’। তারপর যুদ্ধ, তারপর রোদনভরা ইতিহাস। অবশেষে রক্তগঙ্গা সাঁতরে যে বাংলাদেশ ইতিহাসের কূলে উঠে দাঁড়াল, রক্তের দামে সেই দেশের মানুষ শিখল—সবার রক্তই সমান লাল। জাতপরিচয়ের সাম্প্রদায়িক দাগও সেই রক্তেই ধোয়া হলো। তাই ১৯৭৩ সালে স্বাধীন বাংলাদেশের জাতীয় সংসদের প্রথম অধিবেশনে যে বিশ্ববিদ্যালয় অ্যাক্ট পাস হলো, তাতে বিশ্ববিদ্যালয়টির নতুন নাম হলো ‘জাহাঙ্গীরনগর বিশ্ববিদ্যালয়’।
পাকিস্তান আমলের অন্তিম মুহূর্তে যার জন্ম, যার উদয়কাল হেলে আছে স্বাধীনতার দিকে, তাকে কি স্বাধীনতার সন্তান না বলে পারা যায়? যার জন্ম সুবহে সাদিকের আলো-আঁধারির মধ্যে, সে তো দিনেরই সন্তান। তাই বুঝি জাহাঙ্গীরনগরে অনাগরিক বিশুদ্ধ অন্ধকারের শেষে এখনো দিন আসে অঢেল আলো উপচানো আবহে। রাতের পূর্ণিমা আর দিনের সূর্য সেই ক্যাম্পাসে আজও অমলিন।
আজও সেই আরিচা রোড আছে। আজও সেই মহাসড়কে বাস থেকে নামলে রক্তে ছোট্ট একটা স্পন্দন জাগে। শৈশব থেকে কৈশোর হয়ে যৌবন পর্যন্ত দীর্ঘ সময় যার শিক্ষার মধ্যে কাটে, শিক্ষায়তন তার দ্বিতীয় মাতৃভূমি। শিশু একবার জন্মে মাতৃগর্ভে, দ্বিতীয়বার জন্মে বিদ্যালয়ে। শিক্ষার্থীদের তাই দ্বিজ বলা হয়। জাহাঙ্গীরনগর আমাদের দ্বিতীয় জন্মের আঁতুড়ঘর।
আমাদেরও তো পাঁচ-ছয়টি বছর এখানেই বাস করতে হয়েছে। বেড়ে উঠতে হয়েছে এখানকার আলো-হাওয়ায় আর শিক্ষক-সতীর্থদের ভালোবাসায়। সেই তো প্রথম ঘরছাড়া। পরিবারের বাইরে সেই তো প্রথম জীবনের মুখোমুখি হওয়া। সম্পূর্ণ আবাসিক বলে ক্যাম্পাসের সঙ্গে এখানকার শিক্ষার্থীদের মাখামাখি একটু বেশিই। স্মৃতিকাতরতাও তাই বেশি।
উচ্চশিক্ষা কেবল ক্লাসরুমের উপস্থিতি খাতা নয়, নয় রেজিস্টারে লিপিবদ্ধ সারি সারি নাম। ক্লাসরুম এখানে সপ্রাণ হওয়ার কথা, সতীর্থরা হওয়ার কথা ভাই-বন্ধু-বোন। আর শিক্ষকের হওয়ার কথা পরিচয়-সংকট। ঐতিহ্য বলে, শিক্ষক পিতার মতো চিন্তার মুক্তি শেখান, শিক্ষক বন্ধুর মতো পথপ্রদর্শক। আজও তাই গোপনে তাঁদের পায়ে হাত দিই, আরও গোপনে আলতো করে কাঁধে রাখি হাত।
এটা চাওয়া, পাওয়া কি তত সুন্দর? এটাই কি সেই ক্যাম্পাস নয়, যেখানে লাশ পড়ে ছিল? কবীর সরণি যাঁর নামে, সেই কবীরের প্রাণ কি সন্ত্রাসের বেদিতেই বলি হয়নি? এখানে কি ঘটেনি ধর্ষক মানিক গ্রুপের উত্থান? কিন্তু জাহাঙ্গীরনগরের ইতিহাসে এগুলো ফুটনোটে লেখা ঘটনা মাত্র। কবীরের হত্যাকারী ধর্মীয় ফ্যাসিস্ট সংগঠনকে সেখানকার শিক্ষার্থীরা আজও নিষিদ্ধ করে রেখেছে। ধর্ষণ ও যৌন নিপীড়নের বিরুদ্ধে পথপ্রদর্শনকারী বিরাট আন্দোলন হয়েছে এখানে। উচ্চ আদালতের নির্দেশিত জাতীয় যৌন নিপীড়নবিরোধী নীতিমালার রূপকারও এক অর্থে এখানকার নিপীড়নবিরোধী শিক্ষার্থী-শিক্ষকের আন্দোলন। ক্ষমতাসীন থাকা অবস্থায় ছাত্রলীগের নেতা মানিকসহ নিপীড়কেরা ধাওয়া ও ধোলাই দুটোই খেয়েছে। প্রশাসন বাধ্য হয়েছে তাদের বহিষ্কার করতে। সেই প্রগতিশীল শিক্ষার্থীদের মিছিলই দুই বছর পর আবার তাদের সশস্ত্র পুনঃপ্রতিষ্ঠাকে গণজোয়ারের মুখে ভাসিয়ে দিয়েছে। একবার নয়, বারে বারে জাহাঙ্গীরনগর তার আত্মশুদ্ধি ঘটিয়েছে। এখনো ঘটাচ্ছে।
এই উদ্দাম এই প্রতিবাদ সম্ভব হয় না, যদি শিক্ষার্থীরা নিজেদের এক পরিবারের মতো না ভাবে। সম্ভব হয় না, যদি একে প্রিয়ের মতো ভালো না বাসে। জাহাঙ্গীরনগরের ক্যাম্পাস তাদের কাছে কেবল শিক্ষা ভবন আর হল নয়। ক্যাম্পাস মানে দুপুরে ক্যাফেটেরিয়ার আড্ডা, সন্ধ্যায় প্রান্তিকের মুখর জটলা, বিকেলে লেকের পাড় দিয়ে গান গাইতে গাইতে হেঁটে যাওয়া, অনেক রাতে এই হলের গানের শোর পাশের হলের বন্ধুদের গলায় প্রতিধ্বনি তোলা, তুমুল গরমের মধ্যে সাত-পাঁচ না ভেবে মেছো জলাশয়ে ঝাঁপিয়ে পড়া। ক্যাম্পাস মানে লাইব্রেরির সামনে সংশপ্তক। ক্যাম্পাস মানে অমর একুশে ভাস্কর্য। ক্যাম্পাস মানে বটতলার বেড়ার হোটেলে রাতের আহার শেষের পরেও আড্ডা ভেঙে উঠতে মন না চাওয়া। ক্যাম্পাস মানে ছেলেদের হলের গেস্টরুমে অপেক্ষারতা সহপাঠিনী। ক্যাম্পাস মানে প্রীতিলতা, জাহানারা ইমাম হলের মাঝখান দিয়ে হেঁটে যেতে যেতে জানালায় কারও মুখ খোঁজা। ক্যাম্পাস মানে পকেটে টাকা নেই কিংবা ঈদে সব বন্ধ বলে শিক্ষকের বাসায় গিয়ে আহার দাবি করা। ক্যাম্পাস মানে পরীক্ষার আগে গ্রুপে গ্রুপে রাতজাগা পড়ালেখা। ক্যাম্পাস মানে তারাভরা রাতে মুক্তমঞ্চের অপরূপ সব অনুষ্ঠান। ক্যাম্পাস মানে টিএসসির বকুলতলায় কিংবা কলাভবনের আকাশমণি চত্বরে উঠতি কবিদের কাব্যপাঠ। ক্যাম্পাস মানে মিছিলে মিছিলে শতকণ্ঠের সাহসিকতা। ক্যাম্পাস মানে ক্লাসরুমে ক্লাসরুমে শত ফুল ফুটতে দাও। তার পরও, পুষ্পবনে কি সাপ নেই? আছে। দুর্নীতি আছে, দলীয়করণ আছে, প্রশাসনিক ন্যায়-অন্যায়ের দাপাদাপি আছে। বাংলাদেশে যা যা ঘটে, তার সবই জাহাঙ্গীরনগরেও ঘটে। কিন্তু প্রজন্মের পর প্রজন্ম ধরে জাহাঙ্গীরনগরীয় ঐতিহ্যের মশালবাতি এখনো অন্ধকারের বিরুদ্ধে রক্ষাকবচ। নতুন মুখগুলো কি তা মনে রাখে?
তাদের প্রতি ঈর্ষা, হলগুলো ভরে যারা থাকে, বিশ্ববিদ্যালয়ের প্রতীক অঙ্কিত বাসে যারা এখন ঝুলে ঝুলে যায়। তাদের প্রতি ঈর্ষা, যারা আজও প্রিয় শিক্ষকদের সঙ্গ পায়। তাদের প্রতি ঈর্ষা, যারা আরিচা রোডের ডেইরি গেটে ‘ক্যাম্পাস আইছে’ বলে নেমে পড়ে। আর আমরা যাঁরা প্রাক্তন, তাঁরা জানালা দিয়ে কেবল তাকিয়ে থাকি, চলতে চলতে যত দূর পারি, দেখে নিই আমাদের দ্বিতীয় জন্মের উন্মুক্ত আঁতুড়ঘরটিকে। আর কেঁপে উঠি।
আজ তার জন্মদিন, আজ সে ভালো থাকুক, চিরদিন তার মঙ্গল হোক। 
আসুন, মিলি স্কুলের প্রাঙ্গণে
স্কুলের কথা মনে পড়ে? সেই ধানমন্ডি গভ. বয়েজ হাইস্কুল? সেই ক্লাসরুম।
খুব কাছের বন্ধু—অনেক দিন যার সঙ্গে দেখা হয়নি। তার কোনো ফোন নম্বরও কাছে নেই। থাকলে হয়তো যোগাযোগ করা যেত। কোথায় আছে, কী করছে? ছেলেমেয়ে কজন? আরও সব খবর।
প্রিয় শিক্ষক কিংবা নানা কারণে যে শিক্ষককে এখনো মনে পড়ে। সেই কড়া হেডস্যার...
তাঁরা এখন কেমন আছেন? শরীরটা ভালো তো!
স্কুলের সেই ছোট্ট মাঠে খেলাধুলা।
স্কাউট, বিএনসিসি আর রেড ক্রিসেন্টের ওই রুমগুলো...।
তিন তলার পাঠাগার?
আর সেই ঘণ্টা?
কদিন ধরেই সেই দিনগুলোর কথা খুব মনে পড়ছে। মনে হওয়ারই কথা। কারণ, আবার সবার সঙ্গে দেখা হবে—এই আশায় কাটছে দিনগুলো।
হ্যাঁ, কাল শুক্রবার ধানমন্ডি গভ. বয়েজ হাইস্কুলের পুনর্মিলনী হবে। আমাদের এই স্কুল প্রতিষ্ঠিত হয়েছিল ১৯৬৫ সালে। সেই থেকে এখন পর্যন্ত এই স্কুল থেকে পাস করে বেরিয়েছেন অসংখ্য ছাত্র। প্রতিষ্ঠা পেয়েছেন। দেশ কিংবা বিদেশে নানা কাজ করছেন। নিজেদের কাজ দিয়ে উজ্জ্বল করছেন স্কুলের নাম। প্রতিষ্ঠিত হওয়ার পর দ্বিতীয় বারের মতো পুরো স্কুলের ছাত্রদের পুনর্মিলনী হচ্ছে কাল শুক্রবার। এর আগে হয়েছিল ২০০৮ সালের ২৮ ফেব্রুয়ারি।
ওই পুনর্মিলনীর কথা মনে থাকবে আজীবন। কত বছর পর আবার সবার সঙ্গে দেখা হলো, কথা হলো। যেহেতু আয়োজনটা প্রথম ছিল, তাই অনেকেই আসতে পারেননি। রাতে বিভিন্ন টিভি চ্যানেলের খবরে আর পরদিন দেশের প্রথম সারির সব কটি পত্রিকায় ওই অনুষ্ঠানের ছবি দেখে, খবর পড়ে অনেকেরই চোখ ভিজে গিয়েছিল। না আসতে পারার যন্ত্রণাটা যেন আকাশ ছুঁঁয়েছিল।
খুব কাছাকছি সময়ে আবারও পুনর্মিলনী অনুষ্ঠান আয়োজন করার জন্য বারবার অনুরোধ আসতে থাকে ডেক্সসাতে। হ্যাঁ, ডেক্সসা—ধানমন্ডি গভ. বয়েজ হাইস্কুলের প্রাক্তন ছাত্রদের সংগঠন। পুরো নাম ‘এক্স স্টুডেন্ট অ্যাসেসিয়েশন অব ধানমন্ডি গভ. বয়েজ হাইস্কুল’।
এই সংগঠনের বয়স খুব বেশি নয়। মাত্র কয়েক বছর। কিন্তু এরই মধ্যে সংগঠনটি একটি পুনর্মিলনী অনুষ্ঠান আয়োজনসহ স্কুলকেন্দ্রিক নানা কার্যক্রম চালু করেছে। নিজস্ব ওয়েবসাইটসহ বিভিন্নভাবে স্কুলের প্রাক্তন ছাত্রদের (যাঁদের ঠিকানা পাওয়া গেছে) সঙ্গে নিয়মিত যোগাযোগ রাখছে। তাঁদের মাধ্যমে অন্যদেরও জানানোর চেষ্টা করছে।
ডেক্সসার ওয়েবসাইট www.dexsa.info। ফোন নম্বর ০১৭১৬৫৫৪৪২২।
গতকাল বুধবার স্কুলে ঢুকতেই মনটা ভরে গেল। চারদিকে সাজসাজ রব। স্কুলের বিল্ডিংয়ে নতুন রং দেওয়া হচ্ছে। নানা রঙের বাতি ঝুলছে। আমাদের সেই খেলার মাঠে তৈরি হচ্ছে বড় আকারের প্যান্ডেল। তৈরি হচ্ছে মঞ্চ। এখানে গান হবে, কথা হবে, স্মৃতিচারণা হবে—আরও কত কি!
আর স্কুলজুড়েই থাকবে বন্ধুদের জটলা। আড্ডা। শুভেচ্ছা বিনিময়। দেখা হবে সেই শিক্ষকদের সঙ্গেও।
ডেক্সসা আবারও আয়োজন করছে এই পুনর্মিলনী অনুষ্ঠান। অসংখ্য ছাত্র এখানে নাম নিবন্ধন করেছেন। জানা গেছে, শুধু এই অনুষ্ঠানে অংশ নেওয়ার জন্য বিদেশ থেকেও এসেছেন অনেকে।
সবার অনুভূতি মিলেমিশে কাল আমাদের সেই স্কুলে এক অন্য রকম পরিবেশ হবে।
পুনর্মিলনীর অনুষ্ঠান উদ্বোধন করা হবে বেলা আড়াইটায়। এই পর্ব একেবারেই ছোট। কারণ, মূল আকর্ষণ হলো সবার সঙ্গে দেখা হওয়া আর ফেলে আসা দিনগুলোর কথা শোনা। সঙ্গে গান আর অন্য কিছু সবার আনন্দে যোগ করবে অন্য রকম মাত্রা।
অনুষ্ঠান চলবে রাত ১০টা পর্যন্ত। কিন্তু এর রেশ থেকে যাবে পরবর্তী পুনর্মিলনী পর্যন্ত।
আপনি তো এই স্কুলের ছাত্র। আপনি আসছেন তো?
শেরপুরের মাছের মেলা
মাছের সঙ্গে বাঙালির পরিচয়, সেটা তো জন্মসূত্রেই। যদিও মাছের সেই সুদিন বা রমরমা সময় এখন নেই! সময় এখন এমন, অনেকের পক্ষে পছন্দের মাছ কিনে খাওয়া বা খুঁজে পাওয়া কঠিনই হয়ে উঠেছে। হাওর-বাঁওড়, বিল-বাদাড়, নদী-নালা থেকে হারিয়ে গেছে স্থানীয় জাতের অনেক মাছ। অনেক প্রজাতির মাছই বিপন্ন। তবু মাছ বলে কথা। প্রাকৃতিক জলে সেই মাছের দেখা না মিলুক, সেই মাছ পাতে না উঠুক—একসঙ্গে অনেক রকমের, অনেক জাতের জলের এই রুপালি শস্যের যদি দেখা মেলে। সেই চোখে দেখার সুযোগটা কজনই বা হাতছাড়া করতে চাইবে!
এটা বোঝা যায়, প্রতিবছর পৌষসংক্রান্তি উপলক্ষে মৌলভীবাজার সদর উপজেলার শেরপুর মাছের মেলায় মানুষের ঢল দেখে। এবারও ব্যতিক্রম হয়নি। হয়তো এটাও একটা কারণ, বাঙালি উৎসবের ছুতো পেলে আর ঘরের কোনায় বসে থাকতে রাজি নয়। হাজার মাইল দূরে ছুটে হয়তো সবাই যায় না। কিন্তু ঘরের পাশে, বাড়ির পাশে কোনো মেলা-উৎসব! আর কেউ হাত-পা গুটিয়ে বসে থাকবে, সেটা হয় না। মেলায় তার আসা চাই। মেলায় তার ভাসা চাই। শেরপুরের মাছের মেলা এই অঞ্চলবাসীর কাছেও আলাদা একটি পার্বণ, নিজেদের একটি উৎসব। শত অভাব-অনটনের মধ্যেও মনে মনে মেলার জন্য চলে গোপন অপেক্ষা।
বছরে অন্তত একটা দিন শেরপুরের মাছের মেলা সবাইকে জানিয়ে যায়, বাঙালির মাছ-ভাতের একটা প্রবাদ আছে। মাছের এখন দুর্দিন চলছে, তা চলুক। কিন্তু পৌষসংক্রান্তি উপলক্ষে যেন কোনো এক গোপন খনি থেকে উঠে আসে মাছ আর মাছ। বোয়াল, চিতল, আইড়, রুই, মৃগেল, কাতলা...। কোনো কোনো মাছের ওজনও ভারী। সাধারণত বছরের অন্য সময় হাটবাজারে অমন ওজনের মাছ খুব একটা চোখে পড়ে না। রয়েল বেঙ্গল টাইগার যেমন আর সব প্রাণী থেকে আলাদা, তেমনই মাছ হলেও আর সব মাছ থেকে এই মেলায় আলাদা ভাব নিয়েই থাকে ‘বাঘাইড়’। অনেকে বলে বাঘ মাছ। এই বাঘাইড় মাছের ওজন এক থেকে পাঁচ-ছয় মণ পর্যন্ত হয়ে থাকে। দামও হাঁকা হয় লাখ টাকার ওপর। এমন দামের ক্রেতাও আছেন। মাছের এই রাজত্বে এসে মাছের আকাল কথাটা কিছু সময়ের জন্য হলেও দ্বিধাদ্বন্দ্বে ফেলবে! মাছে-ভাতে বাঙালি কথাটা হয়তো তখন মনে পড়বেই।
প্রায় প্রতিবছরই শেরপুরের মেলায় ‘মাছবাণিজ্য’ করতে আসেন, এমন অনেকে বলেছেন, এই মাছের মেলার জন্য মৌলভীবাজার জেলার হাকালুকি, কাওয়াদিঘি, হাইল হাওর, হবিগঞ্জের আজমিরীগঞ্জ ও সুনামগঞ্জের হাওরের কিছু কিছু বিল আছে। মনু, কুশিয়ারাসহ বেশ কিছু ছোট-বড় নদীর নির্দিষ্ট স্থান আছে, যা এই মাছের মেলার জন্য সযত্নে সংরক্ষণে থাকে। মেলার সময় এসব বিল ও নদী থেকে মাছ ধরা হয়। পাইকারেরা সেই মাছগুলো কিনে নিয়ে আসেন মাছের মেলায়। এর সঙ্গে এখন যুক্ত হয়েছে বিভিন্ন মৎস্য খামার। খামারগুলোও মাছের মেলায় মাছের জোগান দেয়। এখান থেকে সিলেট, মৌলভীবাজার ও হবিগঞ্জ জেলার বিভিন্ন স্থানের খুচরা বিক্রেতা মাছ কিনে ট্রাক ও টেম্পো বোঝাই করে বৃহত্তর সিলেট অঞ্চলের ছোট-বড় হাটবাজারে ছড়িয়ে পড়েন। মাছের মেলা বলেই কিনা, মাছের দামে বেশ ঝাঁজ থাকে। পৌষের শীতেও গরম আঁচ লাগে গায়ে। মাঝারি আকারের একটি মাছের দামও ১০-২০ হাজার টাকা হাঁকা হয়। এর নিচে দাম হাঁকালে যেন মাছটার মানসম্মানে লাগবে। বড় আকারের দামি মাছগুলোর ক্রেতা সাধারণত প্রবাসী ও শৌখিন লোকেরাই।
এলাকার লোকজনের ধারণা, এরই মধ্যে শেরপুরের মাছের মেলার বয়স শত বছর পার হয়ে গেছে। প্রথমে মেলা শুরু হয়েছিল মনু ও কুশিয়ারা নদীর মিলনস্থল মৌলভীবাজার সদর উপজেলার মনুমুখ নামক স্থানে। মনু নদের পাড়ে মেলা বসত। তখন নদীপথে নানা স্থান থেকে মাছের ক্রেতা-বিক্রেতারা আসতেন। পরে মনুমুখ বাজারটি নদীভাঙনের কবলে পড়ে। মেলাটি সরে যায় শেরপুর এলাকার হামরকোনায়। ৩০-৩৫ বছর ধরে ঢাকা-সিলেট মহাসড়কের শেরপুর বাজারের দক্ষিণ দিকে কুশিয়ারা নদীর পশ্চিম পাড়ে মাছের মেলা বসছে। মেলাটি বসে পৌষসংক্রান্তির এক দিন আগে। ১৪ জানুয়ারি ছিল সেই দিন।
এটি মাছের মেলা হলেও এখন একটি বার্ষিক বাণিজ্যিক উৎসব। এখানে মাছের আড়ত বসে ৩০-৪০টি। এবারও খুচরা মাছের দোকান বসেছিল তিন শতাধিক। মেলার আগের দিন থেকেই সুনামগঞ্জ, মার্কুলিসহ বিভিন্ন এলাকা থেকে পাইকারেরা মাছ নিয়ে আসতে শুরু করেন। বাতাসে ছড়িয়ে পড়েছিল রুপালি মাছের আঁষটে ঘ্রাণ। মেলাটি মাছের সন্দেহ নেই। কিন্তু একপর্যায়ে এটি বারোয়ারি মেলায় রূপ নেয়। বিশাল মেলাজুড়ে থাকে গরম জিলাপি, ঝোল মাংসের ধোঁয়া ওড়া তরকারি আর পরোটা, আখনি, ডিম ভুনা, তিলুয়া-বাতাসা, খই-মুড়িসহ নানা রকম মৌসুমি ফল থাকে ছড়ানো-ছিটানো। শিশুদের খেলনা, কিশোরী-তরুণীর প্রসাধনী। শীতের কাপড়চোপড়। বাঁশ-বেত ও কাঠের তৈরি আসবাব। ঘর-সংসারের নানা রকম মাটির বাসন, কাঠের জিনিস, লোহালক্কড়ের সামগ্রী। থাকে নাগরদোলা, বায়োস্কোপসহ হরেক রকম চোখধাঁধানো পণ্য। এলাকাটি কয়েক দিনের জন্য হয়ে ওঠে চনমনে। এই মেলা এখন এলাকার ঐতিহ্যের অংশ। যেন এই মেলা ছাড়া এলাকার পূর্ণতাই নেই। এ রকম মেলাগুলো বারবার বলে দেয়, এই পার্বণ ছাড়া বাঙালির পরিচয়টিই ম্লান।
সহস্রাব্দের পাটাতনে
আমরা এখন ২০১১ সালে আছি। ২০০০ সাল থেকে ২০১০—এই দশক কেবল একবিংশ শতাব্দীর শুরুই নয়, কালপরিক্রমার বিচারে এই দশক আরেকটি নতুন সহস্রাব্দের পাটাতনি দশকও। একটু পেছন ফিরে দেখা যাক। দশক শেষে এসে পেছনে তাকালে দেখি, দিগন্তরেখা বদলে দেওয়া নাইন-ইলেভেন। দ্বিতীয় বিশ্বযুদ্ধোত্তর পৃথিবীর সবচেয়ে বড় সামরিক তৎপরতা নাইন-ইলেভেন-পরবর্তী সংশ্লিষ্ট সামরিক কার্যক্রম।
২০০১ সালের ১১ সেপ্টেম্বরের আগে ও পরের বিশ্বব্যবস্থা সম্পূর্ণ আলাদা। টুইন টাওয়ার ধ্বংসের মাধ্যমে শুধু ম্যানহাটানের দিগন্তরেখাই বদলে যায়নি, ওই হামলায় শুধু টাওয়ারটিই ধসে পড়েনি; ধসে পড়েছে পরাক্রমশালী আমেরিকার অপরাজেয় মিথটিও। ১৯ জন হামলাকারীসহ প্রায় তিন হাজার প্রাণের তাৎক্ষণিক তিরোধান-পরবর্তী ইতিহাস সুখকর নয়। মার্কিন প্রেসিডেন্ট বুশ আঞ্চলিক ও আন্তর্জাতিক যাবতীয় বিধি ও রাষ্ট্রাচার পায়ে দলে আফগানিস্তানকে মাটিতে মিশিয়ে দেওয়ার মিশনে নামেন। সঙ্গে দোসর টনি ব্লেয়ার। যে যুদ্ধের বোঝা এখন বিষফোড়ার মতো বয়ে বেড়াচ্ছে আফগান জনগণ। অথচ এর আসল উদ্দেশ্য যে আমেরিকার অস্ত্র ব্যবসা আরও জোরদার করা, তা কে না জানে!
বিশ্বমন্দা...: ২০০৭ থেকে বিশাল অর্থনৈতিক মন্দা যেভাবে পৃথিবীকে গ্রাস করে, ১৯৩০ সালের পর বিশ্ব আর এমন মন্দার মুখোমুখি হয়নি। বিলিয়ন ডলারের বেইল আউট কার্যক্রমও ঠেকাতে পারেনি বড় বড় আর্থিক প্রতিষ্ঠানের পতন। পৃথিবীর ইতিহাসে সবচেয়ে বেশি কর্মহীন মানুষের সংখ্যা বেড়েছে গত পাঁচ বছরে। ইউরোপ-আমেরিকাজুড়ে প্রায়ই সংবাদ শিরোনাম ছিল কর্মী ছাঁটাইয়ের খবর। অনিয়ন্ত্রিত পুঁজিবাদের চরম খেসারত দিতে হলো বিশ্ববাসীকে।
ওবামার শান্তি মুকুট: ওবামা আমেরিকার প্রেসিডেন্ট হিসেবে থিয়োডর রুজভেল্ট ও উড্রো উইলসনের পর ২০০৯ সালের নোবেল শান্তি পুরস্কার জিতে আরেকবার বিস্মিত করেন বিশ্ববাসীকে। শান্তির বারতা নিয়ে ওবামা ক্ষমতারোহণের কিছুকাল পরই আফগানিস্তানের মাটিতে পা ফেলে আরও ২০ হাজার জোড়া বুট। ওদিকে ক্ষতবিক্ষত ছন্নছাড়া ইরাককে খুঁচিয়ে খুঁচিয়ে খোঁড়া করার কাজটিও শেষ। তাই সেখান থেকে সেনা ফিরিয়ে নেওয়ার বিষয়টিও তাই মহৎ করে তোলে ওবামার বিজয় মুকুটকে!
প্রকৃতির রোষানলে আধুনিক সভ্যতা: ২০০৪ সালের ২৬ ডিসেম্বর। আর সব দিনের মতোই সমুদ্রতীরে ভিড় করেছিলেন পর্যটকেরা। জীবিকার তাগিদে মাছ শিকারে নৌকা নিয়ে গভীর থেকে গভীর সমুদ্রে চলে গিয়েছিলেন জেলেরা। অকস্মাৎ কেমন যেন ফুলে-ফেঁপে ওঠে সমুদ্রের মন। প্রবল জলোচ্ছ্বাসে ভেসে যায় ভারত মহাসাগরের ১৪টি দেশের উপকূলের বিশাল এলাকাজুড়ে থাকা জনপদ। এত বড় ঢেউ কখনো দেখেনি কেউ। সুনামিতে মারা যায় এসব দেশের দুই লাখেরও বেশি মানুষ। ৯-১০ তলা বাড়ির সমান উঁচু বিশালকায় সেই জলদানব ধেয়ে আসে লোকালয়ের দিকে। ৮-১০ মিনিট ধরে চলে প্রলয়খেলা। পানি সরে গেলে দেখা গেল, পুরো জনপদ ধ্বংসপুরী; সর্বত্রই লাশ আর ভগ্নস্তূপ। এর ফলাফল এতটাই ভয়াবহ যে, পরিবেশবিজ্ঞানীরা জানিয়ে দিয়েছেন, লোনাপানি এত বেশি পরিমাণ এলাকাজুড়ে ছড়িয়ে পড়েছে যে, ওই সব এলাকা চাষের উপযোগী হতে অন্তত দুই দশক সময় লাগবে। হাইতিতে ভূমিকম্পে প্রাণ হারায় আড়াই লাখেরও বেশি মানুষ। বাংলাদেশে ঘূর্ণিঝড় সিডরের পর আইলার ভয়াল আঘাতের ক্ষত উপকূলীয় এলাকার মানুষকে এখনো আতঙ্কিত করে। আমেরিকাকেও এই দশকে ভাসিয়ে দিয়ে যায় হারিকেন ক্যাটরিনার মতো ব্যাপক দুর্যোগ।
কোপেনহেগেন থেকে কানকুন: কার্বন নির্গমনের লক্ষ্য নিয়ে ১৯৯৭ সালে স্বাক্ষরিত কিয়োটো প্রটোকলে স্বাক্ষর করেনি অন্যতম কার্বন নিঃসরণকারী দেশ যুক্তরাষ্ট্র। আইলা, সিডর কিংবা ক্যাটরিনায় পর্যুদস্ত সবার আশা ছিল, কোপেনহেগেনে নিশ্চয়ই কার্যকর কিছু একটা হবে। কাজের কাজ যা হয়েছে, তা হলো ১৯৮টি দেশের ১০ হাজারেরও বেশি প্রতিনিধি ‘ক্লাইমেট কেলেঙ্কারি’র সাক্ষী হয়ে কানকুন সম্মেলনে যোগ দেওয়ার আশা বুকে নিয়ে ডেনমার্ক ছেড়েছেন। সমঝোতা হয়েছে, কানকুনে উষ্ণায়ন রোধে গ্রিনহাউস গ্যাস নিঃসরণ হ্রাস করতে হবে। কিন্তু নিঃসরণ রোধে কোনো কর্মকৌশল ঠিক করা হয়নি। সব দেখে-শুনে বলিভিয়ার তাই ক্ষুব্ধ প্রতিক্রিয়া, ‘পরিবেশদূষণের মাধ্যমে গণহত্যা চালানোর অনুমোদন হচ্ছে স্বাক্ষরিত সমঝোতা।’
বন্ধুত্বের নীলাভ আহ্বান...: হারিয়ে যাওয়া বন্ধু, কুড়িয়ে পাওয়া বন্ধু—এ ধরনের নানা রকমের বন্ধুর এক মহাযজ্ঞ ফেসবুক। বন্ধুত্বের নীলাভ আমন্ত্রণে বন্ধুরা নিমেষে বন্ধুরও বন্ধু হয়ে যাচ্ছে। ২০০৪ সালের ৪ ফেব্রুয়ারি যাত্রা শুরুর পর থেকেই তুমুল জনপ্রিয় হয়ে ওঠে যোগাযোগের এই সাইটটি। প্রতিদিন পিলে চমকানো হারে বাড়ছে ব্যবহারকারীর সংখ্যা। সারা বিশ্বে ৫০ কোটিরও বেশি ব্যবহারকারী। ডাক্তার বাবা আর মনোবিজ্ঞানী মায়ের ছেলে মার্ক জুকারবার্গ ২৬ বছর বয়সেই যুক্তরাষ্ট্রের কনিষ্ঠতম বিলিয়নিয়ারে পরিণত হয়েছেন। বিল গেটসের পর সবচেয়ে বড় আলোচিত আইটি ব্যক্তিত্বে পরিণত হয়েছেন তিনি।
সাধু সাবধান: উইকিলিকস: বিশ্বের বড় বড় রাষ্ট্রনায়ক ও গদিনশিনদের গদিছাড়া করার উপক্রম করেছেন জুলিয়ান অ্যাসাঞ্জ। ২০০৬ সালে প্রতিষ্ঠিত উইকিলিকস এখন সবচেয়ে ভয়ংকর সাইবার অস্ত্র। গণতন্ত্রের অন্যতম শত্রু অস্বচ্ছতা ও গোপনীয়তাকে চ্যালেঞ্জ জানিয়ে ঘুম কেড়ে নিয়েছেন ষড়যন্ত্রকামী ও গোপনীয়তাপ্রিয় রাষ্ট্রপ্রধানদের। কৈশোরিক হ্যাকিং প্রতিভার চূড়ান্ত রূপ প্রত্যক্ষ করছে পুরো পৃথিবী। এ বছরের এপ্রিলে মার্কিন অ্যাপাচে হেলিকপ্টার থেকে ইরাকি সেনা হত্যার দৃশ্য ইন্টারনেটে ছেড়ে প্রথম আলোচনায় আসে উইকিলিকস। আফগান যুদ্ধ-সংক্রান্ত ৭৬ হাজার ৯০০ গোপন নথি দ্বিতীয় অ্যাডভেঞ্চার এবং গত নভেম্বরে আড়াই লাখ কূটনৈতিক বার্তা ছেড়ে চলে আসে একালের সাইবার যুদ্ধের দামামা বাজাতে।
নাইন-ইলেভেন হামলা, বিশ্বমন্দার মতো নেতিবাচকতার বিপরীতে অজেয় তারুণ্যের প্রচণ্ড প্রকাশিত রূপ জুলিয়ান অ্যাসাঞ্জ কিংবা জুকারবার্গ প্রমুখ স্বাপ্নিক বয়ে আনতে পারেন যাবতীয় শুভাশুভ।
নতুন দশক আমাদের জন্য আরও নতুন কী খবর নিয়ে আসবে, কে জানে! তবে তা যেন সুখকর হয়, সে কামনা করছি সবাই।
বেথুন বীথি
কলকাতার কাছেই মির্জাপুর (বাহির শিমুলিয়া)। সেখানে সদ্য প্রতিষ্ঠিত একটি মেয়েদের স্কুল। গেটের কাছে একটি ছোট্ট মেয়ে কাঁদছে দেখে এগিয়ে এলেন একজন ব্রিটিশ ভদ্রলোক। পরম স্নেহে বালিকাকে কান্নার কারণ জিজ্ঞেস করলেন। ছোট্ট শিশু, মুখের ভাষা না বুঝলেও স্নেহের ভাষা বুঝতে পারল, তার কান্না থেমে গেল। লোকটি বললেন, ‘মা, তুমি রানি হইবে? এই দেখো, আমি ঘোড়া হইয়াছি, তুমি আমার পৃষ্ঠে চড়িয়া রানির মতন আমাকে হাঁকাও।’ খানিক পরে দেখা গেল সাহেব ধুলির মধ্যে চার হাত-পায়ে হামাগুড়ি দিয়ে চলছেন, আর তাঁর পিঠে বসে মেয়েটি বলছে, ‘বেথুন ঘোড়া, হ্যাট হ্যাট।’
এটা কোনো অলীক কল্পনা নয়, ইতিহাসবিদেরা ঠিক এমনই বাস্তব দৃশ্য বর্ণনা করেছেন, তবে সেটি ১৮৫০ সালের। আর এই বেথুন ঘোড়া হচ্ছেন জন এলিয়ট ড্রিংকওয়াটার বিটন। ব্রিটিশ সাহেব বিটন ভারতের বিশেষ করে, ঔপনিবেশিক বাংলার জনগণের কাছে এসে বেথুন সাহেব হয়ে রয়ে গেছেন। তিনি ভারতবর্ষে এসেছিলেন ১৮৪৮ সালে, ব্রিটিশ সরকারের আইনসচিব হয়ে; আর ফিরে যাননি।
যাঁদের ইতিহাস সম্পর্কে আগ্রহ আছে, যাঁরা খুঁজে ফেরেন অতীতের ছায়া, তাঁদের জন্য কলকাতা যথেষ্ট আকর্ষণীয় স্থান। যতবার কলকাতায় গিয়েছি, দেখে নেওয়ার চেষ্টা করেছি জোব চার্নকের এই শহরটি। দুঃখ ছিল মনে, আমাদের মধুকবির সমাধি দেখা হয়নি বলে, বঙ্গে জন্মেও ক্ষণিক এই কবির সমাধির পাশে দাঁড়ানোর সুযোগ ঘটেনি বলে। মহররমের ছুটির সুযোগে চলে গেলাম পার্ক স্ট্রিট ক্রিশ্চিয়ান বেরিয়াল বোর্ড সমাধিস্থলে (সাউথ পার্ক স্ট্রিট সিমেট্রি)। মূল ফটকেই জেনে নিয়েছিলাম, সোজা গিয়ে ডান দিকে দেখতে পাব মধু বিশ্রাম কুঞ্জ। এই তো ডান দিকেই মধু বিশ্রাম কুঞ্জ। বাঁ দিকে পথের মুখে একটা আর্চওয়ে, ওপরে লেখা ‘বেথুন বীথি রক্ষণাবেক্ষণে পূর্ত দপ্তর’। একে ইতিহাসের ছাত্রী, তাই নারী বিষয়ে বিশেষ আগ্রহ। বেথুন নামটিই যথেষ্ট আমার জন্য। মধুকবির প্রতি সম্মান জানিয়ে এগোলাম বাঁ দিকে। দুই ধারে ভারতবর্ষে ব্রিটিশ শাসনামলে আসা ইংরেজদের সমাধি, যার অনেকগুলোই এখন ধ্বংসস্তূপ। দাঁড়ালাম বেথুন সাহেবের সমাধির সামনে। রক্ষণাবেক্ষণের ফলে অক্ষতই সমাধি, কালো মার্বেল পাথরের স্মৃতিফলকটিও বেশ ঝকঝকে, তবে ধুলো আর শুকনো পাতা ঢেকে রেখেছে সমাধির গায়ের লেখাগুলো। পড়ছি সমাধিতে লেখা বাণী; দূর থেকে দেখতে পেয়ে এগিয়ে এলেন এই কবরস্থানের মতোই প্রাচীন এক বৃদ্ধ। বললেন, তিনিই দেখাশোনা করেন এখানকার সমাধিগুলো। শীতের পড়ন্ত বিকেল, আবছায়া কুয়াশায় ইতিহাস যেন চলমান বর্তমান হয়ে ঘটে যেতে থাকে চোখের সামনে।
সেই কবেকার কথা, রাজা রামমোহন রায় সচেষ্ট হয়েছেন ভারতীয় হিন্দু নারীদের মৃত স্বামীর চিতায় জীবন্ত পুড়ে মরার মতো পৈশাচিক সতীদাহ প্রথার হাত থেকে রক্ষা করতে। আবার একদল চাইছে এই প্রথাটি বহাল রাখতে। এই নিয়ে লন্ডনে প্রিভি কাউন্সিলে দুই পক্ষই আবেদন করেছে। যাঁরা সতীদাহ প্রথার পক্ষে, তাঁরা তৎকালীন লন্ডনের তরুণ আইনজীবী বিটনকে তাঁদের পক্ষের উকিল নিয়োগ করেন। ভারতবর্ষ সম্পর্কে অজ্ঞ বিটন না জেনেই তাঁদের পক্ষে লড়েন। পরবর্তী সময়ে এর জন্য প্রায়শ্চিত্ত করেছেন জীবনের শেষ দিন পর্যন্ত বাঙালি মেয়েদের দুঃখ মোচনে ব্রতী থেকে।
আমরা কজনে জানি, সুদূর বিলেতের এক সাহেব তাঁর মায়ের নির্দেশে সাত সমুদ্র তেরো নদী পার হয়ে ভারতে এসে বাংলার অভাগা মেয়েদের জন্য আমৃত্যু কাজ করেছেন এবং পরম শান্তিতে শুয়ে আছেন এই বাংলাতেই? বেথুন সাহেবের মা ভারতীয় নারীদের সহমরণ নামক অনাচারের কথা জেনেছিলেন, এ বিষয়ে ছেলের ভূমিকা জানতে পেরে হয়েছিলেন বেদনাহত। মায়ের কথাতেই তাঁর মনে প্রশ্ন জাগে ভারতীয় সমাজ-সংস্কৃতি সম্পর্কে। এ বিষয়ে পড়াশোনা করতে করতেই উপলব্ধি করেন ভারতীয় নারীর জীবন কতটা দুর্বিষহ। মনে-প্রাণে ব্যাকুল হয়ে ওঠেন এই নারীদের দুঃখ মোচনে কী করা যায়, তাই ভেবে। মা নির্দেশ দিলেন, ভারতবর্ষে গিয়ে নারীকল্যাণ ও নারীশিক্ষার ব্যবস্থা করতে। শিক্ষিত হলেই এরা নিজেদের অবস্থা বুঝে নিজেরাই ব্যাধি দূর করতে পারবে। অবশেষে ভারতে আসার সুযোগও পেয়ে গেলেন। ব্রিটিশ ভারতের আইনসচিব হিসেবে নিয়োগপ্রাপ্ত হয়ে ১৮৪৮ সালে এসে পৌঁছান কলকাতায়। তারপর ব্রিটিশ-ভারতের অবিভক্ত বাংলায় নারীশিক্ষা বিস্তারে তাঁর ভূমিকা ইতিহাসে লেখা আছে।
প্রাথমিকভাবে মির্জাপুরে প্রতিষ্ঠা করলেন মেয়েদের জন্য একটি স্কুল। যখন মির্জাপুর থেকে স্কুলটি বর্তমান স্থানে স্থানান্তরিত করা হচ্ছিল, তখন তিনি চেষ্টা করেছিলেন স্কুলটির নামকরণ মহারানি ভিক্টোরিয়ার নাম অনুসারে করার অনুমতি পেতে, কিন্তু সেই অনুমতি তিনি পাননি। আগস্ট ১৮৫১ নতুন স্কুলভবন নির্মাণের কাজ শেষের পথে, তখন বেথুন সাহেব স্কুল পরিদর্শনের কাজে গিয়ে এক দুর্ঘটনায় আহত হয়ে শয্যা নেন। সেই শয্যা ছিল তাঁর শেষশয্যা। ১২ আগস্ট ১৮৫১ তিনি মৃত্যুবরণ করেন। তাঁর মৃত্যু স্কুলটির নামকরণ-সমস্যা দূর করে দেয়। স্কুলটির নাম হলো বেথুন স্কুল। সেপ্টেম্বর ১৮৫১ স্কুলটির নিজস্ব ভবনের নির্মাণকাজ শেষ হয়। মৃত্যুর আগে বেথুন তাঁর সব সম্পত্তি দিয়ে গিয়েছিলেন মেয়েদের স্কুলটির জন্য, আর মৃত্যুবরণ করে দিয়ে গেলেন নিজ নামটি। আজ বেথুন কলেজ তার আপন মহিমায় উদ্ভাসিত, কিন্তু এর জনক বেথুন সাহেব যেন হারিয়ে গেছেন ইতিহাস বইয়ের পাতায় আর বেথুন কলেজ প্রাঙ্গণে তাঁর আবক্ষ মূর্তির মধ্যে।
একটি পাঠাগার এবং...
নদীটি একটু বাঁক ফিরে গ্রামটির গা ছুঁয়ে গেছে। এর তীরে নিবিড় ছায়া ফেলে দাঁড়িয়ে আছে একটি বটগাছ। অদূরে আরও একটি পাইকড়গাছ। নদীটির নাম বড়াল। পদ্মার শাখা। গ্রামটির নাম বনকিশোর। এই গ্রামে এসে বড়ালের ধারে দাঁড়ালে উদাস হয়ে যায় মন। রাজশাহীর চারঘাট উপজেলার ভায়ালক্ষ্মীপুর ইউনিয়নের নিভৃত এই গ্রামের প্রায় সব লোকই জানে তাদের রক্তের গ্রুপ। প্রতিটি বাড়িতেই রয়েছে স্বাস্থ্যসম্মত পায়খানা। সন্ধ্যায় সাংসারিক কাজ সেরে প্রায় সব বাড়ির গৃহবধূরা বই নিয়ে বসেন। গ্রামটিকে এভাবে বদলে দেওয়ার মূলে রয়েছে একটি পাঠাগার। বড়ালের ধারে বটের ছায়ায় আধাপাকা ঘরে চলছে এই পাঠাগার। অনিচ্ছা নিয়েও এর ভেতরে ঢুকলে আরও একটু বসতে ইচ্ছে করে। মন ভালো হয়ে যায়। গ্রামের লোকেরা জানায়, পাঠাগারটি তাদের চোখ খুলে দিয়েছে।
একসময় বনকিশোর গ্রামের বেশির ভাগ মানুষের বাড়িতে স্বাস্থ্যসম্মত পায়খানা ছিল না। যাদের ছিল, তারাও এই পায়খানা ব্যবহারে অভ্যস্ত ছিল না, যেখানে-সেখানে মলমূত্র ত্যাগ করত। গ্রামে ঢুকতে হলে নাকে রুমাল চেপে যেতে হতো। পেটের পীড়া লেগেই থাকত গ্রামের বাসিন্দাদের। গ্রামের কলেজপড়ুয়া ১১ জন যুবক একদিন বসে সিদ্ধান্ত নেন, গ্রামের এই চিত্র বদলে দিতে না পারলে এসব রোগব্যাধি থেকে তাঁদের মুক্তি নেই। তাঁরা মানুষকে বোঝানোর চেষ্টা করেন কিন্তু কেউ বুঝতে চায় না। তাঁদের কথায় কান দেয় না। এতে তাঁরা হতোদ্যম হয়ে পড়েননি।
এ অবস্থা থেকে পরিত্রাণ পাওয়ার জন্য তাঁরা সিদ্ধান্ত নিয়ে নিজেদের হাতখরচের পয়সা বাঁচিয়ে একটা তহবিল তৈরি করেন। গ্রামের একটি হাট ইজারা নিয়ে তাঁরা তাঁদের এই তহবিলকে বড় করেন। তারপর নিজেরাই স্বাস্থ্যসম্মত পায়খানার জন্য রিং-স্লাব তৈরি করা শুরু করেন। একেবারেই সহায়-সম্বলহীন মানুষের বাড়িতে তাঁরা একটি স্বাস্থ্যসম্মত পায়খানা বসিয়ে দেন। ব্যবহার করার জন্য অনুরোধ করেন। এভাবে একেকটি করে বাড়ি তাঁরা তাঁদের কর্মপরিকল্পনার আওতায় নিয়ে আসেন। একপর্যায়ে দুস্থ পরিবারগুলোতে তাঁদের কাজ শেষ হয়ে যায়। এরপর তাঁরা সচ্ছল পরিবারগুলোতে গিয়ে নিজ খরচে স্বাস্থ্যসম্মত পায়খানা তৈরি করে নেওয়ার জন্য বোঝাতে থাকেন। সরকারিভাবে শতভাগ বাড়িতে স্বাস্থ্যসম্মত পায়খানা তৈরির আন্দোলন শুরুর আগেই এই গ্রামের যুবকেরা শতভাগ বাড়িতে স্বাস্থ্যসম্মত পায়খানা তৈরি করে ফেলেন। এর পরও সমস্যা ছিল। পায়খানা থাকলেও সবাই তা ব্যবহার করত না। মানুষের এই অভ্যাস গড়ে তোলার জন্য তাঁরা রাত-দিন পরিশ্রম করেন। একপর্যায়ে তাঁরা স্থানীয় উপজেলা নির্বাহী কর্মকর্তাকে গ্রামে নিয়ে যান। তিনি যুবকদের পক্ষ থেকে গ্রামবাসীকে বোঝান। একদিন গ্রামের পুরোনো চেহারাটা পাল্টে যায়। কিন্তু সমস্যা একটি নয়, মাদকাসক্ত হয়ে এই গ্রামের এক ব্যক্তি মারা গেলেন। তাঁর তিন শিশুকন্যা ইতি, বীথি ও পাখির কান্নায় বনকিশোর গ্রামের ১১ যুবক ভীষণভাবে বিচলিত বোধ করেন। তাঁরা গ্রামটিকে মাদকমুক্ত করার আন্দোলন শুরু করেন। এবার তাঁদের আন্দোলনে শরিক হয় অনেক মানুষ। তাঁরা উদ্যোগ নিয়ে পাশের গ্রামের একটি দেশি মদের ভাটি উচ্ছেদ করেন এবং গ্রামে প্রকাশ্যে মাদক সেবন নিষিদ্ধ ঘোষণা করেন। আন্দোলনটি পুরোপুরি সফল হয়। এখন এই গ্রামের আর কেউ প্রকাশ্যে মাদক সেবন করে না। তাঁরা স্থানীয় শিক্ষাপ্রতিষ্ঠানে এবং রাস্তার ধারে বৃক্ষ রোপণ করেন। বিকেলে শিক্ষার্থী, শিক্ষক, কৃষক থেকে শুরু করে সবাই এসে বসেন তাঁদের পাঠাগারে। সপ্তাহের একদিন ১১ জনের একজন বই নিয়ে যান বাড়ি বাড়ি। পড়া বই ফেরত নিয়ে আবার নতুন বই দিয়ে আসেন।
গত ৪ ডিসেম্বর পাঠাগারে গিয়ে এই বাস্তব চিত্রটা দেখা গেল। পাঠাগারের টেবিলে বসে খবরের কাগজ পড়ছিলেন গ্রামের কৃষক আকবর আলী। বললেন, ‘আমরা প্রথমে না বুঝে এদের কার্যক্রমের বিরোধিতা করেছি। এখন মনে হয়, ওরা আসলে গ্রামের মানুষের চোখ খুলে দিচ্ছে। কেউ ওদের ওপর রাগ করে থাকতে পারছে না। ওদের পাঠাগারে এলেই মন ভালো হয়ে যায়।’ সেখানে পাওয়া গেল রাজশাহী চিনিকলের স্থানীয় একজন কর্মকর্তা আফজাল হোসেন, স্কুলশিক্ষক অবিনাশ কুমার সাহা, কাঠমিস্ত্রি আবদুস সালাম, পাশের চক শিমুলিয়া গ্রামের কৃষক আজাহারুল হক, গৃহবধূ হিরা বেগমসহ আরও অনেককেই। সবচেয়ে বেশি অবাক হতে হলো ৭০ বছর বয়সী আসকান আলীকে দেখে। না, তাঁর বয়সের জন্য নয়, অবাক হতে হলো তাঁর কথা শুনে। তিনি লেখাপড়া জানেন না। পত্রিকার পাতা উল্টে শুধু ছবি দেখেন। ছবি দেখতে কেন আসেন, জানতে চাইলে আসকান আলী বলেন, ‘১০ বছর থাইকি আমি দুই চোকে কিচু দেকতে পাইনি। গরিব মানুষ, ট্যাকা-পয়সা নাই। ডাক্তার দেকাতে পারিনি। ভাবিচুনু, মরার আগে আর দুনিয়া দেকতে পাইরব লে। এই পাঠাগারের ছালপাল আমাক দুনিয়া দেকাইচে। আমি একুন দেকতে পাই।’ জানা গেল, এই পাঠাগারের উদ্যোগে চক্ষুশিবির করে এলাকার শতাধিক মানুষের চোখের চিকিৎসাসেবা দেওয়া হয়েছে। তাঁদেরই উদ্যোগে গ্রামের মানুষ জেনে গেছে নিজ নিজ রক্তের গ্রুপ এবং তারা এও জেনে গেছে, কেন নিজের রক্তের গ্রুপটি জেনে রাখা দরকার। পাঠাগারের পক্ষ থেকে ঘোষণা দেওয়া হয়েছে, এই গ্রামের কোনো মানুষ রক্তের অভাবে মারা যাবে না। যেকোনো গ্রুপের রক্তের জন্য তাঁরা সব সময় প্রস্তুত রয়েছেন।
রংপুর পুলিশ লাইন স্কুলের ২৫ বছর
দোস্ত, কেমন আছিস? কত দিন পর দেখা! মনে আছে তুই একদিন কালো জুতা পরে এসেছিলি আর শহীদ স্যারের বেত্রাঘাত! আচ্ছা, এখন কোথায় আছিস, মোবাইল নম্বর বল। দেখ, আমাদের স্কুল এখন কত্ত বড়! এই স্কুলমাঠেই কত দিন ক্রিকেট খেলেছি! জানিস, এবার আমাদের কলেজের ছাত্রী সারা দেশে মেডিকেলে থার্ড হয়েছে!’
অনুষ্ঠান সেই ২৮ জানুয়ারি। কিন্তু এরই মধ্যে ক্যাম্পাসে ভিড় জমেছে সাবেক শিক্ষার্থীদের। প্রতিদিন ছোটখাটো আড্ডায় উঠে আসছে এমনই সব হারিয়ে যাওয়া স্মৃতি। সবাই ব্যাকুল হয়ে অপেক্ষা করছে ২৮ জানুয়ারির। ওই দিন রংপুর পুলিশ লাইন স্কুলের রজতজয়ন্তী! ক্যাম্পাসে বসবে মহা মিলনমেলা।
মেলা আসলে একরকম শুরু হয়েই গেছে। একদল স্বপ্নবান এককাট্টা হয়ে কথার ফুলঝুরি নিয়ে বসছে সেই সতীর্থ মেলায়। ফেলে আসা শৈশব-কৈশোরের স্মৃতির পসরা নিয়ে স্কুল ও কলেজের পুরোনো শিক্ষার্থীরা মিলছেন একই সুতোয়, সময়ের গণ্ডি পেরিয়ে এক কাতারে শামিল হওয়ার নিমন্ত্রণে।
শহীদ স্যারের কড়া শাসন, এস্তানুল হক স্যারের ইংরেজি ক্লাস কিংবা আনাম স্যারের বাংলা ভজন—টুকরো টুকরো স্মৃতি ভেসে আসে মানসপটে। নরেন স্যারের সদা হাস্যোজ্জ্বল মুখ, প্রফুল্ল স্যারের মুচকি হাসি এবং ইয়াকুব স্যারের ধর্মীয় শিক্ষায় আলোকিত হতো অসংখ্য কিশোর মন। প্রয়াত জিতেন্দ্রনাথ স্যারের অনুপস্থিতি সবাইকে ব্যথিত করে। প্রাইমারি স্কুলের প্রিয়মুখ শরীফা ম্যাডাম, বিউটি ম্যাডাম, রেখা ম্যাডাম, হাসি ম্যাডাম। স্কুলের সাবেক শিক্ষার্থীর অনেকেই জনক-জননী হওয়ার পর উপলব্ধি করেছে শৈশবে ম্যাডামদের কত জ্বালিয়েছে! কিন্তু মুখ বুজে সয়ে পরম মমতায় আগলে রাখতেন আমাদের জননীতুল্য শিক্ষিকারা। মনের অজান্তেই স্যালুট দিই তাঁদের।
স্মৃতিময় শৈশবের সোনালি সময়গুলো কেটেছে এই স্কুলের ক্লাসরুমে-করিডরে-মাঠে। ক্লাস ওয়ান থেকে উচ্চমাধ্যমিক পর্যন্ত এই শিক্ষাপ্রতিষ্ঠানে পড়েছেন এমন সৌভাগ্যবানদের কাতারে অনেকেই শামিল। স্কুলের গণ্ডি পেরিয়ে কলেজে পদার্পণ। স্কুলের বন্ধুদের সঙ্গে যুক্ত হয় নতুন বন্ধুরা। সোমা ম্যাডামের জীববিজ্ঞান ক্লাসে সহজবোধ্য পাঠদান, কিবরিয়া স্যারের ইংরেজি-বিষয়ক আলোচনায় মজে থাকা, মোত্তালেব স্যারের ভূগোল, জেসমিন ম্যাডামের অর্থনীতি, বাবর স্যারের ক্লাসের স্মৃতি অমলিন থাকবে অনন্তকাল।
যাত্রা খুব বেশি দীর্ঘ নয়, তবু নতুনত্বের আবাহন। সারা দেশে পুলিশের স্কুলগুলোর মধ্যে শ্রেষ্ঠত্বের দাবিদার রংপুর পুলিশ লাইন স্কুল অ্যান্ড কলেজ। যেখানে কিছুটা সময় ব্যয় করলেই পুলিশ-সম্পর্কিত নেতিবাচক ধারণা পাল্টে যাবে। পুলিশের তত্ত্বাবধানে ব্যতিক্রমী শিক্ষায়তনটিতে তৈরি করা হয় স্বশিক্ষিত মানুষ।
রংপুর জেলা পুলিশ বাহিনীতে কর্মরত সদস্যদের সন্তানদের শিক্ষাদানের জন্য স্কুলটি প্রতিষ্ঠিত হয় ১৯৮৬ সালে। উদ্যোক্তা তৎকালীন পুলিশ সুপার মমিন উল্লাহ পাটোয়ারী। শিক্ষানুরাগী এই পুলিশ কর্মকর্তার উদ্যোগে হাইস্কুল হিসেবে যাত্রা শুরুর প্রথম দিকেই সফলতা পায় স্কুলটি। ১৯৮৯ সালে এসএসসি প্রথম ব্যাচের শিক্ষার্থী রাজশাহী বোর্ডে মেধাতালিকায় প্রথম হয়। এরপর আর পেছন ফিরে তাকাতে হয়নি। ১৯৯৬ সালে উচ্চমাধ্যমিক স্তরের লেখাপড়া শুরু হয়। কলেজের সাফল্য ঈর্ষণীয়।
স্কুলের সামনে বিশাল সবুজ খেলার মাঠ। পাশেই ঐতিহাসিক কালেক্টরেট মাঠ, মনোরম উদ্যান, চিত্তাকর্ষক চিড়িয়াখানা, মনোহর শিশুপার্ক ও গৌরবদীপ্ত স্টেডিয়াম দিয়ে পরিবেষ্টিত আর দখিনা বায়ুর পরশে আন্দোলিত দেবদারু বুকে ধারণ করে সদর্পে দাঁড়িয়ে এই অনুপম শিক্ষায়তনটি।
সারা দেশে পুলিশ নিয়ন্ত্রণাধীন স্কুলের মধ্যে ব্যতিক্রম শিক্ষাপ্রতিষ্ঠান রংপুর পুলিশ লাইন স্কুল ও কলেজ। সুশৃঙ্খল শিক্ষাপদ্ধতি ও নিয়মানুবর্তিতায় এই বিদ্যায়তনটি এখন উত্তরবঙ্গের বিখ্যাত স্কুলগুলোর মধ্যে অন্যতম। কঠোর নিয়মকানুন আছে বটে, কিন্তু নেই বেত্রাঘাত পদ্ধতি। শিক্ষার্থী ও শিক্ষকদের জন্য রয়েছে ডিজিটাল আইডি কার্ড সিস্টেম। স্বয়ংক্রিয় মেশিনে কার্ড ঘষে ঢুকতে হয় স্কুল কম্পাউন্ডে। জেলা পুলিশের নিয়ন্ত্রণাধীন স্কুলটির মেয়েরা ইভ টিজিংয়ের শিকার হয় না। কারণ স্কুলের আশপাশে কোনো রোমিও দেখামাত্রই আটক। সময়ের পরিক্রমায় বদলে গেছে স্কুলটি। এখন নতুন সাজে, নতুন রূপে। বর্তমান পুলিশ সুপার সালেহ মোহাম্মদ তানভীরের উদ্যোগ সত্যিই প্রশংসনীয়। দুই বছর আগে প্রতিষ্ঠানটির সভাপতি হিসেবে দায়িত্ব নেওয়ার পর স্কুলকে ঢেলে সাজিয়েছেন। স্কুলটির কল্যাণে পুলিশ সম্পর্কে রংপুরবাসীর ধারণা বদলে যাচ্ছে।
স্কুল কর্তৃপক্ষ ও রংপুর পুলিশ প্রশাসনের উদ্যোগে অনুষ্ঠিত হবে দুই দিনের রজতজয়ন্তী উৎসব। মহা মিলনমেলায় সার্বিক আয়োজন জানতে যোগাযোগ করতে হবে ০১৭১২৯১২২৬০ ও ০১৭১২৮৯৫০৩৫ নম্বরে।
যাত্রা শুরুর পর বিদ্যায়তনটি আজ অনেক পরিণত। এই বিদ্যালয়ে ভর্তি হয়ে শিক্ষার আলোয় উদ্ভাসিত শিক্ষার্থীরা দেশের সর্বত্রই কর্মক্ষেত্রে সাফল্য অর্জন করে যাচ্ছে। স্কুল ও কলেজের অ্যালামনাইদের আসন্ন মহা মিলনমেলা হোক প্রাণের উৎসব।
    আজও স্মৃতিপটে গাঁথা স্কুলের সেই দিনগুলি। মনে পড়ে শহীদ স্যারের বেত্রাঘাতের ভয়ে কত যে স্কুল পালিয়েছি, মনে পড়ে চুল হাফ ইঞ্চির বড় ছিল বলে স্কুলে না যাওয়া দিনগুলির কথা। এরকম অসংখ্য টুকরো স্মৃতিতে ভাস্বর শৈশবের স্কুল জীবনের দিনগুলি। শৈশবের সেই স্মৃতি বিজড়িত স্কুলের রজতজয়ন্তীতে সকল সহপাঠীদের জন্য রইলো অকৃত্রিম ভালোবাসা ও শুভকামনা এবং মানুষ গড়ার কারিগর সেই সব শিক্ষকদের প্রতি রইলো গভীর শ্রদ্ধা। পুলিশ লাইন স্কুল ও কলেজের রজতজয়ন্তী সফল হোক এবং এই স্কুল দীর্ঘকাল বেঁচে থাক সফল মানুষ গড়ার কারখানা হিসেবে। 
তার আর সাহায্যের দরকার নেই
বেশ কিছুদিন আগের কথা। না লিখে পারছি না। কখনো কখনো আমরা পরিস্থিতির কারণে কতটা অসহায় হয়ে পড়ি, তাই লিখব।
সময়টা ২৫ অক্টোবর, ২০১০। একটি শিশু অধিকার বাস্তবায়নকারী সংস্থায় কাজ নিয়েছি। আইনের সঙ্গে জড়িত শিশুদের সহায়তায় সংস্থাটির একটি প্রকল্প আছে মতিঝিলে। এখানে থানা ও ভিকটিম সাপোর্ট সেন্টার থেকে শিশুদের আনার পর প্রথমেই চেষ্টা করা হয় তাদের পরিবার খুঁজে পরিবারের কাছে হস্তান্তর করা। আর যদি কোনোভাবেই পরিবার খুঁজে না পাওয়া যায় তখন সেসব শিশুর সব ধরনের সুবিধা প্রদান করে চাকরির মাধ্যমে সমাজে পুনর্বাসন করা হয়। রিনা নামের মেয়েটি। বয়স ১৩। ২০০৩ সালের ২০ নভেম্বর কোতোয়ালি থানার মাধ্যমে আমাদের সেফ শেল্টারে আসে। বহু খোঁজাখুঁজি করেও তার পরিবারের বা আত্মীয়স্বজনের সন্ধান পাওয়া যায়নি। ফলে সেন্টারের আরও অনেকের মতো সেও হয়ে যায় ‘অজ্ঞাত ঠিকানা’র এক শিশু।
শুরু থেকে মেয়েটি ছিল শারীরিক ও মানসিকভাবে কিছুটা বিপর্যস্ত। ২০০৯ সালের ফেব্রুয়ারি মাসে তার শরীরে ধরা পরে মরণব্যাধি ব্লাড ক্যানসার। আমি এ প্রকল্পে ম্যানেজার হয়ে যোগদান করি। যোগদানের দিনই মেয়েটি আমার কাছে আসে, হাত ধরে বলে, ‘আফা, একটুও বালা লাগে না। কেন আমার এত অসুখ হয়? সান্ত্বনা দিই, আমরা তোমার চিকিৎসা করাব, তুমি ভালো হয়ে যাবে। সে কি জানতে পেরেছিল, তার মৃত্যু অতি নিকটে? আমার সান্ত্বনা শুধু মুখের কথা। তাই কি ওভাবে কেঁদেছিল?’
পর্যায়ক্রমে তার চিকিৎসা চলছিল। তার শরীরে রক্ত সঞ্চালন করলে সে কিছু দিন কিছুটা সুস্থ থাকত। এভাবে সুস্থতা-অসুস্থতা নিয়ে চলছিল কিশোরী রিনার জীবন। ২৬ অক্টোবর ২০১০ সে গুরুতর অসুস্থ হয়ে পড়ে। তাকে দ্রুত ঢাকা মেডিকেল কলেজ হাসপাতালের হেমাটোলজি বিভাগের চিকিৎসকের কাছে নিয়ে যাওয়া হলে চিকিৎসকেরা তার শরীরে এক ব্যাগ রক্ত সঞ্চালন করে পাঠিয়ে দেন এবং এক মাস পর আবার রক্ত দিয়ে নিয়ে যেতে বলেন। কিন্তু এবার আর এক মাস অপেক্ষা করা গেল না। তার শারীরিক অবস্থা দ্রুত খারাপ হতে থাকে। তাকে এক সপ্তাহ পর আবারও হাসপাতালে নিয়ে যাওয়া হয়। চিকিৎসকেরা পরীক্ষা-নিরীক্ষা করে ফলাফল জানিয়ে দেন, সে ৯৫ শতাংশ ঝুঁকিতে আছে। তখন হাসপাতালের ক্যানসার বিভাগে ভর্তি করানো হয়। চিকিৎসকেরা জানান, তার চিকিৎসা অনেক ব্যয়বহুল। তখন আমরা বলি, চিকিৎসা চলুক, সব ব্যয় আমরা বহন করব। প্রয়োজনে দেশের মানুষের কাছে আবেদন জানানো হবে একটি এতিম শিশুকে সুস্থ করে তোলার জন্য।
রিনাকে যে দিন হাসপাতালে ভর্তি করা হয়, সে দিনই কয়েকটি জাতীয় দৈনিক পত্রিকায় সাহায্যের আবেদন দিয়ে আসি। পত্রিকাগুলো পরের দিন তা ছাপানোর আশ্বাস দেয়, আরও বলে যদি প্রয়োজন হয় তবে আরও বড় আকারের আবেদনের ব্যবস্থা করা হবে।
কিন্তু কী দুর্ভাগ্য, আমরা সব আয়োজন করে যখন রিনার চিকিৎসার জন্য মাঠে নামলাম ঠিক তখনই সব কিছু এলোমেলো হয়ে যায়। রাতে বিছানায় ঘুমাতে গিয়ে তাকে নিয়ে পরবর্তী কার্যক্রম কী হবে তা ঠিক করে ফেলি। এটাও চিন্তা করি, কাল সকালে উঠেই দেখতে পাব কয়েকটি পত্রিকায় রিনার ছবিসহ সাহায্যের আবেদন ছাপা হয়েছে। এভাবে ভাবতে ভাবতে একসময় কখন যেন ঘুমিয়ে পড়েছি। অনেক রাতে হঠাৎ ফোনের শব্দে আমার ঘুম ভেঙে যায়। রাত চারটা ৩০ মিনিট। আধো ঘুমরত অবস্থায় রিসিভ করি। জানতে পারি রিনা আর নেই।
আর কি ঘুম আসে? বিছানা ছেড়ে ঘরের মধ্যে পায়চারি করি। রাত একটু ফর্সা হলেই হাসপাতালে ছুটে যাই। ততক্ষণে আমাদের সেন্টার ও প্রধান কার্যালয়ের সিনিয়ররা এসে গেছেন। আমি রিনার বেডের কাছে যাই। দেখি সাদা কাপড়ে ঢাকা রিনার শরীর। মুখের কাপড় সরাই, ফুটফুটে একটি মুখ যেন পরম শান্তিতে ঘুমিয়ে আছে। কত দিনের ঘুম যেন তার বাকি। সকালে পত্রিকায় তার ছবিসহ সাহায্যের আবেদন সবার চোখে পড়ায়, কারও সাহায্য দেওয়ার আগেই সে জানিয়ে দিল আর সাহায্য তার প্রয়োজন নেই।
অফিসের নিয়ম অনুযায়ী আঞ্জুমান মুফিদুল ইসলামকে ফোন করি। তারা জানায়, মৃতদেহ মর্গে রেখে যান, আমরা দাফনের ব্যবস্থা করব। আমরা তাদের কথামতো রিনার নিষ্প্রাণ দেহটি যখন মর্গে রেখে ফিরব, তখনই আমার প্রোগ্রাম কো-অর্ডিনেটর ইকরামুল কবির ভাই বলেন, ‘আপা, কী করতে পারলাম আমরা একটি শিশুর জন্য। কোথা থেকে সে এসেছিল আর কোথায়ই বা সে গেল। সব অজ্ঞাত!’
সারা দিন মন খারাপ নিয়ে অফিস করি। যেসব পত্রিকায় রিনার জন্য সাহায্যের আবেদন ছাপা হয়েছিল সেসব পত্রিকায় শোক সংবাদ প্রকাশ করার জন্য অনুরোধ জানাই। কাজ শেষে বাসায় গিয়ে আঞ্জুমান মুফিদুল ইসলামকে ফোন করি। সেখানকার দায়িত্বরত কর্মী জানান, ঢাকা মেডিকেল কলেজ হাসপাতাল থেকে সবগুলো মৃতদেহ গ্রহণ করে আজিমপুর কবরস্থানে দাফন করা হয়েছে। কিছুটা শান্তি পাই, যাক রিনার দাফনটি তাহলে ঠিকমতো সম্পন্ন হয়েছে।
এরপর কত দিন কেটে গেছে, কিন্তু সেদিনের পর থেকে তার ছায়া যেন সারাক্ষণ আমার পাশে থাকে। রাতে ঘুমাতে গেলে চোখে ভাসে ওর ছবি। মাঝে মাঝে মনে হয়, ও এসে আমাকে বলছে, ‘তোমরা কেন আমাকে হাসপাতালের মর্গে রেখে চলে গেলে? কেন নিয়ে গেলে না সেন্টারে? সবার মতো হেসে-খেলে কাটাতে পারতাম।’
আমি অবাক হচ্ছি এখানে মাত্র একটি মন্তব্য ছাপা হয়েছে। রাত ৪ টার পর লেখাটা পড়ে মন্তব্য না করে নীরবে ঘুমিয়ে পড়ি । আমার মনে হয়েছিল এ লেখার প্রশংসা করার জন্যও একটা ন্যূনতম যোগ্যতা থাকা দরকার । এটা শুধু লেখা নয় , তারও অনেক বেশি কিছু। আজকের শ্রেষ্ঠ লেখায় মাত্র একটি মন্তব্য ! যারা না পড়বে তারা খুব খুব মিস করবে। মানবতা জয় লাভ করুক। লেখককে অনেক ধন্যবাদ। 
নতুন বছর, নতুন রাষ্ট্রপতি
এ প্রথা ১৫০ বছরেরও বেশি পুরোনো। প্রতিবছর ১ জানুয়ারি নতুন একজন রাষ্ট্রপতি এক বছরের জন্য দায়িত্বভার গ্রহণ করেন। ১৮৪৮ সালে ফেডারেল সরকারব্যবস্থা গঠনের পর থেকে সুইজারল্যান্ডে এ নিয়ম চলে আসছে। সুইজারল্যান্ডের শাসনব্যবস্থায় রাষ্ট্র পরিচালনার মূল নেতৃত্ব থাকে সাতজনের একটি উপদেষ্টা (কাউন্সেলর) পরিষদের ওপর। বলা হয়ে থাকে, এই উপদেষ্টাদের সাতজনই যৌথভাবে দেশের প্রধান নির্বাহী। তবে বাইরের দেশে নিজের দেশকে প্রতিনিধিত্ব করার সময় কিংবা এই উপদেষ্টারাসহ দেশের গুরুত্বপূর্ণ ব্যক্তিদের সভায় সভাপতিত্ব করার জন্য একজন রাষ্ট্রপতি নির্বাচন করা হয়ে থাকে, যিনি বাকি ছয় উপদেষ্টাকে নিয়ে সরকার পরিচালনা করেন। সংবিধানমতে, রাষ্ট্রপতিই দেশটির সর্বোচ্চ পদাধিকারী। প্রত্যেক উপদেষ্টাই সরকারের একটি বিভাগের দায়িত্বে থাকেন এবং অন্যান্য দেশের একজন মন্ত্রীর মতো ওই বিভাগ পরিচালনা করে থাকেন। প্রতিবছর এই উপদেষ্টারাই একজন রাষ্ট্রপতি ও একজন উপরাষ্ট্রপতি নির্বাচন করেন। প্রথাগতভাবে এক বছরের উপরাষ্ট্রপতি সাধারণত পরের বছর রাষ্ট্রপতি হিসেবে দায়িত্ব নিয়ে থাকেন।
সুইজারল্যান্ডের উপদেষ্টাদের জীবনযাপন খুবই সাধারণ। রাষ্ট্রপতি ছাড়া অন্য উপদেষ্টাদের রাষ্ট্রীয় বাসভবন নেই। রাজধানী বার্নে যাঁদের নিজের বাড়ি নেই, তাঁদের থাকতে হয় ভাড়াবাড়ি কিংবা হোটেলে। বর্তমান সরকারের একজন উপদেষ্টা তো প্রতিদিন জুরিখ থেকে সাধারণ ট্রেনে করে বার্নে এসে অফিস করেন এবং দিনশেষে আবার জুরিখে ফিরে যান। নেহাত প্রয়োজন না হলে তাঁদের নিরাপত্তায় কোনো বাহিনীও কাজ করে না। উপদেষ্টারা তো বটেই, খোদ রাষ্ট্রপতিও চলাফেরা করেন সাধারণভাবে, কোনো ধরনের প্রোটোকল ছাড়া। পথে ও পাশের রেস্তোরাঁয় দুপুরের খাবার খেতে আসা রাষ্ট্রপতিকে দেখে খুব অবাক হওয়ারও নেই সে দেশে। বিশ্বের দ্বিতীয় পুরোনো এই ফেডারেল সরকারব্যবস্থার সুইজারল্যান্ডকে তাই হয়তো সভ্য সমাজের উদাহরণ হিসেবে নেওয়া হয় অনেক সময়।
সুইস ফেডারেল সরকারের উপদেষ্টারা চার বছরের জন্য নির্বাচিত হন দেশটির দ্বিকক্ষবিশিষ্ট সংসদের সব সদস্যের ভোটে। তবে মজার ব্যাপার হলো, অন্যান্য দেশে যেমন একই সঙ্গে পুরো সরকার নির্বাচিত হয়, সুইজারল্যান্ডে এমনটা হয় না। এখানে ঠিক চার বছরের জন্য একেকজন উপদেষ্টা নির্বাচিত হন আসন খালি হওয়ার ভিত্তিতে। তবে চার বছর পর পরবর্তী মেয়াদে পুনর্নির্বাচিত হওয়ার ব্যাপারে কোনো নিষেধাজ্ঞা নেই। উপদেষ্টা হিসেবে দায়িত্বে থাকার সময় অন্য কোনো প্রতিষ্ঠান, এমনকি নিজের ব্যবসা থেকেও বিরতি নিতে হয় তাঁদের। বিশ্বের অন্যতম ধনী এই রাষ্ট্রের সর্বোচ্চ ব্যক্তিদের বেতন বছরে দুই লাখ ৫৬ হাজার ইউরোর সমমান চার লাখ সুইস ফ্রাঁ। চার বছর মেয়াদের মধ্যে উপদেষ্টারা বেশ স্থায়ীভাবে দায়িত্বে থাকেন। সাধারণ অনাস্থা পোষণ করেও সাংসদেরা মধ্যবর্তী নির্বাচন দিতে পারেন না। ১৫০ বছরে বিশেষ ঘটনার কারণে এমন মধ্যবর্তী নির্বাচনের ঘটনা ঘটেছে মাত্র চারবার। আর বিশ্বের বিশেষ করে এশীয় রাজনৈতিক চরিত্রের মতো নির্বাচনে অনাস্থার ঘটনাও বিরল সুইজারল্যান্ডে। ১৫০ বছর ধরেই সব ধরনের নির্বাচনের রায় মেনে নিচ্ছেন প্রার্থীরা। সুইজারল্যান্ড হচ্ছে সরাসরি গণতন্ত্রের দেশ। সে দেশের সংবিধান অনুযায়ী সংসদের, এমনকি উপদেষ্টাদের যেকোনো সিদ্ধান্তে যেকোনো সময় কারণ দর্শানোর অধিকার রাখে প্রত্যেক নাগরিক। শুধু কথায় নয়, জবাবদিহির এ বিষয়টি আসলেই কার্যকর সুইজারল্যান্ডে।
প্রতিবছরের মতো ১ জানুয়ারিতেও দায়িত্ব নিয়েছেন নতুন রাষ্ট্রপতি। গত বছরের উপরাষ্ট্রপতি মিশলিন কাল মিরে ২০১১ সালের জন্য সুইজারল্যান্ডের রাষ্ট্রপতির দায়িত্ব পালন করবেন। অন্যদিকে ২০১০ সালের রাষ্ট্রপতি ডোরিস লিওথার্ড ফিরে গেছেন উপদেষ্টা হিসেবে তাঁর নিয়মিত দায়িত্বে। মিশলিন কাল মিরে উপদেষ্টা হয়েছিলেন ২০০২ সালের ৪ ডিসেম্বর। ২০০৩ সাল থেকে তিনি সুইজারল্যান্ড সরকারের পররাষ্ট্র বিভাগের দায়িত্বে ছিলেন।
সাতজন উপদেষ্টা এবং তাঁদের মধ্য থেকে একজনকে এক বছরের জন্য রাষ্ট্রপতি নির্বাচন করার প্রথাটি চলে আসছে ১৮৪৮ সালের নতুন সংবিধান রচনার পর থেকে। ১৮৪৬ থেকে ১৮৪৮ সালে দেশব্যাপী বেসামরিক যুদ্ধ ও অন্যান্য রাজনৈতিক অস্থিরতার পর সুইজারল্যান্ডবাসী সেখানে জাতীয় ঐক্যের প্রয়োজন অনুভব করেন। সেই ঐক্যের ফলই আধুনিক সুইজারল্যান্ডের বর্তমান সংবিধান। রাষ্ট্রের প্রধান ব্যক্তি নির্বাচনের প্রথাও তখন থেকেই চালু রয়েছে। এর মধ্যে অনেক এগিয়েছে সুইজারল্যান্ড, পরিবর্তন এসেছে দেশের আর্থসামাজিক অবস্থায়। কিন্তু বদলায়নি ১৫০ বছরের রাষ্ট্রপতি নির্বাচনের এই পরম্পরা। দেশের সংবিধান আর রাষ্ট্রীয় ব্যবস্থার প্রতি এমন আনুগত্যই হয়তো আজকের উন্নত সুইজারল্যান্ডের ভিত্তি।
নতুনভাবেই শুরু হোক বছরটা
চলে গেল আরেকটি বছর। এসেছে নতুন বছর। পুরোনো বছরের প্রাপ্তিতে ঝুলিটা কখনো পূর্ণ আবার কখনো বা শূন্য রয়ে যায় কারও কারও কাছে। হিসাবের খাতায় কী যোগ হলো আর কী হলো না সে চিন্তা না করে নতুন সম্ভাবনা নিয়েই মানুষ পথ চলে আর স্বপ্ন বোনে। পুরোনো বছরটা কেমন ছিল আর নতুন বছর কেমন হতে পারে এমন ভাবনা তো সবারই থাকে। আর ভাবনাগুলোর মধ্যে মানুষে মানুষে থাকে ফারাক।
সকাল আটটা বেজে কয়েক মিনিট। হাতের মধ্যেই ঘুরছে বেলন। অতি দ্রুত একেকটি রুটি বানিয়ে চুল্লিতে বসিয়ে দিচ্ছেন পুরান ঢাকার লালবাগে অবস্থিত নামহীন রুটির দোকানের মালিক নাদের আলী। ব্যস্ততা তাঁকে কথা বলার অবসর দেয় না। তার পরও একবারের জন্য মুখ ফিরিয়ে কথা বলে নেন তিনি।
কেমন কেটেছে ২০১০ সাল?
প্রথমে প্রশ্নটা ধরতেই পারেননি নাদের আলী। বুঝতে বাকি রইল না, নতুন বছরের হিসাব এঁদের কাছে ম্লান। কিছুক্ষণ সময় নিয়ে বলেন, ‘নতুন বছর আবার কী! প্যাট ভইরা পোলা-মাইয়াগো নিয়া খাইতে পারলেই হয়! অ্যার বেশি কিছু চাওনের নাই।’
এরপর গন্তব্যের দিকে ছুটতে রিকশা ডাকি। চালক হেদায়েত উদ্দিন মনের সুখে শীতের সকালে পঙ্খিরাজের মতো চালিয়ে নেন রিকশা। কণ্ঠে তাঁর গান। গানের সুরের মতোই মনে তাঁর উথাল-পাতাল ঢেউ। বগুড়ার এই রিকশাচালক পেটের দায়ে ইট-পাথরের এই শহরে এসেছেন। গত পাঁচ বছরেও কিনতে পারেননি নিজের একটি রিকশা। তাই একটা রিকশা ভাড়ায় চালান। ২০১১ সালে নতুন বছরে স্বপ্ন তাঁর একটাই, ‘এইবার এটটা রিকশা কিনুম। শহর ছাইড়া দ্যাশ বগড়া যামু। পোলা-মাইয়া লইয়া একসাথে থাকুম।’ বোঝাই যায়, পরিবার-পরিজন নিয়ে একসঙ্গে না থাকার কষ্ট হেদায়েত উদ্দিনকে পোড়ায়। আর তাই এ বছরই তিনি সন্তানদের কাছে পাড়ি জমাবেন।
ঢাকা বিশ্ববিদ্যালয়ে যাঁদের প্রায়ই আনাগোনা, তাঁরা নিশ্চয়ই চেনেন চকলেট বিক্রেতা ছোট্ট পলাশকে। বড় আপু আর ভাইয়াদের দেখলেই যে ছুটে আসে। আদুরে গলায় একটা চকলেট কেনার জন্য আবদার করে বসে। পলাশকে প্রশ্ন করি কেমন যাবে তার ২০১১ সাল। বিশ্ববিদ্যালয় এলাকায় ঘোরাফেরার বদৌলতে নতুন বছরের ধারণা তার কাছে স্পষ্ট। দুরন্ত পলাশের ঝটপট উত্তর, ‘এই বছর যেন মেলা চকলেট বেচতি পারি। আর মায়েরে যেন খুশি রাখতে পারি।’ মাকে বড্ড ভালোবাসে পলাশ। তাই নতুন বছরে মাকে বেশি খুশি দেখতে চায় সে। আর এই বিশ্ববিদ্যালয়ের শিক্ষার্থী শর্মিষ্ঠা পণ্ডিতের আশা, নতুন বছরে বিশ্ববিদ্যালয়ে পড়াশোনার পরিবেশ যেন থাকে শান্ত। হরতালের নামে কোনো ধরনের সহিংসতা যেন দেশের শিক্ষাঙ্গনকে নৈরাজ্যকর পরিস্থিতির দিকে ঠেলে না দেয়।
কয়েক দিন বাদেই বাংলার মাটিতে বসতে যাচ্ছে বিশ্বকাপ ক্রিকেট আসর। দেশের কোটি কোটি ক্রিকেটপ্রেমীর মুখে হাসি ফোটাতে টাইগাররা ব্যাট, বল আর হেলমেট নিয়ে নেমে পড়বেন মাঠের যুদ্ধে জয়ী হতে। নতুন বছর নিয়ে ক্রিকেটারদের ভাবনা সম্পর্কে জিজ্ঞেস করি জাতীয় দলের খেলোয়াড় এবং সাবেক অধিনায়ক মোহাম্মাদ আশরাফুলকে। তিনি বলেন, ‘২০১০ সাল আমার ক্যারিয়ারের জন্য খুব একটা অনুকূলে ছিল না। তবে এশিয়ান গেমসে বাংলাদেশের স্বর্ণ জেতা ছিল বড় অর্জন।’ ২০১১ সাল নতুন বছরে বাংলাদেশের ক্রিকেটের জন্য ইতিবাচক হবে বলে মনে করেন এই ক্রিকেটার।
অন্যকে সাজিয়ে খুশি করে যাঁর তৃপ্তি, তিনি রূপবিশেষজ্ঞ কানিজ আলমাস খান। ২০১১ সালে প্রত্যাশা তাঁর একটাই, তা হলো, একইভাবে যেন মানুষকে খুশি করে যেতে পারেন। আর স্বপ্ন দেখেন দেশকে ভালোবেসে সামনের দিকে এগিয়ে নিয়ে যাওয়ার।
সুরের ভুবনে বিচরণ করে যিনি শ্রোতাদের মুগ্ধ করেন, তিনি কণ্ঠশিল্পী সামিনা চৌধুরী। নতুন বছরে নিজেকে একজন পরিপূর্ণ মানুষ হিসেবে দেখতে চান এই শিল্পী। আর বেছে বেছে ভালো কাজ করার প্রত্যয় ব্যক্ত করেন তিনি। একই সঙ্গে দেশীয় সংস্কৃতি ধারণের কথা বলেন নতুন প্রজন্মকে।
নতুন বছর নিয়ে কত কথাই না বলেন সবাই! ঢাকা বিশ্ববিদ্যালয়ের ইংরেজি বিভাগের প্রফেসর অব এমিরেটাস সিরাজুল ইসলাম চৌধুরী নতুন বছরে তাঁর কর্মপরিকল্পনা সম্পর্কে বলেন, নিজেকে প্রতিনিয়ত জানা আর পড়াশোনা করেই কাটাবেন এবারের বছরটা। সেই সঙ্গে করবেন পত্রিকা সম্পাদনার কাজ। এ ছাড়া সাতচল্লিশ আর একাত্তরের স্বাধীনতা নিয়ে ইতিহাসভিত্তিক বই দুই যাত্রায় এক পথিক-এর তৃতীয় খণ্ড প্রকাশ করার ইচ্ছা তাঁর। তিনি বলেন, নতুন প্রজন্ম এর মাধ্যমেই জানবে ইতিহাস। যুদ্ধাপরাধীদের বিচার সম্পন্ন হওয়ার কাজটিও নতুন বছরে আরও ত্বরান্বিত হবে বলে আশা তাঁর।
প্রবীণ শিক্ষক ও সাহিত্যিক হায়াৎ মামুদ বলেন, নতুন বছরে শান্তিপূর্ণ পরিবেশে সব অস্থিরতা কাটিয়ে দেশ এগিয়ে যাক। আর সাহিত্য-অঙ্গনে নতুন মুখের সমাবেশ ঘটুক।
সময় থেমে থাকে না। আর সেই হিসাবেই এসেছে আর একটা নতুন বছর। এর সঙ্গে এসেছে নতুন সম্ভাবনা। বাতাসের সঙ্গে হয়তো কিছুটা ধুলোবালি আসে, তার পরও মানুষ নিঃশ্বাস নেয়, বেঁচে থাকে স্বপ্ন বাস্তবায়নের আকাঙ্ক্ষায়। তেমনি করে ২০১১ সালের নতুন বছরটি হোক স্বপ্নে ভরা—সুন্দর আর পরিপূর্ণ।
অল্পে তুষ্ট মানুষেরা
পৌষের মিঠেকড়া রোদ। ঠান্ডা বাতাস পুড়ছে রোদে। গা গরম হচ্ছে, গাছপালা শিশিরভেজা পরত সরিয়ে চনমনে হচ্ছে। রোদ বাড়তেই ঠান্ডার জবুথবু ভাবটা উধাও। আমরা এ গাড়ি ও গাড়ি চড়ে পৌঁছে গেছি একটি প্রত্যন্ত গ্রামে। সেখানে একদল মানুষ অপেক্ষায়। গ্রামটি মৌলভীবাজার জেলার কমলগঞ্জ উপজেলার আদমপুর ইউনিয়নের মধ্যজালালপুর (নেংটিকোনা)। জালালপুর গ্রামটি বেশ বড়।
মধ্যজালালপুর গ্রামের বাঁশ-বেত কারিগর সমবায় সমিতির সংগঠক রিসান আহমদের বাড়িতে তখন অনেক নারী-পুরুষ, শিশু-কিশোর। এরা এসেছেন এলাকার বিভিন্ন গ্রাম থেকে। সেই সকাল থেকে তাঁরা অপেক্ষা করছেন একদল অতিথির জন্য। যেন রাজার লোক আসছে, সঙ্গে উপঢৌকন! রাজার লোক না হোক, তবে উপঢৌকন বা দান, যা-ই বলা যাক, কিছু একটা যে তাঁদের দেওয়া হবে, এটা তাঁরা জানেন। কিন্তু কী পণ্য, কী সেটা, এটা তাঁদের কাছে স্পষ্ট না। আমরা (লেখক ও লোকগবেষক আহমদ সিরাজ, কমলগঞ্জ মহিলা পরিষদের সাধারণ সম্পাদক বিলকিস বেগম ও মুক্তিযোদ্ধা আব্দুল হামিদ) যখন সেখানে পৌঁছাই, তখনই বেশ বেলা হয়ে গেছে। মূল দলটি আরও পেছনে। তারা আসছে লোকাল বাসে করে। মৌলভীবাজার শহরের শমশেরনগর বাসস্ট্যান্ড থেকে এই বাসটি যাবে জেলার সীমান্তবর্তী কুরমা অবধি। এরা স্থানটি চেনে না। এদের পথ চিনিয়ে নিতে ফিরে আসতে হলো আদমপুর বাজারে। এই দলটিতে আছেন প্রথম আলো বন্ধুসভা মৌলভীবাজারের বন্ধুরা। ১৫-২০ জনের দল। এরা এর আগে কখনো এমন করে কোনো কাজে বের হয়নি। আগে যেমন বিভিন্ন সামাজিক, সাংস্কৃতিক ও রাজনৈতিক সংগঠন শীতার্ত, বন্যাকবলিত বা দুর্যোগপীড়িত মানুষের জন্য দলবেঁধে রাস্তায় বেরিয়েছে, ত্রাণ সংগ্রহ করেছে, তারপর বিভিন্ন এলাকায় গিয়ে তা বিতরণ করেছে—সে রকম দৃশ্য এখন চোখে খুব কমই পড়ে। সবাই কেমন যেন আত্মমুখী! স্বার্থমুখী! বাণিজ্যমুখী!
বন্ধুসভার সদস্যরা মৌলভীবাজার শহরের বিভিন্ন পাড়া-মহল্লার বাসাবাড়ি থেকে দরিদ্র মানুষের জন্য পুরোনো কাপড় সংগ্রহ করেছেন। খুব কম মানুষই এই প্রাণচঞ্চল কিশোর-কিশোরী, তরুণ-তরুণীদের বিমুখ করেছেন। কেউ তো খোঁজ করে পৌঁছে দিয়েছেন! বুঝতে অসুবিধা হয় না, জীবনকে শুধু সংগ্রামের পথে চেনানো হলেও সহযোগিতা, সহমর্মিতাও যে জীবনেরই অংশ, এটা এখনো অনেক মানুষের বোধে আছে। এই সংগৃহীত কাপড়চোপড়ই সেদিন (৬ জানুয়ারি ২০১২) বিতরণ করা হবে। বাস থেকে যখন এই কিশোর-কিশোরী, তরুণ-তরুণীর দল নামে, তাদের উচ্ছ্ব্াস এতটাই ঝলমলে, যেন জগতের মতো আনন্দময় আর কিছু নেই। পাকা রাস্তা ধরে তারা যখন নাড়ার মাঠের কোনাকুনি পথে হাঁটে, উচ্ছ্বাসটা আরও বেড়ে যায়। কেন জানি মনে হয়, এই মাটি, এই ধুলোপথ, ঘাস-নাড়ার মাঠ, এসবের সঙ্গে এখনো—উন্মূল শহরবাসের পরও—সবার নাড়ির বন্ধনটা ছিন্ন হয়ে যায়নি।
ততক্ষণে বেলা প্রায় দুপুরের কাছাকাছি। ভয় ছিল, বিলম্বে মানুষগুলো ক্ষুব্ধ হয়ে উঠবেন না তো! যতটুকু জানি, তাঁরা নানা রকম প্রান্তিক পেশায় যুক্ত। কেউ বাঁশ-বেতের পণ্য তৈরি করেন, কেউ দিনমজুরি করেন। এখানে সেই কাজ ফেলে আসতে হয়েছে। বন্ধুসভার সম্পাদক অপূর্ব সোহাগ, বন্ধু আমিনা আইরিন তাঁদের উপলক্ষ করে বলেন, ‘আমরা যে শীতবস্ত্র বা অন্যান্য পোশাক নিয়ে এসেছি, তা আপনাদের প্রয়োজনের তুলনায় খুবই সামান্য। আমরা শুধু এসেছি। এই দূরপ্রান্তে আপনারা থাকলেও এটা বোঝাতে যে, আপনারা একা নন। আপনাদের সাথে আমরাও আছি।’ রিসান আহমদ বাঁশ-বেতের কারিগরদের সমস্যা নিয়ে কাজ করছেন। তাঁরই সহযোগিতায় এই বিতরণের ব্যবস্থা। তিনি যখন একেকটি পোশাক একেকজনের হাতে তুলে দিচ্ছেন, নীরবে একেকজন তা নিয়ে নিচ্ছেন। কোনো হইচই নেই। কাড়াকাড়ি নেই। এত লোক সমবেত, কিন্তু চুপচাপ। আমার মনে হচ্ছিল, এই পোশাকটি হয়তো তাঁর (যাকে দেওয়া হচ্ছে) পরিবারের কোনো এক সদস্যের কাজে লাগতে পারে, না-ও লাগতে পারে। তবু এটা নয়, ওটা চাই—এ রকম বাড়তি কোনো কথা নেই। দিনটা মাটি করে তাঁরা যা পাচ্ছেন, তা যে তাঁদের হতাশ করার মতো, এটা বুঝতে সমস্যা হয় না। এ রকম একটা মুহূর্তেই একজন বয়স্ক মহিলা দাঁড়িয়ে বললেন, ‘আপনারা কিতা দিছইন (কী দিয়েছেন), এটা আমরার কাছে বড় নায়। আপনারা যে আমরার লাগি ভাবইন (ভাবেন)। এত দূর থাখি আইছইন (থেকে এসেছেন)। এটা বড় পাওয়া। আপনারারে আমরার সুখেদুঃখে খাছো ফাইলেই (কাছে পেলেই) আমরা খুশি।’
সবাই তখন বিস্মিত। এত সামান্য পেয়েও মানুষ এত তুষ্ট থাকতে পারে, অনেকের পক্ষে এটা ভাবাও কঠিন। যে দেশের মানুষ এত অল্পে তুষ্ট থাকে, সে দেশ কেন দরিদ্র হবে! কেউ কি তেমন করে ভাবছেন, জানি না। ফেরার আগে আরও বিস্ময়। সবার জন্য খিচুড়িভোজের ব্যবস্থা করেছেন রিসান আহমদ। এটা কেন—বলতেই শোনা গেল তাঁর কথা, ‘গরিব হতে পারি। তাই বলে মনটা মরে যায়নি। মনটা বড় আছে। আমাদের এখান থেকে কেউ খালি মুখে যেতে পারে না।’ চকিতে মাথায় খেলা করে, এই তো আমার দেশ! দেশের মানুষ। যে মানুষ যুগ যুগ ধরে একে অপরের দিকে হাত বাড়িয়ে এভাবেই লোকচক্ষুর আড়ালে এগিয়ে চলছে!
পড়ার বাইরের শৈশব
আজকাল ছোটদের লেখাপড়ার প্রচণ্ড চাপ। স্কুল, কোচিং, প্রাইভেট শিক্ষক—দম ফেলার ফুরসত নেই তাদের। নিজের ওজনের চেয়েও বেশি ওজনের বই-খাতা নিয়ে সারা দিন ছুটছে তারা। এতে হয়তো কেউ কেউ ভালো ফল করছে, কিন্তু তাদের মনের বিকাশ কি ঘটছে?
টাঙ্গাইলে দুই দিনব্যাপী ছোটদের শিক্ষা ও সংস্কৃতি উৎসবে বিভিন্ন অধিবেশনে ঘুরেফিরে এই প্রশ্নটি উঠে এসেছে নানাজনের মুখ থেকে। তবে সবারই এক কথা—পড়াশোনার নামে কেড়ে নেওয়া হচ্ছে ছোটদের আনন্দ; তাদের শৈশব, কৈশোর। আর তাই তো সুস্থধারার সংস্কৃতিচর্চার মাধ্যমে শিশুদের মানসিক উৎকর্ষ সাধনের উদ্দেশ্যেই এই উৎসবের আয়োজন করা হয়েছিল বলে জানালেন সমন্বিত শিক্ষা-সংস্কৃতি কার্যক্রম, ফুলকির সমন্বয়কারী (নিরীক্ষণ ও মূল্যায়ন) সৈয়দ আমিনুল হক কায়সার। ২১ মার্চ সকালে টাঙ্গাইল শিল্পকলা একাডেমী চত্বরে উৎসবের উদ্বোধন করেন ঢাকা বিশ্ববিদ্যালয়ের চারুকলা অনুষদের কারুশিল্প বিভাগের চেয়ারম্যান আবদুস শাকুর শাহ। উদ্বোধনী অনুষ্ঠানে ভারপ্রাপ্ত জেলা প্রশাসক মাহবুব আলম, ভারপ্রাপ্ত পুলিশ সুপার জামিল হাসান, সাবেক সাংসদ ফজলুর রহমান খান বক্তব্য দেন। সমন্বিত শিক্ষা ও সংস্কৃতি কার্যক্রমের অবৈতনিক প্রধান সমন্বয়কারী শীলা মোমেন তাঁর বক্তব্যে উৎসব আয়োজনের প্রেক্ষাপট তুলে ধরেন। তিনি বলেন, সংস্কৃতির সঙ্গে বিযুক্ত পরীক্ষা ও মুখস্থনির্ভর শিক্ষা শিক্ষার্থীদের যথার্থ মানসিক বিকাশের অন্তরায়। তাই ফুলকি দীর্ঘদিন ধরে প্রাতিষ্ঠানিক শিক্ষার সঙ্গে সংস্কৃতির যোগ ঘটানোর কাজ করে চলেছে।
ফুলকির একটি প্রকল্প হচ্ছে ‘সমন্বিত শিক্ষা ও সংস্কৃতি কার্যক্রম’। টাঙ্গাইলসহ দেশের সাতটি জেলায় চলছে এই প্রকল্পের কার্যক্রম। টাঙ্গাইলের সাতটি স্কুলে ফুলকির উদ্যোগে চলছে নানা কার্যক্রম। আর এসব স্কুলে শিক্ষার্থীদের সংস্কৃতিচর্চার ফসল দুই দিনব্যাপী ছোটদের শিক্ষা ও সংস্কৃতি উৎসব-২০১১।
উদ্বোধনী অনুষ্ঠানের পর উৎসব চত্বরে শিশুদের চারুকলা প্রদর্শনীর উদ্বোধন করেন ঢাকা বিশ্ববিদ্যালয়ের চারুকলা অনুষদের অঙ্কন ও চিত্রায়ণ বিভাগের চেয়ারম্যান ফরিদা জামান। আর মিলনায়তনে চলে ফুলকির প্রকল্পভুক্ত তিনটি স্কুলের শিক্ষার্থীদের সাংস্কৃতিক অনুষ্ঠান। বিকেলে বসে বর্ণালি শিল্প ও সাহিত্য আসর। এতে আবদুস শাকুর শাহ, ফরিদা জামান, রণজিৎ দাস, জাহিদ মুস্তফা, মাহবুব আলমের মতো প্রথিতযশা শিল্পীদের সঙ্গে ছবি আঁকেন টাঙ্গাইলের খুদে আঁকিয়েরা। পাশাপাশি চলে টাঙ্গাইলের কবিদের কবিতা লেখা।
বিকেলে সংস্কৃতিহিতৈষী ফজলুর রহমান খান ফারুকের সভাপতিত্বে সুধী সমাবেশে প্রধান অতিথি ছিলেন শিশু শিক্ষা বিশেষজ্ঞ মমতাজ জাহান। সমাবেশে বক্তারা বলেন, ‘আমরা শিশুদের মানুষ করতে চাইছি, কিন্তু তাদের খেলার, মুক্তচিন্তার সুযোগ দিতে পারছি না। অথচ তাদের পড়াশোনার জন্য অতিরিক্ত চাপ দিচ্ছি। এত চাপের মধ্যে তারা সামাজিকভাবে বড় হতে পারছে না।’ শিশুদের আগামী দিনের মানুষের মতো মানুষ হিসেবে গড়ে তুলতে হলে সুস্থ সংস্কৃতিচর্চার জায়গা তৈরি করতে হবে বলে বক্তারা অভিমত প্রকাশ করেন। শেষে আনন্দপাঠ, সোনারতরী ও চট্টগ্রামের রক্তকরবীর শিল্পীরা সাংস্কৃতিক অনুষ্ঠান পরিবেশন করেন।
দ্বিতীয় দিন সকালে শিক্ষাবিদ সেকান্দার হায়াতের সভাপতিত্বে অনুষ্ঠিত হয় অভিভাবক সমাবেশ। এতে উপস্থিত ছিলেন টাঙ্গাইল জেলা পরিষদের প্রধান নির্বাহী কর্মকর্তা আমির হোসেন ও টাঙ্গাইল পৌরসভার মেয়র শহিদুর রহমান খান মুক্তি। সেখানে বক্তাদের এক কথা—শিশুরা আনন্দময় পরিবেশে লেখাপড়ার সুযোগ পাচ্ছে না। মুখস্থনির্ভর লেখাপড়ার জন্য ছুটছে সবাই। এ অবস্থায় শিশুরা মানবিক গুণসম্পন্ন মানুষ হচ্ছে না। মানবিক গুণসম্পন্ন মানুষ হওয়ার জন্য তাদের সুস্থ সংস্কৃতির সঙ্গে পরিচয় ঘটাতে হবে। তাদের লেখাপড়ার পরিবেশটা আনন্দময় করে তুলতে হবে। উৎসবে আসা মুক্তিযোদ্ধা ও গণসংগীতশিল্পী এলেন মল্লিক বলেন, যে শিক্ষার সঙ্গে আনন্দ নেই, তা কখনো স্থায়ী হয় না। আনন্দের সঙ্গে লেখাপড়া শিখলে শিশুরা সাহসী, আত্মবিশ্বাসী ও দেশপ্রেমিক নাগরিক হিসেবে গড়ে উঠবে।
সন্ধ্যায় আনন্দপাঠ, সোনারতরী ও সমন্বিতের শিক্ষার্থীদের সমন্বয়ে শুরু হয় সাংস্কৃতিক অনুষ্ঠান। অনুষ্ঠানে বিশিষ্ট শিল্পী সুজিত মুস্তফা ও কত্থক নৃত্যশিল্পী তাবাসসুম আহমেদের নৃত্য পরিবেশনার মধ্য দিয়ে শেষ হয় দুই দিনব্যাপী উৎসব। ছোট-বড় সবাই মিলনায়তন থেকে বের হয়। এ সময় বাড়ি ফিরতে ফিরতে অনেক শিশুই গেয়ে ওঠে, ‘বাংলা ভূমির প্রেমে আমার প্রাণ হইল পাগল, বাংলা প্রেমে ঢালমু আমার দেহ মনের বল গো...’
কামনাশীষ শেখর
মুক্তিযোদ্ধাদের অন্য রকম এক দিন
২৯ মার্চ। মুক্তিযোদ্ধাদের জন্য এ যেন অন্য রকম একটি দিন। সকাল থেকেই মুক্তিযোদ্ধারা এসে হলরুমে জড়ো হচ্ছেন। বেলা ১১টায় অনুষ্ঠান শুরু হওয়ার কথা রয়েছে। কিন্তু এর আগেই মুক্তিযোদ্ধাদের আগমনে হলরুম কানায় কানায় ভরে গেছে। দেশ স্বাধীন হওয়ার পর গত ৪০ বছরে যে কাজটি হয়নি, মুক্তিযোদ্ধাদের জন্য ব্যক্তিগত অর্থায়নে সে রকম একটি কাজই করতে যাচ্ছেন সরকারি হাসপাতালের চিকিৎসকেরা। আর তাই চিকিৎসকদের এই ব্যতিক্রমী উদ্যোগে সাড়া দিয়ে বিভিন্ন এলাকা থেকে স্থানীয় মুক্তিযোদ্ধারা এ অনুষ্ঠানে যোগ দিতে এসেছেন। গত ২৯ মার্চ মঙ্গলবার ব্রাহ্মণবাড়িয়ার নবীনগর উপজেলা পরিষদ মিলনায়তনে মুক্তিযোদ্ধাদের জন্য মনে রাখার মতো এমনই একটি স্মরণীয় অনুষ্ঠান অনুষ্ঠিত হলো।
অনুষ্ঠানে আজীবন বিনা মূল্যে চিকিৎসাসেবা দিতে মুক্তিযোদ্ধাদের মধ্যে ‘স্বাস্থ্য কার্ড’ বিতরণ করেছেন নবীনগর উপজেলা স্বাস্থ্য কমপ্লেক্সে কর্মরত চিকিৎসকেরা। ওই দিন দুপুরে উপজেলা পরিষদ মিলনায়তনের ওই অনুষ্ঠানে ২২০ জন মুক্তিযোদ্ধার মধ্যে বিনা মূল্যের ওই স্বাস্থ্য কার্ড বিতরণ করা হয়। উপজেলা স্বাস্থ্য ও পরিবার পরিকল্পনা কর্মকর্তা মো. সাদেক মিয়ার সভাপতিত্বে অনুষ্ঠানে নবীনগর উপজেলা চেয়ারম্যান বিশিষ্ট মুক্তিযোদ্ধা মো. জিয়াউল হক সরকার প্রধান অতিথি হিসেবে উপস্থিত থেকে মুক্তিযোদ্ধাদের মধ্যে স্বাস্থ্য কার্ড বিতরণ করেন। এ অনুষ্ঠানকে সারা দেশের জন্য একটি অনুকরণীয় ‘মডেল’ হিসেবে অভিহিত করে অনুষ্ঠানে অন্যান্যের মধ্যে আলোচনায় অংশ নেন ব্রাহ্মণবাড়িয়ার সিভিল সার্জন (ভারপ্রাপ্ত) মো. আবু সাঈদ, নবীনগরের উপজেলা নির্বাহী কর্মকর্তা সামছুল ইসলাম, উপজেলা মুক্তিযোদ্ধা সংসদের কমান্ডার শামসুল আলম, মুক্তিযোদ্ধা ও চেয়ারম্যান জসিমউদ্দিন আহমেদ, মুক্তিযোদ্ধা আজহারুল ইসলাম, ব্রাহ্মণবাড়িয়া প্রেসক্লাবের সভাপতি মো. আরজু, নবীনগর প্রেসক্লাবের সভাপতি আবু কামাল খন্দকার, প্রথম আলোর প্রতিনিধি সংস্কৃতকর্মী গৌরাঙ্গ দেবনাথ, আওয়ামী লীগের নেতা শেখ নূরুল ইসলাম, জহির উদ্দিন চৌধুরী, ইদ্রিস মিয়া, হাবিবুর রহমান প্রমুখ। অনুষ্ঠান উপস্থাপনায় ছিলেন চেতনায় একাত্তরের সভাপতি জামাল হোসেন।
অনুষ্ঠানে মুক্তিযোদ্ধা সংসদের কমান্ডার শামসুল আলম বলেন, ‘গত ৪০ বছরেও মুক্তিযোদ্ধাদের জন্য সরকারিভাবে যে উদ্যোগ গ্রহণ করা যায়নি, আজ নবীনগরের সরকারি হাসপাতালের চিকিৎসকদের ব্যক্তিগত অর্থায়নে ও সমন্বিত উদ্যোগে মুক্তিযোদ্ধাদের বিনা মূল্যে চিকিৎসাসেবা দেওয়ার লক্ষ্যে ‘স্বাস্থ্য কার্ড’ বিতরণের এই অনুষ্ঠান সারা দেশে এক অনুকরণীয় বিরল দৃষ্টান্ত হয়ে থাকবে।’
উপজেলা মুক্তিযোদ্ধা সংসদের সাংগঠনিক কমান্ডার আজহারুল ইসলাম স্বাস্থ্য কার্ড পেয়ে বলেন, ‘দেশ স্বাধীন হওয়ার পর গত ৪০ বছরে কত সরকারের বদল হলো। কিন্তু মুক্তিযোদ্ধাদের কোনো সরকারই এ ধরনের ‘স্বাস্থ্য কার্ড’ দিতে পারল না। অথচ সরকারি চিকিৎসকেরা নিজেদের ব্যক্তিগত অর্থায়নে এই কার্ড দিয়ে প্রমাণ করলেন, উদ্যোগ আর আন্তরিকতা থাকলে সমাজে ভালো কাজ করা যায়।’
ব্রাহ্মণবাড়িয়া প্রেসক্লাবের সভাপতি মো. আরজু বলেন, ‘মুক্তিযোদ্ধাদের জাতির শ্রেষ্ঠ সন্তান বলা হয়। অথচ সেই মুক্তিযোদ্ধারাই বিনা চিকিৎসায়, অবহেলায়-অযত্নে মারা যান, এ খবর আমরা পত্রিকার পাতা উল্টালেই প্রতিনিয়ত দেখতে পাই। তবে নবীনগরের চিকিৎসকদের আজকের এ উদ্যোগ সারা দেশের চিকিৎসকেরা সত্যিকার অর্থে আন্তরিকভাবে অনুসরণ করলে ভবিষ্যতে পত্রিকার পাতায় এ ধরনের দুঃখজনক সংবাদ অনেক কমে যাবে।’
উপজেলা নির্বাহী কর্মকর্তা (ইউএনও) মো. সামছুল ইসলাম বলেন, ‘আজকে অনেক জরুরি কাজ ফেলে রেখে এ অনুষ্ঠানে এসেছি কেবল উদ্যোক্তাদের ধন্যবাদ জানাতে। আমি মনে করি, মুক্তিযোদ্ধাদের জন্য আজকের এই ব্যতিক্রমী অনুষ্ঠানটি মুক্তিযোদ্ধাদের মধ্যে বহু দিন স্মরণীয় হয়ে থাকবে।’
ব্রাহ্মণবাড়িয়ার সিভিল সার্জন (ভারপ্রাপ্ত) ও জেলা বিএমএর সাধারণ সম্পাদক মো. আবু সাঈদ বলেন, ‘প্রথমবারের মতো একটি উপজেলায় চালু হওয়া মুক্তিযোদ্ধাদের জন্য বিনা মূল্যে চিকিৎসাসেবা প্রদানের এই অনুকরণীয় সার্ভিসটি আমরা সারা দেশে না হলেও গোটা জেলায় দ্রুত ছড়িয়ে দেওয়ার উদ্যোগ নেব।’
অনুষ্ঠানের প্রধান অতিথি উপজেলা চেয়ারম্যান বিশিষ্ট মুক্তিযোদ্ধা মো. জিয়াউল হক সরকার বলেন, ‘একটি কার্ড দেখিয়ে অসহায়-গরিব মুক্তিযোদ্ধারা বিনা মূল্যে সব ধরনের চিকিৎসাসেবা পাবেন, এ উদ্যোগ আরও বহু আগেই আমাদের নেওয়ার দরকার ছিল। এ উদ্যোগকে নবীনগর থেকেই সারা দেশে ছড়িয়ে দিতে হবে। একজন মুক্তিযোদ্ধা হিসেবে আয়োজকদের আমি সাধুবাদ ও কৃতজ্ঞতা জানাই।’
অনুষ্ঠানের উদ্যোক্তা উপজেলা স্বাস্থ্য ও পরিবার পরিকল্পনা কর্মকর্তা, অনুষ্ঠানের সভাপতি মো. সাদেক মিয়া বলেন, ‘প্রাথমিকভাবে আজকে ২২০ জন মুক্তিযোদ্ধাকে বিনা মূল্যের এই ‘স্বাস্থ্য কার্ড’ দেওয়া হয়েছে। পর্যায়ক্রমে উপজেলার সব মুক্তিযোদ্ধাকে (প্রায় এক হাজার ২০০ জন) এই কার্ড দেওয়া হবে।’
অনুষ্ঠান শেষে বিনা মূল্যে চিকিৎসাসেবার ওসব স্বাস্থ্য কার্ড পেয়ে বাড়ি ফেরার পথে একাধিক মুক্তিযোদ্ধা এই প্রতিনিধিকে বলেন, ‘ইডা তো বালা একটা আয়জন দেখাইল ডাক্তার সাবরা। অবশ্যই ইডার প্রশংসা করতে অইব। কিন্তু এই কার্ড দেখাইয়া আসলে কয় দিন আমরা মুক্তিযোদ্ধারা বিনা মূল্যে সরকারি ডাক্তার সাবদের কাছে সত্যিকারের চিকিৎসাসেবা পাই, হেইডা আগে দেইখ্যা লই। এর পরই বুঝা যাইব, আসলেই এই উদ্যোগডা কতটুকু সফল অইব...?’
দুয়ারে বৈশাখ
ঋতু বদলের হাওয়ায় প্রকৃতিতে নতুন আর ঘন সবুজ পাতা গজিয়েছে আরও আগেই। চারদিকে বসন্তের যাই যাই রব, আর বৈশাখ দ্বারে দাঁড়িয়ে কড়া যেন নেড়েই চলেছে। ঝকঝকে আকাশ কখনো হালকা, কখনো বা কালচে মেঘে ঢেকে যায়, নামে একপশলা বৃষ্টি। প্রকৃতি কিছুটা ঠান্ডাও হয়, তবে একেবারে ঠান্ডা হওয়ার জো নেই, সময়টা যেহেতু চৈত্রের দাবদাহের। তাই বারবার পিচঢালা পথটা যেন আরও তেতে ওঠে, সঙ্গে সঙ্গে বইতে থাকে লিলুয়া বাতাস। তবে এই তপ্ত দাহতেও কাজের বিরাম নেই চারুকলার শিক্ষার্থীদের। ঢের কাজ জমে আছে, আর পুরোটাই শেষ করতে হবে বৈশাখের প্রথম প্রহরের আগেই। প্রতিটি কাজ শেষ করে ভালোয় ভালোয় মঙ্গল শোভাযাত্রাটা শুরু করাই আমাদের লক্ষ্য, বলছিলেন চারুকলার অঙ্কন ও চিত্রাঙ্কন বিভাগের মাস্টার্সের শিক্ষার্থী রত্নেশ্বর সূত্রধর। ‘প্রথম বর্ষ থেকেই বর্ষবরণের প্রস্তুতির সঙ্গে আমি জড়িত। শুধু আমি কেন, চারুকলার সবাই। বর্ষবরণ উদ্যাপনের কাজগুলো চারুকলার শিক্ষার্থীরা নিজেরা করলেও এই আয়োজন এখন কেবল চারুকলার শিক্ষার্থীদের একার কোনো অনুষ্ঠান নয়। এই আয়োজন যেন পুরো জাতির। কাজগুলো নিজের আগ্রহে আর একান্ত ভালো লাগা থেকে করি। শেষের দুই দিন সকাল থেকে কাজ শুরু করি, কাজ চলে সারা রাত। এক মুহূর্তের জন্য বিরাম নিই না, কিন্তু তার পরও ক্লান্তি স্পর্শ করে না।’ বললেন তিনি।
গ্রাফিক্স ডিজাইনের মাস্টার্সের শিক্ষার্থী কিশোর মজুমদার বললেন, ‘১ এপ্রিল থেকে বর্ষবরণের প্রস্তুতির কাজ শুরু হয়েছে, চলবে পয়লা বৈশাখের সকাল পর্যন্ত। আর এই নিরবচ্ছিন্ন কাজের সঙ্গে জড়িত থাকতে অনেক ভালো লাগে। সবচেয়ে ভালো লাগে আমাদের এই আয়োজনের যত খরচ তার সব টাকাই আমরা নিজেরা সংগ্রহ করি। নিজেদের বানানো সরা, মুখোশ, ছোট মাটির শোপিস, টি-শার্ট, ছাত্র আর শিক্ষকের আঁকা জলরঙের ছবি বিক্রির মাধ্যমে। এই কাজে সবার অংশগ্রহণ যে স্বতঃস্ফূর্ত, তা বোঝা যায় কাজের প্রতি এদের একাগ্রতা দেখে।’
ফারা, সূচনা, মুক্তা, নিপা, নির্ঝর—ওরা সবাই বন্ধু। এবারই ভর্তি হয়েছে চারুকলায়। এবারই বর্ষবরণ আয়োজনের সঙ্গে সম্পৃক্ত হতে পেরে অনেক বেশি খুশি। চারুকলার ছোট্ট ছবি আঁকার ঘরে চলছে মুখোশ বানানোর কাজ। প্রত্যেকেই একে অপরকে সাহায্য করছে। উদ্দেশ্য সঠিক সময়ে কাজটা শেষ করা। চারুকলার বাইরের আমতলায় চলছে মঙ্গল শোভাযাত্রার আনুষঙ্গিক জিনিস তৈরির কাজ। বড় বড় মুখোশ আর সঙ্গে হারিয়ে যাওয়া লোকসাহিত্যকে পুনরায় উজ্জীবিত করার জন্য বিশেষ কিছু প্রাণীর প্রতিকৃতি তুলে ধরা হবে। আয়োজনের সঙ্গে জড়িত ব্যাচের সদস্য চঞ্চল কর্মকার জানান, ‘এবারের লোকসাহিত্যের মধ্য থেকে তুলে ধরা হয়েছে কুমির আর কাকাতুয়া পাখিকে। বর্ণিল আর সৌন্দর্যের জন্য রাখা হয়েছে ময়ূর। এই মঙ্গল শোভাযাত্রা পুরোনো বছরের সব কালিমা দূর করে নতুনের আগমনী বার্তা নিয়ে আসবে বলেই মনে করেন সবাই।
চারুকলার এসব আয়োজনের বাইরেও রয়েছে বৈশাখের নানা আয়োজন। কেউ নিজে সাজতে, কেউ বা প্রিয়জনকে সাজিয়েই খুশি থাকেন। তাই নতুন বছরের প্রথম দিনের জন্য আয়োজনের কমতি থাকে না। চারুকলার দেয়াল ঘেঁষেই অস্থায়ী চুড়ির দোকানগুলো অন্তত সে কথাই বলে দেয়। বছরের অন্য সময়ে ফুটপাতের চুড়ির দোকান খুব একটা দেখা না গেলেও বৈশাখের জন্য আগেভাগেই বেড়ে গেছে দোকানের সংখ্যা। তাই বর্ষবরণের কর্মযজ্ঞ দেখতে, আর এক গোছা চুড়ি কিনতে অনেকেই আসছেন দূরদূরান্ত থেকে। সেদিন পড়ন্ত বিকেলে গুলশান থেকে এসেছিল রাফিদ আর এশা। উদ্দেশ্য, বৈশাখের আয়োজন দেখা। তবে আয়োজন দেখার ফাঁকে রাফিদ এশাকে কিনে দিল কয়েক গোছা কাচের চুড়ি। চুড়ি পেয়ে এশার চোখ-মুখ উজ্জ্বল হয়ে উঠল, ‘লাল আর সাদা রঙের চুড়ি যেন বৈশাখী আগমনী বার্তা নিয়ে আসে।’ বলল সে।
কেবল চারুকলা কিংবা ঢাকা বিশ্ববিদ্যালয় এলাকাতেই নয়, বরং ঢাকা নগরের অনেক জায়গাতেই লক্ষ করা যায় বৈশাখী আগমনী বার্তা। ধানমন্ডি ২৭ নম্বর সড়কের ধারেই ২ এপ্রিল থেকে শুরু হয়েছে বৈশাখী মেলা। খুব ছোট পরিসরে হলেও অনেকেই আসছেন এখানে। ধানমন্ডি ৯ নম্বর সড়কের বাসিন্দা স্বপন ছুটির দিন বিকেলে এসেছেন স্ত্রীর জন্য লাল, সবুজ ও সাদা রঙের চুড়ি কিনতে। স্ত্রী বর্তমানে প্রবাসী, দীর্ঘ আট মাস পর বৈশাখ পালনের উদ্দেশ্যেই দেশে আসছেন। স্বপন জানান, ‘পোশাক তো আগেই কিনেছি, এখন কয়েক রঙের চুড়ি কিনলাম আর বৈশাখ তো সর্বজনীন, তাই আয়োজনটা একটু বেশি।’
সারা বছর রমিজ মিয়া অন্য ব্যবসা করলেও বৈশাখ উপলক্ষে কিছু দিন ধরে তালপাতার পাখার ব্যবসা শুরু করেছেন, বিক্রিও হচ্ছে ভালো—এমনটা জানা যায় রমিজ মিয়ার কথা থেকে। কিংবা রাস্তার ধারের মাটির সানকির দোকানও সরব হয়ে যাচ্ছে বৈশাখের আগমনেই। আর বাঙালি এই নতুনের আহ্বানে সাড়া না দিয়ে পারছে না। কেউ দুই চোখ ভরে দেখছে আয়োজন, কেউ বা প্রিয়জনের জন্য কিনে ফেলছে পছন্দের উপহার। আর সবটুকুই সাড়ম্বরে বৈশাখের প্রথম ক্ষণকে বরণ করে নেওয়ার জন্য।সবই ভালো, ভালোনেই আমরা। কারন সরকারের একটি সিদ্ধান্ত প্রতি তিনটি বছর আমাদের ভালো থাকতে দেয় না। আমাদের শুনতে হয় আমরা ভারতের সঙ্গে নববর্ষ পালন করি। আবার শুনি হিন্দুদের নববর্ষ মুসলিমদের নববর্ষ। প্রিয় পাঠক আপনারা জানেন হিন্দু সহ আরো কয়েকটি সম্প্রদায় কিছু ধর্মীয় আচার সহ নববর্ষ পালন করে। আমরা এখন নিজেদেরকে অসহায় ভাবি। আমাদের মহান বুদ্ধিজীবিরা কিছু করতে পারেন কী 
‘বধ্যভূমি ৭১’
সত্তর থেকে আশি বছরের পুরোনো একটি বিশাল বটগাছ। গাছটির ডালপালা বেশ বিস্তৃত। চারপাশে সমানভাবে সম্প্রসারিত। দেখে মনে হয়, সোঁদা মাটির গন্ধ নিতে গাছটি চারপাশে তার অনেকগুলো বাহু মেলে ধরেছে। বিশাল এই বটগাছের পাশ দিয়ে সাপের মতো এঁকেবেঁকে বয়ে গেছে পাহাড়ি ঝরনাধারা—ভুড়বুড়িয়া ছড়া।
ভুড়বুড়িয়া ছড়ার এক পাশে জেমস ফিনলে কোম্পানির ভাড়াউড়া চা-বাগান। বাগানে চোখজুড়ানো সমান্তরাল চায়ের আবাদ। অন্য পাশে বিজিবি ১৪ ব্যাটালিয়নের সদর দপ্তর। পাকিস্তান আমলে এই বটগাছের নিচে একজন সাধুর আস্তানা ছিল। এখানে চা-শ্রমিক ও বাঙালি হিন্দু সম্প্রদায়ের মানুষ মানত করত, পূজা দিত। জায়গাটি ‘সাধু বাবার থলি’ নামে পরিচিত ছিল। দৃষ্টিনন্দন এই পুণ্যস্থান আরও পবিত্র হয়েছে আমাদের স্বাধীনতাসংগ্রামের নয় মাসে; এই পুণ্যভূমে ঘুমিয়ে আছে শত-সহস্র তাজা প্রাণ।
১৯৭১ সালের স্বাধীনতাযুদ্ধের সময় পাকিস্তানি হানাদার বাহিনী মৌলভীবাজার জেলার বিভিন্ন এলাকা থেকে মুক্তিযোদ্ধাদের ধরে এনে এখানে হত্যা করেছে। হত্যার আগে বটগাছের ডালে ঝুলিয়ে হানাদারেরা তাঁদের ওপর অত্যাচার চালিয়েছে। শুধু মুক্তিযোদ্ধা নন, তাঁদের স্বজন ও মুক্তিকামী সাধারণ মানুষকেও ধরে এনে বটগাছের ডালে উল্টো করে বেঁধে রেখেছে। তৃষ্ণায়, মৃত্যুযন্ত্রণায় ছটফট করে তাঁরা এখানে শহীদ হয়েছেন।
সবুজ গালিচা বিছানো চায়ের জনপদ থেকে জন্ম নেওয়া পাহাড়ি উচ্ছল ঝরনাধারা স্বাধীনতাসংগ্রামের নয়টি মাস এখানটায় এসে রক্তে প্লাবিত হয়েছে। ভুড়বুড়িয়া নামের এই ঝরনাধারাটি না-জানি কত শত-সহস্র অকুতোভয় মুক্তিসেনা, মুক্তিকামী সাধারণ বাঙালি আর পাশের ভুড়বুড়িয়া চা-বাগানের আদিবাসী নিরীহ শ্রমিকদের পবিত্র রক্ত-মাংস-কঙ্কাল বুকে ধারণ করেছে। হয়তো এর কিছু অংশ তার জন্মঋণ শোধ করতে বয়ে নিয়ে গেছে উপজেলার পশ্চিম সীমান্তে, হাইল হাওরে।
স্বাধীনতার ৪০ বছর পর এই পবিত্র স্থানে ‘বধ্যভূমি ৭১’ নামে গড়ে তোলা হয়েছে একটি স্মৃতিসৌধ। এটি গড়ে উঠেছে বিজিবি ১৪ ব্যাটালিয়নের অধিনায়ক লেফটেন্যান্ট কর্নেল নুরুল হুদার উদ্যোগে। তাঁর এই আন্তরিক উদ্যোগের সার্বক্ষণিক সহযাত্রী হয়েছেন মুক্তিযুদ্ধের সংগঠক ও শিক্ষাবিদ অধ্যাপক সাইয়্যিদ মুজীবুর রহমান, মুক্তিযোদ্ধা বিরাজ সেন, কালীঘাট ইউপির চেয়ারম্যান পরাগ বাড়ৈ এবং আরও কয়েকজন।
শ্রীমঙ্গলের উপজেলা নির্বাহী কর্মকর্তা ফয়েজ আহাম্মদ, সহকারী কমিশনার (ভূমি) গোলাম মওলা, জেমস ফিনলে চা কোম্পানির কর্মকর্তারা স্মৃতিসৌধ কমপ্লেক্সের ভূমি জটিলতার দ্রুত নিষ্পত্তি করেছেন। স্থানীয় ব্যবসায়ী, চাকরিজীবীসহ বিভিন্ন শ্রেণী-পেশার সাধারণ মানুষের অর্থ ও শ্রমসহায়তায় কমপ্লেক্সটি পরিণতির দিকে এগোচ্ছে।
৪০তম স্বাধীনতাবার্ষিকীতে উপজেলা প্রশাসন প্রথমবারের মতো উপজেলা কমপ্লেক্সের বাইরে এসে এই বধ্যভূমিতে মুক্তিযোদ্ধাদের সংবর্ধনা দিয়েছে। মুক্তিযোদ্ধা সংসদের শ্রীমঙ্গল উপজেলা কমান্ড উপজেলার মুক্তিযোদ্ধা, বীরাঙ্গনা ও শহীদ মুক্তিযোদ্ধা পরিবারের কয়েক শ সদস্যকে নিয়ে ‘বধ্যভূমি ৭১’-এর বেদিতে শ্রদ্ধা নিবেদন করেন। এখানে তাঁরা এক মিনিট নীরবে দাঁড়িয়ে শহীদদের আত্মার শান্তি প্রার্থনা করেছেন।
সংবর্ধনা অনুষ্ঠানে সভাপতিত্ব করেন উপজেলা নির্বাহী কর্মকর্তা ফয়েজ আহাম্মদ। প্রধান অতিথি ছিলেন মুক্তিযোদ্ধা পরিবারের সন্তান উপজেলা চেয়ারম্যান রনধীর কুমার দেব। বিশেষ অতিথি ছিলেন মুক্তিযুদ্ধের সংগঠক ও শিক্ষাবিদ অধ্যাপক সাইয়্যিদ মুজীবুর রহমান, বিজিবি ১৪ ব্যাটালিয়নের অধিনায়ক লেফটেন্যান্ট কর্নেল নুরুল হুদা, মুক্তিযুদ্ধের আরেক সংগঠক উপজেলা আওয়ামী লীগের সভাপতি এম এ মনির, সাবেক মুক্তিযোদ্ধা কমান্ডার এম এ রহিম, বর্তমান উপজেলা মুক্তিযোদ্ধা কমান্ডার আবদুল মতলিব, পৌর আওয়ামী লীগের সভাপতি সাহাদাত হোসেন। অনুষ্ঠানে স্বাগত বক্তব্য দেন কালীঘাট ইউপির চেয়ারম্যান পরাগ বাড়ৈ, মুক্তিযোদ্ধা মোয়াজ্জেম হোসেন।
বিশাল বটগাছটির ছায়ায় মাটিতে বসে সংবর্ধনা অনুষ্ঠানটি দেখেছি। সরকারি দু-একজন কর্মকর্তা বাদে সব বক্তাই বধ্যভূমিটির ইতিহাস তুলে ধরেছেন। তাঁদের বক্তব্য থেকে জেনেছি, বধ্যভূমিসংলগ্ন শ্রমকল্যাণ কার্যালয়ে ছিল পাকিস্তানি হানাদারের ক্যাম্প। ওই ক্যাম্পে উচ্চপদস্থ সামরিক কর্মকর্তারা থাকতেন। ভৌগোলিক অবস্থানগত দিক থেকে শ্রীমঙ্গল ছিল যুদ্ধের একটি গুরুত্বপূর্ণ কেন্দ্র। পাকিস্তানি হানাদারেরা মৌলভীবাজার এবং এর পার্শ্ববর্তী জেলাগুলোর বিভিন্ন স্থান থেকে মুক্তিযোদ্ধাদের ধরে ওই ক্যাম্পে নিয়ে আসত। পরে তাঁদের এই বধ্যভূমিতে এনে গুলি করে হত্যা করত। স্বজনেরা মুক্তিযুদ্ধে গিয়েছেন—এই অপরাধে কত শত নিরীহ মানুষকে এখানে এনে বটগাছের ডালে ঝুলিয়ে রেখে নির্যাতন করেছে হানাদারেরা! এখানে এই মাটিতে ঘুমিয়ে আছেন মুক্তিযোদ্ধা সমীর সোম, মইন উদ্দিন, জৈন উল্লাহ, শংকর দেবনাথ, মো. আলতাফ, কদর আলী, সুদর্শন...।
মুক্তিযোদ্ধাদের বক্তৃতা শুনে শিশুদের কাঁদতে দেখেছি। শুধু শিশুরাই নয়, মধ্যবয়সী অনেককেই রুমালে চোখ মুছতে দেখেছি। পাশে বসা এক নারীর দুই চোখ বেয়ে পানি গড়িয়ে পড়তে দেখেছি। কথা বলে জেনেছি, তিনি মুক্তিযুদ্ধের পর দেশে ফিরে তৃতীয় শ্রেণীতে ভর্তি হয়েছিলেন। তাঁর কাছে যুদ্ধকালীন স্মৃতি মানে আলোছায়ার খেলা—কখনো অবছা, কখনো অন্ধকার।
মুক্তিযোদ্ধা সংবর্ধনা অনুষ্ঠানের মাধ্যমে ‘বধ্যভূমি ৭১’ নামের স্মৃতিসৌধটি সবার জন্য উন্মুক্ত করে দেওয়া হলে এখানে সাধারণ মানুষের ঢল নামে। সৌধস্থলে স্থানীয় শিল্পীরা পরিবেশন করে আবৃত্তি, দেশাত্মবোধক গান ও নৃত্য। ছিল সাংবাদিক বিকুল চক্রবর্তীর সংগ্রহে থাকা মুক্তিযুদ্ধের স্থিরচিত্র ও মুক্তিযোদ্ধাদের ব্যবহূত সামগ্রীর প্রদর্শনী।
লাঙ্গলবন্দের পুণ্যস্নান তিথি
ত্রেতাযুগে অশোকাষ্টমী তিথিতে লাঙ্গলবন্দ মহাতীর্থের উদ্ভব। সেই থেকে চৈত্র মাসের শুক্লাষ্টমী তিথিতে এ উৎসব পালিত হয়ে আসছে। একসময় লাঙ্গলবন্দের ওপর দিয়ে প্রবাহিত আদি ব্রহ্মপুত্র ছিল বিশাল স্রোতস্বিনী। ব্রিটিশ আমলে আসামের ভয়াবহ ভূমিকম্পে ব্রহ্মপুত্রের মূল স্রোতধারা যমুনায় সরে যায়। ধীরে ধীরে ক্ষীণকায় হতে থাকে আদি ব্রহ্মপুত্র। প্রতিবছর চৈত্র মাসের অশোকাষ্টমী তিথিতে এখানে পুণ্যস্নানের জন্য সমবেত হন লাখ লাখ সনাতন ধর্মাবলম্বী নর-নারী। স্নান উপলক্ষে বসে বিরাট মেলা। বাংলাদেশ ছাড়া ভারত, নেপাল, শ্রীলঙ্কা ও ভুটান থেকে আসেন বহু পুণ্যার্থী। সবার পরশে পবিত্র করা তীর্থনীড়ে অবগাহন করে তাঁরা কলুষমুক্ত হন।
পৌরাণিক কাহিনি থেকে জানা যায়, ত্রেতাযুগের সূচনাকালে মগধ রাজ্যে ভাগীরথীর উপনদী কৌশিকীর তীর ঘেঁষে এক সমৃদ্ধ নগর ছিল, যার নাম ভোজকোট। এই নগরে গাধি নামে চন্দ্রবংশীয় একজন রাজা ছিলেন। গাধির ছিল এক ছেলে ও এক মেয়ে। ক্ষত্রিয়কুলে জন্ম হলেও মহষির স্বীকৃতিলাভের জন্য বশিষ্ঠ মুণির সঙ্গে বিশ্বামিত্রের দ্বন্দ্ব পৌরাণিক কাহিনির এক চমৎকার সংযোজন। সেই দ্বন্দ্বে বশিষ্ঠ মুণি ছিলেন অটল ও নির্বিকার। দ্বন্দ্ব চলাকালীন ধীরে ধীরে বিশ্বামিত্রের মধ্যে ক্ষত্রিয়সুলভ ক্রোধের প্রশমন এবং ব্রহ্মতেজের স্ফুরণ ঘটে। বিশ্বামিত্রের বোন সত্যবতী ছিলেন অসামান্য রূপসী। সত্যবতী বয়ঃপ্রাপ্ত হলে ভৃগুবংশীয় এক ব্রাহ্মণ সন্তান রিচিকের সঙ্গে তাঁর বিয়ে হয়। পরে রিচিক মুণির ঔরসে সত্যবতীর গর্ভে জমদগ্নি নামে এক পুত্রের জন্ম হয়। এই ঋষি জমদগ্নিই হচ্ছেন পরশুরামের বাবা। ঋষি জমদগ্নির পাঁচ পুত্রসন্তানের মধ্যে প্রথম সন্তানের নাম রুষণ্নন্ত, দ্বিতীয় পুত্রের নাম সুষেণ, তৃতীয় পুত্রের নাম বসু, চতুর্থ পুত্রের নাম বিশ্বাসুর, পরশুরাম ছিলেন সবার ছোট; অর্থাৎ পঞ্চম পুত্র। পরশুরামের জন্মকালে বিশ্বজুড়ে চলছিল মহাসংকট। তমোগুণে আচ্ছন্ন ক্ষত্রিয়গণ দুর্দান্ত হিংসাকার্য ও পাপাচার শুরু করেছিল। রাজশক্তি প্রজাপালনের পরিবর্তে হিংস্র মূর্তি ধারণ করলে যা হয়, বিভিন্ন রাজ্যে তা-ই ঘটছিল। রাজশক্তির অত্যাচারে হাহাকার পড়ে গিয়েছিল প্রজাকুলের মধ্যে। কারও ধন-মান আর জীবনের নিরাপত্তা বলতে কোনো কিছুই অবশিষ্ট ছিল না। পাপের ভারে আক্রান্ত পৃথিবী রসাতলে যাওয়ার উপক্রম হয়। এহেন দুর্যোগময় মুহূর্তে পৃথিবীকে কলুষমুক্ত করতে নারায়ণের অংশ হিসেবে ধরাধামে অবতীর্ণ হন পরশুরাম। তিনি ছিলেন বিষ্ণুর ষষ্ঠ অবতার। শৈশবে তাঁর নাম রাখা হয়েছিল রাম। পরে ক্ষত্রিয় নিধনকল্পে হাতে পরশু বা কুঠার তুলে নিয়েছিলেন বলে তিনি পরশুরাম নামে খ্যাতি লাভ করেন। ভৃগুবংশে জন্ম বলে তাঁর আরেক পরিচয় ভার্গব। ঋষি জমদগ্নি মুণির পুত্র হিসেবে জামদগ্ন্য নামেও তিনি পরিচিত।
একদিন পরশুরামের মা রেণুকা দেবী জল আনতে গঙ্গার তীরে যান। সেখানে পদ্মমালী (মতান্তরে চিত্ররথ) নামক গন্ধর্বরাজ স্ত্রীসহ জলবিহার করছিলেন (মতান্তরে অপ্সরীগণসহ)। পদ্মমালীর রূপ এবং তাঁদের সমবেত জলবিহারের দৃশ্য রেণুকা দেবীকে এমনভাবে মোহিত করে যে তিনি তন্ময় হয়ে সেদিকে তাকিয়ে থাকেন। অন্যদিকে ঋষি জমদগ্নির হোমবেলা পেরিয়ে যাচ্ছে, সেদিকে তাঁর মোটেও খেয়াল নেই। সংবিত ফিরে পেয়ে রেণুকা দেবী কলস ভরে ঋষি জমদগ্নির সামনে হাত জোড় করে দাঁড়ান। তপোবলে ঋষি জমদগ্নি সবকিছু জানতে পেরে রেগে গিয়ে ছেলেদের মাকে হত্যার আদেশ দেন। প্রথম চার ছেলে মাকে হত্যা করতে অস্বীকৃতি জানান। কিন্তু পরশুরাম পিতার আদেশে মা এবং আদেশ পালন না করা ভাইদের কুঠার দিয়ে হত্যা করেন। পরবর্তীকালে পিতা খুশি হয়ে বর দিতে চাইলে তিনি মা এবং ভাইদের প্রাণ ফিরে চান। তাতেই রাজি হন ঋষি জমদগ্নি। কিন্তু মাতৃহত্যার পাপে পরশুরামের হাতে কুঠার লেগেই থাকে। অনেক চেষ্টা করেও সেই কুঠার খসাতে পারেন না তিনি। পিতার কাছে জিজ্ঞাসা করেন তাঁর পাপমুক্তির উপায়ের কথা। পিতা বলেন, তুমি মাতৃহত্যা ও স্ত্রীলোক হত্যা—এই দুই পাপে আক্রান্ত হয়েছ, তাই তোমাকে তীর্থে তীর্থে ঘুরতে হবে, যে তীর্থের জলের স্পর্শে তোমার হাতের কুঠার খসে যাবে; মনে রাখবে, সেই তীর্থই পৃথিবীর শ্রেষ্ঠতম তীর্থস্থান। পিতার কথামতো পরশুরাম তীর্থে তীর্থে ঘুরতে লাগলেন। শেষে সব তীর্থ ঘুরে ব্রহ্মকুণ্ডে পুণ্য জলে স্নান করে তাঁর হাতের কুঠার খসে যায়। পরশুরাম মনে মনে ভাবেন, এই পুণ্য বারিধারা সাধারণ মানুষের জন্য উন্মুক্ত করে দিলে মানুষ খুব উপকৃত হবে। তাই তিনি হাতের খসে যাওয়া কুঠারকে লাঙ্গলে রূপান্তর করে পাথর কেটে হিমালয়ের পাদদেশ থেকে মর্ত্যলোকের সমভূমিতে সেই জলধারা নিয়ে আসেন। লাঙ্গল দিয়ে সমভূমির বুক চিরে দক্ষিণ দিকে অগ্রসর হন তিনি। ক্রমাগত ভূমি কর্ষণজনিত শ্রমে পরশুরাম ক্লান্ত হয়ে পড়েন এবং বর্তমান নারায়ণগঞ্জ জেলার বন্দর থানার অন্তর্গত সোনারগাঁয়ে এসে তিনি লাঙ্গল চালানো বন্ধ করেন। এ জন্য এই স্থানের নাম হয় লাঙ্গলবন্দ। এরপর এই জলধারা কোমল মাটির বুক চিরে ধলেশ্বরী নদীর সঙ্গে মিশেছে। পরবর্তীকালে এই মিলিত ধারা বঙ্গোপসাগরে গিয়ে পড়েছে।
চৈত্রের রাতে বৈশাখবন্দনা
নগরের পথে পথে ঘুরে ক্লান্ত হই আমরা। দিন গড়িয়ে সন্ধে নামে। ঘামে ভেজা শ্রান্ত শরীর জুড়িয়ে নিতে নিজেদের অজান্তেই পা রাখি সোহরাওয়ার্দী উদ্যানের উন্মুক্ত প্রাঙ্গণে। এখানে আজ লোকসমাগম তুলনামূলক কম। স্বাভাবিক মাত্রার চেয়ে অনেক কম হইচই, হট্টগোল। ঘাসের আঁচল বিছানো মাঠে বসে থাকি দীর্ঘ সময়। সন্ধে গাঢ় হতে হতে রাতে রূপান্তরিত হয়। বাড়ি ফেরার তাড়া কড়া নাড়ে বুকের ভেতর। কিন্তু মনের অবচেতনে যে অন্য সুর! ভিন্ন হাওয়ার গান! মাথার অনেক ওপরে খোলা আকাশের মায়াবী পিছুটান! বাড়ি ফেরা না-ফেরার বহুমাত্রিক দ্বন্দ্বে আমরা নিপতিত হই অবচেতনে। কিংকর্তব্যবিমূঢ় চোখগুলো সমর্পিত করি চাঁদ-তারা-নক্ষত্রের তীর্থক্ষেত্রে। প্রথমেই নজর কেড়ে নেয় সুদর্শন চাঁদের অতিপরিচিত মুখটি। তারপর অন্যান্য নক্ষত্রে চোখ বোলাই। আচ্ছা, চিত্রা নক্ষত্র কোনটি? না, জানা নেই আমাদের। শুধু চিত্রাই নয়, দক্ষ রাজার কোনো কন্যাকেই চিনি না আমরা। অথচ দক্ষ রাজার কন্যাদের নামানুসারেই প্রতিটি বাংলা মাসের নামকরণ। চিত্রা নক্ষত্রের নাম থেকে এসেছে চৈত্র মাসের নাম। বিশাখা নক্ষত্রের নাম থেকে বৈশাখ, জ্যৈষ্ঠা থেকে জ্যৈষ্ঠ, শ্রবণা থেকে শ্রাবণ—এভাবেই এসেছে অন্য মাসের নামগুলোও।
দক্ষ রাজা ও তাঁর কন্যাদের নিয়ে হিন্দু পুরাণে সুন্দর একটি গল্প আছে। গল্প অনুযায়ী দক্ষ রাজার কন্যার সংখ্যা এক-দুই নয়, ২৭। রূপে, গুণে ও সৌন্দর্যের বিবেচনায় রাজার ২৭ কন্যাই ২৭টি উজ্জ্বল নক্ষত্র। এই নক্ষত্রদের বিয়ের জন্য উপযুক্ত পাত্র চাই। দক্ষ রাজা অনেক খুঁজেও চন্দ্রদেব ছাড়া উপযুক্ত পাত্রের সন্ধান পেলেন না। তাই অনন্যোপায় হয়ে তিনি চন্দ্রদেবের সঙ্গেই তাঁর ২৭ কন্যার বিয়ে দিলেন। মহাসমারোহে বিয়ে সম্পন্ন হলেও চন্দ্রদেব পড়লেন মুশকিলে! কারণ, একা একজন স্বামী হয়ে ২৭ স্ত্রীর ঘর কী করে সামলাবেন তিনি? সমস্যাটি নিয়ে বিস্তর চিন্তাভাবনা করলেন চন্দ্রদেব। অবশেষে খুঁজে বের করলেন একটি অসাধারণ সমাধান। হ্যাঁ, চন্দ্রদেব স্থির করলেন, ১২টি চক্রের ভেতর ২৭ জন স্ত্রীকে এমনভাবে ঘর বেঁধে দেবেন তিনি, যাতে প্রতি মাসে অন্তত একবার সাক্ষাৎ দেওয়া যায় তাঁদের। হিসাবমতো সে ব্যবস্থাই হলো। যে ১২টি চক্রে চন্দ্রদেব বাঁধলেন ২৭ নক্ষত্রকে, সেই চক্রগুলোই জ্যোতিষশাস্ত্রমতে ‘রাশিচক্র’।
১২টি রাশি ও ২৭টি নক্ষত্র ঘুরে আসতে চন্দ্রদেবের সময় লাগে ২৭ দিন। তারপর তিন দিন বিশ্রাম নেন তিনি। চন্দ্রদেবের একেকবারের রাশি পরিক্রমণকেই আমরা ‘মাস’ বলি। আর যে মাসে চন্দ্রদেব রাশিচক্রের যে নক্ষত্রের ওপর দাঁড়িয়ে পূর্ণিমা উদ্যাপন করেন, সেই নক্ষত্রের নামানুসারেই মাসটির নামকরণ করি আমরা। যেমন, এ মাসে চন্দ্রদেব পূর্ণিমা উদ্যাপন করছে চিত্রা নক্ষত্রের ওপর দাঁড়িয়ে। সুতরাং রীতি অনুযায়ী এই মাসের নাম চৈত্র।
চৈত্র বাংলা বছরের শেষ মাস। এরপর শুরু হবে নতুন বছর। চন্দ্রদেব বা চাঁদের ১২ রাশি পরিক্রমণকে আমরা যেমন মাস বলি, তেমন সূর্যের ১২ রাশি পরিক্রমণকে আমরা বলি ‘বছর’। দিন ফুরোলেই নতুন বছরের প্রথম মাস হিসেবে যাত্রা শুরু করবে বৈশাখ। বাংলা সনের এই প্রথম মাসের অবস্থান আদিতে কিন্তু প্রথম ছিল না। বৈদিক মতে, ঋতুচক্রে বৈশাখের অবস্থান দ্বিতীয়। ব্রহ্মাণ্ডে পুরাণের অনুষঙ্গপাদের একটি শ্লোক অনুযায়ী মাসচক্রে বৈশাখের স্থান চতুর্থ। তৈত্তিরীয় ব্রাহ্মণ আর পঞ্চবিংশ ব্রাহ্মণের মতে বৈশাখের অবস্থান বছরের মাঝামাঝি স্থানে।
বৈশাখকে বাংলা সনের শীর্ষপাদে তুলে আনার কৃতিত্ব মোগলসম্রাট আকবরের। বছরের প্রথম মাস হিসেবে বৈশাখের প্রতিষ্ঠাই শুধু নয়, নতুন আঙ্গিকে বাংলা সনের প্রবর্তনও হয় তাঁর হাত ধরেই। ১৫৭৬ খ্রিষ্টাব্দে মোগল-সাম্রাজ্যভুক্ত হওয়ার আগে আমাদের এই গাঙ্গেয় ভূখণ্ডে সৌরমতে বছর গণনার পদ্ধতি প্রচলিত ছিল। প্রচলিত পদ্ধতি অনুযায়ী বছর গণনা সৌরমতে হলেও মাস গণনার পদ্ধতি ছিল চান্দ্রমতে। একই সঙ্গে দুই ধরনের গণনা-পদ্ধতির অনুসরণে প্রতিবছরই সৃষ্টি হতো ১০-১১ দিনের একটি সুস্পষ্ট তফাত। প্রতি তিন বছরে এই তফাত তৈরি করত প্রায় এক মাসের গরমিল। অনাকাঙ্ক্ষিত এই গরমিলকে ‘মলমাস’ নাম দিয়ে বছর থেকে বাদ দেওয়ার রীতি প্রচলিত ছিল তখন। চলমান গণনাপদ্ধতির অসংগতি দূর করার এই রীতি ‘শাবনমিতি’ হিসেবে পরিচিত ছিল। সম্রাট আকবর ‘সুবে বাংলা’য় খাজনা আদায়ের সুবিধার্থে নতুন ধরনের ফসলি সন প্রর্বতনের জন্য বিজ্ঞ রাজজ্যোতিষী আমির ফতেহ উল্লাহ সিরাজীকে অনুরোধ করেন। সম্রাটের অনুরোধে ফতেহ উল্লাহ সিরাজী প্রচলিত সন গণনার পদ্ধতির সঙ্গে হিজরি চান্দ্র সনের অনুকরণে সম্রাটের সিংহাসনে আরোহণের বছরের সমন্বয় ঘটিয়ে অত্যন্ত সুকৌশলে প্রবর্তন করেন নতুন সন গণনার পদ্ধতি। পুরোনো সন গণনার পদ্ধতির জটিলতা ভেঙে মাসগুলোর পুনর্বিন্যাস করেন তিনি। ঐতিহাসিক এই পুনর্বিন্যাসের সূত্র ধরেই বাংলা সনের প্রথম মাস হওয়ার মর্যাদা লাভ করে বৈশাখ।
বৈশাখ এসে গেছে
বৈশাখের এই ভোরের হাওয়া আসে মৃদুমন্দ।
আনে আমার মনের কোণে সেই চরণের ছন্দ \’—রবীন্দ্রনাথ ঠাকুর
বৈশাখের প্রথম প্রভাতে পূর্ব দিগন্তে উঁকি দিয়েছে সূর্য। প্রতিটি বাঙালির মনে লেগেছে উৎসবের রঙিন দোলা। নব জীবনের দ্যোতনা আর স্নিগ্ধতায় ছুঁয়ে যাচ্ছে ভোরের বাতাস। হ্যাঁ, আজ সেই বিশেষ দিন। বঙ্গাব্দ ১৪১৮-এর প্রথম দিন। বাঙালি সংস্কৃতি আর ঐতিহ্যকে ধারণ করে প্রতিটি প্রাণের যূথবদ্ধ হওয়ার এই সেই দিন। আর তাই তো পয়লা বৈশাখে দিনের শুরুতেই ছায়ানটের গান, মঙ্গল শোভাযাত্রায় অংশ নিতে সর্বস্তরের জনগণ নেমে আসবে পিচঢালা রাজপথে, এগিয়ে চলবে কাঁধে কাঁধ মিলিয়ে। পুরোনো বছরের জরা-জীর্ণতা ঝেড়ে ফেলে নতুন করে যে শুরু করতেই হবে।
বাঙালির বারো মাসে তেরো পার্বণ—এটা তো কেবল মুখের কথাই নয়, বাস্তবেও তার প্রমাণ রয়েছে ঢের। তবে এর মাঝে বাঙালির বর্ষবরণ নিঃসন্দেহে সবচেয়ে বর্ণিল আর সর্বজনীন। এদিন আটপৌরে বেশ ছেড়ে নতুন বসন ধারণ করে বেরিয়ে আসে বাঙালি। আর নতুনের এই আহ্বান পরিবর্তনের ছোঁয়া দিয়ে যায় তার চলন, বলন আর প্রতি পদক্ষেপে। বাঙালি প্রাধান্য দেয় সর্বজনীনতাকে। সবার চাওয়া এমন একটি দিন, যে দিন প্রতিটি বাঙালি একসঙ্গে শামিল হতে পারে উৎসব উদ্যাপনের আনন্দে। শুধু বাঙালি কেন, বাংলায় বসবাসকারী প্রতিটি মানুষের অংশগ্রহণ থাকে এই উৎসবে।
ঢাকা বিশ্ববিদ্যালয়ের শিক্ষার্থী ুফারহানা আক্তার তাই বলছিলেন, পয়লা ফাল্গুন, পয়লা বৈশাখ কিংবা স্বাধীনতা দিবস আর বিজয় দিবসের আবেদন প্রতিটি বাঙালি বা বাংলাদেশির কাছেই সমান। সব বিচ্ছিন্নতার বাধা ডিঙিয়ে সেদিন সবাই হয়ে যায় এক মহামিলনের প্রতিমূর্তি। বিশ্ববিদ্যালয়ের আরেক শিক্ষার্থী তনিমা আহম্মেদ বললেন, কয়েক দিন আগে দর্জিবাড়ি গিয়ে পোশাক বানানোর ফরমায়েশ দিতেই দর্জি সাফ জানিয়ে দিলেন, পয়লা বৈশাখের আগে পোশাকের আর কোনো অর্ডার নেওয়া হবে না। বোঝাই যাচ্ছে, বাঙালির বৈশাখ উদ্যাপনের আবেদন কোথায় পৌঁছে গেছে।
বাঙালির সর্বজনীন উৎসব পয়লা বৈশাখ নিয়ে এত আয়োজন। কিন্তু বাংলা সন প্রণয়ন নিয়ে আছে ‘নানা মুনির নানা মত’-এর মতো মতভিন্নতা। অনেকেই বলেন, মোগলসম্রাট আকবর, আবার কেউ বলেন রাজা শশাঙ্ক বাংলা সন প্রণয়ন করেন।
এ বিষয়ে স্পষ্ট ব্যাখ্যা দিয়ে বাংলা একাডেমীর মহাপরিচালক শামসুজ্জামান খান বলেন, সন কিংবা সাল যথাক্রমে আরবি ও ফারসি শব্দ। যখন পুরো ভারতবর্ষে বৌদ্ধ আর হিন্দুদের রাজত্ব, সেই সময়েই আরবি, ফারসি নামকরণ হতে পারে না। অন্যদিকে শশাঙ্কই বাংলা সনের প্রণেতা, সে বিষয়ে তেমন কোনো প্রমাণও নেই। সম্রাট আকবরকে অনেকেই বলেন বাংলা সনের প্রণেতা। তবে এ মত নিয়ে আছে নানা বিভ্রান্তি। এমনকি সম্রাট আকবরের আইন-ই-আকবরি গ্রন্থে বাংলা সন প্রণয়নের কোনো কথাই লেখা নেই। আকবরের রাজসভার অন্যতম রত্ন ফতেহ উল্লাহ সিরাজীর লেখনীতেও বাংলা সনের কোনো কথা উল্লেখ নেই। তবে সম্রাট আকবর এলাহি সনের প্রণেতা। শামসুজ্জামান খান বলেন, বাংলা সন প্রণয়নের ক্ষেত্রে বরং অনেক বেশি গ্রহণযোগ্য ব্যক্তি হলেন মুর্শিদ কুলী খান। বাংলার একজন অধিপতি হিসেবে তিনিই প্রথম বাংলা সন প্রণয়ন করেন। এ ছাড়া মুর্শিদ কুলী খান পুণ্যাহ, বেড়া ভাসানোর (ভেলা ভাসানো) মতো নানা অনুষ্ঠান উদ্যাপন করতেন। তাই এ মতই সবচেয়ে গ্রহণযোগ্য যে সম্রাট আকবর এলাহি সন প্রণয়ন করেন আর মুর্শিদ কুলী খান এলাহি সনের সূত্র ধরে প্রণয়ন করেন বাংলা সন, যা কিনা বঙ্গাব্দ নামে পরিচিত।
তবে বাংলা সন যেভাবেই প্রণয়ন করা হোক না কেন, ধর্ম-বর্ণনির্বিশেষে সব বাঙালি একই রকম উদ্দীপনা নিয়ে বাংলা বছরের শুরুর দিনটি উদ্যাপন করবেই। রমনার বটমূলে বোমা হামলার মতো নারকীয় হত্যাযজ্ঞও বাঙালিকে ঘরে বেঁধে রাখতে পারবে না। প্রাণের টানে বাঙালির এই পথচলা অনাদিকাল পর্যন্ত চলতেই থাকবে আর সব বাঙালি এক সুরে গাইবে—‘এসো হে বৈশাখ এসো এসো’।
শহীদ তারকেশ্বর ও তাঁর গৈলা গ্রাম
অবিভক্ত ভারতে ব্রিটিশবিরোধী আন্দোলনের অন্যতম পুরোধা শহীদ তারকেশ্বর সেনগুপ্তর কথা বলতে গেলে তাঁর জন্মস্থান বরিশালের গৈলা গ্রামের কথা বলে নিতে হয়। যে গ্রামে জন্মেছিলেন ক্যামব্র্রিজ বিশ্ববিদ্যালয় থেকে পাঁচ খণ্ডে প্রকাশিত ভারতীয় দর্শনের ইতিহাস গ্রন্থের প্রণেতা ড. সুরেন্দ্রনাথ দাশগুপ্ত, তাঁর কন্যা বিশিষ্ট সাহিত্যিক মৈত্রেয়ী দেবী, কবি মণীন্দ্র গুপ্ত এবং কলাপ ব্যাকরণ-এর ‘কাতন্ত্র পরিশিষ্ট’ শীর্ষক টীকার রচয়িতা ত্রিলোচন দাশ কবীন্দ্র এবং তাঁর ভাগনেয় মধ্যযুগের বাংলা সাহিত্যের অন্যতম নিদর্শন মনসা মঙ্গল কাব্যগ্রন্থ পদ্মপুরাণ রচয়িতা কবি বিজয় গুপ্তসহ প্রাচ্যের রাজনীতিক, ইতিহাসবিদ এবং শিল্প-সাহিত্যের প্রাজ্ঞজন। তা ছাড়া রাজনৈতিক ও মুক্তি আন্দোলনে গৈলা গ্রামের সুখ্যাতি ও যোগ্য অংশগ্রহণ বাংলাসহ ভারতবর্ষে আজও সুবিদিত।
গৈলা গ্রাম (আদি নাম—ফুল্লশ্রী, মানসী...) সম্পর্কে কবি বিজয় গুপ্ত তাঁর মনসামঙ্গল কাব্যে লিখেছেন—
‘পশ্চিমে ঘাঘর নদী, পূর্বে খণ্ডেশ্বর,
মধ্যখানে ফুল্লশ্রী, পণ্ডিতনগর,
স্থানগুণে যেই জন্মে সেই গুণময়
হেন নিবাসে জন্মে—শ্রী বিজয়।’
কবির ভাষ্যে, স্থানগুণের এই গুণীজন্মের গৈলা গ্রামে ১৯০৫ সালের ১৫ এপ্রিল জন্মগ্রহণ করেন ব্রিটিশবিরোধী আন্দোলনের অন্যতম বিপ্লবী শহীদ তারকেশ্বর সেনগুপ্ত। গতকাল ছিল তাঁর জন্মদিন।
আনুমানিক ১৯২০ থেকে ২৫ সালের মধ্যে বরিশালের গৈলা গ্রামে তারকেশ্বর সেন ও তাঁর সতীর্থরা মিলে ‘গৈলা সেবাশ্রম’ (গৈলা শহীদ স্মৃতিসংঘ) গড়ে তোলেন, যার মূল উদ্দেশ্য ছিল জনগণের মধ্যে রাজনৈতিক চেতনা ও বৈপ্লবিক ভাবধারা সঞ্চার করা। লক্ষণীয় বিষয় এই যে গৈলা সেবাশ্রম পরিচালিত হতো শিবলিঙ্গ বা শিবপূজাকে কেন্দ্র করে। আশ্রমে প্রতিষ্ঠিত শিবলিঙ্গকে শৌর্য-বীর্যের প্রতীক হিসেবে তৎকালীন বিপ্লবী এই তরুণ দল বেছে নেয়। ধর্মাচার পালনের আড়ালে বিপ্লবী কর্মকাণ্ড পরিচালনাই ছিল এর মূল উদ্দেশ্য, যাতে সহজে শাসকের দৃষ্টি এড়িয়ে যায়। পাশাপাশি নৈশ বিদ্যালয়, পাঠাগারসহ নানা কৃষ্টিমূলক কাজকর্মও তাঁরা পরিচালনা করতেন। সে সময়ে গ্রামের সংখ্যালঘু মুসলিম যুবকেরাও এই সেবাশ্রমে যোগ দিয়ে অগ্নিযুগের বিপ্লবী কর্মকাণ্ডে তৎপর ছিলেন।
তাঁদের বিপ্লবী কর্মকাণ্ডের বিস্তৃতি শুধু গৈলা কিংবা তৎকালীন পূর্ববঙ্গেই সীমাবদ্ধ ছিল না, পশ্চিমবঙ্গ তথা ভারতেও এর সামাজিক-রাজনৈতিক ও সশস্ত্র প্রভাব পড়ে এবং একপর্যায়ে ব্রিটিশ বাহিনীর রোষানলের স্বীকার হয়ে তরুণ তারকেশ্বর হিজলীতে অন্তরীণ হন। হিজলী ক্যাম্পে বন্দী থাকাকালে, বন্দিশিবির থেকে সহযোদ্ধাদের নিয়ে একসঙ্গে পালাতে গিয়ে ব্রিটিশের পোষ্য পুলিশ বাহিনীর গুলিতে ১৯৩১ সালের ১৫ সেপ্টেম্বর সান্ধ্যরাতে তিনি নির্মমভাবে নিহত হন। ওই স্থান আজও মর্মর ফলকে চিহ্নিত হয়ে আছে। স্থানটি ইন্ডিয়ান ইনস্টিটিউট অব টেকনোলজি, খরাপুরের অন্তর্ভুক্ত। মর্মর পাথরে খোদিত অ্যাপিটাফে লেখা আছে:
‘হিজলী বন্দিশিবিরে ইংরেজ শাসকের গুলিবর্ষণে দেশের মুক্তিযজ্ঞে তোমাদের শৌর্যময় আত্মাহুতি শ্রদ্ধানত অন্তরে স্মরণ করি।’
তোমাদের গুণমুগ্ধ
স্বদেশবাসী।
অবিভক্ত ভারতবর্ষে কংগ্রেস, বিপ্লবী ও কমিউনিস্ট ভাবধারায় অনুপ্রাণিত হয়ে গৈলার বহুসংখ্যক যুবক-যুবতী স্বাধীনতা সংগ্রামে ত্যাগ স্বীকার করেন। বিচারে বা বিনা বিচারে ব্রিটিশ সরকারের অধীনে কারারুদ্ধ বা অন্তরীণের সংখ্যাও প্রচুর। ভারতের রাজনৈতিক ব্যক্তিত্ব বিপিনচন্দ্র পাল, পণ্ডিত মদন মোহন মালবীয়, নেতাজি সুভাষচন্দ্র বসু এবং স্বামী ভোলানন্দ গিরি, ভারত সেবাশ্রম সংঘের প্রতিষ্ঠাতা স্বামী প্রণবানন্দ প্রমুখের মতো উজ্জ্বল ব্যক্তি বিভিন্ন সময়ে এই গ্রামে পদার্পণ করেন।
তাঁদের মধ্যে সর্বশেষ গৈলায় আসেন নেতাজি সুভাষচন্দ্র বসু। তিনি ব্রিটিশবিরোধী আন্দোলনের পুরোধা শহীদ তারকেশ্বর সেনের স্মৃতিচিহ্ন প্রতিষ্ঠা উপলক্ষে গৈলায় এসেছিলেন।
ঐতিহ্যবাহী শিমুল ভাঙার খালের পাশে শতবর্ষের গৌরবে অধিষ্ঠিত গৈলা স্কুল প্রাঙ্গণে তাঁর সমাধিফলক আজও বিপ্লবের প্রতীকে স্বমহিমায় গৈলার গৌরব ঘোষণা করছে।
বাংলা বিভাগে বর্ষবরণ
১৪১৭ বাংলা সনের সূর্যটা বিদায় নিতেই সরব হয়ে উঠল ঢাকা বিশ্ববিদ্যালয়ের কলাভবনের বাংলা বিভাগ প্রাঙ্গণ। সূর্যের আলো নেই, তবে অন্ধকারের ঘোরে বেশি সময় কাটাতে হলো না। একবারেই জ্বলে উঠল বেশ কয়েকটা প্রদীপ। প্রদীপের আলোর ঝলকানিতে তখন উদ্ভাসিত বিভাগ প্রাঙ্গণ। বিভাগের চেয়ারম্যানসহ অন্যান্য শিক্ষকের অংশগ্রহণে প্রদীপ প্রজ্বালন অনুষ্ঠানটা হয় জমকালো। এরই মধ্যে ঢাক আর ঢোলের আওয়াজে মুখরিত হয় চারদিক। চৈত্রসংক্রান্তির এই ক্ষণে পুরোনো বছরকে বিদায় দিতেই যত আয়োজন। বিভাগের ছোট্ট করিডরের চারদিকে লাল, নীল আর রংবেরঙের রং-তুলির ছোঁয়ায় আঁকা আলপনা। বাঁশ আর কাঠ দিয়ে তৈরি অস্থায়ী ফটক দেখে মনে হচ্ছিল যেন নতুন কারও পদধূলি পড়বে এখানে, আর তার জন্যই এত আয়োজন। আসলেই তো তা-ই, রাত ফুরালে নতুনের আবির্ভাব, ১৪১৮ বঙ্গাব্দ। যে সূর্যের আলো বিচ্ছুরিত হবে বা নতুন যে বাতাস বয়ে যাবে এবং নতুন যে বৃষ্টির ফোঁটা শরীরে পড়বে, তাও নতুন। পুরোনো জরাজীর্ণতা ঝেড়ে ফেলে নতুন করে শুরু করার আয়োজনটা তো বেশি হবেই।
সকাল আটটা থেকেই শিক্ষার্থীরা আসতে থাকেন বিভাগে। নয়টার মধ্যেই তাঁদের সমাগম বাড়তে থাকে। ১৪১৮ সনের নতুন বছরের আনন্দটাকে আরও ভাগাভাগি করে নেওয়ার জন্য বিভাগের শিক্ষার্থীদের আনন্দ শোভাযাত্রার আয়োজন।
নয়টায় শুরু হয় আনন্দ শোভাযাত্রা। কলাভবন থেকে শুরু করে বিশ্ববিদ্যালয়ের কেন্দ্রীয় গ্রন্থাগার প্রদক্ষিণ করে টিএসসি হয়ে আবার কলাভবনে এসে থামে। বিভাগের চেয়ারম্যান, বিশ্ববিদ্যালয়ের কোষাধ্যক্ষ আর বিভাগের শিক্ষার্থীদের অংশগ্রহণে বর্ণিল শোভাযাত্রায় পরিণত হয় এটি। আনন্দ শোভাযাত্রায় উঠে আসে বাংলা সাহিত্য ও সংস্কৃতি-সম্পৃক্ত চরিত্রগুলো। কী ছিল না শোভাযাত্রায়? রাধা-কৃষ্ণ, রাজা-রানি, বর-বউ, কিষানি, মালিনী, বাউল-সাধকসহ সংগ্রামী লাঠিয়াল বাহিনী; বাংলার মানুষ সৌন্দর্যপিপাসু, সঙ্গে সঙ্গে সংগ্রাম করে টিকে থাকার প্রত্যয় তাদের রয়েছে—এমন কথাই মনে করিয়ে দেয় চরিত্রগুলো। এমন দৃষ্টিনন্দন বর্ণিল শোভাযাত্রা মুগ্ধ করে উপস্থিত সবাইকে। কেবল বিভাগের শিক্ষার্থীরাই নন, ঘুরতে আসা লোকজনের অনেকেই অংশ নেন এই বর্ণিল শোভাযাত্রায়।
শোভাযাত্রা শেষে কলাভবনের সবুজ প্রাঙ্গণ জমে উঠেছে। লাল আর সফেদ সাদা কাপড়ের তৈরি মঞ্চের সামনে উপস্থিত দর্শক। ঘাসের ওপর বিছানো চাটাইয়ে বসেই অধীর আগ্রহে অপেক্ষা। উদ্দেশ্য তাঁদের অনুষ্ঠান দেখা। সূর্যের তেজ সেদিন কিছুটা কম। তাতে কী? কিরণ ছড়াতে তখন মাইক্রোফোন হাতে অনুষ্ঠানের সঞ্চালক কিরণ এসে হাজির। তিন পর্বে ভাগ করা অনুষ্ঠানের প্রথম পর্বের গানের আসর জমান বিভাগের শিক্ষার্থীরাই। শিল্পীর আসতে কিছুটা বিলম্ব, দর্শকের আর যেন তর সইছে না। এরই মধ্যে কানে ভেসে আসে গানের ধ্বনি—‘আমার দেশের মাটির গন্ধে ভরে আছে সারা মন’। বিভাগের প্রয়াত শিক্ষক মনিরুজ্জামান রচিত গানের মাধ্যমেই শুরু হয় মূল অনুষ্ঠান। গানের সুরেই মোহিত দর্শক। ‘আজি নূতন রতনে ভূষণে যতনে, প্রকৃতি সতীরে সাজিয়ে দাও’। নতুনকে বরণ করে নেওয়ার দিন তাই প্রকৃতিকে সাজাতে চায়, সঙ্গে সঙ্গে নিজেকেও।
গানে আর নাচে যখন মাতোয়ারা দর্শক, তখনই কিছুটা বিরতি। এর পরই দ্বীনবন্ধু মিত্রের বিয়েপাগল বুড়ো প্রহসন মঞ্চস্থ হয়। হাস্যরসেই এই প্রহসনের মাধ্যমে কোথায় যেন এক সূক্ষ্ম খোঁচা দেওয়া হয় সমাজকে। সন্ধ্যা নামতেই কানে ভেসে আসে ‘হা হা হা। এই সেই হোমরা ডাকাত, যার নাম শুনলেই সবাই আতঙ্কে শিউরে ওঠে।’ যাত্রাপালা মহুয়ার হোমরার সংলাপ এটি। দর্শক সমাগমে মুখরিত হয় পুরো অনুষ্ঠান, আর তা চলে রাত নয়টা পর্যন্ত। কেবল বর্তমান শিক্ষার্থীরাই নন, বরং প্রাক্তন অনেক শিক্ষার্থী আসেন এই বিশেষ আয়োজনে যোগ দিতে।
বিভাগের প্রাক্তন শিক্ষার্থী রুবায়েৎ শারমিন বলেন, ‘কোথায় যেন ভালো লাগার একটা টান অনুভব করি। তাই প্রতিবছরই ছুটে আসি। নিজেদের বিভাগের দুই দিনব্যাপী অনুষ্ঠান অনেক ভালো লাগে। এ যেন এক মিলনমেলা।’
অনুষ্ঠানের আহ্বায়ক বিভাগের শিক্ষক রফিকুল্লা খান বলে যান বিভাগের এই আনুষ্ঠানিকতা নিয়ে, ‘বাংলা বিভাগ প্রতিবারের মতো এবারও আড়ম্বরেই বাংলা সনকে বরণ করে নেয়। এটা তো আমাদের ঐতিহ্যের অংশ। বাঙালির জীবনে যে বহুমাত্রিকতা রয়েছে, তা পুরো আয়োজনের মাধ্যমে ফুটিয়ে তোলার চেষ্টা থাকে। আয়োজনটা এক দিনের হলেও এর ছাপ যেন সবার মাঝেই থাকে—এই চেষ্টা বিভাগের থাকে সব সময়ই।’
নতুন বছর বরণ করে নিয়ে সামনে এগিয়ে চলা। আর এই চলার পথ রোখার নয়, তাই বলতে হয়, ‘ঐ নূতনের কেতন ওড়ে কালবৈশাখীর ঝড়, তোরা সব জয়ধ্বনি কর’।
কচুয়ার মনসামুড়া
বিক্ষিপ্তভাবে ছড়িয়ে পড়া ফসলের মাঠের শরীর কেটে জায়গা করে নিয়েছে ছোট একটি ঝিল। এর পাশেই ত্রিভুজ আকৃতির গভীর জঙ্গল। রহস্যময় নির্জন নৈঃশব্দ্যের আচ্ছাদনে পথ আগলে রাখা সজীবতা ও সৌন্দর্যে মুগ্ধকর সবুজ গালিচার পরশমোড়া জঙ্গল, ফসলের মাঠ আর ঝিলের ত্রিবেণীসঙ্গম। শুধু বাঁশগাছ দিয়ে মোড়া প্রকৃতির পরশমাখা একটি টিলা। কুমিল্লা শহর থেকে ৪৮ কিলোমিটার দূরে কচুয়া উপজেলার কচুয়া-সাচার মহাসড়কসংলগ্ন দোয়টি বড় ব্রিজ থেকে প্রায় এক কিলোমিটার পশ্চিমে মেঘদাইর-ভূঁইয়ারা-দহুয়ি গ্রামের মধ্যমাঠের সুন্দরী খালের পূর্ব পাড় ‘মনসামুড়া’ নামে পরিচিত। এই সৌন্দর্যে নেই কোনো মাদকতা, আছে লাবণ্য। টিলার ওপর থেকে দেখলে মনে হয়, ঝিলের স্নিগ্ধ জল তাকে স্নান করিয়ে দিচ্ছে। আর প্রবেশপথেই পাকা দেয়ালে গাঁথা একটি দানবাক্স। ভেতরে ভঙ্গুর একটি মূর্তি। বাঁশপাতায় মুড়ে আছে তার শরীরের খানিকটা অংশ। অরণ্যের গহিনতায় আশপাশে গ্রামের কোনো চিহ্ন নেই; মানুষের স্পন্দন নেই, পাখির কোলাহলও নেই। হঠাৎ হঠাৎ উড়াল দিয়ে যায় যাযাবর পাখির ঝাঁক। ক্লান্ত দু-একটা দল হয়তো এখানে-ওখানে বসে, নিজেদের মধ্যে আলাপ করে, খান খান করে দেয় চারপাশের গম্ভীরতা ও নির্জনতা। কথিত আছে, হিন্দু ধর্মশাস্ত্রে সাপের দেবি মনসা কোনো এক সময় ঘুরে বেড়াতে বেড়াতে এই স্থানে কিছু সময়ের জন্য বিশ্রাম নিয়েছিলেন। তিনি যে ভেলায় চড়ে ভ্রমণ করেছিলেন, তারই খানিকটা অংশ ঝিলের পাড়ে আটকে থাকে এবং সেই থেকে যাওয়া অংশ থেকেই বাঁশগাছগুলো জন্মাতে শুরু করে। গড়ে ওঠে একটি টিলা। এলাকাবাসী প্রথমে বুঝতে না পেরে ওই টিলা থেকে তাদের নিত্যপ্রয়োজনীয় কাজের জন্য বাঁশ কেটে নিত। কিন্তু পরেই দেখা যেত, রাতে বা পরদিন ওই ব্যক্তি সাপের কামড়ে অথবা নাক-মুখ দিয়ে রক্ত বেরিয়ে মারা গেছে। এরপর আর কেউই ওই টিলা থেকে বাঁশ কাটেনি বরং হিন্দু সম্প্রদায় এর রক্ষণাবেক্ষণ করে আসছে। মনসাপূজা ছাড়াও এই টিলায় বিভিন্ন পূজাপার্বণ অনুষ্ঠিত হয়। তবে শ্রাবণের শেষে প্রতিবছর মনসাপূজা হয়। গ্রামবাসীর ধারণা, প্রতিটি বাঁশগাছই একেকটি জীবন্ত সাপ। তাই দিনের বেলায় মানুষের উপস্থিতি টের পেয়েও ওরা শান্ত থাকে, যতক্ষণ ওদের কেউ আঘাত না করে। আঘাত করলে বা অন্যমনস্কভাবে কেউ বাঁশের পাতা ছিঁড়ে নিলেও রাতে জঙ্গলের গভীর থেকে এক করুণ আর্তনাদ ভেসে আসে।
গ্রামের সবচেয়ে বয়োজ্যেষ্ঠ ব্যক্তি ক্ষীরোদ চন্দ্র মিস্ত্রি পার্শ্ববর্তী গ্রামের ইয়াসিন নামের এক ওঝার প্রত্যক্ষদর্শনের কথা জানান। তিনি একবার বাজি ধরলেন, মনসামুড়া থেকে সাপ বের করবেনই। বাজি মোতাবেক পরদিন সকালে গিয়ে বীণ বাজাতে শুরু করলেন। ঠিক দুপুরে হঠাৎ মনসামুড়ার মাটি ভেদ করে পাঁচ মাথাওয়ালা কথিত সূর্যমুখী নামের একটি সাপ বের হয়ে তাঁকে আক্রমণ করতে এগিয়ে আসে। কিন্তু আক্রমণ করতে না পেরে আবার সঙ্গে সঙ্গে মাটির নিচে চলে যায়। ইয়াসিন ওঝা ওই দিন প্রাণে রক্ষা পেলেও এক সপ্তাহ পরই সাপের কামড়ে মারা যান। ইয়াসিন ওঝাকে বগির মা নামের এক নারী ওঝা বাঁচানোর অনেক চেষ্টা করেও ব্যর্থ হন।
এলাকায় এখনো মানুষের এ-মুখ থেকে ও-মুখে ফিরছে, ২০০৮ সালে দোয়টি গ্রামের ডাক্তারবাড়িতে জাঁকজমকপূর্ণ লক্ষ্মীপূজা অনুষ্ঠিত হয়। লক্ষ্মীপূজায় নাকি খানিকটা ত্রুটি ছিল। তাই বাড়িতে একসঙ্গে ১১টি সাপের আগমন ঘটে। ডাক্তারবাড়ির তপন মজুমদার সাপগুলো মেরে ফেলতে সক্ষম হলেও দুটি সাপ পালিয়ে যায়। পরবর্তী সময়ে তপন মজুমদারের মেয়ে শুক্লাকে স্কুলে যাওয়ার পথে সেই দুটি সাপ আক্রমণ করে। শুক্লা সেই যাত্রায় সাপের আক্রমণ থেকে বেঁচে গেলেও পরে স্বপ্নদ্রষ্টা হয় যে মনসাদেবীর পূজা দিয়ে ক্ষমা চাইতে হবে। শুক্লা স্বপ্নানুযায়ী পূজার কার্যাদি সম্পন্ন করলে স্কুলপথে সাপ আর তাকে তাড়া করেনি।
বর্তমানে মন্দিরের নির্মাণকাজের সুবিধার্থে টিলার ১৩টি বাঁশের মুড়ার ভেতর চারটি মুড়া কেটে ফেলা হয়েছে। বাঁশের মুড়াগুলো লাগোয়া জমির কোনো ক্ষতিসাধন করে না। ১৯৯৮ সালের বন্যায় এ অঞ্চল পানিতে ডুবে গেলেও টিলাটি ডোবেনি। প্রতিবছর পয়লা বৈশাখে বিরাট মেলার আয়োজন হয় এখানে; হয় বাৎসরিক মনসাদেবীর পূজা। দূর-দূরান্ত থেকে প্রতিদিন হাজার হাজার হিন্দু ও মুসলমান ভক্ত আসে মানত অর্পণ করতে।
গ্রামের অশীতিপর বৃদ্ধ জলিল বেপারীর মতে, ‘আমরা এই জঙ্গলের রহস্য বুঝি না। মা মনসার কল্যাণময় রূপও দেখেছি, আবার তাঁর অগ্নিমূর্তিও দেখেছি।’ একটি বিশ্বাসের ওপর নির্ভর করে ফেঁসে আছে সারাটি গ্রাম। আবালবৃদ্ধবনিতা সবাই তাদের বিপদ-আপদের অবসান, রোগমুক্তি ও মনোবাসনা পূরণের উদ্দেশ্যে এই মনসামুড়ায় ভোগ দেয়। কেউ ফল পায়, কেউ পায় না। তবু অরণ্যের ফাঁদে পড়া এই টিলা তাদের মনের গভীরতায় অস্পষ্ট অবস্থান।
কাঁকড়ার কারবার
বনগামী বাসগুলো পদে পদে থামে না। চুনকুড়ির বাতা বয়ে মুন্সিগঞ্জ বাজার হলো এগুলোর শেষ স্টপেজ। নোনা ঘাট-মাঠ ফেলে পাল্লা দিয়ে বাসগুলো তাই ছুটতে থাকে দক্ষিণে। সাতক্ষীরা-দেবহাটা-কালীগঞ্জ, তারপর সুদূরের শ্যামনগর। মেইলের মতো চলতে চলতে বড় কোনো বাজারে গিয়ে জিরানোর বিরতি দেয় কেবল। যেমন পারুলিয়া বাজার। পানবিড়ি থেকে রেডিও-ঘড়ির দোকানও আছে। নেমে গেলাম। দুই মিনিটের হাঁটাপথ। মাচার ওপর ‘এম-এল কাঁকড়া স্টোর’। নাকে আঁশটে গন্ধের হলকা নিয়ে চোখে চোখ রাখলাম। তাতেই শরিফুলের ভ্রূতে ভাঁজ পড়ল, ‘আপনে এনজিও থেকে এয়িছেন?’ খরচা করে কেউ নেহাত কাঁকড়া খুঁজতে পারুলিয়া পর্যন্ত আসতে পারে! এক দাগে বিশ্বাস করতে পারেন না তিনি। ‘না’ শুনে আবার প্রশ্ন করলেন, ‘তবে কী কত্তি এয়িলেন?’
আলাপ হয়ে গেল। আপনাতেই সুতো খুলে গল্পের নদী বয়ে চলল। তখন বয়স কতই আর! পাঁচ কি সাত। পাঞ্জাবি ধরে ছোট্ট শরিফুল বায়না করত। আমজাদ হোসেন ছেলেকে নিয়েই দোকান খুলতেন। কী বোকাই না ছিল ও! কাঁকড়াগুলো কুট্টুস করে আঙুলের চামড়া কেটে দিত, বুঝতেই পারত না। ছবিগুলো মনে আসতেই হো হো করে হেসে উঠলেন শরিফুল, ‘কাঁকড়া ঘাঁটতি ঘাঁটতি ওগা (ওদের) মতিগতি বুয়িলাম; এখন আর সে সুযোগ পায় না। কামড়ের আগেই জায়গামতো ওগা ধরি ফেলি। বুঝতি পারিনি যে একসময়তি ইতি (এটা) আমার রিজিক হবে।’
আবদার করায় শরিফুল খাঁচা খুলে দুটো কাঁকড়া তুলে টেবিলে রাখলেন। এমন জাম্বো সাইজ আগে দেখিনি। মতিগতি আদতেই অদ্ভুত। চোখজোড়া টলটলে নয়, ঘোলা-ঘোলা। দেখে বোকাসোকা মনে হয় বটে, কিন্তু সীমানার মধ্যে কেউ চলে এলে এরা ঠিক ঠিক টের পেয়ে যায়। তখন চোখ জোড়া অ্যান্টেনা হয়ে কোটর উগরে বেরিয়ে আসে। বোঁটা লাগানো পুতলিগুলো যেন সার্চলাইট। চট করে কাঁটাওয়ালা পায়ের ভাঁজ খুলে কাঁমড়ে দিতে চায়। নিয়মকানুন না জানলে বাঁচা মু্শকিল। শরিফুল অভিজ্ঞ হাতে খেলে যান কাঁকড়ার খেলা। পাশের ব্যবসায়ীরাও খেলা দেখতে আসেন। সুড়ুৎ করে মুখের পানের ঝোল টানেন শরিফুল; তারপর কায়দামতো একটা কাঁকড়ার তলপেটে আঙুল দেন, ‘এটে হলো মেইদে (মহিলা)। ওগা বডি দ্যাকপেন গোলমতো। এটটু ছোট, শ্যামলা। প্যাটে ডিম থাকে। সাগরে গোনমুখে (জোয়ামুখ) ওগা বাচ্চা ফোটে। অমাবস্যে-পূর্ণিতে ওরা মিলন করে।’
মর্জিমতো ফের বিপরীত লিঙ্গের কথা তোলেন, ‘দ্যাকেন, পুরুষগুলো সাইজে কিন্তুক বড় এবং রাঙা নঙের (রঙের)।’ এক ছোকরা কোত্থেকে আরও দুটো ঠ্যাংবাঁধা কাঁকড়া টেবিলে এনে ছেড়ে দেয়। খেলা জমে যায়। গল্প আর লাইনমতো চলতে পারে না। মুখ থেকে মুখে এলোমেলো হয়ে যায়। জিজ্ঞাসা করলাম, কাঁকড়া কত কেজি পর্যন্ত হতে পারে? অন্যমনস্ক শরিফুল খানিকক্ষণ হাতড়ে বেড়িয়ে বুদবুদ তুললেন, ‘তা তো কেজি পন্ত হয়। চলেন, আপনেকে দেখাই আনি।’ মতামতের তোয়াক্কা করলেন না। বললেন, ‘হাঁটেন।’
আমরা পিচ মাড়িয়ে ওপারে নেমে গেলাম। ঝুপড়ি দোকানের পর চান্দিনাবাজার। মরা কাঁকড়া পায়ের তলে পড়ে পচ করে থেঁতলে যায়। খেয়াল করার কথা নয়। পুরো চাতালেই আধাপচা কড়া গন্ধ ছড়িয়ে পড়েছে। বোঁটকা পরিবেশ নতুন লোকের পক্ষে সহ্য করা একটু কঠিনই। ফড়িয়াদের বিকার নেই। দেদারছে বিড়ি টানছে, পরোটায় ডাল মেখে খাচ্ছে। ভিড় ঠেলে কোনায় গিয়ে দাঁড়াই। এক কারবারি এসে কথা যোগ করেন, ‘শোনেন, ম্যালা প্রকার কাঁকড়া আছে। কোন্টার কথা বলব। আমরা বেচি বারো গ্রেডের কাঁকড়া।’ সরে গিয়ে কাঁকড়ার খনি পাওয়া গেল। কজন ঝাঁকা থেকে কাঁকড়া গুনে দিচ্ছিল। শরিফুল কিছু একটা বলতে গেলেন। গণনাকারী মাথা তুলল না, ছন্দতোলা ঝাঁকুনিতে গুনতেই থাকল—একত-একত, দুইত-দুইত...।
ফিরতি পথে শরিফুল হাহাকার করে উঠলেন, ‘আহ্হা, আপ্নাকে তো চা খায়ানি হয়নি।’ দুটো স্পেশাল চা স্টল আছে পারুলিয়ায়। চা-ওয়ালারা দিনভর চুলা জ্বালিয়ে রাখে। জ্বাল দিতে দিতে চার থেকে এক ভাগে নামলে পর লালচে সরধরা দুধ ডাবুতে তুলে এরা কাপে ঢালে। শুধু ঘন দুধে চা এত সুস্বাদু হতে পারে! এরা আসলে লিকার, হিট, দুধ-চিনির গুণ-পরিমাণ বুঝে চা বানাতে শিখেছে। চায়ে চুমুক দিয়ে সুদূরে চোখ রাখি। খাঁজকাটা পুকুর, পাথারিখেঁজুর ফেলে দিগন্তে গিয়ে মিল খেয়েছে মোলায়েম পাথার। আরও দূরে কাকশিয়ালি নদী আছে। জোয়ার-ভাটা হয়। তখন নাকি রূপ-অরূপের খেলা চলে। আনমনেই নগুরেদের কথা ভেবে আফসোস করে উঠি, ‘আহা, যদি তাঁরা এখানে আসত! মোজা খুলে পায়ের তালুতে একটু হাওয়া নিত! তেতো চোখজোড়া যদি জলপরানে চুবিয়ে নিত! আহা।’ নিরাময়ী দিগন্তে চেয়ে চেয়ে আমরা চায়ে শেষ চুমুক নামাই।
দোকানে গিয়ে শরিফুল অন্য কথা তুললেন, ‘বেচাকেনা শেষ হলি বাড়িত গি সাবান দি হাত ধুলে গন্ধ থাকে না। কাঁকড়া মুরে গেলে গন্ধটা বেশি লাগে।’ কাঁকড়া মরলে দুঃখ হয়? তিনি উদাসী গলা তুললেন, ‘আমি ওগা সোনার মতোনই দেখি। মুরে গেলে কষ্ট লাগে। টাকার জন্যি নয়। নাড়াচাড়া কত্তি কত্তি ইগে সাথেই আমার ইকটা কারবার হই গ্যাছে। ভালো না বাইস্যে তো গতি নাই। উগে সাতেই তো আমার জীবন।’
গল্পের কোনো বিষয় থাকে না। হাবিজাবি প্রশ্ন তুলে আলাপ করি। শরিফুল আমাকে বাসে তুলে দেন। তাঁর মাটিমুখো ছবিটা ছোট হয়ে আড়ালে পড়ে।
আর গাছালি পথ ধরে ছুটে চলে বনগামী বাস। কালীগঞ্জ হয়ে শ্যামনগর। বুনো বাতাসের ঢেউ লাগে। পথের পাশেই রেওয়াজ তুলে দেখা মিলছে কেওড়া, গরানের। বন পেতে দেরি নেই। হেলপার গলা চড়ায়—এ-এই মুন্সিগঞ্জ...মুন্সিগঞ্জ...।
ছয়ছিরির চড়ক মেলা
পয়লা বৈশাখের (চড়ক মেলার আয়োজকদের কাছে শেষ চৈত্র) সূর্যটা পশ্চিমে গা এলাতেই নারী, পুরুষ ও শিশুর স্রোত মেলামুখী। মৌলভীবাজারের কমলগঞ্জ উপজেলার ছয়ছিরির দিঘির পাড়ে চৈত্রসংক্রান্তিতে সেই কবে থেকে চলছে চড়ক মেলা বা চড়কপূজা। এটি হিন্দু বাঙালির ধর্মীয় পার্বণের একটি। চৈত্রসংক্রান্তিতে ধুমধামের সঙ্গে উদ্যাপিত হয় এই চড়ক মেলা। এবারও জমে উঠেছিল ছয়ছিরির দিঘির পাড়।
শিথিল দাস জানালেন, আগের রাতে কালীকাজ, কালীপূজা ও কালীনাচ হয়েছে। চড়কপূজার দিন সকালে দিঘি থেকে তোলা হয় চড়কগাছ। চড়কগাছের বয়স ৫০-৬০ বছর বা আরও বেশি। এই চড়কগাছ হরীতকী, কাউ, পাহাড়ি ফুলুডি নামের একধরনের গাছ থেকে তৈরি। পূজা শেষে গাছগুলো আবার দিঘির জলে ভাসানো হয়। চড়কগাছ দিঘির পাড়ে পোঁতার পর গাছে তৈরি হয় ঘূর্ণমান মঞ্চ। দিঘির দক্ষিণ, পূর্ব ও উত্তর পাড়ে এ রকম চারটি চড়কগাছ থাকে। শৈলেন রায় জানালেন, আগে পশ্চিম পাড়েও চড়কগাছ থাকত।
চড়কগাছ স্থাপনের পর চলে পূজার কাজ। দিঘির পাড়গুলো তখন মানুষে মানুষে সয়লাব। পুরোহিত মলয় চন্দ্র চক্রবর্তী বলেন, ‘এটাকে লিঙ্গপূজা বা হরগৌরীর পূজা বলা হয়। হর হচ্ছে লিঙ্গ বা মহাদেব এবং গৌরী হচ্ছে দুর্গার আরেক নাম। চড়কগাছটা হচ্ছে হর, আর মাথার অংশটা হচ্ছে গৌরী। অনেকে অন্য দিন চড়কপূজা করে থাকলেও এটা মূলত চৈত্রসংক্রান্তিতেই হয়ে থাকে।’ অনেকের অনেক রকমের মানত থাকে। কেউ গাছের কলা বা অন্য ফলও মানত দেয়। ব্রিটিশ আমল থেকেই ছয়ছিরির জমিদারবাড়ির দিঘির পাড়ে এই চড়কপূজা হয়ে আসছে। মোহন দাস বলেন, ‘মনে করেন, এটা বাপ-দাদার আমল থেকে হয়ে আসছে। এটা সর্বজনীন। এটা এখন ত্রিশা চৈত্রে পালন করতে হবে। মৌরসী হয়ে গেছে।’ পঞ্চাশোর্ধ্ব সুরেন্দ্র কর বললেন, ‘ছোটবেলা থেকেই দেখে আসছি।’ তিনিও একসময় বড়শি গেঁথে চড়কগাছে শূন্যে ঝুলেছেন। চক্কর দেওয়ার কথাটি নিশ্চিত করতেই সুরেন্দ্র কর তাঁর পিঠে প্রায় ১০-১২ বছর আগের বড়শিতে গাঁথার চিহ্ন দেখালেন। এখনো সে দাগ স্পষ্ট হয়ে আছে। মোহন দাস বলেন, ‘শূন্যে বাতাস কাটতে কাটতে ঘুরলে একরকম ভালোই লাগে।’
দুপুর গড়ানোর পর শুরু হয়ে যায় হরগৌরীর পূজা। ভক্তরা এসে পূজাঘরে মানতের কলা, নগদ টাকা দান করে ভক্তি দেন। বিনিময়ে পূজারীর হাত থেকে ফুল, নকুলদানা ও চরণামৃত গ্রহণ করেন। তবে বেশি উন্মাদনা থাকে লালসালু পরা ভক্তদের মাঝে। তাঁরা ঢোল ও করতাল বাজিয়ে নেচেই চলেন। বেলা যখন পড়তির দিকে, পুরোহিত চড়কগাছকে সিঁদুর আর ফুল ও বেলপাতা দিয়ে পূজা দেন। এরপর কলাগাছের বেড় দেওয়া গোলচত্বরে চলে ভক্তনাচ। ভক্তনাচ শেষ হলে শুরু হয় দা বান নাচ। একজন ভক্ত লম্বা দা নিয়ে অনেকক্ষণ নানা ভঙ্গিতে নাচের পর একপর্যায়ে জিভের ওপর দা রেখে নৃত্য করেন। জিভের ওপর দা রেখে নানা কসরত দেখান। জিভ অক্ষত দেখে ভক্তরা জয়ধ্বনি দিয়ে ওঠেন।
ততক্ষণে মানুষে মানুষে দিঘির পাড় একাকার। তখন গ্রামের দিক থেকে চড়ক মেলার দিকে এগিয়ে আসেন শিব ও কালী। অস্থায়ী পূজাঘরে পূজার কাজ শেষে কলাগাছের সেই গোলচত্বরে ত্রিশূল হাতে প্রথমে নাচেন শিব। নেচে নেচে শিব ক্লান্ত হলে নাচতে শুরু করেন কালী। অনেকক্ষণ ত্রিশূলধারী কালীর রণমূর্তি নৃত্য চলে। নাচপর্ব শেষে দিঘির জলে স্নান শেষ করার পর শুরু হলো ভিন্ন এক দৃশ্য।
ভক্তদের দেওয়া হলো চন্দ্রবাণ, জিববাণ, ফাঁসবাণ ও কণ্ঠবাণ। প্রায় দেড় ফুট লম্বা লোহার শিকের সুচালো অংশ অবশ করা ছাড়াই ভুরুর মাংসে গেঁথে চন্দ্রবাণ, কণ্ঠার নিচে কণ্ঠবাণ, জিভে জিববাণ ও পাঁজরের নিচে গেঁথে ফাঁসবাণ দিলেন ওস্তাদ। শেষ পর্বে ছিল প্রতিটি চড়কগাছে চারজন ভক্তের লোহার তৈরি বড়শি পিঠে গেঁথে শূন্যে ওড়া। চড়কগাছের দড়ির সঙ্গে বেঁধে দেওয়া হলো বড়শি। অনেকে নানা মানসে সেই বড়শিগাঁথা ভক্তদের কাছে তুলে দিলেন কলা। ভক্তরা চড়কগাছে কলা ছুঁইয়ে শূন্যে ছুড়ে দিলেন কলার হরিলুট। সবশেষে শুরু হলো শূন্যে চক্কর। ধীরে ধীরে গাছের সঙ্গে তৈরি মঞ্চ ঘোরানো হলে পাখির মতো শূন্যে ওড়ে চারজন। শূন্যে উড়তে উড়তেই তাঁরা হাততালি দেন। যখন ঘুরতে ঘুরতে চড়কগাছের চক্কর থেমে আসতে থাকে, তখন ভক্তদের মুখে ধ্বনি ওঠে, ‘হরগৌরী প্রাণনাথ/ মাথার ওপর জগন্নাথ/ এইবার উদ্ধার করো শিব বম মহাদেব।’...ঘূর্ণমান মঞ্চটি থামলে বড়শির দড়ির বাঁধন খুলে নেন ওস্তাদ।
চড়কপূজাকে ঘিরেই ছয়ছিরির দিঘির চড়ক মেলা। মেলায় কাঠের লাঙল, লোহার দা, খুন্তি, কুড়াল, কাঠ ও বাঁশের তৈরি সংসারের কত কিছু। আর খই, বেলুন, বাঁশি—এসব তো আছেই। ততক্ষণে বেলা যে আর নেই। সন্ধ্যা নামছে ঘন হয়ে। আর মেলার কুপিবাতিগুলো আঁধারের বুকে ভক্তদের চোখের মতো নতুন কোনো আশায় জ্বলে উঠতে থাকে।
রাজধানীতে বৈশাখী মেলা
নববর্ষের আগমনে বৈশাখী মেলা—এ যেন বাংলা নববর্ষকে উৎসবে, বরণে বাঙালির বিরাট আনন্দমাধ্যম ছাড়াও সুপ্রাচীন সামাজিক ও সাংস্কৃতিক ঐতিহ্য। সেই ছেলেবেলায় নববর্ষে বৈশাখী মেলা আগমনের প্রত্যাশায় থেকেছি আমরা অধীর আগ্রহে। ব্রহ্মপুত্রের শাখা নদী নরসুন্দার তীরে মেলা বসবে। কতই-না আমাদের আনন্দ। মা-বাবার কাছে মেলায় কেনাকাটার জন্য টাকাপয়সার আবদার। অনেকের জীবনে হয়তো তা ঘটেছে বহুবার। মেলায় হাজারো পণ্যের পসরা সাজাত দোকানিরা। ছিল পুতুলনাচ, সার্কাস, বায়স্কোপের বাক্স, মাটির পুতুল, গরু ও ঘোড়া, বিভিন্ন রকমের ফল, হাঁড়ি-পাতিল, রঙিন বেলুন, নানা রকমের ঘুড়ি, খেলনা ইত্যাদি। মেলার মন্ডা-মিঠাই, জিলিপি ও শরবতের অনুপম স্বাদ মনে হয় এখনো ওষ্ঠে লেগে আছে। মেলার সবকিছুতেই যেন আলাদা আকর্ষণ।
রাজধানীতে নববর্ষ উৎসবে বাংলাদেশ ক্ষুদ্র ও কুটিরশিল্প করপোরেশনের (বিসিক) বৈশাখী মেলার শুরু ১৩৮৫ বঙ্গাব্দে। বাংলা একাডেমী প্রাঙ্গণে হয়েছিল সে মেলা। শিল্পী পটুয়া কামরুল হাসান ও ভাষাসৈনিক শিল্পী ইমদাদ হোসেনসহ আরও অনেকে গ্রামীণ আবহ মিশিয়ে এ মেলার আয়োজনে গুরুত্বপূর্ণ ভূমিকা রেখেছেন। বিগত দিনে দেশের রাষ্ট্রপ্রধান ও সরকারপ্রধানেরাও উদ্বোধন করেছেন বৈশাখী মেলার। এবার ৩৪ বছর পূর্ণ করল বিসিকের বৈশাখী মেলা। বাংলা একাডেমীতে শুরু হলেও পরে বাংলাদেশ শিশু একাডেমী, ধানমন্ডি ক্লাব মাঠ, আজিমপুর বালিকা বিদ্যালয় প্রাঙ্গণ, বাংলাদেশ শিল্পকলা একাডেমী ও শেরেবাংলা নগর আন্তর্জাতিক বাণিজ্য মেলার মাঠ হয়ে বৈশাখী মেলা আবার ফিরে এসেছে শুরু হওয়া প্রাঙ্গণে।
প্রাচীন মেলার চালচিত্র যেন আজ বহু ক্ষেত্রেই অনেক বদলে গেছে। সেই সুদীর্ঘকাল থেকে এ দেশের মানুষের আর্থসামাজিক ও সাংস্কৃতিক জীবনধারায় মেলা ব্যাপক প্রভাব বিস্তার করে রেখেছিল। কিন্তু আজ আর তেমনটি নেই। অনেক ক্ষেত্রেই মেলার আদি রূপ ও মেলা আয়োজনের মূল উদ্দেশ্যই যেন হারিয়ে যাচ্ছে। অন্যদিকে বেশির ভাগ ক্ষেত্রে মেলা যেন এখন শুধু অর্থনৈতিক কর্মকাণ্ডের গুরুত্বপূর্ণ মাধ্যম হয়ে দাঁড়িয়েছে। সময়ের সঙ্গে পাল্লা দিয়ে দেশে বাড়ছে মানুষ। বদলে যাচ্ছে মানুষের চালচলন, পথঘাট এবং শিক্ষা-দীক্ষাসহ আরও অনেক কিছু। বদলে যাচ্ছে আমাদের ঐতিহ্যবাহী মেলার চালচিত্র।
এ দেশে সারা বছরই বিভিন্ন পালা-পার্বণ উপলক্ষে মেলা অনুষ্ঠিত হয়ে থাকে। অন্যান্য বছরের মতো এবারও পয়লা বৈশাখ থেকে বাংলা একাডেমী প্রাঙ্গণে বৈশাখী মেলা অনুষ্ঠিত হচ্ছে। মেলা হচ্ছে বিসিক ও বাংলা একাডেমীর যৌথ উদ্যোগে। মেলা চলবে ১০ দিনব্যাপী ১ থেকে ১০ বৈশাখ পর্যন্ত। আজ মেলার শেষ দিন।
বৈশাখী মেলায় দেশের বিভিন্ন এলাকার কুটির, হস্ত ও কারুশিল্পীদের উৎপাদিত পণ্যের ঘটেছে বিপুল সমাহার। হাতের তৈরি বাঁশ ও বেতের পণ্য, মৃৎশিল্প, পাটপণ্য, নকশিকাঁথা, শতরঞ্জি, বাঁশের বাঁশি, কাঠজাত পণ্য, গৃহের সাজসজ্জার পণ্য, গয়না, রকমারি চুড়ি, পুঁতির মালা, ঝিনুকের পণ্য, জামদানি ও তাঁতের শাড়ি, প্লাস্টিকের পণ্য, বই ছাড়াও বহুবিধ পণ্যের পসরা সাজিয়ে বসেছে দোকানিরা। আছে নানা রকম কদমা-বাতাসা, মন্ডা-মিঠাই। মেলায় দেশের বিভিন্ন অঞ্চলের কর্মরত কারুশিল্পীরা তাঁদের বিভিন্ন হস্ত ও কারুশিল্প পণ্য তৈরি প্রক্রিয়া প্রদর্শন ও বিক্রি করছেন। পয়লা বৈশাখ মেলার উদ্বোধনী অনুষ্ঠানে ছিল বিশেষ সাংস্কৃতিক ও নৃত্যানুষ্ঠান। মেলা চলাকালে প্রতিদিন সন্ধ্যায় থাকছে আমাদের গর্বের ধন লোকসংস্কৃতির নানা অনুষ্ঠান। এতে দেশের বিভিন্ন অঞ্চলের ঐতিহ্যবাহী লোকসংগীতসহ অন্যান্য গান পরিবেশিত হচ্ছে। মহানগরের ব্যস্ততম মানুষ ক্ষণিকের জন্য হলেও হারিয়ে যাচ্ছে এক নির্মল বিনোদন ও আনন্দের মাঝে। খুঁজে ফিরছে অতীত দিনের স্মৃতি ও আপন ভুবন।
বাংলা নববর্ষকে উৎসবে বরণ বাঙালির সাংস্কৃতিক ঐতিহ্য। বর্ষবরণ উপলক্ষে মেলার আয়োজনও উৎসবেরই অংশ। বাংলা নববর্ষ উদ্যাপনের বিশেষ দিক হলো এর সর্বজনীন রূপ। বৈশাখী মেলাও যেন সবার—সব মানুষের। মেলায় সবাই যেন এক ও অভিন্ন। ধর্ম, বর্ণ, সম্প্রদায়, পেশা, গোষ্ঠীর দেয়াল এখানে কাউকে আলাদা করতে পারে না। এ যেন বাঙালির চিরচেনা অসাম্প্রদায়িক চেতনারই বহিঃপ্রকাশ।
দেশের ক্ষুদ্র, কুটির ও হস্তশিল্প খাতের উদ্যোক্তাদের উৎপাদিত পণ্যসামগ্রীর বাজার সৃষ্টিতে সহায়তা প্রদান, শহুরে ও বিদেশিদের সামনে গ্রামীণ পণ্যের পরিচিতি ঘটানো এবং নতুন নতুন নকশা ও নমুনার সঙ্গে কারুশিল্পীদের পরিচিত করাসহ গ্রামীণ সংস্কৃতির সঙ্গে শহুরে মানুষকে সম্পৃক্ত করার উদ্দেশ্য সামনে রেখে বিসিক বৈশাখী মেলা শুরু করে। বৈশাখী মেলা আজ রাজধানীবাসীর অন্যতম আকর্ষণে পরিণত হয়েছে। হস্ত ও কুটির- শিল্পজাত সামগ্রী কেনাবেচা ছাড়াও এ মেলা আমাদের গ্রামবাংলার সুপ্রাচীন ঐতিহ্যের ব্যাপক প্রকাশ ঘটাচ্ছে নগরের ব্যস্ততম মানুষজনের মধ্যে। শহুরে মেলায় গ্রামীণ পণ্যসামগ্রীর সমারোহ ও সমৃদ্ধ সাংস্কৃতিক ঐতিহ্যের প্রকাশ ঘটাচ্ছে এ মেলা, তা ইতিমধ্যে আমাদের ঐতিহ্যে পরিণত হয়েছে। বাংলা একাডেমীর প্রাঙ্গণের বৈশাখী মেলা সেই ছেলেবেলার মেলার স্মৃতি হয়তো বা আমার মতো আরও অনেককেই আলোড়িত করছে।
বয়স্বী কল্যাণ সমিতির মিলন আলয়
ধরা যাক, তাঁর নাম রোকেয়া বেগম। তাঁর এখন বয়স ৬২ চলছে। তন্ময়ের বয়স আট। তাদের দুজনের সম্পর্ক দাদি-নাতি। মাস দুয়েক আগে রুদ্র, মানে তন্ময় রহমান দাদির জন্য একটা গান লিখেছিল। রোকেয়া বেগম যতটুকু মনে করতে পারেন, গানের কথাগুলো ছিল এ রকম, ‘ও আমার দাদুমণি, তুমি আমার চোখের মণি...’ তারপর? প্রবীণ রোকেয়া বেগম স্মৃতি হাতড়াতে থাকেন, মনে করতে পারেন না। তবে গানের সারমর্মটা ব্যাখ্যা করেন খানিকক্ষণের নীরবতা ভেঙে, ‘নাতিটা আমাকে পেলে যেন হাতে চাঁদ পায়। সারাক্ষণ আমার সঙ্গে থাকবে, গল্প শুনতে চাইবে, খাইয়ে নেবে। ও গানে গানে বলতে চেয়েছিল—তুমি চলে যেয়ো না...!’
আট বছরের তন্ময় বলেছিল, চলে যেয়ো না। কিন্তু, শেষমেশ আদরের নাতিটিকে ছেড়ে চলে আসতে হয়েছে রোকেয়া বেগমের। ছেলের আলয় ছেড়ে তিনি এখন আছেন ঢাকার শ্যামলীর প্রবীণ আবাসন ‘মিলন আলয়’-এ। স্বামী গত হলেও একটি যোগ্য ছেলে আছে তাঁর। কিন্তু ছেলের হাতে অত সময় কই যে তাঁকে দেখেশুনে রাখবে? নচিকেতার ‘বৃদ্ধাশ্রম’ গানটির কথাগুলো মনে আছে নিশ্চয়ই? ফের মনে করিয়ে দিই, ‘ছেলে আমার, আমার প্রতি অগাধ সম্ভ্রম/ আমার ঠিকানা তাই বৃদ্ধাশ্রম!’ রোকেয়া বেগমের সঙ্গে গানের কথাগুলো খুব ভালো যায়। আরও অনেকের সঙ্গেই হয়তো যায়।
রোকেয়া বেগমের মতো কত অসহায় প্রবীণই যে আমাদের দেশে আছেন, এর কোনো লেখাজোখা নেই। সংখ্যাটি যে ক্রমবর্ধমান, তা অবশ্য সহজেই অনুমেয়। জীবন বাজি রেখে মানুষ করেছেন যে সন্তানকে, সেই সন্তান সব ভুলে বসে আছে। মা-বাবার শেষ জীবনে ঠেলে দিচ্ছে আরেক জীবনের বাজিতে! কিন্তু জীবনবাজি যে বড় কঠিন বাজি! যেখানে টগবগে তরুণেরাই নাজেহাল, সেখানে প্রবীণেরা কোন ছার! অগত্যা উপায় কী? ধুঁকে ধুঁকে বেঁচে থাকা, কিংবা বেঁচে মরে থাকা!
ভাগ্যহত এই প্রবীণদের জন্য কী করা যায়? ২০০৭ সালে এমন একটা প্রশ্ন উঁকি দিয়েছিল কয়েকজন সমমনা শিক্ষক, চিকিৎসক ও প্রকৌশলীর মনে। প্রশ্নের সমাধান খুঁজলেন তাঁরা। সমাধানের একটা রাস্তাও বের করে ফেললেন ২০০৭-এর ডিসেম্বরে। সমাজের অবহেলিত ও অসহায় প্রবীণদের প্রতি সহযোগিতার হাত বাড়িয়ে দেওয়ার জন্য তাঁরা প্রতিষ্ঠা করলেন ‘বয়স্বী কল্যাণ সমিতি’। ঠিক করা হলো, বয়স্বী কল্যাণ সমিতি প্রবীণদের শারীরিক ও মানসিক সুস্থতা, তাঁদের আনন্দঘন নিরাপদ আশ্রয়ের ব্যবস্থার সঙ্গে চিকিৎসার সুব্যবস্থার জন্যও কাজ করবে। সমিতির সভাপতি শহীদ ডা. মিলনের মা সেলিনা আখতার। বললেন তাঁদের কার্যক্রম সম্পর্কে, ‘বয়স্বী কল্যাণ সমিতি প্রবীণদের শারীরিক-মানসিক সুস্থতার জন্য কাজ তো করছেই, পাশাপাশি বয়স্বী মানে প্রবীণদের অভিজ্ঞতালব্ধ জ্ঞান ও সৃজনশীলতাকে কাজে লাগিয়ে তাঁদের সামাজিক ও দেশীয় উন্নয়নের কাজে নিয়োজিত করার জন্য কাজ করছে। প্রবীণদের সামাজিক অধিকারগুলো বাস্তবায়ন করতেও পরিশ্রম করছেন সমিতির সদস্যরা।’
বয়স্বী কল্যাণ সমিতির এই কার্যক্রমের মধ্যে একটি হলো প্রবীণ আবাসন। গত বছর থেকে চালু হওয়া এই আবাসনের নাম ‘মিলন আলয়’। শ্যামলীর ছোট্ট একটি ফ্ল্যাটে পাঁচটি আসন দিয়ে শুরু হয়েছে তাদের পথচলা। তবে এই আবাসন এখন কেবল নারীদের জন্যই। দুজন সার্বক্ষণিক পরিচর্যাকারী ও একজন ব্যবস্থাপক দেখভাল করছেন মিলন আলয়ের প্রবীণদের। নিয়মিত চিকিৎসাসেবাও দেওয়া হয় এখানে। সমিতির চিকিৎসক সদস্যরা সপ্তাহে অন্তত একবার হলেও দেখে যান প্রবীণদের। প্রবীণদের জন্য আরও বিভিন্ন সেবার ব্যাপারে বললেন সমিতির সাধারণ সম্পাদক শামীম ফারুক, ‘মিলন আলয়ের প্রবীণদের জন্য হেলথ অ্যান্ড হোপ হাসপাতালে ৩০ শতাংশ কম মূল্যে প্যাথলজিক্যাল পরীক্ষার ব্যবস্থা করেছি আমরা। ১৫২/১, এইচ গ্রিন রোড, পান্থপথে এই হাসপাতাল। সেখানে প্রতিদিন সকাল নয়টা থেকে বেলা আড়াইটা পর্যন্ত এই সেবা দেওয়া হয়। দরকার হলে বিশেষজ্ঞ চিকিৎসকের কাছেও নিয়ে যাওয়া হয় প্রবীণদের। আবাসনে একজন প্যারামেডিকস আছেন। মুমূর্ষু রোগীদের হাসপাতালে স্থানান্তরের জন্য অ্যাম্বুলেন্সের সুবিধাও পাওয়া যাবে আমাদের এখানে। আর নিঃসম্বল প্রবীণ রোগীদের জন্য বিনা মূল্যে স্বাস্থ্যসেবা তো আছেই।’
বয়স্বী কল্যাণ সমিতির আরও কাজের মধ্যে শীতার্ত মানুষের মধ্যে শীতবস্ত্র বিতরণ, জাকাত তহবিল থেকে আর্থিক সহায়তা ও হেলথ ক্যাম্পেইন অন্যতম। ঢাকার অদূরে মিজমিজি গ্রামে নিয়মিতভাবে বিনা মূল্যে চিকিৎসাসেবা ও ওষুধ বিতরণ করে আসছে প্রতিষ্ঠানটি। এ ছাড়া প্রবীণদের অধিকার নিশ্চিত করার জন্য সরকারের দৃষ্টি আকর্ষণের চেষ্টা করছে। ভবিষ্যৎ পরিকল্পনা নিয়ে বললেন সেলিনা আখতার, ‘প্রবীণ আবাসন মিলন আলয় এখনো সম্পূর্ণ সমিতির সদস্যদের অনুদান দিয়ে চলছে। এই প্রতিষ্ঠান যদি আরও ভালোভাবে দাঁড়াতে পারে, প্রবীণদের জন্য খুব ভালো হবে। মিলন আলয়ের পাশে প্রবীণদের জন্য একটি হাসপাতাল প্রতিষ্ঠার কথাও আমাদের পরিকল্পনায় আছে। দেশে প্রবীণদের জন্য আলাদা হাসপাতাল নেই। তাই সরকার এক খণ্ড জমি দিয়ে আমাদের সহযোগিতা করলে খুবই ভালো হতো। আমাদের সবাইকে তো একদিন প্রবীণ হতে হবে। এটা নিয়ে যদি সবাই ভাবেন, তাহলে এই সমস্যার সমাধান খুব সহজেই হয়ে যায়।’
জব্বারের বলীখেলা ও মেলা
আবদুল জব্বারের বলীখেলা আজ (২৫ এপ্রিল, ১২ বৈশাখ) অনুষ্ঠিত হচ্ছে চট্টগ্রামের লালদীঘির ময়দানে। জব্বারের বলীখেলা হিসেবে প্রসিদ্ধ এ খেলার আসল তাৎপর্য ছাপিয়ে মেলার জৌলুশের কথাই আজকাল বেশি আলোচিত। খেলাকে কেন্দ্র করে তিন দিনের আনুষ্ঠানিক মেলা বসার কথা থাকলেও কার্যত পাঁচ-ছয় দিনের মেলা বসে লালদীঘির ময়দানের চারপাশের এলাকা ঘিরে। ২৫ এপ্রিল বিকেল চারটায় লালদীঘির মূল মাঠে বলীখেলার (কুস্তি প্রতিযোগিতা) সময় নির্ধারণ হয়েছে, তবে ইতিমধ্যে মেলার কার্যক্রম অর্থাৎ, দোকানপাট সাজানো ও বেচাকেনা শুরু হয়েছে। বৈশাখী মেলা হিসেবে খ্যাত এ মেলার বিস্তৃতি আন্দরকিল্লা মোড় থেকে বক্সিরহাট পুলিশ বিট হয়ে লালদীঘির চারদিক, হজরত আমানত শাহ (রহ.)-এর মাজার পেরিয়ে জেল রোডের বিস্তীর্ণ অংশ, দক্ষিণে বাংলাদেশ ব্যাংক চত্বর পেরিয়ে কোতোয়ালি থানার মোড় এবং পশ্চিমে কেসি দে রোড হয়ে সিনেমা প্যালেস পর্যন্ত বিশাল এলাকাজুড়ে। অতীত অভিজ্ঞতার আলোকে বলা যায়, ২৭ এপ্রিল পর্যন্ত জমজমাট থাকবে মেলা এবং সাঙ্গ হবে ২৮ এপ্রিল।
এই বলীখেলার মূল উদ্যোক্তা ছিলেন চট্টগ্রাম নগরের বক্সিরহাট ওয়ার্ডের বদরপাতি এলাকার বিশিষ্ট ব্যবসায়ী প্রয়াত আবদুল জব্বার সওদাগর। প্রবীণ ব্যক্তিদের কাছে জানা যায়, বাঙালি সংস্কৃতির বিকাশ এবং একই সঙ্গে বাঙালি যুবসম্প্রদায়ের মধ্যে ব্রিটিশবিরোধী মনোভাব গড়ে তোলা এবং শক্তিমত্তা প্রদর্শনের মাধ্যমে তাদের মনোবল বাড়ানোর উদ্দেশ্যে আবদুল জব্বার বলীখেলার আয়োজনের সিদ্ধান্ত নেন। ১৯০৯ সালের ১২ বৈশাখ নিজ নামে লালদীঘির মাঠে এই বলীখেলার সূচনা করেন তিনি।
ব্রিটিশ ও পাকিস্তানি আমলে বৃহত্তর চট্টগ্রাম ছাড়াও বার্মার আরাকান অঞ্চল থেকেও নামী-দামি বলীরা এ খেলায় অংশ নিতেন। এখন বৃহত্তর চট্টগ্রামের কিছু শৌখিন বলীই এই খেলার ঐতিহ্য ধরে রেখেছেন বলা যায়। কারণ, একসময় রাজা-বাদশা, গ্রামীণ সরদার-মাতব্বরসহ বিভিন্ন মহলে বলী তথা কুস্তিগীরদের কদর ছিল। তাঁদের দেখা হতো বীর হিসেবে। আধুনিক যুগে শত্রুর বিরুদ্ধে লড়াইয়ের জন্য অস্ত্র চালনাসহ বিভিন্ন কৌশল আবিষ্কার হওয়ায় প্রতিযোগিতার চর্চা তেমন নেই বললেই চলে। তাই খেলার চেয়ে মেলাই বলীখেলার মূল উপজীব্য হয়ে উঠেছে।
জব্বারের বলীখেলার মেলায় মানুষের কোনো না-কোনো কাজে আসে, এমন সামগ্রীই পাওয়া যায়। ছোটদের খেলনা যেমন: নানা আকৃতি-প্রকৃতির প্লাস্টিকের পুতুল, ঘরবাড়ি, বন্দুক, বাস-কার, ঘড়ি, রেডিও, বল, পশুপাখি (মাটির তৈরি), টমটম, বাঁশি ইত্যাদি থাকে। হস্তশিল্পজাত দ্রব্য যেমন পাটের শিকে, দোলনা, থলে, টেবিল ম্যাট, শাড়ি, লুঙ্গি, শার্টসহ ছেলেমেয়েদের নানা রকম কাপড় এবং কাঠ, স্টিল, প্লাস্টিক ও বেতের তৈরি বিভিন্ন ডিজাইনের আসবাব থাকে। গ্রাম-গ্রামান্তরে তৈরি নানা রং ও রূপে সাজানো ঐতিহ্যবাহী খাদ্যদ্রব্য যেমন: গজা, খই, মুড়ি-খইয়ের মোয়া, তিলের মোয়া, চিনি মাখা ছোলা ও বুট, মুড়ি, বাতাসা, নাড়ু, যব ও ভুট্টা, জিলাপি, মিষ্টি, দই, শনপাপড়ি, চানাচুর, বাঙ্গি, তরমুজ, ডাব ও নারকেলসহ মৌসুমি ফলমূল; বিভিন্ন জাতের ফলমূলের বীজ, গাছের চারা (পুরো নার্সারি সাজিয়ে বসে মেলায়) দেশি-বিদেশি পোষা পাখি, নানা জাতের শুঁটকিসহ কী থাকে না মেলায়? মেলায় থাকে নাগরদোলা, ভ্যারাইটি শো, সার্কাস, পুতুলনাচ, কৌতুক বা ম্যাজিক শো ইত্যাদি।
বৃহত্তর চট্টগ্রাম ছাড়াও নোয়াখালী, কুমিল্লা, ফেনী, সিলেট, ময়মনসিংহসহ বিভিন্ন অঞ্চল থেকে উদ্যোক্তা-বিক্রেতারা আসেন তাঁদের বাছাই করা পণ্য নিয়ে। মেলা পরিচালনা কমিটির সম্পাদক সাংবাদিক স্বপন মহাজন জানান, বলীখেলা বা মেলা উপলক্ষে হাজারের বেশি দোকান বসে। কারও কাছ থেকে কমিটি কোনো ভাড়া বা চাঁদা নেয় না।
একসময় মেলার সবচেয়ে বড় আকর্ষণ ছিল মৃৎপাত্র। মিষ্টি ও রান্নাবান্নার হাঁড়ি-পাতিল, তরকারি রান্নার তেলইন, বরুণা (ঢাকনা), ভাত খাওয়ার পাত্র ‘হানক’, ‘হদ্দা’ বা খোরা (ছোট আকারের মাটির গামলা), মাছের আঁশ ছাড়ানোর পাত্র ছাঁড়ি, মেজবানি বা বিয়ের অনুষ্ঠানে মাংস পরিবেশনের বড় পাত্র, বদনা, পিঠা তৈরির পাতিল ‘ফঁইন’, দুধের পাত্র ‘আউত্তা’ ধান, চাল, ডাল ও সুপারি রাখার বড় পাত্র ‘মোটকা’, চেরাগ, শীতে আগুন পোহানোর পাত্র ‘আইল্যা’, বিভিন্ন ধরনের পিঠা তৈরির ডায়াস (ভ্যুঁই), কলস, ফিরনির বাটি ইত্যাদি ঘরে ঘরে ব্যবহার হতো। বছরের চাহিদা অনুযায়ী মানুষ মেলা থেকে নিয়ে যেত এসব সামগ্রী। রাউজানের কদলপুর, হাটহাজারীর মির্জাপুর, জোবরা; পটিয়ার কেলিশহর, চন্দনাইশের কাঞ্চননগর, কুলালপাড়া, হাশিমপুর; বাঁশখালীর কালীপুর ও ঢেঁইছড়া এলাকার মৃৎশিল্পের (মাটির তৈরি পাত্র) সুনাম ছিল ক্রেতা-বিক্রেতা সবার মুখে মুখে। কিন্তু আধুনিক প্রযুক্তির উৎকর্ষের যুগে এসবের ব্যবহার আজকাল নেই বললেই চলে। তবে যুগের বিবর্তনের সঙ্গে পাল্লা দিয়ে সৌন্দর্য অন্বেষার ফলে মৃৎপাত্রগুলোর গঠন, অলংকরণ ও নকশা এখন বহু গুণে রুচিমান মানুষের দৃষ্টি আকর্ষণে এখনো সক্ষম। তাই মেলায় পুরোনো দিনের আকার-আকৃতির জিনিসপত্র সামান্য এলেও মূল জায়গা দখল করেছে আধুনিক নকশার মৃৎপাত্রগুলো। সেই সঙ্গে অবশ্য নতুন প্রযুক্তির সঙ্গে তাল মেলাতে না পারা মৃৎশিল্পীরা হয়ে পড়েছেন বেকার।
ঐতিহ্যের স্মারক জব্বারের বলীখেলার ১০২ বছর পূর্ণ হচ্ছে এবার। অন্য বছরের মতো এবারও জাঁকজমকপূর্ণভাবে খেলা ও মেলা আয়োজনের সব প্রস্তুতি ইতিমধ্যে শেষ হয়েছে। এবার খেলার উদ্বোধন করবেন কৃষি উন্নয়ন ও গণমাধ্যম ব্যক্তিত্ব শাইখ সিরাজ।
তুলি আর ক্যামেরার যুগলবন্দী
আজ শেষ হয়ে যাবে প্রদর্শনী ‘অন্তহীন সময়’। উদ্বোধনী অনুষ্ঠানটি লেগেছিল একটু অন্য রকম। ‘আনন্দলোকে মঙ্গলালোকে’ গানটি গাইল উপস্থিত সবাই, সেটাই ছিল অনানুষ্ঠানিক উদ্বোধন।
ছবিগুলো ছিল দেয়ালে। কিছু ছবি আঁকা, কিছু তোলা। অর্থাৎ চিত্রকর ও ফটোগ্রাফারের যুগলবন্দী। যাঁদের এই কাজ, সেই তৌহীদ রেজা নূর আর আবু সালেহ টিটু এবারই কাজ করলেন একসঙ্গে। নামীদামি কেউ নন তাঁরা, কিন্তু ছবিগুলোর দিকে তাকিয়ে মন ভরে যাচ্ছিল। যেমনটা বললেন নাসির আলী মামুন। তৌহীদের তোলা একটি শিশু আর একটি গাছের পাতা নিয়ে তিনি বললেন, ছবি সবাই তুলতে পারে। কিন্তু কেউ কেউ ছবিতে ফুটিয়ে তুলতে পারেন প্রাণের স্পন্দন। তৌহীদের ছবিগুলো সে বিবেচনায় উত্তীর্ণ।
নানা বয়সের মানুষ এসেছিল এখানে। টিটুর আঁকা ছবিতে রঙের ব্যবহার নিয়ে কথা বলেছে। কথা বলেছে তৌহীদের ছবিগুলোর বৈচিত্র্য নিয়েও।
আমরা বরং দর্শকদের মন্তব্যগুলোর কয়েকটি পড়ে ফেলি। ‘হাতে আঁকা ও ক্যামেরায় আঁকা এই যৌথ প্রদর্শনীর আয়োজন করেছেন এই দুই প্রতিভাবান তরুণ, একজন চিত্রশিল্পী, অন্যজন আলোকচিত্রশিল্পী। আবু সালেহ টিটু ও তৌহীদ রেজা নূর, দুজনের এই যুগলবন্দী নিঃসন্দেহে মুগ্ধ হওয়ার মতো। এই ছবি ও রেখার প্রদর্শনী আসলে হাতে ও ক্যামেরায় আঁকা কবিতা, যেখানে বাঙ্ময় হয়ে উঠেছে জীবন, প্রকৃতি ও চরাচর। গ্রথিত হয়েছে মানুষের সুখ-দুঃখ, আনন্দ-বেদনা, প্রেম-বিরহের অপূর্ব উপাখ্যান। আমি এই তরুণ শিল্পীদ্বয়ের সাফল্য ও মঙ্গল কামনা করি।’ লিখেছেন কবি মহাদেব সাহা।
‘জীবনের চলমান এই প্রক্রিয়ার মাঝে বাঁধা আমরা প্রতিনিয়ত। সামান্য সুখ ছুঁয়ে দেবে, এমন অবসরও হয় না দৈনন্দিন প্রয়োজনে। খুব ভালো লেগেছে আপনাদের শিল্পীসত্তা।’ লিখেছেন তৃষা সরকার।
শিমুল জাহিদ লিখেছেন, ‘আলো পড়ে বলেই আমরা বস্তুকে নিরীক্ষণ করতে পারি। আলোর জন্য রং দেখা। আবার অনেক রঙিনের ভেতরও লুকিয়ে থাকে জীবনের চরম সত্য, যেখানে কোনো আস্তরই পড়েনি কখনো। এই প্রদর্শনী সেই আস্তরবিহীন জীবনের কথা বলেছে।’
‘ছবির সৌন্দর্য আমাকে বিমুগ্ধ করেছে, যা ছিল জীবনকে নতুন করে কিছু বুঝতে পারা।’ এ কথাই লিখেছেন শুভ নামের একজন।
‘চিত্রশিল্প আর আলোকচিত্র—দুটোর ভেতর পার্থক্য কি খুব বেশি? অদ্ভুত এক মিশ্রণ। ভালো লাগল। উপস্থাপনাটা ভালো। আরও এগিয়ে যান। অপেক্ষায় থাকলাম আবার আসব বলে।’ লিখেছেন মাধুরী।
দুটো শিল্পের যুগলবন্দী মনকে ভালো করে দিচ্ছে, মনে জাগিয়ে তুলছে আবার এখানে আসার তাড়না।
১৫ এপ্রিল শুরু হয়েছিল প্রদর্শনী। আলিয়ঁস ফ্রঁসেজের লা গ্যালারিতে ঘুরে গেছেন অনেক দর্শক। শিল্পী দুজনও উপস্থিত ছিলেন কোনো কোনো দিন। স্বেচ্ছায় দর্শকদের সঙ্গে কথা বলেছেন তাঁরা। প্রদর্শনীতে আসা দর্শকদের কাছ থেকে পরামর্শ নিয়েছেন।
আবু সালেহ টিটু আঁকা নিয়ে কোনো প্রথাগত শিক্ষা লাভ করেননি। মূলত তেলরং বা মিশ্র মাধ্যমে কাজ করেন। নিজের ভাবনাকেই রঙে-রেখায় ফুটিয়ে তোলেন। ১৯৯৪ সালে ঢাকা শেরাটন হোটেলে তাঁর প্রথম একক প্রদর্শনী হয়। দ্বিতীয়টি হয় ২০০১ সালে। হাসতে হাসতে বললেন, ‘প্রাতিষ্ঠানিক শিক্ষা বলতে ঢাকা বিশ্ববিদ্যালয় থেকে বাংলা সাহিত্যে এমএ করা আছে আমার। কিন্তু ছবি আঁকাআঁকির হাতেখড়ি সেই ছোটবেলা থেকে, যখন সিলেট ক্যাডেট কলেজে পড়তাম, কলেজ প্রাঙ্গণে একবার আয়োজন করেছিলাম পেনসিল স্কেচ প্রদর্শনীর। সেটা ১৯৮৫ সালের কথা। সেই ভালোবাসারই পরিণতি আজকের এই আয়োজন।’
ফটোগ্রাফির জগতে নতুন পা রাখা তৌহীদ রেজা নূরের ফটোগ্রাফির জন্য ভালোবাসাটা অনেক পুরোনো। সেই স্কুলবেলা থেকেই খেলতে শুরু করেছিলেন ক্যামেরা নিয়ে। সেই খেলাটাই এখন দখল নিয়েছে তাঁর আবেগের জগৎ। ব্যক্তিগতভাবে কাজ করছেন একজন গবেষক হিসেবে। এরই সূত্রে ছবি তোলা হয়েছে নানা মানুষের, মুখের, জীবনের। তাই নিয়ে সাজিয়েছেন প্রদর্শনীর দেয়াল।
প্রদর্শনীর আজই শেষ দিন।
ব্যস্ত জীবনে নানা কাজের ফাঁকে এখনো কেউ কেউ তাঁদের স্বপ্নটাকে ধরে রাখতে পারছেন। প্রকাশও করছেন। শখকে শৈল্পিক রূপ দেওয়ার মানুষ যত বাড়বে, ততই জীবন হয়ে উঠবে সুন্দর। যাঁদের হাতে আছে ক্যামেরা, কিংবা যিনি তুলিটা তুলে রেখেছেন অযত্নে, তিনি আবারও ফিরে আসতে পারেন শিল্পের ভুবনে। জীবন আর শিল্প মিলেমিশেই তো তৈরি হয়ে যায় সামনে এগিয়ে যাওয়ার পথ।
আপনিও পা বাড়ান না সেই পথে!
প্রাণ জুড়িয়ে গেল আমার...
কোনো কারণেই সময় এখন মার্চ বা ডিসেম্বর নয়। বিজ্ঞাপনে মুক্তিযুদ্ধের বা স্বদেশপ্রেমের কোনো ছাপ থাকার কথাও হয়তো নয়। টেলিভিশনে বা বেতারে দেশপ্রেমের কথাও হয়তো বিশেষভাবে অনুপস্থিত। তবু এই অসময়েই দেশের লাল-সবুজের পতাকা প্রাণ জুড়িয়ে দিল আমার।
সোলাইমান আমার কল্পনার যুবক। লিবিয়ায় যে ছেলেটি বাংলাদেশের পতাকা তুলে ধরেছিল, তার নাম জানি না। তাকেই দিয়েছি এই নাম। সে ছেলেটি দেশের সীমানা পেরিয়ে চলে গেছে বাঁচার স্বপ্নকে জিইয়ে রাখতে। যে হয়তো পিতামহের শেষ গল্পমাখা জমিখানার দলিল হস্তান্তর করেছে অশ্রুকে বুকের ভেতরে আটকে রেখে। যে সোলাইমান অচেনা শহর, রংমাখা শহর, ধুলো আর স্বপ্নের শহর ঢাকার অভিজাত কোনো এলাকার জনশক্তি রপ্তানিকারকের অফিসে এসেছে গ্রামের কোনো দালালের পিছু পিছু। দীর্ঘ অপেক্ষার সময়ে বিশ্রামকক্ষ থেকে নেমে এসে আমাদের পাশেই হয়তো দাঁড়িয়েছে। রাস্তার ধারের মুদিদোকান থেকে খাদ্য ও পানীয় নিয়ে খেয়েছে। চায়ের কাপের ধোঁয়া হয়তো কিছুক্ষণের জন্য তার ধোঁয়াশায় ঘেরা জীবনকে আড়াল করেছে। সোলাইমান এভাবে এ শহরে এসেছে বেশ কয়েকবার। মলিন ব্যাগে কখনো একটি লুঙ্গি। আর তার জীবনে যোগ হয়েছে সস্তা হোটেলের রাত। কখনো কখনো মনে হয়েছে, সময় বড় দীর্ঘ। মাটির একমাত্র ঘরখানাকে ইটের করে ফেলার ইচ্ছেকে বাস্তব রূপ দেওয়ার মতো কোনো খবর আসে না আর রাজধানী থেকে। আর ক্রমেই বেড়ে চলেছে মায়ের অসুখ। তবু হাল ছাড়েনি সোলাইমান।
এরপর হঠাৎ কোনো একসময় খবর আসে। খবর আসে আনন্দ আর হাসি নিয়ে। আর তার পরের গল্পগুলো চলমান ট্রেন থেকে দেখতে পাওয়া গাছের সারির মতো চলে যায়, কু ঝিক্ ঝিক্ শব্দে। আর তারই হাত ধরে কমলা বা নীল রঙের নির্ধারিত জামা পরে জীবনে প্রথমবারের মতো সে এসে দাঁড়ায় রাজধানীর আন্তর্জাতিক বিমানবন্দরে। মায়ের আশীর্বাদ আছে, ব্যাগে আছে মুড়ি কিংবা খই আর স্বপ্ন। এই একই জামা হয়তো গায়ে আছে শত মানুষের, সবাই যে একই প্রতিষ্ঠানের শ্রমিক, তা বুঝে নিতে ঝামেলা হয় না আর। বিদেশি গল্পে পাওয়া টেক্সাসের রাখাল যুবকের গরুর মতো হয়তো, কোনো নির্ধারিত ছাপ সেঁটে দেওয়া!
সে যা-ই হোক, আমাদের সোলাইমান অপরাধী আর অপ্রস্তুত নির্বাক চোখে, মানুষের সাহায্য নিয়ে চকচকে বিমানবন্দরের ইমিগ্রেশনে দাঁড়িয়েছিল। সে সময়ও হয়তো দেশের রেমিট্যান্স বৃদ্ধির জন্য নিয়োজিত সোলাইমানকে দেখেছি আমি, কোনো প্রমোদ সফরে যাওয়ার কালে। এরই মধ্যে সময় গেছে আর তৈরি হয়েছে আরও কিছু গল্প। সোলাইমান শক্ত কাজের শ্রমিক হয়ে হাজির হয়েছে লিবিয়ায়। জন হেনরির মতো বলিষ্ঠ তার দেহ আর অবিরাম হাতুড়ির শব্দ! কঠোর পরিশ্রম করে একটি একটি করে পয়সা জমাতে থাকে সে। একজন সোলাইমানের জীবন মানেই ঘুম থেকে উঠে কাজ, ঘুমানোর আগ পর্যন্ত কাজ। একটু বেশি উপার্জনের জন্য কাজ এবং কাজ।
সোলাইমান জানে না আন্তর্জাতিক রাজনীতি কার ইচ্ছেতে কখন, কোথায়, কীভাবে বদলে যায়! সে বোঝে না তেলের লড়াই। মহাশক্তিধরের অর্থনীতি বা অস্ত্র ব্যবসার নানা সমীকরণও একেবারে তার জানার বাইরে। কিন্তু কানের কাছেই হঠাৎ ফেটে উঠেছে বোমা, মুহুর্মুহু গুলি ফুটেছে শব্দের আর্তনাদে। না খেয়ে হয়তো কাটিয়েছে রাত-দিনের নানা সময়। জীবনের সহজ অঙ্ক, সেই কাঁচা একটি ঘর, যেখানে মা আছেন, সেসব ওলটপালট হয়ে গেছে নিমেষেই রাতের আঁধারে। আশ্রয়প্রার্থী হয়ে ছুটে গেছে বর্ডারের কাঁটাতারের আরও কাছে। এক টুকরো কাগজে, হাতের তালুতে লিখেছে প্রাণের কথা, বাঁচার আকুতি করেছে। স্বপ্নভঙ্গের আতঙ্ক নিয়েও মায়ের কাছে ফিরে যেতে চেয়েছে বারবার। আর হাজারো শরণার্থীর মধ্যে মেলে ধরেছে বাংলাদেশের পতাকা!
এবার আমাদের কথা বলি। আমরা দেশকে ভালোবাসি। দেশ নিয়ে কথা বলি। ফুটবল বা ক্রিকেটেও আমরা দেশকে ভীষণ ভালোবাসি। আমরা এখানে-সেখানে হয়তো প্রিয় দল বা দেশের পতাকাও তুলে ফেলি হাজারো উল্লাসে। কিন্তু এভারেস্ট জয় করতে যাওয়া ছাড়া, মাতৃভূমি বাংলাদেশের পতাকা ব্যাগে রেখে দেব, তা হয়তো ভাবিনি কোনো দিন। কিন্তু লিবিয়ায় খেটে খাওয়া বাংলাদেশি শ্রমিক সোলাইমান কী করে ভাবল? সে স্বপ্ন, ভালোবাসা, ওই চিড়া অথবা মুড়ির সঙ্গে একটি পতাকা কেন নিয়েছিল বিভূঁইয়ে! আমি সে কথাই ভাবছি। ভাবছি ভালোবাসা ফুরিয়ে যায় না। দেশকে ভালোবাসার মতো মানুষ এখনো আছে পৃথিবীজুড়ে। সোলাইমানের মতো খুব সাধারণ কোনো মানুষের বুকের মধ্যে। সীমানার বেড়াজাল যেখানে ভালোবাসার পরিধি আরও দীর্ঘ করেছে প্রতিনিয়ত। হয়তো সোলাইমান জাহাজ থেকে লাফিয়ে পড়ে গ্রিসে নতুন বাঁচার স্বপ্ন বুনছে, হতে পারে সে লাশ হয়ে গেছে বহু আগে। আবার এমনও হতে পারে, সে দেশে ফেরত এসেছে শুধু ওই পতাকাটি নিয়েই। যা-ই হোক না কেন, স্বদেশের ওই পতাকা চিত্রসাংবাদিকের ফ্রেমে দেখে একজন বাঙালির কথা মনে হলো। আর তার এই দেশপ্রেম দেখে জুড়িয়ে গেল প্রাণ।
ভালোবাসার জাদু
হিং টিং ছট’ বলার সঙ্গে সঙ্গেই হাতে রাখা লাঠিটি হয়ে গেছে ফুল। আবার ‘গিলি গিলি হোকাস ফোকাস’ বলতেই ফাঁকা বাক্সটির মধ্য থেকে বেরোতেই থাকে একটার পর একটা জিনিস। চোখের পলকেই হাতে রাখা বলটি উধাও, আবার অন্য হাতের মধ্য থেকেই বের হয় সেই বলটি। কী যে অদ্ভুত সব খেলা! এসব খেলা দেখানোই এখন তাঁর নেশা। জাদু যখন তিনি দেখান তখন অনেক জোড়া চোখ তাঁর দিকে অবাক দৃষ্টি রাখে। শিশুরা এত মজা পায় যে শান্ত চোখে তাকিয়েই থাকে জাদুকরটির দিকে। এসব শিশুর আনন্দ দেওয়ার বিনিময়ে তিনি কিছু সম্মানীও পান বটে। কিন্তু ভালোবাসার এ ম্যাজিক দিয়ে শুধু নিজের উদর পূর্তি করার মানুষ তিনি নন। ভাবেন, ‘কী করা যায়? কোনোভাবে কি দেশের একটা অংশের অন্তত উপকার করতে পারি আমার এই কাজ দিয়ে?’ তখন মাথায় আসে, দেশে যাদের টাকা-পয়সা আছে, তারা তো সব ধরনের সুযোগ-সুবিধাই পায়। আবার এ ম্যাজিকও তারা বিভিন্ন সময় উপভোগ করে কিছু টাকার বিনিময়ে। কিন্তু যাদের টাকা নেই তারা তো এসব বিনোদন থেকে অনেক দূরে। তাদের জাদু দেখানোর কাজটি নিজে করার দায়িত্ব নেন জাদুশিল্পী উলফাৎ কবীর। পাশাপাশি তিনি আর একটি দায়িত্ব নিয়েছেন, সেটা হলো, এই জাদুর মধ্য দিয়ে শিশুদের কিছু শেখানোর।
গ্রামের শিশুরা প্রায়ই অসুস্থ হয়ে পড়ে। কয়েকটি নিয়ম মেনে চললে এসব রোগশোক দূরে পালাবে। সেগুলো হলো খাওয়ার আগে হাত ধোয়া। টয়লেট থেকে ফিরে সাবান দিয়ে হাত ধোয়া এবং টয়লেটে অবশ্যই স্যান্ডেল পরে যাওয়া। জাদু দেখানোর সময় হঠাৎ করেই একটা স্যান্ডেল তৈরি করেন তিনি, কখনো বা একটি সাবান, তারপর এই কথাগুলোই জানিয়ে দেন মজা করে। আবার হয়তো তাঁর কাছে চারটি কার্ড আছে, যার তিনটিই সাদা। একটি কার্ডে কোনো একটা সংখ্যা লেখা আছে। ধীরে ধীরে সবগুলো কার্ডই সংখ্যা-লেখা দেখা গেল। আবার আর একটাতে হয়তো আর একটু বেশি বড় সংখ্যা লেখা আছে, কার্ডগুলোও ধীরে ধীরে বেশি সংখ্যার হয়ে গেল। এই ম্যাজিকের মাধ্যমে তিনি জানান, ‘সৎসঙ্গে স্বর্গবাস, আর অসৎসঙ্গে সর্বনাশ।’ উলফাৎ কবীর বলেন, ‘আমি টাকার বিনিময়ে যখন ম্যাজিক দেখাই, তখন যত না মজা পাই তার চেয়ে বেশি মজা পাই তখন, যখন এসব সুবিধাবঞ্চিতকে ম্যাজিক দেখাই। আমি চাই, এ দেশের সবাই সুস্থভাবে বড় হোক। ম্যাজিক দেখে ওদের বিস্মিত দৃষ্টি খুব ভালো লাগে।’
জাদু দেখাতেও কিছু টাকার প্রয়োজন। যেহেতু দর্শনি নেওয়া হয় না, তাই এ কাজের জন্য তিনি সহায়তা করার কথা বলেন বন্ধু শাকিলকে। তিনি এতে সহায়তা করে চলেছেন সর্বাত্মকভাবে। পরবর্তী সময়ে জাতিসংঘের ওয়ার্ল্ড ফুড প্রোগ্রাম থেকে উলফাৎ কবীরের কাছে প্রস্তাব আসে যে তারা যেসব স্কুলে সুবিধাবঞ্চিত শিশুদের পুষ্টিকর বিস্কুট দেয়, সেসব স্কুলে তিনি জাদু দেখাতে পারেন। উলফাৎ কবীর রাজি হন কিন্তু সেখানে ডব্লিউএফপি টাকা দিতে চাইলে তিনি বলেন, ‘তাদের ঘর বেঁধে দিতে চেয়ে আমি যদি আপনাদের টাকা নিই, তবে তো সেই ঘর বাঁধাটা ঠিক বেঁধে দেওয়া হলো না।’
উলফাৎ কবীরের এই নিঃস্বার্থ অবদানের জন্য জাতিসংঘের ঢাকার সদর দপ্তর থেকে উলফাৎ কবীরকে এক ধন্যবাদপত্র দেওয়া হয়। এটি তাঁর হাতে তুলে দেন বাংলাদেশে জাতিসংঘের রাষ্ট্রদূত ক্রিস্টা র্যাডার।
উলফাৎ কবীর আরও বলেন, ‘আমি আমার এই কাজটাকে একটা যুদ্ধ হিসেবে নিয়েছি। আমাকে এতে জিততেই হবে। আমাদের দেশের অধিকাংশ মানুষই কুসংস্কারাচ্ছন্ন। আমি চাই, ওরা কুসংস্কার থেকে বেরিয়ে আসুক। এ জন্য আমরা সামনে এগিয়ে যেতে পারছি না। অনেকে মনে করে, জাদু মন্ত্রতন্ত্রের ফলে হয়। আসলে এগুলো কিছুই নয়। কেবল কলাকৌশল।’
গত বছরে (২০১০) ১০০টি স্কুলে এমন মজাদার জাদু প্রদর্শন করেছেন উলফাৎ কবীর। এ বছরও করবেন একইভাবে। তবে এবার তিনি যোগ করেছেন একটা নতুন মাত্রা। এ সম্পর্কে তিনি নিজেই বলেন, ‘এবার ১০০টি সোলার লাইট এনেছি। ভাবছি, যেসব স্কুলে যাব সেখানে মেধাবী একজন বা দুজনকে এই লাইট দেব।’
‘ম্যাজিক আংকেল’ নামেই ছোটদের কাছে বেশি পরিচিত উলফাৎ কবীর। শিশুদের নিয়ে ম্যাজিক আংকেলের ভাবনার শেষ নেই। শিশুরা পড়তে পড়তে নিশ্চয়ই বিরক্ত হয়ে পড়ে, তাই তখন তাদের একটু সতেজ করে তোলার জন্য একবার ২০টি স্কুলের শিক্ষককে একত্র করে ম্যাজিক শিখিয়েছিলেন। জাদুকরদের ট্যাক্সিডো কোট পরে তিনি যখন মঞ্চে এসে দাঁড়ান, তখন সবাই হাঁ করে তাকিয়ে থাকে। এটাই তাঁর কাছে সবচেয়ে বড় পাওয়া। তাঁর ভাষায়, ‘আমি তো অন্যদের জাদু দেখিয়ে টাকা নিই। এসব দরিদ্র শিশুদের শুধু একটু সুস্থ ও হাসিখুশি দেখতে চাই। আর চাই অন্য কেউ যেন আমার এ কাজ দেখে নিজেরা এদের জন্য কিছু করার চিন্তা করেন।’
গৈলা স্কুল—গৌরবের ১২০ বছর
যখন স্কুলে পড়ি, তখন আমাদের শিক্ষার হার ছিল মাত্র ২৪ ভাগ। কিন্তু আমার কাছে তা যেন বিশ্বাসযোগ্য মনে হতো না। কারণ, আমাদের আশপাশে যাদের দেখতাম, তারা তো সবাই কমবেশি লেখাপড়া জানে! নাম লিখতে পারে। বিশ্ববিদ্যালয়ে পড়ছে, ইঞ্জিনিয়ারিং পড়ছে, চিকিৎসাশাস্ত্র নিয়ে পড়ছে। কতজন বড় চাকরি করছে, কতজন ভারতে চলে গেছে, আমেরিকা-ইউরোপে গেছে বড় বড় ডিগ্রি নিয়ে। তো অশিক্ষিত কোথায়! সারা দেশ থেকে এই যে ব্যতিক্রম, তার কেন্দ্রে রয়েছে আমাদের স্মৃতিময় গৈলা স্কুল—প্রাতিষ্ঠানিক নাম গৈলা মাধ্যমিক বিদ্যালয়।
বরিশালের আগৈলঝাড়া উপজেলার গৈলা গ্রামে অবস্থিত এ বিদ্যালয়ের প্রতিষ্ঠাকালীন নাম ছিল গৈলা হাই ইংলিশ স্কুল। এ প্রতিষ্ঠানের যাত্রা শুরু ১৮৯৩ সালের ২৩ জানুয়ারি। আজ ২০১২ সালের ২৩ জানুয়ারি স্কুলটি ১২০তম বছরে পা রাখল—জ্ঞানের আলোকবর্তিকা হাতে কী অসাধারণ অভিযাত্রা! শুভ হোক ১২০তম জন্মদিন।
ঐতিহ্যবাহী এ বিদ্যালয়ের একজন ছাত্র হিসেবে এবং এ বিদ্যালয় প্রতিষ্ঠায় ও এর জায়গা প্রদানে আমাদের পরিবারের বিশেষ অবদানের জন্য আমি ব্যক্তিগতভাবে গৌরব বোধ করছি।
গৈলা একটি ইউনিয়নের নাম। এর আওতায় অনেকগুলো গ্রাম রয়েছে, কিন্তু সাধারণভাবে সব গ্রামের পরিচয় গৈলা হিসেবে। স্কুল, ডাকঘর, বাজার, হাসপাতাল—সবকিছুর পরিচয়ের সঙ্গে যুক্ত রয়েছে গৈলা। এ গ্রামেই জন্মেছিলেন মনসামঙ্গলের কবি বিজয় গুপ্ত। তাঁর প্রতিষ্ঠিত মনসা মন্দির ৫০০ বছরের পুরোনো। বেহুলা-লখিন্দরের আখ্যান নিয়ে রচিত বৃহৎ এ কাব্য গ্রামের হিন্দু রমণীদের মুখস্থ। গৈলা স্কুলের ছাত্র ছিলেন ঢাকা বিশ্ববিদ্যালয়ের অর্থনীতি বিভাগের কৃতী ছাত্র অমিয় দাশগুপ্ত, যাঁর আন্তর্জাতিক অঙ্গনে পরিচয় ‘অর্থনীতিবিদদের অর্থনীতিবিদ’ হিসেবে। তিনি নোবেল পুরস্কার বিজয়ী অর্থনীতিবিদ অমর্ত্য সেনের পিএইচডির গাইড ছিলেন। অমর্ত্য সেন লিখেছেন, ‘মাস্টার মশাই (অমিয় দাশগুপ্ত) সব সময় বলতেন, আমার জীবনে যা কিছু অর্জন তার মূলে গৈলা স্কুল।’ গৈলা স্কুল থেকে যাঁরা দশকের পর দশক ধরে শিক্ষাজীবন সমাপ্ত করে চলেছেন, তাঁরা একইভাবে বলতে পারেন গৈলা স্কুলই আমাদের গড়ে তুলেছে। জীবনসংগ্রামে সফল হতে প্রেরণা জুগিয়ে চলেছে।
স্কুলের প্রতিষ্ঠাকালীন প্রধান শিক্ষক ছিলেন কৈলাশ চন্দ্র সেন। তিনি উচ্চপদস্থ সরকারি চাকরি ছেড়েছেন গ্রামে শিক্ষার আলো ছড়িয়ে দিতে। তিন দশকের বেশি সময় ধরে তিনি ছিলেন এ স্কুলে। তাঁর সমাধিসৌধে একটিই বাক্য—ডেথ ডিভাইডস, মেমোরি লিঙ্গারস। কী সত্যই না এতে উচ্চারিত! এখনো তিনি প্রাতঃস্মরণীয় নাম। গৈলা স্কুল পরিচালনার পাশাপাশি তিনি পাশের গ্রাম আগৈলঝাড়ায় গড়ে ওঠা ভেগাই হালদার পাবলিক একাডেমি গড়ে তোলায় অনন্য ভূমিকা রাখেন।
১৯৯৩ সালে গৈলা মাধ্যমিক বিদ্যালয়ের শতবর্ষ উপলক্ষে সাবেক শিক্ষার্থীরা নিজেদের অর্থে গড়ে তোলেন ‘শতবর্ষ ভবন’।
গৈলা স্কুলে ২০০১ সাল থেকে চালু রয়েছে সৈয়দ আবুল হোসেন ছাত্রবৃত্তি। প্রতিবছর তৃতীয় থেকে নবম শ্রেণী পর্যন্ত বার্ষিক পরীক্ষায় প্রথম, দ্বিতীয় ও তৃতীয় স্থান লাভকারীকে এ তহবিল থেকে বৃত্তি দেওয়া হয়। মাধ্যমিক পরীক্ষায় যারা কৃতিত্বের সঙ্গে উত্তীর্ণ হয়, তারাও এ তহবিল থেকে বৃত্তি পায়। সাবেক শিক্ষার্থীদের সংগঠন গৈলা পরিষদের নেতারা এ বৃত্তি কার্যক্রম পরিচালনা করেন। গৈলা পরিষদের আরেকটি উদ্যোগ প্রতিবছরে পুনর্মিলনীর আয়োজন। প্রতিটি আয়োজনেই শত শত শিক্ষার্থী পরিবারের সদস্যদের নিয়ে উপস্থিত থাকেন।
ষাটের দশকের শেষ দিকে আমি যখন এ স্কুলে পড়েছি, তখন অঙ্ক পড়াতেন নলিনী সিমলাই। তিনি রাগী ছিলেন, কিন্তু অঙ্কশাস্ত্রের প্রতি তাঁর অনুরাগ তুলনাহীন। তাঁর উপদেশ ছিল, কখনো অন্যকে নয়, প্রতিদ্বন্দ্বী ভাবতে হবে নিজেকে। আমাদের স্কুলের ক্লাসে একবার তিনি একটি অঙ্ক মেলাতে পারেননি। স্কুল শেষে বিকেলে বাড়ি ফিরেছি। সন্ধ্যায় দেখতে পাই স্যার আমাদের বাড়িতে চলে এসেছেন। বিনম্র স্যার হেসে বললেন, ‘স্কুল থেকে বাড়ি যেতে যেতে ভাবছিলাম—অঙ্ক মিলবে না কেন, গলদ কোথায়! ভাবতে ভাবতে হঠাৎ সমাধান পেয়ে যাই। ভাবলাম, বাড়ি যাবার আগে তোকে দেখিয়ে দিয়ে যাই।’ সারা জীবন এ স্মৃতি আমাকে আঁকড়ে থাকবে! নলিনী সিমলাই, অশ্রু বিশ্বাস, মোহাম্মদ হানিফ, ফজলুর রহমান (লাল মিয়া), জীবন মুখার্জি—আমার নমস্য সব শিক্ষকই ছিলেন শিক্ষাবিস্তারে এমনই উৎসর্গীকৃত।
এ স্কুলের মাঠেই একাত্তরে মুক্তিযুদ্ধে গ্রামের ছাত্র-যুবকদের প্রশিক্ষণের প্রথম পাঠ। আমাদের প্রশিক্ষকদের একজন ছিলেন আলাউদ্দিন বক্স। তিনি দেড় বছরের শিশুপুত্রকে রেখে চলে যান পাকিস্তানি সেনাবাহিনীকে রুখতে—২৫ এপ্রিল টরকি বন্দরের কাছে রণাঙ্গনে শহীদ হন। স্কুলের পাশেই তাঁকে সমাহিত করা হয়েছে ব্রিটিশবিরোধী স্বাধীনতাসংগ্রামের আরেক মহান শহীদ তারক সেনের স্মৃতিসৌধের কাছাকাছি।
গৈলা স্কুল বরাবরই পড়াশোনার পাশাপাশি পাঠ-বহির্ভূত কার্যক্রমেও এগিয়ে। ফুটবলে আন্তস্কুল ফুটবলে জেলা ও বিভাগ পর্যায়ে তারা চ্যাম্পিয়ন হয়েছে। ক্রিকেট, ভলিবল, ব্যাডমিন্টনেও কৃতিত্ব অনেক। সাহিত্য-সংস্কৃতির অঙ্গনেও রয়েছে এ প্রতিষ্ঠানের শিক্ষার্থীদের সক্রিয় পদচারণা।
মাঝে মাঝে মনে হয়, আমাদের প্রাণপ্রিয় এ প্রতিষ্ঠানটি বোধহয় অতীত গৌরব ঠিকমতো ধরে রাখতে পারছে না! তবে কি দীর্ঘ পথপরিক্রমায় ক্লান্ত! আজ সৎ ও যোগ্য নেতৃত্ব ও আদর্শ শিক্ষকের বড় প্রয়োজন।
যাবেন নাকি ঘুড়ি উৎসবে?
সর্বশেষ ঘুড়ি উড়িয়েছেন কখন, মনে পড়ে? ছোটবেলার সেই আনন্দের স্বাদ পেতে এর আগে ঘুড়ি উৎসবে গিয়েছিলেন বুঝি? এবারও কি যাওয়ার ইচ্ছা আছে? তাহলে এখন থেকেই শুরু করে দিতে পারেন দিন গোনা। হাতে কিন্তু আর বেশি দিন নেই। এখনই যদি প্রস্তুত না হন, তাহলে উৎসবের দিনে পড়তে হবে হুড়োহুড়িতে। না, এই উৎসব নিয়ে একদম তাড়াহুড়ো করতে চান না ছবির হাটের হাটুরেরা। এ কারণে এখনই সেখানে শুরু হয়ে গেছে প্রস্তুতি।
ছবির হাট? চলুন, একটু জেনে নেওয়া যাক। চারুকলার গেটের ঠিক উল্টো দিকেই অবস্থিত। এটি মূলত শিল্পীদের মিলনমেলা। প্রতি শুক্রবার বিকেল হলেই বিভিন্ন ধরনের শিল্পীর আগমনে মুখর হয়ে ওঠে ছবির হাট। এখানে তাঁরা নিয়ে আসেন তাঁদের বিভিন্ন ধরনের শিল্পকর্ম। আর সেসব শিল্পকর্ম দেখে মুগ্ধ হন অনেকে। এই শিল্পীদের কাজেরই একটি অংশ হচ্ছে ঘুড়ি উৎসব। এবার অষ্টমবারের মতো ছবির হাট আয়োজন করতে যাচ্ছে ঘুড়ি উৎসব।
সম্প্রতি এক বিকেলে গিয়ে দেখে এলাম তাঁদেরই সেই উৎসবের প্রস্তুতি। বিগত সাতবার যেসব ঘুড়ি উৎসবের আয়োজন হয়েছে, তাতে কখনোই বাইরের কারও কাছ থেকে কোনো টাকা নেওয়া হয়নি। এখানে এসে শিল্পীরা নিজের মতো করে কিছু শিল্পকর্ম তৈরি করেন। তারপর যদি সেটা কেউ কিনে নিয়ে যান, তাহলে সেই টাকা দিয়েই চলে ঘুড়ি উৎসবের আয়োজন। এখানে যে যা কিছু করেন, সবই মূলত স্বেচ্ছাশ্রম। যাঁর যা ইচ্ছা, তা নিয়ে কাজ করেই তাঁরা শামিল হচ্ছেন ঘুড়ি উৎসবের আয়োজনে।
শিল্পী রাশেদুল খুদার তুলির ছোঁয়ায় একটি শিল্পকর্ম যেন প্রাণ পাচ্ছিল। এমন সময় একজন ব্যক্তি এলেন তাঁর কাছে। নাম ডাবলু। এসেছিলেন দিনাজপুর থেকে। তাঁরও ঘুড়ি উৎসবে যোগ দেওয়ার আগ্রহ প্রবল। হ্যাঁ, এমনই শত শত মানুষ রয়েছেন, যাঁরা যোগ দিতে চান ঘুড়ি উৎসবে। এমন করেই অনেকের প্রাণে জায়গা করে নিয়েছে এ উৎসব। কথা হয় শিল্পী রাশেদুল খুদার সঙ্গে। তিনি বলেন, ‘আমরা সবাই এখানে কাজ করি মনের টানে। মন যা চায়, তা-ই করি। তারপর কারও সেটা পছন্দ হলে নিয়ে যায় নিজেদের জন্য।’ এবারেও বিশাল বিশাল ঘুড়ি উড়বে কক্সবাজারের ইনানী সমুদ্রসৈকতের আকাশে। বানানো হবে জলকন্যা, মাছ, মোরগ, গরুর গাড়ি, মানুষ প্রভৃতি ধরনের ঘুড়ি। এরপর সেসব ওড়ানো হবে নীল আকাশে।
ছবির হাটের আরেক শিল্পী সালেহ মাহমুদ বলেন, ‘আমাদের এখানে এই প্রস্তুতিতে কারও কোনো বাধ্যবাধকতা নেই। যে যখন চায়, যতটুকু চায়, নিজের কাজ দিয়ে যেতে পারে। কেউ যদি মনে করে বিকেল থেকে রাত অবধি ছবি আঁকবে, তাহলেও যেমন বলার কিছু নেই, তেমনি না আঁকলেও কেউ মন খারাপ করবে না। সবাই এখানে কাজ করে নিজের মনের তাগিদে। আর আমাদের কাজের ফাঁকে ফাঁকে আড্ডাও চলে বেশ। সময়টা তাই কেটে যায় ভালোই।’
এবারের প্রস্তুতির টাকা আয়ের জন্য কেবল করা হচ্ছে চিত্রকর্ম। এখন পর্যন্ত এখানে গেলে পাবেন অ্যাক্রেলিক ও জলরঙের কাজকর্ম। হয়তো পরে আরও কিছু কাজ পাওয়া যাবে এখানে। ছবির হাটের এই আড্ডায় যেমন পুরোনো শিল্পীদের দেখা পাবেন, তেমনি নতুন শিল্পীরাও কম আসছেন না। তাঁরা নিজেরাও কিছু এঁকে অংশ নিচ্ছেন ঘুড়ি উৎসবে। বাচ্চারা এসে এখানে চাইলে আঁকতে পারে ছবি।
শিল্পীদের পেছনের দেয়ালটা কিছু ছবি দিয়ে সাজানো। আর তাঁদের পেছনে অনেক উৎসুক চোখের ভিড়। সবাই দেখছেন। অবশ্য কেউ কেউ কেনার কথাও মাথায় রাখছেন। অনেকেই কিছু কিছু ছবির কথা বলে যাচ্ছেন, পরে এসে নিয়ে যাবেন। আর নেবেন নাই-বা কেন। এখানে যেসব শিল্পীর আঁকা ছবি পাবেন, তা যদি কোনো গ্যালারি থেকে কিনতে যান, তাহলে দাম পড়বে অনেক টাকা। সেই শিল্পীরই ছবি আপনি এখানে পাবেন একেবারে স্বল্প মূল্যে। এতে করে দুই কাজ হবে—এক, অল্প মূল্যে পেয়ে যাবেন আকর্ষণীয় ছবি; আর দুই, ঘুড়ি উৎসবে হয়ে উঠবেন একটা অংশ। ঘুড়ি উৎসবের জন্য এমন করে ছবির প্রদর্শনী চলবে আগামী ২৩ ফেব্রুয়ারি পর্যন্ত। ২৫ ফেব্রুয়ারি শুরু হবে কর্মশালা। চলবে ২৯ তারিখ পর্যন্ত। মূল উৎসবের মূলত একটা প্রস্তুতি এটা। আগামী ২ মার্চ হবে মূল উৎসব। এত দূরে গিয়ে সেই উৎসবে অংশ নেওয়া যদি সম্ভব না-ও হয়, তাহলে ছবির হাটের শিল্পকর্মগুলো কিনতে পারেন। এতে করে একভাবে যুক্ত হবেন ঘুড়ি উৎসবের সঙ্গে। তো, যাবেন নাকি ঘুড়ি উৎসবে?
দিনটি ছিল শুধুই ভাষার
রাত ১২টা বেজে পাঁচ মিনিট। কোনো এক মানসিক হাসপাতালে এক মানসিক রোগীর ঘুম গেল ভেঙে। তার মনে হলো, এক্ষুনি তাকে একটা নাটক করতে হবে। তাকে একটা নাটক পড়তে দেওয়া হলো। সে সাত দিন সাত রাত পড়ল সেই নাটকখানি। তারপর এসে বলল, ‘এখানে অনেকগুলো চরিত্র দেখতে পাচ্ছি। সুন্দর, খুব সুন্দর। কিন্তু নাটক কোথায়? নাটকের দেখা তো পেলাম না।’ আধুনিক ভাষা ইনস্টিটিউটের অধ্যাপক শিশির ভট্টাচার্য্য গল্পচ্ছলে এভাবেই শুরু করেন আলোচনা।
২৪ জানুয়ারি মহান একুশে ফেব্রুয়ারি ও আন্তর্জাতিক মাতৃভাষা দিবস উপলক্ষে ঢাকা বিশ্ববিদ্যালয়ের আর সি মজুমদার মিলনায়তনে অনুষ্ঠিত হয় ঢাকা বিশ্ববিদ্যালয় ভাষাবিজ্ঞান বিভাগ ও ইন্টার কালচারাল ফোরাম যুক্তরাষ্ট্র কর্তৃক যৌথভাবে আয়োজিত ‘বাংলাদেশে ভাষাবিজ্ঞান চর্চা’ বিষয়ক সেমিনার। দিনটি ছিল শুধুই ভাষার। অধ্যাপক রফিকুল ইসলামের সভাপতিত্বে সেমিনারে পঠিত প্রবন্ধ নিয়ে আলোচনা, সমালোচনা, পাল্টা সমালোচনা সবই ছিল ভাষাকেন্দ্রিক।
শুরুর গল্পটির সঙ্গে ভাষার একটি চমৎকার সম্পর্ক টানা যায়। আমরা যেমন বায়ুর ভেতর বসবাস করেও টের পাই না তার উপস্থিতি, তেমনি ভাষা নামের বায়বীয় বস্তুটির ভেতরে আমাদের নিরন্তর বাস। অথচ ভাষা কোথায়? আবার পাল্টাভাবে বলতে পারি, কোথায় নেই ভাষা? আমরা যখন কথা বলি তাও ভাষা। আমরা যখন চুপ করে থাকি তাও ভাষা, আবার আমরা যখন দৈহিক-মৌখিক অঙ্গভঙ্গি করি তাও ভাষা। সব চরিত্রের সংলাপ মিলে যেমন নাটক, তেমনি আমাদের উচ্চারিত ধ্বনি, শব্দ, বাক্য, দৈহিক অঙ্গভঙ্গি—এসবের অর্থ—সবকিছুই ভাষা। আর ভাষায় বিজ্ঞানসম্মত আলোচনার শাস্ত্র হলো ভাষাবিজ্ঞান।
সেমিনারে ভাষা নিয়ে এভাবেই জমে উঠেছিল আলোচনা। সেমিনার শুরুর দিকের শুভেচ্ছা বক্তব্যে বিভাগের প্রধান গুলশান আরা বলেন, ‘বাংলা ভাষা আমাদের গৌরব ও অহংকার যেমন, তেমনি পরিচয় ও অস্তিত্বও। আর পরিচয় ও অস্তিত্বের সঙ্গেই জড়িত ভাষাবিজ্ঞান।’ সেমিনারে পঠিত চারটি প্রবন্ধের মধ্যেই বাংলা ভাষার পরিচয় ও অস্তিত্ব ফুটে উঠেছিল সেদিন। ‘বাংলাদেশে ভাষাবিজ্ঞান চর্চা’বিষয়ক সেমিনারের প্রথম প্রবন্ধটি পাঠ করেন যুক্তরাষ্ট্রের এলিয়েন্ট ইন্টারন্যাশনাল ইউনিভার্সিটির ইমেরিটাস অধ্যাপক আনোয়ার এস দিল। তাঁর প্রবন্ধে বারবার অনুরণিত হয় ড. মুহম্মদ শহীদুল্লাহ, ড. মুনীর চৌধুরী, অধ্যাপক আবুল কালাম মনজুর মোর্শেদের কথা। তিনি বলেন, ‘ভাষা যে কেবল ভৌগোলিকভাবেই বৈচিত্র্যপূর্ণ তা নয়, ভাষার সামাজিক রূপগুলো আরও বেশি বৈচিত্র্যময়।’ ইংরেজির প্রভাবে বাংলা ভাষার অবস্থা সম্পর্কে তিনি বেশ রঙ্গ করেই বলেন, ইংলিশ থেকে যেমন ইংরেজি তেমনি বাংলিশ থেকেই হয়ে দাঁড়িয়েছে বাংরেজি। এ যেন বাংলা উপভাষার আরেক নতুন রূপ, ‘মানুষ রেগে গেলেই হরহর গড়গড় করে ইংরেজি বলতে শুরু করে।’ এরূপ মজার মজার উক্তি তাঁর প্রবন্ধটিকে সবার কাছে উপাদেয় করে তুলেছিল।
সেমিনারের দ্বিতীয় প্রবন্ধটি পাঠ করেন ঢাবি ইংরেজি বিভাগের প্রাক্তন শিক্ষার্থী এবং যুক্তরাষ্ট্রের একই বিশ্ববিদ্যালয়ের ইমেরিটাস অধ্যাপক আফিয়া দিল। ‘ভাষা মাত্রই অন্যান্য ভাষা হতে শব্দ ঋণ করে। তবে সেটি আমাদের ভাষায় আমরা আমাদের মতো করেই যোগ করে নিই। অর্থাৎ ঋণকৃত শব্দটি আমাদের ভাষা ও সংস্কৃতির মিশেলে উচ্চারিত হয় আমাদের দ্বারা। আরবি ও বাংলা ভাষার ক্ষেত্রেও ঘটেছে তাই।’ বলেন তিনি। অধ্যাপক আনোয়ার এস দিল এবং অধ্যাপক আফিয়া দিল—এ ভাষাবিজ্ঞানী যুগল বাংলা ভাষার প্রতি ভালোবাসা থেকেই প্রতিবছর ছুটে আসেন বাংলাদেশে।
সেমিনারে পঠিত তৃতীয় প্রবন্ধটি চট্টগ্রাম বিশ্ববিদ্যালয়ের বাংলা বিভাগের প্রাক্তন অধ্যাপক মনিরুজ্জামানের। পার্বত্য চট্টগ্রামের বৈচিত্র্যময় ক্ষুদ্র নৃগোষ্ঠীর ভাষাবিষয়ক প্রবন্ধটিতে চাকমা তংচঙ্গ্যা, খুশি, লুসাই, ত্রিপুরা প্রভৃতি ভাষার মধ্যে সম্পর্ক স্থাপনের চেষ্টা করা হয়েছে।
‘দেখতে প্রায় এক হলেও তারা কিন্তু মোটেও এক নয়, যেমন এ-কার (ে), ও-কার ( ো), ঈ-কার ( ী ), ই-কার ( ি)। আবার কাছাকাছি দেখতে হলেও এরাও এক নয়, যেমন ‘ক্ষ’ ও ‘হ্ম’, ‘ত্রু’ ও ‘ক্র’, ‘জ্ঞ’ ও ‘ঞ্ছ’।’ জাহাঙ্গীরনগর বিশ্ববিদ্যালয়ের বাংলা বিভাগের অধ্যাপক মহাম্মদ দানীউল হক তাঁর শিশুদের শিক্ষাদানবিষয়ক পঠিত প্রবন্ধে এভাবেই বাংলা ভাষার এক একটি বর্ণকে সম্পর্কিত করেছেন। ‘র্দ্র’, ‘স্ত্র’, ‘স্প্র’ ও ‘স্ক্রু’কে তিনি বেশ মজা করে বলেছেন তিনতলার বর্ণ। আবার কখনো ‘বাক্স’ ও ‘রিক্সা’কে মজা করে বলেছেন ‘বাস্ক’ ও ‘রিস্কা’। ভাষার এই ওলট-পালট আসলেই বেশ মজার মনে হয়েছিল তখন। তবে শিশুদের শিক্ষাদানে এই ওলটপালট যেন না হয়, সেদিকে ছিল তাঁর কড়াদৃষ্টি। ভাষায় দক্ষতা অর্জনে তিনি গুরুত্ব দিয়েছেন পাঠে আনন্দকে। শিক্ষকের বেত কিংবা মা-বাবার রাঙা চোখকে নয়।
এর পর পরই ছিল সমালোচনার ঝড়। অধ্যাপক মনসুর মূসা, অধ্যাপক আবুল কালাম মনজুর মোরশেদ, অধ্যাপক জীনাত ইমতিয়াজ আলী, অধ্যাপক শিশির ভট্টাচার্য্যের আলোচনা-সমালোচনার ফাঁকেই কথা হলো বিভাগের স্নাতকোত্তর শ্রেণীর শিক্ষার্থী আমেনা রিনার সঙ্গে। তিনি বলেন, ‘উচ্চশিক্ষা বলতে শুধু ক্লাসে শিক্ষাদানই বোঝায় না। ক্লাসের বাইরে এ ধরনের সেমিনারের আয়োজন, গবেষণাকর্ম উপস্থাপন শিক্ষার্থীদের জানার বড় সুযোগ।’
সেমিনারে উপস্থিত ছিলেন ঢাকা বিশ্ববিদ্যালয়ের ভাষাবিজ্ঞানের শিক্ষক সাখাওয়াত আনসারী, সৌরভ শিকদার, সালমা নাসরিন, হাকিম আরিফ, সৈয়দ শাহরিয়ার, মুনীরা বেগম, নাদিয়া নন্দিতা ইসলামসহ বিভাগের শিক্ষার্থীরা। প্রবন্ধ পাঠ, আলোচনা-সমালোচনা, সভাপতির বক্তব্যের পরও সেমিনার ‘শেষ হইয়াও হইল না শেষ’।
স্মৃতির আয়নায় আমার স্কুল
একটা স্কুলকে চেনা যায় তার ছাত্র ও শিক্ষকদের দেখে। ঠিক যেমন করে একজন মানুষকে চেনা যায় তার বন্ধুদের দেখে। ঢাকা থেকে দূরবর্তী নেত্রকোনা জেলার কেন্দুয়া উপজেলার সান্দিকোনা হাইস্কুলে (বর্তমানে কলেজিয়েট স্কুল) যাঁরা পড়েছেন, তাঁদের অনেকে ঢাকা, চট্টগ্রাম, রাজশাহী, জাহাঙ্গীরনগর ও বাংলাদেশ প্রকৌশল বিশ্ববিদ্যালয়সহ পৃথিবীর বহু নামীদামি শিক্ষাপ্রতিষ্ঠানে পড়াশোনা এমনকি শিক্ষকতা করেছেন এবং করছেন। এ স্কুলের প্রাক্তন ছাত্রছাত্রীরা জাতীয় ও আন্তর্জাতিক পর্যায়ে সরকারি-বেসরকারি নানা প্রতিষ্ঠানে দায়িত্ব পালন করতে গিয়ে অত্যন্ত উঁচুমানের মেধা, দক্ষতা ও যোগ্যতার প্রমাণ দিচ্ছেন।
আমি এ স্কুলের অন্তত দুজন প্রাক্তন ছাত্রের নাম উল্লেখ করা এখানে জরুরি মনে করি। তাঁদের একজন পৃথিবীর অন্যতম সেরা বিদ্যাপীঠ যুক্তরাষ্ট্রের হার্ভার্ড বিশ্ববিদ্যালয়ের রিসার্চ ফেলো মুজিব রাহমান। আরেকজন জাতিসংঘের শিক্ষা, বিজ্ঞান ও সাংস্কৃতিক সংস্থা ইউনেসকোর অন্যতম শীর্ষস্থানীয় কর্মকর্তা বিকাশচন্দ্র সান্যাল।
মুজিব রাহমান সান্দিকোনা হাইস্কুল থেকে ১৯৭৬ সালে এসএসসি এবং পরে আনন্দমোহন কলেজ থেকে এইচএসসি পাস করেন। পরবর্তী পর্যায়ে ঢাকা বিশ্ববিদ্যালয় থেকে ফার্মেসি বিষয়ে তিনি অনার্সসহ মাস্টার্স ডিগ্রি সম্পন্ন করেন। এরপর ১৯৯২ সালে বৃত্তি নিয়ে যুক্তরাষ্ট্রে চলে যান। সেখানকার রচেস্টার ইউনিভার্সিটি থেকে পিএইচডি ডিগ্রি নিয়ে হার্ভার্ডের প্রখ্যাত ডানা ফার্বার ক্যানসার ইনস্টিটিউটে দীর্ঘ সময় রিসার্চ ফেলো হিসেবে কাজ করেন। তাঁর সমপর্যায়ের নিবেদিতপ্রাণ বিজ্ঞানী বা গবেষক এ সময়ে শুধু বালাদেশে নয়, আন্তর্জাতিক অঙ্গনেও খুব বেশি নেই।
পড়াশোনা ও কর্মসূত্রে আমাদের প্রিয় মুজিব ভাই ঢাকা বিশ্ববিদ্যালয়, রচেস্টার এবং বিশেষ করে গবেষণার জন্য দীর্ঘকাল হার্ভার্ডের মতো বিশ্ববিদ্যালয়ের সঙ্গে যুক্ত থাকার পরও সান্দিকোনা হাইস্কুলের অরুণ স্যার (অরুণচন্দ্র রাহা) হচ্ছেন তাঁর দেখা ও জানামতে সেরা শিক্ষক। পৃথিবীজুড়ে এত কিছু দেখার পরও মুজিব ভাইয়ের মতো বিজ্ঞানীর চোখে কেন আমাদের অরুণ স্যার এত বড় মাপের শিক্ষক?
আমাদের অরুণ স্যার শিক্ষাদানের কলাকৌশল, বিভিন্ন উৎস থেকে তথ্য-উপাত্ত সংগ্রহ, বিশ্লেষণ ও সমন্বয় এবং বিতরণের মাধ্যমে ছাত্রদের সহজাত মেধাকে আরও ধারালো, ঝকঝকে ও প্রাণবন্ত করে তোলার ক্ষেত্রে আন্তর্জাতিক মানের দক্ষতার অধিকারী। কিন্তু আমার মনে হয়, মুজিব ভাই অরুণ স্যারের মধ্যে তাঁর দক্ষতার চেয়ে ছাত্রদের অনুপ্রাণিত করার যে গুণ সে জন্যই তাঁকে একজন মহান শিক্ষক মনে করেন। একজন সেরা ছাত্রের পক্ষে তার সেরা শিক্ষকের অবদান মূল্যায়নের জন্য এর চেয়ে সুন্দর স্বীকৃতি আর কী হতে পারে! অরুণ স্যারকে নিয়ে স্মৃতির পাতা ওল্টাতে গেলে এর বাইরে যা মনে পড়ে তা হলো তার অসাধারণ সংস্কৃতিপ্রেম। তাঁর পরিকল্পনা ও সরাসরি তত্ত্বাবধানে যে সাংস্কৃতিক অনুষ্ঠানগুলো হতো, সেগুলো ছিল অতুলনীয়।
তবে সান্দিকোনা হাইস্কুলে ওই একজন শিক্ষক শুধু নন, এ মুহূর্তে আমার আরও যাঁদের নাম মনে পড়ছে তাঁদের মধ্যে আছেন খোরশেদ আলম স্যার, খলিল স্যার, হান্নান স্যার, রাশিদ স্যার, রইছ উদ্দিন স্যার এবং সিরাজুল ইসলাম স্যার। মুজিব ভাইয়ের মতো আমিও মনে করি, আমাদের সময়ে ওই স্কুলের যাঁরা শিক্ষক ছিলেন তাঁদের প্রায় সবাই খুব উন্নত মেধা, যোগ্যতা ও দক্ষতাসম্পন্ন ছিলেন। পাঠ্য বিষয়টি ভালোভাবে বুঝিয়ে দেওয়ার পাশাপাশি ছাত্রছাত্রীদের আধুনিক, বিজ্ঞানমনস্ক, অসাম্প্রদায়িক, সংবেদনশীল ও সহূদয় মানুষ হিসেবে গড়ে তুলতে তাঁরা যেমন যত্নবান ও সচেষ্ট ছিলেন তেমনি ছিলেন অনুসরণীয় মমত্বশীল ব্যক্তিত্বের অধিকারী।
সান্দিকোনা হাইস্কুলের আরেকজন প্রাক্তন ছাত্র, জাতিসংঘের শিক্ষা, বিজ্ঞান ও সাংস্কৃতিক সংস্থা ইউনেসকোর ইন্টারন্যাশনাল ইনস্টিটিউট ফর ক্যাপাসিটি বিল্ডিং ইন আফ্রিকার ভাইস-চেয়ারপারসন বিকাশচন্দ্র সান্যালের কথাও একইভাবে সমান গুরুত্বের সঙ্গে উল্লেখ করা দরকার। এর আগে তিনি ইউনেসকোর মহাপরিচালকের সিনিয়র উপদেষ্টা হিসেবে দায়িত্ব পালন করেছেন। ফ্রান্সের রাজধানী প্যারিসে স্থায়ীভাবে বসবাসকারী ড. সান্যাল ইউনেসকোর হয়ে গবেষণা, নীতিনির্ধারণ ও উন্নয়নমূলক কাজে বলতে গেলে পৃথিবীর প্রায় সব দেশ ভ্রমণ করেছেন। আন্তর্জাতিক অঙ্গনে মর্যাদাসম্পন্ন জার্নালে তাঁর প্রচুর গবেষণামূলক প্রবন্ধ-নিবন্ধ এবং বইপত্র প্রকাশিত হয়েছে।
আমাদের সান্দিকোনা হাইস্কুলের ১০০ বছর পূর্ণ হয়েছে জানুয়ারি মাসে। স্কুলটির শতবর্ষ উদ্যাপনের জন্য স্কুলপ্রাঙ্গণে আগামী মাসে ব্যাপক কর্মসূচি গ্রহণ করা হয়েছে। এ উপলক্ষে অনুষ্ঠেয় কর্মসূচিকে সফল ও সুন্দর করে তোলার জন্য ঢাকাসহ দেশ-বিদেশের বিভিন্ন স্থানে ছড়িয়ে থাকা প্রাক্তন ছাত্ররা ফেসবুক ও ই-মেইলের মাধ্যমে পরস্পরের সঙ্গে যোগাযোগ করছেন। প্যারিস থেকে বিকাশ সান্যাল বাংলাদেশে এসে এই অনুষ্ঠানে যোগ দেবেন। বাংলাদেশ-ভারত ছাড়াও ইউরোপ-আমেরিকা, জাপান, কানাডা-অস্ট্রেলিয়াসহ আরও বহু দেশ থেকে এ সম্পর্কে অনেকে খোঁজখবর নিয়েছেন, শুভেচ্ছা জানিয়েছেন।
শিক্ষকদের সহানুভূতি ও ভালোবাসার অভাবের কারণে দুর্বল শিক্ষার্থীরা তাদের শিক্ষণীয় বিষয় বুঝতে পারে না এবং মেধা বিকাশের যত সমস্যা তার ৬৪ শতাংশই হয় শিক্ষকদের মায়া অথবা ভালোবাসার অভাবে। সান্দিকোনা হাইস্কুলের শিক্ষার্থীদের আর যা-ই হোক, এ ধরনের কোনো সমস্যা ছিল না। নবীন শিক্ষার্থীদের সুপ্ত প্রতিভা বিকাশে যা সবচেয়ে বেশি প্রয়োজন, সেই যত্ন ও সহানুভূতি তাঁরা ওখানে যথেষ্টই পেয়েছিলেন।