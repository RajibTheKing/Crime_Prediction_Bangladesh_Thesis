আইন ও সংবিধান
নিয়োগের কষ্টিপাথর: আইন, নাকি ক্ষমতা?:
বড় বড় পদে নিয়োগ তিন প্রকারের। এক, বন্দুক উঁচিয়ে হাজির হয়ে বললেন, পদটি আমার; আপনি বিদায় হন। এই পদ্ধতির নিয়োগের একটা চরম ও জঘন্যতম উদাহরণ হলো ১৫ আগস্ট। তৎকালীন রাষ্ট্রপতি বঙ্গবন্ধু শেখ মুজিবুর রহমানকে হত্যা করে তাঁর পদে অন্যদের আসীন করানো হয়। পরবর্তী এক রাষ্ট্রপতিকে অর্থাৎ জিয়াউর রহমানকে হত্যা করে তাঁর পদ দখল করতে চেয়েছিলেন সেনাবাহিনীর তৎকালীন বড় বড় কর্মকর্তা। ১৯৮১ সালে বন্দুক উঁচিয়ে পদ দখলের চেষ্টায় সাফল্য না এলেও তার এক বছরেরও কম সময়ের মধ্যে অর্থাৎ ২৪ মার্চ ১৯৮২ একই চেষ্টা করেন হুসেইন মুহম্মদ এরশাদ এবং অত্যন্ত সাফল্যজনকভাবে বীরদর্পে নিজেকে দেশের সর্বোচ্চ ক্ষমতাধর ব্যক্তি হিসেবে নিয়োগ প্রদান করেন।
এর সর্বশেষ উদাহরণ হলো, এক-এগারো। আবার কিছু লোক বন্দুক-টন্দুক নিয়ে নিজেদের বড় বড় পদে নিয়োগ প্রদান করে দেশ পরিচালনায় নিবেদিতপ্রাণ চেহারায় আবির্ভূত হয়েছিলেন। তবে সেবার কিছুটা রাখঢাক ছিল। এবং বিতাড়ন করতে আমাদের খুব বেশি সময় লাগেনি। যদিও আগেরজন অর্থাৎ হুসেইন মুহম্মদ এরশাদের নিয়োগ বাতিল করতে আমাদের সময় লেগেছিল কম-বেশি আট বছর।
দ্বিতীয় প্রকারের নিয়োগ মামা-ভাগনে বা নিজের লোক হওয়ার যোগ্যতার ওপর নির্ভরশীল। একজন বড় পদাধিকারী যাঁর নিয়োগ দেওয়ার ক্ষমতা আছে, তিনি যদি আপনার মামা হন এবং আপনি তাঁর পেয়ারের ভাগনে বা ভাগনি হন, তাহলে মামার বদৌলতে বড় পদে নিয়োগ পাওয়া যায়। অথবা নিয়োগদাতার নিজের লোক হলে আর কোনো যোগ্যতার বিশেষ দরকার পড়ে না। রাষ্ট্রযন্ত্রের বড় বড় সব পদ তখন সহজেই আপনার হাতের মুঠোয়। ব্যাংকের চেয়ারম্যান, বিশ্ববিদ্যালয়ের উপাচার্য মায় মন্ত্রী পদ পর্যন্ত সবই দলীয় খাতিরে অনায়াসে আয়ত্ত করা সম্ভব। যোগ্যতা অত্যন্ত গৌণ। দলের পক্ষে অথবা দলীয় নেতার গুণগান গেয়ে বই লিখলে সেটাও একটা পরম যোগ্যতা বলে গণ্য হয়। তবে এ ধরনের কিছু পদে বিশেষত পদগুলো যদি দেশের জনগণের ভাগ্যের ওপর খুব বেশি প্রভাব না ফেলে, তাহলে আপত্তির বেশি কিছু নেই। যেমন, দলীয় লোককে যদি গরু প্রতিপালন কমিশন অথবা ছাগল প্রজননকেন্দ্রের প্রধান করা হয়, তাহলে আমার-আপনার বিশেষ গোস্সা করার কারণ থাকার কথা নয়। কিন্তু দলীয় বিবেচনায়, কথার কথা, কেউ যদি আণবিক বোমা বানানো কমিশনের চেয়ারম্যান হন, তাহলে আমরা সবাই দুশ্চিন্তাগ্রস্ত হব। কারণ, ‘সে ব্যাটা ভুলক্রমে আতশবাজি মনে করে আণবিক বোমা ফাটালে বেঘোরে আমাদের সবার প্রাণ যাবে। এভাবে প্রাণ হারাতে আমরা সবাই নিশ্চয়ই উদ্গ্রীব নই।’
আর নিয়োগের তৃতীয় পন্থা: যার সহি পন্থা হলো, জনগণের ভোটে নির্বাচিত হয়ে বড় পদে নিয়োগ পাওয়া, অথবা স্বচ্ছ ও জবাবদিহিমূলক প্রক্রিয়ায় যোগ্যতার বলে দেশ ও দশের কাজ করার জন্য নিয়োগ লাভ করা। প্রায় ৪০ বছর লেগে গেলেও জনগণের ভোটের মাধ্যমে নিয়োগ দেওয়ার প্রক্রিয়াটা মোটামুটি আমাদের রপ্ত হয়ে গেছে। সাংসদ, উপজেলা চেয়ারম্যান, মেয়র, ইউনিয়ন পরিষদের চেয়ারম্যান ইত্যাদি পদে ভোটের মাধ্যমে নিয়োগ এখন ঠিকভাবেই হচ্ছে। কিন্তু জনগণের ভোটে নির্বাচিত প্রতিনিধিরা যখন অন্যান্য গুরুত্বপূর্ণ যেমন, সাংবিধানিক পদে নিয়োগ প্রদানের ক্ষমতা পাচ্ছেন, তখন সেটার অপপ্রয়োগ থেকে আজ পর্যন্ত বিরত হননি। স্বচ্ছ ও জবাবদিহিমূলক প্রক্রিয়ায় দক্ষ ব্যক্তিদের নিয়োগ করা থেকে তাঁরা সব সময়ই বিরত থাকছেন। মামা-ভাগনে অথবা দলীয় লোকের মডেল থেকে কোনোমতেই তাঁরা বেরিয়ে আসতে পারছেন না। ফলে খেসারত দিয়ে চলছি আমরা জনগণ।
দুই.
সাংবিধানিক পদগুলোর মধ্যে নির্বাচন কমিশনের নিয়োগের ব্যাপারটা এখন সবার সামনে উঠে এসেছে। বর্তমান প্রধান নির্বাচন কমিশনার ও অন্য দুই নির্বাচন কমিশনারের কাজের মেয়াদ আগামী ফেব্রুয়ারির মাঝামাঝি নাগাদ শেষ হয়ে যাবে। এই তথ্য মোটামুটি আমরা সবাই এখন জানি। আর সবার মনেই প্রশ্ন, মধ্য ফেব্রুয়ারির পর কারা হবেন নির্বাচন কমিশনার।
দুনিয়ার সব দেশেই নির্বাচন কমিশন আছে। পদবির একটু হেরফের হতে পারে; তবে সব দেশের নির্বাচন কমিশনে একজন প্রধান এবং কম-বেশি দুই থেকে পাঁচজন তাঁর সহযোগী-সদস্য অর্থাৎ নির্বাচন কমিশনার থাকেন। এবং তাঁরা একটা গ্রহণযোগ্য প্রক্রিয়ায় নিয়োগ লাভ করেন। কম-বেশি বছর ৩০ আগে, ভারতেও নির্বাচন কমিশনার কে হবেন, কতজন হবেন, এই নিয়ে হুলস্থুল থেকে শুরু করে মামলা-মোকদ্দমা পর্যন্ত হয়েছিল। যতদূর জানি, ইউরোপ-আমেরিকায়ও নির্বাচন হয়। সেসব দেশেও নির্বাচন কমিশন আছে, কিন্তু নিয়োগ নিয়ে হুলস্থুলের খবর পাইনি বহু যুগ।
অর্থাৎ, এমনটি নয় যে অন্য কোনো দেশে নির্বাচন কমিশন নেই। এটা শুধু আমাদের দেশেই আছে। অতএব, কীভাবে কী করতে হবে আমরা ঠাহর করতে পারছি না। ইচ্ছা করলেই যোগ্য লোকের নির্বাচন কমিশনে নিয়োগ দেওয়ার স্বচ্ছ ও জবাবদিহিমূলক পদ্ধতি সহজেই ঠিক করে ফেলা যায়। বিশ্বের অন্যান্য দেশের মতো নিয়োগের ব্যাপারে একটা আইন প্রণয়ন করা যায়। নিয়োগ-সংক্রান্ত এ ধরনের আইন মোটেও জটিল নয়। আইনে একটা নিয়োগ কমিটির কথা বলা থাকে—যেমন বর্তমান অথবা সাবেক বিচারপতি, একজন বা দুজন মন্ত্রী, প্রশাসন থেকে অবসরপ্রাপ্ত কেবিনেট অথবা সংস্থাপনসচিব বা রাষ্ট্রবিজ্ঞানের অধ্যাপক ইত্যাদি গোছের আস্থাভাজন ও গ্রহণযোগ্যতা বিবেচনায় নিয়ে সম্ভাব্য নিয়োগপ্রার্থীর একটা প্রাথমিক তালিকা প্রণয়ন করবেন। স্বচ্ছতা ও জবাবদিহির স্বার্থে এই তালিকা অবশ্যই জনসমক্ষে প্রকাশ করতে হবে। এই তালিকা নিয়ে দিন ১৫ পত্রপত্রিকা, রেডিও-টেলিভিশন, সভা-সেমিনারে আলোচনা, মূল্যায়ন ও পর্যালোচনা হলে অদক্ষ ও দলীয় প্রার্থীদের নাম আপনা থেকেই ঝরে পড়বে। দ্বিতীয় পর্যায়ে প্রাথমিক তালিকা থেকে প্রার্থিতা চূড়ান্ত করবে আরও একটা বড় কিন্তু ছোট কমিটি। বড় এই অর্থে যে দ্বিতীয় কমিটিতে থাকতে পারেন স্পিকার, সরকারি দলের উপনেতা, চিফ হুইপ এবং একইভাবে বিরোধী দলের উপনেতা অথবা সেই মাপের অন্য কোনো প্রতিনিধি। ছোট এই অর্থে যে এই কমিটির আকার বড় করা নিষ্প্রয়োজন। তা ছাড়া আলাপ-আলোচনার ফলে প্রাথমিক তালিকা থেকে চূড়ান্ত তালিকা অনেকটা নির্দিষ্ট হয়েই যাবে।
নির্বাচন কমিশনার নিয়োগে এ ধরনের একটা কাঠামো ও প্রক্রিয়াসংবলিত আইন প্রণয়ন মোটেও দুরূহ কাজ নয়। এর দুরূহ দিকটা হলো, রাজনীতিবিদদের সদিচ্ছা। তবে এখন প্রয়োজনীয় রাজনৈতিক সদিচ্ছা না হলে দেশ অচিরেই চরমভাবে অস্থিতিশীল হবে। যার দায় বর্তাবে দেশের বড় দুই রাজনৈতিক দলের ওপর। দোষ হবে কারও একটু বেশি অথবা কারও একটু কম। কিন্তু এই আসন্ন অস্থিতিশীলতার খেসারত দিতে জনগণ আর প্রস্তুত নয়। তবে সাধারণভাবে আইন প্রণয়নের প্রধান দায়ভার সব সময়ই ক্ষমতাসীন দলের। অতএব, উদ্যোগ নেওয়ার দায়িত্বটাও তাদের।
তিন.
তবে ভরসা পাই না। কেন জানি মনে হয়, আমাদের নেতা-নেত্রীরা হয় আইন-সংবিধান বোঝেন না, অথবা তার ধার ধারেন না। সদ্য অর্থাৎ ৩০ সেপ্টেম্বরের প্রথম আলোতেই দেখলাম, প্রধানমন্ত্রী বলেছেন ‘জনগণ সকল ক্ষমতার উৎস।’ ভাবখানা মনে হয়, ক্ষমতা আমারই বটে, কিন্তু জনগণ হলো তার উৎস। আমার প্রথম বর্ষের সংবিধান ক্লাসের ছাত্রছাত্রীরা প্রথম লেকচারের পরই বুঝতে পারেন যে সংবিধানের সপ্তম অনুচ্ছেদের সবচেয়ে মূল্যবান যে কথাটা লেখা আছে সেটা হলো, ‘প্রজাতন্ত্রের সকল ক্ষমতার মালিক জনগণ।’ উৎস আর মালিকের মধ্যে ফারাক অনেক। জনগণ যেই ক্ষমতার মালিক, সেই ক্ষমতা জনগণের কাছ থেকে দায়িত্বপ্রাপ্ত হয়ে অত্যন্ত সীমিত আকারে প্রয়োগ করা ‘মন্ত্রী-মিনিস্টারদের’ কর্তব্য। ম্যানেজার কখনো মালিক হন না। অর্থাৎ, খেয়ালখুশিমতো নিয়োগ দেওয়া যাবে না। আইন করে আইন অনুযায়ী দক্ষ ও গ্রহণযোগ্য ব্যক্তিকেই নিয়োগ দিতে হবে।
একইভাবে আলামত দেখতে পাচ্ছি, দলীয় বিবেচনায় আবারও বিচারপতি নিয়োগের পাঁয়তারা চলছে। বিচারপতি নিয়োগের জন্য প্রয়োজনীয় আইন প্রণয়নের কথা সংবিধানে ১৯৭২ থেকেই বলা আছে। পঞ্চদশ সংশোধনীর গুটি কয়েক ভালো দিকের একটা হলো, সংশোধিত ৯৫ অনুচ্ছেদ; যেখানে বলা হয়েছে প্রথমত, ‘প্রধান বিচারপতির সহিত পরামর্শ করিয়া রাষ্ট্রপতি অন্যান্য বিচারপতিকে নিয়োগ দান করিবেন।’ এমতাবস্থায়, প্রধান বিচারপতি অবশ্যই যোগ্যতা ও দক্ষতাকে বিচারপতি নিয়োগে যে প্রধান মাপকাঠি করবেন, তাতে আমার বিন্দুমাত্র সন্দেহ নেই। তদুপরি এবং বলা বাহুল্য প্রধান বিচারপতি রাজনৈতিক ব্যক্তিত্ব নন এবং রাজনৈতিক বিবেচনা তাঁর আমলে নেওয়ারও কথা নয়। তবে বিচারপতি নিয়োগেও অবিলম্বে আইন প্রণয়ন করা দরকার। বিচারপতি নিয়োগে এই আইন প্রণয়নের কথা প্রায় ৪০ বছর ধরে সংবিধানের ৯৫ (২) (গ) এ বলা আছে। এই ৪০ বছরে অনেকেই অনেকবার ক্ষমতায় এসেছেন ও গিয়েছেন। কিন্তু বিচার বিভাগকে নিজের লোক নিয়োগের মাধ্যমে নিয়ন্ত্রণ করার কুমতলব পরিহার করতে পারেননি। দেরিতে হলেও সময় এসেছে, এই আইন প্রণয়ন করে নতুন বিচারপতি নিয়োগ দেওয়ার। এই আইন প্রণয়ন না করে, খেয়ালখুশিমতো বিচারপতি নিয়োগ দিলে বিচার বিভাগের ওপর জনগণের আস্থা আরও কমবে। সেটা হবে দেশ ও জাতির জন্য আত্মঘাতী।
শেষের কথা: নতুন প্রধান নির্বাচন কমিশনার ও বিচারপতি নিয়োগের আইন সংসদের আগামী অধিবেশনেই উত্থাপিত ও পাস হতে হবে। এগুলো কঠিন কোনো আইন নয়। অবিলম্বে এই আইন দুটো না হলে আমরা ধরে নিতে বাধ্য হব যে ক্ষমতায় থাকা অথবা ক্ষমতায় যাওয়া ক্ষমতাসীন ও বিরোধী দলের প্রধান উদ্দেশ্য। দেশ ও সমাজের উন্নতির জন্য স্বচ্ছ, জবাবদিহি ও যোগ্যতাভিত্তিক নিয়োগ-প্রক্রিয়া প্রবর্তন করা তাদের কাছে কাম্য নয়। ক্ষমতার হালুয়া-রুটির লোভ সংবরণ তাদের জন্য অসাধ্য।
ড. শাহ্দীন মালিক: অ্যাডভোকেট, সুপ্রিম কোর্ট, শিক্ষক, ব্র্যাক স্কুল অব ল।
অঙ্গ প্রতিস্থাপন
আইনটির সংস্কার প্রয়োজন:
অঙ্গ-প্রত্যঙ্গ প্রতিস্থাপন আধুনিক চিকিৎসাবিজ্ঞানের এক উল্লেখযোগ্য অবদান। এর মাধ্যমে মৃত্যুপথযাত্রী একজন রোগীকে নতুন জীবন দেওয়া সম্ভব! ১৯৮২ সালে বাংলাদেশে কিডনি প্রতিস্থাপন শুরু হয়। কিডনি প্রতিস্থাপনের জন্য এখন বাংলাদেশের কোনো রোগীর আর দেশের বাইরে যাওয়ার প্রয়োজন পড়ে না। বারডেম হাসপাতালেই আমরা ইতিমধ্যে প্রায় ৯০টিরও বেশি কিডনি প্রতিস্থাপন করেছি। এ ছাড়া আমরা বারডেমে দুটি সফল লিভার প্রতিস্থাপন করেছি। লিভারদাতা ও গ্রহীতারা সুস্থ আছেন এবং কর্মক্ষেত্রে ফিরে গেছেন। আমরা অচিরেই হার্ট ও বোনম্যারো প্রতিস্থাপনেরও পরিকল্পনা করছি।
সারা পৃথিবীতেই অঙ্গপ্রত্যঙ্গ দানের ক্ষেত্রে যে নীতিটি মেনে চলা হয়, তা হচ্ছে, যিনি অঙ্গপ্রত্যঙ্গ দান করবেন, তিনি সম্পূর্ণ সুস্থ এবং অঙ্গ দান তাঁর জন্য আদৌ ক্ষতিকর নয়। প্রতিস্থাপনের জন্য সাধারণত দুটি উপায়ে অঙ্গপ্রত্যঙ্গ সংগ্রহ করা হয়। এক, মৃত ব্যক্তি (‘ব্রেন-ডেথ’); দুই, নিকটাত্মীয়দের কেউ তাঁর কোনো অঙ্গপ্রত্যঙ্গ দান করলে।
উন্নত দেশগুলোতে সড়ক দুর্ঘটনায় নিহত ব্যক্তিদের কাছ থেকে কিডনি বা লিভার সংগ্রহ করা সম্ভব হলেও আমাদের দেশে মৃত ব্যক্তিদের অঙ্গপ্রত্যঙ্গ সংগ্রহ করা প্রায় অসম্ভব ব্যাপার। এর একটি বড় কারণ, মৃত্যুর আগে কেউ তাঁর অঙ্গপ্রত্যঙ্গ দানের অঙ্গীকার করলেও মারা যাওয়ার পর তাঁর আত্মীয়স্বজন তা বাস্তবায়ন করতে আগ্রহী হন না।
‘মানবদেহে অঙ্গ-প্রত্যঙ্গ সংযোজন আইন, ১৯৯৯’ নামে বাংলাদেশে যে আইনটি আছে, তাতে বলা হয়েছে, অসুস্থ ব্যক্তির স্বামী বা স্ত্রী, প্রাপ্তবয়স্ক পুত্র বা কন্যা, বাবা-মা, প্রাপ্তবয়স্ক ভাইবোন অথবা নিকটাত্মীয়দের মধ্যে রক্তসম্পর্কীয় আপন চাচা, ফুফু, মামা ও খালা তাঁদের অঙ্গপ্রত্যঙ্গ দান করতে পারবেন। বাংলাদেশে নিহত ব্যক্তিদের অঙ্গপ্রত্যঙ্গ সংগ্রহ সহজ নয় বলে অধিকাংশ কিডনি প্রতিস্থাপনের ক্ষেত্রে জীবিত ব্যক্তিদের দান করা কিডনিই ব্যবহূত হয়েছে।
কিন্তু সম্প্রতি কিডনি বা লিভার প্রতিস্থাপনকে কেন্দ্র করে বিভিন্ন পত্রপত্রিকায় কিডনি ও লিভার বেচাকেনা নিয়ে যেসব খবর প্রকাশিত হয়েছে, তাতে এই চিকিৎসা-পদ্ধতিটি ব্যাপকভাবে ক্ষতিগ্রস্ত হওয়ার আশঙ্কা দেখা দিয়েছে।
আমরা এমন একটা সময়ে বাস করছি, যখন মানুষের মূল্যবোধের যথেষ্ট অবনতি হয়েছে। আইনে সামান্য ফাঁকফোকর থাকলেই অপরাধীরা সক্রিয় হয়ে ওঠে। এ ক্ষেত্রেও হয়তো তা-ই ঘটেছে। আমাদের আইনে রোগীর কোন কোন নিকটাত্মীয় তাঁদের অঙ্গপ্রত্যঙ্গ দান করতে পারবেন, তা বলা হলেও এই আত্মীয়তা বা সম্পর্ক কীভাবে নিরূপণ করা হবে, কী ধরনের প্রমাণপত্র চিকিৎসকের কাছে দাখিল করতে হবে, এর কোনো দিকনির্দেশনা নেই। তা ছাড়া কিডনিদাতা ও গ্রহীতার মধ্যকার সম্পর্ক নিরূপণে কী কী কাগজপত্র রোগীকে দাখিল করতে হবে, এর কোনো দিকনির্দেশনাও আইনে নেই। অঙ্গপ্রত্যঙ্গ বেচাকেনা সারা পৃথিবীতেই দণ্ডনীয় অপরাধ। এ দেশেও যদি কিডনি বা লিভার বেচাকেনা হয়, তবে এর সঙ্গে জড়িত যে-ই হোক, তার শাস্তির বিধান বাঞ্ছনীয়।
আইনে রক্তসম্পর্কের ওপর বেশি জোর দেওয়া হয়েছে। কিন্তু মানুষের সম্পর্ক এমনই যে রক্তীয় না হয়েও কেউ কেউ অনেক বেশি আত্মীয় হতে পারেন। তা ছাড়া রোগীর নিকটাত্মীয়দের মধ্যে কেউ কিডনি দান করতে আগ্রহী না হলে রোগী কী করবেন? তাঁর কোনো ঘনিষ্ঠ বন্ধু যদি মৃত্যুপথযাত্রী কোনো রোগীকে একটি কিডনি দিতে চান, তবে কেন তিনি তা নিতে পারবেন না? অথচ উন্নত দেশগুলোতে রক্তসম্পর্কীয় না থাকলেও মানুষ তাঁর প্রিয়জনকে কিডনি বা লিভার দিতে পারেন। আমাদের দেশের আইনে এ রকম কোনো ব্যবস্থা রাখা হয়নি।
বিভিন্ন পত্রিকায় প্রকাশিত খবরে বলা হয়েছে, কিডনি ও লিভার বেচাকেনায় চিকিৎসকেরা জড়িত। আমরা মনে করি, অলাভজনক হাসপাতাল বা স্বাস্থ্যসেবার প্রতিষ্ঠানগুলোতে চিকিৎসক বা খোদ প্রতিষ্ঠানের জড়িত হওয়ার আশঙ্কা নেই বললেই চলে। অন্তত বারডেম হাসপাতালে চিকিৎসকদের এমন কাজে জড়িত হওয়ার সুযোগ নেই। সাম্প্রতিক ঘটনা থেকে আমাদের এটাই মনে হয়, সম্পর্ক নিরূপণের জন্য কোনো সঠিক দিকনির্দেশনা বা গাইডলাইন না থাকায় চিকিৎসকেরা এফিডেভিট বা সংশ্লিষ্ট এলাকার ওয়ার্ড কমিশনারের দেওয়া সনদকেই প্রামাণ্য দলিল হিসেবে গ্রহণ করেছেন। ওই সব কাগজপত্র জাল কি না, তা চিকিৎসকেরা কীভাবে বুঝবেন?
সাম্প্রতিক প্রতিবেদনগুলোতে এমনও বলা হয়েছে, কিডনিদাতারা অসুস্থ হয়ে পড়ছেন, যা মোটেও সত্য নয়। কিডনিদাতার পরিপূর্ণ সুস্থতা নিরূপণের জন্য তাঁকে বেশ কিছু পরীক্ষা-নিরীক্ষার ভেতর দিয়ে যেতে হয়। কিডনি সংগ্রহের পরও তাঁকে নিবিড়ভাবে পর্যবেক্ষণে রাখা হয় এবং পরিপূর্ণ সুস্থ হলেই তাঁকে হাসপাতাল থেকে রিলিজ করা হয়। সে অর্থে একজন কিডনিদাতা ‘সনদপ্রাপ্ত’ সুস্থ লোক! কাজেই কিডনি দেওয়ার পর কেউ অসুস্থ হয়ে পড়েছেন—এমন সংবাদের কোনো ভিত্তি নেই।
তবে অতি সম্প্রতি বিভিন্ন কাগজে আকস্মিকভাবে এ-সংক্রান্ত প্রতিবেদন একযোগে প্রকাশিত হতে দেখে আমাদের মনে এমন আশঙ্কাও জাগে, এর পেছনে বিদেশি হাসপাতালগুলোর হাত আছে কি না! এই সেদিনও ওপেন হার্ট সার্জারি, স্টেন্টিং, বাইপাস সার্জারি, কিডনি প্রতিস্থাপন প্রভৃতির জন্য রোগীরা চলে যেতেন উন্নত দেশগুলোতে। এখন তা এ দেশেই সম্ভব হচ্ছে এবং তা অত্যন্ত কম খরচে। এতে পাশের দেশগুলোর হাসপাতালগুলোতে বাংলাদেশি রোগীদের সংখ্যা কমে যাওয়াই স্বাভাবিক। এ অবস্থায় বাংলাদেশে কিডনি বা লিভার প্রতিস্থাপনকে কোনোভাবে বাধাগ্রস্ত করতে পারলে ওই সব হাসপাতালেরই লাভ। কাজেই আকস্মিকভাবে সম্প্রতি বিভিন্ন কাগজে এ ধরনের প্রতিবেদন প্রকাশের পেছনে কোনো ষড়যন্ত্র আছে কি না, তা-ও খতিয়ে দেখা দরকার।
শেষে বাংলাদেশে কিডনি ও লিভার বেচাকেনা নিয়ে অতি সম্প্রতি যেসব সংবাদ ছাপা হয়েছে, এর জন্য সংশ্লিষ্ট সাংবাদিকদের ধন্যবাদ জানাই। কারণ, তাঁরা অঙ্গপ্রত্যঙ্গ বেচাকেনার বিষয়টি জনসম্মুখে এনেছেন। যদিও কিছু কিছু সংবাদে তথ্যের অভাব ছিল, ছিল ভিত্তিহীন তথ্যও। যেমন, তাঁরা বলেছেন, বারডেমে অপারেশনের পর লিভারদাতা মারা গেছেন, যা একেবারেই সত্য নয়। তাঁদের সংবাদের কারণে জনমনে যে বিরূপ প্রতিক্রিয়ার সৃষ্টি হয়েছে, কিডনি বা লিভার দানের ব্যাপারে যে ভীতির সঞ্চার হয়েছে, এর ফলে মানুষকে এ কাজে উদ্বুদ্ধ করার দায়িত্বও সাংবাদিকদেরই নেওয়া উচিত। আমরা আশা করি, সংবাদমাধ্যমগুলো এ ব্যাপারে তাদের দায়িত্ব পালন করবে।
বাংলাদেশে ‘মানবদেহে অঙ্গ-প্রত্যঙ্গ সংযোজন আইন, ১৯৯৯’ নামে যে আইনটি করা হয়েছে, তা পূর্ণাঙ্গ নয় বলেই আমাদের মনে হয়। এতে বলা হয়েছে, অসুস্থ ব্যক্তির স্বামী বা স্ত্রী, প্রাপ্তবয়স্ক পুত্র বা কন্যা, বাবা-মা, প্রাপ্তবয়স্ক ভাইবোন অথবা নিকটাত্মীয়দের মধ্যে রক্তসম্পর্কীয় আপন চাচা, ফুফু, মামা ও খালা তাঁদের অঙ্গপ্রত্যঙ্গ দান করতে পারবেন। কিন্তু কথা হচ্ছে, রোগীর কোনো বন্ধু তাঁর লিভার স্বেচ্ছায় দিতে চাইলে তিনি তা কেন দিতে পারবেন না? আমরা প্রস্তাব করছি, এ ব্যাপারে আইন কিছুটা সংশোধন করা হোক। রক্তীয় নয়, অথচ রোগীর ঘনিষ্ঠ বন্ধুরা যাতে চাইলে তাঁর কিডনি বা লিভার দান করতে পারেন, সেই সুযোগ রাখা হোক। তবে এ ক্ষেত্রে কোনো আর্থিক লেনদেন হচ্ছে কি না, তা দেখার জন্য একটি শক্তিশালী কমিটি গঠন করে দেওয়া যেতে পারে। অঙ্গপ্রত্যঙ্গ বেচাকেনার মতো ঘৃণ্য অপরাধ যেন কোনোভাবেই না ঘটতে পারে, এর জন্য আইনে স্পষ্ট দিকনির্দেশনা রাখা হোক, আইনকে প্রয়োজনে আরও কঠোর করা হোক।
আইনের নির্দেশনা অবশ্যই মেনে চলতে হবে
অপহরণ বা নিখোঁজ সংবাদ:
গত ২৯ সেপ্টেম্বর সকালে পুরানা পল্টনের বাসা থেকে কেনাকাটার উদ্দেশ্যে বের হয়েছেন এ কে এম শামীম, ছাত্র ইউনিয়নের একজন সাবেক কেন্দ্রীয় নেতা। তারপর ১০ দিন পেরিয়ে গেছে, তিনি ঘরে ফেরেননি। তাঁর স্ত্রী বলছেন, তিনি জানেন না শামীম কোথায় আছেন, কেমন আছেন; বেঁচে আছেন কি না। পুলিশ ও র‌্যাবের কাছে অভিযোগ করা হয়েছে। পল্টন থানার ভারপ্রাপ্ত কর্মকর্তা বলেছেন, পুলিশ শামীমকে উদ্ধারের চেষ্টা চালাচ্ছে।
সাম্প্রতিক সময়ে দেশের বিভিন্ন স্থানে বেশ কয়েকজন ব্যক্তির অপহরণের খবর সংবাদমাধ্যমে প্রকাশিত হয়েছে। পরে তাঁদের কারও কারও মৃতদেহ পাওয়া গেছে, কেউ কেউ এখনো নিরুদ্দেশ। সর্বশেষ, সিলেটে দুজন চিকিৎসক ও চিকিৎসাবিজ্ঞানের তিনজন বিদেশি ছাত্রকে কিছু মানুষ তুলে নিয়ে যায়। একজন চিকিৎসক শুক্রবার ভোররাতে ছাড়া পেয়ে ফিরে আসেন।
মুক্তিপণ আদায় বা চাঁদার দাবিতে, পূর্বশত্রুতার জের ধরে মানুষ অপহরণ এবং ক্ষেত্রবিশেষে হত্যার পাশাপাশি সাদা পোশাকে আইনশৃঙ্খলা রক্ষাকারী বাহিনীর সদস্যদের হাতে সন্দেহভাজন লোকদের অজানা গন্তব্যে নিয়ে যাওয়ার ঘটনা ঘটতে থাকলে সমাজে এক শঙ্কাজনক পরিবেশ সৃষ্টি হয়। তখন জনমনে নানা রকম জল্পনা-কল্পনাও দেখা যায়। এই পরিবেশে সুযোগ পেয়ে যায় পেশাদার অপরাধীরা। সে ক্ষেত্রে সমাজে বড় এক নিরাপত্তাহীন পরিবেশ সৃষ্টি হতে পারে। আমরা নিশ্চিত নই, পুরানা পল্টনের শামীম বা সিলেটের চিকিৎসকদের কারা তুলে নিয়ে গেছে। তবে নিখোঁজ ব্যক্তিদের স্বজনদের উদ্বেগ দূর করতে তাঁরা কোথায় আছেন, কেমন আছেন—এ বিষয়ে জানানোর দায়িত্ব আইনশৃঙ্খলা রক্ষাকারী বাহিনীর।
বিশিষ্ট আইনজ্ঞ শাহ্দীন মালিক টেলিফোনে প্রথম আলোর কাছে মন্তব্য করলেন, ‘গুম হয়ে যাওয়া, গুপ্তহত্যার ঘটনা ঘটতে থাকার মানে ব্যর্থ রাষ্ট্রের পদধ্বনি শোনা। ক্রসফায়ার যে ক্রমান্বয়ে এমন দিকেই এগিয়ে যাবে, সেটা মোটামুটি পরিষ্কার ছিল।’ মানবাধিকার কমিশনের চেয়ারম্যান মিজানুর রহমান টেলিফোনে প্রথম আলোর কাছে মন্তব্য করলেন, ‘প্রত্যেক নাগরিকের জীবনের নিরাপত্তা নিশ্চিত করা রাষ্ট্রের মৌলিক দায়িত্ব। কোনো নাগরিক সন্দেহবশত আটক হলে পরিবারের সদস্যদের তা জানানো এবং আটকের ২৪ ঘণ্টার মধ্যে তাঁকে আদালতে হাজির করার নির্দেশনা আইনেই রয়েছে।’ আইনের ন্যূনতম নির্দেশনাগুলো মেনে চলা হবে, এটাই সবার প্রত্যাশা।
শাহ্দীন মালিক ও মিজানুর রহমান উভয়েই অভিন্ন স্বরে বললেন, গুম বা অপহরণের ঘটনার সংখ্যার নিরিখে বিষয়টির গুরুত্ব বিচার করা চলে না। আমরা আশা করব, খুন, ধর্ষণ, মুক্তিপণ আদায়ের দাবিতে অপহরণ ইত্যাদি দমনে সরকার কঠোরতম পদক্ষেপ নেবে। পাশাপাশি আইনশৃঙ্খলা রক্ষাকারী বাহিনীর সদস্যদের প্রতিটি পদক্ষেপের স্বচ্ছতা ও জবাবদিহি নিশ্চিত করবে। আইনের নির্দেশনা আইন প্রয়োগকারীদের মেনে চলতেই হবে।
কিশোরদের পেটানোর ঘটনার আইনি প্রতিকার চাই
ক্ষমতার সীমা, আচরণের সীমা:
আইনত সব মানুষই সমান, কিন্তু আইনের প্রয়োগ সমান হতে দেখা যায় না। সমাজে সব মানুষই পরস্পরের সহনাগরিক, কিন্তু সমান সহমর্মিতা সবাই মনে ধারণ করেন না। আবার সবার অপরাধও সমান নয়, বিশেষ করে অগ্রাধিকারপ্রাপ্ত, সম্মানিত ও দায়িত্বশীল ব্যক্তিদের অন্যায় আচরণকে উপেক্ষা করার সুযোগ নেই। রাজধানীর বারিধারার অবসরপ্রাপ্ত সেনা কর্মকর্তাদের আবাসস্থল ডিওএইচএসে চার কিশোরকে খুঁটিতে দড়ি দিয়ে বেঁধে মারপিট করা তেমনই এক অন্যায়, যার আইনি বিহিত হতে হবে। কিন্তু এ-বিষয়ক মীমাংসা বৈঠকে অভিযুক্ত ব্যক্তিরা হাজির না হয়ে কিশোরদের পরিবারকে আরও ক্ষুব্ধ করে তোলেন। তাঁরা এখন আইনি ব্যবস্থা নিতে যাচ্ছেন।
ঘটনার সূত্রপাত গত বৃহস্পতিবার সন্ধ্যায়। এ-লেভেল পড়ুয়া চার কিশোর পার্কে ঘুরতে যায়। পার্কের ভেতরের সরু রাস্তার উল্টো-সোজা হয়তো তারা বুঝতে পারেনি। তারা দুঃখপ্রকাশও করে। কম বয়সীদের মামুলি ভুলকে হাসিমুখে শুধরে দেওয়াই সঠিক নিয়ম, সেটাই সুস্থ সংস্কৃতির লক্ষণ। কিন্তু চার কিশোরকে তুমুল প্রহার করা হয় এমনকি ‘পিটিয়ে মেরে ফেলার’ নির্দেশও আসে। প্রহারকারীরা সেনাবাহিনীর সাবেক তিন কর্মকর্তা এবং একজন অবসরপ্রাপ্ত সার্জেন্ট। তাঁরা কেউই ভাবলেন না, ব্যাপারটা কেবল আইনের লঙ্ঘনই নয়, অমানবিকও বটে। অথচ আইন ও দায়িত্বশীলতার প্রতি নিষ্ঠা তাঁদের কাছেই বেশি আশা করা হয়।
কিছুদিন আগে কক্সবাজার সৈকতে কয়েকজন সেনাসদস্য এক তরুণীকে উত্ত্যক্ত করছেন, এমন অভিযোগের পরিপ্রেক্ষিতে মেয়েটির ভাই প্রতিবাদ করে প্রহূত হন। এমনকি তাঁদের বাঁচাতে আসা পুলিশও রেহাই পায়নি। এ ধরনের ঘটনার ইঙ্গিত একটাই—সীমা লঙ্ঘন। নাগরিকেরা যাতে নিজ নিজ সীমা মেনে চলেন, আইনের সৃষ্টি তা দেখার জন্যই।
বাংলাদেশের পুলিশ ও সামরিক বাহিনী উভয়েরই জন্ম একাত্তরের মুক্তিযুদ্ধের ফসল হিসেবে, মুক্তিযুদ্ধে উভয় বাহিনীর অনন্য অবদান আছে। তা ছাড়া সুশৃঙ্খল বাহিনীর সদস্য বা প্রাক্তন সদস্য হিসেবে আইনকানুন তাঁদের ভালো জানার কথা। সাধারণ নাগরিক অজ্ঞতাবশত বেআইনি কিছু করতে পারেন; কিন্তু সেনাবাহিনীর অবসরপ্রাপ্ত কর্মকর্তাদের বেলায় সেই যুক্তি খাটে না। আমরা আশা করব, বারিধারার ঘটনাটির সুষ্ঠু তদন্ত হবে এবং ক্ষতিগ্রস্তরা আইনি প্রতিকার পাবে; এ ধরনের ঘটনার পুনরাবৃত্তি বন্ধে তা জরুরিও বটে।
জনগণের টাকার সদ্ব্যবহার নিশ্চিত করুন
কর ও সেবা
কোনো দেশের নাগরিকেরা সরকারকে কর দেন এই প্রত্যাশা থেকে যে তাঁদের অর্থের সদ্ব্যবহার করা হবে; কর প্রদানের বিনিময়ে তাঁরা প্রয়োজনীয় সেবা পাবেন। বাংলাদেশে করের বিপরীতে সেবার মান ও মাত্রা নাগরিকদের সেই প্রত্যাশা পূরণ করে না। তাহলে স্বাভাবিকভাবেই প্রশ্ন জাগে: জনগণের করের অর্থ ব্যয় করার ক্ষেত্রে সরকারের নীতিনির্ধারকদের অগ্রাধিকারমূলক বিবেচনাগুলো কী?
দক্ষিণ এশীয় সোশ্যাল ফোরামের পাঁচ দিনব্যাপী অনুষ্ঠানের অংশ হিসেবে গত সোমবার ঢাকা বিশ্ববিদ্যালয়ের ব্যবসায় অনুষদের সম্মেলনকক্ষে অনুষ্ঠিত ‘কর সুশাসন ও প্রয়োজনীয় সেবা’ শীর্ষক এক সেমিনারে জনগণের করের অর্থের ব্যবহার সম্পর্কে বেশ কিছু গুরুত্বপূর্ণ মতামত ব্যক্ত হয়েছে। প্রায় সব বক্তারই অভিন্ন বক্তব্য হলো, জনগণের করের টাকা যেন কোনোভাবেই অপব্যবহার করা না হয়, সেদিকে সরকারকে সজাগ থাকতে হবে। অর্থ ব্যয় করে সরকারের বিভিন্ন বিভাগ; অপব্যবহারের বিষয়টিও তাদের সঙ্গেই সম্পর্কিত। যে বিষয়টি সবচেয়ে বেশি গুরুত্বপূর্ণ, তা হলো জনগণের করের অর্থের সর্বোচ্চ সদ্ব্যবহার নিশ্চিত করতে সরকারকে বাধ্য করা। তার মানে, যে খাতে যে পরিমাণ অর্থ প্রয়োজন তা বরাদ্দ করা এবং সেই অর্থ খরচের ক্ষেত্রে অপচয় ও দুর্নীতি রোধ করা, কাজের গুণগত মান নিশ্চিত করা। অর্থাৎ শাসনব্যবস্থায় সামগ্রিক স্বচ্ছতা ও জবাবদিহি নিশ্চিত করার মাধ্যমেই নিশ্চিত হতে পারে জনগণের করের অর্থের সদ্ব্যবহার।
সংবিধানের নির্দেশনা ও জনসাধারণের ন্যূনতম প্রত্যাশা হলো জনগণের করের টাকায় রাষ্ট্র নাগরিকদের অন্ন, বস্ত্র, বাসস্থান, শিক্ষা ও চিকিৎসা—এই মৌলিক অধিকারগুলো নিশ্চিত করার সর্বাত্মক চেষ্টা করবে। কিন্তু এসব ক্ষেত্রে আমাদের সাফল্য উৎসাহব্যঞ্জক নয়। অন্নাভাবে মানুষ আর মারা যায় না বটে, কিন্তু অন্নকষ্টে ভোগে, এমন মানুষের সংখ্যা এখনো বিপুল। গৃহহীন মানুষের সংখ্যাও বিপুল। শিক্ষা খাতে জাতীয় বাজেট থেকে সর্বোচ্চ বরাদ্দ দেওয়ার পরেও দেশের শিক্ষার হার ৫০ শতাংশের সামান্য বেশি। সরকারি চিকিৎসাসেবার মানও খুব নির্ভরযোগ্য নয়। দেশটি ছোট, জনসংখ্যা বিপুল, সম্পদ সীমিত—এসবই সত্য। কিন্তু এই সীমিত সম্পদেরই সদ্ব্যবহার নিশ্চিত করা সম্ভব হলে মৌলিক ক্ষেত্রগুলোতে আরও অগ্রগতি অর্জন করা সম্ভব।
বড় আকারের সরকার ও শ্বেতহস্তীর মতো বিশাল আমলাতন্ত্র পরিচালনার ব্যয় বেশি। তার ওপর ব্যয় নির্ধারণে যদি বাস্তবিক ও প্রায়োগিক সুবিবেচনার অভাব থাকে, তাহলে অর্থের সঠিক ব্যবহার নিশ্চিত হয় না। তার সঙ্গে যদি অপচয় ও দুর্নীতি যুক্ত হয়, তবে সরকারি সেবা অপর্যাপ্ত ও অপ্রতুল হতে বাধ্য। আন্তর্জাতিক সংস্থা ট্যাক্স জাস্টিস নেটওয়ার্কের তরফ থেকে ‘বাংলাদেশের করব্যবস্থা’ শীর্ষক এক গবেষণার তথ্য বলছে, এ দেশে করের বিপরীতে সরকারি সেবার মান অপর্যাপ্ত ও অপ্রতুল। সরকারের আকার ছোট করা, আমলাতন্ত্র পরিচালনার ব্যয়সংকোচন এবং অপব্যয়-অপচয় ও চুরি-দুর্নীতি বন্ধ করার পাশাপাশি সরকারি সেবার মান উন্নত করার জন্য জবাবদিহিমূলক ব্যবস্থা প্রয়োজন। তার জন্য প্রয়োজন জাতীয় সংসদ এবং বিভিন্ন মন্ত্রণালয়-সংক্রান্ত স্থায়ী সংসদীয় কমিটিগুলোর আরও সক্রিয়তা; জনগণের সেবা নিশ্চিত করার ক্ষেত্রে নির্বাচিত প্রতিনিধিদের নিজ নিজ দায়িত্ব সম্পর্কে সত্যিকারের উপলব্ধি ও অঙ্গীকার।
    এই সম্পাদকীয়টির ব্যাপারে কেউ মন্তব্য করে নি না কি কোন মন্তব্য মডারেটর সাহেবের কাছে গ্রহনযোগ্য হয়নি বোঝা গেল না। এই কর চাপানো ও আদায়ের বিষয়ে একাধিকবার এ অধম প্রথম আলোয় লেখা পাঠিয়েছে। কিন্তু দু:খের বিষয় তার কোনটিই ছাপা হয় নি। যাহোক, সরকার কর আদায় করবে জনগন কর দেবে - এতে আপত্তির কিছু নেই। কিন্তু যখন দেখা যায় জনগনের করের টাকায় নেতা-আমলারা বৌ-পোলাপান নিয়ে বিদেশ ভ্রমন করছেন, মন্ত্রী-সান্ত্রীরা এমন কি সরকারী দলের শ্রমিক নেতারাও সদলবলে বিদেশ ভ্রমন করছেন; অথচ জনদুর্ভোগ কমানোর জন্য ঢাকা শহরে যানজটের সুরাহা হলো না; এত গুরুত্বপুর্ন পদ্মাসেতু প্রকল্প ঝুলৈ গেল; দফায় দফায় প্রতিটি প্রকল্পের ব্যয় লাফিয়ে লাফিয়ে বেড়ে চলেছে; (এ রকম অযোগ্যতা ও দুর্নীতির আরো লম্বা ফিরিস্তি দেওয়া যায়) তখন জনগনকে কেন, কাদের স্বার্থে কর দিতেই হবে সেটা কি সরকার জনগনকে জানানোর দরকার মনে করে না? কেন মানুষকে কিছু না পেয়েই সব কিছু দিতে হবে? এ সরকারের সফলতা কোথায় কতটুকু তার তালিকা কি পাওয়া যাবে কখনো, কেবলমাত্র নাম বদল ও কিছু 'দেড়-পা কবরে যাওয়া' লোককে ফাসিতে ঝুলানো ছাড়া ? 
নৌপরিবহন মন্ত্রণালয় কি আইনের ঊর্ধ্বে?
সুন্দরবনে নৌরুটআইন রক্ষা ও তা মেনে চলা নিশ্চিত করার দায়িত্ব সরকারের, কিন্তু সরকারের কোনো কর্তৃপক্ষ যদি আইন অমান্য করে, তবে আইন রক্ষা করবে কে? বন আইন ও বন্য প্রাণী সংরক্ষণ আইন বলে যে কিছু রয়েছে, তার যেন কোনো তোয়াক্কাই নেই অভ্যন্তরীণ নৌপরিবহন কর্তৃপক্ষের (বিআইডব্লিউটিএ)। এমনকি সরকারের অপর এক মন্ত্রণালয়ের আপত্তি ও আইনের দোহাইকেও কোনো পরোয়া নেই। সেটা যদি থাকত তবে পরিবেশ ও বন মন্ত্রণালয়ের আপত্তির পরও আইন লঙ্ঘন করে সুন্দরবনের ভেতর দিয়ে মাসের পর মাস ধরে তেল ও মালবাহী জাহাজ চলাচল করতে পারত না।
আইন বলছে, সুন্দরবনের ভেতরের নদীগুলোতে কোনো ধরনের নৌযান প্রবেশ করতে হলে বন বিভাগের অনুমতি লাগবে। আর এই নদীগুলোতে ভারী নৌযান চলাচলও নিষিদ্ধ। নৌপরিবহন মন্ত্রণালয়ের অধীন বিআইডব্লিউটিএ যেন আইনের ঊর্ধ্বে। সুন্দরবনের ভেতর দিয়ে একটি নৌরুট চালু করেছে তারা। তাদের অনুমতি নিয়েই পাঁচ মাস ধরে সুন্দরবনের ভেতর দিয়ে চলছে তেলবাহী ট্যাংকার, মালবাহী কার্গো। সুন্দরবনের গুরুত্ব কী, তা কি নৌপরিবহন মন্ত্রণালয়কে নতুন করে বোঝাতে হবে? প্রাকৃতিক সপ্তাশ্চর্যে সুন্দরবনকে স্থান দেওয়ার জন্য দেশবাসী কত কিছুই না করল। আর আমাদের সরকারেরই একটি বিভাগ যেন সুন্দরবনের সর্বনাশ করাকে দায়িত্ব হিসেবে মনে করছে! তা না হলে পরিবেশ ও বন মন্ত্রণালয় থেকে বিআইডব্লিউটিএ ও নৌপরিবহন মন্ত্রণালয়কে কয়েক দফা চিঠি দেওয়ার পরও তারা নির্বিকার বসে থাকতে পারত না।
সুন্দরবনের ভেতর দিয়ে চলাচলকারী তেলবাহী ট্যাংকার ও মালবাহী কার্গো থেকে যে তেল নিঃসরণ হচ্ছে, তাতে দূষিত হচ্ছে সুন্দরবনের নদী ও খালের পানি-মাটি। ভারী ও বড় বড় এসব নৌযানের ঢেউয়ে ধসে যাচ্ছে পাড়ের নরম মাটি। বিকট শব্দে দিশেহারা সুন্দরবনের প্রাণিকুল। ব্যাহত হচ্ছে তাদের জীবনযাপন-প্রক্রিয়া ও খাদ্য গ্রহণ। যে জায়গাকে সরকার ডলফিনের জন্য অভয়ারণ্য ঘোষণার পরিকল্পনা করছে, যে অঞ্চলে রয়েছে পৃথিবীর সবচেয়ে কম জায়গায় সবচেয়ে বেশি রয়েল বেঙ্গল টাইগার, সেখান দিয়ে ঘোষণা করা হয়েছে নৌরুট, চলাচল করছে তেল আর পণ্যবাহী জাহাজ! বিশ্ব-ঐতিহ্যের অংশ হিসেবে আন্তর্জাতিকভাবে স্বীকৃত একটি বনের ওপর এমন অত্যাচার সম্ভবত একমাত্র বাংলাদেশেই সম্ভব।
কিছু ক্ষতি আছে, যা পরে কোনো না কোনোভাবে পুষিয়ে নেওয়া যায়। কিন্তু যে ক্ষতি পূরণ করার ক্ষমতা আমাদের নেই, সেই ক্ষতিটা যদি আমরা জেনেশুনে করি, তবে এর চেয়ে বড় দায়িত্বহীনতা আর কাকে বলে? আমাদের বিআইডব্লিউটিএ তথা নৌপরিবহন মন্ত্রণালয় আইন উপেক্ষা করে সুন্দরবনের মধ্য দিয়ে নৌযান চলাচলের রুট করে এ কাজটিই করছে। সরকারের শীর্ষ নেতৃত্ব ও নীতিনির্ধারকদের কাছে অনুরোধ, সুন্দরবনের আরও ক্ষতি হওয়ার আগে নৌপরিবহন মন্ত্রণালয়কে সামলান। মন্ত্রণালয়টিকে দেশের আইন মানতে বাধ্য করুন।
হাইকোর্টের নির্দেশনাগুলো বাস্তবায়িত হোক
জরুরি চিকিৎসা
গুরুতর অসুস্থ ব্যক্তিকে হাসপাতাল বা ক্লিনিকে নেওয়া হলে জরুরি ভিত্তিতে তাঁকে চিকিৎসা দেওয়াই স্বাভাবিক কর্তব্য। কিন্তু আমাদের দেশের হাসপাতাল-ক্লিনিকগুলোতে রোগীর ভর্তিসংক্রান্ত প্রক্রিয়ায় বিলম্বের কারণে রোগীর চিকিৎসা যথাসময়ে শুরু হয় না। জরুরি বিভাগে অপেক্ষমাণ রোগীর ভর্তি-প্রক্রিয়ায় কালক্ষেপণের ফলে মৃত্যু ঘটেছে—এমন অভিযোগও বিরল নয়।
রোববার হাইকোর্টের একটি বেঞ্চ এই মর্মে এক আদেশ দিয়েছেন যে জরুরি চিকিৎসা নিতে আসা রোগীদের ক্ষেত্রে ভর্তিসহ আনুষঙ্গিক প্রক্রিয়ার জন্য অপেক্ষা না করে দ্রুত চিকিৎসাসেবা দিতে হবে। দেশের সব সরকারি ও বেসরকারি হাসপাতাল কর্তৃপক্ষের জন্যই এই আদেশ প্রযোজ্য হবে। ভর্তি-প্রক্রিয়ার অজুহাতে কোনো রোগীর মৃত্যু হলে সংশ্লিষ্ট ব্যক্তিদের বিরুদ্ধে আইনগত ব্যবস্থা নেওয়া হবে—এটা জানিয়ে চিকিৎসক ও হাসপাতাল কর্তৃপক্ষকে সতর্ক করতেও বলা হয়েছে সরকারের স্বাস্থ্যসচিবকে। চিকিৎসাব্যবস্থার ওপর নজরদারিমূলক এসব কার্যক্রম তদারকির জন্য বিশেষজ্ঞ চিকিৎসকদের সমন্বয়ে একটি কমিটি গঠন করতেও স্বাস্থ্যসচিবকে নির্দেশ দেওয়া হয়েছে। হাইকোর্টের আদেশটিতে বেশ কয়েকটি নির্দেশনা রয়েছে, যা সময়োপযোগী। সেসব নির্দেশনা যথাযথভাবে বাস্তবায়ন করা সম্ভব হলে দেশে চিকিৎসাসেবার মান উন্নত হবে। হাসপাতালগুলোর চিকিৎসা কার্যক্রমের কোনো তদারকি বস্তুত নেই; হাইকোর্টের নির্দেশে যদি তাদের কার্যক্রম নিয়মিত তদারকির স্থায়ী ব্যবস্থা কার্যকর করা হয়, তাহলে সরকারি-বেসরকারি হাসপাতালগুলোর কর্তৃপক্ষ ও চিকিৎসকদের মধ্যে জবাবদিহির মনোভাব সৃষ্টি হবে।
দেশে একটি চিকিৎসানীতি ও চিকিৎসকদের আচরণবিধি রয়েছে, কিন্তু নীতি বা আচরণবিধি মেনে চলা হয় কি না, তা পর্যবেক্ষণের কোনো ব্যবস্থা নেই। এ বিষয়ে তৎপর হওয়ার জন্য বাংলাদেশ মেডিকেল অ্যান্ড ডেন্টাল কাউন্সিলকে নির্দেশ দিয়েছেন হাইকোর্ট।
হাইকোর্টের এই আদেশ পাওয়া গেল বেশ দুঃখজনক একটি অকালমৃত্যুর পরবর্তীকালে একটি আইনি পদক্ষেপের পরিপ্রেক্ষিতে। গত আগস্ট মাসে ঢাকা বিশ্ববিদ্যালয়ের নাট্যকলা ও সংগীত বিভাগের প্রতিষ্ঠাতা চেয়ারম্যান, লোকসংগীত গবেষক ও শিল্পী অধ্যাপক মৃদুলকান্তি চক্রবর্তী ডায়রিয়ায় আক্রান্ত হয়ে রাজধানীর ল্যাবএইড হাসপাতালে চিকিৎসাধীন অবস্থায় মারা যান। জরুরি চিকিৎসা তিনি পাননি, তাঁর ভর্তিসংক্রান্ত জটিলতায় কালক্ষেপণ ঘটেছে এবং চিকিৎসক ও হাসপাতাল কর্তৃপক্ষের অবহেলা ছিল—এসব অভিযোগ উঠেছিল। হাইকোর্টে জনস্বার্থবিষয়ক একটি রিট আবেদন করা হয়; সেই রিটের পরিপ্রেক্ষিতেই হাইকোর্ট আদেশটি দেন। হাইকোর্টের আদেশে দেশের চিকিৎসাব্যবস্থার দুর্বলতাগুলোর প্রতিফলন পাওয়া গেল। এখন এসব দুর্বলতা কাটিয়ে ওঠার চেষ্টা করতে হবে, হাইকোর্টের নির্দেশনাগুলো বাস্তবায়নের উদ্যোগ নিতে হবে সরকারকে।
শুধু বন্ধ নয়, আইন ভঙ্গের উপযুক্ত শাস্তি হোক
এবার হাওরে ইটভাটার উৎপাত
যেখানেই দুর্নীতি-অনিয়ম-পরিবেশ ধ্বংসের ঘটনা, সেখানেই সরকারদলীয় লোকজনের যোগসাজশ মোটামুটি অবধারিত। এরই চলতি উদাহরণ হলো হাকালুকি হাওরে যুবলীগ নেতার ইটভাটা চালু করা। সিলেটের হাকালুকি হাওর প্রতিবেশ-সংকটাপন্ন এলাকা, বাংলাদেশ পরিবেশ সংরক্ষণ আইনে এমন এলাকার প্রতিবেশের জন্য ক্ষতিকর কিছু করা শাস্তিযোগ্য অপরাধ। কিন্তু এই অনিয়মের বিরুদ্ধে স্থানীয় প্রশাসন, পরিবেশ অধিদপ্তর বা সংশ্লিষ্ট কারও কোনো তৎপরতা ছিল না। তবে, বৃহস্পতিবারের প্রথম আলোয় এ বিষয়ে সচিত্র সংবাদ প্রকাশের পর পরিবেশ অধিদপ্তর স্থানীয় জেলা প্রশাসনের সহযোগিতায় ইটভাটা দুটি প্রাথমিকভাবে বন্ধ করে দিয়েছে। ঘটনা দেখে মনে হচ্ছে, প্রথম আলোয় খবর প্রকাশের আগে তাঁরা এ বিষয়ে কিছু জানতেনও না।
হাওর এলাকা বছরের অর্ধেক সময় পানিমগ্ন থাকে, বাকি সময় সেখানে ধানচাষ হয়। একে তো হাওর, দ্বিতীয়ত কৃষিজমি হওয়ায় সেখানে ইটভাটা করার কোনো সুযোগই নেই। তার পরও সেখানে চিমনিবিহীন দুটি ইটভাটা গড়ে তোলা হয়েছে। একটির মালিক ফেঞ্চুগঞ্জ উপজেলা যুবলীগের সহসভাপতি আব্দুল মছব্বির, অন্যটি তাঁর বন্ধু হুমায়ুন কবীরের। তাঁরা কেউই ইটভাটা করার জন্য স্থানীয় কৃষি বিভাগ থেকে ছাড়পত্র নেওয়ার প্রয়োজন মনে করেননি, পনিবেশ অধিদপ্তরও সময়মতো হস্তক্ষেপ করেনি। এই সুযোগে দুটি ইটভাটা চালু হয়েছিল, গাছ কেটে কাঠ দিয়ে সেই ইট পোড়ানোও চলছিল। এতে করে হাওর এলাকার পরিবেশ নষ্ট হচ্ছে।
এ ধরনের প্রবণতা এখনই বন্ধ না করা গেলে অচিরেই ইটের ভাটার সংখ্যা বেড়ে যাওয়ার আশঙ্কা রয়েছে। কিন্তু হতাশার ব্যাপার হলো, যে সরকারি কর্মকর্তাদের দায়িত্ব ছিল প্রতিবেশ-সংকটাপন্ন এলাকায় নিয়মের বাইরে কিছু হওয়া ঠেকানো, তাঁরা রীতিমতো উদাসীন। সরকারদলীয় লোকের প্রভাব এবং সরকারি প্রশাসনের উদাসীনতা তাই দুজনে দুজনার হয়ে হাকালুকি হাওরের ক্ষতি করতে পারছে।
আমরা আশা করব, সংশ্লিষ্ট প্রশাসন ইটভাটা দুটি স্থায়ীভাবে উচ্ছেদ করবে এবং আইন অমান্যকারীদের বিরুদ্ধে আইনানুগ ব্যবস্থা নেবে। পাশাপাশি ক্ষমতাসীন দলের কেন্দ্রীয় নেতৃত্বের উচিত, অব্যাহত পরিবেশ ধ্বংসের কার্যকলাপ থেকে তাদের নেতা-কর্মীদের বিরত রাখা।
তদন্ত
বিচারব্যবস্থায় ডিএনএ প্রযুক্তি দরকার
বিচারব্যবস্থায় বিজ্ঞানের ব্যবহার নতুন নয়। যদিও ১২৪৮ সাল থেকেই বিজ্ঞানকে বিচারব্যবস্থায় ব্যবহারের চেষ্টা চলে আসছে, প্রাচীনকালে এমনকি বর্তমানেও অধিকাংশ দেশে বিচারকার্য সম্পন্ন করা হয় সাক্ষী ও স্বীকারোক্তির ওপর ভিত্তি করে। যতই বিজ্ঞানের অগ্রগতি হচ্ছে, ততই বিচারকার্যে ব্যবহারের জন্য নতুন নতুন প্রযুক্তি আবিষ্কৃত হচ্ছে। অপরাধ তদন্তে বিজ্ঞানের বিভিন্ন শাখা যেমন: রসায়ন, জীববিজ্ঞান ও চিকিৎসাবিজ্ঞানের ব্যবহারকে ফরেনসিক বিজ্ঞান বলা হয়। ১৯৮৫ সালে ব্রিটিশ বিজ্ঞানী স্যার অ্যালেস জেফরিস প্রথম আবিষ্কার করেন যে মানুষের ডিএনএতে এমন কিছু বৈশিষ্ট্য আছে, যার ওপর ভিত্তি করে একজন মানুষকে সুনির্দিষ্টভাবে শনাক্ত করা সম্ভব। এ কাজে যে প্রযুক্তি তিনি প্রথম ব্যবহার করেন, একে বলা হয়েছিল ডিএনএ ফিঙ্গারপ্রিন্টিং, যা বর্তমান বিশ্বে ডিএনএ প্রোফাইলিং নামে সর্বাধিক পরিচিত। ডিএনএ ফিঙ্গারপ্রিন্টিংকে সংক্ষেপে বলা যেতে পারে একজন ব্যক্তির জেনেটিক ফটোগ্রাফ।
১৯৩০ সাল থেকে তদন্তপ্রক্রিয়ায় মানুষকে শনাক্ত করার জন্য আঙুলের ছাপ বা ফিঙ্গারপ্রিন্ট ব্যবহূত হচ্ছে। প্রত্যেক মানুষের আঙুলের ছাপ নির্দিষ্ট বলে অন্য কোনো ব্যক্তির সঙ্গে এর কোনো মিল নেই। তেমনই প্রত্যেক মানুষের ডিএনএ ফিঙ্গারপ্রিন্টিংও অন্য কারও সঙ্গে বৈসাদৃশ্যপূর্ণ। তবে কিছু কিছু ক্ষেত্রে ভুল ফলাফল বা নিরপরাধ ব্যক্তির শাস্তি হওয়ায় আঙুলের ছাপ বা ফিঙ্গারপ্রিন্টিংয়ের ব্যবহার দিন দিন কমে আসছে। কেউ ইচ্ছা করলে প্লাস্টিক সার্জারির মাধ্যমে তার ফিঙ্গারপ্রিন্ট বদলে ফেলতে পারে; কিন্তু এমন কোনো প্রযুক্তি নেই যার মাধ্যমে ডিএনএ ফিঙ্গারপ্রিন্ট বদলে ফেলা সম্ভব। কারণ, মানুষের শরীরের প্রতিটি কোষের অভ্যন্তরে অবস্থিত ডিএনএ এক ও অভিন্ন। সুতরাং, শরীরের যেকোনো ধরনের নমুনা—যেমন: রক্ত, লালা, সিমেন, চুল, ত্বক, হাড় ইত্যাদি—থেকে ডিএনএর মাধ্যমে ডিএনএ ফিঙ্গারপ্রিন্ট তৈরি করা যেতে পারে। এ প্রযুক্তি উদ্ভাবনের ফলে আইন প্রয়োগকারী সংস্থা ও আদালতের পক্ষে অনেক জটিল অপরাধের কারণ বের করা সম্ভব। বিশেষ করে হত্যা, ধর্ষণ, পিতৃত্ব বা মাতৃত্ব নির্ধারণ এবং মৃত ব্যক্তির পরিচয় নির্ণয়ে ডিএনএ ফিঙ্গারপ্রিন্টিং প্রযুক্তি অব্যর্থ প্রমাণিত হয়েছে।
ডিএনএ প্রোফাইলিংয়ের জন্য মানুষের শরীরের কোন জৈবিক নমুনা (Biological Sample) ব্যবহার করবে, তা নির্ভর করে নমুনার প্রাপ্যতার ওপর। যেমন, হত্যাকাণ্ড সংঘটিত হওয়ার সময় সাধারণত আহত বা মৃত ব্যক্তি সর্বশক্তি দিয়ে নিজেকে রক্ষার চেষ্টা করে। এ কারণে অপরাধীও কিছুটা জখম হতে পারে। অপরাধীর রক্ত মৃত ব্যক্তির কাপড়-চোপড়ে লাগতে পারে অথবা ওই ব্যক্তির হাত ও নখের মধ্যে খুনির চুল বা ত্বকের কোষ থেকে যেতে পারে; অথবা খুনি কোনো নমুনা বা তার ব্যবহূত কোনো জিনিস অসাবধানতাবশত ফেলে যেতে পারে। পরবর্তী সময়ে কাপড়, চুল বা ত্বক থেকে প্রাপ্ত ডিএনএকে সন্দেহজনক ব্যক্তির রক্তের ডিএনএর সঙ্গে তুলনা করলেই বোঝা যাবে সন্দেহজনক ব্যক্তিটি প্রকৃত খুনি কি না। কারণ, ওই ব্যক্তি খুনি হলে দুটি ডিএনএ এক হবে। অনুরূপভাবে ধর্ষণের ক্ষেত্রে অপরাধী নিশ্চিতভাবে রেখে যাচ্ছে শুক্রাণু (Vaginal swab)। তা থেকে খুব সহজেই শুক্রাণু আলাদা করে ডিএনএ প্রোফাইল তৈরি সম্ভব। এই ডিএনএ প্রোফাইল যে অভিযুক্ত ব্যক্তির ডিএনএ প্রোফাইলের সঙ্গে মিলে যাবে, সে-ই হলো প্রকৃত ধর্ষণকারী।
পিতৃত্ব বা মাতৃত্ব নির্ণয়ের ক্ষেত্রে মা-বাবা ও শিশুর ডিএনএ প্রোফাইল পরীক্ষা করে প্রকৃত মা-বাবা নির্ণয় সম্ভব। (বিস্তারিত পদ্ধতি বর্ণনা করছি না)। একইভাবে ইমিগ্রেশন বিতর্ক, উত্তরাধিকার বিতর্ক, দুর্ঘটনা বা দুর্যোগে আক্রান্ত ব্যক্তি শনাক্তকরণেও এ পদ্ধতি ব্যবহার করা যেতে পারে।
২০০২ সালে চট্টগ্রামের ধনাঢ্য ব্যবসায়ী জামালউদ্দিনের অপহরণ ও হত্যা এ দেশের সুশীল সমাজ ও আইন প্রয়োগকারী সংস্থাকে নাড়া দিয়েছিল। অপহরণের সঙ্গে জড়িত একজনের স্বীকারোক্তি অনুযায়ী চট্টগ্রামের গহিন পার্বত্য এলাকার কবর থেকে দেহাবশেষ উদ্ধার করে একটি দাঁত ও হাড় ডিএনএ পরীক্ষার জন্য সিঙ্গাপুর পাঠানো হয়। ওই নমুনা জামালউদ্দিনের কি না, তা নিশ্চিত হওয়ার জন্য তাঁর স্ত্রী ও ছেলের রক্তের নমুনা সিঙ্গাপুরের একই পরীক্ষাগারে পাঠানো হয়। তিনজনের ডিএনএ প্রোফাইল পরীক্ষা করে নিশ্চিত হয় যে ওই কঙ্কাল জামালউদ্দিনের।
বাংলাদেশেও ২০০৬ সালে ডানিডার (DANIDA) সহযোগিতায় ঢাকা মেডিকেল কলেজ ও হাসপাতালে একটি ডিএনএ ল্যাবরেটরি চালু করা হয়েছে এবং এটি অত্যন্ত দক্ষতার সঙ্গে ডিএনএ প্রোফাইল পরীক্ষা করে আসছে। ধর্ষণ, খুন, পিতৃত্ব-মাতৃত্ব নির্ণয়সহ প্রায় সব ধরনের ডিএনএ পরীক্ষাই এখানে করা হয়।
পাঠকদের সুবিধার্থে দুটি উদাহরণ দেওয়া যাক। ১৯৯৮ সালে আমেরিকার সাবেক প্রেসিডেন্ট বিল ক্লিনটনের বিরুদ্ধে"মনিকা লিউনিস্কি নামের এক তরুণী সহকর্মীর সঙ্গে অনৈতিক সম্পর্কের অভিযোগ উত্থাপিত হয়। ক্লিনটন জনসমক্ষে এ অভিযোগ অস্বীকার করেন। দাবির সত্যতা নিশ্চিত হওয়ার জন্য এফবিআই হোয়াইট হাউজ থেকে প্রেসিডেন্টের রক্তের নমুনা সংগ্রহ করে। পরবর্তী সময়ে ওই মনিকার পোশাকে উপস্থিত সিমেন ও প্রেসিডেন্টের রক্তের ডিএনএ পরীক্ষা করে নিশ্চিত হয় যে দুটি নমুনার উৎস একই অর্থাৎ ওই সিমেন প্রেসিডেন্ট ক্লিনটনের। ক্লিনটন শেষ পর্যন্ত ক্ষমা প্রর্থনা করে ইম্পিচমেন্ট থেকে রক্ষা পান।
২০১১ সালে বাংলাদেশ সরকার সিআইডির (CID) অধীনে আরও একটি ডিএনএ ল্যাবরেটরি চালুর প্রস্তাব অনুমোদন দিয়েছে। জাপান সরকার এ কাজে প্রায় ২০ কোটি টাকা অনুদান দিয়েছে। এটি চালু হলে জটিল ও চাঞ্চল্যকর বিভিন্ন মামলার দ্রুত নিষ্পত্তি হবে বলে সবার ধারণা। বাংলাদেশে বর্তমানে বিচারব্যবস্থা পুরোটাই সাক্ষ্য-প্রমাণের ওপর নির্ভরশীল। অনেকে নিরাপত্তার অজুহাতে আদালতে উপস্থিত হতে ভয় পায়। এ কারণে অনেক দাগি আসামিও সাক্ষ্য-প্রমাণের অভাবে ছাড়া পেয়ে যায়। এ ধরনের ডিএনএ ল্যাবরেটরি বিচারব্যবস্থার ওপর আস্থা স্থাপনে সহযোগিতা করবে বলে বিশেষজ্ঞদের ধারণা।
বিচারের নামে বাড়াবাড়ি করা যাবে না
গাইবান্ধায় ‘নিজস্ব আদালত’
গাইবান্ধা সদর উপজেলার গিদারী ইউনিয়ন পরিষদের চেয়ারম্যানের ‘নিজস্ব আদালত’ শিরোনামে প্রথম আলোয় গত রোববার একটি খবর ছাপা হয়েছে। কিন্তু প্রথম আলোর সম্পাদকীয় নীতি হচ্ছে—গ্রাম আদালতকে উৎসাহিত করা। আমরা ওই প্রতিবেদনে বিধিভঙ্গের দায়ে অভিযুক্ত চেয়ারম্যান গোলাম সাদেক ওরফে লেবু এবং প্রতিবেদকের সঙ্গে কথা বলেছি। প্রতিবেদক নিশ্চিত করেন, চেয়ারম্যানের বিরুদ্ধে আর্থিক অনিয়মের অভিযোগ ওঠেনি।
গোলাম সাদেকের যুক্তি, গ্রাম আদালত আইন অনুযায়ী, তিনি নিয়ম মেনেই বিচারকার্য পরিচালনা করছেন। পেশাগতভাবে তিনি স্থানীয় একটি কলেজের সমাজবিজ্ঞানের প্রভাষক। সাধারণ মানুষকে কম জটিলতায় বিচারের সুফল দিতেই বিচারকার্যে মনোযোগী হন বলে তিনি দাবি করেন।
প্রকৃতপক্ষে বাংলাদেশে প্রচলিত যে বিচারব্যবস্থা, তা ইতিমধ্যেই মামলাজটে জবুথবু শুধু নয়, এটা ব্যয়বহুল ও সময়সাপেক্ষ। এই অবস্থা থেকে বেরোতে হলে সালিস-বৈঠক, গ্রাম আদালত এবং বিরোধ নিষ্পত্তির বিকল্প পদ্ধতির মতো বিচারব্যবস্থার দিকে মানুষকে আকৃষ্ট করতে হবে।
গোলাম সাদেক ইউনিয়ন পরিষদের চেয়ারম্যান হিসেবে গত ৯ আগস্ট শপথ নিয়েছেন। এ সময়ে ছোটবড় ২২টি বিবাদের মীমাংসা করার যে দাবি তিনি করেছেন, তা সত্য হলে আশাব্যঞ্জক ঘটনা। আমরা আশা করব, তিনি সর্বতোভাবে গ্রাম আদালত আইনের বিধিবিধান কঠোরভাবে অনুসরণ করবেন। তাঁর বিরুদ্ধে মানবাধিকার লঙ্ঘনের যেসব অভিযোগ উঠেছে, তার মধ্যে এক ‘মদ্যপ’ যুবককে গলায় জুতার মালা পরিয়ে ঘোরানো, স্বামীর পরিবর্তে অন্তঃসত্ত্বা স্ত্রীকে জোর করে আদালতে হাজির করানো এবং বিবাদীকে ধরতে গিয়ে তাঁর বাড়িতেই গ্রাম পুলিশদের ভাত খাওয়ার অপরাধে তাঁদেরকে সূর্যের দিকে এক ঘণ্টা দাঁড় করিয়ে রাখা উল্লেখযোগ্য।
সংশ্লিষ্টরা বিবেচনায় নেবেন যে, জঘন্য অপরাধে দণ্ডিত ব্যক্তিরও মানবাধিকার রয়েছে। সংবিধানে বলা আছে, কোনো ব্যক্তিকে লাঞ্ছনাকর দণ্ড দেওয়া যাবে না। আইন মেনেই আইন প্রতিষ্ঠা করতে হবে। গাইবান্ধার আদর্শ গ্রাম আদালতে বিচারের নামে বাড়াবাড়ি অবশ্যই পরিহার করতে হবে। বিষয়টির সুষ্ঠু ও নিরপেক্ষ তদন্ত হোক।
প্রভাব ও হস্তক্ষেপের ঊর্ধ্বে রাখতে হবে
পুলিশের পৃথক তদন্ত সংস্থা
পুলিশ বিভাগের পক্ষ থেকে পুলিশ ব্যুরো অব ইনভেস্টিগেশন নামে একটি পৃথক অপরাধ তদন্ত সংস্থা (পিবিআই) গঠনের প্রস্তাব প্রধানমন্ত্রীর অনুমোদন লাভ করেছে বলে খবর প্রকাশিত হয়েছে। এ বিষয়ে নীতিমালা প্রণয়নের জন্য একটি কমিটি গঠনের প্রস্তুতি চলছে বলে পুলিশের মহাপরিদর্শকের বরাতে জানানো হয়েছে । দৃশ্যত এটি ভালো উদ্যোগ। কেননা, বিভিন্ন অপরাধে দায়ের করা ফৌজদারি মামলাগুলোর ৭৬ শতাংশতেই বিদ্যমান প্রসিকিউশন-প্রক্রিয়ার দুর্বলতার কারণে আসামিদের বিরুদ্ধে অভিযোগ প্রমাণ ও শাস্তি নিশ্চিত সম্ভব হচ্ছে না। পৃথক তদন্ত সংস্থা এই দুর্বলতা কাটিয়ে ওঠার জন্য সহায়ক হতে পারে বলে আমরাও মনে করি।
দেশে অপরাধবৃত্তি বাড়ছে, অপরাধের শিকার মানুষের মনে এমন হতাশাও বেড়ে যাচ্ছে যে, ন্যায়বিচার পাওয়া কঠিনতর হচ্ছে। থানা-পুলিশ, আইন-আদালত তথা সমগ্র বিচারব্যবস্থার কার্যকারিতা নিয়ে জনমনে হতাশার কারণ, অধিকাংশ অপরাধী অপরাধ করে পার পেয়ে যায়। পুলিশের পক্ষ থেকেই বলা হয়েছে, মামলার প্রয়োজনীয় সাক্ষ্য-প্রমাণের অভাবে অভিযোগগুলো আদালতে সত্য প্রমাণিত হয় না। পাবনায় গত বছরের সেপ্টেম্বরে কর্মচারী নিয়োগ পরীক্ষার কেন্দ্রে হামলা চালিয়ে সরকারি কর্মকর্তাদের মারধর করার অভিযোগে ৩১ জনকে আসামি করে দুজন ম্যাজিস্ট্রেট যে মামলা করেছিলেন, সাক্ষ্য-প্রমাণের অভাবে তাঁদের সবাই খালাস পেয়ে গেছেন। সরকারি কৌঁসুলিদের তরফে বলা হয়, পুলিশ অনেক মামলা ইচ্ছা করেই দুর্বল করে দেয়, অভিযোগপত্রে দুর্বলতা থাকে। অন্যদিকে রাষ্ট্রপক্ষের কৌঁসুলিদেরও অভিযোগ প্রমাণে তৎপর হওয়ার ক্ষেত্রে সদিচ্ছার অভাব থাকে। এসব মিলিয়ে আদালতে মামলার অভিযোগ সত্য প্রমাণ করা ও আসামিদের শাস্তি নিশ্চিত করা দুরূহ হয়ে পড়েছে।
এমন পরিস্থিতিতে একটি পৃথক তদন্ত সংস্থা গঠনের প্রস্তাব নিশ্চয়ই যুক্তিযুক্ত। তবে এর সুফল পেতে হলে প্রথমেই নিশ্চিত করতে হবে যেন এই সংস্থা সম্পূর্ণ পেশাদারির ভিত্তিতে, সব ধরনের অবৈধ হস্তক্ষেপ থেকে মুক্ত থেকে স্বাধীনভাবে কাজ করতে পারে। পুলিশের কর্মকর্তাদের মধ্যেই কেউ কেউ অভিযোগ করেন, বেশির ভাগ ক্ষেত্রে মামলার তদন্ত নির্ভর করে ক্ষমতাসীনদের ইচ্ছা-অনিচ্ছার ওপর। দৃষ্টান্ত দিয়ে তাঁরা বলেছেন, কুমিল্লায় জাতীয়তাবাদী যুবদলের অস্ত্র প্রদর্শনের ঘটনার ক্ষেত্রে ভিডিওচিত্র দেখে পুলিশ দ্রুত ব্যবস্থা নিচ্ছে। কিন্তু নাটোরের বড়াইগ্রাম উপজেলা চেয়ারম্যান হত্যাকাণ্ডের ঘটনার ভিডিওচিত্র থাকলেও পুলিশ তা ব্যবহার করে আসামিদের বিরুদ্ধে ব্যবস্থা নেয়নি। কারণ, কুমিল্লার ঘটনায় আসামিরা বিরোধী দলের আর নাটোরের ঘটনায় আসামিরা ক্ষমতাসীন দলের নেতা-কর্মী। নীতিগতভাবে এই অবস্থানের পরিবর্তন না ঘটলে প্রস্তাবিত পুলিশ ব্যুরো অব ইনভেস্টিগেশনের সফল হওয়ার সম্ভাবনা কম। সিআইডি বা অপরাধ তদন্ত বিভাগ নামে একটি তদন্ত সংস্থা তো রয়েছেই, যেটি ১৬ ধরনের অপরাধের মামলার তদন্ত করে থাকে। এই সংস্থার তফসিলের পরিধি বাড়ানো হলেও পৃথক কোনো তদন্ত সংস্থার প্রয়োজন পড়ত না। কিন্তু সমস্যা হচ্ছে, অবৈধ হস্তক্ষেপ ও রাজনৈতিক প্রভাবের কারণে সিআইডিও যথাযথভাবে তদন্ত চালাতে পারে না। এখানেও ক্ষমতাসীনদের ইচ্ছা-অনিচ্ছার বিষয়টি কাজ করে। প্রস্তাবিত ব্যুরোকে এসব থেকে মুক্ত রাখা গেলেই কেবল তা প্রতিষ্ঠার উদ্দেশ্য সফল হতে পারে।
সুপ্রিম কোর্টের ওয়েবসাইটে প্রকাশ করা হোক
প্রধান বিচারপতির সম্পদের হিসাব
রাষ্ট্রের তিনটি স্তম্ভের মধ্যে বিচার বিভাগই জনগণের আস্থা ও শ্রদ্ধার ওপর টিকে থাকে। যে রাষ্ট্রে এই আস্থা ও শ্রদ্ধার জায়গা যত বেশি ঋদ্ধ, সে রাষ্ট্রে বিচার বিভাগের ভাবমূর্তিও তত বেশি উজ্জ্বল। প্রধান বিচারপতির সম্পদের হিসাব বিবরণী ঘোষণার মধ্য দিয়ে আমাদের একটি দীর্ঘদিনের চাওয়ার প্রাথমিক সূচনা ঘটেছে।
প্রধান বিচারপতি এমন এক সময় সম্পদের হিসাব বিবরণী রাষ্ট্রপতির কাছে পেশ করলেন, যখন মন্ত্রী ও সংসদ সদস্যদের সম্পদের হিসাব বিবরণী প্রকাশের দাবিও জোরেশোরে উচ্চারিত হচ্ছে। সাম্প্রতিক বছরগুলোতে দুই বড় দলের রাজনীতিকেরা সম্পদের হিসাব বিবরণী প্রকাশ নিয়ে নানা ধরনের বক্তৃতা-বিবৃতি দিয়ে এসেছেন। অনেক সময় মন্ত্রী ও তাঁদের পোষ্যদের সম্পদের হিসাব বিবরণী প্রকাশের অঙ্গীকার করা হয়েছে, কিন্তু তা রক্ষা করা হয়নি। অর্থমন্ত্রী আবুল মাল আবদুল মুহিত একমাত্র ব্যতিক্রম। প্রতিবেশী দেশেও সুপ্রিম কোর্টের বিচারকেরা স্বতঃস্ফূর্তভাবে সম্পদের হিসাব বিবরণী দেন। এমনকি তাঁরা তা স্বতঃস্ফূর্তভাবে ওয়েবসাইটে প্রকাশ করেন। আমাদের এখানে প্রধান বিচারপতি সবেমাত্র বিড়ালের গলায় ঘণ্টা বাঁধার কাজটি করেছেন। গত ৩ ডিসেম্বর নারী বিচারকদের এক সম্মেলনে সুপ্রিম কোর্টের আপিল বিভাগের বিচারপতি এস কে সিনহা প্রধান বিচারপতির উপস্থিতিতে মন্তব্য করেছিলেন যে নিম্ন আদালতের বিচারকেরা সম্পদের হিসাব বিবরণী দিচ্ছেন। এখন উচ্চ আদালতের বিচারকেরা সম্পদের হিসাব বিবরণী না দিয়ে পারেন না। কিন্তু তিনি যা বলেননি তা হলো, নিম্ন আদালতের বিচারকদের জমা দেওয়া বিবরণী ফিতাবন্দী হয়ে আছে। যাচাই করে দেখার সাংবিধানিক দায় সুপ্রিম কোর্টের। ২০০৩ সালে সংবিধানের ৯৬ অনুচ্ছেদের আওতায় প্রণীত আচরণবিধিতে লেখা আছে, প্রধান বিচারপতি হাইকোর্ট ও আপিল বিভাগের বিচারকদের কাছে সম্পদের হিসাব বিবরণী চাইবেন। যদিও এর কোনো কার্যকারিতা নেই। নিম্ন আদালতের বিচারকদের কাছ থেকে দুই দফায় সম্পদের হিসাব বিবরণী নেওয়া হলেও তা যাচাই-বাছাই করে দেখা হচ্ছে না। এটা স্বচ্ছতা নয়।
রাষ্ট্রপতির কাছে প্রধান বিচারপতি সম্পদের হিসাব বিবরণী কেন জমা দিলেন, তা আমাদের কাছে স্পষ্ট নয়। বিচারকদের দ্বারা সম্পদের হিসাব বিবরণী প্রণয়ন আমাদের দেশে এক অর্থে নতুন নয়। কারণ বিচারপতিরাও প্রতিবছর আয়কর দিয়ে থাকেন। সুতরাং আয়করের বিবরণীতে সাধারণভাবে সম্পদ ও দায়দেনার একটি চিত্র পাওয়া যায়। তাই প্রধান বিচারপতি ঠিক কী ধরনের ছকে এবং কী কী তথ্য তাতে উল্লেখ করেছেন, তা এখনো আমরা জানতে পারিনি। সাংবাদিকদের প্রশ্নের জবাবে সুপ্রিম কোর্টের রেজিস্ট্রার আশরাফুল ইসলাম বলেছেন, তিনি বন্ধ করা একটি খাম বঙ্গভবনে পৌঁছে দিয়েছেন মাত্র।
যে উদ্দেশ্য ও লক্ষ্য নিয়ে সম্পদের হিসাব বিবরণী প্রকাশের বিষয়টি আমরা সামনে এনেছিলাম, তা এর মাধ্যমে এখনো পূরণ হয়েছে বলে মনে হয় না। কারণ মূল বিষয়টি হলো জনগণকে অবহিত করা। রাষ্ট্রপতি চাইলে আয়কর বিবরণী বা নানা রাষ্ট্রীয় সূত্র থেকে বিচারকদের তথ্য জেনে নিতে পারেন। কিন্তু আমজনতার এ ধরনের তথ্য জানার কোনো সুযোগ নেই। তাই রাষ্ট্রপতির কাছে সম্পদের হিসাব বিবরণী জমা দেওয়ার বিষয়টিকে আমরা শুধু প্রাথমিক অগ্রগতি হিসেবে গণ্য করতে চাই। এখন উচ্চ আদালতের বিচারকেরা যদি তাঁদের ও তাঁদের পোষ্যদের সম্পদের হিসাব বিবরণী বাংলাদেশের সুপ্রিম কোর্টের ওয়েবসাইটে প্রকাশ করেন, সেটাই হবে সবচেয়ে গ্রহণযোগ্য।
বিনায়কের দণ্ডাদেশ
আইনের অপব্যবহার
বিনায়ক সেনের বিরুদ্ধে ছত্তিশগড় আদালতের রায়ে আমি অত্যন্ত বিচলিত। আমাদের বিচারব্যবস্থা, বিশেষত রাষ্ট্রদ্রোহের ক্ষেত্রে এই ঘটনা ন্যায়পথ থেকে বিরাট বিচ্যুতি। এ কথা বলছি কয়েকটি কারণে। প্রথমত, তাঁর বিরুদ্ধে অভিযোগ তোলা হয়েছে মাওবাদীদের কাছে কিছু চিঠি পৌঁছে দেওয়ার। অভিযোগটি সন্দেহাতীতভাবে প্রমাণিত হয়েছে কি না, তা একেবারেই স্পষ্ট নয়।
দ্বিতীয়ত, যদি তা প্রমাণিতও হয়, তবু তা রাষ্ট্রদ্রোহের পর্যায়ে পড়ে না। কাউকে তিনি হত্যা করেননি। বলপ্রয়োগের মাধ্যমে প্রতিবাদ কিংবা বিদ্রোহেও কাউকে উসকানি দেননি। আসলে আমরা তো জানি, বিনায়ক তাঁর লেখালেখির মাধ্যমে রাজনৈতিক সংগ্রামে বলপ্রয়োগের বিরুদ্ধেই অবস্থান নিয়েছেন। তিনি মনে করেছেন, সেই পথ যেমন ঠিক নয়, তেমনি শেষ পর্যন্ত সফলও হয় না। সুতরাং আমি মনে করি, তাঁর বিরুদ্ধে যে অভিযোগ করা হয়েছে, সত্যিই যদি তা হয়েও থাকে (যদিও তা একেবারেই স্পষ্ট নয়), তবু তাঁর বিরুদ্ধে রাষ্ট্রদ্রোহের অভিযোগ টেকে না।
তৃতীয়ত, যেকোনো বিচারকার্যের ক্ষেত্রে ব্যক্তির চরিত্রকে বিবেচনায় নিতে হয়। বিনায়ক সেন অত্যন্ত নিবেদিতপ্রাণ সমাজকর্মী। তিনি বিশ্বের সবচেয়ে অবহেলিত মানুষের কল্যাণে কঠোর কর্মপ্রচেষ্টা চালিয়ে গেছেন। চিকিৎসক হিসেবে সচ্ছল ও সফল জীবনযাপন আর অর্থকড়ি কামানোর পথ ছেড়ে তিনি নিজেকে নিয়োজিত করেছেন অবহেলিত মানুষের সেবায়। তাই, তাঁর প্রতিজ্ঞা ও একাগ্রতার ব্যাপারে কোনো সংশয় নেই।
বিনায়কের বিরুদ্ধে রাষ্ট্রদ্রোহের অভিযোগের মূলে একটি চিঠি হস্তান্তরের কথা এসেছে। যেখানে সাধারণভাবে রাষ্ট্রদ্রোহ বলতে বোঝায়, সাধারণ মানুষকে বলপ্রয়োগে উসকানি প্রদান কিংবা সহিংসতা ঘটিয়ে অন্যদেরও তাতে যোগ দিতে আহ্বান জানানো। বিনায়কের ক্ষেত্রে এর কোনোটাই ঘটেনি। সবকিছু ছেড়ে এসে নিবেদিতচিত্তে অবহেলিত মানুষের সেবায় নিয়োজিত এক ব্যক্তি যদি নেহাত চিঠি হস্তান্তরের জন্য রাষ্ট্রদ্রোহের দণ্ড পান, তখন তো গণতান্ত্রিক ভারতের আইনকেই হাস্যাস্পদ করে তোলা হয়।
দণ্ডাদেশের বিষয়টি আইনি প্রক্রিয়ার অংশ। মনে রাখতে হবে, এটি আসলে বিনায়ক সেনকে কারাগারে আটক রাখতে অতি উৎসাহী ছত্তিশগড় রাজ্যের আইনি প্রক্রিয়ার প্রথম পর্যায়। এখানেই আইনি প্রক্রিয়া থেমে যাবে না। ছত্তিশগড়ের উচ্চ আদালত যদি পক্ষপাতহীন ও খোলা মনে সিদ্ধান্ত নেন, তবে এই আদেশ বদলে যাবে। তবে যদি ছত্তিশগড়েও গুজরাটের মতো পরিস্থিতি দেখা দেয়, যেখানে জনগণকে ন্যায়বিচারের চেয়ে ক্ষমতাসীন রাজনৈতিক দল তাদের সমস্যাজনক রাজনৈতিক নীতির ন্যায্যতা দেওয়ার জন্য উদ্গ্রীব হয়ে তাদের অধীনে ন্যায়বিচার প্রাপ্তি কঠিন করে তোলে, তাহলে সে পরিস্থিতিতে বিনায়কের মামলাটি কেন্দ্রীয় পর্যায়ে অর্থাৎ সুপ্রিম কোর্টেই মীমাংসা হতে হবে।
সুপ্রিম কোর্ট বারবার প্রমাণ করেছে, সব মানুষের মৌলিক অধিকারের প্রতি এটি অত্যন্ত দায়বদ্ধ। আমি নিঃসংশয়ে বলতে পারি, ছত্তিশগড়ের রায় যদি আমাদের জন্য পুরোপুরি সন্তোষজনক নাও হয়, তবু সুপ্রিম কোর্ট আমাদের অসন্তুষ্ট করবে না। সুতরাং আইনি ব্যবস্থাকে খারিজ করে দেওয়ার কথা আমি একদমই বলছি না। তবে যে কারণে সচেতন নাগরিকেরা মনে করছেন ন্যায়বিচারের ব্যত্যয় ঘটেছে, তা প্রচারিত হওয়া দরকার। আদালতের পাশাপাশি জনগণেরও তা জানা দরকার। বিনায়কের দণ্ডাদেশ আমাকে ক্ষুব্ধ করেছে, আমি মর্মাহত হয়েছি, অন্যায় আচরণ করা হয়েছে বলে বোধ হচ্ছে।
যেকোনো মানুষের অপমানকে রবীন্দ্রনাথ নিজেরও অপমান হিসেবে নিয়েছিলেন। বিনায়কের দণ্ডাদেশে আমার মনে হয়েছে, আমাকেও অপমান করা হয়েছে। বিনায়ক সেনের নামের সঙ্গে আমার নামের মিল থাকলেও আমরা রক্তসম্পর্কীয় আত্মীয় নই। আবার ভারতীয় নাগরিক হিসেবে তিনি আমার অনাত্মীয় নন। এমনিভাবে তিনি ভারতের কোটি কোটি মানুষেরও আত্মীয়। আর বিশ্ব নাগরিক হিসেবে তিনি আত্মীয় সারা দুনিয়ায় বহু মানুষের, বিশেষত দুনিয়াব্যাপী যারা তাঁরই মতো অন্যায়ের বিরুদ্ধে লড়াইরত।
প্রতিষ্ঠান অকার্যকর হলে দুর্নীতি কমবে না
দুদক আইনের সংশোধনী
আওয়ামী লীগের নির্বাচনী ইশতেহারে দুর্নীতি নির্মূল ও প্রতিরোধে আরও কার্যকর সাংবিধানিক ও প্রাতিষ্ঠানিক ব্যবস্থা গড়ে তোলার কথা বলা হয়েছিল। কিন্তু গত দুই বছরে এ ব্যাপারে সরকারের পক্ষ থেকে কোনো উদ্যোগ লক্ষ করা যায়নি।
সম্প্রতি মন্ত্রিসভার বৈঠকে দুর্নীতি দমন কমিশন (দুদক) আইনের যে খসড়া অনুমোদন করা হয়েছে, তাতে সংস্থাটির হাত-পা বেঁধে ফেলার সব ব্যবস্থা পাকাপাকি করা হয়েছে বলে বিশেষজ্ঞরা মনে করেন। তত্ত্বাবধায়ক সরকারের আমলে প্রণীত দুদকের আইনে অনেক অসংগতি আছে—এই অভিযোগে সরকার সেটি অনুমোদন করেনি। এই প্রেক্ষাপটে গত বছর এ-সংক্রান্ত একটি আইনের খসড়া সংসদে পেশ করা হলে ব্যাপক বিতর্কের সৃষ্টি হয়। সেই খসড়ায় দুদকের ক্ষমতা খর্ব করা হয়েছিল এবং বলা হয়েছিল, সংস্থাটিকে সরকারের কাছে জবাবদিহি করতে হবে। সমালোচনার মুখে সেটি প্রত্যাহার করা হয় এবং আইনটি চূড়ান্ত করার উদ্দেশ্যে একটি কমিটিও করে দেয় সরকার। সেই কমিটির সুপারিশক্রমে আইনে কিছু সংশোধনী আনা হলেও সংস্থাটির ওপর সরকারের কর্তৃত্ব অক্ষুণ্ন রয়েছে। এতে দুর্নীতিবিরোধী অভিযানই কেবল ব্যাহত হবে না, দুদকও ‘ঢাল নেই তলোয়ার নেই নিধিরাম সর্দারে’ পরিণত হবে। যদিও মন্ত্রিসভায় অনুমোদিত সর্বশেষ খসড়ায় সরকারের কাছে জবাবদিহির বিষয়টি বাদ দেওয়া হয়েছে। খসড়া আইনের প্রধান আপত্তির বিষয় হলো, সরকারি কর্মকর্তাদের দুর্নীতি তদন্তের ক্ষেত্রে সরকারের পূর্বানুমতি নেওয়ার বিধান। দুদক চাইলেই কোনো সরকারি কর্মকর্তা-কর্মচারীর বিরুদ্ধে দুর্নীতির অভিযোগ তদন্ত করতে পারবে না। সরকারের অনুমতি নিতে হবে। কিন্তু বেসরকারি ব্যক্তিদের বেলায় কোনো বাধা নেই। এটি সংবিধান ও ন্যায়বিচারের পরিপন্থী। আইন সবার জন্য সমান হওয়া উচিত।
এ ছাড়া অন্য কোনো সরকারি প্রতিষ্ঠানকে তথ্য দিতে বাধ্য করা যাবে না বলে আইনে যে বিধান রাখা হয়েছে, তাও গ্রহণযোগ্য নয়। অবাধ তথ্যপ্রবাহের যুগে এ ধরনের বিধিনিষেধ চলতে পারে না। সরকার দুর্নীতি বন্ধ করতে চাইলে দুদককে এমন সুরক্ষা দিতে হবে, যাতে তারা যেকোনো ব্যক্তি ও প্রতিষ্ঠানের তথ্য-উপাত্ত অনায়াসে পেতে পারে। সরকারি অর্থায়নের অজুহাত তুলে স্বশাসিত শব্দটি ছেঁটে ফেলারও কোনো যুক্তি নেই। এর আগে দুদকের চেয়ারম্যান স্বয়ং সংস্থাটিকে নখদন্তহীন বাঘের সঙ্গে তুলনা করেছিলেন। এখন দেখা যাচ্ছে সেটি শুধু নখদন্তহীন নয়, পুরোপুরি কাগুজে বাঘে পরিণত হয়েছে। তত্ত্বাবধায়ক সরকারের আমলে দুদক যদি বাড়াবাড়ি করে থাকে, তার প্রতিকার নিশ্চয়ই সংস্থাটিকে ঠুঁটো জগন্নাথ বানানো নয়। অতএব মন্ত্রিসভায় অনুমোদন পাওয়া খসড়া আইনটি পুনর্বিবেচনার দাবি রাখে। সরকার যদি সত্যিই দুর্নীতি কমাতে চায়, তাহলে দুদককে স্বাধীন ও শক্তিশালী প্রতিষ্ঠান হিসেবে গড়ে তোলার উপযোগী আইনই প্রণয়ন করতে হবে।
রাজনৈতিক প্রভাবমুক্ত রাখতে হবে
সিভিল সার্ভিস অ্যাক্ট, ২০১১
সিভিল সার্ভিস অ্যাক্ট, ২০১১ বা জনপ্রশাসনের জন্য আইন চূড়ান্ত হওয়ার ঘটনাটি একই সঙ্গে ইতিবাচক ও নেতিবাচক। ইতিবাচক এ কারণে যে গত ৩৯ বছরে যা হয়নি তা হলো। সংবিধানে বেসামরিক প্রশাসন আইনের দ্বারা পরিচালিত হওয়ার কথা থাকলেও আইন ও এর প্রয়োগ উভয়ই ছিল অসংগতিপূর্ণ। আর নেতিবাচক হলো, নতুন পদ্ধতিতে বেশুমার চুক্তিভিত্তিক নিয়োগের সুযোগ থাকা এবং পদে পদে পরীক্ষা দেওয়ার ব্যবস্থার মাধ্যমে তার যথেচ্ছ ব্যবহারেরও অবকাশ থেকে যাচ্ছে। তাই বিষয়টির পুনঃপর্যালোচনা প্রয়োজন।
সরকারের জনপ্রশাসনে নিয়োগ ও পরিচালনার বেলায় জনপ্রশাসনের জটিল ও গভীর সমস্যাগুলো আগে চিহ্নিত করা উচিত। প্রশাসনে দুর্নীতির কথা সুবিদিত, পাশাপাশি অদক্ষতা ও রাজনৈতিক পক্ষপাতও স্পষ্ট। যেখানে অদক্ষতা, দুর্নীতি ও রাজনৈতিক পক্ষপাত সহাবস্থান করে, সিভিল সার্ভিস অ্যাক্ট এমনভাবে প্রণয়ন করতে হবে, যাতে জনপ্রশাসনে অক্টোপাসের মতো জড়িয়ে থাকা এসব উপসর্গ ঝেঁটিয়ে বিদায় করা যায়। কিন্তু অবসর নেওয়া বা দেওয়ার বিষয়ে সরকারের একচেটিয়া অধিকার কিছুটা খর্ব করা হলেও অন্য ক্ষেত্রে তা পুষিয়ে দেওয়া হয়েছে। এই আইনে চুক্তিভিত্তিক নিয়োগের অবাধ সুযোগ রাখায় প্রশ্ন উঠেছে যে এর মাধ্যমে একদিকে যেমন সরকারের রাজনৈতিক ইচ্ছাপূরণের সুযোগ থাকে, তেমনি নিয়মিত প্রশাসনিক কাঠামোর সঙ্গে চুক্তিভিত্তিক নিয়োগপ্রাপ্তদের সংঘাতেরও ঝুঁকি বেড়ে যায়। কেননা, এভাবে নিয়োগপ্রাপ্ত ব্যক্তিরা নিয়মিত চাকরিজীবী না হওয়ায় চাকরির বিধিবিধানও মানেন না। নিয়োগকর্তাকে খুশি করতেই তাঁরা সব সময় ব্যস্ত থাকেন। নিয়োগকর্তাও তাঁদের রাজনৈতিক অভিলাষ পূরণের কাজে লাগাতে সচেষ্ট থাকেন। এতে যেমন জনপ্রশাসনেরর কর্মকর্তাদের মধ্যে সন্দেহ ও অবিশ্বাস তৈরি হয়, তেমনি শৃঙ্খলা ভেঙে পড়তে বাধ্য। নিয়মিত সরকারি কর্মচারীরা কাঙ্ক্ষিত পদোন্নতি থেকেও বঞ্চিত হন। চুক্তিভিত্তিক নিয়োগ আসলে রাষ্ট্রপতির পছন্দের নিয়োগ, যা মোট নিয়োগের ১০ শতাংশ পর্যন্ত হতে পারে। এবং এ ক্ষেত্রে যোগ্যতা-দক্ষতার চাইতে বড় হয়ে ওঠে দলীয় পরিচয়। একই সঙ্গে সরকারি কর্মচারী-কর্মকর্তাদের বাধ্যতামূলক অবসর দেওয়ার বিধান বহাল থাকায় কর্মচারীদের সর্বদাই ওপরমহল বা রাজনৈতিক কর্তাদের সন্তোষের ওপর চলতে হয়।
নিশ্চয়ই নতুন সার্ভিস অ্যাক্টে ভালো অনেক কিছুই রয়েছে। কিন্তু অবাধ চুক্তিভিত্তিক নিয়োগ ও সুরক্ষা, পদোন্নতি ও অবসরের বিধানগুলোর কারণে এই অ্যাক্টকে সর্বাঙ্গীণ সুন্দর বলার উপায় নেই। প্রস্তাবিত আইনের খসড়াটি ওয়েবসাইটে দেওয়ায় সবাই মতামত জানানোর সুযোগ পাবেন। তদুপরি বিশেষজ্ঞ ও জনপ্রশাসনের সঙ্গে সংশ্লিষ্ট মহলেরও পরামর্শ নেওয়া যেতে পারে।
সর্বোপরি এটি জাতীয় সংসদে উত্থাপিত হবে। সেখানে বিস্তারিত আলোচনার মাধ্যমে একটি যুগোপযোগী ও পক্ষপাতমুক্ত সিভিল সার্ভিস অ্যাক্ট চূড়ান্ত করা হবে—এটাই সবাই আশা করে। সব ভালো তার, শেষ ভালো যার।    ই আইন পাশ হলে মেধাবীরা আর কেউ এই সার্ভিসে আসবে না । এই আইনে চুক্তিভিত্তিক নিয়োগের অবাধ সুযোগ রাখায় প্রশ্ন উঠেছে যে এর মাধ্যমে একদিকে যেমন সরকারের রাজনৈতিক ইচ্ছাপূরণের সুযোগ থাকে। এই আইনের ফলে নিয়োগকর্তাকে খুশি করতেই কর্মকর্তারা সব সময় ব্যস্ত থাকবেন। এতে যেমন জনপ্রশাসনেরর কর্মকর্তাদের মধ্যে সন্দেহ ও অবিশ্বাস তৈরি হবে তেমনি শৃঙ্খলা ভেঙে পড়তে বাধ্য। চুক্তিভিত্তিক নিয়োগ আসলে রাষ্ট্রপতির পছন্দের নিয়োগ, যা মোট নিয়োগের ১০ শতাংশ পর্যন্ত হতে পারে। এবং এ ক্ষেত্রে যোগ্যতা-দক্ষতার চাইতে বড় হয়ে ওঠে দলীয় পরিচয়। 
সহজিয়া কড়চা
সংবিধান সংশোধন: বিষয়বস্তু ও প্রক্রিয়া
আমাদের সামনে যখন যে বিষয়ই এসে উপস্থিত হোক না কেন, তা নিয়ে কিছুক্ষণ ভেবে কথা বলা আমাদের স্বভাব নয়। সঙ্গে সঙ্গে অযাচিতভাবে প্রতিক্রিয়া প্রকাশ করা এবং যার যার মতো একটি চূড়ান্ত রায় দিয়ে দেওয়াই এখন রেওয়াজ। কোনো জিনিস সম্পর্কে একজন যদি বলেন, ওটি কালো, সঙ্গে সঙ্গে আরেকজন বলবেন—ধূসর। আরেকজন বলবেন, বাদামি। আরেকজন তড়াক করে উঠে বলবেন, কালচে সবুজ। তার কাছে জানতে চাওয়া হোক বা না হোক। বুদ্ধিজীবীগোছের একজন দাঁড়িয়ে হাত তুলবেন: ওটা কালো নয়, আবলুস রং। তিনি রবীন্দ্রনাথকে খুঁজবেন সাক্ষী মানতে। দেখবেন রবীন্দ্রনাথ কালো ও আবলুস রঙের মধ্যে তফাত সম্পর্কে কোথাও কিছু বলেছেন কি না। শেষ পর্যন্ত বস্তুটির কথা মানুষ ভুলে যাবে এবং তার রংটি কী, তাই নিয়ে হবে মারামারি। এবং তা থেকে একটি মাত্র রংই পাওয়া যাবে, যে রংটির কথা আগে কেউ বলেনি, তা হলো লাল। অর্থাৎ রক্ত। দু-চারজনের ফাটা মাথা থেকে কল কল করে প্রবাহিত হওয়া রক্ত।
সামাজিক জীবনেও প্রতিটি ব্যাপারে মতপার্থক্যের শেষ নেই। রাজনৈতিক ক্ষেত্রের অবস্থা আরও শোচনীয়। বিএনপি যদি বলে যে আমটি গোপালভোগ। আওয়ামী লীগ বলে বসবে, ওটি তো আলবত আলফান্সো। ১০ গজ দূরে দাঁড়িয়ে উদ্ভিদবিজ্ঞানী দেখবেন, আমটি আলফান্সোও নয়, গোপালভোগও নয়, স্রেফ চাঁপাইনবাবগঞ্জের ফজলি। উদ্ভিদবিজ্ঞানী যদি আওয়ামীপন্থী হন, তাহলে তাঁর অধীত বিদ্যা মাথা থেকে ঝেড়ে ফেলে বলে দেবেন, আমটি আলফান্সোর মতোই মনে হয়, তবে আকারটা মুম্বাইয়ের আলফান্সোর চেয়ে বড়, এই যা! বিএনপির বোটানিস্ট বলবেন, ওটা গোপালভোগই। কারণ, পঁচাত্তরের পর থেকে ৭০-৮০ গ্রাম ওজনের গোপালভোগ রাজশাহী-দিনাজপুর এলাকায় হচ্ছে।
আগে আমাদের স্কুল-কলেজে বার্ষিক ক্রীড়া প্রতিযোগিতার দিনে একটি আইটেম থাকত—কাছি (মোটা দড়ি) টানাটানি। একটি লম্বা কাছির দুই প্রান্ত থেকে দুই দল টানতে থাকত। ওই খেলাটিতে আমি লক্ষ করেছি, যে দল জেতে, বস্তুত তারাই পরাজিত হয়। যারা জেতে অর্থাৎ যাদের জোর বেশি, তাদের অনেকেই টানতে গিয়ে চিৎপটাং হয়ে পড়ে যায়। বিশেষ করে যারা হারবে বলে মনে করছে, তারা যদি ইচ্ছা করেই দড়িটি ছেড়ে দেয়, বিজয়ীদের ধরাশায়ী হওয়া অনিবার্য। তার পরও তাদের সান্ত্বনা এখানে যে, তারা জয়ী তো হয়েছে। সংবিধান সংশোধন নিয়ে কিছুদিন যাবৎ কাছি টানাটানি শুরু হয়েছে। এই টানাটানিতে যে পক্ষই বিজয়ী হোক না কেন, তাদের পক্ষে সোজা হয়ে দাঁড়িয়ে থাকা সম্ভব হবে না। বিষয়টি নিয়ে সংশ্লিষ্টরা এতই ব্যস্ত যে কাজটির পরিণতি ফল শেষ পর্যন্ত কী হতে পারে, তা নিয়ে আগাম ভাবার অবকাশ কারও নেই। তার কোনো প্রয়োজন আছে বলেও তাঁরা মনে করছেন না।
সংসদীয় রাজনীতি যদি কাছি টানাটানি বা চাটগাঁয়ের জব্বারের বলীখেলায় পরিণত হয়, তার পরিণতি অশুভ।
বলীখেলা কুস্তিতে ধস্তাধস্তি করে অন্তত একজন বিজয়ী হন। গণতান্ত্রিক রাজনীতির যে বলীখেলা শুরু হয়েছে, তাতে শেষ পর্যন্ত কারোরই জেতার সম্ভাবনা নেই। বলী প্রতিযোগীদের কাছ থেকে যদি আমাদের রাজনীতিকেরা শিক্ষা নিতেন, পরাজয় মেনে নেওয়ার উদারতা শিখতেন, তাহলে আমাদের রাজনীতির কুস্তিক্ষেত্রটি জনগণের কাছে উপভোগ্য হতো। বলীখেলা দর্শক উপভোগ করে, আমাদের রাজনীতির বলীখেলা দূর থেকে দেখে জনগণ আতঙ্কিত হয়।
কোনো গুরুতর বিষয় নিয়ে বিতর্কমূলক আলোচনা হওয়া ভালো। বিতর্ক বলতে আমি বোঝাতে চাইছি ইংরেজিতে যাকে বলে ডিসকোর্স। কলহ করা বা অর্থহীন বাকিবতণ্ডা করা আর বিতর্ক এক জিনিস নয়। যুক্তিপূর্ণ বিতর্কে দুই বা ততোধিক পক্ষ সর্বসম্মত না হলেও মোটের ওপর গ্রহণযোগ্য একটি সিদ্ধান্তে পৌঁছা যায়। কূটতর্কের দ্বারা তা সম্ভব নয়। বরং প্রতিপক্ষগুলোর মধ্যে বৈরিতা বাড়তে থাকে। সংবিধান সংশোধন নিয়ে কয়েক মাস যাবৎ যা হচ্ছে, তা সমস্যা সমাধানের লক্ষণ নয়—সমস্যাকে ঘনীভূত করার ব্যাপক আয়োজন।
সংবিধানের ছোটখাটো সংশোধন হরহামেশা অনেক গণতান্ত্রিক দেশেই হয়ে থাকে। কিন্তু সংবিধানের আমূল পরিবর্তন, সংযোজন-বিয়োজন—জাতীয় ঐকমত্যের ভিত্তিতেই হয়ে থাকে, ক্ষমতাসীন দলের খুশিমতো নয়। শুধু সংশোধন নয়, এই মুহূর্তে পৃথিবীর কোনো কোনো দেশে নতুন সংবিধান রচনার কাজও চলছে। যেমন, আমাদের ঘনিষ্ঠ প্রতিবেশী নেপালে। কিন্তু সেখানেও আমাদের মতোই অচলাবস্থার সৃষ্টি হয়েছে। সেখানে আন্তর্জাতিক প্রভাব অভ্যন্তরীণ রাজনীতিতে এত বেশি যে দরিদ্র দেশটির রাজনীতিকেরা তা সামাল দিতে পারছেন না। সেখানে দেশের জনগণের ইচ্ছার চেয়ে বৈদেশিক শক্তিগুলোর ইচ্ছার মূল্য বেশি। তাই তিন বছরেও সেখানে নতুন সংবিধান রচনা করা সম্ভব হয়নি।
নেপাল প্রজাতন্ত্রের সংবিধান রচনায় দেরি হওয়া এবং সে দেশের সংকট আর বাংলাদেশের সংবিধান বিষয়ে ডেকে আনা সমস্যা এক রকম নয়। কাটা-ছেঁড়া বা বিকলাঙ্গ যা-ই হোক, একটা সংবিধান দিয়ে আমাদের কাজ চলছিল। অসাম্প্রদায়িক ও বামবলয়ের রাজনৈতিক গোত্রগুলো থেকে সংবিধান সংশোধনের দাবি ছিল। সে দাবিটি হলো, বাহাত্তরের সংবিধানের কাছাকাছি যাওয়া। মূল শাসনতন্ত্রে সামরিক শাসকেরা যে মাতব্বরি করেছেন, তা সংশোধন করে বাহাত্তরের চেতনায় ফিরে যাওয়া। তবু গত নির্বাচনটি সংবিধান সংশোধনের ম্যান্ডেটের নির্বাচন ছিল না। তবে ধরে নেওয়া হয়েছিল এবং সে আভাস দেওয়াও হয়েছিল যে মহাজোট ক্ষমতায় গেলে সংবিধানের সময়-উপযোগী সংশোধন হবে।
জিয়াউর রহমানের সামরিক শাসনের সময় একটি সিনেমা হলের মালিকানাসংক্রান্ত মামলায় সাজাপ্রাপ্ত এক ব্যক্তি উচ্চ আদালতে আপিল করেছিলেন। ওই আপিলের রায়ে সংবিধানের পঞ্চম সংশোধনী অবৈধ ঘোষিত হয়। সুপ্রিম কোর্টও সেই রায় বহাল রাখেন, তবে যেহেতু ঘটে গেছে, তাই পঞ্চম সংশোধনীর কিছু কিছু কাজ মার্জনা করা হয়।
বিএনপি ও তাদের জোট ছাড়া প্রায় সব দলের নেতারাই পঞ্চম সংশোধনী বাতিলকে স্বাগত জানান। কোনো কোনো গুরুত্বপূর্ণ ব্যক্তির স্বাগত জানানোর ভাষা ছিল খুবই উচ্ছ্বসিত ও আবেগপ্রবণ। সংবিধানের প্রশ্নে অতটা আবেগ শোভনীয় নয়। কেউ কেউ এ কথাও বলেছেন, সংবিধান সংশোধন হয়েই গেছে, শুধু এখন পঞ্চম সংশোধনী-পূর্ব সংবিধানটি নতুন করে ছেপে দিলেই হলো। এসব আবেগাপ্লুত কথায় সরকারও জোর পায় এবং নেতারা একই ভাষায় কথা বলতে থাকেন। সরকারের এ প্রত্যয় দৃঢ়তর হয় যে, ব্যাপারটা অতি সামান্য, একটা কিছু করে দিলেই ল্যাটা চুকে গেল। বাইরে থেকে প্রবল চাপের মুখে সংবিধান ছাপতে দেওয়া হয়, যা অত তাড়াহুড়ো না করে সংসদে বিস্তারিত আলোচনার পর করাই বাঞ্ছনীয় ছিল।
আমাদের মতো সাধারণ নাগরিকের মনে যে প্রশ্ন জাগে তা হলো: যদি মুন সিনেমা নিয়ে মামলা না হতো তাহলে কী হতো। অথবা আদালতে যদি পঞ্চম সংশোধনীর প্রশ্নটি না উঠত। পঞ্চম, অষ্টম সংশোধনীসহ যে সংবিধান তার অধীনেই খালেদা জিয়ার দুবার, শেখ হাসিনার দুবার সরকার গঠন করে প্রধানমন্ত্রীর দায়িত্ব পালন করার সৌভাগ্য হয়। বিচারপতি সাহাবুদ্দীন আহমদ, বিচারপতি মুহাম্মদ হাবিবুর রহমান এবং বিচারপতি লতিফুর রহমান তিনটি তত্ত্বাবধায়ক সরকারের দায়িত্ব পালন করেন। এই সাতটি সরকারই সাংবিধানিক, অসাংবিধানিক নয়। ইয়াজউদ্দিন আহম্মেদের তত্ত্বাবধায়ক সরকারও ছিল সাংবিধানিক কিন্তু বিতর্কিত। তিনোদ্দীনের ‘দুই’ বছরি সরকারটির সাংবিধানিক ভিত্তি কী ছিল, তা তাঁরাই বলতে পারবেন। ১৯৯৬ সালে খালেদা জিয়ার যে ক্ষণস্থায়ী সরকার, তা-ও ছিল সাংবিধানিক ধারাবাহিকতা রক্ষার প্রয়োজনেই এবং ওই বিতর্কিত সংসদেই বিরোধী দলের চাপে তত্ত্বাবধায়ক সরকারব্যবস্থা প্রবর্তিত হয়।
আমাদের সংবিধানের অবস্থা বর্তমানে শোচনীয়। কিন্তু তা সত্ত্বেও তা দাঁড়িয়ে আছে বাহাত্তরের সংবিধানের ভিত্তি ও অবকাঠামোর ওপর। বাহাত্তরের সংবিধানকে সম্পূর্ণ নাকচ করার স্পর্ধা কোনো সামরিক শাসকের হয়নি। এখন ‘আদালতের রায়ের আলোকে’ বাহাত্তরে ফিরে যাওয়ার আয়োজন হচ্ছে।
বাহাত্তরের সংবিধানে ধর্মনিরপেক্ষতা ছিল। তা গ্রহণ করা অপেক্ষাকৃত সহজ এবং করাই উচিত একটি অসাম্প্রদায়িক গণতান্ত্রিক রাষ্ট্র প্রতিষ্ঠার প্রয়োজনে। সেখানে সমাজতন্ত্রও ছিল। এখন সমাজতন্ত্রও ফিরে আসবে। ১০ কোটি, ৫০ কোটি বা ১০০ কোটির বেশি টাকা মূলধনের শিল্প-কারখানা-ব্যাংক-বিমা যদি সরকার রাষ্ট্রায়ত্ত করে—আমাদের শিল্পোদ্যোক্তাদের চুপ করে সহ্য করা ছাড়া কিছুই করার থাকবে না। অন্যদিকে সংবিধানে কথাটা থাকল, কিন্তু দেশে চালু থাকল ভয়াবহ পুঁজিবাদী ব্যবস্থা, তাহলে তা হবে মানবজাতির ইতিহাসে জনগণের সঙ্গে সবচেয়ে বড় বিশ্বাসঘাতকতা ও প্রতারণা।
প্রগলভ প্রবীণ নেতাদের অনেকেই বাহাত্তরের ধারেকাছেই আছেন। বাহাত্তরে পাওয়া যত সোজা, বাহাত্তরে যাওয়া তত সহজ নয়। বাহাত্তরের সরকারের কাছ থেকে মহাজোট সরকার কিছু শিক্ষা গ্রহণ করতে পারে। সেই সরকারও একই সংবিধান রচনা করেছিল। বিরোধী দলের সঙ্গে পরামর্শ করেনি। তবে সংবিধান গ্রহণ করার এক মাস আগে একটি খসড়া জনগণের মতামত নেওয়ার জন্য ছেপে প্রকাশ করেছিল। ড. কামাল হোসেন রচিত খসড়ায় ‘বাংলাদেশের নাগরিকগণ বাঙালি বলিয়া পরিচিত হইবেন’ কথাটি ছিল না। কথাটি শেষ মুহূর্তে অন্য কেউ যোগ করেন। দেশের অন্যান্য জাতিসত্তা তাদের স্বীকৃতি হারাল। এ ব্যাপারে পরে লিখব। যা বলতে চাই তা হলো, সরকার কী কী সংশোধন করে নতুন সংবিধান রচনা করছে, তা খসড়া আকারে ছেপে নাগরিকদের মধ্যে বিতরণ করতে পারে মতামতের জন্য।
সংবিধান সংশোধনে বিশেষ সংসদীয় কমিটি গঠিত হয়েছে। তার কি কোনো প্রয়োজন ছিল? এ গুরুতর বিষয়টির সংসদেই বিস্তারিত আলোচনা হতে পারত। তখন আর বিরোধী দলের নেতাকে চিঠি দেওয়ার প্রয়োজন হতো না। তাঁরও সে চিঠি প্রত্যাখ্যানের প্রশ্ন উঠত না। কমিটিতে আলোচনা না করে সংসদে মুক্ত আলোচনা হলে সরকার অনেক প্রশ্নের জবাবদিহি করা থেকে বেঁচে যেত। সেখানে জামায়াত বা ওই জাতীয় ধর্মীয় সাম্প্রদায়িক দলও অংশ নিতে পারত। এখন তারা জনগণ ও বিদেশি সহকর্মীদের বলবে, সার্বভৌম সংসদে আমাদের প্রতিনিধিত্ব আছে, অথচ সংবিধান নিয়ে আলোচনায় আমরা দাওয়াত পাইনি। ওপার থেকে ডেপুটি অ্যাসিস্ট্যান্টরা এসে বলবেন: ব্যাপারটি গণতন্ত্রসম্মত হলো না। সংবিধান সংশোধন কোনো নেতার বিয়ে অনুষ্ঠান নয় যে, কাউকে দাওয়াত দিয়ে আনতে হবে। বিরোধী দলের নেতাদের নিজের গরজে এবং জনগণের স্বার্থেই আলোচনায় অংশ নেওয়া উচিত।
সংখ্যায় যাঁরা বেশি, তাঁদের বাহুতে জোর বেশি। তবে তাঁদের বুদ্ধিও বেশি তার কোনো গ্যারান্টি নেই। কাঁচাবুদ্ধিসম্পন্ন বিপুলসংখ্যক মাথা যোগ দিলে একটা প্রকাণ্ড বুদ্ধির সমাবেশ ঘটে না। আমার মতো কোটি কোটি লোকের মাথা যোগ দিলেও একটি আইনস্টাইন বা নিউটনের মাথা হবে না।
সংবিধানে কী কী বিষয় সংশোধন ও সংযোজন করা হলো, তা একটি ব্যাপার। সবকিছুর সঙ্গে সবাই একমত হতে পারে না। কিন্তু কোন প্রক্রিয়ায় সংবিধান সংশোধিত হলো, তা মানুষ লক্ষ করবে। শেখ হাসিনার নেতৃত্বে গঠিত মহাজোটের একজন অক্ষম হিতার্থী হিসেবে শুধু এইটুকু বলব, কিছু ত্যাগ স্বীকার করে হলেও একটি ভালো গণতান্ত্রিক দৃষ্টান্ত স্থাপন করুন। সংখ্যাগরিষ্ঠতার জোরে খারাপ দৃষ্টান্ত স্থাপন করলে জনগণের তো ক্ষতি হবেই, আওয়ামী লীগের জন্য তা হবে আত্মঘাতী।
সময়ের প্রতিবিম্ব
সংবিধান সংশোধন নিয়ে অলীক ভাবনা
সংবিধান সংশোধন নিয়ে বিজ্ঞজন ও বিশেষজ্ঞদের আলোচনা ও আমার মতো অভাজনদের অংশগ্রহণে বিতর্ক বেশ জমে উঠেছে। সংশোধনী প্রস্তাবকেরা আদিতে একবাক্যে বলেছিলেন, ‘বাহাত্তরটি’ হুবহু দাঁড়ি-কমা-সেমিকোলনসহ অবিকলভাবে ফিরিয়ে আনা হবে। বর্তমানে সংশোধনীগুলো বিবেচনায় বিষয়াদি বিস্তৃততর হয়েছে। চুলচেরা বিশ্লেষণ হচ্ছে, এক কথা থেকে আরেক কথার সূত্রপাত হচ্ছে। ইতিমধ্যে বিষয়টি উচ্চতম আদালতে গড়িয়েছে। রায়ের ভিত্তিতে একটি বইও ছেপে ফেলেছে আইন মন্ত্রণালয়। তা ছাড়া রায়টি আদালতের পুনর্বিবেচনার জন্য আবেদন করা হয়েছে। তার পরও কেন এত আলোচনা, বৈঠক ও বিতর্ক, তা আমার ক্ষুদ্র বুদ্ধিতে বুঝতে পারছি না।
আলোচনায় একটুখানি অতীতে যাব। বাহাত্তরের সংবিধান যে গণপরিষদে গৃহীত হয়েছিল তার গঠন ছিল বিচিত্র ধরনের। সেই বৈচিত্র্য ছিল (১) পাকিস্তানের, বাংলাদেশের নয়; সংবিধান প্রণয়নের জন্য গণপরিষদ গঠন করতে সত্তরের নির্বাচনে দুই অঞ্চলের ৩০০ সদস্য নির্বাচিত হয়েছিলেন। (২) স্বাধীন বাংলাদেশের গণপরিষদ গঠিত হয়েছিল রাষ্ট্রপতির অধ্যাদেশে। সেই গণপরিষদে দুই ধরনের সদস্য ছিলেন। প্রধানত সত্তরে নির্বাচিত কেন্দ্রীয় পরিষদের পূর্ব পাকিস্তানের সদস্য ও ভিন্ন উদ্দেশ্যে নির্বাচিত প্রাদেশিক পরিষদের সদস্য নিয়ে গঠিত হয়েছিল সেই গণপরিষদ। তবে এই গঠন-প্রক্রিয়ায় দুই পরিষদের সদস্যদের যাঁরা রাজাকার-আলবদর ও মুক্তিযুদ্ধের বিরোধিতাকারী, যার মধ্যে স্বল্পসংখ্যক আওয়ামী লীগারও ছিলেন, তাঁদের সদস্যপদ আগেই বাতিল করা হয়েছিল। তাঁরা সংবিধান প্রণয়নে অংশ নেননি।
আবার সুদূর অতীতে পাকিস্তানের একটি গণপরিষদ প্রথমেই মোটামুটি সর্বজনগৃহীত ১৯৫৪ সালে সংবিধান প্রণয়ন করেছিল। সংবিধানটি বাতিল করলেন সেনাপ্রধান জেনারেল আইয়ুব খানের সমর্থন নিয়ে সামরিক শাসন জারি করে ক্ষমতা গ্রহণকারী গভর্নর জেনারেল ইস্কান্দার মির্জা। মজার ব্যাপার হচ্ছে, যাঁরা বর্তমানে নতুন সংবিধানে অসাংবিধানিক উপায়ে ক্ষমতা গ্রহণ করলে শাস্তির বিধান রাখার কথা বলছেন, তাঁরা অনুধাবন করছেন না, ক্ষমতা গ্রহণকারী ক্ষমতায় এসে প্রথমেই সেই সংবিধানটি ময়লার ঝুড়িতে ফেলে দেন। প্রসঙ্গত উল্লেখ করা যেতে পারে, আইয়ুব খানের মৌলিক গণতন্ত্রের জাতীয় পরিষদও একটি সংবিধান রচনা করেছিল, যা ইয়াহিয়া খান বাতিল করেন। তাই বলছিলাম, সংবিধানে শাস্তির বিধান রেখে নয়, একমাত্র রাজনৈতিক স্থিতিশীলতা ও রাজনীতিবিদদের গণতান্ত্রিক সদাচারই স্বেচ্ছাচারীর আগমন রোধ করতে পারে।
স্বাধীন বাংলাদেশের গণপরিষদ নতুন দেশের একটি সংবিধান স্বল্পতম সময়ে রচনা করে ইতিহাস সৃষ্টি করল। বর্তমানে সংশোধনী নিয়ে আলোচনায় সেই সংবিধানের ৭০ অনুচ্ছেদটি উদ্ধৃত হচ্ছে। কারণ, শেষ পর্যন্ত যেকোনো সংশোধন এই অনুচ্ছেদ অনুযায়ী শৃঙ্খলিত সংসদ সদস্যদের দ্বারাই গৃহীত বা প্রত্যাখ্যাত হতে হবে।
প্রথমে আলোচনা করব বিচারপতিদের বিচার, যা আগেও সীমিত আকারে করেছি। পুনরালোচনার খাতিরে চর্বিতচর্বণ করছি। দ্বিতীয় আলোচ্য বিষয় রাষ্ট্রধর্ম ইসলাম ও ধর্মনিরপেক্ষতার সাংঘর্ষিক অবস্থান। ব্যাখ্যা দেওয়া হচ্ছে, একই গাছে আম ও আমড়া দুই-ই ফলানো অর্থাৎ সহ-অবস্থান। তৃতীয়ত বিবেচ্য হলো বিচারকদের বিচার-সম্পর্কিত ৯৬ অনুচ্ছেদ প্রতিস্থাপন। এ ছাড়া আলোচিত হচ্ছে তত্ত্বাবধায়ক সরকারের ভাগ্য নির্ধারণ অথবা রূপ পরিবর্তন। বর্ণিত প্রতিটি বিষয় নিয়ে একেকটি বিস্তারিত নিবন্ধ রচনা করা যায়। স্থানাভাবে সামগ্রিক নয়, প্রতিটি বিষয় নিয়ে সংক্ষিপ্ত আলোচনা করছি।
আদালতের বিচারপতিদের বিচারসম্পর্কীয় সংবিধানের সংশ্লিষ্ট অনুচ্ছেদ সংশোধন নিয়ে ক্ষমতাসীন দলের প্রবক্তারা অতিমাত্রায় তৎপর ও ব্যস্ত হয়ে পড়েছেন। বিশেষজ্ঞ, আইনজ্ঞ ও চিন্তাশীল ব্যক্তিবর্গ—সবাই যাঁর যাঁর মতো বক্তব্য দিচ্ছেন। একমাত্র বেচারা বিচারপতিরা কিছু বলতে পারছেন না, যদিও দু-একটি বিতর্কের কেন্দ্রবিন্দুতে তাঁরাই। সংসদীয় কমিটির অতি উৎসাহের আলোচ্য বিষয় হচ্ছে সংবিধানের অনুচ্ছেদ ৯৬, বিশেষ করে উপ-অনুচ্ছেদ ৪ ও ৫। বিচারপতির বিচার করবেন কারা, সেই উপ-অনুচ্ছেদে বিস্তারিত বলা হয়েছে। বিচারপতির শারীরিক ও মানসিক অসামর্থ্য নির্ধারণ, অসদাচরণের বিচারভার বাহাত্তরে সংসদের ওপর ন্যস্ত ছিল। সামরিক শাসনামলে ১৯৭৮ সালে পুনঃস্থাপিত বিধান হচ্ছে, ‘একটি জুডিশিয়াল কাউন্সিল থাকিবে। প্রধান বিচারপতি ও অন্যান্য বিচারকের মধ্যে পরবর্তী যে দুইজন কর্মে প্রবীণ তাঁহাদের লইয়া এই কাউন্সিল গঠিত হইবে।’ এই কাউন্সিল বিচারকদের বিচার করবেন। বাহাত্তরের সংবিধানে ছিল কোনো ‘কাউন্সিলে বিচার নয় সংসদে অভিশংসন তথা ইমপিচ করা হবে’। বর্তমান বিধান হচ্ছে, যে ক্ষেত্রে ‘কাউন্সিল অথবা অন্য কোন সূত্র হইতে প্রাপ্ত তথ্যে এইরূপ বুঝিবার কারণ থাকে যে বিচারক অসামর্থ্য হয়েছেন তবেই রাষ্ট্রপতি কাউন্সিলকে তদন্ত করতে বলবেন।’ আমি ‘অন্য কোন সূত্র’ শব্দত্রয়কে গুরুত্ব দেব। কারণ, এতে যেকোনো নাগরিক অভিযোগকারী হতে পারেন। এই অনুচ্ছেদ বাহাত্তরের সংবিধানের পূর্বাবস্থায় ফিরে গেলে শুধু সংসদ সদস্যরা হবেন অভিযোগকারী, সংক্ষুব্ধ কোনো নাগরিকের সরাসরি অভিযোগ করার সুযোগ নেই। অভিযোগকারী সংসদ সদস্যরাই বিচার করবেন। অভিশংসনের পর অপসারণের কাজটি শেষ পর্যন্ত দুই ক্ষেত্রেই রাষ্ট্রপতিই করবেন। এ ক্ষেত্রে স্বল্পজ্ঞান নিয়ে আমার প্রশ্ন হচ্ছে, অভিশংসনের ও রাষ্ট্রপতির ব্যবস্থা গ্রহণের ক্ষেত্রে ‘প্রধান বিচারপতি নিয়োগের ক্ষেত্র ব্যতীত রাষ্ট্রপতি তাহার অন্য সকল দায়িত্ব পালনে প্রধানমন্ত্রীর পরামর্শ অনুযায়ী কার্য্যকর করিবেন।’ ৪৮(৩) অনুচ্ছেদটি অভিশংসন ও কাউন্সিলে বিচার উভয় ক্ষেত্রে প্রযোজ্য হবে। তা হলে ৯৬ এবং ৪৮(৩) সাংঘর্ষিক মনে হয় না কি?
যুক্তিতর্ক পেশের আগে প্রশ্ন করা যেতে পারে, আচম্বিতে বিচারকদের বিচারের বিষয়টি সংসদীয় কমিটিতে এত প্রাধান্য পাচ্ছে কেন? অভাজনের নিবেদন ছিল, বিচারপতিদের বিচার তাঁরাই করবেন। অন্যের হাতে গেলে বিচার বিভাগের স্বাধীনতা ক্ষুণ্ন হতে পারে। সবচেয়ে গুরুত্বপূর্ণ যে ভাবনাটি আমার মগজে ঘূর্ণিপাক খাচ্ছে তা হলো, বিরোধী দল যে বলে বর্তমানের অধিকাংশ বিচারক আওয়ামী লীগ সরকার কর্তৃক নিযুক্ত হওয়ার কারণে আদালত নিরপেক্ষ হতে পারছেন না—কথাটি কি তবে সত্য নয়? তাঁদের নিয়োগকৃত বিচারপতিরা ‘কথা শুনছেন না’ বলেই কি দলীয় সরকার তাঁদেরই নিযুক্ত, বিএনপির মতে পক্ষপাতদুষ্ট, বিচারকদের নিয়েও স্বস্তিতে নেই। তাই অভিশংসনের ব্যবস্থা করে ঘুড়ির লাটাই পুরোপুরি কবজা করতে চান? আগেও বলেছি, এখনো বলছি, আমি বিচারপতিদের অভিশংসনের উদ্যোক্তা ও সমর্থকদের সঙ্গে একমত হতে পারছি না। কারণ, সংবিধানে ৭০ অনুচ্ছেদ অসংশোধিত থাকলে দুই-তৃতীয়াংশ সংসদ সদস্য তাঁদের নেতা বা নেত্রীর নির্দেশ মেনেই শুধু অভিশংসন করতে অথবা রায় দিতে পারবেন। আগের প্যারাতে বলেছি, স্বাধীনভাবে কোনো সদস্য নন, দুই-তৃতীয়াংশ সংসদীয় দলের নেতা বা নেত্রীর কাছে ‘প্রতীয়মান’ হতে হবে অসামর্থ্যতা অথবা অসদাচরণের কারণে কোন বিচারকের বিচার করতে হবে, কাকে দোষী বা নির্দোষ বলতে হবে। আরেকটি ভাবনাও রয়েছে। যদি কোনো জমানার সংসদে কোনো দলের দুই-তৃতীয়াংশ সদস্য না থাকেন, তবে বিচারপতিরা বর্ণিত অপরাধ করেও নিশ্চিন্ত থাকতে পারবেন।
সংবিধান প্রণয়নে প্রধান ভূমিকা পালনকারী ড. কামাল হোসেন বলেছেন, যখন ৭০ অনুচ্ছেদটি লেখা হয় তখন সংসদের যে চেহারা-সুরত ছিল, সেটি এখন নেই। সেই কারণে তিনি সুপ্রিম জুডিশিয়াল কাউন্সিল-ব্যবস্থা বজায় রাখার পক্ষপাতী। ‘চেহারা-সুরত’ বলতে তিনি কী বুঝিয়েছেন, তা আমার মনে হয় পাঠকের কাছে ব্যাখ্যা করতে হবে না। মজার ব্যাপার হচ্ছে, কামাল হোসেন যে সংসদ সদস্যদের চরিত্রের কথা বলছেন, দূরদর্শী ভবিষ্যৎদ্রষ্টা বঙ্গবন্ধু তাঁদের কারণেই ৭০ অনুচ্ছেদ যুক্ত করেছিলেন। সৎ ও নির্ভীক রাজনীতিক, আইনজীবী, ডাক্তার-ইঞ্জিনিয়ার, সাংবাদিক, বুদ্ধিজীবী নিয়ে গঠিত সংসদ সদস্যদের ওপরই স্বয়ং বঙ্গবন্ধু আস্থা রাখতে পারেননি। আর এখন অধিকাংশ ব্যবসায়ী, শিল্পপতি ও বেচাকেনায় অভিজ্ঞ সদস্য সমন্বিত সংসদের হাতে বিচারপতিদের বিচারের ভার দেওয়া সঠিক হবে কি? অনুজ সাংবাদিক মিজানুর রহমান খান সংবিধান বিষয়ে আমার চেয়ে অধিকতর অভিজ্ঞ। তিনি ও অন্য অনেক বিশেষজ্ঞ ওপরে উত্থাপিত আমার ভাবনার বিপরীতে মনে করেন, বিচারকদের জবাবদিহির ও স্বচ্ছতার প্রয়োজনীয়তা রয়েছে। তাঁকে প্রশ্ন করেছি, সংসদ সদস্যদের নিজেদের জবাবদিহি আছে কি না, থাকলে কার কাছে। জনগণের কাছে আছে বটে, সে তো পাঁচ বছর পর পর।
এরপর আলোচনা হচ্ছে, ধর্মনিরপেক্ষতা ও ধর্মীয় বৈষম্যবিরোধী অবস্থান (অনুচ্ছেদ ২৮-১-৩) ও রাষ্ট্রধর্ম ইসলাম নির্ধারণ (অনুচ্ছেদ ২-ক) সাংঘর্ষিক কি না। এ নিয়ে বিতর্কের কোনো অবকাশ নেই, আলোচনাও হবে অর্থহীন। বর্তমান সরকার যেখানে এক আমিনীকে নিয়েই বেকায়দায় পড়েছে, হিমশিম খেয়ে যাচ্ছে; সে ক্ষেত্রে দুই ধারার বিষয়ের কোনোটিই তারা সুরাহা করবে বলে মনে হয় না। মহামান্য আদালতও বিষয়টি পাশ কাটিয়ে গেছেন।
তত্ত্বাবধায়ক-ব্যবস্থার কী হবে? বিষয়টি স্বল্প পরিসরে বিস্তারিত আলোচনা করলাম না। একটিমাত্র প্রশ্ন, যাঁরা বিচারপতিদের পরিবর্তে ‘একজন নিরপেক্ষ’ ব্যক্তিকে তত্ত্বাবধায়ক সরকারের প্রধান করতে চান তাঁদের কাছে। কোথায় পাবেন এই অমূল্য রতন? যদি খুঁজে পানও, নির্বাচনে হেরে গেলে প্রস্তাবক দলই বলবে, তিনি পক্ষপাতিত্ব করেছেন। বিচারপতি সাহাবুদ্দীনের ভাগ্যবিড়ম্বনার বিষয়টি স্মরণ করুন।
সংবিধান সংশোধন নিয়ে অভাজনের আলোচনায় সর্বশেষ বাস্তবভিত্তিক মন্তব্য হচ্ছে, বৃথা এত ভাবনা। নিরর্থক এত বিতর্ক, সেমিনার, মতবিনিময়, বিরোধী দলের সমালোচনা। জানতে হবে, একমাত্র গুরুত্ব দিতে হবে—ক্ষমতাসীন সরকার তথা দল ও দলীয় সাংসদদের নেত্রী কী ভাবছেন। সংসদীয় কমিটির সঙ্গে বৈঠকে সংসদে তিন-চতুর্থাংশ আসনের অধিকারী দলের নেত্রী সংসদীয় কমিটির যুগ্ম সভাপতিকে কী বলেন, তা জানতে হবে। সরকার কি উচ্চতম আদালতপ্রদত্ত মতকেই চূড়ান্ত মনে করে, নাকি জাতীয় সংসদে কোনো সংশোধনী প্রস্তাব বিল আকারে পেশ করবে? যদি তা-ই করে, সেটির রূপ দেখার পরই সঠিক আলোচনা করা যাবে। এখন সব আলোচনা, বিতর্ক অসার অথবা প্রিম্যাচিউর, আগাম নিরর্থক ভাবনা বলা যায়। তবে একটি ইতিবাচক ভাবনাও প্রাধান্য পেতে পারে। বর্তমান ক্ষমতাসীন সরকার হয়তো আলোচনা, বৈঠক, বিতর্কের সূচনা করে কোনো চরম সিদ্ধান্তে পৌঁছানোর আগে ‘জনমত যাচাই’ করছে। তা যদি হয়, তবে তা হবে বাস্তবসম্মত। এই সব ভাবনা-চিন্তার দ্বন্দ্বের কারণে সংশোধন নিয়ে সব বিতর্ক ও আলোচনা হবে শুধু ‘ফিউটাল এক্সারসাইজ অর ইন্টারেস্টিং পাসটাইম,’ বৃথা আলোচনায় সময় কাটানো, গড্ডলিকা প্রবাহে গা ভাসানো। আমিও বোধ হয় এতক্ষণ কলম চালিয়ে তা-ই করলাম।
সংবিধান সংশোধনী
বিবেচনার জন্য কিছু প্রস্তাব
জাতীয় সংসদের সংবিধান সংশোধন-সংক্রান্ত বিশেষ কমিটির সাম্প্রতিক বৈঠকগুলো, আগামী সংসদ অধিবেশনে সংবিধান সংশোধনীর সম্ভাবনা, তত্ত্বাবধায়ক সরকারের সাংবিধানিক বৈধতা নিয়ে সুপ্রিম কোর্টের আপিল বিভাগে অ্যামিকাস কিউরিদের বক্তব্য দান এবং প্রধান বিরোধী দল বিএনপির বক্তব্যের কারণে সংবিধান নিয়ে এখন জোরদার আলোচনা চলছে। গত বছরের আগস্ট মাসে সংসদীয় কমিটি গঠনের পর এটা সবারই জানা ছিল যে, এ নিয়ে কোনো না কোনো পর্যায়ে বিতর্কের সুযোগ তৈরি হবে। আদালতের পঞ্চম সংশোধনী বাতিলের রায় যখন সুপ্রিম কোর্টে বহাল থাকল এবং পরে সুপ্রিম কোর্টের পুরো মতামত জানা গেল, অনেকেই আশা করেছিলেন যে এতে করে সংবিধান নিয়ে ব্যাপক আকারে আলোচনার সূত্রপাত হবে। কিন্তু সুপ্রিম কোর্টের আপিল বিভাগের রায় বেরোনোর এক বছরের বেশি সময় পার হওয়া সত্ত্বেও এ ধরনের বড় উদ্যোগ আমার নজরে আসেনি। দেশের সিভিল সোসাইটির সংগঠনগুলো এ ব্যাপারে খুব আশাপ্রদ ভূমিকা রাখেনি। বিভিন্ন বিশ্ববিদ্যালয়ে রাষ্ট্রবিজ্ঞান ও আইন বিভাগ সম্মিলিত বা আলাদাভাবে উদ্যোগ নিতে পারত। বিচ্ছিন্ন-বিক্ষিপ্ত আলোচনায় সংশ্লিষ্ট বিশেষজ্ঞ ও শিক্ষাবিদেরা মন্তব্য করলেও তার সারাৎসার সরকার ও জনসাধারণের বোধগম্য হয়েছে বলে মনে হয় না। আইনজীবীদের সংগঠনগুলো; বিশেষ করে, সাংবিধানিক আইন নিয়ে যাঁরা চিন্তাভাবনা করেন, তাঁরা দলীয়ভাবে বিভক্তির কারণেই সম্ভবত একত্রে বসে বিভিন্ন দিক নিয়ে মতবিনিময় করেননি। এসব সুযোগ যে এখন আর নেই, আমার তা মনে হয় না।
সংবিধানের যে ভাষ্য ইতিমধ্যে সরকারের পক্ষ থেকে মুদ্রণ করা হয়েছে, তা ত্রুটিপূর্ণ এবং তার পক্ষে কথা বলতে গিয়ে অনেক রকম বিভ্রান্তি তৈরি হয়েছে। সেগুলো সমাধানের চেষ্টা অব্যাহত রাখা দরকার, কিন্তু তার চেয়ে বেশি দরকার, এটা আলোচনা করা যে কী করে সংবিধানকে আরও বেশি ত্রুটিমুক্ত করে স্বচ্ছ, সবার অংশগ্রহণমূলক, প্রতিনিধিত্বশীল গণতান্ত্রিক রাজনৈতিক ও প্রশাসনিক ব্যবস্থা প্রতিষ্ঠা করা যায়। বাংলাদেশের ৪০ বছরের অভিজ্ঞতা থেকে এটা স্পষ্ট যে স্বচ্ছতা, জবাবদিহি ও ক্ষমতার বিকেন্দ্রীকরণ নিশ্চিত করা এবং অগণতান্ত্রিক আচার-আচরণ রোধ করার ক্ষেত্রে সংবিধান খুব বেশি সাহায্য করেনি। সংবিধানের খুঁটিনাটি বিধিবিধান পরিবর্তন, সংশোধন, পরিবর্ধনের আগে এই বাস্তবতাকে উপলব্ধি করা এবং তার ভিত্তিতে একটি বৃহত্তর কাঠামো তৈরি করা। দেশের রাজনীতিবিদ, বিশেষজ্ঞ, বিশ্লেষক কমবেশি এদিকে মনোযোগ আকর্ষণ করেছেন, কিন্তু তার ফল আমরা এখনো দেখতে পাইনি।
এই পটভূমিকায়ই তত্ত্বাবধায়ক সরকার, রাষ্ট্রপতির ক্ষমতা, সংসদ সদস্যদের অনুপস্থিতি এবং সংবিধানের ৭০ অনুচ্ছেদ নিয়ে কিছু কিছু কথাবার্তা হচ্ছে। সেসব বিষয়ে সরকারের দৃষ্টিভঙ্গি সুনির্দিষ্টভাবে বোঝার সুযোগ তৈরি হয়নি। সংসদীয় কমিটির অন্যতম শীর্ষ ব্যক্তি সুরঞ্জিত সেনগুপ্ত কিছু মন্তব্য করেছেন। এগুলো ওই কমিটির সিদ্ধান্ত নয় বলেই ধরে নেওয়া যায়, কেননা কমিটির সুপারিশ হিসেবে এগুলো উপস্থাপিত হয়নি।
কোনো কোনো মহলে এ রকম আশঙ্কা তৈরি হয়েছিল যে ক্ষমতাসীন দল তত্ত্বাবধায়ক সরকারব্যবস্থা বাতিল করে দিতে উৎসাহী। বিএনপির নেত্রী খালেদা জিয়া আশঙ্কা প্রকাশ করেছেন যে আদালতের ঘাড়ে বন্দুক রেখে সরকার ব্যবস্থাটি বাতিল করবে। সরকারের পক্ষ থেকে প্রত্যক্ষ ও পরোক্ষভাবে আশ্বাস দেওয়া হচ্ছে যে তারা ব্যবস্থাটি বাতিল না করে এতে সংশোধনী আনতে চায়। ব্যক্তিগতভাবে আমি তত্ত্বাবধায়ক সরকারব্যবস্থার সমালোচক। ১৯৯৬ সালে এই ব্যবস্থা যেভাবে সংবিধানে জুড়ে দেওয়া হয়, আমি তা সমর্থনযোগ্য মনে করিনি এবং পরবর্তী ১৫ বছর ধরে এর ত্রুটিগুলোর ব্যাপারে আমি মনোযোগ আকর্ষণ করার চেষ্টা করেছি। (প্রসঙ্গত উল্লেখ্য, ২০০৬ সালের আগস্ট মাসে প্রকাশিত আমার একটি রচনার শিরোনাম ছিল ‘ক্রিপলড কেয়ারটেকার’। হিমাল, সাউথ এশিয়া ম্যাগাজিনের আগস্ট ২০০৬ সংখ্যা দ্রষ্টব্য।) অনেকেই তত্ত্বাবধায়ক সরকারব্যবস্থার সমালোচনা করছেন ২০০৭-০৮ সালের সরকারের কার্যক্রম দেখে। তাদের বক্তব্য অনুযায়ী ওই সরকার সংবিধানের ফাঁক-ফোকর ব্যবহার করে ৯০ দিনের বদলে দুই বছর থেকেছে এবং সংবিধানে সুনির্দিষ্ট নয় এমন সব কার্যক্রম পরিচালনা করেছে। সমালোচকেরা এও বলেন, ২০০৬ সালে তৎকালীন রাষ্ট্রপতি ইয়াজউদ্দিন আহম্মেদ প্রথমে তত্ত্বাবধায়ক সরকারপ্রধানের দায়িত্ব গ্রহণ করে এই ব্যবস্থার মর্মবাণী বা স্পিরিটের বিরুদ্ধে কাজ করেছেন। রাষ্ট্রপতির হাতে জরুরি অবস্থা জারির ক্ষমতা থাকায় ইয়াজউদ্দিন আহম্মেদ তাঁর অপপ্রয়োগের সুযোগ পেয়েছেন বলে বলা হয়। এসব অভিযোগের পুঙ্খানুপুঙ্খ আলোচনার সুযোগ এখানে নেই। তবে এই অভিজ্ঞতাগুলো যে ব্যবস্থাটি নিয়ে ভাববার কাজে দিচ্ছে, সেটা ইতিবাচক; পাশাপাশি কেন এই ব্যবস্থার প্রয়োজন দেখা দিয়েছিল বা দেয়, সেটা মনে রাখা দরকার। কী পরিস্থিতিতে ২০০৭ সালের ১২ জানুয়ারি তত্ত্বাবধায়ক সরকার ঢেলে সাজাতে হয়েছিল; কেন তার প্রতি নিঃশর্ত সমর্থন দিয়েছিল সাধারণ জনগণ, আওয়ামী লীগের প্রধান শেখ হাসিনা এবং এই সরকার ৯০ দিনের অতিরিক্ত থাকার সুষ্ঠু ও অবাধ নির্বাচনের জন্য কতটা সহায়ক হয়েছিল, সেগুলোও ভুলে যাওয়ার সুযোগ নেই। দেশের রাজনৈতিক দলগুলোর ওপর আস্থার অভাব, অবাধ নির্বাচনের জন্য অত্যাবশ্যকীয় প্রতিষ্ঠানগুলোর অনুপস্থিতি বা দুর্বলতা এবং প্রশাসনের দলীয়করণের মতো গুরুত্বপূর্ণ বিষয় এড়িয়ে তত্ত্বাবধায়ক সরকারের মেয়াদকাল বা রাষ্ট্রপতির ক্ষমতা নিয়ে আলোচনা করলে বা সমস্যা সমাধানের চেষ্টা করলে তার ফল আশানুরূপ হবে না। গণমাধ্যমে প্রকাশিত খবরে জানা যায়, তত্ত্বাবধায়ক সরকারের মেয়াদ ৯০ দিনে বেঁধে দেওয়া হবে। কেবল জরুরি অবস্থায়ই তা আরও ৩০ দিন বাড়ানো যাবে। আশা করি, এই সংশোধনীর মধ্যে সুস্পষ্ট থাকবে যে ‘জরুরি অবস্থা’ কে নির্ধারণ করবেন এবং ৯০ দিনের বেঁধে দেওয়া সময়ে রাজনৈতিক অচলাবস্থা দূর না করা গেলে কী বিকল্প থাকবে।
তত্ত্বাবধায়ক সরকার কেবল দৈনন্দিন কার্যক্রম পরিচালনা করবে, এর বেশি করার কোনো ক্ষমতা তার থাকবে না। এটা নিশ্চিত করতে হলে এও নিশ্চিত করতে হবে—অবাধ, সুষ্ঠু, স্বচ্ছ ও গ্রহণযোগ্য নির্বাচনের জন্য যা কিছু করা দরকার, তা করার ক্ষমতা নির্বাচন কমিশনের হাতে হস্তান্তর করা হবে। তদুপরি কমিশন যেন সবার কাছে গ্রহণযোগ্য হয়, তবে তাকে দলীয় প্রভাবমুক্তভাবে গড়তে হবে কমপক্ষে এক বছর আগে।
বলা হচ্ছে, তত্ত্বাবধায়ক সরকারের সময় রাষ্ট্রপতির ক্ষমতা নিয়ন্ত্রণ করা প্রয়োজন। এখনকার চালু ব্যবস্থায় রাষ্ট্রপতি আলংকারিক পদ থেকে নির্বাহী পদে রূপান্তরিত হয়। যুক্তিটি নিঃসন্দেহে গ্রহণযোগ্য। তার প্রয়োগ আমরা কমপক্ষে দুই দফা প্রত্যক্ষ করেছি। ১৯৯৬ সালে তত্ত্বাবধায়ক সরকারের আমলে তৎকালীন রাষ্ট্রপতি আবদুর রহমান বিশ্বাস সেনাপ্রধান জেনারেল নাসিমকে তাঁর পদ থেকে অপসারণ করেন। তত্ত্বাবধায়ক সরকার বা এর প্রধান এ বিষয়ে অবহিত ছিলেন না বলেই অভিযোগ আছে। রাষ্ট্রপতির বাধ্যবাধকতা ছিল না তাকে অবহিত করার। ২০০৭ সালে রাষ্ট্রপতি ইয়াজউদ্দিন আহম্মেদ দেশে জরুরি অবস্থা জারি করেন ১১ জানুয়ারি। কোনো অভিজ্ঞতাই সুখকর নয়। দুই অভিজ্ঞতা তুলনীয় কি না, সেটা প্রশ্নসাপেক্ষ। কিন্তু রাষ্ট্রপতির এই ক্ষমতা প্রয়োগের প্রয়োজন যদি দেখা দেয়, যদি দেশে এ ধরনের পরিস্থিতি দেখা দেয়, তবে জরুরি অবস্থা জারি কিংবা দৈনন্দিন কার্যকলাপের অতিরিক্ত দায়িত্ব কে কীভাবে পালন করবেন, তা সুস্পষ্ট না থাকলে বিভ্রান্তি, এমনকি অচলাবস্থা তৈরি হওয়ার আশঙ্কা থেকে যায়।
তত্ত্বাবধায়ক সরকারব্যবস্থা নিয়ে আমার ব্যক্তিগত অনুৎসাহ ও বিরোধিতার পেছনে যেসব কারণ, তার অন্যতম হলো, এ ধরনের সরকারের দায়বদ্ধতার অভাব। সংবিধান অনুযায়ী তত্ত্বাবধায়ক সরকার রাষ্ট্রপতির কাছে দায়বদ্ধ থাকবেন। রাষ্ট্রপতি যে দলীয় বিবেচনায় নির্বাচিত হন এবং যেভাবে তাঁকে কার্যত প্রধানমন্ত্রীর অনুগত থাকতে হয়, সে ক্ষেত্রে তত্ত্বাবধায়ক সরকারকে তার কাছে দায়বদ্ধ করার বিধান সংবিধানের অন্যান্য অংশের সঙ্গে কতটা সংগতিপূর্ণ, তা আমার কাছেই প্রশ্নসাপেক্ষ বলেই মনে হয়। তদুপরি, যত দিন এ ধরনের ব্যবস্থা টিকিয়ে রাখা হবে, তত দিন পর্যন্ত শক্তিশালী স্বাধীন নির্বাচন কমিশন গঠনের কাজ থেকে রাজনীতিবিদেরা বিরত থাকবেন। ১৯৯৬ থেকে ২০১১—এই ১৫ বছরের অভিজ্ঞতা থেকে আমি এই উপসংহারে পৌঁছাতে বাধ্য হয়েছি।
তত্ত্বাবধায়ক সরকারের ক্ষমতা নিয়ে যতটা আলোচনা হচ্ছে, তার গঠন ও সম্ভাব্য সদস্যদের যোগ্যতা নিয়ে ততটা আলোচনা লক্ষ করছি না। তত্ত্বাবধায়ক সরকারের প্রধানের পদটির সঙ্গে বিচার বিভাগকে জড়িয়ে ফেলা হয়েছে। সুপ্রিম কোর্টের আপিল বিভাগের অ্যামিকাস কিউরি হিসেবে দেওয়া মতামতে রোকনউদ্দিন মাহমুদ মন্তব্য করেছেন, যেহেতু তত্ত্বাবধায়ক সরকারের প্রধান হিসেবে অবসরপ্রাপ্ত প্রধান বিচারপতি দায়িত্ব পালন করেন এবং যেহেতু তিনি আর বিচার বিভাগে প্রত্যাবর্তন করেন না, সেহেতু বিচার বিভাগের স্বাধীনতা তাতে ক্ষুণ্ন হয় না। আইনগত দিক থেকে বিবেচনা করলে তাঁর সঙ্গে দ্বিমত করা কষ্টকর। কিন্তু তত্ত্বাবধায়ক সরকারের সম্ভাব্য প্রধানের বিবেচনা যে বিচার বিভাগের নিয়োগ, পদোন্নতি ইত্যাদিতে প্রভাব ফেলেনি, এসব কথা নিশ্চয় রোকনউদ্দিন মাহমুদ বলবেন না। তত্ত্বাবধায়ক সরকারব্যবস্থা সংশোধনের সময় তার প্রধান হওয়ার যে বিকল্পগুলো রাখা হয়েছে, সেগুলোও সংশোধনের কথা ভাবা খুবই জরুরি। অন্যথায় গত বছরগুলোর অভিজ্ঞতার কোনো লাভ হলো বলে মনে হবে না।
সংবিধান সংশোধন নিয়ে সরকারি উদ্যোগ কেবল তত্ত্বাবধায়ক সরকারের সময় রাষ্ট্রপতির ক্ষমতা পরিবর্তনে সীমিত থাকবে না বলে আশা করি। নির্বাচিত সরকার যখন ক্ষমতায় থাকে, সেই পাঁচ বছর রাষ্ট্রপতির যে ক্ষমতা আছে এবং যেসব ক্ষমতা নেই, সেগুলো বিবেচনা করা দরকার বিভিন্ন কারণে। এর মধ্যে অন্যতম হলো ক্ষমতার ভারসাম্য তৈরি করা। ১৯৯১ সালে সংসদীয় সরকারব্যবস্থা পুনঃপ্রবর্তনের সময় তাড়াহুড়ো করে রাষ্ট্রপতির সব ক্ষমতা যেভাবে প্রধানমন্ত্রীর হাতে তুলে দেওয়া হয়েছে, তাতে ‘নির্বাচিত একনায়কতন্ত্র’ প্রতিষ্ঠার পথ উন্মুক্ত হয়েছে। সংসদীয় ব্যবস্থায় প্রধানমন্ত্রী যথেষ্ট ক্ষমতাশালী প্রতিষ্ঠান; কিন্তু তার অর্থ এই নয় যে সব ক্ষমতা এক হাতে সোপর্দ করাটি গণতন্ত্রের জন্য ইতিবাচক। কাগজ-কলমে তার পক্ষে যুক্তি দেখানো সম্ভব হলেও বাংলাদেশের রাজনৈতিক সংস্কৃতি বিবেচনা করে দেশের নীতিনির্ধারকেরা সৃষ্টিশীলভাবে এই সমস্যাটি বিবেচনা করুন—এটাই আবেদন।
রাষ্ট্রপতি নির্বাচনের বিধান এবং তার ক্ষমতার প্রশ্নটি গণতন্ত্র সংহত করার জন্য প্রয়োজনীয় প্রতিষ্ঠানগুলোর স্বার্থেও বিবেচনা করা দরকার। কয়েকটি অত্যন্ত গুরুত্বপূর্ণ প্রতিষ্ঠান যেমন—নির্বাচন কমিশন, পাবলিক সার্ভিস কমিশন ও দুর্নীতি দমন কমিশনের নিয়োগের ভার রাষ্ট্রপতির হাতে ন্যস্ত। কার্যত, এগুলো ক্ষমতাসীন দলের হাতে আটকা পড়ে গেছে, কেননা রাষ্ট্রপতি পদটি ক্ষমতাহীন এবং প্রধানমন্ত্রীর ওপর তার নির্ভরশীলতা অতিমাত্রায়। বিরাজমান ব্যবস্থায় সামান্যতম ভিন্নমত পোষণ করলে রাষ্ট্রপতির ভাগ্যে কী ঘটে, তা আমরা কে না জানি। এই সমস্যা মোকাবিলার জন্য সংসদের মেয়াদকালের ঠিক মধ্যবর্তী সময়ে প্রত্যক্ষ নির্বাচনের মাধ্যমে রাষ্ট্রপতি নির্বাচনের প্রস্তাব তোলার সময় এসেছে বলে আমার ধারণা। এর মাধ্যমে ক্ষমতাসীন দল জনগণের মধ্যে তাদের জনপ্রিয়তা পরীক্ষার সুযোগ পাবেন, রাষ্ট্রপতিকে ক্ষমতাসীন দলের মুখাপেক্ষী হতে হবে না, সর্বোপরি একজন রাষ্ট্রপতিকে কাজ করতে হবে দুটি নির্বাচিত সংসদের সঙ্গে। একটি ছোট সমস্যার কথা এখানে অনেকে তুলতে পারেন। রাষ্ট্রপতি ও সংসদ যদি দুই ভিন্ন দলের হয়, তবে সংসদের উদ্বোধনী ভাষণের বক্তব্য কী হবে? ব্রিটেনে পার্লামেন্টে রানি যে বক্তৃতা দেন, তা ক্ষমতাসীন দলেরই কর্মসূচি। বাংলাদেশের পার্লামেন্টে রাষ্ট্রপতির ভাষণ দেওয়ার ব্যবস্থা ওই ধারারই অনুসরণ। ব্রিটেনে শত শত বছর তা কাজ করেছে বলে সর্বত্রই সব সময় তা কাজ করবে—এমন মনে করা অসংগত। সরাসরি ভোটে রাষ্ট্রপতি নির্বাচন করলে এই ঔপনিবেশিক ধারা থেকে বাংলাদেশ নিজেকে মুক্ত করতে পারবে। রাষ্ট্রপতি বছরে একবার সংসদে বক্তৃতা দেওয়ার সুযোগ পাবেন, অথবা তিনি স্পিকারের মাধ্যমে সংসদে বক্তৃতা দেওয়ার জন্য যেকোনো সময় অনুরোধ করবেন। তাঁকে সে জন্য ধন্যবাদ দেওয়ার প্রয়োজন নেই—এটা তাঁর দায়িত্ব বলেই বিবেচনা করা যেতে পারে।
সাংবিধানিকভাবে নির্ধারিত যেসব প্রতিষ্ঠানে নিয়োগের ক্ষমতা রাষ্ট্রপতির কাছে অর্পিত আছে এবং থাকবে বলে আমার প্রস্তাব, সেগুলো যাতে এক ব্যক্তির ইচ্ছা-অনিচ্ছা, পছন্দ-অপছন্দের বিষয়ে পরিণত না হয়, তার জন্য এই বিধান করা যেতে পারে যে রাষ্ট্রপতি কাউকে নিয়োগ দেওয়ার আগে প্রধানমন্ত্রী, সংসদনেতা, বিরোধীদলীয় নেতা ও স্পিকারের সঙ্গে এ বিষয়ে মতবিনিময় করবেন। এরপর মনোনীত ব্যক্তি বা ব্যক্তিদের নাম ঘোষণা করবেন, যাতে করে তাঁদের যোগ্যতা, দক্ষতা ও ভূমিকা নিয়ে সাধারণ মানুষ তাঁদের মতামত প্রকাশ করতে পারেন। রাষ্ট্রপতি চাইলে তাঁর মনোনয়ন প্রত্যাহারও করতে পারবেন।
বাংলাদেশের প্রধানমন্ত্রী একাধারে তিন ভূমিকায় অবতীর্ণ হন। তিনি প্রধানমন্ত্রী, সংসদীয় দলের প্রধান এবং তাঁর দলের প্রধান। এই তিনটি দায়িত্ব তিন ব্যক্তির হাতে তুলে দিলে দল, সরকার ও সংসদ—সবই উপকৃত হবে। লক্ষণীয়, সংসদের অন্যান্য অনেক বিষয়ে ব্রিটেনকে মডেল হিসেবে ব্যবহার করলেও এ বিষয়ে ব্রিটেনের অনুসারী হওয়ার ব্যাপারে বাংলাদেশের রাজনীতিবিদেরা মোটেই উৎসাহী নন।
সংবিধানের ৭০ অনুচ্ছেদ নিয়ে এযাবৎ বিস্তর আলোচনা হয়েছে গত কয়েক বছরে। এসব আলোচনায় এই মতৈক্য সুস্পষ্ট যে এই ধারাটি গণতন্ত্রের জন্য মোটেই অনুকূল নয়; সম্ভবত একে অগণতান্ত্রিক বলেও চিহ্নিত করা যেতে পারে। সংবিধানে এই বিধান রাখার পক্ষে জোরালো কোনো যুক্তি কেউ এখনো হাজির করতে পারেননি। সংসদ সদস্যদের দলীয় নিয়ন্ত্রণে না রাখলে সরকারের স্থিতিশীলতা ক্ষুণ্ন হয়। পাকিস্তানের পঞ্চাশের দশকের অভিজ্ঞতা থেকে এই ধারা যুক্ত করা হয়েছিল, পরে তা আরও কঠোর করা হয়েছে। সংসদীয় কমিটি এবং অন্যরা এর পরিবর্তনে আগ্রহ দেখিয়েছে, কিন্তু প্রশ্ন উঠেছে, সংসদে অনাস্থা ভোটের ক্ষেত্রে দলীয় নিয়ন্ত্রণ রাখা দরকার কি না। ক্ষমতাসীন দলকে যদি সংবিধানের বিধানের জোরে দলীয় সদস্যের সমর্থন নিশ্চিত করতে হয়, তবে তা কি প্রমাণ করে না যে দলীয় নেতৃত্ব দল ও সরকার পরিচালনার নৈতিক অধিকার হারিয়েছে? জাতীয় নিরাপত্তার প্রশ্ন ছাড়া অন্য সব বিষয়ে সংসদ সদস্যরা তাঁদের বিবেক-বিবেচনাপ্রসূত ভোটাধিকার নিশ্চিত করার ব্যবস্থাসংবলিত বিধান করা অত্যন্ত জরুরি।
২০০৮ সালের নির্বাচনী ইশতেহারে বিএনপি প্রতিশ্রুতি দিয়েছিল, তারা ক্ষমতায় গেলে ৩০ দিনের বেশি অনুপস্থিত থাকলে সংসদ সদস্যদের সদস্যপদ বাতিল হওয়ার বিধান করবে। সংসদকে কার্যকর করার জন্য এই প্রস্তাবটি সত্যি সত্যিই একটি আশাব্যঞ্জক প্রস্তাব ছিল। বিএনপি কেবল নির্বাচনে পরাজিতই হয়েছে তা নয়, তারা কার্যকরভাবে নিজেরাই এই প্রস্তাবের বিরোধিতা করে আসছে। নবম সংসদের ২৪ মার্চ পর্যন্ত অনুষ্ঠিত ২০৭টি কার্যদিবসে মাত্র ৫১ দিন বিএনপির সদস্যরা উপস্থিত ছিলেন। অষ্টম সংসদের বৈঠক হয়েছে ৩৭৩ কার্যদিবস; তৎকালীন বিরোধী দল আওয়ামী লীগ মোট ১৫০ দিন যোগ দিয়েছে। একটি জাতীয় দৈনিকের হিসাব অনুযায়ী গত ২০ বছরে বিরোধীদলীয় সংসদ সদস্যরা মোট কার্যদিবসের অর্ধেক দিনই সংসদে অনুপস্থিত ছিলেন। এসব অভিজ্ঞতার আলোকে বর্তমান ৯০ কার্যদিবসের বদলে ৯০ দিনে পরিবর্তনের প্রস্তাব নিঃসন্দেহে ইতিবাচক; কিন্তু এটা বিএনপির প্রস্তাবিত ৩০ দিনে নির্ধারণ করতে বাধা কোথায়? অন্তত বিএনপি নিশ্চয় তাতে আপত্তি করতে পারবে না। কিন্তু সংসদ কার্যকর করতে এটাই যথেষ্ট পদক্ষেপ নয়; কোরামের অভাবে সংসদ মুলতবি করার মতো ঘটনা যখন ঘটছে, তখন নিশ্চয়ই তার জন্যও একটা বিধান রাখার কথা সংসদীয় কমিটি বিবেচনা করে দেখবে।
সংবিধানের প্রস্তাবিত সংশোধনীগুলো কীভাবে উপস্থাপিত হবে—আগামী কয়েক দিনের মধ্যেই তা জানার সুযোগ হবে বলে আশা করি। সংসদে বিল আকারে সেসব সংশোধনী উপস্থাপনের আগে আলাপ-আলোচনার সুযোগ থাকবে, এটাও আমার প্রত্যাশা। সেসব আলোচনা সংসদীয় কমিটি ও নীতিনির্ধারকেরা বিবেচনায় নেবেন কি না, এখন সেটাই বড় প্রশ্ন।
ইলিনয়, ৪ এপ্রিল ২০১১
আলী রীয়াজ: যুক্তরাষ্ট্রের ইলিনয় স্টেট ইউনিভার্সিটির রাজনীতি ও সরকার বিভাগের অধ্যাপক।
জাতির স্বপ্ন ও সংবিধান
কোনো সামাজিক-সাংস্কৃতিক সংগঠন বা সমবায় সমিতি কিংবা কোনো খেলাধুলার ক্লাবের গঠনতন্ত্র আর একটি রাষ্ট্রের সংবিধান এক সমান নয়। সমিতি বা ক্লাবের গঠনতন্ত্রের কোনো ধারা সংশোধন, সংযোজন বা বিয়োজন করলে দেশের কোটি কোটি মানুষের এবং অনাগতকালের প্রজন্মের পর প্রজন্মের মানুষের কিছু আসে-যায় না। ক্লাব বা সমিতি উঠে গেলেও দেশের মানুষের কিছু আসে-যায় না। কিন্তু একটি দেশ যখন স্বাধীন রাষ্ট্রে পরিণত হয়, তখন তার নেতারা রাষ্ট্র পরিচালনার জন্য যে মৌলিক কানুন তৈরি করেন, তা কোনো স্বল্পমেয়াদি দলিল নয়।
তবে বাস্তবতা হলো, রাষ্ট্রের সংবিধান ঐশী গ্রন্থের মতো অপরিবর্তনীয়ও নয়। সময়ের সঙ্গে সঙ্গে ও রাষ্ট্রের প্রয়োজনে তাতে নতুন কথা যোগ হতে পারে, পুরোনো কোনো ধারা পরিবর্তন করা যায়। দ্বিতীয় মহাযুদ্ধের পর অর্জিত অনেক স্বাধীন দেশের সংবিধান বহুবার সংশোধন ও পরিবর্তন করা হয়েছে। তাতে আমূল অথবা মৌলিক পরিবর্তন আনা হয়েছে। দেশের নাম পর্যন্ত বদলানো হয়েছে। যেমন সিলোন বা সিংহল হয়েছে শ্রীলঙ্কা, বার্মা হয়েছে মিয়ানমার। এসব করা হয় মোটামুটি সর্বসম্মতভাবে, ক্ষমতাসীন বিশেষ দলের অথবা সাময়িক প্রভাবশালী ব্যক্তিদের ইচ্ছা-অনিচ্ছায় নয়।
এক কালের নেতারাই যদি ভবিষ্যতের সব মানুষের কাজ করে যান, তা হলে পরবর্তী প্রজন্মগুলোর আর কিছুই করার থাকে না। নতুন নতুন যুগ আসে নতুন নতুন দাবি নিয়ে। সেই দাবি সেই প্রজন্মের মানুষকেই পূরণ করতে হয়। সময়, জগৎ, জীবন স্থির হয়ে বসে থাকে না। মানুষ সব সময় সঠিক কাজটি করতে পারে না। ভুল করতে করতেই এগোতে থাকে। একসময় ভুল তার চোখে পড়ে। বুদ্ধিমান হলে ভুল সে শুধরে নেয়। বুদ্ধিহীন বা মাথামোটা হলে ভুলের বোঝা সে বহন করে চলে। তখন অমঙ্গল তার পিছু ছাড়ে না।
ব্যক্তির স্বপ্ন থাকে, সম্প্রদায়ের স্বপ্ন থাকে, সমষ্টিগতভাবে একটি জাতিরও স্বপ্ন থাকে। তার সম্প্রদায়ের প্রতিনিধি হিসেবে কৃষ্ণাঙ্গ মানবাধিকার নেতা মার্টিন লুথার কিং জুনিয়রের ‘এক স্বপ্ন’ ছিল। ১৯৬৩ সালে ঘোষিত সেই স্বপ্ন অংশবিশেষ বাস্তবায়িত হয় একুশ শতকের প্রথম দশকে বারাক হুসেন ওবামার সাফল্যের ভেতর দিয়ে। নেলসন ম্যান্ডেলার এক স্বপ্ন ছিল তাঁর শোষিত-নিপীড়িত জাতিকে নিয়ে। সেই স্বপ্ন বাস্তবায়নে তাঁকে সীমাহীন ত্যাগ স্বীকার করতে হয়েছে। তাঁর জাতিকে তিনি উপহার দিয়েছেন মুক্তি। মুক্তি অর্জনের পর, তাঁকে ও তাঁর জাতিকে যাঁরা বন্দী করে নিপীড়ন করেছেন যুগ যুগ, তাঁদের তিনি ক্ষমা করে দেন—তাঁরা অনুকম্পা না চাইতেই। ক্ষমতা পেয়েও স্বেচ্ছায় ক্ষমতা ছেড়ে দেন। বড় নেতা ও বড় মানুষের সেটাই বৈশিষ্ট্য।
আমাদের এই বঙ্গের শোষিত-বঞ্চিত মানুষগুলোরও একটি স্বপ্ন ছিল। সে স্বপ্ন স্বশাসিত হওয়ার স্বপ্ন। অন্য কারও তাঁবেদারি না করার স্বপ্ন। অন্য কেউ যেন তাদের দাবিয়ে না রাখে সেই স্বপ্ন। সেই স্বপ্নের একটি অংশ পূরণ হয় পাকিস্তানি দখলদার বাহিনীকে পরাভূত করার মাধ্যমে—১৬ ডিসেম্বর ১৯৭১। স্বপ্নের গোটাটাই পূরণ হওয়া বাঞ্ছনীয়—অংশত নয়। ১৯৭২-এ যেদিন গণপ্রজাতন্ত্রী বাংলাদেশের সংবিধান গৃহীত হয়, সেদিন স্বপ্নের অনেকটাই বাস্তবায়িত হয়ে যায়।
কোনো জাতির স্বপ্নের ‘অনেকটা’ আর পুরোটা পূরণ হওয়া এক কথা নয়। পুরোটা পূরণ হওয়া সাধনা ও সময়সাপেক্ষ। সব মানুষের ঐক্যবদ্ধ সাধনা ছাড়া কোনো জাতির স্বপ্ন পুরোপুরি বাস্তবায়িত হওয়া সম্ভব নয়। কোনো জাতির যেকোনো মতাদর্শী একটি গোষ্ঠী তার স্বপ্নের একটি অংশই মাত্র পূরণ করতে পারে, পুরো স্বপ্নটি নয়। রাষ্ট্রের সংবিধানে সব শ্রেণী-পেশা, জাতি-ধর্ম-বর্ণের মানুষের আকাঙ্ক্ষার প্রতিফলন ঘটাই কাম্য।
রাষ্ট্রের সংবিধান লেখা আর জমির দলিল লেখা প্রায় একই ধরনের কাজ। দলিল লেখার ভাষায় যেমন একটি গদ আছে, তেমনি সংবিধান রচনায়ও কিছু বাঁধাধরা গদ আছে। ভূমি অফিসগুলোর সামনের গাছতলায় বা ছাউনিতে বসে দলিল লেখেন একজন, কিন্তু ওই দলিলে উল্লিখিত ভূসম্পত্তির মালিক ও ভোগদখলকারী মানুষ বহু। দলিল লেখক জানেন ওই ভূসম্পত্তির মালিক তিনি নন, দলিলটি লেখার দায়িত্ব বর্তেছে ঘটনাক্রমে তাঁর ওপর।
রাষ্ট্রের সংবিধান লেখার দায়িত্বও কারও না কারও ওপর বর্তায়। ভারতের স্বাধীনতাপ্রাপ্তির দুই সপ্তাহের মধ্যে সংবিধানের খসড়া তৈরির দায়িত্ব দেওয়া হয় অস্পৃশ্য সম্প্রদায়ের নেতা ড. ভীমরাও রামজী আম্বেদকরের ওপর। তিনি ছয় মাসের মধ্যে সব শ্রেণীর সঙ্গে কথা বলে সংবিধানের খসড়া তৈরি করেন। হিন্দু কোড বিল নিয়ে সংবিধান প্রণয়ন কমিটির সভাপতি রাজেন্দ্র প্রসাদের সঙ্গে আম্বেদকরের তীব্র মতবিরোধ দেখা দেয়। জওহরলাল নেহরু রাজেন্দ্র প্রসাদের বিরুদ্ধে গিয়ে আম্বেদকরকেই সমর্থন দেন। সংবিধানের যেকোনো অংশ নিয়ে মতপার্থক্য ঘটা স্বাভাবিক, শেষ পর্যন্ত যুক্তির ধোপে যা টেকে, তা-ই গ্রহণ করতে হয়। পণ্ডিত নেহরু ছিলেন রাষ্ট্রনায়ক ও বুদ্ধিজীবী। কারও অযৌক্তিক দাবি, তা তিনি যত বড় নেতাই হোন, অগ্রাহ্য করার সাহস তাঁর ছিল। ১৯৪৯ সালের ২৬ নভেম্বর ভারতীয় ইউনিয়নের সংবিধান গৃহীত হয়ে যায়।
মহারাষ্ট্র সরকার প্রকাশিত আম্বেদকর রচনাবলির ত্রয়োদশ খণ্ডের নাম: ড. আম্বেদকর দ্য প্রিন্সিপাল আর্কিটেক্ট অব দ্য কনস্টিটিউশন অব ইন্ডিয়া। বইটিতে চোখ বোলালেই জানা যায়, সবার সমর্থনযোগ্য একটি সংবিধান লিখতে গিয়ে নাওয়া-খাওয়া বাদ দিয়ে কী পরিশ্রমটা তিনি করেছেন। তখন উপমহাদেশের মানুষ টেলিভিশনের নামও জানত না, সুতরাং টিভি চ্যানেলকে প্রতিদিন সংবিধানে কী থাকবে না থাকবে, সে সম্পর্কে একটি করে বোমা ফাটানোর সৌভাগ্য আম্বেদকরের হয়নি। খবরের কাগজের লোকদেরও তাঁর দরজায় গিয়ে হুমড়ি খেয়ে পড়ার সাধ্য ছিল না। কারণ নাছোড়বান্দা রিপোর্টার হাতবোমা ছুড়ে মারলেও বাবা সাহেবের মুখ দিয়ে একটি কথাও বের হতো না। তবে দুই বছর পত্রপত্রিকায় সংবিধানসংক্রান্ত পরামর্শমূলক নিবন্ধ প্রকাশিত হয়েছে।
বর্তমানে গণপ্রজাতন্ত্রী বাংলাদেশের সংবিধানের অবস্থাটা কী, তা একমাত্র বিধাতা ছাড়া আর কেউ যে বলতে পারবেন, তা মনে হয় না। একটি থিসিসের কিছু পাতা পোকায় কাটলে এবং কিছু কিছু পাতা হারিয়ে গেলে যে অবস্থা হয়—আমাদের সংবিধানের আজ সেই অবস্থা। তার কোথায় কী লেখা আছে না আছে, তা খুঁজে বের করা যেমন-তেমন মানুষের কাজ নয়। পাঠযোগ্য হোক বা দুর্বোধ্য, একটা কনস্টিটিউশন যে আমাদের এখনো আছে—সে এক বিরাট সান্ত্বনা।
একজন নীরোগ মানুষ আর বিভিন্ন কঠিন রোগে জর্জরিত ও শয্যাগত একজন রোগীর মধ্যে যে পার্থক্য, বাহাত্তরের সংবিধানের সঙ্গে বর্তমান সংবিধানের সেই ব্যবধান। সেই সংবিধানের চিকিৎসা চলছে। নানা রকম কঠিন ব্যামো। মেডিকেল যে বোর্ড বসেছে, তাতে ডাক্তারের সংখ্যা এক ডজনের বেশি। রোগীর অপারেশনেরও প্রয়োজন হবে, মেডিসিনেরও প্রয়োজন হবে। কিন্তু মেডিকেল বোর্ডের সদস্যরা সব একই বিষয়ে বিশেষজ্ঞ। চোখের ডাক্তারকে দিয়েই ব্রেইন টিউমার অপারেশন করানো হবে। ডাক্তাররা মনে করছেন, চোখ আর মাথা তো এক জায়গায়ই। চোখের ছানি যদি কাটতে পারি, তো মাথার খুলি খুলে টিউমার কাটতে পারব না কেন? কিন্তু তিনি বোঝার চেষ্টা করেন না যে ছানি কাটা অস্ত্র দিয়ে ব্রেইনের টিউমার ফেলতে গেলে রোগী মারা না গেলেও চিরকালের জন্য অচেতন হয়ে যেতে পারে।
নেতাদের বক্তৃতা থেকে বোঝা গেছে যে মহাজোট সরকারের একটি এজেন্ডা আছে। সেই এজেন্ডার সারকথা হলো জাতির যত গলদ আছে, তা তাঁরা সাফ করবেন। যাঁরা জাতির গলদ সাফ করতে চান, তাঁদের কাছে সংবিধানের গলদ দূর করা নস্যি। অতি দ্রুত সংবিধানের তাঁরা এমন এক শুদ্ধরূপ দেবেন—আগামী পাঁচ শ বছরেও তা স্পর্শ করার সাধ্যি থাকবে না কোনো সরকারের। এই নশ্বর পৃথিবীতে নশ্বরতর সংবিধানের তাঁরা একটি অবিনশ্বর রূপ দিতে চাইছেন। তাতে যদি তাঁরা সফল হন, এবং হতেই হবে, তা হলে তা হবে মানবজাতির ইতিহাসে এক অভূতপূর্ব কীর্তি।
কয়েক মাস ধরে সংবিধান নিয়ে এক কঠিন কলহ শুরু হয়েছে। এই কাইজ্যার শেষ কেয়ামতের আগে হবে, সে ভরসা নেই। সংবিধান লেখেন ও ব্যাখ্যা-বিশ্লেষণ করেন প্রকাণ্ড পণ্ডিতেরা। কিন্তু তা যদি আমাদের মতো নাদানও পড়ে না বুঝতে পারে, তা হলে বুঝতে হবে, ওটা জনগণের সংবিধান নয়। সংবিধানের অনাগত সংস্করণ নিয়ে কত কথা ও থিসিস প্রচারিত হচ্ছে। কোনো সংবিধান অসাংবিধানিক উপায়ে ক্ষমতা দখল ঠেকাতে পারে—তা আমি বিশ্বাস করি না। তা পারে জনগণ। যেদিন শেষ রাতে অস্ত্রশস্ত্র নিয়ে কেউ ক্ষমতা ডাকাতি করতে চাইবে, সেদিন সকালবেলা জনগণের যার যা আছে, তা-ই নিয়ে রাস্তায় নামলেই অসাংবিধানিক পেশিওয়ালারা পালানোর পথ খুঁজে পাবে না। সে জন্য জনগণের মনোবল তৈরি করতে হবে।
সংবিধানে যাঁদের কথা বানান করে বলা আছে তাঁরা হলেন রাষ্ট্রপতি, প্রধানমন্ত্রী, মন্ত্রীরা, নির্দলীয় তত্ত্বাবধায়ক সরকারের প্রধান উপদেষ্টা ও উপদেষ্টারা, স্পিকার, সংসদ সদস্যরা, প্রধান বিচারপতি ও বিচারকেরা, প্রধান নির্বাচন কমিশনার ও কমিশনাররা, প্রতিরক্ষা বাহিনীর প্রধানেরা প্রভৃতি।
সংবিধানে যাঁদের কথা লেখা আছে, দেশটা শুধু তাঁদের কয়েকজনের নয়। দেশটাকে ষোলো কোটি দিয়ে ভাগ দিলে, তাঁরা প্রত্যেকে মাত্র এক ভগ্নাংশের মালিক। ঠিক তাঁদের সমান মালিকানা যাদের তারা হলো: যে চাষি খেতের আলে বসে বাড়ি থেকে গামছায় বেঁধে আনা পান্তাভাত খায়, ফ্যাক্টরিতে যে শ্রমিক ক্ষুধা পেটে নিয়ে কাজ করে, ফুটপাতে বসে যে লোকটি তরিতরকারি বিক্রি করে, নগরের অলিগলিতে যে নারী কাঁধে বস্তা নিয়ে সুর করে ডেকে হাঁড়িবাসন মাজার ছাই বিক্রি করে, যে বালকটি সকাল না হতেই খালিপেটে পিঠে বস্তা নিয়ে বের হয় কাগজ ও শিশিবোতল কুড়াতে, যে হাজং, চাকমা, মুরং, মান্দি বা বর্মণ নারী একদিন সকালে গিয়ে দেখে, তার জমিটুকুতে বড় দলের নেতার ভাগিনা মাটি কাটছে, নিরাপত্তা বাহিনীর হাতে বন্দী হয়ে হাতবাঁধা অবস্থায় যে নিরস্ত্র মানুষটি ‘ক্রসফায়ারে’ মারা যায়।
গ্রাম্য কবিগানের মতো বাহাস শুরু করেছেন কিছু লোক। গ্রাম্য কবিয়ালেরা মাঠে-ঘাটে দর্শকের সামনে বাহাস করতেন, আমাদের দেশগতপ্রাণেরা টিভি চ্যানেলের ডান্ডার সামনে মুখ নিয়ে মনের যাবতীয় কথা ফাঁস করে দিচ্ছেন। কার ক্ষমতা বেশি হবে—রাষ্ট্রপতির না প্রধানমন্ত্রীর; সংসদের না সুপ্রিম কোর্টের; তত্ত্বাবধায়ক সরকারের মুদ্দৎ কত দিনের, একবার এসে গ্যাট হয়ে বছর দুই বসে থাকবে কি না; কে কাকে ইমপিচ করার লাইসেন্স পাবে, সংসদে সাধারণ ও নারীর সংরক্ষিত আসনসংখ্যা বাড়িয়ে দলের সুবিধাভোগীর সংখ্যা বাড়ানো যায় কতটা; জাতির জনকের মর্যাদা; স্বাধীনতার ৪০ বছর পর ‘স্বাধীনতার ঘোষকের’ রেট্রোসপেকটিভ স্বীকৃতি প্রভৃতি।
এসব কি কোনো বাহাসের বিষয় হলো, যখন নয়া উপনিবেশবাদী বিশ্বে দুর্বল দেশের বিপদের শেষ নেই? প্রধান বিবেচ্য বিষয় হলো দরিদ্র চাষি, কারখানার শ্রমিক, ফুটপাতের হকার, ছাইওয়ালি, কাগজ কুড়ানো বালক, আদিবাসী নারীর স্বপ্ন বাস্তবায়নের জন্য সংবিধানে কী আছে। তাদের নাগরিক অধিকার ও মানুষ হিসেবে তাদের স্বাধীনতা রক্ষার অঙ্গীকার যে সংবিধানে নেই, তা প্রত্যাখ্যান করার পূর্ণ অধিকার তাদের আছে।
একটি ইলেকশনের রহমতি ফলাফলই শেষ কথা নয়। আর যে কোনো দিন কেউ এমন ভোট ও আসন পাবেন না—কে দিব্যি দিয়ে বলতে পারে? আমাদের এমন দেশ, এখানে ৩০০ আসনের মধ্যে যদি ২৯৫ আসন কোনো দিন কোনো মেগাজোট পায়, তাতে বিদেশি বন্ধুরা অবাক হলেও আমরা বিস্মিত হব না। ১৯৫৪ এবং ১৯৭০, ২০০১ এবং ২০০৮ তো তারই পূর্বাভাস। এবারের অবিনশ্বর সংবিধানটি যদি তাঁরা ছুড়ে ফেলে দেন—কী বলার থাকবে? সেই সরকার যদি দেশের কলাম লেখকদেরও সাংবিধানিক স্বীকৃতি দেন, রাজনীতিকেরা মাথা চাপড়েও তা ঠেকাতে পারবেন কি?
একটি জাতি যখন পরাধীন থাকে অথবা অন্য কারও অংশ হয়ে থাকে, তখনকার কথা আলাদা। কিন্তু স্বাধীন রাষ্ট্ররূপে যখন আত্মপ্রকাশ করে, তখন তা পরিচালিত হয় দুটি সংবিধান দিয়ে। একটি সংবিধান অলিখিত, অপরিবর্তনীয় ও অদৃশ্য: দেশটির দীর্ঘকালের ইতিহাস ও ঐতিহ্য। সেই সংবিধানেই বাংলা শাসিত হয়ে আসছে গুপ্ত সাম্রাজ্যের সময় থেকে বা তারও বহু আগে থেকে। সেই সংবিধানের আলোকেই বাংলা শাসন করেছেন পাল রাজারা, সেন রাজারা, হোসেন শাহি সুলতানেরা, মোগল আমলের নবাবেরা। ইংরেজরা এসেও সেই সংবিধান অস্বীকার করতে পারেনি। বাহাত্তরের ১১ মাস সংবিধান ছাড়া দেশ চলল কীভাবে? দ্বিতীয় সংবিধানটি লিখিত, যা রাষ্ট্র পরিচালনার জন্য নিয়মকানুনের একটি সংকলন মাত্র। সেটি দলীয় নয়, সর্বসম্মত হতে হবে।
শাসকই আসল, সাংবিধানিক রীতিনীতি নয়। যে শাসকের গণতান্ত্রিক চেতনাবোধ ও ন্যায়বিচারবোধ নেই, কোনো সংবিধানের বাবারও সাধ্য নেই তাঁকে দিয়ে জনগণের কল্যাণ করায়। তবে একটি ভালো সংবিধানে জাতির স্বপ্নের প্রতিফলন ঘটে এবং স্বপ্ন বাস্তবায়নের ব্যবস্থা থাকে। পরামর্শ দেওয়ার এখতিয়ার নেই। একজন নগণ্য নাগরিক হিসেবে শুধু এটুকু বলতে চাই: এমন কোনো সংবিধান উপহার দেবেন না, যা জাতির দুঃস্বপ্নের কারণ হয়।
বাবু সুরঞ্জিত সেনগুপ্ত একজন সংবিধান বিশেষজ্ঞ হিসাবে বিশাল খ্যাতি অর্জন করেছেন। তার কাছে নিনীত প্রশ্ন: সংবিধানের কোন ধারাবলে মাননীয় প্রধান মন্ত্রী এতগুলি উপদেষ্টা পুর্ন মন্ত্রীর পদমর্যাদায় জনগনের পকেটের পয়সা হজম করে চলেছেন? সঙবিধান অমুকে চরমভাবে ভঙ্গ করেছে বা লঙ্ঘন করেছে বলে বিভিন্ন মহল প্রবল আক্ষেপে হা-হুতাশ করছে। কিন্তু বর্তমান সরকার কি সংবিধান যথাযথভাবে মেনে চলছে? মাননীয় প্রধানমন্ত্রী সবসময় 'জবাবদিহিতা'-র কথা জোর গলায় বলে থাকেন।
অনুচ্ছেদভিত্তিক সুপারিশগুলো প্রকাশ করুন
সংবিধান সংশোধনী
সংবিধান সংশোধনে এলোপাতাড়ি আলোচনা কম হয়নি। এখন সংসদীয় বিশেষ কমিটির উচিত হবে অনতিবিলম্বে অনুচ্ছেদভিত্তিক প্রস্তাবিত সংশোধনীগুলো প্রকাশ করা। এটা খসড়া বিল বা প্রতিবেদন আকারে হতে পারে। দেশের প্রধান বিরোধী দল বিএনপিকেও একইভাবে দফাওয়ারি সুনির্দিষ্ট আলোচনায় অংশ নিতে হবে। সরকারি দলের প্রস্তাবের অপেক্ষায় তারা সময় নষ্ট করতে পারে না। তারা তাদের দায়িত্ব পালন করবে। বিএনপি কমিটিতে বা সংসদের ফ্লোরে তাদের সুনির্দিষ্ট মতামত প্রকাশ করতে পারে। আমরা আশা করব, তারা এ ক্ষেত্রে অন্তত প্রথাগত বিরোধিতাসর্বস্ব বাগাড়ম্বর থেকে বেরিয়ে আসবে। তারা তাদের তরফে একটি বিলও পেশ করতে পারে। দ্বাদশ সংশোধনী পাসের সময় আওয়ামী লীগ জানত তাদের বিল পাস হওয়ার নয়। তবুও তারা পেশ করেছিল। এবং মতৈক্যের ভিত্তিতে দুটো সংবিধান সংশোধনী বিল পাস হয়েছিল।
আমরা মনে করি, সব মহলের সঙ্গে যথাযথ আলাপ-আলোচনা, মতামত গ্রহণ ও প্রয়োজনীয় মতৈক্যের ভিত্তিতেই সংবিধান সংশোধনের কাজটি হওয়া উচিত। এ জন্য সবচেয়ে গুরুত্বপূর্ণ যে কাজটি করা প্রয়োজন তা হচ্ছে সংবিধানের কোথায় কী পরিবর্তন হচ্ছে, কোন অনুচ্ছেদের পরিবর্তে কী বসছে, কী বাদ পড়ছে, কোন বাক্যের বদলে কী বসছে তা জানানো। জনমত যাচাই ও ব্যাপকভিত্তিক মতামত নেওয়ার জন্য এটাই সবচেয়ে কার্যকর পদ্ধতি।
উচ্চ আদালতের রায়ে সংবিধানের পঞ্চম সংশোধনী বাতিল হওয়ার পর সংবিধান সংশোধনের কাজটি জরুরি হয়ে পড়ে। বিশেষ কমিটি গঠিত হয়। বিএনপি এ ধরনের কমিটি মানতে রাজি নয়। তাদের বক্তব্য, সরকার প্রয়োজনীয় সংশোধনী প্রস্তাব প্রস্তুত করার পর আইন মন্ত্রণালয় তা যাচাই-বাছাই করে সংসদে পেশ করবে, এরপর সংসদীয় কমিটি গঠিত হবে তা যাচাই-বাছাই করার জন্য। বিএনপির এই বিরোধিতার বিষয়টি নিতান্তই কার্যপ্রণালিগত। কিন্তু সংবিধান ও এর সংশোধনীর ব্যাপারে বিএনপির অবস্থান কী, তা যেকোনোভাবেই তারা নির্দিষ্টভাবে প্রকাশ করতে পারে।
সংবিধান সংশোধনের ব্যাপারে সরকার বিরোধী দলের নেতা, সংবিধান বিশেষজ্ঞ ও রাজনৈতিক দলগুলোর সঙ্গে আলোচনার যে সিদ্ধান্ত নিয়েছে তাকে আমরা স্বাগত জানাই। এ ব্যাপারে সম্ভাব্য দিন-তারিখও ঠিক হয়েছে। আমরা আশা করব, বিশেষজ্ঞরা তাঁদের সংশোধনী প্রস্তাব দাঁড়ি-কমাসহ উপস্থাপন করবেন। বিরোধী দলের পক্ষ থেকেও সুনির্দিষ্ট প্রস্তাব পাওয়া যাবে। প্রস্তাবিত সংশোধনীর কোন অংশ তারা সমর্থন করে, কোন অংশ করে না, কোন অংশের পরিবর্তে কী চায় সেটা স্পষ্ট করাও তাদের দায়িত্ব। সরকারি দল নিজেদের মতো করে সংবিধান সংশোধন করবে, সেটা যেমন প্রত্যাশিত নয়; তেমনি বিরোধী দল যুক্তিসংগত কারণ না দেখিয়ে বা বিকল্প সুপারিশ প্রদান থেকে বিরত থেকে সংবিধান সংশোধনীর বিরোধিতা করবে, সেটাও প্রত্যাশিত নয়।
সংবিধান সংশোধন কোনো দলের একক বিষয় নয়, আবার এটি শুধু একটি সরকারের মেয়াদ বা পাঁচ বছরের বিষয় নয়। সংবিধান সংশোধনে গঠিত কমিটির প্রস্তাবিত সংশোধনীর সুপারিশগুলো নিয়ে তাই ব্যাপক আলোচনা ও মতবিনিময় জরুরি। সংশোধনী প্রস্তাবগুলো এখনই একটি পূর্ণাঙ্গ প্রতিবেদন আকারে প্রকাশ করলে কাজটি সহজ হতে পারে। আমরা এ ব্যাপারে সরকারি দলের, বিশেষ করে বিশেষ কমিটির আন্তরিক উদ্যোগ আশা করছি।
আমার প্রথম চাওয়া হলো সংবিধানের ৭০ অনুচ্ছেদ সম্পূর্ণ বাতিলকরন । সংসদ সদস্যদেরকে অর্থবিল ব্যতীত আর সকল বিলের ক্ষেত্রে নিজ বিবেক এবং নিজ নির্বাচনী এলাকার জনগণের চাহিদার দিকে লক্ষ্য রেখে ভোট দেওয়ার অধিকারকে স্বীকৃতি দিতে হবে। মুখে গণতন্ত্র বলে গলা ফাটানো আর গণতন্ত্র চর্চার তীর্থস্থান পার্লামেন্টে সদস্যদেরকেই তা চর্চা করতে বাধা দেওয়ার মাধ্যমে আমরা আসলে সৈরতন্ত্রেরই চর্চা করছি। আশা করি আমাদের অতি পন্ডিত রাজনীতিবিদগণ এই সহজ ব্যাপারটি বুঝবেন এবং সেইমত সব দলের সাথে বৈঠক করে আমাদেরকে একটি ঐক্যমত্যের সংবিধান উপহার দিবেন।
সিভিল সার্ভিস আইনের খসড়া নিয়ে কিছু কথা
বাংলাদেশ সংবিধানের ১৩৩ অনুচ্ছেদে প্রজাতন্ত্রের কর্মচারীদের নিয়োগ, কর্মসম্পাদন ও আনুষঙ্গিক বিষয়ে আইন প্রণয়নের তাগিদ রয়েছে। আর সে আইন না হওয়া পর্যন্ত রাষ্ট্রপতি কর্তৃক প্রণীত বিধি অনুসারে এসব বিষয় পরিচালিত হওয়ার বিধান সংবিধানের সে অনুচ্ছেদেই উল্লিখিত আছে। খণ্ডিত পরিসরের কয়েকটি আইন/অধ্যাদেশ (যেমন—১৯৭৪ সালের গণকর্মচারী অবসর আইন) ব্যতিরেকে এখন পর্যন্ত সিভিল সার্ভিস পরিচালনার প্রায় সব মৌলিক বিষয়ই বিধি দ্বারা নিয়ন্ত্রিত হচ্ছে। তাই এসব বিষয় পরিচালনার জন্য একটি আইন প্রণয়নের উদ্যোগ প্রশংসার দাবি রাখে। দক্ষ ও যুগোপযোগী বিশ্বমানের জনপ্রশাসন গঠন, ক্ষমতার অপপ্রয়োগ রোধ, সরকারি কাজে স্বচ্ছতা ও জবাবদিহি নিশ্চিত করা, কর্মকর্তাদের চাকরির আইনসম্মত নিরাপত্তা বিধান ইত্যাদি বিষয় এই আইন প্রণয়নের উদ্দেশ্য বলে খসড়ার প্রস্তাবনায় উল্লেখ রয়েছে। এ উদ্দেশ্য নিঃসন্দেহে প্রশংসনীয়।
এখন দেখা যাক খসড়ায় উল্লিখিত বিধানগুলো এ লক্ষ্য অর্জনে কতটা সহায়ক হবে। খসড়ার ১৫ (২) ধারায় পদোন্নতির জন্য নির্ধারিত পরীক্ষায় উত্তীর্ণ হওয়ার আবশ্যকতা এবং সেই পরীক্ষা সরকারি কর্মকমিশন কর্তৃক পরিচালনার বিধান রয়েছে।
আবার এতে আউটসোর্সিংয়েরও ব্যবস্থা রাখা হয়েছে। আউটসোর্সিং ব্যবস্থার গ্রহণযোগ্যতা সরকারি কর্মকমিশনের মানের হবে না, বরং হবে প্রশ্নবিদ্ধ। তাই এ বিকল্প পরিহার যথোচিত হবে। আইনের খসড়ার ৫(৪) ধারায় সুপিরিয়র স্তরের প্রথম ও দ্বিতীয় গ্রেডে পুরো চাকরিজীবনের কর্মদক্ষতা যাচাইয়ের ভিত্তিতে ‘নির্ধারিত’ পদ্ধতিতে পদোন্নতির মাধ্যমে প্রদানের বিধান করা হয়েছে। এ ‘নির্ধারিত’-এর সংজ্ঞা বিধি দ্বারা নির্ধারিত (খসড়ার ৩ (ঝ) ধারা। তাহলে মনে হয় প্রথম ও দ্বিতীয় গ্রেডে (সুপিরিয়র স্তর) পদোন্নতিতে সরকারি কর্মকমিশনের কোনো ভূমিকা বা কোনো পরীক্ষা থাকছে না। অবশ্য এখন পর্যন্ত সিনিয়র স্কেলে পদোন্নতির একটি পরীক্ষা ব্যতীত আর কোনো স্তরেই পরীক্ষার আবশ্যকতা ও সরকারি কর্মকমিশনের ভূমিকা নেই। খসড়া আইনটিকে অন্তত তৃতীয় গ্রেড পর্যন্ত পদোন্নতির জন্য প্রতি স্তরে সরকারি কর্মকমিশনের মাধ্যমে পরীক্ষার বিধান রাখা হয়েছে। এই স্তর পর্যন্ত কারও অনুরাগ বা বিরাগের ফলে উত্থান-পতনের ঝুঁকি হ্রাস পাবে। তবে আমরা আশা করব, নিকট অতীতের মতো সরকারি কর্মকমিশন আবার নিজেদেরই প্রশ্নবিদ্ধ করে ফেলবে না। প্রথম ও দ্বিতীয় গ্রেডে চুক্তিভিত্তিক নিয়োগ ১০ শতাংশে সীমিত করা হয়েছে। কারিগরি ও বিশেষায়িত পদে এর নিচের গ্রেডগুলোতেও চুক্তিভিত্তিতে নিয়োগ একই অনুপাতে সীমিত করা হয়েছে। এগুলো ইতিবাচক, এটা অনস্বীকার্য।
অবসর গ্রহণের বয়সসীমা ৫৮-তে উন্নীত করার প্রস্তাব রয়েছে। একজন অভিজ্ঞ ও সক্ষম লোককে ‘বার্ধক্যজনিত(?) কারণে’ ৫৭ বছরে অবসর প্রদান অবৈজ্ঞানিক ও দেশের অন্য বেশ কিছু চাকরির সঙ্গে বৈষম্যমূলক। ব্যবস্থাটি জনস্বার্থের প্রতিকূলও বটে। প্রতিবেশী দেশগুলোর দৃষ্টান্ত অনুসরণে এ বয়সসীমা ন্যূনপক্ষে ৬০ বছর হওয়া উচিত। সিভিল সার্ভিসে শীর্ষ পর্যায়ের পদগুলোতে উন্নীত হতে দীর্ঘ সময় আবশ্যক হয়।
তখনই থাকে দোরগোড়ায় অবসরের হাতছানি। অথচ তাদের অর্জিত অভিজ্ঞতা ও দক্ষতা কাজে লাগানোর মোক্ষম সময়ে অবসর না দিয়ে সুপিরিয়র স্তরে উন্নীত ব্যক্তিদের এ বয়সসীমা আরও দুই বছর বৃদ্ধি করাও যৌক্তিক হবে। সে ক্ষেত্রে এ দুটি গ্রেডে চুক্তিভিত্তিক নিয়োগ অনধিক ৫ শতাংশে সীমিত করা যায়। সরকার কর্তৃক কোনো বিভাগীয় মামলা ছাড়া ২৫ বছর চাকরির পর যে কাউকে বাধ্যতামূলক অবসর প্রদানের বিধানটি অকার্যকর করে দেওয়ার প্রস্তাব যৌক্তিক ও কর্মকর্তাদের মনোবল বৃদ্ধিতে সহায়ক হবে। দায়িত্ব পালনজনিত কোনো ঘটনার জন্য ফৌজদারি মামলা দায়ের করতে সরকারের পূর্বানুমতি নেওয়ার বিধানও যথার্থ।
আইনটির প্রস্তাবনায় প্রজাতন্ত্রের কর্মকর্তাদের চাকরির আইনসম্মত নিরাপত্তার বিধান অন্যতম উদ্দেশ্য বলে উল্লেখ করা হয়েছে। এর প্রয়োজনীয়তা অনস্বীকার্য। কর্মকর্তারা আরোপিত দায়িত্ব পালনে ক্ষমতাসংশ্লিষ্ট ব্যক্তিদের (রাজনৈতিক ও অরাজনৈতিক সব সময়ে) অযাচিত হস্তক্ষেপে সুশাসন ব্যাহত হয়। অনেক ক্ষেত্রে কর্মকর্তারা শঙ্কা ও ভীতির কারণে সিদ্ধান্ত নিতে অক্ষম হন অথবা ন্যায়নীতি পরিপন্থী সিদ্ধান্ত নেন। ফলে জনপ্রশাসনের কার্যকারিতাই দিন দিন প্রশ্নবিদ্ধ হয়ে পড়ছে। একটি নিরপেক্ষ, প্রভাবমুক্ত ও দক্ষ জনপ্রশাসনের অনুপস্থিতিই অনেকটা ডেকে এনেছে তত্ত্বাবধায়ক সরকারব্যবস্থা—এটা বললে অত্যুক্তিও হবে না।
সরকারের এ গুরুত্বপূর্ণ প্রতিষ্ঠানটির অক্ষমতা বা যথার্থ আচরণের অসামর্থ্য সরকারকেই ক্ষতিগ্রস্ত করছে। সরকারে যাঁরা থাকেন তাঁদের অনেকেই ক্ষুদ্র সাময়িক স্বার্থের কারণে এ সত্যটা উপলব্ধি করতে চাইছেন না। ফলে জনপ্রশাসন উত্তরোত্তর প্রাসঙ্গিকতা হারিয়ে ফেলেছে। অথচ প্রভাবমুক্ত ও শঙ্কাহীন পরিবেশে এ কর্মকর্তারাই দেশকে উপহার দিয়েছেন পর পর কয়েকটি গ্রহণযোগ্য জাতীয় সংসদ নির্বাচন।
দেখা যায়, প্রজাতন্ত্রের কর্মকর্তাদের দায়িত্ব সম্পাদনের আইনসম্মত নিরাপত্তা বিধানের কিছু প্রয়াস খসড়াটিতে থাকলেও অত্যন্ত প্রয়োজনীয় কয়েকটি বিষয় উপেক্ষিত হয়েছে। দায়িত্ব সম্পাদনে চাপ মোকাবিলায় কর্মকর্তারা বদলি, ওএসডি কিংবা প্রত্যাহার করে সংস্থাপন মন্ত্রণালয়ে সংযুক্ত করার আতঙ্কে ভোগেন। এ আতঙ্ক যে অমূলক নয়, তা বারবার প্রমাণিত হচ্ছে। আইনটিতে এর প্রতিকারের কোনো উদ্যোগই না থাকায় এর উদ্দেশ্য সাধনের সাফল্য প্রশ্নবিদ্ধ। এর প্রতিকার না করতে পারলে আইনানুগ কর্তব্য সম্পাদনে নিরাপত্তা বিধান কীভাবে করা যাবে? কিছু স্পর্শকাতর পদ থেকে অকালীন বদলির প্রস্তাব স্তরভেদে মন্ত্রিপরিষদ সচিব বা সংস্থাপনসচিব কিংবা একজন অতিরিক্ত সচিবের নেতৃত্বে গঠিত কমিটিতে বিবেচিত হওয়ার একটি বিধান কিছুটা হলেও স্বস্তি আনতে পারে। আর গুরুতর কোনো অভিযোগ তদন্তাধীন থাকা, বিদেশে প্রশিক্ষণ ও পদোন্নতির পর পদায়নের জন্য অপেক্ষমাণ কর্মকর্তা ছাড়া আর কাউকে ওএসডি বা সংস্থাপন মন্ত্রণালয়ে ন্যস্ত না করার বিধান সংযোজন আইনটি উদ্দেশ্য সাধনে অন্যতম সহায়ক হবে। এগুলো করা না হলে কর্মকর্তাদের আইনসম্মত দায়িত্ব পালনে নিরাপত্তা বিধানের উদ্দেশ্য কতটা সফল হবে, তা সহজেই অনুমেয়।
বিগত কয়েক বছর নানামুখী টানাপোড়েনে আইনসম্মত দায়িত্ব পালনে সিভিল সার্ভিসের একটি বড় অংশ যে মনোবল হারিয়েছে, জনস্বার্থেই তা পুনরুদ্ধার আবশ্যক। বিবেচ্য আইনের খসড়া এ বিষয়টি সামনে রেখেই করা হয়েছে। তাই ঐতিহ্যগত যে নিরাপত্তাবলয়টি নানা ঘাত-প্রতিঘাতে আজ বিধ্বস্ত, আইনি সুরক্ষা সে বলয়টিতে আবারও দৃঢ়ভাবে পুনর্নির্মাণে সহায়ক হতে পারে। তবে সে ক্ষেত্রে আইনটিকে হতে হবে স্বয়ংসম্পূর্ণ এবং উদ্দেশ্য সাধনে সক্ষম। তরী ভাসিয়ে মাঝ নদী পর্যন্ত গেলেই হবে না—তীরে ভেড়াতেও হবে।
বিচার-ব্যবস্থা
আইন বাতিল তবে ট্রাইব্যুনাল আছে
জনজীবনে নিরাপত্তা প্রতিনিয়ত বিঘ্নিত হতে শুরু করলে তা দমনের উদ্দেশ্যে বিশেষ বিধান-সংবলিত আইন প্রণয়নের জন্য ২০০০ সালের ১৪ ফেব্রুয়ারি ‘জননিরাপত্তা বিঘ্নকারী অপরাধ দমন আইন, ২০০০’ প্রবর্তন করা হয়। ছিনতাই, চাঁদাবাজি, দরপত্র ইত্যাদিতে হস্তক্ষেপ, গাড়ি ভাঙচুর ও সম্পদের ক্ষতিসাধন, যান চলাচলে প্রতিবন্ধকতা সৃষ্টি, মুক্তিপণ দাবি ও আদায়, ত্রাস সৃষ্টিসংক্রান্ত অপরাধগুলোকে এ আইনের আওতায় শাস্তিযোগ্য অপরাধ হিসেবে নির্দিষ্ট করা হয়। এসব অপরাধের তদন্ত ও বিচারের সময়সীমাও নির্ধারিত করে দেওয়া হয়।
জেলা জজ পর্যায়ের একজন বিচার বিভাগীয় কর্মকর্তার সমন্বয়ে এই ট্রাইব্যুনাল গঠিত হয়।
আইনটি প্রবর্তিত হওয়ার পর সারা দেশে পক্ষে-বিপক্ষে আলোড়ন সৃষ্টি হয়। রাজনৈতিক উদ্দেশ্যে এ আইনের ব্যবহার এবং পুলিশের বিরুদ্ধে এই আইনের অপব্যবহারের অভিযোগ ওঠে। সর্বৈব এ অভিযোগগুলো একেবারেই ভিত্তিহীন ছিল না।
তবে এটাও মানতে হবে যে উল্লিখিত অপরাধগুলো দমন করতে হলে কঠোর পদক্ষেপ গ্রহণ করা অপরিহার্য। যাঁরা নিশ্ছিদ্র নিরাপত্তাবলয়ে বাস করেন, শীতাতপ নিয়ন্ত্রিত বাড়িতে থাকেন, ওইরূপ গাড়িতে চড়েন, যাঁদের কর্মস্থল ও বাজারও শীতাতপ নিয়ন্ত্রিত—তাঁদের পক্ষে জন-অপরাধীদের দৌরাত্ম্যের সীমা অনুভব করা কষ্টকরই বটে।
এ আইন অনুসারে দায়ের করা প্রথম মামলাটি খুলনায় ২০০০ সালের এপ্রিল মাসে ছয় কার্যদিবসে শেষ হয়। সব মামলায়ই রায় হওয়ার সঙ্গে সঙ্গেই সাজাপ্রাপ্ত আসামিকে রায়ের জাবেদা নকল সরবরাহ করা হতে থাকে। খুলনার জনজীবনে নেমে আসে শান্তি। ট্রাইব্যুনাল লাভ করে ব্যাপক জনপ্রিয়তা।
চট্টগ্রামে ইফতারির দোকানে সংঘটিত একটি ঘটনাকে এই আইনের আওতায় অপরাধ হিসেবে পুলিশ গ্রহণ করলে আইনটাই চ্যালেঞ্জের মুখে পড়ে। হাইকোর্ট এ বিষয়ে রায় দিলে মূলত আইনটির অন্তর্নিহিত শক্তি দুর্বল হয়ে যায়। থানায় এ আইনে মামলা করা হলেও তা এই আইনের অধীনে লিপিবদ্ধ করা থেকে পুলিশ বিরত থাকে।
অতঃপর ২০০২ সালের ৩ এপ্রিল ‘জননিরাপত্তা (বিশেষ বিধান) (রহিতকরণ) আইন, ২০০২’ প্রবর্তনের মধ্য দিয়ে এ আইন রহিত করা হয়। হেফাজত-সংক্রান্ত বিধানে বলা হয়, এ আইন রহিতকরণ সত্ত্বেও ইতিমধ্যে দায়ের করা অভিযোগের তদন্ত, অধিকতর তদন্ত, মামলার বিচার, আপিল ও অন্যান্য কার্যধারা অব্যাহত থাকবে। সরকার মামলা প্রত্যাহার করে নিলে এ বিধান প্রযোজ্য হবে না। এ আইনের অধীনে স্থাপিত ট্রাইব্যুনাল, সরকার কর্তৃক সরকারি গেজেটে বিজ্ঞপ্তি দ্বারা বিলুপ্ত না করা পর্যন্ত তা বহাল থাকবে।
এর পর টানা সাড়ে নয় বছর অতিবাহিত হয়েছে। ট্রাইব্যুনালগুলো বহাল আছে। এসব ট্রাইব্যুনালে ওই আইনের অধীনে দায়ের করা কোনো মামলা বিচারাধীন নেই। থানায় কোনো অভিযোগও তদন্তাধীন নেই। ট্রাইব্যুনালে নিয়োজিত বিচারকেরা অলস সময় কাটাচ্ছেন। জেলা ও দায়রা জজ আদালত থেকে অতিরিক্ত জেলা ও দায়রা জজ আদালত এবং যুগ্ম জেলা ও দায়রা জজ আদালতে যেরূপ দেওয়ানি ও ফৌজদারি মামলা ও আপিলগুলো বিচারের জন্য বদলি করা, সেভাবে এই ট্রাইব্যুনালেও মামলা পাঠানো হয়ে থাকে
কিন্তু ট্রাইব্যুনালের আদিম এখতিয়ারের মামলা না থাকায় এ বিষয়গুলো সংশ্লিষ্ট বিচারকের জন্য তা অসম্মানজনক। তাঁরা জেলা জজ পদমর্যাদার হয়েও প্রকৃতপক্ষে দায়িত্ব পালন করছেন অতিরিক্ত জেলা জজ ও যুগ্ম জেলা জজের—তা-ও আবার অনেক ক্ষেত্রে তুলনামূলকভাবে কর্মে নবীন জেলা জজের নিয়ন্ত্রণে। তাঁদের পদমর্যাদার সঙ্গে সংগতিপূর্ণ কোনো সরকারি বাসভবন সংরক্ষিত নেই, বেসরকারি ভবন ভাড়া করে স্বীয় কর্মস্থলে বিচারকের বসবাস করা শোভন নয়—বিচারক হিসেবে সুনাম ও ভাবমূর্তি রক্ষার জন্য তা করা উচিতও নয়।
কর্মস্থলে তাঁরা বাস করেন অতিরিক্ত জেলা জজদের জন্য উপযোগী সরকারি বাসভবনে অথবা সার্কিট হাউস অথবা জেলা পরিষদের ডাকবাংলোর সাধারণ কক্ষে। তাঁদেরকে সার্কিট হাউসের ভিআইপি কক্ষ বা সম্মানের সঙ্গে সংগতিপূর্ণ কক্ষও বরাদ্দ দিতে জনপ্রশাসন কর্তৃপক্ষ অনীহ। এ বিষয়টি প্রবীণ বিচারকের জন্য পীড়াদায়কই বটে। ২০১০ সালের নভেম্বর মাসে একজন জ্যেষ্ঠ জেলা জজকে এরূপ ট্রাইব্যুনালের বিচারক পদে বদলি করা হলে তিনি পদত্যাগ (!) করেন। বিচারক নিজে যখন পদায়নের জন্য মর্মপীড়া বোধ করেন, তখন সুষ্ঠু বিচারের পরিবেশ কোনো অবস্থায়ই থাকে না। তার পরও এরূপ ট্রাইব্যুনাল বহাল রাখার যৌক্তিকতা কোথায়?