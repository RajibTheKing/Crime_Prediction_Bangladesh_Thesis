দাহকালের কথা
লীলা:
জয়পুরহাটে জন্ম নেওয়া লেখক বন্ধুকে টেলিফোনে প্রশ্ন করেছিলাম, জয়পুরহাটের কালাই উপজেলা ছুঁয়ে কোন নদী বয়ে যায়? উত্তর এসেছিল, ‘ওখানে কোনো নদী নেই।’
বিস্ময় আমাকে চিৎকৃত করেছিল, এটা কখনো হয়? বাংলাদেশের উত্তরাঞ্চলের একটি জনপদ আর সেখানে কোনো নদী নেই? নদী না থাকলে টাকার বিনিময়ে অনাত্মীয় অচেনা মানুষের কাছে অঙ্গ বিক্রি শাস্তিযোগ্য অপরাধ—তথ্যটি না জেনে ২০০-এর বেশি অভাবী মানুষ কিডনি বিক্রি করে যে কাঁদল, সেই কান্নার জল কালাই উপজেলার ১৮ গ্রামেই পড়ে থাকল? নদী থাকলে চোখের জল নদীতে পড়ত, তারপর এ শহর ওই নগর সেই বন্দর বেয়ে বেয়ে বঙ্গোপসাগরের দিকে যেতে যেতে জানিয়ে দিতে পারত চারপাশকে যে সঙ্গে অনেকগুলো টাকা পাওয়ার প্রলোভন আর এনজিওদের কাছ থেকে নেওয়া ঋণের চাপ থেকে মুক্তি পেতেই তাঁরা এই কাজ করেছিলেন। জানা যেত রাষ্ট্রের উদাসীনতা ও সচেতন উপেক্ষা কী সীমাহীন দারিদ্র্য আর অসহায়ত্বের অগ্নিকুণ্ডে এসব মানুষকে ঠেসে ধরে অহর্নিশ, নিরুপায় হয়ে তারা হাত পাতে এনজিওগুলোর কাছে। এক এনজিওর ঋণ শোধ করার জন্য অন্য এনজিও থেকে নতুন ঋণ নেওয়া, এভাবে একটি চক্রের হাতে সঁপে দেওয়া জীবন। শোধ করতে না পারা টাকার সুদ বাড়লে ঘরের টিনের চাল খুলে নাও, এমনকি বউ বন্ধক দিয়ে যাও দৈনিক ইত্তেফাক, ৮ সেপ্টেম্বর । এই যখন বাস্তবতা তখন কিডনি ও যকৃৎ শরীরে নিশ্চয়ই বাড়তি ভার; অন্তত ঘরের চাল ও বউয়ের চেয়ে কম গুরুত্বপূর্ণ!
এত গুরুত্বহীন বিষয় নিয়ে সমাজপতি, রাষ্ট্রপতি, প্রধানমন্ত্রী বা বিরোধীদলীয় নেত্রী কিংবা সংসদ সদস্য কারোরই মাথাব্যথা হওয়ার কথা নয়, তাই হয়নি। জাতীয় সংসদে কত কত বিষয় আলোচনা হয়, টেবিল চাপড়ানো হয়, ওয়াকআউটও হয়। কিন্তু ভালো কথা, দেশের মঙ্গলের কথা, মানুষের অসহায়ত্ব ও জীবনযুদ্ধের কথা আলোচনা হয় কি? জাতীয় সংসদের স্পিকার আবদুল হামিদ বলেছেন, ‘সংসদে সবাই কথা বলেন। ভালো-মন্দ মিলিয়েই বলেন। প্রধানমন্ত্রী, মন্ত্রী, বিরোধীদলীয় কেউ কেউ বলেন। তবে বেশির ভাগই খারাপ কথা বলেন। সেই জন্য মাঝে মাঝেই আমাকে মাইক বন্ধ করে দিতে হয়’ (দৈনিক কালের কণ্ঠ, ২২ সেপ্টেম্বর)। সংসদে স্পিকার যখন অকপটে এই স্বীকারোক্তি দেন, তখন বিশ্বখ্যাত স্থপতি লুই কানের নকশায় নির্মিত নয়নাভিরাম জাতীয় সংসদ কেবলি কংক্রিটের পাষাণ হয়ে দাঁড়িয়ে থাকে না?
নির্দলীয় তত্ত্বাবধায়ক সরকার-ব্যবস্থার অধীনে বিএনপি নির্বাচন করবে এবং এর অন্যথা এলে নির্বাচন করবে না—চার দলের জনসভায় খালেদা জিয়া ইতিমধ্যেই এই হুঁশিয়ারি দিয়ে ফেলেছেন। তার মানে কী দাঁড়াল? বর্তমান মহাজোট সরকারের পাঁচ বছর হতে এখনো দুই বছরের বেশি বাকি। মহাজোট সরকার তত্ত্বাবধায়কব্যবস্থার বিলুপ্তি যেদিন ঘটিয়েছে, সেদিনই তো চারদলীয় জোটের নেত্রী খালেদা জিয়ার নয়াপল্টনের সমাবেশের হুঁশিয়ারির খসড়া ঘোষণা লেখা এবং কয়েক দিন আগে পুলিশের ওপর জামায়াত-শিবিরের হামলার নকশা প্রণীত হয়েছিল। এখন আমরা কেবল এসব রাজনৈতিক তামাশা এবং ক্রমান্বয়ে তার হিংস্র রূপ দেখতে থাকব। এসবের আড়ালে চাপা পড়ে যাবে জনজীবনের প্রাত্যহিক দুর্ভোগের দীর্ঘশ্বাস, সিএনজি, অকটেনের চড়া দাম ও গণপরিবহনের বাড়তি ভাড়ার চাপ, তা থেকে উদ্ভূত ঊর্ধ্বগতির দ্রব্যমূল্য, শিক্ষা ও শিক্ষাপ্রতিষ্ঠানে সরকার-সমর্থকদের নৈরাজ্য, শিক্ষার্থীদের ওপর দমন-পীড়ন আর প্রতিদিন মানুষের দেয়ালে পিঠ ঠেকতে ঠেকতে দেয়ালের ভেতরে ঢুকে যাওয়ার কান্না।
কান্নাই তো সম্বল এখন। সারা দেশের সড়কব্যবস্থা নিয়ে একটা নাগরিক আন্দোলন সচকিত হয়ে উঠছিল ধীরে ধীরে। বিশেষ করে, তারেক মাসুদ ও মিশুক মুনীর এবং চট্টগ্রামের পাঁচলাইশের স্কুলছাত্রদের মৃত্যুকে কেন্দ্র করে সারা দেশের বিবেকবান মানুষ সড়কপথের যাবতীয় অব্যবস্থা নিয়ে সোচ্চার হয়েছিলেন। তাঁদের প্রতিনিধি হিসেবে ঈদের দিন ছাত্র-শিক্ষক-পেশাজীবী জনতার একটি মোর্চা প্রতিবাদী সমাবেশের আয়োজন করেছিল। এই আয়োজন ও আয়োজকদের প্রতি গণমাধ্যমের সামনে প্রধানমন্ত্রী শুধু বিদ্রূপবাণই ছুড়লেন না, মন্ত্রিপরিষদের মিটিংয়ে বসে গোয়েন্দা সংস্থাকে নির্দেশ দিলেন আহ্বায়কদের ব্যক্তিগত তথ্য সংগ্রহ করা ও নজরদারির জন্য (দি ডেইলি স্টার, ৯ সেপ্টেম্বর ১১)। আয়োজকেরা কি রাষ্ট্রের প্রতিপক্ষ ছিলেন? তাঁরা দেশবিরোধী কাজে নেমেছিলেন? তাহলে নাগরিকের দায়বোধ নিয়ে সামাজিক আন্দোলন এখন এখানে অপরাধ?
কান্না যে নদীর জলের সঙ্গে মিশবে, তারও তো উপায় নেই! নৌপথ হারিয়ে যেতে বসেছে। ১৯৭৫ সাল পর্যন্ত আমাদের ২৪ হাজার কিলোমিটার নৌপথ ছিল। সেটা কমতে কমতে এখন ছয় হাজার কিলোমিটার হয়েছে। গ্রীষ্মে আরও কমে হয় তিন হাজার ৮০০ কিলোমিটার (প্রথম আলো, ১৮ সেপ্টেম্বর)। বিশেষজ্ঞরা বলছেন, দীর্ঘ সময় ধরে নৌ চলাচল, নাব্যতা রক্ষা আর ব্যবস্থাপনার বিষয়ে গুরুত্ব না দেওয়ার ফলাফল এটা। আশ্চর্য হচ্ছেন?
গৌতম ঘোষের লালন সাঁইকে নিয়ে চলচ্চিত্র মনের মানুষ-এর একটি সংলাপ মনে পড়ছে। মরতে চাওয়া এক নারীকে লালন শিষ্যা বলছেন, ‘মলা? কত কষ্টে মানুষ মানুষ হয়ে জন্মায়। বেঁচে থাক, দেখবি কত লীলা!’
লীলাময়দের রাজ্যে আমরা কেবলি লীলা দেখার দর্শক। তাই না?
কলকাতার বনেদিবাড়ির দুর্গাপূজা:
কলকাতা এখন শারদীয় উৎসবের আনন্দে ভাসছে। চারদিকে শুধু উৎসবের ঢেউ। চারদিকে আলোর রোশনাই। উৎসব দিকে দিকে। এবার কলকাতায় সর্বজনীন পূজা হচ্ছে দুই হাজার ৩৬৯টি। গত বছরের তুলনায় ১৬৫টি বেশি। এবারও কলকাতায় এই শারদোৎসব ঘিরে আনন্দের ঘাটতি নেই; বৈচিত্র্যের অভাব নেই। চলছে থিমের লড়াই।
কলকাতার শারদীয় উৎসব আজ গোটা বিশ্বে অন্যতম সেরা উৎসব হিসেবে সুনাম অর্জন করেছে। এই উৎসব দেখতে এখনো ভারতের বিভিন্ন রাজ্য আর দেশ-বিদেশের মানুষ এসে জড় হয় কলকাতায়। আর এই উৎসবে বাংলাদেশ থেকেও প্রচুর মানুষ আসে কলকাতায়; হয় উৎসবের ভাগিদার। শুধু কলকাতা নয়, গোটা পশ্চিমবঙ্গের পাশাপাশি এই উৎসবের আনন্দে মেতেছে ভারতের রাজধানী দিল্লি, মুম্বাইসহ ত্রিপুরা, বিহার, ঝাড়খন্ড, ওডিশা, উত্তর প্রদেশ, আসাম, মেঘালয় রাজ্যের বাঙালি হিন্দুরা।
এই উৎসবের ব্যাপ্তি এখন সর্বজনীন পূজার পরিমণ্ডল থেকে ছড়িয়ে পড়েছে কলকাতার বনেদিবাড়ির পূজায়ও। এই পূজার আয়োজন যেমন ব্যাপক, তেমনি খরচের বহরও বিশাল। ফলে লক্ষ্মী বা সরস্বতী পূজার মতো এই পূজা বাড়ি বাড়ি হয় না। সাবেকি আমল থেকেই এই পূজা সাধারণত রাজা, জমিদার আর বনেদিবাড়ির আঙিনাতেই হয়ে আসছে। পরে অবশ্য এই পূজা সর্বজনীন রূপ নেয়। তাই কলকাতার সেই সাবেকি বনেদিবাড়ির পূজা এখনো ইতিহাসের পাতা থেকে মুছে যায়নি; মানুষও এখন ভিড় করছে বনেদিবাড়ির পূজা দেখতে।
ইতিহাসের পাতা ওল্টালে দেখা যায়, কলকাতায় মাটির দুর্গাপ্রতিমা তৈরি করে প্রথম দুর্গাপূজা শুরু হয় দক্ষিণ কলকাতার বড়িশার সাবর্ণ রায় চৌধুরীদের বাড়িতে, সেই ১৬১০ সালে। এই বংশের পূর্বপুরুষ লক্ষ্মীকান্ত গঙ্গোপাধ্যায়ের বাস ছিল উত্তর চব্বিশ পরগনার হালিশহরে। রাজা মানসিংহের কাছ থেকে জমিদারি পাওয়ার পর তিনি হন সাবর্ণ রায় চৌধুরী। বড়িশায় ছিল তাঁর কাছারিবাড়ি। এই বাড়িতেই তিনি ১৬১০ সালে শুরু করেন প্রথম দুর্গাপূজা। সেই থেকে ৪০০ বছর ধরে এই বাড়ির আটচালা মণ্ডপে চলছে এই দুর্গাপূজা। প্রতিমার একদিকে এখনো রামের মূর্তি, অন্যদিকে শিবের মূর্তি থাকে। এই মণ্ডপের সামনে ছিল দুর্গাদালান নাটমন্দির। সেটি আজ জীর্ণদশাপ্রাপ্ত। কেবল ছাদবিহীন কয়েকটি স্তম্ভ দাঁড়িয়ে আছে ইতিহাসের সাক্ষ্য হয়ে।
আবার ১৭৬০ সালে কলকাতার বড়বাজার এলাকার দর্জিপাড়ার দাঁ-বাড়িতে দুর্গাপূজার প্রবর্তন করেন রামনারায়ণ দাঁ। এই বাড়ির পূজা দেখতে সেদিন লর্ড ক্লাইভও এসেছিলেন। দাঁ বংশের প্রতিষ্ঠাতা দয়ারাম দাঁ বাঁকুড়া থেকে এসেছিলেন দর্জিপাড়ায়। তারপর শুরু করেছিলেন বড়বাজারে মশলার ব্যবসা। তাঁর পুত্র রামনারায়ণ শুরু করেন দুর্গাপূজা।
বরাহনগরের দত্তবাড়ির পূজার সূচনা করেন এই বংশের প্রতিষ্ঠাতা পরশুরাম দত্তের পৌত্র জানকী রাম, সেই ১৭৭৪ সালে। পরশুরাম হুগলির সপ্তগ্রাম থেকে কলকাতার বরাহনগরে এসে বসতি করেছিলেন। এখানে তৈরি হয়েছিল দুর্গামণ্ডপ ও ঠাকুর দালান।
১৭৭৫ সালে কলকাতার বিডন স্ট্রিটে দুর্গাপূজা শুরু করেছিলেন রামদুলাল দে সরকার। রামদুলালের দুই পুত্র ছিলেন সাতুবাবু ও লাটুবাবু। সাতুবাবু ছিলেন সেতারবাদক আর লাটুবাবু ছিলেন পালোয়ান। আজও এই পূজা সাতুবাবু-লাটুবাবুর পূজা হিসেবে খ্যাত।
উত্তর কলকাতার মিত্রবাড়ির পূজার সূচনা করেন নীলমণি মিত্রের পৌত্র রাধাকৃষ্ণ মিত্র ১৮০৭ সালে। মধ্য কলকাতার ঠনঠনিয়া দত্তবাড়ির পূজা শুরু করেন এই বংশের পূর্বপুরুষ দ্বারকানাথ দত্ত ১৮৫৫ সালে। জোড়াসাঁকোর চন্দ্র দাঁর বাড়ির পূজা শুরু হয় ১৮৫৯ সালে। কলকাতার বিবেকানন্দ রোডের এই বাড়ির পূজা শুরু করেছিলেন এই বংশের পূর্বপুরুষ নরসিংহ দত্ত দাঁ। তিনি ছিলেন আবার কলকাতার প্রখ্যাত বন্দুক ব্যবসায়ী। তিনিই কলকাতায় বন্দুকের ব্যবসাপ্রতিষ্ঠান এন সি দাঁ অ্যান্ড কোম্পানির প্রতিষ্ঠাতা।
মধ্য কলকাতার বউবাজারের নির্মল চন্দ্র স্ট্রিটের গণেশ চন্দ্রের বাড়ির দুর্গাপূজা শুরু করেছিলেন গণেশ চন্দ্র, সেই ১৮৭৭ সালে। গণেশ চন্দ্র ছিলেন একজন নামী আইনজীবী। তাঁর নামে কলকাতায় আছে গণেশচন্দ্র এভিনিউ। গণেশচন্দ্রের নাতি ছিলেন স্বাধীনতাযোদ্ধা নির্মল চন্দ্র। তাঁর নামেও সড়ক আছে। এই বাড়িতে এসেছেন মহাত্মা গান্ধী, দেশবন্ধু চিত্তরঞ্জন দাস, নেতাজি সুভাষচন্দ্র বসু, দেশপ্রিয় যতীন্দ্রমোহন সেনগুপ্ত, জওহরলাল নেহরু, ইন্দিরা গান্ধী, রাষ্ট্রপতি রাজেন্দ্র প্রসাদ, সরোজিনী নাইডু, মওলানা আবুল কালাম আজাদ প্রমুখ বিশিষ্টজন। উত্তর কলকাতার শোভাবাজারের অমৃতলাল দাঁর বাড়ির দুর্গাপূজা শুরু করেন এই বংশের পূর্বপুরুষ অমৃতলাল দাঁ। ১৮৮৩ সালে। আবার দক্ষিণ কলকাতার ভবানীপুরের মল্লিকবাড়ির দুর্গাপূজার প্রবর্তন করেছিলেন সুরেন্দ্র মাধব মল্লিক। সেই ১৯২৫ সালে। সুরেন্দ্র মাধব ছিলেন টালিউড তারকা রঞ্জিত মল্লিকের ঠাকুরদা। এখন এই পূজা রঞ্জিত মল্লিকের পূজা বলে পরিচিত।
এ তো গেল কলকাতার নামীদামি বনেদিবাড়ির পূজার কথা। আর সর্বজনীন পূজার তো শেষ নেই কলকাতায়। এবার এই সর্বজনীন পূজা হচ্ছে দুই হাজার ৩৬৯টি। এর মধ্যে উল্লেখযোগ্য পূজা হচ্ছে বাগবাজার সর্বজনীন, টালাপার্ক সর্বজনীন, কুমারটুলি সর্বজনীন, আহিরীটোলা সর্বজনীন, শোভাবাজার সর্বজনীন, কালীঘাট মিলন সংঘ, কলেজ স্কয়ার, মহম্মদ আলী পার্ক, সন্তোষ মিত্র স্কয়ার, শিয়ালদহ রেলওয়ে অ্যাথলেটিক, একডালিয়া এভারগ্রিন, সিংহী পার্ক, সেলিমপুর পল্লি, বাবুবাগান, যোথপুর পার্ক, বাদামতলা আষাঢ় সংঘ, মুদিয়ালি, বোস পুকুর শীতলামন্দির, কসবা শিবমন্দির, বড়িশা ক্লাব, তালবাগান সর্বজনীন, অজেয় সংহতি, পুটিয়ারি সর্বজনীন, পার্ক সার্কাস সর্বজনীন, তেলেঙ্গা বাগান, চালতা বাগান, সুরুচি সংঘ, শ্রীভূমি স্পোর্টিং, দমদম পার্ক তরুণ সংঘ, সল্ট লেক এফ ডি ব্লক, শেঠ পুকুর সর্বজনীন ইত্যাদি।
 অমর সাহা: প্রথম আলোর কলকাতা প্রতিনিধি।

বঙ্গবন্ধু মেডিকেল
কম খরচে বিশেষায়িত চিকিৎসা:
বঙ্গবন্ধু শেখ মুজিব মেডিকেল বিশ্ববিদ্যালয় তার নিজস্ব রেসিডেন্সি প্রোগ্রামে স্নাতকোত্তর কোর্স ছাড়াও সারা দেশে সব (৩২টি) স্নাতকোত্তর ইনস্টিটিউট/মেডিকেল কলেজের ৮২টি স্নাতকোত্তর কোর্স পরিচালনা করে আসছে এবং এক হাজার ৫০০ শয্যাবিশিষ্ট একটি হাসপাতাল পরিচালনা করছে। সাবেক আইপিজিএমআরের (পিজি হাসপাতাল) সময় বিভিন্ন হাসপাতাল/বাইরে থেকে চিকিৎসকেরা রেফার্ড করলেই শুধু সেসব রোগীকে দেখা হতো। এর ফলে হাসপাতালে আসা রোগীরা এই হাসপাতালে দেখানোর সুযোগ পেত না।
১৯৯৮ সালে আইপিজিএমআর বিশ্ববিদ্যালয়ে রূপান্তরিত হওয়ার পর তৎকালীন প্রশাসন রেফার্ড সিস্টেম বন্ধ করে উন্মুক্ত টিকিটের মাধ্যমে রোগী দেখা শুরু করে। এতে রোগীর সংখ্যা দিন দিন বাড়তে থাকে। এখন প্রতিদিন কয়েক হাজার রোগী বহির্বিভাগে ভিড় করে, এমনকি বহির্বিভাগে দাঁড়ানোর মতো জায়গা থাকে না। দ্বিতীয়ত, বহু রোগী বহির্বিভাগে ভিড় দেখে এত সময় ব্যয় করে চিকিৎসক দেখাতে চায় না। ফলে এসব রোগী বিভিন্ন চিকিৎসকের প্রাইভেট চেম্বারে যায়। সেখানে ৫০০ থেকে ৮০০ টাকা ফি দিয়ে রোগী দেখাতে হয় এবং দ্বিতীয়বার ওই চিকিৎসককে দেখাতে গেলে ৩০০ থেকে ৪০০ টাকা ফি দিতে হয়। চিকিৎসকেরা যেসব পরীক্ষা-নিরীক্ষা করাতে উপদেশ দেন, সেগুলো বাইরের হাসপাতাল/ক্লিনিকগুলোতে করালে অনেক টাকা ব্যয় হয়, যা সাধারণ পরিবারের সদস্যদের পক্ষে বহন করা কষ্টসাধ্য হয়ে যায়।
বর্তমান প্রশাসন ক্ষমতা পাওয়ার পর এসব রোগীকে অল্প পয়সায় কীভাবে সেবা দেওয়া যায়, সে ব্যাপারে চেষ্টা চালিয়ে যাচ্ছিল। পরে বিশ্ববিদ্যালয়ের শিক্ষক ও কর্মকর্তাদের সঙ্গে আলাপ করে অল্প পয়সায় অফিস সময়ের পর সেবা দেওয়ার সিদ্ধান্ত হয়। এ সিদ্ধান্তের পরিপ্রেক্ষিতে বেলা তিনটা থেকে ছয়টা পর্যন্ত অধ্যাপক ও সহযোগী অধ্যাপকদের রোগী দেখার ব্যবস্থা নেওয়া হয়। রোগীর পর্যাপ্ততা বিবেচনা করে প্রাথমিকভাবে ছয়টি বিভাগ, যেমন—মেডিসিন, নাক-কান-গলা, মহিলা ও প্রসূতি, চর্ম ও যৌনরোগ, শিশু ও ফিজিক্যাল মেডিসিন বিভাগের অধ্যাপক ও সহযোগী অধ্যাপকদের নিয়ে বিশেষজ্ঞ কনসালটেশন সার্ভিস শুরু করা হয়। অবস্থার পরিপ্রেক্ষিতে পর্যায়ক্রমে এ বিশ্ববিদ্যালয়ে বহু বিভাগেই বিশেষজ্ঞ কনসালটেশন সেবা দেওয়া সম্ভব।
এ সেবার জন্য ফি ধার্য করা হয়েছে ২০০ টাকা এবং এক মাসের মধ্যে দ্বিতীয়বার দেখাতে এলে আর কোনো ফি দিতে হবে না। সুতরাং ২০০ টাকা ফি দিয়ে একজন রোগী দুবার চিকিৎসক দেখানোর সুযোগ পাচ্ছে। আবার ২০০ টাকা ফির মধ্যে ৫০ টাকা পাবে বিশ্ববিদ্যালয় এবং বাকি ১৫০ টাকা সেবা প্রদানকারী শিক্ষকসংশ্লিষ্ট চিকিৎসক, নার্স ও অন্যান্য স্টাফের মধ্যে বণ্টন করা হবে। একজন বিশেষজ্ঞ চিকিৎসক প্রায় ১০০ থেকে ১১০ টাকা পাবেন। তাহলে ১০০ টাকার বিনিময়ে একজন বিশেষজ্ঞ চিকিৎসক দুবার ওই রোগীকে দেখছেন। এ পদ্ধতির ফলে স্বল্প আয়ের মানুষের জন্য বিশেষজ্ঞ সেবা পাওয়ার সহজতর হবে। ফির এই বণ্টন একাডেমি কাউন্সিল ও সিন্ডিকেট অনুমোদিত হতে হবে।
হাসপাতালের অফিস সময় প্রতিদিন (শুক্রবার ও ছুটির দিন বাদে) সকাল আটটা থেকে বেলা আড়াইটা পর্যন্ত মোট সাড়ে ছয় ঘণ্টা। এই সময়ের পর এত ব্যস্ত হাসপাতাল যেন এক নীরব-নির্জন ভূমিতে পরিণত হয়। তার মানে, এত বিরাট হাসপাতালে দিনের মাত্র এক-চতুর্থাংশ সময় ব্যবহূত হচ্ছে।
এই বৈকালিক বিশেষজ্ঞ কনসালট্যান্সি সার্ভিস চালু করার ফলে অল্প আয়ের মানুষ কম খরচে বিশেষজ্ঞ চিকিৎসকের সেবা পাওয়ার সুযোগ পাবে এবং পরীক্ষা-নিরীক্ষাগুলো বাইরের হাসপাতাল/ক্লিনিকের চেয়ে কম মূল্যে করানোর সুবিধা পাবে। দ্বিতীয়ত, হাসপাতালের জায়গারও সর্বোচ্চ ব্যবহার হবে। তৃতীয়ত, এই বিশ্ববিদ্যালয়ে যে রেসিডেন্সি প্রোগ্রাম চালু হয়েছে, সে প্রোগ্রামগুলোর ছাত্রদেরও বাস্তব প্রশিক্ষণ বৃদ্ধি পাবে।
এত জনবহুল একটি দেশে বহির্বিভাগে চিকিৎসাসেবা দিয়ে সব রোগীর সেবা করা সম্ভব নয়। যদি অল্প খরচে বিশেষজ্ঞ চিকিৎসক দিয়ে সেবা দেওয়া যায়, তাহলে বিশ্ববিদ্যালয়ের এটা একটা বড় সাফল্য।
এ কার্যক্রম সফল হলে পর্যায়ক্রমে সরকারি মেডিকেল কলেজ ও বিশেষায়িত হাসপাতালগুলোয় এই সেবা চালু করার ব্যবস্থা গ্রহণ করলে ভালো হবে। তবে সঙ্গে সঙ্গে বিশেষভাবে লক্ষ রাখতে হবে, যেন কোনো অনিয়ম না হয়।
মাতৃময়ী দুর্গার আবাহন জগতে শান্তি আনুক
শুভ বিজয়া:
বিজয়া দশমী আজ। শারদীয় দুর্গোৎসবের আজ শেষ দিন। দুর্গার বিদায়লগ্নের আনন্দ-বেদনা মেশানো অনুভূতি আজ ভক্তদের মনকে সিক্ত করে আছে। বাঙালি হিন্দু সমাজের সবচেয়ে বড় ধর্মীয় উৎসবের এই শুভ ক্ষণে আমরা সবাইকে জানাই শারদীয় শুভেচ্ছা।
বাঙালি হিন্দু সম্প্রদায়ের কাছে দুর্গাদেবী পরম ভক্তি পেয়ে থাকেন। তাঁর এক রূপ অসুরবিনাশী, আরেক রূপ মাতৃময়ী ভালোবাসার। শক্তি ও মমতার এই দুই শক্তির গুণেই তিনি দেবকুলের কাছে পরম পূজনীয় হিসেবে গণ্য হন। পৌরাণিক আখ্যান অনুযায়ী, তিনি অশুভর প্রতীক অসুরদের দলপতি মহিষাসুরকে বধ করে দেবকুলকে রক্ষা করেছিলেন। তাঁর এই জয়ের মধ্য দিয়ে অন্যায়-অশুভর বিপরীতে ন্যায় ও শুভশক্তির জয় হয়েছিল বলে বিশ্বাস করা হয়। সেই থেকে হিন্দু সমাজের উচ্চ অংশে তিনি কেবল সৌন্দর্য-মমতা-সৃজনের আধার হিসেবেই বিবেচিত হন না, তিনি অসহায় ও নিপীড়িতের আশ্রয় বলেও গণ্য হন। মানবকুলের জন্য তিনি বহন করে আনেন মঙ্গলবার্তা। যেকোনো ধর্মের পরম প্রতীকের গুরুত্ব এখানেই যে তা সব মানুষের মধ্যেই শুভবোধের সঞ্চার ঘটাতে সক্ষম। এটাই ধর্মীয় প্রতীকের সর্বজনীন তাৎপর্য।
শারদীয় দুর্গাপূজা কেবল আরাধনার উপলক্ষই নয়, তা হিন্দু সমাজকে উৎসবের আনন্দ-মিলনের সুযোগও। এবং সেই আনন্দ ধর্মসম্প্রদায়ের গণ্ডি ছাপিয়ে সমাজের সবাইকে আবাহন করে, কাছে ডেকে নেয়। দুর্গোৎসব তাই দিনে দিনে হয়ে উঠেছে বাঙালি সংস্কৃতির অন্যতম বৃহৎ সামাজিক উৎসব। কেবল বাংলাদেশ বা ভারতেরই নয়, সারা দুনিয়ার বাঙালি হিন্দুরা এই উৎসবকে তাঁদের ধর্মীয় ও সামাজিক জীবনের মধ্যমণি হিসেবে দেখে থাকেন।
আদিতে কেবল বনেদি জমিদারবাড়ির উৎসব হয়ে থাকলেও কালক্রমে দুর্গোৎসবের আকর্ষণ বর্ণনির্বিশেষে হিন্দু সমাজের সব অংশেই ছড়িয়ে গেছে। এই উৎসবে হিন্দু-মুসলিম প্রতিবেশী ও বন্ধুদের মধ্যে শুভেচ্ছা ও সম্প্রীতির আদান-প্রদানও অনেক বেশি করে ঘটে। এর মাধ্যমে ফুটে ওঠে বাঙালি সংস্কৃতির ভেতরকার সর্বপ্রাণবাদ, নারী তথা মাতৃ চরিত্রের প্রতি শ্রদ্ধা ও ভালোবাসা। এই গুণাবলি যতটা ধর্মের বিশ্বাস, ততটাই সংস্কৃতির প্রাণরসও।
এ বছর সারা দেশে সপ্রাণতা ও উদ্দীপনার মাধ্যমে সম্প্রীতির পরিবেশে দুর্গোৎসব উদ্যাপিত হচ্ছে। সবচেয়ে শান্তির কথা যে পূজা উপলক্ষে কোথাও কোনো অপ্রীতিকর ঘটনা ঘটেনি; ঘটতে পারেনি। সরকার-প্রশাসনের আন্তরিক সদিচ্ছায় যে এ ধরনের শান্তিপূর্ণ, ভীতিশঙ্কামুক্ত, সৌহার্দ্যময় পরিবেশ বজায় রাখা সম্ভব, তা আবারও লক্ষ করা যাচ্ছে। রাজধানী ঢাকাসহ দেশের সব মন্দির প্রাঙ্গণের উৎসবমুখরতায় তা-ই দেখা যাচ্ছে। নারী-শিশুসহ সব বয়সের, সব ধর্মের মানুষের স্বতঃস্ফূর্ত আনন্দ-উল্লাস সামাজিক শান্তির আভাস দেয়। প্রতিটি ধর্মীয় উৎসব এভাবে শান্তি ও সৌহার্দ্যমূলক পরিবেশে উদ্যাপিত হবে—সেটাই আমাদের প্রত্যাশা।
বাংলাদেশের সাম্প্রদায়িক সম্প্রীতির ঐতিহ্যের ধারাবাহিকতায় মানুষে-মানুষে সব বিভেদ ও সংকীর্ণতা চিরতরে দূর হয়ে যাক; মিলন ও সম্প্রীতির ধারা শক্তিশালী হোক। বিজয়া দশমীতে আমাদের কামনা সত্য, ন্যায় ও শুভশক্তির বিজয়।
সচেতনতা বাড়ানোর বিকল্প নেই
শিশুদের শারীরিক শাস্তি:
ইউনিসেফ ২০০৯ সালে শিশুদের ওপর শারীরিক নির্যাতন বিষয়ে যে গবেষণা জরিপ চালিয়েছে, তাতে প্রতিফলিত চিত্রটি বেশ উদ্বেগজনক। শিশুর প্রতি নির্মম আচরণ করা হয় প্রায় সর্বত্রই: পরিবারে, বিদ্যালয়ে, কর্মক্ষেত্রে—শিশুরা বেশির ভাগ সময় যেখানে অবস্থান করে।
গত মঙ্গলবার রাজধানীর মুক্তিযুদ্ধ জাদুঘরে বাংলাদেশ লিগ্যাল এইড অ্যান্ড সার্ভিসেস ট্রাস্ট (ব্লাস্ট) আয়োজিত এক সভায় ইউনিসেফের ওই জরিপ প্রতিবেদনের সূত্র ধরে যেসব তথ্য-উপাত্ত তুলে ধরা হয়, তাতে দেখা যাচ্ছে, শিশুর ওপর শারীরিক নির্যাতনের হার সবচেয়ে বেশি বাড়ির মধ্যেই; ৯৯ শতাংশ শিশু নিজের বাড়িতেই আক্রান্ত হয়। এর পরেই রয়েছে বিদ্যালয়: ৯১ শতাংশ শিশু আক্রান্ত হয় বিদ্যালয়ে পড়াশোনা করতে গিয়ে।
এ বিষয়টি তাৎপর্যপূর্ণ। শিশুর কচি দেহে আঘাতের কুফল শুধু তার দেহই বহন করে না, বরং বড় আঘাতটা লাগে তার কচি, নাজুক মনে। শিশুর ব্যক্তিত্ব গঠনের পথে শারীরিক নির্যাতন ও নির্মম আচরণ যে অত্যন্ত ক্ষতিকর, এটা বৈজ্ঞানিকভাবে প্রমাণিত তথ্য; এ নিয়ে আর কোনো দ্বিমতের অবকাশ নেই। তাই এর বিরুদ্ধে বিশ্বজুড়েই জনমত প্রবল। ইউরোপ-আমেরিকায় শিশুদের প্রহারসহ অন্যান্যভাবে নির্যাতন করা গুরুতর ফৌজদারি অপরাধ হিসেবে বিবেচিত, সে কারণে সামাজিকভাবেও তা ঘৃণিত কাজ।
আমাদের দেশে একটি সাধারণ ধারণা এই যে শিশুদের প্রহার করাসহ নানাভাবে নির্যাতন হয় বিদ্যালয়ে, পড়া না করা বা দুষ্টুমির শাস্তি হিসেবে। কিন্তু চার হাজার শিশুর ওপর ইউনিসেফের পরিচালিত জরিপ থেকে জানা যাচ্ছে, নির্মম আচরণের ক্ষেত্রে বিদ্যালয়ের আগে আছে শিশুর নিজগৃহ, যেখানে মা-বাবা, ভাইবোনসহ আপনজনদের সঙ্গে তার বাস। কোনো শিশু বিদ্যালয়ে শিক্ষকের হাতে প্রহূত হলে তার মা-বাবা ক্ষুব্ধ হন, কেউ কেউ প্রতিবাদ করেন, কখনো বা প্রহারকারী শিক্ষকের শাস্তি দাবি করেন, অনেক সময় প্রহারকারী শিক্ষকের শাস্তি হয়ও। কিন্তু পরিবারের ভেতর স্বজনদের হাতে শিশুর নির্যাতন বন্ধ করার উপায় কী?
শিক্ষাপ্রতিষ্ঠানে ছাত্রছাত্রীদের শারীরিক শাস্তি বন্ধের জন্য দেশে আইন আছে। সে আইনের প্রয়োগ আরও বাড়িয়ে শিক্ষাপ্রতিষ্ঠানের শিশুদের হয়তো কিছুটা রক্ষা করা সম্ভব। কিন্তু গৃহে যে শিশু নির্যাতিত হচ্ছে, তাকে রক্ষার উপায় রাষ্ট্রের হাতে যতটা নেই, তার চেয়ে বেশি আছে পরিবারের মধ্যেই। সেদিনে আলোচনায় বক্তাদের অনেকেই এ বিষয়ে সচেতনতা বাড়ানোর ওপর বিশেষ গুরুত্ব দিয়েছেন। এটিই সবচেয়ে জরুরি কাজ। এ কাজটি করার প্রধান দায়িত্ব সরকারের। একই সঙ্গে যে ৬০ শতাংশ শিশু কর্মক্ষেত্রে নির্যাতিত হয়, তাদের রক্ষা করতেও কঠোর আইনি পদক্ষেপ নিশ্চিত করতে হবে।
শুধু সরকারের অর্থের ওপর নির্ভরতা কাম্য নয়
তিনটি বিশ্ববিদ্যালয়:
তিনটি বিশ্ববিদ্যালয়ের জন্য আলাদা আইনের বিষয়টি বৈষম্যমূলকই বটে। সব বিশ্ববিদ্যালয় সরকারের কাছ থেকে অর্থ পাবে, শুধু তিনটি ছাড়া—এ বিষয়টি মেনে নেননি জগন্নাথ বিশ্ববিদ্যালয়ের ছাত্ররা। সরকার এখন আইনটি পরিবর্তনের সিদ্ধান্ত নিয়েছে। তবে এটাও ঠিক, যে শর্ত মেনে বিশ্ববিদ্যালয়টি প্রতিষ্ঠিত হয়েছিল, তা কার্যকর করতে ব্যর্থ হয়েছে বিশ্ববিদ্যালয়ের প্রশাসন।
জগন্নাথ, কুমিল্লা ও জাতীয় কবি কাজী নজরুল ইসলাম বিশ্ববিদ্যালয় যে আইনের বলে গঠিত হয়েছিল, সেখানে একটি সময় পর বিশ্ববিদ্যালয়গুলো শতভাগ নিজস্ব আয় ও উৎস থেকে পরিচালিত হওয়ার কথা বলা হয়েছে। অর্থাৎ, সরকার একটি নির্দিষ্ট সময় পর বিশ্ববিদ্যালয়গুলোকে আর অর্থ দেবে না। ২০০৫ সালের জগন্নাথ বিশ্ববিদ্যালয় আইনের ২৭(৪) ধারা অনুযায়ী প্রতিষ্ঠিত হওয়ার পঞ্চম বছর থেকে নিজস্ব আয়ের ওপর নির্ভর হওয়ার কথা। জগন্নাথ বিশ্ববিদ্যালয় সে মেয়াদ পূর্ণ করায় সরকারের অর্থ বরাদ্দ বন্ধের বিষয়টি সামনে চলে আসে এবং এর চাপটি শিক্ষার্থীদের ওপর পড়বে—এ আশঙ্কা জোরালো হয়ে ওঠে। শিক্ষার্থীরা এই ধারাটি বাতিলের দাবিতে আন্দোলন শুরু করেন। সব বিশ্ববিদ্যালয় সরকারের কাছ থেকে অর্থ পাবে, শুধু এ তিনটি বিশ্ববিদ্যালয় ছাড়া—এ বৈষম্যমূলক দিকটি শিক্ষার্থীদের আন্দোলনকে যৌক্তিকতা দিয়েছে। যদিও এ আন্দোলন শুরু করতে গিয়ে প্রথম দিন শিক্ষার্থীরা যেভাবে রাজপথ অবরোধ করে গাড়ি ভাঙচুর করেন, তা কোনোভাবেই সমর্থনযোগ্য ছিল না। আমরা মনে করি, কোনো দাবিদাওয়ার যৌক্তিক দিক থাকলে তা শান্তিপূর্ণ কর্মসূচির মাধ্যমেই আদায় করা সম্ভব।
সরকার, বিশেষ করে, সরকারপ্রধান মনে করেছেন যে এ তিনটি বিশ্ববিদ্যালয়ের আইনের এই ধারাগুলো বাস্তবসম্মত ও শিক্ষা-সহায়ক নয়। ফলে আইন পরিবর্তন করার সিদ্ধান্ত নিয়েছে সরকার। পাবলিক বিশ্ববিদ্যালয়গুলোর মধ্যে বৈষম্যমূলক কিছু না থাকাই বাঞ্ছনীয় বলে আমরা মনে করি। তবে একই সঙ্গে আমরা এটাও মনে করি, বিশ্ববিদ্যালয়গুলো সব সময় সরকারের অর্থের ওপর নির্ভর করে থাকবে, এটাও কাজের কথা হতে পারে না। বিশ্ববিদ্যালয়গুলোর যেকোনো সম্প্রসারণ বা মানোন্নয়নে সরকার নিয়মিত অর্থ দিয়ে যেতে পারে, কিন্তু প্রতিবছরের নিয়মিত খরচের ক্ষেত্রে বিশ্ববিদ্যালয়গুলো পর্যায়ক্রমে স্বয়ংসম্পূর্ণ হয়ে উঠবে—এটাই প্রত্যাশিত। এটা রাতারাতি সম্ভব নয়। তবে পরিকল্পনা অনুযায়ী অগ্রসর হলে শিক্ষার্থীদের ওপর আকস্মিক বেতন-ফির চাপ না বাড়িয়েও পর্যায়ক্রমে তা করা যেতে পারে। সরকারের নীতিনির্ধারকেরা বিষয়টি বিবেচনায় নিয়ে পরিকল্পনা প্রণয়ন করলে বিশ্ববিদ্যালয়গুলো ও এর শিক্ষার মান উন্নত হবে বলেই আমরা মনে করি।
আমরা আশা করছি, সরকার আইন পরিবর্তনের যে সিদ্ধান্ত নিয়েছে, তার ফলে জগন্নাথ বিশ্ববিদ্যালয়ে শিক্ষাক্ষেত্রে যে অচলাবস্থার সৃষ্টি হয়েছিল, তা কেটে যাবে।
রাখাও যায় না, বন্ধ করাও যায় না, তবে...
শিক্ষকদের ‘প্রাইভেট টিউশনি’:
এ দেশে এখন নতুন এক প্রবাদ তৈরির পরিস্থিতি সৃষ্টি হয়েছে: শিক্ষকতা করেন যিনি, টিউশনি করেন তিনি। বিশেষ করে, স্কুল, কলেজ ও মাদ্রাসার শিক্ষকদের বেলায় এটি সত্য। টিউশনি মানে স্কুলের বাইরে বাণিজ্যিকভাবে শিক্ষার্থীদের পড়ানো। এই পড়ানোর বাজারে যাঁর যত দাম, তিনি তত ‘ভালো’ শিক্ষকের স্বীকৃতি পান। এ ধরনের ‘ভালো’ শিক্ষকই দামি শিক্ষকে পরিণত হন। নিম্ন ও মধ্য আয়ের শিক্ষকদের মধ্যে তাই অধিক হারে টিউশনি করা কৃতিত্বের ব্যাপারে পরিণত হয়েছে। অথচ ২০০৮ সালেই শিক্ষা মন্ত্রণালয় থেকে উপজেলা শিক্ষা কর্মকর্তাদের মাধ্যমে টিউশনি বন্ধ করার নির্দেশ দেওয়া হয়েছিল।
টিউশনির ব্যাপকতা বাড়লে ক্লাসের পড়ানোর দিকে শিক্ষক-শিক্ষার্থী উভয়েরই মনোযোগ কমে যায়। টিউশনি না করলে যেমন শিক্ষকের সংসার চলে না, তেমনি সেখানে না পড়লে শিক্ষার্থীদের অনেকেই ভালো ফল করবে না বলে ভয় পায়। সব মিলিয়ে টিউশনি এখন আত্মবিশ্বাসহীন শিক্ষার্থী এবং স্বল্প আয়ের শিক্ষকদের পরম আশ্রয়। প্রায়ই শিক্ষকেরা শ্রেণীকক্ষে পাঠদানে গাফিলতি করেই টিউশনির উপার্জনের পথ করেন। শ্রেণীকক্ষে শিক্ষার উপযুক্ত পরিবেশ না থাকলে এবং শিক্ষকেরা যথাযথ পাঠদান না করলে ‘প্রাইভেট’ই হয় বিকল্প পাঠ। এবং এই বিকল্প শ্রেণীকক্ষের পাঠদানকে দিনে দিনে নামমাত্র করে তুলছে।
গত শুক্রবারের প্রথম আলোর সংবাদ হচ্ছে, ‘টিউশনি বন্ধের নির্দেশ মানছেন না শিক্ষকেরা।’ তাঁদের দিক থেকে দেখলে প্রাইভেট পড়ানো মোটেই ‘গর্হিত’ কাজ নয়। চিকিৎসকেরা ক্লিনিক ও প্রাইভেট চেম্বারে ‘প্রাইভেট প্র্যাকটিস’ করে লাভবান হচ্ছেন, বিশ্ববিদ্যালয়ের শিক্ষকেরা কনসালট্যান্সি এবং প্রাইভেট বিশ্ববিদ্যালয়ে পার্টটাইম শিক্ষকতা করে মোটা অঙ্ক উপার্জন করছেন, আমলারা চাকরির মেয়াদের পরও ‘চুক্তিভিত্তিক’ নিয়োগ পাচ্ছেন, অবসরপ্রাপ্ত সেনা কর্মকর্তারাও পিছিয়ে নেই। তাহলে কেবল নিম্ন আয়ের শিক্ষকদের দোষ দেওয়া কেন?
শিক্ষকদের এই যুক্তি অস্বীকার করা কঠিন। কিন্তু শিক্ষার মতো জাতি গঠনের কাজে অবহেলার ক্ষতি সুদূরপ্রসারী। সে কারণেই শিক্ষকদের টিউশনি বন্ধ করতে হলে সবার আগে তাঁদের বেতন-ভাতা সম্মানজনক মানে উন্নীত করতে হবে। প্রয়োজনে একটা নীতিমালার অধীনে শিক্ষাপ্রতিষ্ঠানের ভেতরেই পাঠ-সহায়ক বাড়তি ক্লাসের বন্দোবস্ত করে পিছিয়ে পড়া শিক্ষার্থী এবং নিম্ন আয়ের শিক্ষকদের ঘাটতি পূরণের বন্দোবস্ত করতে হবে।
বক্তব্য ভাল কিন্তু শুনতে বা বলতে ভাল লাগলেও বাস্তবতার সাথে মিল নাই। আগে বেতন বাড়িয়ে তারপর বন্ধ করার চেষ্টা করা উচিত। তবে হাজার দুয়েক টাকা বাড়ালে হবে না। তারা প্রাইভেট পড়িয়ে যা পান তার সাথে সামন্ঝস্য করে বাড়িয়ে চেষ্টা করা দেখা যেতে পারে। অভিভাবকদের ও সচেতন করে তুলতে হবে। 
গদ্যকার্টুন
পদ্মার ঢেউ রে, মোর শূন্য হূদয়পদ্ম নিয়ে যা...:
আমার হূদয় আজ শূন্য। আমাদের হূদয় আজ শূন্য। আমাদের সকলই আজ শূন্য। আমাদের হূদয়পদ্ম শুকাইয়া গিয়াছে। আমাদের হূদয়পদ্মের পাপড়ি ঝরিয়া পড়িয়াছে। আমাদের হূদয়পদ্মের রেণুগুলি আজ পচিয়া দুর্গন্ধ ছড়াইতেছে। পদ্মার ঢেউ, তুমি আমাদের এই শূন্য, রিক্ত হূদয়খানি লইয়া যাও। আমরা হূদয়হীন হইয়া থাকি, তাই আমাদের সয়। কিন্তু এই অপমান কীরূপে সই?
আমরা কীরূপে মুখ দেখাইতেছি? জগৎ আমাদিগকে লইয়া হাসাহাসি করিতেছে। জগৎসভায় আমাদিগকে লইয়া বিচার বসিতেছে।
আমরা টাকা ধার লইতে গিয়াছিলাম। আমরা খাতক। আমরা অধমর্ণ। আমরা ঋণপ্রত্যাশী। তাই আমরা গিয়াছিলাম বিশ্বমহাজনের দ্বারে। তাহারা আমাদিগকে ঋণ দেয় নাই। মুখের ওপরে দরজা বন্ধ করিয়া দিয়াছে। শাসাইয়া দিয়াছে। বলিয়াছে, যা, যা! ঋণ চাইতে এসেছিস কোন মুখে? যা, আগে ঘর সামলা। টাকা নিয়ে তো উড়িয়ে দিবি। ওই টাকা ওড়ানো স্বভাবটা আগে শোধরা গে যা। তারপর টাকা চাইতে আসিস। এই, তোদের লজ্জা করে না ধার করে বাবুয়ানা করতে? ঋণ করে তোরা ঘি খাস, তা খা গে যা। কর্জের টাকায় তোরা কী করে দুর্নীতি করিস? ওই টাকাটা তো তোদের শোধ করতে হবে, নাকি? তোদের প্রত্যেকটা মানুষের ঘাড়ে সমান মাপে বসবে ঋণের বোঝা। সেই টাকাটা তোরা নয়-ছয় করিস কী করে? সকলের ওপরে চাপে যে ঋণের বোঝা, কয়েকজন মিলে সেই টাকাটা হাপিস করে ফেলে, তোরা কিছু বলিস না কেন? যা, আগে নিজের হাতটা সাফসুতরো কর। তারপরে আসিস।
হে পদ্মা, হে প্রতাপশালিনী, প্রমত্তা, অতিবিখ্যাত পদ্মা, তোমাকে উপলক্ষ করে এত নিন্দামন্দ আমাদের শুনতে হলো! এত গালমন্দও আমাদের কপালে ছিল!
পদ্মা, হে পর্বতদুহিতা, চিরপ্রমত্তা, তুমি জানো, এই দেশ নদীমাতৃক, নদীই মাতা এই দেশের। তুমি, তোমার মতো নদীসমূহ আমাদের এই বদ্বীপটিকে তিলে তিলে গড়িয়া তুলিয়াছে। পাহাড় হইতে নামিয়া আসা ঢল বহিয়া আনিয়াছে পলি, তাহাই জমিয়া জমিয়া গড়িয়া উঠিয়াছে এই বদ্বীপ। এই দেশ। জন্মই যদি দিলে হে পদ্মা, আমাদিগকে এত অপমান দিলে কেন?
তোমার বুকে আমরা গড়িয়া তুলিতে চাহিয়াছি একখানা সেতু। এই কি আমাদের অপরাধ? আমরা সেতু গড়িব না? আমাদের কপাল এই যে, আমাদের কতগুলি মন্ত্রণালয় আছে, সেতু বানানোর দায়িত্ব তাই কোনো না কোনো মন্ত্রণালয় লাভ করিবেই। এখন সেই মন্ত্রণালয়ের ব্যাপারে, সেতু নির্মাণের প্রক্রিয়ার ব্যাপারে যদি দাতাদের আপত্তি থাকে, তাহার দায়িত্ব এই দেশের নদীতীরস্থ ১৬ কোটি মানুষকেই বহন করিতে হয়! অথচ এই দেশের ১৫ কোটি ৯৯ লাখ মানুষেরই রাষ্ট্রীয় দুর্নীতির সহিত কোনো সম্বন্ধ নাই। একটা সেতু কে নির্মাণ করে, কত টাকায় করে, কত টাকা অপচয় হয়, কত টাকা নদীগর্ভে বিলীন হয়, কত টাকা কাহার উদরে যায়, সে সম্পর্কে দেশের ৯৯.৯ ভাগ মানুষেরই কোনো জ্ঞান নাই, সম্পৃক্ততা নাই। কিন্তু নিন্দার কালি তাহাদের সকলের মুখেই লাগে।
আমাদের বুকে এই নিন্দা খুব গভীর আঘাত হানিয়াছে। আমাদের হূদয়ে এই অপমান বড় তীব্র হইয়া বাজিয়াছে। আমাদের এক প্রতিনিধি থলি হস্তে গিয়াছিলেন ঋণ আনিতে। ঋণ পান নাই, অপমান পাইয়াছেন, উপদেশ পাইয়াছেন। তাঁহার না-জানি কীরূপ লাগিয়াছে। আমাদের গ্রামদেশে প্রবাদ আছে, ভিক্ষা চাই না মা, কুত্তা তাড়া। তাঁহার অবস্থা হইয়াছে তাহার অপেক্ষা খারাপ। তিনি বলিতেও পারিতেছেন না, ‘লাগবে না তোমার কর্জের টাকা। ভারি তো ধার দিচ্ছ। সুদে-আসলে শোধ দিতে হবে! নেব না! নিজের আয়েই সেতু বানিয়ে ফেলব।’ আবার বলিতেও পারিতেছেন না, ‘আচ্ছা, দেশে গিয়ে দুর্নীতির বিরুদ্ধে লড়াই করব। সব দুর্নীতিবাজকে ঝেঁটিয়ে বিদায় করব।’ তিনি এটা বলিতেও পারিবেন না, কারণ, তাঁহার দলে, তাঁহার সরকারে, তাঁহার দেশে কোনো দুর্নীতিবাজ নাই! কখনো ছিল না! শুধু অভিযোগ করিলে চলিবে না, প্রমাণ আনিতে হইবে।
ইহাকেই বুঝি বলে ত্রিশঙ্কু অবস্থা। একেবারে শূন্যে ঝুলিয়া থাকা।
আজ এই নদীমাতৃক দেশটির বড় অপমান হইয়াছে। তাহার মুখে চুনকালি পড়িয়াছে।
কিন্তু যাহাদের কারণে আমাদের এই অবমাননা, এই দুঃখদুর্দশা, তাহাদের কোনো বিকার নাই, ভ্রুক্ষেপ নাই। তাহারা কেমন সুখে নিদ্রা যাইতেছে। তাহারা কত কথা কহিতেছে। তাহারা কেমন সদুপদেশ দিতেছে!
হে পদ্মা! তুমি এই মাটি গড়িয়াছ। তুমি এই দেশ গড়িয়াছ। তোমার সন্তানদের এই দুঃখদুর্দশা-অপমান-লাঞ্ছনা দেখিয়া তোমার হূদয় বিদীর্ণ হয় না? তোমার কান্না পায় না? তুমি কীরূপে অশ্রু সংবরণ করিবে?
তোমার সন্তানদের মাথা হেঁট হইয়া গিয়াছে। কিন্তু যাহাদের কারণে আজ সন্তানদের এই সম্মিলিত অবমাননা, তাহাদের মুখে দেখো আকর্ণবিস্তৃত হাসি। টাকা তাহাদের হইয়া কথা কহিতেছে। তাহারা সকল কিছুর ঊর্ধ্বে। দেশের অপমান তাহাদের বুকে বাজে না। তাহাদের নিজেদের অপমান তো তাহারা কিছুতেই বোধ করিতে পারে না। তাহারা যে বোধবুদ্ধির ঊর্ধ্বে! তা না হইলে তাহারা তাহারা কেন?
আর কত অপমান আমাদের কপালে লেখা আছে, হে পদ্মা! সর্বনাশা পদ্মা নদী, তোর কাছেই শুধাই, বল, আমাদের লজ্জা-অপমানের কি কোনোই কূলকিনারা নাই? নদীর এ-কূল ভাঙে ও-কূল গড়ে, কিন্তু আমাদের কেন দুই কূলই ভাঙে? আমাদের সবকিছু কেন ভাঙিয়া পড়িতেছে? আমরা কী পাপ করিয়াছি?
পদ্মা রে! আমরা আর সহিতে পারিতেছি না। নিজের অবমাননা, নিজের অপমান সহ্য হয়। দেশের অপমান যে সইতে পারি না। মা তোর বদনখানি মলিন হলে আমাদের যে নয়নজলে ভাসিতে হয়। আজ আমাদের নয়নজলে ভাসিতেই হইবে। অনেক কান্না কাঁদিয়াও যে আমরা এই অপমানের জ্বালা ভুলিতে পারিতেছি না। আমাদের ধনসম্পদ কখনোই ছিল না। ছিল কিছুটা মানসম্মানবোধ। আজ তাহাও গেল। সব হারাইয়া আমরা নিঃস্ব, রিক্ত, আমরা আজ শূন্যহূদয়।
পদ্মার ঢেউ রে, তুই আছড়াইয়া পড়। আমাদের শূন্যহূদয় তুই লইয়া যা। আমাদিগকে মারিয়াই বাঁচাইয়া তোল।
আনিসুল হক: সাহিত্যিক ও সাংবাদিক।
সহজিয়া কড়চা
রাষ্ট্র ব্যবস্থাপনায় ব্যর্থতা ও যুবসমাজ:
গত ১০-১২ বছরে আমি দেশের কয়েকটি মুরগির খামার, মাছ চাষ প্রকল্প প্রভৃতি ঘুরে দেখার সুযোগ পেয়েছি। যেসব খামার ও প্রতিষ্ঠানের পরিচালনা ও ব্যবস্থাপনা দক্ষ সেগুলোর আয়-উন্নতি অসামান্য। সেসবের মালিক ও কর্মচারী উভয় পক্ষই সুখে রয়েছে। অযোগ্য ব্যবস্থাপনায় যেসব খামার পরিচালিত সেগুলোর অবস্থা ভালো না। কোনো কোনোটি ব্যাংকের ঋণও পরিশোধ করতে পারে না। লোকসান দিতে দিতে একসময় ধ্বংস হয়ে যায়।
ব্যক্তিমালিকানাধীন আরও নানা রকম ব্যবসা ও শিল্পপ্রতিষ্ঠান ঘুরে দেখেছি। মালিক ও ব্যবস্থাপকেরা ঘুরিয়ে দেখান। একটি সফল জিনিস অন্যকে দেখানোর মধ্যেও রয়েছে আনন্দ। সাভার, গাজীপুর, জয়দেবপুর, আশুলিয়ার বহু পোশাকশিল্প-কারখানায় গেছি। আগুনটাগুন লাগলে বা শ্রমিক বিক্ষোভ হলেও যাই। শ্রমিক ও মালিকপক্ষের কথা শুনি। গত ২৫ বছরে এই শিল্পটি দাঁড়িয়ে গেছে। লাখ লাখ দরিদ্র নারীর কর্মসংস্থান হয়েছে। তাদের মজুরি অতি কম। সে জন্য কখনো তাদের অসন্তোষের বিস্ফোরণ ঘটে। সেই সুযোগে বাইরের সমাজবিরোধীরাও ভাঙচুর, লুটপাটে ঝাঁপিয়ে পড়ে। একবার সমকাল-এর প্রকাশক এ কে আজাদের হা-মীম গ্রুপের ফ্যাক্টরিতে আগুন লাগানো হয়। সেদিন গোটা আশুলিয়া রণক্ষেত্র। বহু কষ্টে গেলাম। দেখি তখনো আগুন জ্বলছে। ক্ষয়ক্ষতির পরিমাণ বিপুল। খুব খারাপ লাগল। অন্যান্য কারখানার জানালা-দরজার ক্ষতি হয়েছে। রাস্তার শ্রমিকদের বললাম, দাবি আদায়ের এটা পথ নয়। আলাপ-আলোচনাই উপযুক্ত উপায়। প্রয়োজনে ধর্মঘট-কর্মবিরতি হতে পারে। ভাঙচুর, আগুন লাগানো কোনোক্রমেই গ্রহণযোগ্য নয়।
উচ্চমধ্যবিত্তের নারী আন্দোলন যা করতে পারেনি ৮০ বছরে, পোশাকশিল্প ও গ্রামীণ ব্যাংক প্রবর্তিত ক্ষুদ্রঋণ তা করেছে গত ২৫ বছরে। ভূতলবাসী দরিদ্র নারীদের কারখানার শ্রমিক বানিয়েছে এবং অর্থনৈতিকভাবে স্বাবলম্বী করেছে দুই-তিন কোটি নারীকে। বৈরী সমাজেও এবং দুর্যোগপূর্ণ আবহাওয়ায়ও তারা কারখানায় কাজ করে রাত ১০টায় ঘরে ফেরে।
নারীর ক্ষমতায়ন না হলেও উপার্জন করার ব্যবস্থাটা হয়েছে। তবে তা রাষ্ট্র করেনি, ব্যক্তি উদ্যোক্তাদের দ্বারা হয়েছে। আরও হতো, যদি থাকত নারীর জীবনে সামাজিক নিরাপত্তা, যদি না থাকত যৌন হয়রানির মতো উপদ্রব। নারীর সেই নিরাপত্তাটুকুই নিশ্চিত করতে পারত রাষ্ট্র। ঘরে-বাইরে ওত পেতে থাকা বখাটে লম্পটের হাত থেকে নারীকে রক্ষার ব্যবস্থাটা রাষ্ট্র নিলে নারীর কাছ থেকে সমাজ আরও বেশি পেত, অন্যদিকে নারীও দেশকে দিতে পারত আরও বেশি। রাষ্ট্র নারীর নিরাপত্তা দিতে ব্যর্থ হয়েছে। প্রতিমুহূর্তে তারা কোনো না কোনো রকমের সহিংসতার শিকার।
গত ৫০ বছরে বাংলাদেশে বহু যোগ্য মানুষ তৈরি হয়েছেন। জীবনের বিভিন্ন ক্ষেত্রে তাঁরা সাফল্যের চিহ্ন রেখেছেন। ব্যক্তিগত উদ্যোগে বহু ব্যবসাপ্রতিষ্ঠান, শিল্পকারখানা গড়ে উঠেছে। অন্যদিকে বড় বড় সরকারি প্রতিষ্ঠান ধ্বংস হয়ে গেছে। মেডিকেল কলেজ হাসপাতালে মানুষ চিকিৎসা পায় না, ব্যক্তিগত উদ্যোগে প্রতিষ্ঠিত হয়েছে বড় বড় হাসপাতাল। জেলা-উপজেলা পর্যায়ের হাসপাতাল ও ক্লিনিকগুলো ধ্বংসের পথে, অথচ ব্যক্তিমালিকানায় ক্লিনিকগুলো ভালো চলছে। কলকাতা ও ঢাকা মেডিকেলের পাস করা ডাক্তারদের মান ছিল যেকোনো উন্নত কমনওয়েলথ দেশের চিকিৎসকদের সমমানের। এখনো আমাদের বহু মেধাবী ডাক্তার রয়েছেন। তার পরও সরকারি হাসপাতালগুলো খুঁড়িয়ে চলছে। দোষ ডাক্তারদের নয়, ম্যানেজারদের—অর্থাৎ সরকারের।
দেশি ও বিদেশি কোনো কোম্পানির অফিসে ঢুকলে দেখা যায়, কী সুন্দর পরিবেশ! আমাদেরই ছেলেমেয়েরা কী দক্ষতার সঙ্গে কাজ করছে। সরকারি অফিসগুলোতে হচ্ছে প্রচণ্ড বেগে টেবিল চাপড়ে গালগল্প। কেউ অফিসে না গেলে বেতন কাটা যায় না।
কোনো প্রতিষ্ঠান পরিচালনায় ম্যানেজারের দক্ষতার বিকল্প নেই। রাষ্ট্র পরিচালনায় সরকারের কাজ ম্যানেজারের কাজ। অযোগ্য অদক্ষ লোক কোনো কিছু গড়ে তুলতে পারে না। সবাইকে দিয়ে সব কাজ হয় না। আমি মুক্তাঙ্গন, শহীদ মিনার বা রাস্তার সমাবেশে চেঁচাতে পারি, মতবিনিময় সভায় টেবিল চাপড়াতে পারি, একটি ক্ষুদ্র মুদি দোকান চালাতে দিলেও পারব না। ওটার জন্য অন্য রকম দক্ষ লোক দরকার। আমার জীবনে আমি তিনবার ছাপাখানা করতে গিয়ে পুঁজিপাট্টা সব খুইয়ে ফেলি। প্রথম উদ্যোগ নিই ১৯৭০-এর সেপ্টেম্বরে। তিন-চার মাস পর ১৯৭১-এর ফেব্রুয়ারি থেকেই হরতাল-ধর্মঘট ইত্যাদি শুরু হয়। তারপর মার্চে অসহযোগ আন্দোলন। ২৭ মার্চ তালা দিয়ে ঢাকা থেকে বিদায় নিই। খবর পেলাম, জুন মাসে অবাঙালি রাজাকাররা তালা ভেঙে টাইপরাইটার প্রভৃতি শুধু নয়, ট্রেডল মেশিনটিও খুলে নিয়ে গেছে। ষোলোই ডিসেম্বরের সপ্তাহ খানেক পর মালামালসহ মোহাম্মদপুর থেকে লুণ্ঠনকারীকে পাকড়াও করেছিলাম। আমার বন্ধুরা সারা দিন তাকে আটকে রেখে জীবনের শেষ শিক্ষা দেওয়ার উদ্যোগ নিয়েছিল। আমি ক্ষমা করে দিই।
তৃতীয়বার উদ্যোগ নিয়েছিলাম ১৯৮০-তে। সেই প্রেসেরও আয়ু ছিল তিন মাস। ওই তিন মাসে কিছু লন্ড্রির ক্যাশমেমো এবং লেটারহেড প্যাড ছাড়া একটিমাত্র কাজই করেছিলাম, তা হলো আওয়ামী লীগের নেতা সাবেক তথ্য প্রতিমন্ত্রী আবু সায়ীদের বঙ্গবন্ধু ও বাকশালের কৃষিনীতি সম্পর্কে একটি বই। তখন জিয়াউর রহমানের শাসনকাল। বঙ্গবন্ধুর ওপর প্রশংসামূলক বই ছাপার উৎসাহ খুব কম প্রেসমালিকেরই ছিল। আমি বন্ধুকৃত্য করেছিলাম বটে, তবে উপকৃত হয়েছিলাম সাংঘাতিকভাবে। বই ছাপা-বাঁধাই শেষ, আমার প্রেস ব্যবসাও শেষ। আবু সায়ীদের কাছ থেকে টাকাটা নিয়ে ম্যানেজার, কম্পোজিটর ও মেশিনম্যানের বেতনটা দিয়ে তওবা করি, জীবনে আর কোনো ব্যবসা নয়। আসলে কোনো কিছু ভালোমতো পরিচালনা করতে গেলে অভিজ্ঞতা, দক্ষতা ও যোগ্যতা ছাড়া হয় না।
শুধু ব্যবসা-বাণিজ্যের ক্ষেত্রে নয়, রাষ্ট্রের ক্ষেত্রেও তা প্রযোজ্য। রাষ্ট্র পরিচালনা করার দায়িত্ব রাজনীতিকদের। রাজনীতিকদের পরিচালিত সরকার হলো রাষ্ট্রের ম্যানেজার। দেশে অসংখ্য দক্ষ ও যোগ্য ডাক্তার, ইঞ্জিনিয়ার প্রমুখ পেশাজীবী রয়েছেন। তাঁদের দিয়ে কাজ করানোর যোগ্যতা যদি রাজনৈতিক সরকারের না থাকে, তার দায় সরকারের, তাঁদের নয়। অবিচল দেশপ্রেমিক ও নিবেদিত সমাজসেবক শহীদ রণদাপ্রসাদ সাহার প্রতিষ্ঠিত ভারতেশ্বরী হোমস এবং কুমুদিনী হাসপাতাল চমৎকার চলছে। কোনো জেলার সরকারি স্কুল-কলেজ ও হাসপাতাল ও রকম চলে না কেন? দেশের বিভিন্ন জায়গায় বিদেশিদের পরিচালিত কুষ্ঠ হাসপাতালসহ বিভিন্ন ক্লিনিক সুন্দরভাবে চলছে কী করে? আমাদের লোকেরাই সেখানে কাজ করছেন। জলছত্র, কাপ্তাই ও উত্তরবঙ্গের কুষ্ঠ হাসপাতালগুলো আমি ঘুরে দেখেছি। ওই সব জেলার সরকারি হাসপাতালের দুর্দশা কেন? পরিচালনার দোষ, অন্য কোনো কারণ নেই।
আকারে বাংলাদেশ লাইবেরিয়ার দেড় গুণের বেশি। জনসংখ্যা ৮০ গুণ। লাইবেরিয়ায় সম্ভবত ২০ লাখ, বাংলাদেশের ১৬ কোটি। রাজনৈতিক অস্থিরতা ও দুর্যোগ লাইবেরিয়ারও ছিল। বহুদিন ঔপনিবেশিক শাসনে তারাও ছিল। রাজনৈতিক হত্যাকাণ্ড ও সামরিক অভ্যুত্থান সেখানেও হয়েছে। ১৯৮০-তে প্রেসিডেন্ট তোলবার্ট নিহত হন। গৃহবিবাদ ছিল মারাত্মক। সেসব কাটিয়ে উঠে লাইবেরিয়া শান্তি প্রতিষ্ঠা করেছে। তার স্বীকৃতি তারা এবার পেয়েছে। প্রেসিডেন্ট এলেন জনসন সারলিফ ও শান্তিবাদী মানবাধিকার নেতা লেমাহ বোয়িই কোনো রকম তদবির ছাড়াই শান্তিতে নোবেল পুরস্কার পেয়েছেন।
মোটামুটি ভালোভাবে দেশ চালানোর মতো ১৬০০ মানুষ বাংলাদেশে সব শ্রেণী-পেশার মধ্যে রয়েছেন। সামরিক বাহিনী ও বেসামরিক প্রশাসনেও যথেষ্ট দক্ষ, সৎ ও দেশপ্রেমিক কর্মকর্তা আছেন। উপযুক্ত কাজে তাঁদের বসালে তাঁরা ভালো করবেন। কিন্তু কে তাঁদের বসাবেন সঠিক জায়গাটিতে?
স্বজনপ্রীতি দুর্নীতির মতোই নিন্দনীয়। স্বাধীন রাষ্ট্র হিসেবে বাংলাদেশের অর্ধেক সর্বনাশ করেছে দুর্নীতি এবং বাকি অর্ধেক শেষ করেছে স্বজনপ্রীতি। স্বজনপ্রীতির সূচনা স্বাধীনতার পর থেকেই। যোগ্যতা-দক্ষতার কোনো মূল্য রইল না। চাচা-ভাতিজা, ভাগনে-ভাগনি, বোনজামাই, বেয়াই, শালা-শালী প্রভৃতি নানা রকম আত্মীয় এবং পূর্বপরিচিত চাটুকারদের গুরুত্বপূর্ণ পদে বসানো হতে লাগল। অত্যন্ত যোগ্য ভিন্নমতাবলম্বীকে সরিয়ে তার জায়গায় বসানো হলো একজন অপদার্থ আত্মীয় বা চাটুকারকে। পাকিস্তান সুপিরিয়র সার্ভিসে প্রতিযোগিতামূলক পরীক্ষা দিয়ে যাঁরা চাকরি পেয়েছিলেন, তাঁরা যেকোনো কমনওয়েলথ দেশের দক্ষ কর্মকর্তাদের সমকক্ষ ছিলেন। তাঁদের অনেকে দুর্নীতিমুক্ত ছিলেন না, গণমুখী ছিলেন না বটে, তবে তাঁদের দক্ষতা ছিল। ভালো নেতৃত্ব তাঁদের দিয়ে ভালো কাজ করিয়ে নিতে পারত। কিন্তু সেই রকম নেতৃত্ব বাংলাদেশে কখনো ছিল না।
আমাদের দেশে কোটি কোটি মানুষ। প্রতিবছর লাখ লাখ মেধাবী ছেলেমেয়ে স্কুল থেকে পাস করে বেরোচ্ছে। প্রতিবছর তাদের ভেতর থেকে প্রশাসনের জন্য, কূটনীতির জন্য, বিজ্ঞান গবেষণার জন্য, শিক্ষা বিভাগের জন্য, স্বাস্থ্য বিভাগের জন্য, ইঞ্জিনিয়ারিংয়ের জন্য এবং অন্যান্য বিভাগের জন্য ২৫০ জনকে নির্বাচন করে প্রশিক্ষণ দিয়ে গড়ে তুললে আজ আমরা পেতাম ১০ হাজার সুদক্ষ মানুষ। সরকার তা করেনি। আজ দেশের কোটি কোটি মেধাবী তরুণ-তরুণী তাদের মেধা প্রয়োগের পথ ও সুযোগ পাচ্ছে না। যে মেয়ে বা ছেলেটি রাষ্ট্রের আনুকূল্য পেলে হতে পারত একজন ভালো প্রশাসক, কূটনীতিক, প্রকৌশলী, ডাক্তার, শিক্ষাবিদ বা জেনারেল, তাকে একদিন একজন অদক্ষ কর্মকর্তা হিসেবেই অবসর গ্রহণ করতে হবে। জাতি তার কাছ থেকে কিছুই পাবে না। সে জন্য সে দায়ী নয়, দায়ী রাষ্ট্র।
চুয়ান্নর নির্বাচনের আগে একটি স্লোগান শোনা যেত: তাগোর পোলা বিলাত যায়, মোগোর পোলা মইষ খেদায়। সেই স্লোগানটি ছিল খুব সঠিক। শাসকদের অপদার্থ ও অমেধাবী সন্তানেরা দেশের কোটি কোটি টাকা নষ্ট করে বিলাত-আমেরিকায় পাড়ি জমায়, সাধারণ মানুষের অত্যন্ত মেধাবী ছেলেমেয়েরা সুযোগের অভাবে অকালে হারিয়ে যায়। রাষ্ট্র তার দায়িত্ব পালন করে না।
সবচেয়ে উদ্বেগের কথা হলো, মেধাবী ছেলেমেয়েরা আজ আর সরকারি চাকরিতে আসছে না। তাতে প্রশাসন হয়ে পড়েছে মেধাহীন। রাষ্ট্র চালানোর যোগ্যতা আমাদের আমলাতন্ত্রের থাকছে না। বিদ্যা-বুদ্ধিহীন দলীয় ক্যাডাররা অক্লেশে ঢুকে পড়ছে প্রশাসনে। আগামী চার-পাঁচ বছরের মধ্যে প্রশাসনিক দক্ষতা বলে আর কিছুই থাকবে না।
যোগ্য ও মেধাবীদের মধ্যে যারা সুযোগ পাচ্ছে তারা বেসরকারি প্রতিষ্ঠানে, ফোন কোম্পানিতে, এনজিও বা অন্য কোথাও ঢুকে পড়ছে। তাতে তাদের জীবনটা হয়তো ভালো কাটবে, কিন্তু দেশের কী লাভ? রাষ্ট্র তো তাদের মেধা থেকে বঞ্চিত হচ্ছে।
আত্মীয়করণ, দলীয়করণ, স্বজনপ্রীতি ও দুর্নীতিপ্রবণ রাজনীতির বিরুদ্ধে আজ দেশে দেশে যুবসমাজ বিদ্রোহ করছে। ‘আরব বসন্ত’ তার আভাসমাত্র। আমেরিকায় ‘অকুপাই ওয়াল স্ট্রিট’ আন্দোলন চলছে। কোনো দেশেই অন্যায়-অবিচার-দুর্নীতি আর বেশি দিন যুবসমাজ সহ্য করবে না। কোন দেশে কীভাবে তারা প্রতিবাদ করবে, তা সময়ই বলে দেবে।
একটি মহৎ ভাব ও গভীর আশা ছাড়া একটি জাতি টিকে থাকতে পারে না। বাঙালি জাতির সব আশা-ভরসা চূর্ণবিচূর্ণ হয়ে গেছে। জাতি ও রাষ্ট্র আজ সর্বনাশের শেষ কিনারে দাঁড়িয়ে আছে। প্রচলিত ধারার রাজনীতি, প্রথাগত নেতৃত্ব, দেশকে আর কিছু দিতে পারবে বলে কেউ বিশ্বাস করে না। রাষ্ট্র যে ঠিকভাবে চলছে না, সেটা নেতাদের দোষ নয়। আসল ব্যাপার হলো, প্রচলিত নেতৃত্ব জানেন না একটি আধুনিক গণতান্ত্রিক রাষ্ট্র কীভাবে চালাতে হয়। একটি মুরগির খামার চালাতে যেমন যোগ্যতা ও দক্ষতা দরকার, একটি রাষ্ট্র চালাতেও যোগ্যতা-দক্ষতার কোনো বিকল্প নেই। দেশীয় ক্যাডার বাহিনী ও বিদেশি শক্তির সাহায্য নিয়ে ক্ষমতায় কিছুকাল থাকা যায়—রাষ্ট্রের কল্যাণ করা যায় না। বৃহত্তর যুবসমাজ তাদের মেধাবিকাশের সুযোগ চায়, বেকারত্বের অভিশাপ নয়, তারা চায় কাজ। তারা ক্যাডার-রাজনীতিতে বিশ্বাস করে না। তারা আধিপত্যবাদী বিদেশি হস্তক্ষেপে বিশ্বাস করে না। স্বাধীন দেশের স্বাধীন নাগরিক হিসেবে স্বাধীনভাবে জীবন যাপন করতে চায়। দেশের কোটি কোটি যুবক-যুবতীর চোখের ভাষা আজও যারা পাঠ করতে পারেনি, তারা এখনো অন্ধকারে রয়েছে। রাষ্ট্র তার দায়িত্ব পালনে ব্যর্থ হলে যুবসমাজ খুব বেশি দিন চুপচাপ বসে থাকবে না।
সৈয়দ আবুল মকসুদ: গবেষক, প্রাবন্ধিক ও কলাম লেখক।
খোলা হাওয়া
আমাদের নিজের পায়ে দাঁড়াতে হবে:
কলেজে আমাদের বাংলা পড়াতেন সুধীর চন্দ্র পাল স্যার। খুব আবেগ দিয়ে রবীন্দ্রনাথের ‘হৈমন্তী’ গল্পের ওপর আলোচনা করতেন, মাঝেমধ্যে রসিকতাও করতেন। দু-একটি হাসির গল্প বলে ক্লাস-পালানোদ্যত ছোটখাটো দলটিকে ক্লাসে ধরে রাখতেন। তাঁর একটা গল্প ছিল—এক বস্তিবাসী এবং তাঁর বড়লোক ও অট্টালিকাবাসী প্রতিবেশীকে নিয়ে। বড়লোক প্রতিবেশীর ছেলের বিয়ে হচ্ছে, সবাই নিমন্ত্রণ পেয়েছেন। বস্তিবাসী ভাবলেন, একটা যে উপহার দিতে হয়, তা তো জুতসই হতে হবে, বড়লোকের রুচি আর পছন্দমাফিক হতে হবে। অনেক কষ্টে জমানো সব টাকা খরচ করে তিনি একটা উপহার কিনলেন। বড়লোক উপহার পেয়ে খুশি হলেন এবং বস্তিবাসীকে ভোজে বসালেন। তবে বড়লোকদের টেবিলে নয়, গরিব-গুরবাদের জন্য পাতা চাটাইয়ে। বস্তিবাসী সে আয়োজনকে তথাস্তু মেনে ভোজে বসে পড়লেন।
এর কদিন পর বস্তিবাসীর মেয়ের বিয়ে। তিনি বড়লোককে নিমন্ত্রণ করলেন। বড়লোক নিমন্ত্রণ রক্ষা করলেন এবং বস্তিবাসীর রুচি ও পছন্দমতো একটা উপহার কিনলেন। উপহারটি ছিল একটি মোটা কাপড়ের মিলের শাড়ি। তিনি ভাবলেন, এর চেয়ে দামি কিছু যেহেতু বস্তিবাসীর মেয়েটি জীবনে চোখে দেখেনি, এটিই তার জন্য উপযুক্ত। তিনি বিয়েতে গেলেন, কিন্তু ভোজে বসলেন না, তার সামাজিক অবস্থান অনুযায়ী ভোজের ব্যবস্থা বেচারা বস্তিবাসী করতে পারেননি, সে জন্য।
সুধীর স্যার সর্বদা পান খেতেন এবং কথা বলার সময় পানের পিকের ছোটখাটো একটা ফোয়ারা ছুটত সামনের দু-তিন বেঞ্চের দিকে, যেগুলোতে মেয়েরা বসত। গল্প বলে স্যার হাসছেন দেখে পিক-দুর্গত একটি মেয়ে জিজ্ঞেস করেছিল, ‘স্যার, এখানে হাসির কী?’ স্যার চোখ বন্ধ করে বলেছিলেন, ‘বোকারাম, সব হাসি আনন্দের নয়, কিছু হাসি আছে কষ্টের। উপহার কিনতে বস্তিবাসীর এক মাসের উপার্জন চলে গেল, অথচ বড়লোকের এক সকালের নাশতার পয়সাও খরচ হলো না সেই মিলের শাড়িটা কিনতে। বুঝতে পারছ না, হাসিটা কোথায়?’
স্যারের ব্যাখ্যার পর মেয়েটি হেসেছিল কি না—কষ্টের হাসি হলেও—তা দেখার জন্য অবশ্য ক্লাস-পালানো দলটি বসে ছিল না। জানালার পাশে গাছের ডালগুলো যদি একটা মইয়ের সুবিধা নিয়ে হাজির হয়, তাহলে ক্যানটিনের পুরি-চা থেকে বঞ্চিত থাকে কোন বোকারাম?
গত মাসে ভারতের প্রধানমন্ত্রী মনমোহন সিং বাংলাদেশ সফরে এলে সুধীর স্যারের গল্পটা আমার নতুন করে মনে পড়ল। এবং আমি কষ্টের হাসিটা এতকাল পর আরেকবার হাসলাম। কিছুদিন আগে দিল্লি-আগ্রায় একটা সেমিনারে গিয়ে দ্বিতীয়বার হাসলাম। তবে ঈশপের গল্পে যেমন, সুধীর স্যারের গল্পগুলোতেও একটা যে নীতিকথা থাকত, তা মনে করে কিছুটা স্বস্তি পেলাম। ওই বস্তিবাসীর গল্পের নীতিকথাটা আমরা নিজেদের মতো ব্যাখ্যা করে নিয়েছিলাম। আমার কাছে মনে হয়েছিল, এটি হচ্ছে ‘বড়লোক প্রতিবেশীর সঙ্গে আত্মসম্মান নিয়ে চলা উচিত।’ আপনারাও যে যাঁর মতো এই নীতিবাক্যের ব্যাখ্যা করে নিতে পারেন।
২.
ড. মনমোহন সিংয়ের সফরের আগে-পরে আমাদের মিডিয়ায় যে রকম তোলপাড় হয়েছে, প্রতিদিন সংবাদপত্রের প্রথম পৃষ্ঠার অর্ধেকজুড়ে এ নিয়ে খবর-প্রতিবেদন মন্তব্য প্রকাশিত হয়েছে, যে শত শত ঘণ্টা টক শো হয়েছে টিভিতে, সেসব দেখে-শুনে আমার কেন জানি মনে হয়েছে, আমাদের মনোবৃত্তি রয়ে গেছে ওই দরিদ্র বস্তিবাসীর মতো। ভারত আমাদের বন্ধু; আমাদের মুক্তিযুদ্ধে ভারতের অবদান আমরা জাতি হিসেবে আজীবন কৃতজ্ঞতার সঙ্গে স্মরণে রাখব—এতে কোনো সন্দেহ নেই এবং এ ব্যাপারে কারও দ্বিমত থাকাও উচিত নয়। কিন্তু গত ৪০ বছরে ভারতের রাজনীতিতে অনেক পরিবর্তন এসেছে। ভারত আঞ্চলিক শক্তি থেকে বৈশ্বিক একটি শক্তিতে পরিণত হতে যাচ্ছে, ভারতে বাম রাজনীতি প্রায় বিদায় নিচ্ছে, হিন্দুত্ববাদীদের উত্থান হয়েছে। পাকিস্তান রাষ্ট্র বদলেছে এই ৪০ বছরে, গণতন্ত্রের দিকে যাত্রা করতে গিয়ে দেশটি দ্রুতই পথচ্যুত হয়েছে। জেনারেল জিয়াউল হক একে এক মৌলবাদী দেশে পরিণত করেছেন। এখন পাকিস্তান একটি প্রায়-ব্যর্থ রাষ্ট্র; এর মানসিকতা নিয়ন্ত্রণ করছে তালেবান মতাদর্শ।
বাংলাদেশও পাল্টেছে। গণতন্ত্র থেকে স্বৈরতন্ত্রের গোলকধাঁধায় পথ হারিয়ে আবার গণতন্ত্রে দেশটি প্রত্যাবর্তন করেছে, যদিও স্বৈরতন্ত্রের মেজাজ বেশ ভালোভাবেই জেঁকে বসেছে এই গণতন্ত্রে। তার পরও বাংলাদেশ কোনো ব্যর্থ রাষ্ট্র নয়। বরং এর বীর কৃষকেরা, এর পরিশ্রমী শ্রমিকেরা, প্রবাসে কর্মরত এর কষ্টসহিষ্ণু অভিবাসী ও শ্রমজীবীরা এর অর্থনীতি সচল রেখেছেন। এ দেশের সামাজিক শক্তি এখনো উগ্র পন্থা ও মৌলবাদ থেকে একে সুরক্ষা দিয়ে চলেছে। এখন এই ২০১১ সালে প্রতিবেশীদের সঙ্গে আমাদের সম্পর্কের তাই নতুন সমীকরণ প্রয়োজন এবং তা হতে হবে সমতা, মর্যাদা ও আত্মসম্মানের ভিত্তিতে। কোনো একতরফা সম্পর্ক দীর্ঘস্থায়ী হয় না, কোনো এক পক্ষের তাচ্ছিল্যের মনোভাব বন্ধুত্বকে গতিশীল করে না। উল্টোটিই হয় বরং।
ড. মনমোহন সিং আসবেন এবং তিস্তা চুক্তি হবে; চুক্তিতে বাংলাদেশের স্বার্থরক্ষা হবে, একই সঙ্গে ভারত থেকে বিদ্যুৎ আমদানি ও ট্রানজিট নিয়েও সমঝোতা স্বাক্ষর হবে—এসব কথা শুনে শুনে আমাদের ধারণা হয়েছিল, অন্তত তিস্তা চুক্তিটি বোধহয় প্রায় পনেরো আনা হয়েই গেছে। শেষ মুহূর্তে পশ্চিমবঙ্গের মুখ্যমন্ত্রী মমতা বন্দ্যোপাধ্যায় তাঁর ক্ষমতা দেখিয়ে চুক্তিকে, কলকাতার পত্রিকার ভাষায়, ‘তিস্তার জলে ডোবালেন।’ মমতার শেষ মুহূর্তের এই উল্টোযাত্রার প্রভাব পড়ল ড. সিংয়ের ভ্রমণে। মমতা সঙ্গে এলেন না—সে না-হয় বোঝা গেল। কিন্তু ভারতের পানিসম্পদমন্ত্রী? তিনি কেন এলেন না এবং এসে বিষয়টা ব্যাখ্যা করলেন না?
তিনি তো মমতা বন্দ্যোপাধ্যায় নন, ড. সিংয়ের মন্ত্রিসভার সদস্য। তাহলে যদি ভারতের পানিসম্পদমন্ত্রী না-ই এলেন, আমাদের পানিসম্পদমন্ত্রী কেন, দু-এক পত্রিকার ভাষায় ‘উৎফুল্ল মেজাজে’ ড. সিংয়ের অভ্যর্থনায় শামিল হলেন? কোন আশায়? তিনি যদি না যেতেন, তাহলে ভারতকে একটা ক্ষুদ্র বার্তা আমরা হয়তো পাঠাতে পারতাম এবং তা হতো আত্মসম্মানের। মমতা যা করলেন, তাঁকে কূটনৈতিক ভাষায় অনেকভাবে বর্ণনা করা যায়, কিন্তু সোজা কথায়, উনি বাংলাদেশকে তাচ্ছিল্য করলেন। ড. সিং চলে যাওয়ার পর যেভাবে গোটা বিষয় ব্যাখ্যা করলেন সরকারের উপদেষ্টা ও মন্ত্রীরা, তাতে ওই বস্তিবাসীর দৈন্য ও অসহায়তাই ফুটে উঠল। এমনটাও বলা হলো—মমতার সঙ্গে কথা হবে, তাঁকে বুঝিয়ে-শুনিয়ে রাজি করানো হবে।
এ কথাটা যাঁরা বলেন, তাঁরা গত কয়েক বছরের পশ্চিমবঙ্গের রাজনীতির খবর রাখেন কি না সন্দেহ। সিঙ্গুর-নন্দীগ্রামের ঘটনাগুলো পুঁজি করে, অন্য অনেক পুঁজির সঙ্গে বামদের সিংহাসন যেভাবে নিজের করে নিলেন মমতা, তাতে বাংলাদেশকে তাঁর ন্যায্য পানি দিয়ে তিনি উত্তরবঙ্গের ভোট যে কিছুতেই হারাবেন না, এ কথাটা শিলিগুড়ির এক কলেজছাত্রও জানে। উত্তরবঙ্গে তৃণমূলের অবস্থান কিছুটা দুর্বল। মমতার তিস্তা চুক্তি বিরোধিতায় ওই দুর্বলতা অনেকটাই কেটেছে। এখন কাগজে দেখছি, বাম দলগুলোও চুক্তির বিরোধী। যেখানে সরকার ও বিরোধী দল একটি বৃহত্তর (প্রদেশভিত্তিক) ইস্যুতে এক হয়ে যায়, যে অভিজ্ঞতা বাংলাদেশে আমাদের একবারই হয়েছে এবং আরও ১০-২০ বছরে যে আরেকবার হবে, সে আশা দুরাশা—তখন কেন্দ্রের সরকারের হাত গুটিয়ে বসে থাকা ছাড়া করার বেশি কিছু থাকে না।
আমার সংক্ষিপ্ত আগ্রা-দিল্লি সফরে আমি খুঁটিয়ে খুঁটিয়ে যতগুলো ইংরেজি-বাংলা কাগজ পাওয়া যায়, পড়েছি। কিন্তু বাংলাদেশের কোনো প্রসঙ্গ কোথাও তেমন চোখে পড়েনি। পাকিস্তান আছে, শ্রীলঙ্কা আছে—বাংলাদেশ নেই। ভারতের আকাশে বাংলাদেশের কোনো চ্যানেল নেই, যদিও নেপালের আছে। বাংলাদেশ সম্পর্কে ভারতের সাম্প্রতিক দৃষ্টিভঙ্গি পরিমাপ করাটা নিশ্চয় কঠিন—তার নিশ্চয় অনেক সূচক রয়েছে, কিন্তু মিডিয়া যদি একটি নির্ভরযোগ্য সূচক হয়, তাহলে তা এককথায় হচ্ছে: উদাসীনতা। তবে বাংলাদেশ যে কলকাতার কাগজে ১০০ ভাগ অনুপস্থিত, তা নয়। সেগুলোতে মাঝেমধ্যে ছিটেফোঁটা খবর ছাপা হয়। যেমন—কলকাতার স্টেটসম্যান ৪ অক্টোবর লিখল, পূজা উপলক্ষে বাংলাদেশ থেকে ৩৫০ টন ইলিশ যাচ্ছে পশ্চিমবঙ্গে। সংবাদটা পড়ে আমার মন খারাপ হয়ে গেল। এ যদি মমতার মন গলানোর জন্য ইলিশ-কূটনীতির একটি চাল হয়, তাহলে বলব, এটি ব্যর্থ হবে। মমতা দায়বদ্ধতা তাঁর রাজ্যের মানুষের কাছে, তাঁর মন গলানোও সহজ নয়। এই কূটনীতি মোটেও আত্মসম্মানের নয়। আমার বরং সুধীর স্যারের গল্প থেকে একটা তুলনা মনে আসে—সেই বস্তিবাসীটি বড়লোক দালানবাসীর কাছ থেকে কিছু আদায়ের জন্য তাঁর এক-আঙুলের সমান জমিতে ফলানো লালশাক নিয়ে গেছেন বড়লোকের কাছে, আর বড়লোক বাড়ির দারোয়ানকে বলছেন, ‘দুটো টাকা ওকে দিয়ে শাকটা রেখে দাও। আর লোকটাকে বললেন, সে যা চায়, আমি দেখব।’
কাগজে আরও দেখলাম, ছয়টি ভারতীয় জাহাজ আশুগঞ্জ নদীবন্দরে নোঙর করে আগরতলার জন্য ইস্পাত ও অন্যান্য জিনিস খালাস করছে। এর একটির নাম ‘হোমি ভাবা’! জাহাজটির নামকরণ নিশ্চয় পণ্ডিত হোমি ভাবার নামে হয়নি, যিনি nation-এর dissemination নিয়ে অনেক তত্ত্বকথা লিখেছেন। তবে ব্যাপারটাতে যে একটা আয়রনি আছে, তা ভাবার পাঠকদের নিশ্চয় চক্ষু এড়ায়নি। প্রশ্ন হচ্ছে, জাহাজগুলো কি একবারই এল, নাকি এই আগমন নিয়মিত ট্রানজিটের অংশ? এ জন্য তারা কি প্রয়োজনীয় ফি দিয়েছে, নাকি আমরা ভদ্রতা দেখিয়ে তা মাফ করে দিয়েছি? তবে এসব জাহাজকে আমাদের নদীপথ ব্যবহার করতে দিয়ে যদি আমরা ভাবি, তিস্তা চুক্তির পথে এক ধাপ এগোনো গেল, তাহলে তা খুব সুচিন্তিত ভাবনা হবে না। হোমি ভাবাই আমাদের জানান, আধুনিক ন্যাশন স্টেটের ক্ষমতা-চিন্তার কাছে এসব উদ্যোগের খুব একটা মূল্য নেই।
৩.
আমি দেখেছি, আত্মসম্মান নিয়ে কেউ উঠে দাঁড়ালে মানুষ তাকে সমীহ করে। ভারত যে আজ বিশ্বের কাছে সমীহ পাচ্ছে, তা তার অর্থনীতি, শিক্ষা ও অন্যান্য ক্ষেত্রে নানা অর্জন ও তার আত্মসম্মানের জন্য। আমরা হয়তো অনেক ক্ষেত্রে ভারত থেকে পিছিয়ে আছি, কিন্তু আমাদের দেশটা তো সম্ভাবনাময়। আশপাশে তাকান—দক্ষিণ কোরিয়া অথবা মালয়েশিয়া, কী ছিল ষাটের দশকে? অথবা আশির দশকে ভিয়েতনাম? এখন তারা কোথায় গেছে? যেখানে গেছে, সেখানে আবার রাস্তাটা আমাদের জনগণ তৈরি করতে প্রস্তুত, কিন্তু তাতে নানা সময়ে বাধা হয়ে দাঁড়িয়েছেন আমাদের দলবাজ রাজনীতিবিদ, স্বৈরশাসক, এক-এগারোর পর দেশের ‘হাল ধরা’ সামরিক-বেসামরিক নেতা ও পার্টটাইম পারফরমাররা। যদি সবাই মিলে একজোট হতে পারতাম আমরা, যেমন মমতা ও তাঁর বিরোধীরা হয়েছেন তিস্তা চুক্তির ব্যাপারে, তাহলে আমরা কবেই চাঁদে পৌঁছে যেতাম। তবে যদি এ বছরই এ প্রত্যয়টি আমরা নিজেদের ভেতর তৈরি করতে পারি, তাহলে ১০-২০ বছরে আমরা অনেক দূর এগিয়ে যেতে পারি।
তখন বাংলাদেশের সংবাদ আগ্রহ নিয়ে ছাপবে ভারতীয় পত্রিকা, পুনে অথবা পণ্ডিচেরিতে বসেও বাংলাদেশের টিভি চ্যানেল আপনারা দেখতে পারবেন এবং তিস্তার ন্যায়ভিত্তিক চুক্তির জন্য মমতা বন্দ্যোপাধ্যায়ই দূত পাঠাবেন আমাদের কাছে।
পানি নিচ থেকে ওপরে যায় না। আমরা সীমান্তের বাইরে উজানে যেতে পারব না, কিন্তু অর্থনীতি, শিক্ষা, স্বাস্থ্য ইত্যাদিতে উচ্চাসনে বসলে আলোচনা হবে সমানে সমানে।
কিন্তু আত্মসম্মান না থাকলে ওই উচ্চাসন কেন, তার পায়াটার কাছেও তো পৌঁছাতে পারব না।
সৈয়দ মনজুরুল ইসলাম: কথাসাহিত্যিক। অধ্যাপক, ইংরেজি বিভাগ, ঢাকা বিশ্ববিদ্যালয়।
মহানগর
সুন্দর ও পরিচ্ছন্ন ঢাকা শহরের প্রত্যাশায়...:
৭ অক্টোবর প্রথম আলোর খোলা কলামে নজরুলের জীবনযুদ্ধের কথা পড়ছিলাম। সিরাজগঞ্জের চৌহালী থেকে আসা নজরুল ভ্যানগাড়িতে করে আখ বিক্রি করেন। জীবনযুদ্ধে জেরবার নজরুল বলছেন, ‘ঢাকায় কি আর সাধে থাকি?’ শিরোনামটি দেখেই লেখাটি পড়ি। লেখাটি ভালো লাগে আর শিরোনামটি মনে গেঁথে যায়। ‘ঢাকায় কি আর সাধে থাকি?’ নজরুলের মুখ দিয়ে বেরিয়ে আসে হাজার হাজার মানুষের মনের কথা। ঢাকায় এখন কত মানুষ থাকে? পরিসংখ্যান ব্যুরোর হিসাব অনুযায়ী, নারায়ণগঞ্জ-সাভার মিলিয়ে বৃহত্তর ঢাকায় এখন দেড় কোটি মানুষের বাস। এর মধ্যে ৩৬ লাখ মানুষ বস্তিতে থাকে। ঢাকা এখন মানুষ ভারাক্রান্ত। বিপণিবিতান, রাস্তাঘাট আর বাসে শুধু মানুষ আর মানুষ। ফুটপাতের মালিকানা নিয়েছে হকাররা। গায়ে গা ঘেঁষে, একজনের পা আরেকজন মাড়িয়ে তবু হেঁটে যায় হাজার হাজার মানুষ। সুস্থ, সামর্থ্যবান মানুষকেই রাস্তা পার হতে হয় জীবনের ঝুঁকি নিয়ে। শিশু ও প্রৌঢ়দের তো ভোগান্তির কোনো সীমা-পরিসীমা নেই। আর প্রতিবন্ধীদের কথা যদি ওঠে, তাহলে আমাদের সবাইকে লজ্জায় মুখ লুকাতে হবে।
এই আমাদের প্রিয় ঢাকা শহর! বায়ুদূষণ, পানিদূষণ ও শব্দদূষণে কলুষিত, ময়লা-আবর্জনায় নোংরা, যানজটে স্থবির এই আমাদের ঢাকা শহর। খাবারে বিষ নিয়ে, ওষুধে ভেজাল নিয়ে, নিঃশ্বাসে সিসা নিয়ে আমরা বহন করে চলি আমাদের নাগরিক জীবন, জীবনকে আর আমাদের যাপন করা হয় না। এমন অসম্ভবের শহর পৃথিবীর আর কোথাও নেই। এ শহরের নাগরিকেরা ‘ট্যাক্স’ দেন, কিন্তু কেন ‘ট্যাক্স’ দেন তা জানেন না। কোনো ঐশ্বরিক শক্তির অলৌকিক ক্ষমতায় এ শহরের মানুষেরা বেঁচে থাকে। তাদের বেঁচে থাকাটাই পৃথিবীর সপ্তাশ্চর্য ঘটনা! নইলে খাবারে বিষ নিয়ে, নিঃশ্বাসে সিসা নিয়ে, প্রতি মুহূর্তে মৃত্যুর আশঙ্কা নিয়ে কী করে তারা বেঁচে আছে? সরকার আসে, সরকার যায়। কিন্তু ঢাকার বাতাসে সিসার পরিমাণ বেড়েই চলে, যানজটে জনজীবনকে স্থবির করে দিয়ে ঢাকা শহরের প্রাণকেন্দ্রে ঠায় দাঁড়িয়ে থাকে সামরিক স্থাপনা, ঢাকার খাল-বিল ভরাট করে একের পর এক নির্মিত হতে থাকে আকাশচুম্বী সব ভবন।
নজরুলরা কেন ঢাকা আসে? সহজ উত্তর, পেটের দায়ে। যোগাযোগব্যবস্থা ভালো হয়েছে। বাংলাদেশের যেকোনো প্রান্ত থেকে এখন বাসে, ট্রেনে বা লঞ্চে করে যে কেউ ঢাকায় আসতে পারে। নদীভাঙা মানুষ নিরুপায় হয়ে ঢাকায় চলে আসে। গ্রামে বা মফস্বলে কাজ না থাকলে মানুষ ঢাকায় চলে আসে। ১৫-২০ দিন বা এক মাস কাজ করে, তারপর ফিরে যায় গ্রাম বা মফস্বলে স্ত্রী-সন্তানের কাছে। উপার্জনের টাকা শেষ হয়ে গেলে আশপাশে কাজ খোঁজে। কাজ না পেলে ছুটে আসে ঢাকায়। কেউ রিকশা চালায়, কেউ চা বিক্রি করে, কেউ সবজির দোকান দেয়। মুহূর্তেই বিষ, ভেজাল ও নোংরায় পরিপূর্ণ ঢাকা শহর হয়ে ওঠে পয়মন্ত এক দেবী। দেবী হাজার হাজার মানুষের কর্মের ব্যবস্থা করে দেন, কর্মশেষে উপার্জন নিয়ে মানুষেরা ফিরে যায় তাদের স্বজনদের কাছে। নীতিনির্ধারকদের সঠিক নীতি অনুসরণ না করার কারণে ঢাকা শহরকে করুণার দেবী হতে হয়। করুণার দেবী হাজার হাজার লোকের কর্মসংস্থানের ব্যবস্থা করে তাদের হাতে উপার্জন তুলে দেন ঠিকই, কিন্তু ঢাকা শহর হয়ে ওঠে বসবাসের অযোগ্য এক স্থান, পৃথিবীতে বাস করেই এর বাসিন্দারা পেয়ে যান দোজখের আঁচ। নজরুলদের বলতে হয়, ‘ঢাকায় কি আর সাধে ভালো লাগে? মনে করেন, ঢাকায় থাকলে যেটুকু কামাই করি, সেটা দিয়েই বউ-বাচ্চা চলে। এখানে থাকলে তাই ভালো লাগে আবার গ্রামে গেলে মা, বউ রেন্দে-বেড়ে খাওয়ালে খুব ভালো লাগে।’
ঢাকা শহরে আমরা কেমন আছি? প্রতিদিন হাজারীবাগের ট্যানারি থেকে ১৬ হাজার টন বিষাক্ত বর্জ্য বুড়িগঙ্গায় গিয়ে পড়ছে। তেজগাঁও শিল্প এলাকা থেকে যে বিষাক্ত বর্জ্য বুড়িগঙ্গায় গিয়ে প্রতিদিন পড়ছে, তার পরিমাণ তিন হাজার টন। ঢাকার অধিবাসীরা প্রতিদিন ৬০ লাখ পলিথিন ব্যাগ ব্যবহার করছে। পরিত্যক্ত পলিথিন ব্যাগে জলাবদ্ধতা হচ্ছে, পরিবেশ দূষিত হচ্ছে, পরিবেশের জন্য তৈরি হচ্ছে মারাত্মক হুমকি। ঢাকা শহরের বাসাবাড়ির পাকঘর ও হোটেল-রেস্তোরাঁ থেকে প্রতিদিন যে পরিমাণ বর্জ্য নিঃসৃত হয়, তার পরিমাণ তিন হাজার ৫০০ টন। সিটি করপোরেশনের গাড়ি, কর্মী ও ব্যক্তিগত ব্যবস্থাপনায় এক হাজার ৮০০ থেকে দুই হাজার টন বর্জ্য সংগ্রহ করে তা বর্জ্য ফেলার নির্ধারিত স্থানে ফেলা হয়। বাকি এক হাজার ৫০০ টন বর্জ্য পড়ে থাকে রাস্তাঘাটে, ড্রেনে অথবা নিচু এলাকায়। ঢাকা শহরে বাতাসের প্রতি কিউবিক মিটারে সিসার পরিমাণ ৪৬৩ ন্যানোগ্রাম, যা সহনীয় সীমার চেয়ে ১০ গুণ বেশি। প্রতিবছর বায়ুদূষণের কারণে এ শহরের ১৫ হাজার লোক মৃত্যুর কোলে ঢলে পড়ে, কয়েক লাখ লোক আক্রান্ত হয় ফুসফুসের ব্যাধিতে। পানিদূষণ, বায়ুদূষণ, শব্দদূষণের ওপর ঢাকাবাসীর জন্য রয়েছে অসহনীয় যানজট। ঢাকা শহরের যানজটের কারণে প্রতিবছর অর্থনৈতিক ক্ষতির পরিমাণ ১ দশমিক ৬৮ বিলিয়ন ডলার।
অনেক সমস্যার কথা বললাম। এবার সমাধানের কথা বলি। প্রথম সমস্যা যানজট। সমস্যা সমাধানের জন্য মাটির ওপর ‘ফ্লাইওভার’ ও মাটির নিচে পাতালরেল দরকার। যানবাহনের অতিরিক্ত চাপ মাটির ওপরের ‘ফ্লাইওভার’ ও মাটির নিচের পাতালরেলে ছড়িয়ে দেওয়া গেলে মাটিসংলগ্ন রাস্তাঘাটের ওপর চাপ অনেক কমবে। এর সঙ্গে পর্যাপ্তসংখ্যক শীতাতপনিয়ন্ত্রিত বাস, ট্যাক্সি ও পাতালরেলের সমন্বয়ে অবিলম্বে ঢাকা শহরের গণপরিবহনব্যবস্থাকে গড়ে তুলতে হবে। বাংলাদেশ রোড ট্রান্সপোর্ট অথরিটির (বিআরটিএ) এক তথ্য অনুযায়ী, রাজধানী ঢাকার দেড় কোটি মানুষ পরিবহনের জন্য বৈধ ও অবৈধ মিলিয়ে পাবলিক গাড়ি আছে প্রায় সাড়ে সাত হাজার। এই অবস্থায় অবকাঠামো নির্মাণ করে পর্যাপ্তসংখ্যক গণপরিবহনব্যবস্থা করা না গেলে ‘প্রাইভেট কারে’র যন্ত্রণায় জীবন অতিষ্ঠ হয়ে উঠবে।
ঢাকা শহরকে সহনীয় ও বাসযোগ্য করার জন্য ঢাকা থেকে ট্যানারি আর তেজগাঁও শিল্প এলাকাকে সরিয়ে ফেলতে হবে। সরিয়ে ফেলতে হবে সেনানিবাস, তেজগাঁও পুরাতন বিমানবন্দর ও বিডিআর সদর দপ্তর। তবে সেনানিবাস ও বিমানবন্দর সরিয়ে ফেলার পর এ জায়গাটি যেন রিয়েল এস্টেটের ব্যবসায়ীরা দখল করে না নেয়, সেদিকেও লক্ষ রাখতে হবে। বিকল্প আরেকটি প্রস্তাব নীতিনির্ধারকেরা বিবেচনা করতে পারেন। ঢাকাকে মূল রাজধানী রেখে, বেশ খানিকটা দূরে গিয়ে পদ্মা বা যমুনার তীর ঘেঁষে প্রশাসনিক ও বিচারিক রাজধানী করা যেতে পারে। প্রশাসনিক ও বিচারিক রাজধানী নির্মিত হলে সচিবালয়, উচ্চ ও নিম্ন আদালত এবং দূতাবাসগুলোকে ওই জায়গায় সরিয়ে নেওয়া হলে রাজধানী ঢাকার ওপর চাপ অনেক কমে যাবে। মালয়েশিয়ার উদাহরণটি প্রাসঙ্গিক হবে। মালয়েশিয়ার অফিশিয়াল রাজধানী হচ্ছে কুয়ালালামপুর কিন্তু প্রশাসনিক রাজধানী হচ্ছে পুত্রজায়া।
আকাশচুম্বী একটি ভবনকে ভেঙে ফেলা যায়, দাবদাহের দাউদাউ আগুনকে নিভিয়ে ফেলা যায়, একটি তেজস্ক্রিয় পারমাণবিক চুল্লিকে কংক্রিটে ঢেকে স্তব্ধ করে দেওয়া যায়, কিন্তু একটি শহরের অরাজকতাকে সুসংহত পরিকল্পনা ছাড়া নিয়ন্ত্রণ করা যায় না। একটি পরিকল্পিত শহর যেমন তার অধিবাসীদের জন্য অপার সম্ভাবনা তৈরি করে, তেমনি শহরের অপরিকল্পিত বিন্যাস ও সীমাহীন অরাজকতা এর অধিবাসীদের জীবন করে তুলতে পারে দুর্বিষহ। আমরা চাইব, ঢাকা শহর তার সামাজিক-অর্থনৈতিক বাস্তবতাকে বিবেচনায় নিয়ে নিজস্ব সংস্কৃতি ও কৃষ্টিকে আত্মস্থ করেই গড়ে উঠবে। যে ঢাকা শহর সব সেবা নিশ্চিত করে আমাদের স্বাস্থ্য দেবে, বিকশিত হওয়ার পুষ্টি দেবে, সম্মিলিত প্রয়াসে সেই প্রত্যাশার ঢাকা শহর কি আমরা নির্মাণ করতে পারব না?
দেশি ল্যাপটপ
দোয়েল সরকারি খাঁচায় যেন বন্দী না থাকে:
১১ অক্টোবর সকাল থেকে রাত পর্যন্ত অনেক ফোন এসেছিল প্রথম আলোর নম্বরে। এসব ফোনে অপরপ্রান্ত থেকে মোটামুটি একই রকম জিজ্ঞাস্য ছিল, ‘দোয়েল ল্যাপটপ কোথায় পাব?’ ‘কবে পাব?’
বেশ কিছুদিন থেকেই শোনা যাচ্ছিল, বাংলাদেশ সাশ্রয়ী মূল্যে ল্যাপটপ কম্পিউটার তৈরি করতে যাচ্ছে। ১১ অক্টোবর প্রধানমন্ত্রী শেখ হাসিনা টেলিফোন শিল্প সংস্থার (টেশিস) তৈরি করা দেশি ল্যাপটপ দোয়েলের আনুষ্ঠানিক উদ্বোধন করলেন। ১৮০ কোটি টাকার একটি প্রকল্পের অধীনে জুলাই মাস থেকে এই ল্যাপটপ তৈরি শুরু হয় টেশিসের কারখানায়। উদ্যোগটা যৌথ। টেলিযোগাযোগ মন্ত্রণালয়ের টেশিস, মালয়েশিয়ার টিএফটি এবং ঢাকার টু এম—এ তিন প্রতিষ্ঠান মিলে গঠন করা হয় টিএসএস-টুএম-টিএফটি টেকনোলজি লিমিটেড। তারাই তৈরি করছে এই ল্যাপটপ। কারিগরি পরামর্শ দিচ্ছে বাংলাদেশ প্রকৌশল বিশ্ববিদ্যালয়। অ্যানালগ ও ডিজিটাল টেলিফোনের পর এখন টেশিস ল্যাপটপ কম্পিউটার তৈরি করছে, এ নিশ্চয়ই সুসংবাদ। আরও সুসংবাদ, এ ল্যাপটপের দাম হবে সাড়ে ১০ থেকে ২৬ হাজার টাকার মধ্যে।
চারটি মডেলের ল্যাপটপ তৈরি করছে টেশিস। এর মধ্যে প্রথম তিনটি আসলে নেটবুক কম্পিউটার। নেটবুক মানে হলো সীমিত ক্ষমতার ল্যাপটপ। এসবে তথ্য সংরক্ষণের জন্য হার্ডডিস্ক থাকে না, থাকে এসএসডি (সলিড স্টেট ড্রাইভ) বা ফ্ল্যাশ ড্রাইভ। থাকে না কোনো অপটিক্যাল ড্রাইভ (সিডি বা ডিভিডি ড্রাইভ)। ইন্টারনেট ব্যবহারের সুবিধাসহ সাধারণ কাজ করা যায় নেটবুক কম্পিউটারে।
পত্রিকায় প্রকাশিত খবরে জানা যায়, চার মডেলের কম্পিউটারের দাম হতে পারে সাড়ে ১০, ১৪, ২২ ও ২৬ হাজার টাকার মতো। তবে আনুষ্ঠানিক উদ্বোধনের পরও দোয়েল ল্যাপটপের বাজারজাতকরণের নীতি পরিষ্কার হলো না। আপাতত দোয়েল সরবরাহ করা হবে সরকারি সংস্থায়। ছয় মাস পরে শিক্ষার্থী বা সাধারণ মানুষের কাছে দোয়েল বিক্রি করা হবে বলেও শোনা যাচ্ছে। কথা হলো, এ কম্পিউটার সাধারণের জন্য সহজলভ্য হবে কি না! অতীতে আমরা দেখেছি, সরকারি মোবাইল ফোন কোম্পানি টেলিটকের একটা সংযোগ পাওয়া কতটা কঠিন ছিল। দেশি হওয়ায় সাধারণ মানুষের আগ্রহ থাকলেও সরকারি প্রতিষ্ঠানটির প্রাগৈতিহাসিক বিপণন-প্রক্রিয়ার কারণে পরবর্তী সময়ে টেলিটকের প্রতি মানুষ আগ্রহ হারিয়ে ফেলে। একই ধরনের ঘটনা দোয়েলের ক্ষেত্রেও যাতে না ঘটে, তা দেখতে হবে সবার আগে। বর্তমানে এক শিফট কাজ করে প্রতিদিন ৩৫০টি করে ল্যাপটপ উৎপাদন হচ্ছে টেশিসে। মাসে ১০ হাজার ল্যাপটপ তৈরি করার ক্ষমতা এখন আছে। দোয়েল তৈরি করে ডিজিটাল বাংলাদেশের পথে আরও একটি ধাপ অগ্রসর হওয়া গেছে, বলছে সরকার।
সাধারণ মানুষের মধ্যে যে পরিমাণ আগ্রহ তৈরি হয়েছে দোয়েল নিয়ে, তাতে তাদের হাতের নাগালে প্রযুক্তিকে আনার কথা সবার আগে বিবেচনা করা উচিত। সরকারি কর্মকর্তাদের হাতে ল্যাপটপ দিয়ে লাভটা কী? কর্মকর্তাদের সহজ শর্তে ঋণ দিয়েও তো ল্যাপটপ কিনে দেওয়া যায়। ২০০৮-এর তত্ত্বাবধায়ক সরকারের আমলে জাতীয় পরিচয়পত্র ও ভোটার আইডি কার্ড তৈরির প্রকল্পে প্রায় পাঁচ হাজার ল্যাপটপ কম্পিউটার কেনা হয়েছিল। পরে সেগুলো কোনো পরিকল্পনা ছাড়াই সরকারি কর্মকর্তাসহ জনপ্রতিনিধি, বিভিন্ন সংস্থা ও প্রতিষ্ঠানকে দেওয়া হয়েছে। এর কোনো সুফল পাওয়া যায়নি। একজন সরকারি কর্মকর্তার হাতে সরকারি ল্যাপটপের চেয়ে একজন শিক্ষার্থীর হাতে ল্যাপটপ তুলে দেওয়া দেশের ভবিষ্যতের জন্য অনেক বেশি কাজের হবে। সেই শিক্ষার্থীরা কবে পাবে দোয়েল? আবার যাঁদের কিছুটা সামর্থ্য আছে তাঁরা যেন ১০, ১৫ বা ২০ হাজার টাকা দিয়ে দোয়েল কিনতে পারেন, সে ব্যবস্থাও করতে হবে।
শিশু বা শিক্ষার্থীদের জন্য কম দামে ল্যাপটপ কম্পিউটারের ধারণাটা প্রথম আসে এমআইটির মিডিয়ার ল্যাবের অধ্যাপক নিকোলাস নেগ্রোপন্টের মাথা থেকে। প্রত্যেক শিশুর জন্য এক ল্যাপটপ প্রকল্প শুরু করেন তিনি। এমআইটির মিডিয়া ল্যাবে তৈরি হয় ১০০ ডলারের ল্যাপটপ। ২০০৫ সালে তিউনিসে জাতিসংঘের তথ্যসমাজ শীর্ষ সম্মেলনে এর উদ্বোধন করাও হয়। অনেক দেশ তাদের শিক্ষার্থীদের জন্য ১০০ ডলারের ল্যাপটপ কিনেছে। এদিকে ভারতে তৈরি করা হচ্ছে মাত্র ৩৭ ডলার দামের ‘আকাশ’ ট্যাবলেট কম্পিউটার। ভারতের তামিলনাড়ু রাজ্য সরকার প্রত্যেক শিক্ষার্থীকে একটি করে ল্যাপটপ কম্পিউটার দেওয়ার কর্মসূচি চালু করেছে গত ১৫ সেপ্টেম্বর থেকে। রাজ্য সরকারচালিত বিদ্যালয়গুলোর শিক্ষার্থীদের বিনা মূল্যে ল্যাপটপ দেওয়া হবে। এ জন্য ২০০ কোটি ডলারের বিশেষ তহবিলও গঠন করা হয়েছে।
দোয়েল নিয়ে সরকারের এ রকম কোনো পরিকল্পনার কথা এখনো জানা যায়নি। কোনো বিপণন বা বিক্রয়নীতির কথাও শোনা যায়নি। ফলে দেশে তৈরি ল্যাপটপের সুবিধা আদৌ সাধারণ মানুষের দরজা পর্যন্ত যাবে কি না, তা বোঝা যাচ্ছে না। টেশিসের উৎপাদনক্ষমতা একদিকে যেমন বাড়াতে হবে, তেমনি মানুষের কাছেও একে নিয়ে যাওয়াটা জরুরি।
দোয়েলের লোগোটি বেশ কিছুদিন ধরেই আলোচিত অনলাইন মাধ্যমে। ইংরেজিতে এর বানান লেখা হয়েছে DOEL (উচ্চারণ অনুযায়ী এর বানান DOYEL ছিল যুক্তিযুক্ত)। লোগোতে DOEL-এর O টিতে দোয়েল পাখির একটা অবয়ব আঁকা হয়েছে। হঠাৎ দেখে একে বিশ্বখ্যাত কম্পিউটার নির্মাতা প্রতিষ্ঠান ডেলের লোগোর (DELL) মতো মনে হয়। এটি অবশ্যই পীড়াদায়ক। দেশের সৃজনশীল, কৃতী শিল্পীদের দিয়ে মৌলিক লোগোর নকশা কি করানো যেত না? আর ল্যাপটপ বলেই কি এর নাম লোগো ইংরেজিতে লিখতে হবে! যেখানে দোয়েল শব্দটি বাংলা, সেখানে বাংলা প্রতীকই যুক্তিযুক্ত ছিল। দোয়েলের বর্তমান লোগোটি অনেক ক্ষেত্রে যেন আমাদের বুদ্ধিবৃত্তিক ও সৃজনশীলতার দীনতাই ফুটিয়ে তুলেছে।
সবকিছুর পরও টেশিসের তৈরি এ ল্যাপটপ নিয়ে আমরা গর্ব করতে চাই। বিশ্বকে জানাতে চাই, বাংলাদেশে ল্যাপটপও তৈরি হয়, ভবিষ্যতে মোবাইল ফোন, স্মার্টফোন সবই তৈরি করতে পারবে বাংলাদেশ। তবে দেশের সাধারণ মানুষ যেন এসব প্রযুক্তিপণ্য কিনতে পারে, শিক্ষার্থীরা যেন দেশি ল্যাপটপ হাতে স্কুলে যেতে পারে—সেই নিশ্চয়তা চাই সবার আগে।
পল্লব মোহাইমেন: সাংবাদিক 	
বিশ্ব খাদ্য দিবস
খাদ্যঘাটতি ও মূল্যবৃদ্ধি ঠেকানোর পথ:
খাদ্যের দাম বাড়ছে, এ নিয়ে বিতর্কের নতুন কিছু নেই। আমাদের দেশে চালের দাম দিয়ে সব রাজনীতি হয়। নির্বাচনের আগে ও পরে ক্ষমতাসীন এবং বিরোধী দলের সুর জায়গামতো পাল্টে যায়। আওয়ামী লীগ-বিএনপির রাজনীতির পাল্টাপাল্টি হয়, কিন্তু চালের দাম কমে না। কৃষকও তার উৎপাদিত ফসলের মূল্য পায় না। কষ্ট পায় গরিব মানুষ। দুই বেলা ভাত খাওয়ার জন্য তাদের যে পরিমাণ খাটাখাটনি করতে হয়, সেটা চরম নিষ্ঠুর মনে হয়। পোশাকশ্রমিক যখন বেতন বাড়ানোর জন্য দাবি তোলে, তখন কোনো শখ-আহ্লাদ করার জন্য নয়, তাদের দাবির পক্ষে সঠিকভাবেই ক্রমবর্ধমান খাদ্যের দামটাই প্রধান কারণ হিসেবে তুলে ধরা হয়। বেতন যতই বাড়ুক, সব ক্ষেত্রেই খাদ্যের দাম তা খেয়ে ফেলে। শ্রমিকের বেলায় কষ্টটা হয় অনেক বেশি। বাজারে চালের দাম সর্বনিম্ন ২৯-৩০ টাকা কেজি (যা ওএমএসে ২৪ টাকায় বিক্রি হয়), আর একটু ভালো চাল হলে ৪৫ থেকে ৫০ টাকা পর্যন্ত দাম ওঠে। ভাত আমাদের প্রধান খাদ্য, তাই চালের দামের কথা বলেই ক্ষান্ত দিচ্ছি। কিন্তু এ কথা ভুললে চলবে না যে ভাতের সঙ্গে কমপক্ষে একটি তরকারি এবং ডাল লাগে। তাল মিলিয়ে সেসব খাদ্যের দামও বাড়ছে। চলে যাচ্ছে সাধারণ মানুষের নাগালের বাইরে।
খাদ্য ও কৃষি সংস্থা (FAO) ২০১১ সালের বিশ্ব খাদ্য দিবসের প্রতিপাদ্য হিসেবে খাদ্যের উচ্চমূল্যের বিষয়টি নির্ধারণ করেছে। কারণ, এ কথা আর অস্বীকার করার উপায় নেই যে খাদ্যনিরাপত্তার কথা বলে উন্নয়নশীল দেশের সরকারগুলো যতই আশ্বাস দিক, খাদ্যশস্যের দাম বেড়ে গেলে তা অর্জন করা দুঃসাধ্য ব্যাপার হবে। বিশ্বব্যাংক হিসাব কষে বলছে, ২০১০-২০১১ সালে খাদ্যের দাম বাড়ার কারণে প্রায় সাত কোটি মানুষ অতি দরিদ্র পর্যায়ে নেমে গেছে। তাই এ বছর বিষয়টি নিয়ে একটু ভাবনাচিন্তা করা হচ্ছে, যেন বিশ্বের গরিব দেশগুলোর জন্য কিছু করা যায়। যদি তা-ই হয়, তাহলে সাধুবাদ জানাচ্ছি।
কিন্তু মনে হয় বিশ্বনেতাদের এই উপলব্ধি হতে অনেক দেরি হয়ে গেছে। ১৬ অক্টোবর বিশ্ব খাদ্য দিবসের প্রাক্কালে অক্টোবরের ১১ তারিখে ওয়াশিংটনে ইন্টারন্যাশনাল ফুড পলিসি ইনস্টিটিউট (IFPRI) একটি প্রতিবেদন প্রকাশ করে আন্তর্জাতিক বাজারে খাদ্যমূল্য কমানোর জন্য আহ্বান জানিয়ে বিশ্বের গরিবদের ক্ষুধার হাত থেকে রক্ষা করার জন্য আহ্বান জানিয়েছে। বিশেষ করে আফ্রিকার গরিব মানুষ চরম খাদ্যসংকটের মধ্যে পড়বে বলে আশঙ্কা করা হচ্ছে। [http://www.ifpri.org/publication/2010-global-hunger-index]
গ্লোবাল হাঙ্গার ইনডেক্স (Global Hunger Index) নামের এই প্রতিবেদনে খাদ্যশস্যের দাম বেড়ে যাওয়ার কারণ হিসেবে জলবায়ু পরিবর্তন, জৈব জ্বালানি উৎপাদনের ক্রমবর্ধমান চাহিদাসহ আন্তর্জাতিক বাজারের নানা দিক তুলে ধরা হয়েছে। এর আগে ২০০৭-২০০৮ সালে জৈব জ্বালানির জন্য খাদ্যশস্যের ব্যবহার বিশ্বব্যাপী তীব্র খাদ্যসংকটের কারণ হিসেবে উল্লেখ করা হয়েছিল। অর্থাৎ খাদ্যশস্য উৎপাদন করা হচ্ছে মানুষের জন্য নয়, গাড়ির জন্য।
বলাই বাহুল্য, খাদ্যসংকট ক্ষুধা সৃষ্টি করে। গ্লোবাল হাঙ্গার ইনডেক্স সেই দিক থেকে বিবেচনা করে তিনটি মানদণ্ডের পরিপ্রেক্ষিতে জানাচ্ছে, বিশ্বের ২৬টি দেশে ক্ষুধার চরম অবস্থা চলছে। তিনটি মানদণ্ড হচ্ছে—পুষ্টিহীন মানুষের অনুপাত, পাঁচ বছর বয়সী শিশুদের মধ্যে স্বল্প ওজনের শিশুদের অনুপাত এবং শিশুমৃত্যুর হার। এসব মানদণ্ডে আফ্রিকার চারটি দেশ বুরুন্ডি, ইরিত্রিয়া, শাদ ও কঙ্গোতে ৬৩% হয়েছে। এসব দেশের অর্ধেকেরও বেশি মানুষ পুষ্টির দিক থেকে খুব খারাপ অবস্থায় আছে। জাতিসংঘের অন্য একটি প্রতিবেদনেও খাদ্যশস্যের দাম বেড়ে যাওয়ার কারণে ক্ষুধা বেড়ে যাওয়ার বিষয়টি তুলে ধরা হয়েছে। এবং বলা হচ্ছে, গরিব দেশে খাদ্যশস্যের দাম বাড়ছে এবং ২০১২ সালেও এই প্রবণতা থাকবে।
বিশ্ববাজারে খাদ্যশস্যের দাম বাড়ার আরেক নতুন কারণ যোগ হয়েছে, যা খুবই উদ্বেগজনক। খাদ্য এখন বাণিজ্যের জন্য খুব লাভজনক। বিনিয়োগকারীরা এখন খাদ্যশস্য, বিশেষ করে ভুট্টা, সয়াবিন ও গমের ভবিষ্যৎ বাণিজ্যের ওপর বাজি রাখছে। ভবিষ্যৎ বিনিয়োগের হার দ্রুতগতিতে বাড়ছে; ২০০৩ সালে ছিল মাত্র ১৩ বিলিয়ন ডলার, ২০০৮-এ এসে তা হয়েছে ২৬০ বিলিয়ন ডলার, পাঁচ বছরে প্রায় ১৯০০% বেড়ে গেছে, বছরে ৩৮০%। এই বিনিয়োগ অত্যন্ত বেশি পরিমাণে হচ্ছে; গমের বেলায় দেখা যাচ্ছে, গম যা উৎপাদিত হচ্ছে তার চেয়ে তিন গুণ বেশি বিনিয়োগ করার জন্য তৈরি আছে। যদিও তারা সত্যিকার অর্থে কেনে না, কিন্তু তাদের এই বিনিয়োগের প্রভাব বাজারের ওপর নেতিবাচকভাবে পড়ে। উৎপাদিত খাদ্যশস্যের মাত্র ১০% আন্তর্জাতিক বাণিজ্যের মধ্যে আসে, তা সত্ত্বেও এই বাজারের প্রভাব অনেক বেশি। দুঃখজনক হচ্ছে, বিভিন্ন দেশের সরকার রপ্তানিমুখী কৃষি উৎপাদন এবং গ্লোবাল সাপ্লাই চেইনগুলোকেই সহায়তা দেয়, অন্যদিকে নিজ দেশের স্থানীয় বাজার এবং উৎপাদনে গুরুত্ব দেয় না।
খাদ্যশস্যের ওপর বিনিয়োগে এত আগ্রহের কারণ ক্ষুধা মেটানো নয় মোটেই। এটা হচ্ছে বায়ো-ফুয়েল বা জৈব জ্বালানির চাহিদার জন্য। যুক্তরাষ্ট্র ও ইউরোপিয়ান ইউনিয়ন বায়ো-ফুয়েল উৎপাদনে ভর্তুকি দিচ্ছে, ফলে ভুট্টার মতো খাদ্য-ফসল যা অনেক দেশের মূল খাদ্য, তা মানুষের খাবার টেবিলে না এসে চলে যাচ্ছে গাড়ির তেল উৎপাদনের জন্য। বিশ্বব্যাপী বায়ো-ফুয়েলের ভর্তুকির পরিমাণ ২০০৯ সালে ২০ বিলিয়ন ডলার পর্যন্ত পৌঁছে গিয়েছিল। ফলে যত বেশি বায়ো-ফুয়েলের চাহিদা বাড়ছে, ততই খাদ্যশস্য খাদ্য হিসেবে না এসে গাড়ির তেল হয়ে যাচ্ছে এবং খাদ্যঘাটতি সৃষ্টি হচ্ছে। দামও বেড়ে যাচ্ছে হু হু করে। এই প্রতিবেদনের শেষে পরামর্শ দেওয়া হয়েছে, দেশের মানুষকে খাওয়াতে পারে এমন কৃষির ওপর জোর দিতে হবে এবং ক্ষুদ্র কৃষকদের খাদ্য উৎপাদনে সহযোগিতা করতে হবে। গ্লোবাল হাঙ্গার ইনডেক্স অনুযায়ী বাংলাদেশে চার কোটি ১৪ লাখ মানুষ অপুষ্টির শিকার, যা মোট জনসংখ্যার ২৬%। অর্থাৎ প্রতি চারজনের একজন পুষ্টিহীনতায় ভুগছে। এই হার উদ্বেগজনক।
শুরুতেই বলেছি বাংলাদেশে খাদ্যশস্যের দাম অনেক বেড়ে গেছে, যা মানুষের জন্য বহন করা কঠিন হয়ে উঠছে দিনে দিনে। খাদ্যশস্যের দাম বাড়তে থাকলে পুষ্টিহীনতা আরও বাড়বে সন্দেহ নেই। অথচ এ দেশে খাদ্য উৎপাদন বাড়ানো কঠিন নয়। এ দেশে ক্ষুদ্র কৃষকদের সংখ্যা মোট কৃষক পরিবারের ৮৪%। কাজেই তাদের কেন্দ্র করে কৃষি পরিকল্পনা করলে কৃষকেরা নিজেরাও বাঁচবে, দেশের খাদ্যেরও জোগান দিতে পারবে। বিশ্বের বিভিন্ন দেশের অভিজ্ঞতায় এখন ক্ষুদ্র কৃষকদের প্রতি মনোযোগ দেওয়ার বিষয়টি চলে আসছে।
অথচ আমাদের কৃষি বা খাদ্য উৎপাদন পরিকল্পনা বলে কিছু আছে বলে মনে হয় না। খাদ্যের জমিতে আবাসন গড়ে উঠছে অপরিকল্পিতভাবে, ধানের জমিতে ইটের ভাটা, রবি ফসলের মৌসুমে তামাক চাষ করে খাদ্যের বিশাল ঘাটতি সৃষ্টি হচ্ছে, অথচ সরকার শক্তভাবে কোনো ব্যবস্থাই নিচ্ছে না। উৎপাদনের স্বল্পতা ঘটলে সরকারকে বিদেশ থেকে বিপুল পরিমাণে খাদ্য আমদানি করতে হয় এবং বিশ্ব খাদ্যমূল্যের খপ্পরে পড়ে যায়। জৈব জ্বালানির ব্যাপার বাংলাদেশে এখন কতখানি আছে সরকারিভাবে বলা হচ্ছে না, কিন্তু বিগত তত্ত্বাবধায়ক সরকারের আমলে শিল্প মন্ত্রণালয়ের সঙ্গে আখ চাষ করে জৈব জ্বালানির চুক্তি হয়েছিল বলে জানা গেছে।
অন্যদিকে সরকার জলবায়ু পরিবর্তনের দোহাই দিয়ে নিত্যনতুন হাইব্রিড ধান ও জিএম ধান প্রবর্তন করে কৃষকের ক্ষতি করছে। ঝলক ধান, নেরিকা ধান সাম্প্রতিক সময়ের বড় উদাহরণ। কৃষক প্রতারণার শিকার হচ্ছে বলে পত্রপত্রিকায় জানা যাচ্ছে।
খাদ্যঘাটতি দূর করার অনেক উপায় আছে। আমাদের প্রথম কাজ হচ্ছে, খাদ্য-ফসলের জমিতে অন্য ফসল উৎপাদন, বিশেষ করে তামাক চাষ নিয়ন্ত্রণ করে খাদ্য-ফসলের চাষ বাড়ানোর দিকে মনোযোগ দেওয়া এবং কৃষকের ফসলের ন্যায্য দাম দিয়ে তাকে টিকে থাকতে সহায়তা করা।
ফরিদা আখতার: নারীনেত্রী, উন্নয়নকর্মী।
বিজ্ঞান
নাম দিয়ে যায় চেনা:
বর্তমান সরকারের ডিজিটাল বাংলাদেশ প্রতিষ্ঠায় দেশের প্রত্যেক নাগরিক, স্থাপনা, কর্মকাণ্ডকে নিখুঁতভাবে চিহ্নিত করতে না পারলে তথ্যপ্রযুক্তির সুফল ভোগ করা সম্ভব হবে না। তাই সব প্রতিষ্ঠান, কর্মকাণ্ডকে শনাক্তকরণের পাশাপাশি দেশের নাগরিকদেরও সন্দেহাতীতভাবে চিহ্নিত করা প্রয়োজন। এর জন্য যেমন জাতীয় পরিচয়পত্র প্রয়োজন, ঠিক তেমনি নামকরণেও একটি শৃঙ্খলা প্রতিষ্ঠা করা দরকার।
বিজ্ঞানসম্মত নামকরণ করা এতই গুরুত্বপূর্ণ যে মহাকাব্যের বিভিন্ন বস্তু ও ঘটনায় নামকরণ করার বৈধ কর্তৃপক্ষ হলো ইন্টারন্যাশনাল অ্যাস্ট্রোনমিক্যাল ইউনিয়ন। সামুদ্রিক ঝড়, টর্নেডোর নামকরণের জন্যও বৈধ কর্তৃপক্ষ রয়েছে। রোমান সভ্যতায় পুরুষ নাগরিকদের নামের তিনটি অংশ ছিল। প্রথম অংশ Prayenomen, মধ্যাংশ nomen এবং শেষাংশ cognomen (পরিবারের নাম)। নারীদের নাম সাধারণত তাদের বাবা কিংবা স্বামীর cognomen অথবা nomen-এর স্ত্রীরূপ দিয়ে হতো। প্রাচীন রোমে সামাজিক অবস্থান, মর্যাদা কিংবা দায়িত্বের পরিধির পরিবর্তনের সঙ্গে সঙ্গে নামেরও পরিবর্তন হতো। প্রাচীন যুগের কথা বাদই দিলাম, এমনকি একবিংশ শতাব্দীতে এসেও বিজ্ঞানসম্মতভাবে আমাদের নামকরণ করা হচ্ছে না। আমার বাবার নাম আনিছ উদ্দিন আহমেদ এবং আমার নাম মোহাম্মদ কায়কোবাদ। আমার বাবার নাম থেকে যেমন আমার নামের কোনো ক্ষুদ্রাংশও আঁচ করার সুযোগ নেই, তেমনি আমার ভাইবোনদের নামও অনুমান করা যাবে না। এটি নগণ্য অংশ বাদ দিলে সারা দেশের এটাই চিত্র।
আমার অস্ট্রেলীয় সুপারভাইজার ফ্রান্স জোহান মারিয়া সলজবর্ন ও তাঁর স্ত্রী অ্যাডা ডিউরহফ ইউরোপের দ্রুত জীবন পছন্দ করতে না পেরে অস্ট্রেলিয়ায় ধীরলয়ের জীবন গ্রহণ করেছেন। এখন অবসর জীবনে প্রতি গ্রীষ্মে ইউরোপে বেড়াতে যান এবং অত্যন্ত সফলতার সঙ্গে নিজের ফ্যামিলি ট্রিকে সমৃদ্ধ করছেন। ইতিমধ্যেই তাঁরা উভয় দিকের ঊনবিংশ শতাব্দীর শুরু থেকে আত্মীয়স্বজনের নানা গুরুত্বপূর্ণ তথ্যে তাঁদের ফ্যামিলি ট্রি সমৃদ্ধ করেছেন। এটা সম্ভব হয়েছে নামকরণের শৃঙ্খলা থেকে। বংশ নামের কোনো পরিবর্তন হচ্ছে না যুগ যুগ ধরে। কেবল নারীদের ক্ষেত্রে তা হচ্ছে; তা-ও নিয়মকানুন অনুসরণ করে, স্বামীর বংশ নাম দিয়ে। দুর্ভাগ্যজনকভাবে শত চেষ্টা করলেও আমাদের দেশের কোনো পরিবারের পক্ষেই এ রকম সমৃদ্ধ ফ্যামিলি ট্রি করা সম্ভব হবে না। কারণ, আমাদের নামকরণ বিজ্ঞানসম্মত উপায়ে করা হচ্ছে না। বছর দশেক আগের কথা, ন্যাশনাল জিওগ্রাফিকের জেনোগ্রাফিক প্রকল্পে নাম লিখিয়েছিলাম আমরা পূর্বপুরুষদের গতিবিধি সম্পর্কে জানতে। আফ্রিকা থেকে যাত্রা শুরু করে আরব ভূখণ্ড, পাকিস্তান, আফগানিস্তান হয়ে ইউরোপ ঘুরে ককেশিয়ান অঞ্চল পর্যন্ত আমার পূর্বপুরুষদের ভ্রমণ ও বিচরণভূমি বিস্তৃত। তবে এরা যেই পাক-ভারত উপমহাদেশে প্রবেশ করবে, তারপর আর তথ্য-উপাত্ত পাওয়া তত সহজ হবে না। এরও কারণ আমাদের নাম বিজ্ঞানসম্মত নয়।
তদানীন্তন সোভিয়েত ইউনিয়নে, নিঃসন্দেহে এখনো ওই এলাকায়, মানুষের নামের তিনটি অংশ। প্রথম অংশ দিয়ে তাকে ডাকা হয়, মধ্যের অংশে হলো তার বাবার নামের প্রথম অংশ এবং সর্বশেষ হলো তার বংশের নাম। যেমন—বিখ্যাত লেখক তলস্তয়ের পূর্ণ নাম হলো লেভ নিকলায়েভিচ তলস্তয়। লেভ নামে তাঁকে ডাকা হয়, তাঁর বাবার নামের প্রথমাংশ নিকলাই এবং তলস্তয় হলো তাঁর বংশের নাম। তাঁর বাবার নাম নিকলাই ইলিচ তলস্তয়। তাঁর মাতার নাম মারিয়া নিকলায়েডনা তলস্তায়া এবং বিয়ের আগে বংশ নাম ছিল ভলকনস্কাইয়া। বিবাহিত নারীরা স্বামীর বংশ নাম ধারণ করে। লেভের কোনো বোন থাকলে তাঁর নামের মধ্যাংশে নিকলায়েভনা লিখতে হতো এবং বংশ নামের স্ত্রীরূপ তলস্তায়া।
প্রকৃতপক্ষে ইউরোপজুড়েই এই তিন অংশে বিভক্ত নামের সংস্কৃতি পরিলক্ষিত হয়। পারস্য দেশে অবশ্য নামের সঙ্গে শহরের নামও জুড়ে দেওয়ার রীতি রয়েছে। আমরা যদি আমাদের নাম বিজ্ঞানসম্মতভাবে না করি, তাহলে আধুনিক প্রযুক্তির যে ফলাফল—যেমন ডিএনএ টেস্টের মাধ্যমে পূর্বপুরুষদের শনাক্তকরণ থেকে আমরা বঞ্চিত হব। আজ হোক কাল হোক সারা বিশ্বের সঙ্গে তাল মিলিয়ে এগুলো আমাদের করতেই হবে। প্রযুক্তির নানা সুবিধা থেকে যাতে করে আরও অধিককাল বঞ্চিত না হই, এর জন্য নামকরণের নতুন সংস্কৃতি চালু করা উচিত। এখন আমাদের দেশে জন্ম-মৃত্যু নিবন্ধন করা চালু হয়েছে। সুতরাং একটি শিশু জন্মগ্রহণ করলে তার সম্ভাব্য নাম সম্পর্কে মা-বাবাকে সাহায্য করা যেতে পারে। শুধু নাম কেন, নামের বানানকে আমরা প্রমিত করতে পারি। ফলে তথ্যপ্রযুক্তির ব্যবহার আরও অনেক সহজ হবে।
অনেক সময় আমরা অজ্ঞতাপ্রসূত নামের শুদ্ধ কিংবা গ্রহণযোগ্য বানানও ব্যবহার করতে পারি না। এসব ক্ষেত্রে সরকার নানা প্রতিষ্ঠানের মাধ্যমে সাধারণ মানুষকে সহায়তা করতে পারে। আমরা যদি এ কাজটি এখনই শুরু করি, তাহলে ৫০-৬০ বছর পর বিজ্ঞানসম্মত নামের সব সুযোগ-সুবিধাই আমরা ভোগ করতে পারব। বিশেষ করে আমাদের মা-বাবা, ভাইবোনের পারিবারিক সম্পর্ক প্রতিষ্ঠা করা তখন অনেক সহজ হবে। কোনো জমি কিংবা সম্পত্তির উত্তরাধিকার নির্ধারণের বিষয়গুলোর জটিলতা বহুগুণে হ্রাস পাবে। তা ছাড়া সরকারি-বেসরকারি যেসব কর্মকাণ্ডে পারিবারিক সম্পর্ক প্রতিষ্ঠা করা গুরুত্বপূর্ণ, সেগুলো অনেক সহজ হয়ে আসবে। বাংলাদেশে এখন জাতীয় পরিচয়পত্র দেওয়া হচ্ছে। একটি শিশুর জন্মলগ্নেই যদি তার নাম ও প্রয়োজনীয় উপাত্তগুলো সঠিকভাবে ধারণ করা হয়, তখন জাতীয় পরিচয়পত্রেও সামঞ্জস্যপূর্ণ তথ্য উঠে আসবে।
সুতরাং কালবিলম্ব না করে আইনের মাধ্যমে সব শিশুর নামকরণে বৈজ্ঞানিক পদ্ধতি ব্যবহার করতে মা-বাবাকে অনুপ্রাণিত করা হোক, প্রয়োজনীয় সহায়তা দেওয়া হোক। ডিজিটাল বাংলাদেশ প্রতিষ্ঠায় নামকরণের এই আধুনিক পদ্ধতি গুরুত্বপূর্ণ ভূমিকা পালন করবে। অবশ্য মানুষের নাম ছাড়াও প্রতিষ্ঠান কিংবা অন্য নামেও বিজ্ঞানসম্মত পদ্ধতি ব্যবহারে উৎসাহিত করা দরকার।
মোহাম্মদ কায়কোবাদ: অধ্যাপক, বাংলাদেশ প্রকৌশল বিশ্ববিদ্যালয় (বুয়েট) এবং ফেলো, বাংলাদেশ একাডেমি অব সায়েন্সেস।
পুরান ঢাকা
ঢাকার বন্ধকি ভাড়াটে:
মর্টগেজ ভাড়াটে বা বন্ধকি ভাড়াটে নামক শব্দের সঙ্গে আমাদের পূর্বপরিচয় নেই। শোনামাত্র চমকে উঠেছি। এ আবার কেমনতর ভাড়াটে! যার নামের আগে মর্টগেজ বা বন্ধকি শব্দটি জুড়ে দেওয়া হয়েছে। আমাদের সনাতনি অভিজ্ঞতা হচ্ছে, মাসিক ভাড়া প্রদান সাপেক্ষে মানুষ বাড়ি-ফ্ল্যাট ভাড়া নিয়ে পরিবার-পরিজন নিয়ে বসবাস করে থাকে। এ ক্ষেত্রে নিরাপত্তা জামানত বাবদ অগ্রিম অর্থ বাড়ির মালিকদের প্রদানেরও বিধান আছে। অগ্রিম অর্থ প্রদানের ক্ষেত্রে হেরফের হয়ে থাকে। কারও ক্ষেত্রে তিন মাসের ভাড়ার অগ্রিম, কারও ক্ষেত্রে দু-এক মাসের। ঢাকা শহরের বাড়ির বা ফ্ল্যাটের মালিকদের চেয়ে ভাড়াটের সংখ্যাই অধিক। এ বিষয়ে দ্বিমতের সুযোগ নেই। আমাদের বাড়িওয়ালা ও ভাড়াটেদের সনাতনি ব্যবস্থায় মর্টগেজ ভাড়াটে নতুন সংযোজন। আমি বিষয়টি বিস্তারিত জানতে আগ্রহী হয়ে মর্টগেজ ভাড়াটে ও বাড়িওয়ালা উভয়ের সঙ্গে কথা বলেছি। জেনেছি চমকপ্রদ অভিনব ব্যবস্থাটি।
ব্যবস্থাটি বিগত তিন-চার বছর ধরে পুরান ঢাকায় চালু হয়েছে এবং ক্রমেই এর দ্রুত বিস্তার ঘটেছে। পুঁজির শক্তি ও পুঁজির ক্ষমতা এতে প্রকটভাবেই ফুটে উঠেছে। বাড়িওয়ালাদের অর্থের প্রয়োজন মেটাতেই মর্টগেজ ভাড়াটে-ব্যবস্থাটি চালু হয়েছে। বাড়ি বা ফ্ল্যাটের মালিকদের তিন বা পাঁচ লাখ টাকা একত্রে প্রদান করে মর্টগেজ ভাড়াটে বাড়ি বা ফ্ল্যাটে ওঠে। ব্যবহূত গ্যাস, বিদ্যুৎ এবং পানির বিলই তারা কেবল পরিশোধ করে। মাসিক কোনো ভাড়া তাদের দিতে হয় না। একসঙ্গে নগদ তিন বা পাঁচ লাখ টাকা প্রদানের কারণেই বিনে ভাড়ায় বসবাসের এমন ব্যবস্থা। রীতিমতো দলিল-দস্তাবেজ করেই পরস্পর চুক্তিবদ্ধ হয়। তিন বা পাঁচ বছর মেয়াদে সাধারণত চুক্তি হয়ে থাকে। চুক্তির সময়সীমা অতিক্রমের পর বাড়িওয়ালাকে শুরুতে দেওয়া তিন বা পাঁচ লাখ টাকা মর্টগেজ ভাড়াটেকে একত্রে ফেরত দিতে হয়। অর্থাৎ চুক্তির মেয়াদকাল পর্যন্ত মর্টগেজ ভাড়াটে বিনে ভাড়ায় থাকবে। কেবল গ্যাস, বিদ্যুৎ ও পানির বিল পরিশোধ করবে। চুক্তির মেয়াদ শেষে লগ্নির পুরো টাকা একত্রে ফেরত নেবে। কোনো কারণে বাড়িওয়ালা অর্থ ফেরত দিতে অক্ষম হলে, তাদের মধ্যে পুনরায় নতুন করে চুক্তিপত্র সম্পাদন করে আগের নিয়মেই ফ্ল্যাটে বা বাড়িতে বিনে ভাড়ায় বসবাস করতে পারবে।
নগদ অর্থের তাগিদেই নিরুপায় বাড়ির মালিকদের এমন চুক্তি করতে হয়। পুরান ঢাকার জায়গা বাড়েনি, কিন্তু বেড়েছে পরিবার। পৈতৃক সম্পত্তিতে অংশীদারদের মধ্যে ভাগ-বাটোয়ারায় কারও মালিকানার জায়গার পরিমাণ আধা কাঠা থেকে সোয়া কাঠার ঊর্ধ্বে নয়। খুব কমসংখ্যক আছে, যাদের জমির পরিমাণ তিন-চার কাঠা। সংখ্যাগরিষ্ঠ পুরান ঢাকার বাসিন্দাদের জায়গার পরিমাণ আধা কাঠা থেকে সোয়া কাঠা হওয়ার কারণেই এই স্বল্প জায়গায় রাজউকের অনুমোদন পাওয়া সম্ভব হয় না। এ ছাড়া আছে সরু রাস্তার জন্য রাজউকের অনুমোদন না দেওয়ার পাকা ব্যবস্থা। রাজউকের অনুমোদন লাভের ক্ষেত্রে আরেক অন্তরায় বাড়ি নির্মাণে চারদিকে জায়গা ছেড়ে বাড়ি নির্মাণের শর্তারোপ, যা পুরান ঢাকার জমির মালিকদের ক্ষেত্রে পালন অসম্ভব। আধা কাঠা থেকে সোয়া কাঠা জায়গার চারদিকে জায়গা ছাড়লে তো বাড়ি নির্মাণের ন্যূনতম জায়গাও থাকে না। তাই সংখ্যাগরিষ্ঠ স্বল্প জায়গার মালিকেরা রাজউকের অনুমোদনের তোয়াক্কা না করে স্বউদ্যোগে জীবনের সব সঞ্চয় বিনিয়োগ করে বাড়ি নির্মাণে হাত দেয়। রাজউকের অনুমোদন না থাকায় তাদের পক্ষে রাষ্ট্রীয় বা বেসরকারি আর্থিক প্রতিষ্ঠান থেকে গৃহনির্মাণ ঋণ পাওয়াও সম্ভব হয় না। নির্মাণকাজ সম্পন্ন করতে অগত্যা তাদের মর্টগেজ ভাড়াটেদের শরণাপন্ন হতে হয়। তিন বা পাঁচ লাখ নগদ টাকা গ্রহণ করে মর্টগেজ ভাড়াটেদের ঘর-ফ্ল্যাট বিনে ভাড়ায় দিতে হয়। পুরান ঢাকার সংখ্যাগরিষ্ঠ স্বল্প জমির মালিকদের একই দশার কারণে মর্টগেজ ভাড়াটে ব্যবস্থাটি দ্রুত বিস্তার লাভ করে চলেছে। খুব কমসংখ্যকই ব্যক্তিগত ও পরিবারিক অর্থের প্রয়োজন মেটাতে মর্টগেজ ভাড়া দিয়ে থাকে। একজন জানিয়েছেন, মেয়ের বিয়ের পণের অর্থ প্রদানের জন্য বাধ্য হয়ে নিজেদের দুই রুম মর্টগেজ ভাড়া দিয়ে ছাদে টিনশেডের ঘর তুলে নিজেরা বসবাস করছে। মর্টগেজ ভাড়াটেরাও বিষয়টি নিশ্চিত করেছে যে বাড়ির মালিকদের নগদ অর্থের প্রয়োজন মেটানোর সুযোগটি তারা কাজে লাগিয়ে আর্থিকভাবে লাভবান হয়েছে। টাকাই টাকা তৈরি করে। ব্যাংকের সুদও এত অধিক নয়। ব্যবসায় বিনিয়োগে নানা ঝুঁকির আশঙ্কা থাকে, কিন্তু এ ক্ষেত্রে কোনো ঝুঁকি নেই। নিরাপদ লাভজনক বিনিয়োগই তারা মনে করে।
সাধারণত ভাড়াটেদের ওপর বাড়িওয়ালাদের স্বেচ্ছাচারিতার নানা অভিযোগ আছে। তবে মর্টগেজ ভাড়াটেদের তেমন কোনো অভিযোগ নেই বরং তারা অধিক সমীহ ও মর্যাদা বাড়িওয়ালাদের থেকে পেয়ে থাকে। বাড়িওয়ালাদের আর্থিক দুরবস্থার এই সুযোগ নেওয়া নৈতিক কি না! জানতে চাইলে বলে, ‘একজন নিরুপায় বাড়ির মালিককে অর্থ দিয়ে উপকার করেছি। বিনিময়ে নিজেরাও লাভবান হচ্ছি। এখানে অনৈতিক কিছু নেই। বরং আমরা অর্থ না দিলে তাদের পক্ষে বাড়ি নির্মাণের অসমাপ্ত কাজ সম্পন্ন করা সম্ভবপর ছিল না। আর তারা মাথা কুটলেও রাজউকের অনুমোদন না থাকার কারণে আর্থিক কোনো প্রতিষ্ঠান থেকে একটি টাকাও ঋণ পাবে না। নিজেরা লাভবান হচ্ছি সত্য, তাই বলে বাড়ির মালিকও যে লাভবান হচ্ছে না, তাও অসত্য নয়।’
দেশজুড়ে সর্বত্র চলছে পুঁজির দৌরাত্ম্য। পুঁজির নীরব শোষণও। পুঁজির শাসন ও শোষণের ক্ষেত্র ক্রমেই সমাজের রন্ধ্রে রন্ধ্রে বিস্তার করে চলেছে। বর্তমান ব্যবস্থায় এর থেকে পরিত্রাণের উপায় নেই। বিকল্প ব্যবস্থা না আসা পর্যন্ত হরেক ক্ষেত্রে পুঁজির দৌরাত্ম্য আমাদের দেখতে হবে এবং ভুগতেও হবে।
মযহারুল ইসলাম: লেখক-গবেষক, পুরান ঢাকার বাসিন্দা।
বাজার-পরিস্থিতি
ওএমএস এবং নিম্নমধ্যবিত্ত:
ওএমএস (খোলাবাজারে বিক্রি) কার্যক্রম বলতে যা পরিচিত, তা হলো বাজারমূল্যের চেয়ে কম মূল্যে সরকার কর্তৃক চাল সরবরাহ। গত কয়েক বছরে মূল্যস্ফীতির দিকে তাকালে দেখব, খাদ্য মূল্যস্ফীতি অন্য যেকোনো ক্ষেত্রের মূল্যস্ফীতির চেয়ে বেশি। প্রশ্ন হলো খাদ্য মূল্যস্ফীতি হিসাবের সময় কি শুধু চালের মূল্যবৃদ্ধিকেই হিসাব করা হয়?
ডাল, লবণ, তেল, সবজি কি খাদ্যতালিকায় পড়ে না? তাই আমি মনে করি, বাংলাদেশের বর্তমান বাজার বাস্তবতায় ওএমএস কার্যক্রমকে শুধু চাল বিক্রির মধ্যে সীমাবদ্ধ না রেখে উপরিউক্ত পণ্যগুলোও প্যাকেজ আকারে বিক্রি করা যায়।
বর্তমান সরকারের অগ্রাধিকার কার্যক্রমের মধ্যে ওএমএস একটি। ‘সকল উন্নয়নকাজ বন্ধ রেখে খাদ্য আমদানি করা হবে’—প্রধানমন্ত্রীর এই উক্তির মধ্য দিয়েই তা স্পষ্ট। কার্যক্রমটি রাজনৈতিক-অর্থনীতির সঙ্গেও সম্পর্কিত। সময়ের সঙ্গে সঙ্গে ওএমএসের চাল নিতে আসা মানুষের লাইন দীর্ঘ থেকে দীর্ঘতর হচ্ছে। সরেজমিনে দেখেছি, ওই কার্যক্রমের শুরুতে সুবিধাভোগী ছিল শুধু হতদরিদ্ররা। বর্তমানে নিম্নমধ্যবিত্তরাও যুক্ত হয়েছে এর সঙ্গে। নিম্নমধ্যবিত্তদের লাইনে যুক্ত হওয়ার কারণ হতে পারে দ্রব্যমূল্যের ঊর্ধ্বগতি। কারণ, ক্রয়ক্ষমতা হ্রাসের সত্যতা খুঁজতে গিয়ে দুই ধরনের উত্তর পেয়েছি: এক. ক্রয়ক্ষমতা খুব বেশি না কমলেও সঞ্চয়ের প্রবণতার কারণেই নিম্নমধ্যবিত্তরা বাজার থেকে ৩৬-৩৮ টাকা দরে চাল না কিনে একই গুণগত মানসম্পন্ন চাল ২৪ টাকা দরে খোলাবাজার থেকে কিনছে। এই তথ্য থেকে বোঝা যায়, সঞ্চয়ের প্রবণতা গরিব ও নিম্নমধ্যবিত্তেরই বেশি, যা তত্ত্বগতভাবেও সঠিক।
দুই. নিম্নমধ্যবিত্তরা ওএমএস কার্যক্রমের শুরুর দিকে লাইনে দাঁড়িয়ে চাল সংগ্রহের সঙ্গে নিজেকে মানিয়ে নিতে পারেনি। কিন্তু বাজারের ঊর্ধ্বমুখী প্রবণতার কারণে বাস্তবতাকে মেনে নিয়েছে।
নিম্নমধ্যবিত্ত ও মধ্যবিত্ত শ্রেণীর মানুষেরাই মুক্তবাজার অর্থনীতির জাঁতাকলে পিষ্ট হচ্ছে দিনের পর দিন। কারণ, এই মানুষেরা যেমন রাস্তায় দাঁড় করাতে পারে না, তেমনি বাজারে প্রচলিত দামের কাছেও দাঁড়াতে কষ্ট হয়।
ওই শ্রেণীর মানুষ তথ্য দিয়েছে ঠিকই, কিন্তু কেউই নাম বলতে রাজি হয়নি, ঠিকানা বলতে রাজি হয়নি কিংবা কথা বলার সময় মাথার ঘোমটা এমনভাবে বাড়িয়ে দিয়েছে, যাতে আমি চেহারা চিনতে না পারি। ব্যাপারটি বুঝতে পেরে তাদের বললাম, বাজার দামের কাছাকাছি দামে যদি ঠেলাগাড়ি বা ভ্যান থেকে সবজি, পেঁয়াজ কিংবা আম কিনতে পারি, তাহলে ট্রাক থেকে চাল কিনতে লজ্জা পাব কেন? যেখানে প্রতি কেজিতে ১২-১৪ টাকা লাভ হচ্ছে। জানি না কতজনকে আমি বিষয়টি বোঝাতে সক্ষম হয়েছিলাম বা কতজন তা উপলব্ধি করতে পেরেছিলেন।
বর্তমান বাস্তবতায় গ্রাম ও শহরের অর্থনীতির পার্থক্য সুস্পষ্ট। গ্রামের একজন রিকশাচালকের সঙ্গে শহরের একজন রিকশাচালকের আয়ের পার্থক্য চোখে পড়ার মতো। কারণ, শহরের একজন রিকশাচালক নিজেই শুধু উপার্জন করেন না, স্ত্রীসহ সন্তানেরাও তাঁর আয়ের উৎস, যা গ্রামের রিকশাচালকের নেই। কিন্তু বাজারের ওপর নির্ভরশীলতা ওই দুই রিকশাচালকের প্রায় কাছাকাছি। এ জন্য জীবনযাত্রার মান তুলনামূলকভাবে শহরের রিকশাচালক বা নিম্ন আয়ের মানুষেরই বেশি।
কিন্তু ওএমএসের যে সহযোগিতা, তা শহরজুড়ে চোখে পড়ার মতো হলেও গ্রামের দরিদ্র শ্রেণী এর সুফল তেমন পাচ্ছে না। উল্লেখ্য, বর্তমান সরকার তার শাসনামলে ১০ শতাংশ দারিদ্র্য হ্রাস করেছে, এটি সত্য ধরে নিলেও গ্রামীণ দারিদ্র্য কত শতাংশ হ্রাস করতে পেরেছে, তা নিয়ে সংশয় আছে। এ জন্য আমি মনে করি, গ্রামীণ এলাকায় ওএমএস কার্যক্রম জোরদার করা অতি জরুরি।
‘খাদ্যনিরাপত্তা’ সাম্প্রতিক বিশ্বের আলোচিত বিষয়। জনসংখ্যার চাপ একদিকে যেমন খাদ্যের চাহিদা বাড়াচ্ছে, অন্যদিকে খাদ্যের জোগান আশানুরূপভাবে বাড়ছে না প্রাকৃতিক দুর্যোগসহ বিভিন্ন কারণে। যে কারণে আন্তর্জাতিক বাজারে খাদ্যের দাম প্রায়ই অস্থিতিশীল থাকে। আবার ‘আন্তর্জাতিক রাজনীতির’ একটি হাতিয়ার হলো খাদ্য। তাই অধিকাংশ দেশ ‘খাদ্যনিরাপত্তা’কে অগ্রাধিকার দিয়েছে। বাংলাদেশকেও দিতে হবে।
আমি মনে করি, ওএমএস স্বল্প মেয়াদে বাংলাদেশে ‘ব্যক্তিগত খাদ্যনিরাপত্তা’কে নিশ্চিত করছে বা করবে। তবে ‘দীর্ঘ মেয়াদে সামষ্টিক খাদ্যনিরাপত্তা’কে নিশ্চিত করতে হলে আমদানি বাড়িয়ে ওএমএসকে মুক্তবাজার অর্থনীতির দোহাই দিয়ে (চাহিদা ও জোগানের ক্রিয়া-প্রতিক্রিয়ায় দ্রব্যের দাম নির্ধারিত হয়) চালের বাজার যেখানে প্রায়ই অস্থিতিশীল থাকে, সেখানে দেড় বা দুই বছর ধরে ২৪ টাকা দরে চাল বিক্রি করতে গিয়ে সরকারকে অনেক টাকা ভর্তুকি দিতে হচ্ছে সত্য, কিন্তু ভবিষ্যতে ২০০৯-২০১৩ শাসনামলকে মূল্যায়ন করতে গেলে কৃষি ও শিক্ষা মন্ত্রণালয়ের পাশাপাশি খাদ্য মন্ত্রণালয়কেও যুক্ত করতে হবে।
তাই আমি মনে করি, ওএমএসের মাধ্যমে বিক্রীত চালের মূল্য কিছুটা বাড়িয়েও যদি ক্ষমতার পুরো মেয়াদে অব্যাহত রাখা যায়, তাহলে দ্রব্যমূল্যের ঊর্ধ্বগতির দায়ভার কিছুটা হলেও ঘুচবে।
সন্জয় চন্দ্র রায়: প্রভাষক, অর্থনীতি বিভাগ, প্রিমিয়ার বিশ্ববিদ্যালয়, চট্টগ্রাম।
সরল গরল
৳ ৩৫০০ কোটি যখন কেতাবের গরু:
বাংলাদেশের প্রায় সাড়ে তিন কোটি মানুষের হাতে থাকা গ্রামীণফোনের (জিপি) কাছে সাড়ে তিন হাজার কোটি টাকা পাওনা থাকার খবরে আমাদের আনন্দিত হওয়ার কথা। এটা ‘ফাঁকি’, না ‘অনাদেয়’ তা অস্পষ্ট। টাকা তো এক দিনে জমেনি।
সংসদীয় কমিটি বিটিআরসির এখতিয়ার নিয়ে প্রশ্ন তুলেছে। আমরা খুঁজে দেখি, এর আড়ালে কত রহস্যময়, কত বিচিত্র ঘটনা ইতিমধ্যেই ঘটে গেছে। জিপির চেয়ারম্যান সিগভে ব্রেক্কে মামলা করবেন কী, এর পানি তো ইতিমধ্যেই গড়িয়ে সর্বোচ্চ আদালতে গিয়ে ঠেকেছে।
হাইকোর্টের রায়ে মেজর জেনারেল (অব.) জিয়া আহমেদের নেতৃত্বাধীন বিটিআরসি অনিয়মের দায়ে অভিযুক্ত। আর সেটা সেই অডিট ফার্মের (ফজল অ্যান্ড কোম্পানি) নিয়োগ নিয়ে, যাদের রিপোর্টে জিপির ওই টাকার হদিস মিলেছে। এর বিরুদ্ধে জিপির আগেই যথেষ্ট কড়া মন্তব্য করেন আমাদের হাইকোর্ট। তাই সরকারি কোষাগারে সম্ভাব্য টাকার অঙ্ক আসার খবর শুনে ভালো লাগলেও সেটা ঈষৎ তেতো ঠেকতে সময় লাগেনি।
অ্যাডভোকেট মুরাদ রেজার (অতিরিক্ত অ্যাটর্নি জেনারেল) আদালতে দেওয়া বক্তব্য যদি সত্য হয়, তাহলে বিটিআরসির চেয়ারম্যান আত্মস্বীকৃত নিয়ম ভঙ্গকারী। তিন বছর বিটিআরসির অডিটর থাকলে ফের অডিটর হওয়া বারণ। কিন্তু নিয়ম ভেঙেছে তারা। আদালতের এ-সংক্রান্ত প্রশ্নে বিটিআরসি কণ্ঠ নিচু করে। বলে, আমরা জানতাম না। আদালত তা বিশ্বাস করেননি। অতঃপর তারা বলেছে, আমরা নিশ্চয়ই ব্যবস্থা নেব। কিন্তু তা নেওয়া হয়নি। উপরন্তু এমন আত্মস্বীকৃত এক ত্রুটিপূর্ণ অডিটর দিয়ে এখন বাংলালিংকের নিরীক্ষা চলছে।
আপিল বিভাগে এখনো মামলা বিচারাধীন। তবে লিভ মঞ্জুরির শুনানিও বিলম্বিত করা হচ্ছে। অডিট ফার্ম নিয়োগকে পরিকল্পনা মন্ত্রণালয়ভুক্ত একটি রিভিউ প্যানেল অবৈধ ঘোষণা করেছিল। কিন্তু বিটিআরসি তা না মানলে এর বৈধতা চ্যালেঞ্জ হয় হাইকোর্টে। এ রায়ের ওপর আপিল বিভাগের নিষেধাজ্ঞার দুই দিন হাতে থাকতে ৩ অক্টোবর জিপির কাছে তারা টাকা চেয়ে চিঠি দেয়। এসপার-ওসপার না হওয়া একটি বিষয়ের গোপনীয়তা রক্ষা করা যে নিজ স্বার্থেও দরকারি, তা-ও বিটিআরসি মনে করেনি। চিঠিটি তারা মিডিয়ায় বিলি করে। এর উদ্দেশ্য কি সস্তা বাহবা নেওয়া?
বিটিআরসির ব্যবস্থাপনায় অতি উৎসাহ কিংবা আনাড়িপনা দেখতে পাচ্ছি। এতে জিপির কাছ থেকে সত্যি যদি আদায় করে নেওয়ার মতো কিছু থাকে, তাহলে তা বাধাগ্রস্ত হতে পারে। সিগভে ব্রেক্কে প্রয়োজনে আইনের ব্যবস্থা নেবেন বলে জানিয়েছেন। তিনি নেবেন কী, এক লড়াইয়ে বিটিআরসি তো হেরে বসে আছে।
অডিট ফার্ম বাছাইয়ে গঠিত মূল্যায়ন কমিটিতে দুজন সদস্য থাকার কথা বিটিআরসির বাইরে থেকে। কিন্তু সবাই ছিলেন বিটিআরসির। অডিটর নিয়োগে অনিয়মের প্রতিবাদে আপিল করা হয়েছিল। তাতে প্রমাণিত হয়, বিটিআরসি আইন ভেঙেছে। পাবলিক প্রকিউরমেন্ট রুলস পিপিআরের ৬০ ধারার ৫ উপদফা অনুযায়ী, রিভিউ প্যানেলের সিদ্ধান্তই বিটিআরসিসহ সংশ্লিষ্ট সব পক্ষের জন্য বাধ্যতামূলক। কিন্তু জেনারেল জিয়া তা মানেননি। টেলিযোগাযোগ মন্ত্রণালয়ের সমর্থন চেয়ে তিনি প্রত্যাখ্যাত হন। টেলিফোনমন্ত্রী তাঁকে সাফ বলে দেন, ওই ফার্মের নিয়োগ বাতিল করুন। রিভিউ প্যানেলের সিদ্ধান্ত মেনে নিন। জেনারেলের তা মনঃপূত হয়নি। বরং তিনি তাঁদের জানিয়ে দেন যে রিভিউ প্যানেলের সিদ্ধান্ত তাঁর জন্য প্রযোজ্য হবে না। তাঁর খোঁড়া যুক্তি ছিল, অডিটের ‘মাসাধিককাল অতিক্রান্ত’, তাই বিধি মানতে তিনি বাধ্য নন। পরে হাইকোর্টে প্রমাণিত হয় যে রিভিউ প্যানেল ও ডাকমন্ত্রী সঠিক ছিলেন। তিনিই ভ্রান্ত। কিন্তু তিনি দমার পাত্র নন। তিনি সব কানুন ভেঙেচুরে ফজলকে দিয়েই জিপি অডিট করাবেনই এবং তা করেছেনও।
তিনি পরিকল্পনামন্ত্রী ও অ্যাটর্নি জেনারেলের সঙ্গেও আলোচনা করেছিলেন। কিন্তু তাঁরা তাঁকে কী পরামর্শ দিয়েছিলেন, তা আমরা জানি না। তাঁর যুক্তি ছিল, ইতিমধ্যে ওই ফার্ম ‘সরকারের বিপুল অঙ্কের প্রাপ্যযোগ্য অর্থের সন্ধান’ পেয়েছে। তাই ‘জনস্বার্থে অডিট কার্যক্রম অব্যাহত রয়েছে’।
বিচারপতি ফরিদ আহম্মদ ও বিচারপতি শেখ হাসান আরিফের (সম্প্রতি নিয়োগপ্রাপ্ত) সমন্বয়ে গঠিত বেঞ্চ গত আগস্টে যে রায় দিয়েছিলেন, তার সঙ্গে আমরা একমত না হয়ে পারি না। তাঁরা বলেছিলেন, ‘বিটিআরসি একটি সংবিধিবদ্ধ সংস্থা। সংবিধি দ্বারা তার ওপর জনগণের ক্ষমতা আরোপ করা হয়েছে। টেলিকম বাংলাদেশের একটি বিকাশমান খাত। হাজার হাজার কোটি টাকা এর সঙ্গে সম্পৃক্ত। যদি এখানে ক্রয়-প্রক্রিয়ায় ন্যূনতম অনিয়ম বা অবৈধতা প্রশ্রয় পায়, তাহলে তা দুর্নীতিগ্রস্ত লোকদের উৎসাহিত করবে। জনস্বার্থের হানি ঘটবে। তাই কর্তৃপক্ষকে কঠোরভাবে আইন অনুসরণ করতে হবে।’ আদালত আরও বলেছেন, ‘আমরা জনাব রেজার (বিটিআরসির আইনজীবী) সঙ্গে একমত, যখন তিনি বলেন যে অডিটের মাধ্যমে বিটিআরসি টেলিকম অপারেটরদের কাছ থেকে বিপুল পরিমাণ অর্থ উদ্ধার করতে পারবে। কিন্তু আমরা তাঁর সঙ্গে একমত হতে পারি না, যখন তিনি বলেন যে জিপি অডিটরত ফজলকে এখন বিরক্ত করা ঠিক হবে না। কারণ, তারা ইতিমধ্যেই জিপির আর্থিক অনিয়ম ধরে ফেলেছে।’ আদালত এরপর যা বলেন তার সারকথা হলো, বিটিআরসির মতো প্রতিষ্ঠান প্রথমেই আইন ভাঙবে, আর তারপর তার সেই ভাঙা হাত নিয়ে টাকা আদায়ে নেমে জনস্বার্থ বিপন্ন করবে, এটা গ্রহণযোগ্য নয়। রাষ্ট্র এ ধরনের অবৈধ পন্থায় কিছু মুনাফা আশা করতে পারে না।
হাইকোর্টের কথায়, ‘এ ধরনের অনুশীলন আদালত দ্বারা কঠোর ভাষায় নিরুৎসাহিত এবং অঙ্কুরেই এর বিনাশ হওয়া উচিত। শুরু থেকে শেষ পর্যন্ত বিটিআরসি শুধু আইনের প্রতি বৃদ্ধাঙ্গুলিই দেখায়নি, একই সঙ্গে তারা উদ্ধতভাবে কর্মকাণ্ড চালিয়েছে।’
আদালতের মন্তব্য যদিও বিটিআরসিকে ঘিরে, কিন্তু এর আঁচ ব্যক্তিগতভাবে প্রথমেই লাগবে জেনারেল জিয়ার। আদালতের কথায়, ‘তাঁদের ভাবখানা এমন যেন তাঁরা তাঁদের ব্যক্তিগত সম্পত্তি নিয়ে কাজকারবার করছেন। তাঁদের ভুলে যাওয়া উচিত নয় যে তাঁরা জনগণের ক্ষমতার জিম্মাদার। রিভিউ প্যানেলের সিদ্ধান্ত যথার্থ। অডিটর নিয়োগকে তাই অবৈধ ঘোষণা করা হলো।’
এর পরও আমরা বিস্ময়ের সঙ্গে বিটিআরসির অব্যাহত বেপরোয়া মনোভাব লক্ষ করি। হাইকোর্টের দেওয়া গত ১৮ আগস্টের রায়ের কার্যকারিতা স্থগিত করতে অ্যাটর্নি জেনারেল মাহবুবে আলম ‘ব্যক্তিগতভাবে’ আপিল বিভাগে বিটিআরসির পক্ষে দাঁড়ান। ২৫ আগস্ট মাত্র ছয় সপ্তাহের জন্য হাইকোর্টের রায় স্থগিত করা হয়। আদেশ দেওয়া হয় নিয়মিত লিভ পিটিশন দায়েরের। এর আগে আট বিচারকের সমন্বয়ে গঠিত আপিল বিভাগের বেঞ্চ অবশ্য রিটের রায় পর্যন্ত অডিটে স্থিতাবস্থা দিয়েছিলেন। এর একটা অর্থ ছিল, রায় তুমি মেনে নিয়ো। কিন্তু মানেনি বিটিআরসি। 
প্রকৃতি
অধ্যাপকের স্মরণসভায়:
ঢাকা বিশ্ববিদ্যালয়ের কৃতী অধ্যাপক, পক্ষী ও বন্য প্রাণী সংরক্ষণের পুরোধা, প্রকৃতিবিদ জাকের হোসেনের মৃত্যুসংবাদ কাগজে দেখেছি, তাঁকে নিয়ে কোনো আলোচনা চোখে পড়েনি। সংস্কৃতিজগতে বিজ্ঞানের অবস্থান অন্তরালবর্তী, সেখানে চমক ঘটে দৈবাৎ, বিষয়গুলোও দুর্বোধ্য, তাই সংবাদমাধ্যমের আগ্রহ তাতে কম এবং এই পারক্য বৈশ্বিক। গত ১৫ অক্টোবর বিজ্ঞান ও সংস্কৃতি পরিষদ আয়োজিত স্মরণসভায় কোনো সাংবাদিক ছিলেন না, শ্রোতার উপস্থিতিও নগণ্য, কিন্তু জাকের হোসেনের প্রাক্তন ছাত্রছাত্রী ও দীর্ঘদিনের বন্ধুরা সভাগৃহের এই শূন্যতা অগ্রাহ্য করে দীর্ঘ বক্তৃতা করেছেন, আবেগাপ্লুত হয়ে কেউ কেউ কেঁদেও ফেলেছেন।
বিশ্ববিদ্যালয়ে ছাত্র থাকাকালে (১৯৫৬-৫৮) এই অধ্যাপকের কথা আলোচিত হতে শুনেছি—পরনে হাফপ্যান্ট, মাথায় টুপি, গলায় ঝোলানো ক্যামেরা, হাতে বাইনোকুলার নিয়ে তিনি ঘুরে বেড়ান ঢাকা শহরে, দেশের দূর-দূরান্তর। এ ধরনের ছন্নছাড়া অধ্যাপক আমাদের শিক্ষাঙ্গনে, সমাজে নতুন, সে জন্যই এই কৌতুকী বাকচর্চা। পূর্ববঙ্গে পাখি দেখা তখনো চালু হয়নি। বন্য প্রাণীর খোঁজখবর অনেক পরবর্তী ঘটনা। অধ্যাপক হোসেন অক্সফোর্ডে গবেষণা করেছেন, ইংল্যান্ড ও দূরদেশে সংগ্রহ ও সন্ধান অভিযানে গেছেন, নিসর্গী-স্বভাব অর্জন করেছেন, তাই দেশে ফিরে আমাদের সামাজিক রক্ষণশীলতা আর মান্য করেননি।
কলেজে শিক্ষকতা ও দীর্ঘ বিদেশবাসের দরুন তাঁর সঙ্গে আলোচনা ও মতবিনিময়ের কোনো সুযোগ আমার ছিল না। আমাদের দুজনের ছাত্র, পরে বন্য প্রাণীবিশারদ রেজা খানের সঙ্গে দীর্ঘ ঘনিষ্ঠতার সূত্রে জাকের হোসেন সম্পর্কে নানা তথ্য জানতে পেরেছি। তাঁর কিছু কিছু লেখাও পড়েছি এবং সভা-সমিতিতে আমাদের একাধিকবার দেখাও হয়েছে। মৃত্যুর অল্প দিন আগে আমাদের শেষ দেখা প্রথম আলোর প্রকৃতি ও জীবন ফাউন্ডেশনের আলোচনা সভায়। ৮০ বছর বয়সেও তাঁকে অদম্য মনে হয়েছে, আলাপে তরুণদের সমকক্ষ, অনেকক্ষণ বক্তৃতাও করলেন। সমমতাদর্শী ও সহযাত্রীদের পারস্পরিক বন্ধন অদৃশ্য সূত্রেই ঘটে। জাকের হোসেনকে সর্বদাই আপনজন মনে হয়েছে, যেন আমরা অনেক দিনের ঘনিষ্ঠ বন্ধু। আমরা আসলে প্রায় সমবয়স্ক।
জাকের হোসেন যখন প্রকৃতিচর্চায় ব্রতী হয়েছেন, বাংলাদেশের নিসর্গ পরিস্থিতি তখন সম্পূর্ণ ভিন্ন। লোকসংখ্যা পাঁচ কোটি, বনভূমি, জলাভূমি অটুট, নদীগুলো স্বচ্ছসলিলা, কলকারখানার সংখ্যা নগণ্য, পরিব্যাপ্ত পরিবহন অনুপস্থিত, ঢাকা শহর তেজগাঁও পর্যন্ত বিস্তৃত। একাত্তরের পর স্বাধীন সার্বভৌম বাংলাদেশে উন্নয়ন শুরু হলে মাত্র ৩০ বছরে ভূ-প্রাকৃতিক পরিস্থিতির আমূল পরিবর্তন ঘটে এবং আমাদের পরিবেশ-সংকটের মুখোমুখি দাঁড়াতে হয়। অথচ পঞ্চাশের শেষার্ধে বিশ্ববিদ্যালয়ে উদ্ভিদবিদ্যার ক্লাসে ইকোলজি পড়েছি, ইকোলজিক্যাল ক্রাইসিসের কথা শুনিনি, পরিবেশবিদ্যা নামের বিষয়টিও অজানাই ছিল।
পশ্চিমেও এসব বিষয় ৬০ বছর আগে ততটা গুরুত্ব পায়নি। দ্বিতীয় বিশ্বযুদ্ধের পর উন্নত প্রযুক্তি করায়ত্ত হওয়ার ফলে শিল্পোন্নয়নের ত্বরণ গোটা পৃথিবীর দৃশ্যপট পাল্টে দেয়, জীবনযাত্রার মানোন্নয়ন ঘটে এবং একই সঙ্গে প্রকৃতি ও পরিবেশের মারাত্মক অবক্ষয়। উন্নয়ন ও দূষণ সন্ধিবদ্ধ বাস্তবতা, যা এড়ানো মানুষের সাধ্যাতীত। জাকের হোসেন জীবনসায়াহ্নে যে বাংলাদেশ দেখেছেন, তা যৌবনে কল্পনাও করেননি। বাংলাদেশের অভিন্ন আয়তনের ভূখণ্ডে জনসংখ্যা এখন ১৬ কোটি, ঢাকায় দেড় কোটি, বনভূমি কমে সাত শতাংশ, জলাভূমি দ্রুত ভরাট হচ্ছে, নদীগুলো দূষিত, জীববৈচিত্র্যের পরিস্থিতি ভয়ংকর, কলকারখানা অনেক ও যত্রতত্র যাতায়াতের উন্নতি অভূতপূর্ব, দূষণ ব্যাপক এবং একই সঙ্গে বিত্তবান বহু লোক, সর্বসাধারণের জীবনযাত্রার মানেরও উন্নতি ঘটেছে। এ অবস্থায় একজন প্রকৃতিপ্রেমীর অসহায়ত্ব সহজবোধ্য।
অধ্যাপক জাকের হোসেন পাখি ও বন্য জন্তুদের প্রতি আকৃষ্ট হয়েছেন বিজ্ঞান ও ভালোবাসার তাগিদে এবং তিনি তাঁর ছাত্রছাত্রী ও জনসাধারণকে সে কথাই বলেছেন। কিন্তু আজ আর এটুকু যথেষ্ট নয়। তত্ত্বকথার পরিবর্তে সংগ্রাম সমাগত। প্রকৃতিসচেতন নতুন প্রজন্ম ভালোই জানে, সমস্যাটির মূল গোটা সভ্যতার গভীরে প্রোথিত। এতে অর্থনীতি, রাজনীতি, সমাজতত্ত্ব, জনমনস্তত্ত্ব, এমনকি মানববিবর্তন ও বংশগতি। জাকের হোসেনের ঐতিহ্য যাঁদের ওপর বর্তেছে, তাঁরা অতঃপর তাঁদের কর্মপরিসর আশা করি অনুধাবন করতে পারছেন। সাসটেইনেবল বা পরিপোষক উন্নয়ন, পরিবেশবান্ধব প্রযুক্তি সভ্যতার বিশাল যান্ত্রিক কাঠামোর যে মৌলিক পরিবর্তন ঘটাতে অপারগ, তা সহজবোধ্য।
তাহলে কী ঘটবে? যন্ত্রসভ্যতা কি আপন অর্থদ্বন্দ্বে ক্ষয়প্রাপ্ত হবে, নাকি প্রকৃতি কোনো মহাপ্রলয়ে এই সভ্যতাকে ধ্বংস করবে? আমরা সঠিক কিছুই জানি না। জানি শুধু এটুকু যে আমাদের হাতে খুব বেশি সময় নেই। আমাদের শেষ ভরসা—মানুষের শুভবুদ্ধির নিশ্চিত জয়। পৃথিবীর সকল কালের সকল মনীষী তাঁদের মহৎ কর্মকাণ্ডের উপকরণ দিয়ে এই ভরসাস্থল নির্মাণ করে গেছেন। আশা করি, মানুষ ‘প্রাকৃতিক নির্বাচন’ থেকে অর্জিত তার বংশানুসৃত স্বার্থপরতা ও প্রতিযোগিতার প্রবণতাগুলো একদিন বর্জন করতে পারবে।
দ্বিজেন শর্মা: নিসর্গী, লেখক।
অর্থমন্ত্রীর পর্যবেক্ষণই এখন উদ্বেগজনক
অর্থনীতির অবস্থা তাহলে ভালো!:
দেশের অর্থনীতির অবস্থা ভালো রয়েছে বলে দাবি করেছেন অর্থমন্ত্রী আবুল মাল আবদুল মুহিত। কিছু ঝুঁকির কথা স্বীকার করে নিয়েও তিনি বলেছেন যে মূল্যস্ফীতি ও লেনদেনের ভারসাম্য পরিস্থিতি নিয়ে গণমাধ্যম ও সুশীল সমাজ নেতিবাচক কথাবার্তা বলছে। তিনি বরং আশাবাদী যে মূল্যস্ফীতি অচিরেই নিম্নমুখী হবে। অর্থমন্ত্রীর এসব মন্তব্যের মধ্য দিয়ে এ রকম একটা বার্তাই জনগণ পাচ্ছে যে অর্থনীতি নিয়ে তিনি যথেষ্ট উদ্বিগ্ন বা বিচলিত নন। অথবা অর্থনীতির সাম্প্রতিক প্রবণতায় বিচলিত হওয়ার মতো তেমন কিছু ঘটেনি। অথচ দেশের সামগ্রিক অর্থনীতির বর্তমান বাস্তবতা অর্থনীতির এহেন পর্যবেক্ষণকে যথেষ্ট সমর্থন দেয় না। সামষ্টিক অর্থনীতির কিছু সূচকের ঊর্ধ্বমুখী প্রবণতাকেই যদি অর্থনীতির ভালো অবস্থা হিসেবে বিবেচনা করা হয়, তাহলে তা হবে একটি হতাশাজনক বিষয়।
মূল্যস্ফীতি দিয়ে শুরু করা যাক। সরকারি পরিসংখ্যান অনুসারে, সেপ্টেম্বর মাসে জাতীয় মূল্যস্ফীতির হার দাঁড়িয়েছে প্রায় ১২ শতাংশ। গত দেড় দশকে কোনো মাসে এত উচ্চহারে মূল্যস্ফীতি হয়েছে বলে জানা নেই। আর ১২ শতাংশ হারে এসে ঠেকা প্রায় এক বছর ধরে ধারাবাহিকভাবে মূল্যস্ফীতি বেড়ে চলারই জের। এর ফলে নির্দিষ্ট আয়ের মানুষের প্রকৃত আয় কমে গেছে। নিত্যপণ্যের বাজারে গেলেই টের পাওয়া যায়, অবস্থা কতটা দুঃসহ। এর সঙ্গে যুক্ত হয়েছে পরিবহন খাতের বাড়তি ব্যয়। ভর্তুকি কমানোর জন্য জ্বালানি তেলের দাম বাড়ানো হয়েছে, যার শেষ অভিঘাত চরমভাবে গিয়ে পড়েছে সাধারণ মানুষের ওপর। মালিক-শ্রমিকদের কাছে জিম্মি হয়ে পড়া গণপরিবহন খাতে যুক্তিহীন বাড়তি ভাড়া গুনতে হচ্ছে মানুষকে।
আবার বিদ্যুতের দামও বাড়ানোর প্রক্রিয়া চলছে। অথচ বিদ্যুৎ উৎপাদনের অবস্থা বেগতিক। বাসাবাড়িতে তো বটেই, শিল্পকারখানাগুলোও ধুঁকছে জ্বালানির সংকটে। অনেক স্থানে গ্যাস সরবরাহও বন্ধ করে দেওয়া হয়েছে। এতে ব্যাহত হচ্ছে উৎপাদন, বাড়ছে উৎপাদন ব্যয়; শ্রম অসন্তোষ দানা বাঁধার আশঙ্কা তৈরি হচ্ছে। অর্থবছরের জুলাই-সেপ্টেম্বর সময়কালে পণ্য রপ্তানি আয় আগের বছরের একই সময়ের চেয়ে ২২ শতাংশ বেশি হওয়াকেই হয়তো দেখছেন অর্থমন্ত্রী, যেমনটি দেখছেন বাণিজ্যমন্ত্রীও। অথচ এই সময়কালে লক্ষ্যমাত্রা পূরণ তো হয়ইনি, বরং সেপ্টেম্বর মাসের রপ্তানি আগের বছরের একই সময়ের চেয়ে ২২ শতাংশ কমেছে। বৈদেশিক মুদ্রার রিজার্ভ এক হাজার কোটি ডলারে উন্নীত হওয়া উদ্যাপন করা হয়েছিল প্রায় দেড় বছর আগে। রিজার্ভ কিন্তু এখনো ওই পর্যায়েই আছে। অথচ আমদানি ব্যয় বেড়ে গেছে। ফলে রিজার্ভের ওপর চাপও বেড়েছে।
অন্যদিকে আর্থিক খাতে চলছে অস্থিরতা, যা ঝুঁকির মাত্রা বাড়িয়ে দিচ্ছে। শেয়ারবাজারকে ঘিরে সরকারের কর্মকাণ্ড নীতি সমন্বয়হীনতা ও অব্যবস্থাপনার এক চরম বহিঃপ্রকাশ ঘটিয়েছে। এ যেন প্রলুব্ধ করে ঝুঁকিপূর্ণ এই বাজারে লাখ লাখ মানুষকে ডেকে আনার পর দায় এড়ানোরই নামান্তর। রাষ্ট্রের কার্যক্রম চালাতে ক্রমাগত বাড়ছে সরকারের ঋণের বোঝা। তাও সরাসরি টাকা ছাপিয়ে। অথচ কমে গেছে কৃষিঋণ বিতরণ। কমে গেছে বিদেশি সহায়তা প্রাপ্তিও। রাজস্ব আয়ে নেই টেকসই অগ্রগতি। আয়কর আদায়ে নানামুখী প্রয়াসে বাইরে থেকে যাচ্ছে উচ্চ আয়ের অতি সম্পদশালীরা। এতে বাড়ছে সামাজিক আয়বৈষম্য, যা ম্লান করে দিচ্ছে গরিবি হার কমে আসার চিত্রকে। অর্থমন্ত্রী মহোদয় কি সামগ্রিকভাবে অর্থনীতির বিষয়গুলো বিবেচনায় এনে পদক্ষেপ নেবেন?
কোনো অসন্তোষ কাম্য নয়
ঈদের আগে বেতন-বোনাস:
ঈদের আগে বেতন-বোনাস নিয়ে গোলযোগ ও হাঙ্গামা যেন স্বাভাবিক ব্যাপারে পরিণত হয়েছে। গাজীপুরে গত বুধবার এ নিয়ে ভাঙচুর ও অবরোধ হয়েছে, আহত হয়েছেন পুলিশসহ ১৫ জন। এ ঘটনাকে একটি সতর্কবার্তা হিসেবে বিবেচনা করা হলে সামনে এ ধরনের ঘটনা ঠেকানোর কাজটি সহজ হবে।
গাজীপুরের ক্যাসিও পিয়া অ্যাপারেলসের শ্রমিকদের দাবি ছিল ৩০ অক্টোবরের মধ্যে বেতন ও বোনাস। সঙ্গে ছিল আরও একটি দাবি, শ্রমিকদের জন্য বাস সার্ভিস চালু রাখা। এই দাবিগুলোকে অযৌক্তিক বলা যাবে না। ঈদের আগে বেতন ও বোনাস দেওয়া হবে, এটাই প্রত্যাশিত। সেটা একটু আগেই দেওয়া উচিত, যাতে এই টাকা ঈদ উৎসবে যথাযথভাবে কাজে লাগানো যায়। আর বাস সার্ভিস বন্ধ রাখা মানে শ্রমিকদের কারখানায় আসা-যাওয়াটা কষ্টকর হয়ে পড়া।
প্রতিষ্ঠানটির নির্বাহী পরিচালক বলেছেন, তাঁরা ২৭ অক্টোবর বোনাস ও ৪ নভেম্বর বেতন দেওয়ার পরিকল্পনা করেছেন। এ পরিস্থিতিতে আমাদের প্রশ্ন হচ্ছে, কয়েক দিনের এই হেরফেরের বিষয়টি এড়ানো বা এ নিয়ে দুই পক্ষের মধ্যে সমঝোতায় আসা কি অসম্ভব একটি বিষয় ছিল? আর কারখানা কর্তৃপক্ষের কেন ঈদের যথাযথ সময় আগে বেতন-বোনাস দেওয়ার আগাম প্রস্তুতি থাকবে না? ঈদ বিষয়টি তো হঠাৎ করে সামনে এসে হাজির হয়নি। কারখানা কর্তৃপক্ষ এ ক্ষেত্রে দায়িত্বহীনতার পরিচয় দিয়েছে, অন্যদিকে উদ্যোগী হয়ে সমঝোতা বা পরিস্থিতি সামালও দিতে পারেনি। শ্রমিক ও কারখানা কর্তৃপক্ষের মধ্যে পারস্পরিক যোগাযোগ বা আস্থাহীনতা থাকলে যা ঘটার কথা, এ ক্ষেত্রে তা-ই ঘটেছে। আমরা মনে করি, কারখানা কর্তৃপক্ষের ব্যবস্থাপনার মান ভালো হলে এ ধরনের অনাকাঙ্ক্ষিত পরিস্থিতি সহজেই এড়ানো যেত। অন্যদিকে শ্রমিকদেরও বিষয়টি জানা প্রয়োজন, যেকোনো দাবিদাওয়া আদায়ের পথ হচ্ছে আলাপ-আলোচনা। অবরোধ বা ভাঙচুরের মতো ধ্বংসাত্মক কাজ কোনোভাবেই গ্রহণযোগ্য হতে পারে না।
আমরা মনে করি, ঈদের আগে সব শিল্পকারখানার কর্তৃপক্ষ যাতে শ্রমিকদের হাতে বেতন-বোনাস তুলে দিতে পারে, সে ব্যাপারে তাদের আগাম প্রস্তুতি ও উদ্যোগ জরুরি। ঈদের আগে আর কোনো প্রতিষ্ঠানের শ্রমিকেরা বেতন-বোনাসের মতো ন্যায্য পাওনার দাবিতে রাস্তায় নেমে এসেছেন, এমন কিছু আমরা দেখতে চাই না।
সময়চিত্র
দাতা হাতেম তায়ি:
হাতেম তায়ির গল্প আমরা পড়েছিলাম ছোটবেলায়। তিনি আরবের গোত্রপতি ছিলেন, কবিতা লিখতেন, অগাধ ধন-সম্পত্তিও ছিল তাঁর। কিন্তু তিনি সুখ্যাতি অর্জন করেছিলেন তাঁর দানশীলতার জন্য। ষষ্ঠ দশকের মানুষ ছিলেন তিনি। তাঁর দানশীলতার খ্যাতি এতটাই ছিল যে এখনো আমাদের অনেকে কোনো দানবীরকে ‘দাতা হাতেম তায়ি’ বলে সম্বোধন করেন।
ভারতের প্রতি বাংলাদেশের বর্তমান সরকারের একতরফা মহত্ত্বের প্রকাশ দেখে হাতেম তায়ির কথা মনে পড়ছে। এই মহত্ত্ব দেখানো হচ্ছে নানাভাবে। সীমান্ত চিহ্নিতকরণের নামে কয়েক শ একর জমি পেয়ে ভারতকে বিনিময়ে কয়েক হাজার একর জমি দিয়ে দেওয়া হয়েছে। ভারতের পণ্য আর চাকরিজীবীদের জন্য প্রায় একতরফাভাবে খুলে দেওয়া হয়েছে বাংলাদেশের দুয়ার। বাংলাদেশের টিভি চ্যানেলও ভারত দেখায় না, কিন্তু বাংলাদেশ সয়লাব হয়ে গেছে ভারতের চ্যানেলে!
আমাদের হাতেম তায়ি হওয়া এখানেই থেমে যায়নি। সীমান্তে ভারতীয় বাহিনীর হাতে একতরফাভাবে শত শত বাংলাদেশি নিহত হওয়ার পরও আমাদের সরকার তার মধ্যে বিরাট কোনো অসন্তোষের কারণ খুঁজে পায়নি। বরং গত বছর দুই দেশের প্রধানমন্ত্রীর যৌথ বিবৃতিতে এমনভাবে দুই দেশের বাহিনীর সংযমের কথা বলা হয়েছে, যাতে মনে হবে, আমাদের হাতেও নিহত হচ্ছে বহু ভারতীয়। আবার আমাদের সরকার ১০ ট্রাক অস্ত্র উদ্ধারের মামলায় অবসরে থাকা সামরিক ও গোয়েন্দা বাহিনীর এক ডজন উচ্চপদস্থ কর্মকর্তাকে ধরে নিয়ে বিচার করছে। কিন্তু তারা কেউ ভুলেও উচ্চারণ করেনি যে বাংলাদেশের বিচ্ছিন্নতাবাদীদের সশস্ত্র প্রশিক্ষণ দিয়ে এর চেয়েও বড় যে অপরাধ ভারত একসময় করেছিল, তারও বিচার হওয়া উচিত! বেরুবাড়ী আমরা ভারতকে দিয়েছি কয়েক দশক আগে। বিনিময়ে এই সেদিন ভারত কেবল তিনবিঘা ২৪ ঘণ্টা খুলে রাখতে রাজি হয়েছে, সে-ও মালিকানা নিজের হাতে রেখে দিয়ে। দুই প্রধানমন্ত্রীর বিবৃতিতে রহনপুর রেললাইনের মাধ্যমে নেপালে পণ্য সরবরাহের জন্য বাংলাদেশকে ট্রানজিট দেওয়ার কথা বলা হয়েছে। নেপালের পত্রিকা পড়ে জানলাম, এটি নাকি আগেই ছিল। মাঝখানে ব্রডগেজ থেকে মিটারগেজে রূপান্তরের কারণে কয়েক বছর বন্ধ ছিল এ সুবিধা।
ভারতকে প্রায় সর্বস্ব দিয়ে তাহলে কী পেল বাংলাদেশ সরকার? মাত্র ৪৬টি পণ্যের শুল্কমুক্ত প্রবেশাধিকার? পুরোনো কিছু দায়দায়িত্ব কিয়দংশে পালন (তিনবিঘা) কিংবা তা আবার পালনে রাজি (নেপালে রেল ট্রানজিট) হয়েছে ভারত। আর আমরা দিয়েছি আমাদের যা দেওয়ার ছিল, সবই। এক বাকি ছিল ট্রানজিট। বলা হয়েছিল, সেটি নাকি দেওয়া হবে না তিস্তা নদীর পানি ভাগাভাগি চুক্তি না হলে। তিস্তার পানি আন্তর্জাতিক আইন অনুসারে আমাদের অধিকার। ট্রানজিট পাওয়া ভারতের অধিকার নয়, প্রত্যাশা। ভারতকে ট্রানজিট না দিলেও ভারতের তাই উচিত ছিল তিস্তার পানির ন্যায্য হিস্যা বাংলাদেশকে দেওয়া। নিজের অঞ্চলের মানুষের স্বার্থকে প্রাধান্য দিয়ে পশ্চিমবঙ্গের মুখ্যমন্ত্রী তা রুখে দিয়েছেন। আমরা দাতা হাতেম তায়ি! তিস্তার পানির অধিকার পাইনি তো কী হয়েছে, একতরফাভাবেই ভারতকে ট্রানজিট দিতে আদা-জল খেয়ে লেগেছিলেন প্রধানমন্ত্রীর দুজন উপদেষ্টা। তাঁদের মিশন সফল হয়েছে। ভারতকে নানা ফাঁকফোকর দিয়ে এখন সড়ক ট্রানজিটও দেওয়া হচ্ছে। সে-ও আবার বিনা মাশুলে!
এ দেশে যুগের পর যুগ একশ্রেণীর রাজনীতিক ও বিশেষজ্ঞ প্রচারণা চালিয়েছিলেন, ট্রানজিটের বিনিময়ে বিলিয়ন ডলার উপার্জন করব আমরা। কেউ কেউ এমনও বলেছিলেন যে বাংলাদেশ সিঙ্গাপুরে পরিণত হয়ে যাবে ট্রানজিট দিলে। চীনসহ সব প্রতিবেশী রাষ্ট্রকে সম্পৃক্ত করে পুরো এশিয়া আর ইউরোপের সঙ্গে আমাদের সড়ক ও রেল যোগাযোগ হলে আসলেও বিপুল অর্থনৈতিক সমৃদ্ধির সম্ভাবনা ছিল আমাদের। কিন্তু এখন ট্রানজিটের নামে দেওয়া হচ্ছে শুধু একটি দেশকে করিডর-সুবিধা। আমাদের তাতে আপত্তি নেই। কিন্তু তার বিনিময়ে কোটি ডলার কই?
প্রধানমন্ত্রীর উপদেষ্টা মসিউর রহমান বলছেন, ‘আমরা ট্রানজিট বিষয়ে অভিজ্ঞ না, ভারত ট্রানজিট-সুবিধা ভোগ করুক, অভিজ্ঞতা অর্জন করা হলে আমরা মাশুলের কথা বিবেচনা করব।’ বিংশ শতকে এর চেয়ে বড় হাতেম তায়ি আমরা কোনো রাষ্ট্রে দেখেছি কি? এই হাতেম তায়িকে স্মরণ করিয়ে দেওয়া প্রয়োজন যে হাতেম তায়ি মহত্ত্ব দেখাতেন নিজের ব্যক্তিগত সম্পদ দান করে; কিন্তু বাংলাদেশ কারও ব্যক্তিগত সম্পদ নয়, অনির্বাচিত কোনো উপদেষ্টারও নয়, নির্বাচিত কোনো প্রধানমন্ত্রীরও নয়। এই রাষ্ট্রের পক্ষে এ বিষয়ে করণীয় ঠিক করার জন্য যে কোর কমিটি নিয়োগ করা হয়েছিল, তারাই এখন বলছে, একতরফা ট্রানজিট দেওয়া ঠিক হয়নি। ট্রানজিট দেওয়ার প্রক্রিয়াও চরম অস্বচ্ছ ও প্রশ্নবিদ্ধ।
২.
ভারতকে বাংলাদেশ প্রথম একই সঙ্গে সড়ক ও নৌপথে ট্রানজিট দেয় গত বছর ৩০ নভেম্বর স্বাক্ষরিত একটি স্মারকবলে। বাংলাদেশের পক্ষে অত্যন্ত গুরুত্বপূর্ণ এই স্মারক স্বাক্ষর করেন নৌ চলাচল মন্ত্রণালয়ের সচিব এবং তা করা হয় পররাষ্ট্র মন্ত্রণালয়কে এড়িয়ে ও রুলস অব বিজনেস লঙ্ঘন করে (ডেইলি স্টার ১ ডিসেম্বর, ২০১০)। আশুগঞ্জ থেকে আখাউড়া হয়ে ত্রিপুরা পালটানা বিদ্যুৎকেন্দ্রের জন্য যন্ত্রাংশ পরিবহনের জন্য এ ট্রানজিট দেওয়া হয় কোনো রকম মাশুল ছাড়া। নৌপরিবহনমন্ত্রী তখন বলেছিলেন, মাশুল ও চার্জ পরে নির্ধারণ করা হবে সরকারের উচ্চপর্যায়ের মাধ্যমে। মাশুলের বিষয়ে আর কোনো সিদ্ধান্ত এরপর নেওয়া হয়নি, যদিও ভারতে দৈত্যাকৃতির ওয়ান ডাইমেনশনাল কার্গোর চলাচল শুরু হয় প্রায় তাৎক্ষণিকভাবে।
এর মধ্যে ট্যারিফ কমিশনের চেয়ারম্যান মুজিবুর রহমানের নেতৃত্বে গঠিত কোর কমিটি সড়ক, রেল ও নদীপথে ট্রানজিট ফি আদায়ের সুপারিশ করে, যাতে সড়কপথে প্রতি কিলোমিটার টনপ্রতি ৫.২৫ টাকা, রেল ২.২৫ টাকা এবং নৌপথে ১.৮৮ টাকা হারে চার্জ বা ফি আদায়ের সুপারিশ করা হয়। আন্তর্জাতিক রীতিনীতি, পরিবেশ, অবকাঠামো, কাস্টম, বন্দরব্যবস্থাপনা, রাস্তাঘাট রক্ষণাবেক্ষণ, নিরাপত্তাসহ বিভিন্ন খরচ বিবেচনা করে কমিটি বলে, এর চেয়ে কম হলে তা হবে দেশের জন্য ক্ষতিকর। কমিটির প্রতিবেদনে প্রয়োজনীয় অবকাঠামো না থাকায় আগামী তিন বছর পর্যন্ত সড়ক ট্রানজিট না দেওয়ারও সুপারিশ করা হয়েছিল।
সরকারের ভেতরে ক্রিয়াশীল রহস্যময় প্রতাপশালী মহল কোনো কিছুর তোয়াক্কা করেনি। সরকারের গড়া কমিটির সুপারিশও তারা মানেনি। বরং মাত্র কয়েক দিন আগে ভারতকে নিয়মিত ট্রানজিট দেওয়া শুরু করা হয় বিনা মাশুলে। এর সূচনা ঘটে ১৬০ টন লোহাজাতীয় পদার্থ আশুগঞ্জ নৌবন্দর থেকে সড়কপথে আখাউড়া হয়ে আগরতলা যাওয়ার মাধ্যমে। অবকাঠামোবিহীন নৌবন্দর আর ভারী যান চলাচলে অনুপযোগী সড়কে বিনা মাশুলে নিয়মিত ট্রানজিট শুরু করার সমালোচনা করছেন এখন ট্রানজিট-সংক্রান্ত সরকারের কোর কমিটির সদস্যরা। কমিটির সদস্য রহমত উল্লাহ বলেন, ‘নৌ প্রটোকল সংশোধনের সময় মাশুল আরোপ না করা সরকারের একটি বড় ভুল। ফলে, এখন বিনা পয়সায় ভারত ট্রানজিট নিচ্ছে—এটি আমাদের খারাপ লাগছে।’ তিনি আরও বলেন যে অবকাঠামো নেই—এ কথা বলে বিনা মাশুলে ট্রানজিট আটকানো যেত।
ভারতের জন্য একতরফাভাবে লাভবান হওয়ার এই ট্রানজিট-সুবিধার সূত্রপাত হয় গত বছর প্রধানমন্ত্রীর ভারত সফরকালে। এ সময় ১৯৮০ সালের নৌ ট্রানজিট প্রটোকল নবায়ন বা সংশোধন করার সময় মাশুল আরোপ তো করাই হয়নি, বরং প্রথমবারের মতো ট্রানজিটের জন্য পোর্ট অব কল হিসেবে আশুগঞ্জকে অন্তর্ভুক্ত করা হয়। এ বিষয়ে সে সময় অর্থনীতিবিদ হোসেন জিল্লুর রহমান বলেছিলেন, ‘স্বচ্ছতার ক্ষেত্রে এটি একটি বিরাট ব্যর্থতা। সরকারের ব্যাখ্যা করা উচিত যে কী বিবেচনায় অতিপুরোনো এই প্রটোকলটি গত বছর (২০১০) নবায়ন করার সময় আশুগঞ্জকে অন্তর্ভুক্ত করা হলো এবং বাংলাদেশ এতে কীভাবে লাভবান হলো।’
৩.
আমি ট্রানজিট-বিশেষজ্ঞ নই। বহু পত্রিকা ঘেঁটে এবং বিশেষজ্ঞদের মতামত পড়ে আমার মনে সাধারণ নাগরিক হিসেবে চারটি প্রশ্নের উদ্রেক হয়েছে, যার উত্তর সরকারের কোনো মহল থেকে এখনো দেওয়া হয়নি। প্রথমত, ১৯৮০ সালের প্রটোকল অন ওয়াটার ট্রানজিট অ্যান্ড ট্রেড প্রটোকল নবায়নের সময় কাদের সঙ্গে পরামর্শ করে, কোন বিবেচনায় এবং কেন তড়িঘড়ি করে পর্যাপ্ত অবকাঠামো ছাড়াই আশুগঞ্জকে ভারতের জন্য ট্রানজিট-বন্দর হিসেবে অন্তর্ভুক্ত করা হলো? দ্বিতীয়ত, ভারতের জন্য অর্থনৈতিকভাবে অত্যন্ত লাভবান আশুগঞ্জ-আখাউড়া-আগরতলা নৌ ও সড়ক ট্রানজিটের বিনিময়ে কেন তখনই বাংলাদেশকে মাশুলের কথা তোলা হয়নি? কেন নিজের দেশকে সম্পূর্ণ যৌক্তিক একটি প্রাপ্য থেকে বঞ্চিত করা হলো? কারা, কেন এ চরম দায়িত্বহীন ভূমিকা নিয়েছিল? তৃতীয়ত, পর্যাপ্ত নৌবন্দর ও সড়ক অবকাঠামো নেই—এ কারণে এ ট্রানজিট প্রদান বিলম্বিত করলে ২০১২ সালে প্রটোকলটি নবায়ন করার সময় বাংলাদেশ মাশুল চাওয়ার একটি সুযোগ পেত। তড়িঘড়ি করে কোনো আনুষ্ঠানিকতা ছাড়া বিনা ঘোষণায় এবং বিনা মাশুলে ভারতকে নিয়মিত ট্রানজিট দেওয়ায় এ সুযোগও নষ্ট হলো। এর পেছনে কারা দায়ী, কাদের স্বার্থ দেখার জন্য বাংলাদেশের করদাতাদের অর্থে লালন করা হচ্ছে তাদের? চতুর্থত, ভারতের বিদায়ী রাষ্ট্রদূত বলেছিলেন যে বাংলাদেশের ভূমি ব্যবহার করার জন্য ভারত ট্রানজিট ও ট্রানশিপমেন্ট ফি দিতে প্রস্তুত আছে। ভারতের বাণিজ্যমন্ত্রীও বাংলাদেশ সফরকালে আন্তর্জাতিক রীতি অনুসারে ভারত সব চার্জ দিতে প্রস্তুত আছে বলেছিলেন। ভারতের আগ্রহ থাকা সত্ত্বেও কেন তাহলে তা করা সম্ভব হলো না?
আমার শেষ প্রশ্নটি সবচেয়ে গুরুত্বপূর্ণ। আমরা জানি, অর্থনৈতিক ক্ষেত্রে ভারত বাংলাদেশের মুখাপেক্ষী হয়ে থাকে সবচেয়ে বড় যে কারণে, তা হচ্ছে ট্রানজিট। ফলে, ভারতের কাছে বহু পাওনা ও প্রত্যাশা আদায়ে এটি আমাদের সবচেয়ে বড় দর-কষাকষি শক্তি। এসব পাওনা ও প্রত্যাশার প্রায় কোনো কিছু না আদায় করে বিনা মাশুলে ভারতকে ট্রানজিট দিয়ে দেওয়া কেমন ধরনের দায়িত্বশীলতা? রাষ্ট্রের সম্পত্তি আর স্বার্থ বিলিয়ে হাতেম তায়ি সাজার অধিকার বাংলাদেশের মানুষ কি কাউকে দিয়েছে?
আসিফ নজরুল: অধ্যাপক, আইন বিভাগ, ঢাকা বিশ্ববিদ্যালয়।
গদ্যকার্টুন
অজ সংবাদ:
ছাগল প্রতিযোগিতা হচ্ছে। গ্রান্ড ফিনালে। রাজ্যের সেরা ছাগল নির্বাচন করা হবে। এই প্রতিযোগিতায় গ্রান্ড চ্যাম্পিয়ন হলো একটি ছাগল। রানার্সআপ হলো আরেকটা।
চ্যাম্পিয়ন হয়েছিল ম্যাগি নামের একজন ছাত্রীর ছাগল। ম্যাগি আবার পশুপালন বিদ্যারই ছাত্রী। তার ছোট ভাইয়ের ছাগল হয়েছিল রানার্সআপ।
কিন্তু এক সপ্তাহ পর এই ফল বাতিল বলে ঘোষণা করল রাজ্যের অ্যাটর্নি জেনারেলের অফিস।
কারণ, ডোপ পরীক্ষায় এই ছাগল দুটো উত্তীর্ণ হতে পারেনি।
এই ছাগল দুটো নিষিদ্ধ ড্রাগস সেবন করেছিল।
কাজেই ফল বাতিল।
ঘটনা ঘটেছে আমেরিকার কলোরাডো রাজ্যে। ১৪ অক্টোবর অ্যাটর্নি জেনারেল অফিসের চিঠি প্রতিযোগী ছাগল দুটোর মালিকের হাতে পৌঁছায়। অ্যাটর্নি জেনারেল জানিয়ে দেন, ডোপ পরীক্ষায় পজিটিভ হওয়ায় ছাগল দুটোর চ্যাম্পিয়নশিপ ও রানার্সআপশিপ কেড়ে নেওয়া হলো। খবর এপির।
ওই ছাগল দুটোর মূত্র পরীক্ষার পর রাজ্যের মাদক বিশেষজ্ঞরা স্থির করেন ছাগল দুটো ডোপ-পাপি। তাদের মূত্রে র‌্যাকটোপ্যামাইন নামের নিষিদ্ধ উপাদান পাওয়া গেছে। এই র‌্যাকটোপ্যামাইন শূকরের খাদ্যে থাকতে পারবে, কিন্তু ছাগলের জন্য সেই খাদ্য নিষিদ্ধ।
কথায় বলে, ছাগলে কি না খায়! কিন্তু আমেরিকার ছাগলের পক্ষে যা খুশি তা খাওয়া সম্ভব নয়। যেমন সেখানকার ছাগলের পক্ষে সম্ভব নয় শূকরের খাদ্য খাওয়া।
আমেরিকা আসলেই একটা কৌতুককর দেশ। ওরা ফেসবুকে পাতা খুলেছিল একটা ছাগলের ছবি দিয়ে। পাতার নাম—এই ছাগল কি ওবামার চেয়ে বেশি সমর্থক জোগাড় করতে পারবে? ওই ছাগলের সমর্থকের সংখ্যা হাজারে হাজারে বাড়তে শুরু করেছিল। শেষ পর্যন্ত ফেসবুক কর্তৃপক্ষ ওই ফ্যান পেজটি বন্ধ করে দেয়।
হাস্যকৌতুকের ওয়েবপাতাগুলোর খবর অনুসারে, এ ব্যাপারে হোয়াইট হাউসের মন্তব্য চাওয়া হলে তারা মন্তব্য করতে অস্বীকৃতি জানায়।
ওই ছাগলটাকে প্রেসিডেন্ট নির্বাচনে প্রার্থী করার দাবি ওঠে। এমনকি ওই ছাগলের সঙ্গে ভাইস প্রেসিডেন্ট পদে কে দাঁড়াতে পারে, তা নিয়েও নানা রকমের প্রস্তাব আসতে শুরু করে।
কৌতুককর ওয়েব পাতায় বলা হয়, শেষ পর্যন্ত হোয়াইট হাউসের একজন কর্মকর্তা নাম প্রকাশ না করার শর্তে মুখ খোলেন, ‘আমরা জানি, ওবামার বিরুদ্ধে দাঁড়াতে চাইছে ছাগল। এ নিয়ে কথা বলার কী আছে! ছাগল তো ছাগলই।’
কিন্তু ছাগল ছাগল ছাড়া আর কিছু না হোক, তাদের তো একটা দল লাগবে। এই ছাগল কোন দলের টিকিটে নির্বাচন করবে, ডেমোক্রেটিক না রিপাবলিকান, তা নিয়ে গবেষণা ও হাসাহাসি শুরু হয়। রম্য ওয়েবসাইট বলছে, তারা ওই ছাগলের সাক্ষাৎকার চেয়েছিলেন, কিন্তু ছাগলটি তাদের প্রস্তাবে কোনো রকমের সাড়াই দেয়নি।
এখানেই বোধ হয় বাংলাদেশের সঙ্গে আমেরিকার পার্থক্য। বাংলাদেশে সাক্ষাৎকার চাওয়ার আগেই পাওয়া যায়, শুধু তাই না, সাক্ষাৎকার দেওয়ার জন্য অনেকেই ছুটে চলে যান মাইক্রোফোনের সামনে।
ওদিকে জার্মানির এক ছাগল খবরের জন্ম দিয়েছে গ্রেপ্তার হয়ে। সে ব্যস্ত রাস্তায় চলে এসেছিল। আর থমকে গিয়েছিল সব যানবাহন। পুলিশ তাকে গ্রেপ্তার করে। আর তার গলায় হাতকড়া পরায়।
আপনাদের মনে হতে পারে, এই লেখকের কী হলো। দুনিয়ার ছাগলের খবর সে একখানে করছে কেন।
আচ্ছা, আচ্ছা, আপনারা কি জর্জ অরওয়েলকে জিজ্ঞেস করবেন, কেন তিনি অ্যানিমেল ফার্ম লিখেছিলেন।
আসলে গদ্যকার্টুনের কোনো বিষয় খুঁজে পাচ্ছি না। চারদিকে, বাস্তব দুনিয়ায়, এত মজার মজার কাণ্ড ঘটছে, এত কৌতুকপ্রদ বাণী প্রচারিত হচ্ছে যে, এখন রম্যলেখকের পক্ষে রম্যরচনা লেখা কঠিন হয়ে পড়েছে। পত্রিকার প্রথম পাতায় যদি সত্যিকারের খবর হিসেবে আপনি গদ্যকার্টুন পাঠ করেন, তাহলে ভেতরের পাতায় কল্পকাহিনি আপনি কেন পড়বেন?
ছাগল নিয়ে ঈশপের কাহিনিটা আপনাদের মনে করিয়ে দিতে চাই। এক নেকড়ে একটা গর্তের মধ্যে পড়ে গেল। সে কিছুতেই ওপরে উঠতে পারছে না। তখন ওই পথ দিয়ে যাচ্ছিল একটা ছাগল। ছাগল উঁকি দিয়ে দেখল, গর্তের মধ্যে একটা নেকড়ে। সে বলল, কী হে নেকড়ে, ওখানে কী করো। নেকড়ে বলল, এটা হলো পৃথিবীর সবচেয়ে সুন্দর জায়গা। আর এখানকার পানি পৃথিবীর সবচেয়ে সুস্বাদু পানি। লাফ দাও। এসে নিজে পান করে দেখো। ছাগলটা এক লাফে গর্তে নামল। নেকড়েটা ছাগলের ঘাড়ে পা রেখে গর্ত থেকে উঠে গেল ওপরে। ঈশপের উপদেশ হলো, ‘লুক বিফোর ইউ লিপ’।
ছাগলের সঙ্গে পাগলের ধ্বনিগত মিল থাকায় ছাগল নিয়ে কথা বলতে গেলেই পাগলের কথা উঠবে। বাংলা প্রবাদ আছে, পাগলে কি না বলে ছাগলে কি না খায়। ইংরেজিতে একটা কথা আছে, স্কেপগোট। এই শব্দটা ছাগল থেকেই এসেছে, যে নিরীহ লোক/দল/গোষ্ঠী বা দেশের ওপরে কোনো একটা খারাপ কাজের দায় অকারণেই চাপিয়ে দেওয়া হয়। বাংলায় বোধ হয় একেই বলা যায় বলির পাঁঠা।
আর বাঘ শিকারের সময় ছাগল দরকার হয়। ছাগলকে বেঁধে রাখা হয় টোপ হিসেবে। শিকারি লুকিয়ে থাকে নিরাপদ স্থানে, বন্দুক হাতে। ছাগলের ডাকে বিভ্রান্ত হয়ে বাঘ আসা মাত্রই শিকারি গুলি ছোড়ে।
আমাদের এক নেতা বলছেন, পদ্মা সেতুর দুর্নীতি যা হওয়ার হয়েছে আগের সরকারের আমলে, করেছেন আগের সরকারের যোগাযোগমন্ত্রী। আরেক নেতা বলছেন, নিজামী-সাঈদী-মুজাহিদরা মুক্তিযুদ্ধের বিরোধিতা করেননি, বরং আওয়ামী লীগই মুক্তিযুদ্ধ করেনি।
এই প্রেক্ষাপটে ডেইলি স্টার সম্পাদক মাহ্ফুজ আনাম লিখেছেন, অবশ্যই আমাদের নেতারা ভাবেন আমরা ইডিয়ট (ডেইলি স্টার, ২১ অক্টোবর, ২০১১)।
এ বিষয়ে আমি আর কোনো মন্তব্য করতে চাই না।
আনিসুল হক: সাহিত্যিক ও সাংবাদিক।
কর্মসংস্থান
বিশ্ববাজারে নারীর শ্রম:
নারীদের জন্য খুবই আশাজাগানিয়া খবর যে বিশ্বব্যাপী কর্মসংস্থানের বাজারে নারীদের অংশগ্রহণ বাড়ছে। তবে বাংলাদেশে এ হার বাড়েনি তেমন। বিশ্বব্যাংকের প্রকাশিত ‘বৈশ্বিক উন্নয়ন প্রতিবেদন ২০১২’ থেকে জানা যায়, ১৯৮০ সালে নারীদের কর্মসংস্থানের বাজারে নারীর প্রবেশের হার ছিল ৫৬ দশমিক ৫ শতাংশ, যা ২০০৯ সালে এসে দাঁড়িয়েছে ৫৮ দশমিক ৭ শতাংশে। অর্থাৎ সরকার ও বেসরকারি সূত্র যতই নারীর অগ্রগতির কথা বলুক না কেন, পরিসংখ্যান বলছে ভিন্ন কথা। গত ৩০ বছরে বাংলাদেশের বাজারে নারীর অংশগ্রহণের হার বেড়েছে আসলে মাত্র ২ শতাংশ (সূত্র: প্রথম আলো, ১৬ অক্টোবর, ২০১১)।
নারীর অর্থনৈতিক ক্ষমতায়ন সমসাময়িক কালের সবচেয়ে বড় অর্জনগুলোর একটি। কিছু সময় আগ পর্যন্ত নারীর পাবলিক পরিসর নির্দিষ্ট ছিল নির্ধারিত কিছু কাজের মধ্যে। অনেকেই চাকরির বাজারে নিজেদের নিয়োজিত রাখলেও সন্তান হওয়ার পর ক্যারিয়ার ছেড়ে ঘরসংসারে মনোযোগী হয়ে পড়েছে। সংসার ও চাকরি অনেক ক্ষেত্রে বিপরীতমুখী অবস্থানে ছিল। ঘর ও বাইরের সমন্বয়ে হিমশিম খেতে হতো নারীকে। সামাজিক ও মনস্তাত্ত্বিক চাপ তাকে পোহাতে হতো। কিন্তু সময় বদলায়, বদলায় জীবনের চাওয়া-পাওয়া। এখন প্রয়োজনেই নারী-পুরুষ উভয়কেই চাকরি করতে হচ্ছে। তাই বিপরীতমুখী অবস্থান থেকে সংসার আর চাকরি একে অন্যকে আলিঙ্গন করছে। সংসারের প্রয়োজন শেষ হলেও জীবনজগতের নানা প্রয়োজন শেষ হয় না। তাই সামাজিক চিন্তায়ও কমবেশি পরিবর্তন এসেছে। প্রচলিত কাজের বাইরে শুধু চ্যালেঞ্জিং কাজই নয়, চ্যালেঞ্জিং অনেক সিদ্ধান্তই আসছে নারীর কাছ থেকে। কিন্তু এর মাঝে যে অনেক ফাঁকফোকর আছে, তা স্পষ্টতই বোঝা যায়। বিশ্বব্যাংকের প্রতিবেদনটিতে বাংলাদেশে কর্মসংস্থানের বাজারে নারী-পুরুষের মজুরিগত বৈষম্যের কথা উল্লেখ করা হয়েছে। বলা হয়েছে, যেখানে একজন পুরুষ এক ডলার আয় করে, সেখানে মেক্সিকোতে একজন নারী ৮০ সেন্ট, জার্মানিতে ৬২ সেন্ট, নাইজেরিয়ায় ৬০ সেন্ট, শ্রীলঙ্কায় ৫০ সেন্ট আয় করে। অথচ সেখানে বাংলাদেশের নারীরা মজুরি পান মাত্র ১২ সেন্ট।
আমেরিকার কর্মক্ষেত্রগুলোতে আর কয়েক মাসের মধ্যেই নারীকর্মীরা সংখ্যার দিক থেকে পুরুষকর্মীদের ছাড়িয়ে যাবেন এবং এ বছর সেখানে ছেলেদের চেয়ে ২৬ লাখ বেশি মেয়ে বিশ্ববিদ্যালয়ে ভর্তি হয়েছে। ওইসিডির (অর্গানাইজেশন ফর ইকোনমিক কো-অপারেশন অ্যান্ড ডেভেলপমেন্ট) দেশগুলোতে বিশ্ববিদ্যালয় গ্র্যাজুয়েট সংখ্যার দিকে থেকে নারীরা পুরুষদের ছাড়িয়ে গেছে। স্ক্যান্ডিনেভিয়ান অঞ্চলের দেশগুলো নারীকর্মী নিয়োগে বিশ্বে প্রথম দিকে রয়েছে। এসব দেশে কর্মজীবী নারীদের সবচেয়ে কম সামাজিক সমস্যার মুখোমুখি হতে হয় (সূত্র: দি ইকোনমিস্ট)।
যদিও বাংলাদেশে জাতীয় সংসদে নারীর প্রতিনিধিত্বের হার ১৯ এবং এই সরকারের আমলে মন্ত্রিসভাসহ অনেক গুরুত্বপূর্ণ জায়গায় স্থান পেয়েছে নারী, কিন্তু সেটি সব খাতে নারীর অবস্থা এবং অংশগ্রহণ নিশ্চিত করে না। বাংলাদেশের কর্মসংস্থানের বাজারে সবচেয়ে বেশি নারী জড়িত আছে পোশাকশিল্পে। যদিও পোশাকশিল্প, চামড়াশিল্পসহ বিভিন্ন শিল্প-কারখানায় কর্মরত অস্থায়ী নারীশ্রমিকদের শ্রম কোনোভাবেই সরকারি এবং বেসরকারি পরিসংখ্যানভুক্ত হয় না। এর বাইরে অনানুষ্ঠানিক খাতে কাজ করা নারীশ্রমিকদের শ্রমও একইভাবে খাতা-কলমে গায়েব হয়ে যায়। তাই জীবনভর জোন বেচলেও তাদের শ্রমের কোনো মূল্যায়ন হয় না।
গুরুত্বপূর্ণ বিষয় হলো, প্রতিবছর কত নারী শ্রমবাজারে প্রবেশ করে, তার কোনো সরকারি কিংবা বেসরকারি হিসাব নেই। নারীদের একটি বৃহৎ অংশ বিভিন্ন কারণে শ্রমবাজার থেকে ঝরে পড়ে। শুধু পারিবারিক এবং সামাজিক মতাদর্শ নয়, শ্রমবাজার নারীর জন্য এখন পর্যন্ত সব দিক থেকে অনুকূলে নয় বলেই নারীর এই বিপরীতমুখী যাত্রা। বেশির ভাগ চাকরির বিজ্ঞাপনে চটকদারি বুলি হিসেবে ‘ওমেন আর এনকারেজড টু অ্যাপ্লাই’ লেখা থাকলেও নারীর জন্য কর্মক্ষেত্রগুলো সব সময় উৎসাহব্যঞ্জক নয়। বাস্তবতা যে কর্মক্ষেত্রে নারীর জন্য অনুকূল পরিবেশ না থাকায় বহু নারী বাজারে টিকে থাকতে পারছে না এবং তারা বাধ্য হচ্ছে সেখান থেকে সরে পড়তে। ফলে চাকরির বাজারে নারী যেমন আসছে, তেমনি ঝরেও পড়ছে অনেক বেশি। সেই জন্যই ৩০ বছরে হার মাত্র ২ শতাংশ বেড়েছে।
শুধু বাংলাদেশেই নয়, বিশ্বজুড়ে চাকরির বাজার থেকে নারীর ঝরে পড়ার অন্যতম কারণ চাকরিজীবী মায়েদের জন্য কর্মক্ষেত্রে পরিবারবান্ধব পরিবেশ না থাকা। অনেক চাকরিজীবী মা শুধু ডে-কেয়ার সেন্টার থাকায় বিভিন্ন প্রতিষ্ঠানে কম বেতনেও কাজ করতে স্বাচ্ছন্দ্য বোধ করেন। খোদ আমেরিকায়ও যাদের সন্তান আছে, যেসব নারী থেকে সন্তানহীন নারীর আয় অনেক বেশি (সূত্র: দি ইকোনমিস্ট)। এই বিষয়গুলোকে মাথায় রেখে সুইডেন ও জার্মানির ৯০ শতাংশেরও বেশি কোম্পানি নারীর জন্য সুবিধামতো কর্মসময় করেছে। তারা চলছে নতুন নতুন পদ্ধতির দিকে, যাতে কর্মক্ষেত্রে নারীর প্রয়োজন মেটানো যায়।
এর পাশাপাশি রয়েছে আরও কিছু সমস্যা। কর্মস্থলে যৌন হয়রানি, অসম বেতন এবং নিরাপদ ও সহজলভ্য যাতায়াতব্যবস্থা না থাকায় এখন পর্যন্ত নারীর জন্য নিরাপদ পরিবেশ ও অনুকূল কর্মক্ষেত্র তৈরি করা যায়নি। এমনকি বড় বড় পোশাক কারখানা এবং অফিসেও নারীর জন্য পৃথক টয়লেটের ব্যবস্থা করা যায়নি। যে নারীরা সমাজ এবং পরিবারের শত বাধা ঠেলে নিজের জানাশোনা, দক্ষতা এবং বিশ্বাসের ওপর ভর দিয়ে আত্মনির্ভরশীল হওয়ার তাগিদে কিংবা নিজের মতো জীবনকে দেখার অভিপ্রায়ে শ্রমবাজারে যায়, সে কেন টিকে থাকে পারে না? তাকে কেন টিকে থাকতে দেওয়া হয় না?
এর উত্তরগুলো আমাদের জানা। আর তাই ৩০ বছরেও নারীর শ্রম হিসাবের ঘরে গিয়ে খুব বেশি এগোয় না।
জোবাইদা নাসরীন: সহকারী অধ্যাপক, নৃবিজ্ঞান বিভাগ, ঢাকা বিশ্ববিদ্যালয়। পিএইচডি গবেষক, ডারহাম বিশ্ববিদ্যালয়, যুক্তরাজ্য। 
পুঁজিবাদবিরোধী প্রতিবাদ কিছু প্রাথমিক মন্তব্য:
পৃথিবী বদলে যাচ্ছে—একদম নতুন ধরনের ঘটনা ঘটছে পৃথিবীতে। তিউনিসিয়ায় একজন শিক্ষিত যুবক তার মানবিক মর্যাদা রক্ষার জন্য নিজের শরীরে আগুন জ্বেলে আত্মহত্যার পর সেই আগুন পুরো আরব বিশ্বে একের পর এক ছড়িয়ে পড়ল। অবিশ্বাস্য দ্রুতবেগে তা ছড়াল। আবার একই সঙ্গে বিশ্বপুঁজিবাদের প্রাণভোমরা আমেরিকান ফিন্যান্স পুঁজির সিংহাসন দখলের জন্য শতাধিক নানা রকম আমেরিকান মানুষ (যাঁদের মধ্যে সাবেক বামপন্থী, কালো-সাদা, মানবাধিকারকর্মী, বেকার যুবকসহ গায়ক, বাদক—সবাই-ই আছেন!) স্লোগান তুললেন—‘ওয়াল স্ট্রিট দখল করো’, আর সেই ডাক ইন্টারনেটের মাধ্যমে অবিশ্বাস্য দ্রুতবেগে সারা পৃথিবীতে ছড়িয়ে পড়ল। পৃথিবীর ৯৫১টি শহরে (এমনকি আমাদের ঢাকায়ও!) হাজার হাজার, লাখ লাখ মানুষ পথে নেমে ঘোষণা করলেন: পৃথিবীতে আজ যে ১ শতাংশ ক্ষমতাধর ধনী পুঁজিপতি রয়েছেন, তাঁদের ক্ষমতা ছাড়তে হবে। গণতন্ত্র হবে ৯৯ শতাংশের গণতন্ত্র! এর চেয়ে বিপ্লবী সহজ-সরল স্লোগান গত ১৫-২০ বছরে এই বিবর্ণ সংকটজর্জর পৃথিবীতে আর উঠে আসেনি! তাই চমকে ভাবতে বসেছি, একজন নিস্পৃহ সমাজবিজ্ঞানী এ সম্পর্কে প্রাথমিক কী কী পর্যবেক্ষণ পেশ করতে পারেন। সমাজবিজ্ঞানী হিসেবে আমার এ সম্পর্কে মোট ১৬টি প্রাথমিক পর্যবেক্ষণ রয়েছে। পাঠকের সঙ্গে ‘শেয়ার’ করার জন্য নিচে এগুলো তুলে ধরছি।
প্রাথমিক পর্যবেক্ষণগুলো
১. প্রতিবাদটি শুরু হয়েছিল বিশ্বপুঁজিবাদের কেন্দ্রবিন্দুতে। সেই কেন্দ্রবিন্দু হচ্ছে আমেরিকার ‘ওয়াল স্ট্রিট’। প্রধান স্লোগান ছিল—‘ওয়াল স্ট্রিট দখল করো’।
২. প্রধান ইস্যু ছিল তিনটি: বড় বড় বহুজাতিক কোম্পানির দুর্নীতি, বৈষম্য ও বেকারত্ব। হয়তো এর সঙ্গে যুক্ত হয়েছে ওবামা প্রশাসনের লজ্জাকর দ্বিচারিতা: অপরাধী বহুজাতিক কোম্পানিগুলোকে ‘বেইল আউট’ করে দরিদ্র নাগরিকদের সামাজিক ভোগ তহবিল সংকুচিত করার নীতিকৌশল।
৩. কোনো স্থায়ী সংগঠন বা বৃহৎ রাজনৈতিক দল এই আন্দোলনকে সংগঠিত করেনি। এটা ছিল স্বতঃস্ফূর্ত আত্মসংগঠিত একটি সামাজিক উদ্যোগ। এর জন্য ব্যবহূত হয়েছে ইন্টারনেটের মাধ্যমে সামাজিক নেটওয়ার্ক তৈরির কৌশল। এই সফল কৌশল এমন এক নতুন সামাজিক আন্দোলনের জন্ম দিয়েছে, যেখানে আন্দোলনে অংশগ্রহণকারী প্রত্যেকেই অন্তর দিয়ে অনুভব করেছেন যে তিনিই এই আন্দোলনের কর্মী, তিনিই আবার এই আন্দোলনের জনক বা নেতা। এ যেন রবীন্দ্রনাথের সেই গানের মতো: ‘আমরা সবাই রাজা আমাদের এই রাজার রাজত্বে’।
৪. এ আন্দোলনটি হচ্ছে আগের অন্য সব বিপ্লবী আন্দোলন থেকে সম্পূর্ণ পৃথক ধরনের ভিন্নধর্মী একটি গণবিপ্লবী আন্দোলন। আগের সব বিপ্লবী আন্দোলন তৈরি হয়েছে অনুন্নত পুঁজিবাদী দেশের বা প্রান্তিক পুঁজিবাদী দেশের ‘দুর্বল গ্রন্থিতে’ এবং তার নেতৃত্বে থেকেছে একটি ‘অগ্রগামী’ সংগঠিত রেজিমেন্টেড বাহিনী। এবার বিষয়টি সম্পূর্ণ ভিন্ন। অগ্রগামী শ্রেণীর শ্রেণীসংগ্রাম নয়, নানা মানুষের মধ্যে যাঁরা ‘সমমতের অধিকারী’, তাঁদের একত্র বিদ্রোহই জন্ম দিয়েছে এই নতুন আন্দোলনের। আর আন্দোলনটি জন্ম নিয়েছে এবং ছড়িয়ে পড়েছে একই সঙ্গে প্রায় উন্নত পুঁজিবাদী গণতান্ত্রিক দেশের শহরগুলোতে। আক্ষরিক অর্থেই এই গণ-আন্দোলনের মূল চরিত্র হচ্ছে—জনগণের জন্য, জনগণের এবং জনগণের দ্বারা।
৫. এই আন্দোলন অসম্ভব হতো যদি ওয়েবসাইট, ফেসবুক, মাইক্রো ব্লগিং, টুইটার ইত্যাদি আধুনিক তথ্যপ্রযুক্তির সুযোগ-সুবিধার সমর্থন অনুপস্থিত থাকত।
৬. এ আন্দোলনের অন্যতম দুর্বলতা হচ্ছে এর ‘নেতিবাচক’ চরিত্র। নিঃসন্দেহে এই আন্দোলন হচ্ছে প্রচলিত পুঁজিবাদী ব্যবস্থার বিরুদ্ধে একটি তীব্র প্রতিবাদ। বিভিন্ন ধরনের ব্যক্তি নানা দৃষ্টিকোণ থেকে, বিভিন্ন পরিপ্রেক্ষিত থেকে একটি প্রতিবাদ বিন্দুতে এসে একত্র হয়েছেন। সে জন্য তাঁদের কোনো দীর্ঘমেয়াদি নিজস্ব যৌথ কর্মসূচি ছিল না। তাঁরা জানতেন যে তাঁরা পুঁজিবাদকে প্রতিস্থাপিত করতে চান, কিন্তু কী দিয়ে—তা তাঁরা এখনো জানেন না। যেহেতু এই আন্দোলন এখনো স্বতঃস্ফূর্ত, অপরিকল্পিত, তাৎক্ষণিক প্রতিক্রিয়া-ক্রিয়ার মাধ্যমে অগ্রসরমাণ—সেহেতু এর ভবিষ্যৎও ঝুঁকিপূর্ণ এবং অনিশ্চিত। যেকোনো শক্ত সংগঠিত রাজনৈতিক শক্তি এই আন্দোলনের ভেতর নোঙর ফেলে এর হালটা নিয়ন্ত্রণে নিয়ে একে অনাকাঙ্ক্ষিত পথে অগ্রসর করে নিতে পারে। তাই এই আন্দোলনের পরিণতি শুভও হতে পারে, অশুভও হতে পারে। অথবা আরও পেছনেও সমাজকে নিয়ে যেতে পারে। এমনকি নিছক নৈরাজ্যেও পরিণত হতে পারে।
৭. প্রতিবাদটি ছিল আসলে আমেরিকান ফিন্যান্স পুঁজির প্রতীক ‘ওয়াল স্ট্রিটে’র বিরুদ্ধে। প্রতিবাদটি শুরু হয়েছিল প্রায় এক মাস আগে ১৭ সেপ্টেম্বর, যখন মাত্র ২০০ প্রতিবাদকারী ওয়াল স্ট্রিটের কাছে একটি পার্কে অবস্থান নিয়েছিলেন। তখন কর্তৃপক্ষ একে কোনো আমল দেয়নি। কিন্তু জেদি প্রতিবাদকারীরা দিনের পর দিন তাঁদের প্রতিবাদ অব্যাহত রেখেছিলেন। ধীরে ধীরে তাঁদের সমর্থন বাড়তে থাকে। একপর্যায়ে কর্তৃপক্ষ আদেশ জারি করে যে ১৪ অক্টোবরের মধ্যে তাঁদের সরে যেতে হবে। তাঁরা ভয় না পেয়ে থেকে যাওয়ার ঘোষণা দিলেন। নিপীড়ন ও গ্রেপ্তারের সম্ভাবনা মেনে নিয়ে নৈতিক মানসিক বল নিয়ে অটল রইলেন। তখন কর্তৃপক্ষ অগত্যা পিছু হটতে বাধ্য হলো। কারণ আইন অনুযায়ী, তাঁদের সরানোর কোনো অধিকার রাষ্ট্রের নেই। এই ক্ষুদ্র বিজয়টি ইলেকট্রিক বার্তার মতো সারা পৃথিবীতে যে উদ্দীপনার সৃষ্টি করল, তারই পরিণতিতে এই ২০০ নাগরিক পৃথিবীব্যাপী ইতিহাসের স্রষ্টায় পরিণত হলেন।
৮. যেহেতু মূল প্রাথমিক স্লোগানটি ছিল ‘ওয়াল স্ট্রিট দখল করো’, সেহেতু এটি কোনো সংকীর্ণ ইস্যুভিত্তিক সংগ্রাম ছিল না। এটি ছিল ক্ষমতাসীন ব্যবস্থাকে চ্যালেঞ্জ করার মতো একটি বৈপ্লবিক সংগ্রাম। তাই একই ধারায় বৈপ্লবিক স্লোগানগুলো উঠেছে একটার পর একটা—‘দখল করো রোম’, ‘দখল করো টোকিও’, ‘দখল করো মাদ্রিদ’ ইত্যাদি। জনগণের কণ্ঠে এমন একটি মৌলিক প্রতীকী স্লোগান এর আগে শোনা যায়নি।
৯. সব সুবিধাবঞ্চিত গোষ্ঠী—আদিবাসী, নারী, কালো বর্ণের মানুষ, সমকামী বা উভয় লিঙ্গ মানুষ, যুদ্ধফেরত সাবেক সৈনিক, শান্তি-সংগ্রামী, হরেক রকমের লোক এতে এসে যোগ দিয়েছেন। মধ্যবিত্ত ও নিম্নবিত্তরা অন্তর দিয়ে এ আন্দোলন সমর্থন করেছেন। তদুপরি শাসকশ্রেণীর অপেক্ষাকৃত সৎ ও অসন্তুষ্ট প্রতিনিধিরাও এই আন্দোলনের পক্ষে কোথাও কোথাও অবস্থান নিয়েছেন। সিডনির আন্দোলনে সেখানকার ব্যবসায়ী ইউনিয়ন যোগ দিয়েছে। তাইওয়ানের সবচেয়ে ধনী ব্যবসায়ী ‘সেমি কন্ডাক্টর ম্যানুফ্যাকচারিং অ্যাসোসিয়েশনের’ সভাপতি স্বয়ং এই আন্দোলনের পক্ষে সংহতি প্রকাশ করেছিলেন। বড় বড় মিডিয়া ব্যক্তিত্ব ও বিভিন্ন অঙ্গনের জাতীয় তারকারা এই আন্দোলনকে নৈতিক সমর্থন জানিয়েছেন।
১০. প্রথম এই আন্দোলনের ডাকটা এসেছিল ‘১৫ অক্টোবর নেট’ নামক ওয়েবসাইট থেকে। কিন্তু বিশ্ব যেন তার সব আবেগ ও কল্পনাশক্তি নিয়ে প্রস্তুত হয়ে বসেছিল এই ডাকে সাড়া দেওয়ার জন্য। এটি ছিল একটি সার্থক সময়োচিত আহ্বান। বাদক এবং বাদ্যযন্ত্র উভয়েই তৈরি ছিল পরস্পরকে সহযোগিতার জন্য। যদিও মনে রাখতে হবে, এখানে একই লোক একই সঙ্গে বাদক ও বাদ্যযন্ত্র উভয় ভূমিকায় অবতীর্ণ হয়েছিলেন!
১১. এই সমগ্র আন্দোলনের একমাত্র ইতিবাচক সাধারণ স্লোগানটি হচ্ছে: জনগণের ক্ষমতায়ন চাই এবং চাই প্রকৃত গণতন্ত্র।
১২. আমরা জানি, সীমা অতিক্রম করলে পরম সহিষ্ণু গণতান্ত্রিক রাষ্ট্রও হিংস্র হয়ে ওঠে। এখানেও তাই হয়েছিল। আমেরিকার ‘বোস্টন দখল করো’ মিছিল যখন ‘রোজ কেনেডি গ্রিনওয়ে’তে পৌঁছায়, ঠিক তখন বেলা দেড়টায় শত শত পুলিশ তাদের ওপর নিষ্ঠুরভাবে ঝাঁপিয়ে পড়েছিল। মোবাইল ক্যামেরা এবং ইউটিউবের বদৌলতে সেই হিংস্রতার চিত্র তখন বাংলাদেশেই আমরা ডেস্কটপে দেখতে পাচ্ছি এবং আমাদের মনেও ক্ষোভের আবেগ জমতে শুরু করেছে। দমন-পীড়ন তাই এই আন্দোলনের গতিবেগ স্তিমিত না করে আরও বাড়িয়ে এবং ছড়িয়ে দিচ্ছে।
১৩. এ ঘটনার পরই নিউইয়র্কের আন্দোলনকারীরা সিদ্ধান্ত নিয়েছিলেন যে তাঁরা একটি ‘মিলিয়নেয়ার মার্চ’ বা ‘কোটিপতিদের বিরুদ্ধে মার্চের’ আয়োজন করবেন। প্রধানত এখন ট্রেড ইউনিয়ন বা শ্রমিকশ্রেণীর পরিবারগুলো এই সংগ্রামে এগিয়ে এসেছে।
১৪. আজ এ কথা প্রমাণিত যে যাঁরা গত অর্থনৈতিক সংকট থেকে ফায়দা লুটেছে, সেসব বড় বিনিয়োগ কোম্পানি ও ব্যাংককে টিকিয়ে রাখার জন্য যুক্তরাষ্ট্রের সরকার তার কেন্দ্রীয় বাজেট থেকে অঢেল ভর্তুকি প্রদান করেছে। সে জন্যই বর্তমান রাষ্ট্রীয় বাজেট ঘাটতির মাত্রা দাঁড়িয়েছে ১৪ ট্রিলিয়ন ডলার। বেচারা প্রেসিডেন্ট ওবামা ঘোষণা করেছেন, যেকোনোভাবেই হোক, প্রতিবছর তিনি চার ট্রিলিয়ন ডলার বাজেট ঘাটতি কমাবেন। কিন্তু প্রশ্ন হচ্ছে, কীভাবে? ওবামা যেটা করছেন তা হচ্ছে, ব্যাপকভাবে তিনি সরকারের শিক্ষাব্যয়, স্বাস্থ্যব্যয়, সামাজিক বিমা সমর্থনব্যয় ইত্যাদি খাতে বাজেট কমাচ্ছেন। আর এসব ব্যয়-সংকোচন প্রধানত আঘাত করছে আমেরিকার নিম্নবিত্ত জনগণকে। এ জায়গাতেই ধীরে ধীরে জমা হচ্ছে বিক্ষোভ-প্রতিবাদের ঢেউ।
১৫. এই নতুন সামাজিক আন্দোলনটি দেশে দেশে এখন পর্যন্ত সরকার, দাতা সংস্থা বা করপোরেশনের আর্থিক সমর্থন থেকে মুক্ত রয়েছে। যদিও একে ঘুষ দিয়ে নষ্ট করার জন্য অনেক শক্তিই এখন তৎপর হবে। নিপীড়ন একে দমন করতে না পারলেও প্রলোভন তা পারতেও পারে।
১৬. সামগ্রিকভাবে মনে হচ্ছে, পৃথিবীতে হয়তো এক নতুন যুগের সূচনা হতে যাচ্ছে। হয়তো একেই ভবিষ্যতে বলা হবে ‘উত্তর-আধুনিক বিপ্লবের’ এক নতুন যুগ। যা-ই বা যে রকমই হোক না কেন, এ যুগের বিপ্লবের মর্মবাণী হবে সব ধরনের অগণতান্ত্রিক ক্ষমতার বিরোধিতা। গণতন্ত্রের অর্থ অবশ্য এখানে আরও ব্যাপক হবে। অর্থনৈতিক, সামাজিক, রাজনৈতিক ও সাংস্কৃতিক—সব ক্ষেত্রেই গণতন্ত্রায়ণ হবে এ যুগের প্রধান লক্ষ্যবস্তু।
এম এম আকাশ: অধ্যাপক, অর্থনীতি বিভাগ, ঢাকা বিশ্ববিদ্যালয়।
পাঠকের মন্তব্য
    'পৃথিবীতে আজ যে ১ শতাংশ ক্ষমতাধর ধনী পুঁজিপতি রয়েছেন, তাঁদের ক্ষমতা ছাড়তে হবে। গণতন্ত্র হবে ৯৯ শতাংশের গণতন্ত্র!'...... 
    'সামগ্রিকভাবে মনে হচ্ছে, পৃথিবীতে হয়তো এক নতুন যুগের সূচনা হতে যাচ্ছে। হয়তো একেই ভবিষ্যতে বলা হবে ‘উত্তর-আধুনিক বিপ্লবের’ এক নতুন যুগ। যা-ই বা যে রকমই হোক না কেন, এ যুগের বিপ্লবের মর্মবাণী হবে সব ধরনের অগণতান্ত্রিক ক্ষমতার বিরোধিতা। গণতন্ত্রের অর্থ অবশ্য এখানে আরও ব্যাপক হবে। অর্থনৈতিক, সামাজিক, রাজনৈতিক ও সাংস্কৃতিক—সব ক্ষেত্রেই গণতন্ত্রায়ণ হবে এ যুগের প্রধান লক্ষ্যবস্তু।
    লেখকের তৃতীয় পর্যবেক্ষনকে সামনে রেখে বলা যায় যে, সম্পুর্ণ সামাজিক উদ্যোগে সংগঠিত স্বতস্ফুর্ত কোন আন্দোলনই পৃথিবীতে সফলতার মুখ দেখেনি। যদিও যেকোন আন্দোলনের প্রাথমিক উৎস সমাজ ব্যবস্থা থেকেই উৎসারিত। সফল আন্দোলনের জন্য প্রয়োজন সুসংগঠিত উদ্যোগ। সুতরাং বিশ্বজুড়ে একটি শক্তিশালী ও সুসংগঠিত পুঁজিবাদী শ্রেনীর বিরুদ্ধে সম্পুর্ণ সামাজিক উদ্যোগে সংগঠিত স্বতস্ফুর্ত আন্দোলন বন্য আগুনে এক কলসী পানি ঢালার মতোই মনে হয়। তবে শক্তিশালী মিডিয়ার যুগে (যদিও প্রায় সকল শক্তিশালী ও বহুল প্রচারিত মিডিয়াগুলো পুঁজিবাদীদের নিয়ন্ত্রনাধীন) এর বহুল প্রচার হয়তো একটি বিশ্বব্যাপী আন্দোলনের প্রারম্ভকে কিছুটা বেগবান ও ত্বরান্বিত করতে পারে। কিন্তু সেই সঙ্গে এও মনে রাখা প্রয়োজন যে পুঁজিবাদ তার সনাতন পন্থা ছেড়ে মিশ্র অর্থনীতির ছদ্মাবরনে অবস্থান করছে। এবং এদের প্রতিক্রিয়া পুর্বের চেয়ে অনেক কৌশলী ও ভয়ঙ্কর। 
    একটি অনলাইন পত্রিকায় ইতিমধ্যে ছাপানো আপনার এই নিবন্ধ ফের প্রথম আলোতে ছাপানো খুব সুখকর অভিজ্ঞতা নয়, আমাদের জন্য। 
    আসলে এটা পুঁজিবাদের বিরুদ্ধে একটা সর্তক বার্তা। এই স্বতস্ফুর্ত আন্দোলন আরর শিক্ষা দেয় পুঁজিবাদ মানুষের মুক্তি আনতে পারে না। এই আন্দোলকে কাজে লাগিয়ে বিশ্বজুড়ে একটা সমাজতান্ত্রিক অর্থনৈতিক সমাজ ব্যবস্থা কায়েম সম্ভব। তবে এই দ্বায়িত্বটা বিশ্ব সমাজতান্ত্রিক নেতাদের উপরর বর্তায় 
    মতিঝিল দখল করো ! গুড়িয়ে দাও দরবেশের আস্তানা
পরিবেশ দীর্ঘ জলাবদ্ধতায় বঞ্চিত জীবন:
আকস্মিক বন্যা, সাইক্লোন, ভূমিকম্প ইত্যাদি প্রাকৃতিক দুর্যোগের খবরে আমরা যত বিচলিত হই, দীর্ঘ জলাবদ্ধতার খবরে ততটা হই না। একই কারণে হয়তো প্রলম্বিত জলাবদ্ধতার ভোগান্তির চিত্র সংবাদমাধ্যমের মনোযোগ হারায়। কেবল দেশের দক্ষিণ-পশ্চিমাঞ্চলের কিছু উদ্যোগী সংগঠন মাঝেমধ্যে মানববন্ধন, সেমিনার-সভা করে আমাদের স্মরণ করিয়ে দিচ্ছে, কী কষ্টে দিন কাটছে যশোর, খুলনার নিম্নাঞ্চল ও সাতক্ষীরা জেলার বিস্তীর্ণ এলাকার অসংখ্য জলবন্দী মানুষ। আমার সুযোগ হয়েছিল এবার শরতের শেষে সাতক্ষীরার তালা ও যশোরের সাগরদাঁড়ি ঘুরে দেখার।
সুন্দরবনসংলগ্ন জেলা সাতক্ষীরার অধিবাসীদের প্রলম্বিত ও ভারী বর্ষায় সাময়িক জলাবদ্ধতার অভিজ্ঞতা নতুন নয়। কিন্তু দিন যতই যাচ্ছে, প্রকৃতির রুদ্ররোষ যেন বা বহুমাত্রিক ও তীব্রতর হয়ে ফিরে ফিরে আসছে। গত কয়েক বছরের তুলনায় এবার দেশে বর্ষা ছিল ভারী এবং প্রলম্বিত। সাতক্ষীরার তালা উপজেলায় এর পরিণতি হয়েছে অভূতপূর্ব ও বিপর্যয়কর। বর্ষা শেষ হওয়ার পরও কয়েক সপ্তাহ পেরিয়ে গেছে। কিন্তু বৃষ্টির জমে থাকা জল ও নদ-নদীর দুই কূল উপচে চারপাশের জনপদ প্লাবিত করা জল এখনো সরে যায়নি; বরং কপোতাক্ষ নদের দুই পাশে দৃষ্টি প্রসারিত করে বুঝে ওঠা বেশ কঠিন, কোথায় নদের সীমানা বা পাড়। নদীর প্লাবনভূমি, চারপাশের ফসলের খেত, লোকালয়, গ্রাম, হাটবাজার—সবই দীর্ঘদিন ধরে জলমগ্ন। মানুষ বাধ্য হয়ে ঘর ছেড়ে আশ্রয় নিয়েছে নিকটবর্তী সড়ক, বাঁধ, স্কুল বা কলেজের বারান্দাসংলগ্ন মাঠে। ছোট্ট ঝুপড়িঘর তুলে গরু-ছাগল, হাঁস-মুরগির সঙ্গে কোনোরকম দিন যাপন করছে। অধিকাংশ মাঠেই আটকে থাকা জলের নিচে পচে গেছে ফসল। মাটি বা বেড়ার তৈরি ঘরবাড়ি ধসে পড়েছে। পানের বরজ, সবজির খেত, হলুদ, কলার খেত, আমের বাগান জলমগ্ন হয়ে হয়ে পচে গেছে অথবা বিবর্ণ হয়ে মৃত্যুর প্রহর গুনছে। মানুষের প্রচলিত জীবিকা ও কাজের জায়গাগুলো অপরিচিত হয়ে উঠেছে। অনিয়মিত ও অপর্যাপ্ত কিছু ত্রাণসাহায্য এখন বাস্তুচ্যুত অধিকাংশ মানুষের অবলম্বন। এমনই এক সাময়িক আশ্রয়কেন্দ্র তালা উপজেলার মাঝিয়াড়া; পথের পাশে গড়ে ওঠা সারি সারি ঘর। শিশু কোলে খাদিজা নামের অল্প বয়সী এক মা বলছিলেন, তাঁর তিন মাস বয়সী শিশুর দিন কেমন কাটছে। কোলের শিশুটির জন্ম এই পথের ধারে পলিথিনে মোড়ানো একটুকরো ‘ঘরে’। এখানে স্বাস্থ্যসম্মত জীবনযাপনের কিছুই নেই।
গ্রামে হাঁটু বা কোমরসমান পানির মধ্যে এখনো যাঁদের বসতবাড়ি দাঁড়িয়ে আছে, তাঁরা ঘরদোর ও আসবাব দেখভাল করতে নোংরা জল ভেঙে মাঝেমধ্যে বাড়িতে যাচ্ছেন। কেউ কেউ মাচা বানিয়ে জলে ডোবা ঘর পাহারা দিচ্ছেন। দীর্ঘ জলাবদ্ধতায় মানুষ কেবল ঘরছাড়া হয়েছে তা-ই নয়, কাজ হারিয়ে উপার্জনের উপায়ও হারিয়েছে। অনেকেই খেয়া জাল নিয়ে মাছ ধরার চেষ্টা করছেন। কারও কারও জন্য এরই মধ্যে মাছ ধরাই হয়ে উঠেছে পেশা।
ইসলামকাটি গ্রামের নিলুফার ইয়াসমিনের সঙ্গে কথা হলো। তাঁর শ্বশুর সরকারি চাকরি থেকে অবসর নিয়েছেন, স্বামী স্থানীয় কলেজের কম্পিউটার অপারেটর। জলাবদ্ধতার কারণে নিজেদের পাকা বাড়ি ছেড়ে সন্তানকে নিয়ে আত্মীয়ের বাড়িতে আশ্রয় নিতে বাধ্য হয়েছেন। মধ্যবিত্ত পরিবারগুলো পড়েছে উভয় সংকটে। তারা না পারছে হাত পাততে, না পারছে এই দীর্ঘ অনিশ্চিত জলাবদ্ধ জীবনে বিকল্প উপার্জনের পথ খুঁজতে। নিলুফার বলেন, ‘আমরা সাহায্য চাই না। এই জমে থাকা জল সরানোর ব্যবস্থা করেন।’
উপজেলা চেয়ারম্যান ঘোষ সনৎ কুমার বলেন, উপজেলায় প্রায় ৫০ হাজার মানুষ তিন মাস ধরে পানিবন্দী। সরকারি-বেসরকারি বিভিন্ন সংস্থা থেকে যে ত্রাণ-সহায়তা দেওয়া হচ্ছে, তা অপ্রতুল। প্রত্যন্ত অঞ্চলে সবচেয়ে বেশি যাদের সাহায্য দরকার, তাদের কাছে ত্রাণসামগ্রী পৌঁছাচ্ছে কি না, তা নিশ্চিত করা কঠিন। সরকারি ত্রাণের পাশাপাশি বেসরকারি উন্নয়ন সংস্থা বিভিন্ন আশ্রয়স্থলে সীমিত পরিমাণ খাদ্য, ‘ঘর’ নির্মাণের জন্য পলিথিনের শিট ও প্রাথমিক চিকিৎসার জন্য কিছু ওষুধ অনিয়মিতভাবে বিতরণ করছে। পানি সরবরাহের জন্য কিছু টিউবওয়েল ও পায়খানা স্থাপন করেছে রাস্তার পাশে।
সাতক্ষীরা অঞ্চলের জলাবদ্ধতা একদিনে এ অবস্থায় আসেনি। কপোতাক্ষ নদ, বেতনাও শালিখা নদীর সঙ্গে সংযুক্ত খালগুলোর তলদেশ ভরাট হয়ে উঠেছে। নদীর পাড় দখল করে বিভিন্ন স্থাপনা নির্মাণ, প্লাবনভূমিতে অপরিকল্পিত মাছের খামার, উপকূলে বেড়িবাঁধ তৈরিসহ মানুষের বিভিন্ন অপরিণামদর্শী তৎপরতা জলাবদ্ধতা সৃষ্টিতে ভূমিকা পালন করেছে। তা ছাড়া নিয়মিত এবং পরিকল্পিত নদী খনন বা ড্রেজিং না করার কথাও স্থানীয় মানুষ বলছেন।
পানিবিশেষজ্ঞ আইনুন নিশাত মনে করেন, উজানের নদীগুলোর পানিপ্রবাহ ক্ষীণ হয়ে আসা, উপকূলজুড়ে বেড়িবাঁধ তৈরি, যশোর, খুলনা ও সাতক্ষীরা অঞ্চলের নদীগুলোর প্রবাহ হ্রাস এবং নদীর তলদেশ ভরাট হয়ে ওঠা এর প্রধান কারণ। ড্রেজিং সাময়িক সুফল দিলেও দীর্ঘ মেয়াদে সমস্যার সমাধান নয়। সরকার কপোতাক্ষ নদ খনন করার উদ্যোগ নিয়েছে। কেবল খাল-নদী খনন করার উদ্যোগ নয়, ব্যয়বহুল এ জাতীয় উদ্যোগের যথাযথ সমন্বয় ও কারিগরি দিক থেকে দক্ষতার সঙ্গে সম্পাদন করা জরুরি। অতীতে নদী খনন ও বাঁধ নির্মাণ কর্মকাণ্ড লক্ষ্য অর্জনে কেন সমর্থ হয়নি—সে প্রশ্ন তোলার পাশাপাশি কাজের মান, সম্পদের সর্বোত্তম ব্যবহার নিশ্চিত করার জন্য প্রয়োজনীয় পরিবীক্ষণ ব্যবস্থা না থাকার কথাও এখানকার ভুক্তভোগী মানুষ বলছেন। সাতক্ষীরা উপজেলার নির্বাহী কর্মকর্তা মো. মাহবুবুর রহমানও বলেন, জলাবদ্ধতা নিরসনে অতীতে যে উদ্যোগ নেওয়া হয়েছে, সেগুলোর কাজের মান মনিটরিং করার সমন্বিত কোনো ব্যবস্থা কার্যকর করা যায়নি।
দীর্ঘ জলাবদ্ধতা যে অর্থনৈতিক ও মানবিক বিপর্যয়ের কারণ হয়েছে, তার কি কোনো সহজ সমাধান আছে? একসময়ের খরস্রোতের গভীর জলধারা কপোতাক্ষ নদ খননের যে উদ্যোগ সরকারিভাবে নেওয়া হয়েছে, তা ফলপ্রসূ করতে নদীপাড়ের মানুষের জীবনকে পরস্পর নির্ভরতার বন্ধনে বিকশিত হতে দেওয়া জরুরি। উদ্যোগ দরকার নদীর পানিপ্রবাহ বাড়ানোর। বৈজ্ঞানিক গবেষণালব্ধ বিশেষায়িত জ্ঞান কাজে লাগিয়ে নদ-নদীর ব্যবস্থাপনা করা গেলে টেকসই উন্নয়ন সম্ভব।
ড. মুশফিকুর রহমান: পরিবেশবিষয়ক লেখক।
পাঠকের মন্তব্য
    'উদ্যোগ দরকার নদীর পানিপ্রবাহ বাড়ানোর। বৈজ্ঞানিক গবেষণালব্ধ বিশেষায়িত জ্ঞান কাজে লাগিয়ে নদ-নদীর ব্যবস্থাপনা করা গেলে টেকসই উন্নয়ন সম্ভব
বিভক্তির বিরুদ্ধে শক্ত অবস্থান:
গত সোমবার ঢাকা সিটি করপোরেশনের (ডিসিসি) ১৮তম সভায় সর্বসম্মতভাবে মেয়র ও কাউন্সিলররা ঢাকা সিটি করপোরেশন বিভক্তির বিরুদ্ধে শক্ত অবস্থান নিয়েছেন। সম্প্রতি মন্ত্রিসভার বৈঠকে ডিসিসি বিভক্ত করার যে নীতিগত সিদ্ধান্ত হয়েছে, এর প্রতিবাদে সরকারের কাছে স্মারকলিপি দেওয়ার কথাও বলেছেন তাঁরা। ডিসিসির বর্তমান মেয়র সাদেক হোসেন খোকা বিএনপির নেতা হলেও এ সিদ্ধান্তকে দলীয় দৃষ্টিভঙ্গিতে দেখার সুযোগ নেই। কেননা, ডিসিসিতে বর্তমানে অনেক নির্বাচিত কাউন্সিলর আছেন, যাঁরা ক্ষমতাসীন আওয়ামী লীগের সমর্থক। আছেন জাতীয় পার্টিসহ অন্যান্য দলের সমর্থক কাউন্সিলরও।
এ ক্ষেত্রে ডিসিসিকে বিভক্ত না করে কীভাবে এই মহানগরের উন্নয়ন এবং বাসিন্দাদের সমস্যার সমাধান করা যায়, সেদিকেই মনোযোগী হতে হবে সরকারকে। ডিসিসির মূল সমস্যা এর আকার বা জনসংখ্যা নয়। সমস্যা হলো, স্থানীয় সরকার প্রতিষ্ঠানগুলোর প্রতি সরকারের বৈরী ও বিমাতাসুলভ দৃষ্টিভঙ্গি। সংবিধানে যে শক্তিশালী স্থানীয় সরকার বা প্রশাসনের বিধান আছে, তা কেবল কাগজেই সীমাবদ্ধ। উপজেলা পরিষদের চেয়ারম্যানরা আন্দোলনে আছেন নির্বাচনের পর থেকেই। সরকার নতুন নতুন সিটি করপোরেশন গঠন করলেও তাদের কর্তৃত্ব ও ক্ষমতার বিষয়টি স্পষ্ট করেনি। যে কারণে কেন্দ্রীয় সরকারের সঙ্গে এসব প্রতিষ্ঠানের টক্করলেগে আছে। ক্ষমতা বিকেন্দ্রীকরণের মাধ্যমেই স্থানীয় সরকার প্রতিষ্ঠানগুলো কার্যকর করা সম্ভব।
এ ছাড়া গুরুত্বপূর্ণ বিষয় হলো, ৪০০ বছরের পুরোনো রাজধানী শহর ঢাকাকে ভাগ করার সিদ্ধান্ত নেওয়ার আগে এর বাসিন্দাদের মতামত নেওয়া হয়নি। নির্বাচিত মেয়র ও কাউন্সিলরদের মাধ্যমে সরকার বাসিন্দাদের মতামত নিতে পারত। কিন্তু তা না করে আমলাতান্ত্রিক প্রক্রিয়ায় যেভাবে ডিসিসিকে ভাগ করার উদ্যোগনেওয়া হলো, তা কেবল অগণতান্ত্রিকই নয়, আত্মঘাতীও।
ডিসিসি বিভক্তিকরণের যুক্তি হিসেবে লোকসংখ্যা ও আয়তন বৃদ্ধির কথা বলা হয়েছে। এটি খোঁড়া যুক্তি। পৃথিবীতে এর চেয়ে ঢের বেশি জনসংখ্যার নগরগুলো একটি করপোরেশনের অধীনে থাকতে পারলে ঢাকা পারবে না কেন? ডিসিসি বা অন্যান্য স্থানীয় সরকার প্রতিষ্ঠানের মূল সমস্যা হলো, তাদের দায়িত্ব ও কর্তৃত্বের মধ্যে অসংগতি এবং প্রতিটি পর্যায়ে কেন্দ্রীয় সরকারের হস্তক্ষেপ। ঢাকা মহানগরের নাগরিকদের সুযোগ-সুবিধার সঙ্গে সরকারের ৫২টি সংস্থা জড়িত, যাদের ওপর ডিসিসির ন্যূনতম কর্তৃত্ব নেই।
এ সমস্যার সমাধানে ডিসিসির সাবেক মেয়র মোহাম্মদ হানিফ নগর সরকারের প্রস্তাব দিয়েছিলেন, যার দৃষ্টান্ত অনেক দেশেই আছে। সরকার সেই প্রস্তাব আমলে নেয়নি। বিকল্প হিসেবে পূর্ববর্তী আওয়ামী লীগ সরকারের আমলে স্থানীয় সরকার মন্ত্রীর নেতৃত্বে যে সমন্বয় কমিটি গঠন করা হয়েছিল, তা-ও কাজ করেনি।
আমরা মনে করি, ডিসিসিকে বিভক্ত করলে কোনো লাভ হবে না; বরং কেন ডিসিসি নগরবাসীর সমস্যার সমাধান করতে পারছে না, সেই কারণ অনুসন্ধান জরুরি। ভাগাভাগি না করে সরকারের উচিত, অবিলম্বে ডিসিসির নির্বাচন অনুষ্ঠানের ব্যবস্থা করা।
'ভাগাভাগি না করে সরকারের উচিত, অবিলম্বে ডিসিসির নির্বাচন অনুষ্ঠানের ব্যবস্থা করা।'......
এ সরকার মনে হয় পাগল হয়ে গেছে ? 
দেশটাকে সবাই বাবার কেনা মনে করে.। তাই আমাদের মতামতের কোন দাম নাই. । 
টেকসই ভবন নির্মাণে যা করণীয়:
ইদানীং বাংলাদেশে ভূমিকম্পের অভিজ্ঞতা বাড়ছে। সর্বশেষ গত ১৮ সেপ্টেম্বর সন্ধ্যা ছয়টা ৪০ মিনিটে সিকিমে ঘটা রিখটার স্কেলে ৬ দশমিক ৯ মাত্রার ভূমিকম্পের ফলে বাংলাদেশ যে তীব্রতায় কেঁপেছে, তাতে খুব কম লোকই বাড়ির বাইরে বের হয়নি। কম্পনের সময় দৌড়ঝাঁপ করে ভবন থেকে বের হতে গেলে ওপর থেকে ছিটকে পড়া বস্তু দ্বারা মাথায় ও শরীরে আঘাত লাগতে পারে বলে তা নিরাপদ নয়। কম্পনের সময় ক্রমানুসারে (ক) বাড়ির সদর দরজাটি খুলে দিতে হবে, যেন কম্পনের পর বাইরে বের হতে বাধা না থাকে, (খ) গ্যাসের চুলা ও বিদ্যুতের মেইন সুইচ অফ করতে হবে এবং (গ) বিম-কলামের কাছাকাছি বা খাবার টেবিলের নিচে আশ্রয় নিতে হবে। কম্পনের পর প্যানিক সৃষ্টি না করে সিঁড়ি দিয়ে বের হতে হবে। প্যানিক সৃষ্টি করা বা দৌড়ঝাঁপের পরিণতি পদদলিত হয়ে মৃত্যুও হতে পারে। দৌড়ঝাঁপের প্রয়োজন নেই, কারণ প্রথম ঘটা ভূমিকম্পের পরে যেগুলো ঘটে (আফটার শক), তা কিছুটা পরে ঘটে এবং এর মাত্রা সাধারণত কম হয়। যেমন, ১৮ সেপ্টেম্বর দ্বিতীয়বার ঘটেছে সন্ধ্যা সাতটা ১২ মিনিটে ৪ দশমিক ৮ মাত্রার এবং তৃতীয়বার ঘটেছে সাতটা ৫৪ মিনিটে ৪ দশমিক ৬ মাত্রার। এই আফটার শক দুটির তীব্রতা ঢাকাবাসী টেরই পায়নি।
হরহামেশা কম্পনের অনভিজ্ঞ ব্যক্তি কম্পনের মুহূর্তে নির্ভয়ে ভবনের ভেতরে থাকার সম্ভাবনা কম। এর মূল কারণ অনভ্যস্ততা এবং ভবনটির ওপর আস্থার অভাব। কেমন ভবন নির্মিত হলে আস্থা থাকবে? একটি ভবন ভূমিকম্প সহনশীল হতে হলে (১) নকশা সুষম হতে হবে; (২) ভবনের উল্লম্ব দিকের বিন্যাস সুষম হতে হবে; (৩) বিম, কলাম, স্লাব, ওয়ালগুলোর পর্যাপ্ত নমনীয় শক্তি থাকতে হবে; (৪) ভবন নির্মাণে ব্যবহূত মালমসলা যেমন—সিমেন্ট, খোয়া, বালু ও রডের মান সঠিক হতে হবে এবং (৫) স্থপতির করা নকশা ও কাঠামো-প্রকৌশলীর করা ডিজাইন অনুসারে নির্মাণকাজ হতে হবে।
উল্লিখিত পাঁচটি বিষয় নির্ভর করে ভবনমালিকের সদিচ্ছা, যোগ্য স্থপতি ও কাঠামো-প্রকৌশলীর ওপর। মালিককে বুঝতে হবে, তিনি একটি ভূমিকম্পে টেকসই ভবন নির্মাণ করবেন। সে জন্য তিনি যোগ্য স্থপতি ও কাঠামো-প্রকৌশলী দ্বারা নকশা ও ডিজাইন করাবেন এবং ভবনটি নির্মাণে যে মূল্য নিরূপিত হয়, তার শতকরা অন্তত ৩ থেকে ৫ ভাগ স্থপতি ও কাঠামো-প্রকৌশলীর পারিশ্রমিক বাবদ ব্যয় করবেন। তাঁকে বুঝতে হবে, এই ব্যয়ের সুফল তিনি কয়েক গুণ বেশি ফেরত পাবেন সঠিক নকশা ও কাঠামো থেকে। খরচ কমাতে শুধু রাজমিস্ত্রির হাতযশের ওপর নির্ভর করলে পরিণাম কখনো ভালো হয় না। কোন অসুখের কী অষুধ, তা অষুধের দোকানিও বলে থাকেন, কিন্তু ডাক্তারের পরামর্শ নেওয়াই বুদ্ধিমানের কাজ।
উল্লিখিত (১)-এর কাজটি করবেন স্থপতি, তবে কাঠামো-প্রকৌশলীরও পরামর্শ নেবেন। সুষম নকশাটি করার সময় মানবদেহের মতো একটি সুষম কাঠামোর কথা মাথায় থাকা ভালো। সুষম নকশা ইংরেজি আই, এইচ এবং ও-এর আদলে হবে। এল, ই, এফ-এর আদল এড়িয়ে চলা ভালো। জমির গঠন যদি এমনই হয়, তবে নকশায় বিভক্তির কৌশল নিতে হবে। যেমন—জমির গঠন এল আকারের হলে এলকে দুই ভাগে ভাগ করে দুটি আই-এর আদলে নকশা হবে। নকশার লম্বালম্বি বা আড়াআড়ি দিকে কলাম থেকে কলামের দূরত্ব পারতপক্ষে সমান রাখতে পারলে কাঠামোর বিন্যাস সুষম হয়। কলামের সাইজ যদি বর্গাকার না হয়ে আয়তাকার হয়, তবে বড় বাহুটি নকশার ছোট বাহুর দিকে হলে ভবন ভূমিকম্পে বেশি সহনশীল হয়। একই কারণে চার কোনার কলামের মাপ ভেতরেরগুলোর সমান হলে ভালো হয়, তাহলে রড কম দেওয়া যেতে পারে। এসব বিবেচনায় নিয়ে কাঠামো-প্রকৌশলী নকশাটি সুষম হয়েছে কি না, তার প্রাথমিক যাচাই করবেন।
এরপর কাঠামো-প্রকৌশলী দেশের বিল্ডিং কোড মেনে (২) ও (৩)-এর ডিজাইন করবেন। কাঠামোর মূল উপাদান বিম, কলাম, স্লাব, ওয়ালগুলো ডিজাইনের সঙ্গে (১)-এর নকশা এবং (২)-এর উল্লম্ব দিকের বিন্যাস সুষম হয়েছে কি না, তা হিসাব-নিকাশের মধ্য দিয়ে নিশ্চিত হবেন। সুষমের এই বিষয় দুটি বাংলাদেশে তেমন আমলে নেওয়া হয় না। যেমন—অনেক ক্ষেত্রে এল বা এমন জটিল আদলের নকশা করা হয়, যা সুষম নয়। আবার একটি সুষম আয়তাকার প্লটের ভবনে প্রতি তলায় দুটি বা চারটি ফ্ল্যাট না করে তিনটি বা পাঁচটি ফ্ল্যাট করে নকশা জটিল করে ফেলা হয়। আবাসিক ভবনের কার পার্কিংয়ের তলায় শুধুই কলাম থাকলে ওই তলাটি উল্লম্ব দিকের বিন্যাসকে সুষম হতে ব্যাহত করে। তাই কলামের সঙ্গে ব্রেস বা শিয়ার ওয়াল না থাকলে কার পার্কিংয়ের তলাটির কারণে ভবন ভূমিকম্পে বিধ্বস্ত হওয়ার ঝুঁকিতে থাকে। আবার ফ্ল্যাট প্লেট দ্বারা নির্মিত ভবন প্রতিটি তলাকে অধিক ভারী করে বলে ভূমিকম্পে ঝুঁকিপূর্ণ। সনাতনী ইটের ব্যবহারও ভবনকে অধিক ভারী করে বলে ভূমিকম্পে ঝুঁকিপূর্ণ। তা ছাড়া ইটের সঙ্গে রড ব্যবহারের সুযোগ নেই। অপেক্ষাকৃত হালকা গভীর ব্লক ব্যবহার করলে খাড়াভাবে রড ব্যবহার করা যায়, যা ওয়ালের নমনীয় শক্তি বৃদ্ধি করে।
ড. মো. আলী আকবর মল্লিক: কাঠামো-প্রকৌশলী, ভূমিকম্প বিশেষজ্ঞ এবং সাবেক মহাসচিব, বাংলাদেশ আর্থকোয়েক সোসাইটি।
তরুণ নেতৃত্ব ও মুক্তিযুদ্ধ:
তরুণ নেতৃত্বের কাছে ভবিষ্যতে ক্ষমতা যাচ্ছে, বুড়োদের দিন শেষ হচ্ছে, এ রকম একটি ঘোষণা শুনে আমাদের মতো ষাটোত্তীর্ণরা দীর্ঘ নিঃশ্বাস ফেললেও তরুণ দল দারুণ আনন্দিত। তারা এতটাই উৎফুল্ল যে আমার কাছে এ রকমও বলেছে, ‘স্যার, সারা বাংলাদেশের প্রতিটি ধূলিকণা তরুণ নেতৃত্বের জন্য হাহাকার করছে। আপনি দেখবেন, শিগগিরই তরুণ নেতৃত্ব আমাদের মাঝে ফিরে এসে দেশের হাল ধরবে।’ তবে তরুণ নেতৃত্ব বলতে ঠিক কোন বয়সের নেতৃত্বকে বোঝানো হয়েছে, তা নিয়ে তাদের মধ্যে কিছুটা সংশয় রয়ে গেছে। তরুণ কি তিনি, যিনি মুক্তিযুদ্ধের আগে জন্মেছেন; নাকি তিনি, যার জন্ম মুক্তিযুদ্ধের পরে? আমার সঙ্গে কথা বলার সময় তরুণ দলটি অবশ্য মুক্তিযুদ্ধকে আগাগোড়া ‘গন্ডগোলের বছর’ই বলল। আমার তাতে আপত্তি থাকার কথা, কিন্তু আমাকে মানতে হলো, আগামী দুই-আড়াই বছরের মধ্যে যদি তরুণ নেতৃত্ব ক্ষমতায় যায়, তাহলে সরকারিভাবেই হয়তো মুক্তিযুদ্ধকে ‘গন্ডগোল’ এবং একাত্তরকে ‘গন্ডগোলের বছর’ হিসেবে গণ্য করা হবে। তখন আমি-আপনি আপত্তি করলে তাতে কার কী যাবে-আসবে? ফলে আমি তরুণ-এর সংজ্ঞাগত সমস্যাটি সমাধানের দিকেই বরং মনোযোগী হলাম। আমি ব্যক্তিগত একটি উদাহরণ দিয়ে জানালাম, একবার এক আলোচনা অনুষ্ঠানে আমি এবং মাহমুদুর রহমান মান্না উপস্থিত ছিলাম। অনুষ্ঠানের সঞ্চালক আমাকে পরিচিত করালেন, ‘প্রবীণ অধ্যাপক’ হিসেবে এবং মান্নাকে অভিহিত করলেন ‘তরুণ রাজনীতিবিদ’ হিসেবে। অথচ মান্না ও আমি সমবয়সী! ‘রাজনীতিতে ষাট বছরের হিসাবটাও তারুণ্যের মধ্যে পড়ে’, আমি তাদের বললাম। তাতে তরুণ দলটি জোরে একটা হাততালি দিল। কিন্তু উল্লাস করতে গিয়ে হঠাৎ তাদের গলার জোরটা একটু কমে গেল। কারণ জিজ্ঞেস করতে তারা জানাল, জনসভায় বলা হয়েছে, তরুণ ও ‘শিক্ষিত’ নেতৃত্বের কাছে ক্ষমতা ছেড়ে দেওয়া হবে। ‘তরুণ’-এর বর্ণনা নিয়ে তাদের খটকাটা মিটলেও ‘শিক্ষিত’ বিষয়টি তারা কীভাবে মোকাবিলা করে? ‘শিক্ষিত বলতে কি স্যার এমএ, পিএইচডি বোঝানো হয়েছে, নাকি ডাক্তার-ইঞ্জিনিয়ার?’ তরুণ দলটি জানতে চাইল। ওর উত্তরে আমি বললাম, ‘এখানেও সমস্যা নেই।’ বহুপরিচিত একটি উদ্ধৃতি দিয়ে আমি বললাম, যে গাড়িচালক গরু-ছাগলের পার্থক্য বোঝেন, তাঁকে যদি শিক্ষিত বলা যায়, তাহলে ওই তরুণ নেতৃত্বের শিক্ষা নিয়ে তাদের চিন্তাটা নেহাত অমূলক। একটা দেশ চালানো একটা গাড়ি চালানো থেকে কঠিন কিছু নয়, আমি তাদের বললাম, শুধু গরু-ছাগলের সঙ্গে আরও কিছু প্রাণীকে চিনতে পারলেই এখানে চলবে, যেমন সাপ ও শিয়াল, যাদের বিভিন্ন কাজে প্রয়োজন হতে পারে। একই সঙ্গে দেশে বিনিয়োগের জন্য কোনটা টাকা এবং বিদেশে বিনিয়োগের জন্য কোনটা ডলার, এই পার্থক্যটা করে যেতে পারলেও শিক্ষার মানদণ্ডে তরুণ নেতৃত্ব ভালো পাস দিতে পারবে। আমার ব্যাখ্যা তরুণ দলের মনঃপূত হলো। একজন একটুখানি যোগ করে বলল, ‘স্যার, বিশ্ববিদ্যালয়ের উচ্চশিক্ষিত স্যাররা তরুণ নেতৃত্বের সামনে দাঁড়ালে, তাঁদের সারা অবয়বে একটা গদগদ ভাব জেগে ওঠে, তাহলে কি প্রমাণিত হয় না, তরুণ নেতৃত্ব অনেক বেশি শিক্ষিত? স্যাররা যখন তরুণ নেতৃত্বকে এতটা ভক্তি করেন, সে নিশ্চয় সেই নেতৃত্বের শিক্ষার জন্য, ক্ষমতার জন্য নয়। ক্ষমতার জন্য তো তোয়াজ করবে পাড়ার ক্যাডাররা; কী বলেন, স্যার?’
তরুণ দলের যুক্তিটা অকাট্য মনে হলো। আমার মনে পড়ল, তরুণ নেতৃত্ব একবার এক বিশ্ববিদ্যালয়ে বৃক্ষরোপণে এলে এর তিন উচ্চ কর্মকর্তা সেই নেতৃত্বকে বরণ করার জন্য পড়ি তো মরি ছুটে গিয়েছিলেন। তাতে আমার মনে হয়েছিল, রোপণ করা ওই গাছটির নাম দেওয়া হোক ‘শিক্ষাবৃক্ষ’, যা শিগগিরই প্রকাণ্ড এক মহীরুহ হয়ে সকল আলোর বিপরীতে দাঁড়িয়ে বিশ্ববিদ্যালয়কে ছায়া দিয়ে যাবে।
শিক্ষার বিষয়টি নিষ্পত্তি হওয়ার পর উজ্জীবিত তরুণ দলটি বলল, এবার গন্ডগোলের বছরের হিসাব ঠিক করতে হবে। তরুণ দলকে বলা হয়েছে, যুদ্ধাপরাধী হিসেবে যাদের বন্দী করা হয়েছে, তারা মোটেও কোনো অপরাধ করেনি। তারাও সেটা বিশ্বাস করে। আমি একটু অবাক হয়ে তাকাতে তরুণ দলটি বলল, ‘গন্ডগোলের বছরে একটি দেশদ্রোহী দল তার দোসর ও কলাবরেটরদের সঙ্গে মিলে পাক-পবিত্র ওয়াতান ভেঙে ও আমাদের পাক-পবিত্রদের মধ্যে যে বিচ্ছেদ ঘটিয়েছিল, সে জন্য তাঁরাই তো অপরাধী। সেই অপরাধের জন্য প্রথমে তাঁদের বিচার করতে হবে। আমাদের বন্দী প্রবীণ নেতৃত্ব যা করেছেন, তা ওই ওয়াতানের জন্যই। এ জন্য কেন তাঁরা অপরাধী হবেন?’
তরুণ সমাজের যুক্তিটা বেশ, এ কথা স্বীকার করতেই হলো। কিন্তু সবখানে গন্ডগোলের বছর বললেও এক জায়গায় যে মুক্তিযুদ্ধ কথাটা ব্যবহার করা হয়েছে এবং বলা হয়েছে, আরেকটা মুক্তিযুদ্ধের জন্য তরুণ সমাজকে প্রস্তুত থাকতে হবে, তার একটা ব্যাখ্যা আমি তাদের কাছে চাইলাম। তারা চোখে-মুখে প্রত্যয় নিয়ে বলল, ‘পাক-ওয়াতানের সঙ্গে আমাদের যে বিচ্ছেদ ঘটানো হয়েছিল, তার বিপরীতে একটা নতুন যুদ্ধের মধ্য দিয়ে আমরা পুনর্বার সেই ওয়াতানের সঙ্গে যুক্ত হব। তাহলে একে মুক্তিযুদ্ধ না বলে কী বলব, স্যার, আপনিই বলুন?’
‘তা বটে’, আমি বললাম। তবে আমার উত্তর শোনার জন্য তরুণ দলটি বসে ছিল না। তারা সবাই ছুটছে সঙ্গে আনা গাড়িগুলোর দিকে। তাদের অনেক কাজ। পথে নামতে হবে।
সৈয়দ মনজুরুল ইসলাম: কথাসাহিত্যিক। অধ্যাপক, ইংরেজি বিভাগ, ঢাকা বিশ্ববিদ্যালয়।
    সমসাময়িক রাজনিতিক আলোচনার কারনে সৈয়দ মনজুরুল ইসলাম সাহেবের কলামটি কেমন জানি মনে হচ্চিল। আসলে তিনি শিবের গীতই গাইলেন। আমি তরুন (ী )। তরুণ নেতৃত্বের সাপোট করি, কিন্তু মুক্তিযুদ্ধকে গন্ডগোলের বছর বলিনা। তার মানে কি এই নয় স্বনামে খ্যাত আমাদের মনজুরুল ইসলাম সাহেব কারো হয়ে আমাদের মিথ্যা ভয় দেখাচ্চেন। কই মনজুরুল ইসলাম সাহেবতো বরতমান সরকারের এই অধ:পতন নিয়ে রা টিও করছেননা। হায়রে বিবেকবানেরা...
স্থানীয় সরকার নির্বাচনে সামরিক বাহিনী তলব:
পৃথিবীর যেকোনো দেশে সামরিক বাহিনীর সৃজন ও বিকাশ ঘটে মূলত দেশের স্বাধীনতা-সার্বভৌমত্ব রক্ষার প্রয়োজনে। বহিঃশত্রুর আক্রমণ কিংবা বিচ্ছিন্নতাবাদের প্রচেষ্টা প্রতিহত করার মাধ্যমে তারা এ দায়িত্ব পালন করে। এ ছাড়া গুরুতর জাতীয় দুর্যোগ মোকাবিলায়ও সামরিক বাহিনীকে প্রায় দেশেই ব্যবহার করা হয়। তদুপরি কোনো কোনো ক্ষেত্রে জনশৃঙ্খলার বড় ধরনের অবনতি হলেও বেসামরিক প্রশাসনের সহায়তায় সামরিক বাহিনী তলবের অনেক দৃষ্টান্ত রয়েছে।
দক্ষিণ এশিয়ার দেশগুলোতে জাতীয় নির্বাচন চলাকালে আইনশৃঙ্খলা রক্ষার জন্য বেসামরিক প্রশাসনের সহায়তায় সামরিক বাহিনীর ব্যবহারের দৃষ্টান্তও সুপ্রতিষ্ঠিত। এর প্রধান কারণ জাতীয় নির্বাচন অনেক বড় কলেবরে একই দিনে কিংবা ভারতের মতো বৃহৎ দেশে ৮-১০ দিনে অনুষ্ঠিত হয়। এ ধরনের ব্যাপকভিত্তিক কার্যক্রম চলাকালে মূলত বেসামরিক প্রশাসনের পক্ষে জনশৃঙ্খলা রক্ষা সামর্থ্যের বাইরে চলে যায়। তাই তার সামর্থ্য বৃদ্ধির জন্য সামরিক বাহিনী তলবের যৌক্তিকতা কখনো তেমন প্রশ্নবিদ্ধ হয়নি।
তবে যে ধরনের কাজে বেসামরিক প্রশাসনের পর্যাপ্ত সামর্থ্য রয়েছে, সেখানে সামরিক বাহিনী তলবের যৌক্তিকতা সংশয়ের সৃষ্টি করে। তেমনি একটি কাজ আসন্ন নারায়ণগঞ্জ সিটি করপোরেশন নির্বাচন। দেশের সমগ্র জনগোষ্ঠীর অতি ক্ষুদ্র একটি অংশ এ করপোরেশন এলাকার ভোটার। এ নির্বাচনের তফসিল ঘোষণার সূচনা থেকেই একাধিক প্রার্থী সামরিক বাহিনী নিয়োগের দাবি করতে থাকেন। আর নির্বাচন কমিশন প্রথম দিকে নেতিবাচক অবস্থান নিলেও শেষ পর্যন্ত এ দাবি বিবেচনায় নেয়। সন্দেহ নেই, কমিশনের এ সিদ্ধান্ত যথার্থ। তবে প্রধান নির্বাচন কমিশনারের কিছুদিন আগের একটি বক্তব্যে দেখেছিলাম, অন্য অনেকের মতোই তিনিও স্থানীয় সরকার নির্বাচনে সামরিক বাহিনী নিয়োগের প্রস্তাবে বিব্রত এবং নিতান্ত অনিচ্ছার সঙ্গেই ক্ষেত্রবিশেষে সামরিক বাহিনী তলবের নির্দেশ দিয়েছেন। এখানে উল্লেখ করা আবশ্যক, ইতিপূর্বেও স্থানীয় নির্বাচনে ক্ষেত্রবিশেষে সামরিক বাহিনী নিয়োগ করা হয়েছে।
তাহলে প্রশ্ন থাকে, বেসামরিক প্রশাসনের পর্যাপ্ত সামর্থ্য থাকা সত্ত্বেও সামরিক বাহিনী নিয়োগের দাবি কেন আসছে, আর কেনই বা তা বিবেচনায় নিতে হয়? নির্বাচন কমিশনকে এসব নির্বাচন পরিচালনায় মূলত জনপ্রশাসনের মাঠপর্যায়ে দুটো গুরুত্বপূর্ণ প্রতিষ্ঠান, জেলা প্রশাসন ও পুলিশের সহায়তা নিতে হয়। এ ধরনের স্থানীয় সরকার নির্বাচনে জনশৃঙ্খলা রক্ষার দক্ষতা ও জনবলের ঘাটতি তাদের আদৌ নেই। কিন্তু অকপটে যেটা বলা চলে, একটি আস্থার সংকটে এ পরিস্থিতি ক্রমবর্ধমান রূপ নিচ্ছে। মূলত দেখা যায়, যারা রাষ্ট্রক্ষমতার বিপরীতে অবস্থান করছে, তাদের তরফ থেকেই সামরিক বাহিনী তলবের দাবি আসে। ধরেই নিতে হয়, তারা জনপ্রশাসনকে যথেষ্ট আস্থায় নিতে পারছে না। আর এ পরিস্থিতি সৃষ্টি হয়েছে প্রশাসন ও পুলিশের জেলা/উপজেলা পর্যায়ের কিছু অতি উৎসাহী কর্মকর্তার, যে সরকার ক্ষমতায় থাকে, তার স্থানীয় নেতৃত্বকে তোষণনীতির জন্য। যে দল ক্ষমতায় থাকে তাদের বেশ কিছু স্থানীয় নেতাও এই অবস্থার সৃষ্টির জন্য বড় রকম দায়ী। ওপরে বর্ণিত কর্মকর্তারা তাঁদের প্রভাববলয়কে কিছুটা উপেক্ষা করলেই এসব নেতা কোনো কোনো ক্ষেত্রে সংহারমূর্তি ধারণ করেন। তাই কিছু কর্মকর্তা অনিচ্ছুক হয়েও এ ধরনের তোষণনীতির মিছিলে শরিক হন। আবার মর্যাদাসম্পন্ন ব্যতিক্রমও উভয় ক্ষেত্রেই লক্ষ করা যায়। তবে সংখ্যাটি আশঙ্কাজনকভাবে হ্রাস পাচ্ছে।
অতি সম্প্রতি অনুষ্ঠিত পৌরসভা নির্বাচন সুষ্ঠুভাবে সম্পন্নের জন্য সরকারের পক্ষ থেকে আন্তরিকতার কোনো অভাব ছিল, এটা লক্ষণীয় হয়নি। জোরজবরদস্তি করে, সরকার-সমর্থক প্রার্থীদের জয়ী করানোর কোনো নির্দেশ কেন্দ্রীয়ভাবে থাকলে; ভৈরব বাজার, নকলা, নালিতাবাড়ী, শ্রীমঙ্গল, কমলগঞ্জ ও কচুয়ার মতো পৌরসভায় সরকারদলীয় প্রার্থীদের পরাজিত হওয়ার কথা নয়। নির্বাচন কমিশন সব সামর্থ্য নিয়ে ব্যাপক প্রচেষ্টা আর সরকারের সদিচ্ছা থাকা সত্ত্বেও সরকার-সমর্থক কিছু স্থানীয় নেতা আর তাঁদের সন্তুষ্টি বিধানে তৎপর কিছু কর্মকর্তার আচরণ একটি সফল নির্বাচনের ক্রান্তিলগ্নে কিছুটা হলেও কালিমালেপন করেছে। এ ধরনের নেতা আর কর্মকর্তা বিগত বেশ কিছুকাল ধরে আমাদের রাজনৈতিক ও প্রশাসনিক ব্যবস্থাটি পঙ্কিল করে তুলছে। ক্ষতির আপাতত প্রধান শিকার হয়েছে জনপ্রশাসন। তাদের ওপর আস্থার সংকট প্রতিষ্ঠানগুলোর মর্যাদা ও গ্রহণযোগ্যতা ক্রমান্বয়ে খাটো করছে। আর চূড়ান্ত ক্ষতির সম্মুখীন হচ্ছে সরকার। তাকে অতি ছোট বেসামরিক কাজেও সেনা তলব করতে হয়। সামগ্রিক বিবেচনায় গণতান্ত্রিক শাসনব্যবস্থাই বেশি ক্ষতিগ্রস্ত হচ্ছে।
আমরা লক্ষ করি, কোনো অসাংবিধানিক শক্তি যাতে রাষ্ট্রক্ষমতা নিতে না পারে, সে বিষয়ে সব রাজনৈতিক দল একই সুরে কথা বলে। তবে সে ধরনের প্রচেষ্টা রোধ করতে হলে বেসামরিক প্রশাসনের সামর্থ্য বৃদ্ধি তথা ছোটখাটো কাজ যেমন—স্থানীয় সরকার নির্বাচন বা চট্টগ্রাম বন্দরের শৃঙ্খলা রক্ষা ইত্যাদি কাজে কথায় কথায় সামরিক বাহিনী তলবের প্রয়োজনীয়তা বন্ধ করতে হবে। দুর্ভাগ্যজনকভাবে লক্ষণীয়, আন্তরিকভাবে সে প্রচেষ্টা কোনো রাজনৈতিক দলই ক্ষমতায় থাকার সময় গ্রহণ করে না। মাঠপর্যায়ের ঘটনাবলি শক্ত কেন্দ্রীয় নিয়ন্ত্রণের মাধ্যমে শুধরানো অসম্ভব কোনো কাজও নয়। তবে ধারাবাহিকভাবে বিপরীতটাই ঘটে চলছে। জনপ্রশাসনের ওপর আস্থার সংকটই তত্ত্বাবধায়ক সরকারব্যবস্থা চালু করার অন্যতম কারণ ছিল। আর ২০০৬ সালের শেষে সে ব্যবস্থাও হুমকির মুখোমুখি এবং ২০১১ সালে বিলুপ্তি ঘটে। তবে ভবিষ্যৎ এখনো অনিশ্চিত। অথচ জনপ্রশাসন যদি সবার আস্থাভাজন থাকে, তত্ত্বাবধায়ক সরকারব্যবস্থার প্রয়োজনীয়তাই অনেকাংশে ফুরিয়ে যাবে।
গণতান্ত্রিক শাসনব্যবস্থাকে মজবুত ও টেকসই করতে হলে বেসামরিক প্রশাসনকে গ্রহণযোগ্য ও কার্যকর করতে হবে। তার ভাবমূর্তি পুনঃপ্রতিষ্ঠা ও জোরদারের জন্য সরকারকেই উদ্যোগ নিতে হবে সবচেয়ে বেশি। সংশ্লিষ্ট কর্মকর্তারাও সাময়িক লাভ-ক্ষতি বিবেচনায় না নিয়ে দেশের সামগ্রিক স্বার্থে এবং তাদের প্রতিষ্ঠানের ওপর জনগণের আস্থা ও মর্যাদা বৃদ্ধির প্রয়োজনে নিবেদিত থাকা দরকার। সে ক্ষেত্রে তাদের সামর্থ্যে থাকা কাজ করতে সামরিক বাহিনী তলবের আবশ্যকতাই থাকবে না। আসবে না এ ধরনের দাবিও। দৃঢ় থেকে দৃঢ়তর হবে গণতন্ত্রের ভিত।
আলী ইমাম মজুমদার: সাবেক মন্ত্রিপরিষদ সচিব।
সব কিছু এমনি করে আস্থা হারালে আমরা দাড়াঁবো কোথায়?? ভয় হয়, না- জানি কবে আবার লিবিয়ার মতন পশ্চিমা ভূতেরা হানা দেয়, !!!
গোধূলির ছায়াপথে
কিছুই বদলাতে পারব না:
সৌদি আরবে আটজনের শিরশ্ছেদের পর অনুরোধ পাই, যেন কিছু লিখি। লিখে কিছু প্রশংসা, কিছু কড়ির অধিক কিছু ঘটেনি। ১৯৮১ সালে হজ করার সময় সামনেই শিরশ্ছেদ দেখেছি। খারাপ লেগেছে। গত পাঁচ বছরে ট্রিগার টিপে পাঁচ লাখ ইরাকির হত্যা টেলিভিশনেই প্রত্যক্ষ করেছি। প্রতিবাদে সৈয়দ আবুল মকসুদ সেলাইবিহীন সাদা কাপড় পরছেন, আমি টাই পরা ছেড়েছি। লিখে, তর্ক করে, প্রতিবাদ করে কিছুই বদলাতে পারিনি, পারব না।
এক কাজ করা যাক। পৃথিবীতে যত শয়তান আছে, সবগুলোকে এক জায়গায় করা যাক। এবার এদের শিরশ্ছেদ করা যায় কি-না। হজের সময় ছিলাম একা, শরীরে শক্তির অভাব ছিল না, শিরশ্ছেদের উদ্দেশ্যে শয়তানের জন্য কঙ্কর নিক্ষেপের মুহূর্তে পড়ে গেলাম ভারী মানুষের পায়ের নিচে। শরীরের শক্তি একত্র করে ঝাড়া দিয়ে উঠলাম এই প্রত্যয়ে যে এটাই শেষ যুদ্ধ, জয়ী হতেই হবে। ভাবলে গায়ে কাঁটা দিয়ে ওঠে, ওখান থেকেই শক্তি সঞ্চয় করি। রবিঠাকুর গেয়েছেন: ‘ওরে ভীরু, তোমার হাতে নাই ভুবনের ভার’। দেশে দেশে আমাদের শিরশ্ছেদ হচ্ছে। যখন সুযোগ হবে, আমরাও তা-ই করব।
মেঘে মেঘে বেলা যায়। ফেলে আসা গ্রাম দেবীগঞ্জে। একটু শীত পড়ছে, কুয়াশায় ঢাকা কোচবিহারের মহারাজা নৃপেন্দ্রনারায়ণ প্রতিষ্ঠিত স্কুল। লাইনে দাঁড়িয়ে সুবিধাবঞ্চিত ৩০০ ছেলেমেয়ে, তাদের মায়েরা। উপহারসামগ্রী পেয়ে নির্মল হাসির সৌন্দর্যটুকু উপভোগের জন্যই ছুটে আসেন প্রতিবছর কানাডা থেকে মেহমানরা এত দূরত্বে। সুন্দর জনপদের একটি, ২০ হাজার মানুষের গ্রাম, এখন আড়াই লাখ। অচঞ্চল কাঞ্চনজঙ্ঘা, শীর্ণা করতোয়া বয়ে চলেছে। যেন এক্ষুনি শোনা যাবে প্রতাপের ঘোড়ার খুরের আওয়াজ, দেবী চৌধুরানীর আবির্ভাব হবে এক্ষুনি।
অদূরে সীমান্ত। দেখতে পাই ফেলানীর গুলিবিদ্ধ লাশ। ভাষ্যে: ফেলানী আমাদের কেউ নয়, যে ৫০ লাখ মানুষ মধ্যপ্রাচ্যে রোজগার করে বাংলাদেশকে মানচিত্রে স্থান করে রেখেছেন, তাঁরাও কেউ নন। একজনের মৃত্যুর জন্য আটজন কেন, আরও লোককে মেরে ফেললেও ‘কোই পরোয়া নেই’। এ পর্যন্ত যারা সীমান্তে গুলিবিদ্ধ হয়ে প্রাণ হারিয়েছে, তাদের জন্য কোথাও কোনো মিনার হয়েছে কি? হয়নি। ওরা আমাদের কেউ নয়।
পথে হাজার মৃত্যু, গাড়ি-বাস-ট্রাকের নিচে পিষ্ট হয়ে। ইলিয়াস কাঞ্চন বললেন, আব্বাসী ভাই, আমার স্ত্রী বলে যায়: রাস্তার শিশুদের নিরাপত্তার জন্য বিসর্জিত হও, এটাই আমার শেষ চাওয়া। এই সহায়হীনতার কথা ভেবে আমার ঘুম হারাম হতো যদি মন্ত্রী হতাম, কর্মচারী হলেও তাই। অথচ দেখছি দিব্যি হেসেখেলে বাজার গরম করছে ওরা। যেন কিছুই হয়নি। তারেক-মিশুক বলে যাচ্ছেন আমাকে: এখানে কিছুই হবার নয়।
খবরের কাগজ পড়লে মন অশান্ত হয়।
ইরাকে গিয়েছি পাঁচবার। আরব দেশে আধুনিকতার স্পর্শ ওখানেই। সাদ্দামকে ফাঁসিকাষ্ঠে জীবন দিতে হলো। লিবিয়ায় গিয়েছি গান-বাজনার দল নিয়ে, যেখানে যুদ্ধ শেষ হলো, মরুভূমিতে ১৫ দিন। সির্তে গাদ্দাফির ছোট ভাই তাঁবুর মধ্যে দলপতির সঙ্গে মোলাকাত করে বললেন: মরুভূমির দেশে নেই উচ্চচিন্তা, উচ্চনিচের ভেদাভেদ মানি না, যার যা প্রয়োজন মেটাবে রাষ্ট্র। গাদ্দাফির মৃত্যুদৃশ্যে নজরুলের গানটি মনে পড়ল: ‘চিরদিন কাহারও’...
দৃশ্যপট আলাদা। বসে আছেন নজরুল পানবাগানের বাসায়। খাটের নিচে প্রস্তুত সিঙ্গল রিড হারমোনিয়াম। হারমোনিয়ামটি বের করে এনে কোলের কাছে রেখে কবি গাইছেন: ‘চিরদিন কাহারও সমান নাহি যায়, আজিকে যে রাজাধিরাজ, কাল সে ভিক্ষা চায়’। এমন সময় কমল দাসগুপ্তের প্রবেশ। বললেন,
: কাজীদা, তোমার গান ইঙ্গিতে কিছু বলে। এই হতভাগা ইঙ্গিতগুলো টের পায়। নজরুল বললেন,
: যারা রাজা থাকতে ইচ্ছুক, ভাবে চিরদিনই তো থাকব।
: ইংরেজদের রাজত্বে পড়েছে ভাটা। ওদের যাওয়ার সময় হয়ে এল। বাঙালি গাইছে অসহযোগের গান মিছিল করে।
: আজব শহর তোমাদের। একদিকে অসহযোগ, বিপ্লবী গান, অন্যদিকে দেখ চৌরঙ্গীজুড়ে হ্যাট-কোট-প্যান্ট পরা বাবু সাহেবরা রাজা-রানির জন্মদিনে কেমন উথলে উঠছে। দোকানে দোকানে লাল-নীল বাতির ফুলঝুরি...
: কাজীদা, বড় কবিরাও রানিকে খুশি করার জন্য গান লিখেছেন।
: গালিবের কথা বলছ? লিখেছেন সিপাহি যুদ্ধের অনবদ্য রোজনামচা ‘দাস্তাম্বু’, সেই কলমেই ইংল্যান্ডেশ্বরীর প্রশংসায় জরিন কলম। রাজকবি হলে গাইতেই হবে রাজার জয়গান।
: আমি ওড়াব না আমার কবির পতাকা, চিরকালের বিদ্রোহী যিনি? একদিনের জন্যও রাজার জয়গান তার কণ্ঠে নেই।
: দেখো কমল, রামচন্দ্রের গল্পেও বনবাস স্থান করে নিয়েছে। রাজারা যাতে বনবাসের আগাম প্রস্তুতি নেন, কারণ রাবণ যে মাথার ওপর, যার কারণে ললাটের লিখন অপনোদন করতে সক্ষম নন কেউ।
: পঞ্চপাণ্ডব সখা কৃষ্ণভগবান ও পরের অন্তরায় হরিশচন্দ্রের কথাও উল্লেখ করে ব্রিটিশের ললাটে আগুনের চিহ্ন বসিয়েছো, যা একমাত্র কমলের মতো লোক ছাড়া আবিষ্কার করার লোক কম। প্রতি গানে তোমার বাণী অনুধাবন করার চেষ্টা করেছি। এই ভবিষ্যদ্বাণী কি শুধু আজকের জন্য, নাকি অনাগতকালের জন্য?
: রাম-রাবণ থেকে কে আর শিক্ষা নিয়েছে কমল, ইতিহাস থেকেও কোনো দিন শিক্ষা নেয়নি মানুষ। জীবনভর দেখে চলেছি ভাঙা-গড়া, আর ললাটের লিখন। তাই গেয়েছি: চিরদিন কাহারও সমান নাহি যায়। তোমাদের কবিও আজ রাজা, তো কাল পথের ভিখারি। কিছুই বদলাতে পারব না।
মুস্তাফা জামান আব্বাসী: সাহিত্য-সংগীত ব্যক্তিত্ব 
 সড়ক দুর্ঘটনা
দাও ফিরিয়ে মিশুক ও তারেককে:
১৩ আগস্ট ২০১১ মিশুককে হারিয়ে ছেলেকে নিয়ে চলে এলাম টরন্টোতে। কারণ, আমি তো দেশে গিয়েছিলাম ছুটিতে। সব হারিয়ে বাঁচার চেষ্টায় যখন যুদ্ধ করে যাচ্ছি, তখনই বাংলা টেলিভিশনে একটি সংবাদ দেখি। সংবাদটা হচ্ছে, মিশুক মুনীর ও তারেক মাসুদদের ঘাতক বাসচালকের মুক্তির দাবিতে বাস ধর্মঘট। সংবাদটি দেখে মর্মাহত হয়েছি।
পরিবহন শ্রমিকনেতা জোবায়ের জাকির ও কামরুজ্জামান সিদ্দিকী যেভাবে কথা বললেন, যেন সেই ঘাতক চালক কোনো অন্যায় করেনি। যেন পাঁচটি মশা-মাছি মেরেছে বলে তাকে জেলে দেওয়া হয়েছে। আমাদের যোগাযোগমন্ত্রী ও নৌপরিবহনমন্ত্রী সেই ঘাতক চালককে আইনি সহায়তা দেওয়ারও আশ্বাস দেন। আমাদের রাজনৈতিক নেতারা সংসদে উত্তপ্ত ভাষণে সে সময় বলেছিলেন, ‘মিশুক মুনীর ও তারেক মাসুদ বারবার আসে না।’ তাহলে এই দুই গুণী মানুষের হত্যার বিচার হবে না কেন? নিরাপদ সড়কের দাবিতে আন্দোলন হবে না কেন? ভুয়া ড্রাইভিং লাইসেন্স ও নৌমন্ত্রীর অন্যায় আবদারের প্রতিবাদ হবে না কেন?
তিন মাসও হয়নি, এই দুই মানুষকে হত্যা করেছে বাসচালক, সঙ্গে আরও তিনজনকে। মানুষের জীবনের কি কোনো দাম নেই ওই দুই মন্ত্রীর কাছে? যোগাযোগমন্ত্রী সৈয়দ আবুল হোসেনকে নাকি নৌমন্ত্রী শাজাহান খান অঙ্গুলির হেলানে ওঠান আর বসান। তোতাপাখির মতো যা ওনাকে মুখস্থ করানো হয়েছে, তিনি তা-ই বলছেন। যখন সাংবাদিকেরা প্রশ্ন করলেন, তখন আবুল হোসেন তোতলাতে আরম্ভ করলেন। শাজাহান খান পরিবহন নেতা এবং যতটুকু জানি, তাঁর পরিবহনের ব্যবসাও আছে। ২৮ হাজার পরিবহন লাইসেন্সের আবদার নাকি তাঁর ব্যবসারই একটা দিক। ওনাকে প্রধানমন্ত্রী শেখ হাসিনা নৌপরিবহনমন্ত্রী না করে লাইসেন্স ব্যবসার মন্ত্রী করলেই তো পারতেন। শাজাহান খান ও তাঁর দুই সাগরেদ তথাকথিত শ্রমিক পরিবহনের নেতা জোবায়ের ও কামরুজ্জামানের কথাবার্তায় মনে হলো, যেহেতু রোজার ঈদের ঠিক আগে মিশুক-তারেকের দুর্ঘটনাটি হয়, তাই তাঁরা কিছুই বলতে বা করতে পারেননি জনগণের রোষের কারণে। এখন তাঁরা তা করছেন। সাধারণ মানুষকে জিম্মি করে তাঁরা তাঁদের আসল নোংরা চেহারাটা দেখাচ্ছেন এবং বাংলাদেশের সরকারপ্রধান তা দেখেও না দেখার চেষ্টা করছেন।
সরকারপ্রধানের ছায়ায় তাঁরা নিরাপদেই আছেন। প্রধানমন্ত্রী ছলছল চোখে বললেন, ‘স্বজন হারানোর ব্যথা আমি জানি।’ তাহলে আমরা যাঁরা সড়ক দুর্ঘটনায় স্বজন হারিয়েছি, তাঁদের ব্যথা কেন তিনি বুঝতে চেষ্টা করছেন না? তিনি তো ঠিকই তাঁর পরিবারের হত্যার বিচার করেছেন, অপরাধীদেরও সাজা হলো। আর বিরোধীদলীয় নেত্রীও তাঁর স্বামীর হত্যার বিচার পেয়ে গেলেন। তাহলে আমরা কেন স্বজন হারানোর বিচার পাব না? তাঁরা রাষ্ট্রের কর্ণধার বলে বিচার পাবেন, আর আমরা সাধারণ মানুষ বলে পাব না? কী করে স্বরাষ্ট্রমন্ত্রী ও স্বরাষ্ট্র প্রতিমন্ত্রীর সামনে সৈয়দ আবুল হোসেন বলতে পারলেন, ওই ঘাতক চালকের জামিনের জন্য আইনি ব্যবস্থা করা হবে। বিবেকের চেয়ে চেয়ারের মোহ কি এতই বেশি যে সাহারা খাতুন কিছুই বললেন না? কোথায় গেল তাঁর ন্যায়-নীতি নিয়ে বিপ্লবী চেহারা?
সৈয়দ আবুল হোসেন ও শাজাহান খানের কাছে আমি যদি প্রশ্ন করি, ওই ঘাতক চালককে ছেড়ে দিন, তার বদলে মিশুক ও তারেককে ফিরিয়ে দিন—পারবেন দিতে? শাজাহান খান আপনি তো পরিবহন শ্রমিকদের নেতা, দিন তো বাংলাদেশকে একজন মিশুক মুনীর ও একজন তারেক মাসুদ। আপনার সামনে কী করে পরিবহন শ্রমিকেরা ইলিয়াস কাঞ্চনের ছবিতে জুতা মারে? তার মানে, এতে আপনারও হাত রয়েছে। এই শোডাউনে কী প্রমাণ করলেন আপনি?
বাংলাদেশের দুর্ভাগ্য, দেশের প্রধানমন্ত্রীও মনে মনে এ ধরনের শোডাউন সমর্থন করেন বলেই না দেখার ভান করে থাকেন এবং শাজাহান খান ও সৈয়দ আবুল হোসেনের মতো মানুষদের মন্ত্রিত্ব দিয়ে বহাল তবিয়তে রেখেছেন।
গত ঈদে শহীদ মিনারে যখন প্রতিবাদ হলো, তখন কী করে প্রধানমন্ত্রী বললেন, ‘যাঁরা শহীদ মিনারে গিয়েছিলেন, তাঁরা কেউ বাড়িতে যান না।’ আমি যদি প্রধানমন্ত্রীকে বলি, আপনি যখন আপনার বাড়িতে যান, তখন গাড়িবহর নিয়ে যান এবং সামনে-পিছে নিরাপত্তাকর্মীরা থাকেন বা হেলিকপ্টারে চড়ে যান। আপনি কীভাবে বুঝবেন, সাধারণ যাত্রী পরিবহনে যাওয়ার কষ্ট! আমার এ প্রশ্নের উত্তর দিতে পারবেন মাননীয় প্রধানমন্ত্রী? না, তা পারবেন না এবং বিরোধীদলীয় নেত্রী, আপনিও পারবেন না। কারণ আপনারা মুখে বলেন দেশের মানুষের কথা, আর বাস্তবে সাধারণ মানুষকে নিয়ে খেলা করেন। আমরা সাধারণ মানুষ দেখছি এবং নিজেদের প্রস্তুত করছি নিজেদের রক্ষা করার জন্য। ইতিহাসের কথা ভুলে যাবেন না, চোখের সামনে এখনো টাটকা উদাহরণ রয়েছে। দেশের জনসাধারণকে যদি মূর্খ বা অন্ধ ভাবেন, তাহলে ভুল করবেন। সাধারণ মানুষের হয়তো বিদ্যালয় শিক্ষা নেই, আছে প্রকৃতিগত শিক্ষা, যে শিক্ষায় একজন সাধারণ মানুষ ভালো-মন্দ বুঝতে বা চিনতে পারে। তাই বলছি, যে অন্যায় আবদার মন্ত্রীরা বা শ্রমিকনেতারা করতে পারেন, তেমনি আমিও মাননীয় প্রধানমন্ত্রীর কাছে বলতে পারি, ‘দাও ফিরিয়ে মিশুককে, দাও ফিরিয়ে তারেককে’।
মঞ্জুলী কাজী: প্রয়াত চিত্রগ্রাহক ও সাংবাদিক মিশুক মুনীরের স্ত্রী।
নদী
কপোতাক্ষ বাঁচাও, মানুষ বাঁচাও:
বাংলাদেশের একদা বৃহত্তম সেচ প্রকল্প ছিল ‘গঙ্গা-কপোতাক্ষ সেচ প্রকল্প’। পাকিস্তান আমলে শুরু হওয়া এই প্রকল্পের কথা যত কম বলা যায় ততই ভালো। সেচ প্রকল্পে পানির জোগান দেওয়ার মতো পানি নেই খোদ গঙ্গার বাংলাদেশ অংশে, অর্থাৎ পদ্মায়। তাই ‘গঙ্গা-কপোতাক্ষ সেচ প্রকল্প’ এখন জ্বলন্ত এক সমস্যার নাম। এখানেই শেষ নয়। এখন খোদ কপোতাক্ষই এক মরা নদ।
মৃত্যু তার শুরু হয়েছিল ঔপনিবেশিক আমলেই, যখন নদীয়ার জেলা কালেকটর শেকসপিয়র কপোতাক্ষের পানির উৎস মাথাভাঙ্গার সঙ্গে ভৈরবের সংযোগ বিচ্ছিন্ন করে দেন। উনিশ শতকের মধ্যভাগে (১৮৫৪) পরাধীন ভারতে রেলপথের সূচনা। ১৮৬২ সালে ইস্টার্ন বেঙ্গল রেলওয়ে কলকাতা থেকে রানাঘাট পর্যন্ত রেলপথ উদ্বোধন করে। এই লাইনকেই ১৮৬২ সালে দর্শনা হয়ে জগতী (কুষ্টিয়া) পর্যন্ত বর্ধিত করা হয়। কলকাতা থেকে কুষ্টিয়া হয়ে গোয়ালন্দ পর্যন্ত রেলপথ বসাতে নদীর গতিপথে সেই প্রথম মানবসৃষ্ট বাধা তৈরি হলো এ দেশে। দর্শনায় জংশন নির্মাণ করতে ভৈরবকে বিচ্ছিন্ন করা হলো মাথাভাঙ্গা নদী থেকে। ১৮৬২ সালে আসাম বেঙ্গল রেললাইন স্থাপনের সময় দর্শনায় ভৈরব নদের ওপর রেল ব্রিজ নির্মাণের সুবিধার্থে মেহেরপুরের উজানে আপার ভৈরব বেঁধে দেওয়া হয়। দর্শনায় ভৈরবের ওপর ব্রিজ নির্মাণের ফলে ভৈরবে পানিপ্রবাহ কমে যায়। ১৯৩৮ সালে দর্শনায় ভৈরব নদের বড় ধরনের বাঁক ভরাট করে কেরু কোম্পানির চিনিকল স্থাপনের ফলে ভৈরবে পানির প্রবাহ একদম কমে গেল। ভৈরবে পানি না থাকলে কপোতাক্ষ পানি পাবে কোথা থেকে?
বছর দশেক আগে সরসকাঠিতে একটি কালভার্ট নির্মাণ করে কপোতাক্ষের মৃতদেহে শেষ পেরেকটি ঠুকে দেন কর্তারা। তুমুল আন্দোলনের মুখে ২০০৪ সালে খননের পর সরসকাঠি কালভার্টের উজানে ১১ কিলোমিটারের একটি অসম্পূর্ণ অংশ খনন করার সময় ২০০৫ সালে সরসকাঠিতে পুনরায় বাঁধ দেয় পানি উন্নয়ন বোর্ড। ফলে ভাটিতে ৪৫ কিলোমিটার খনন করা অংশসহ আরও বিরাট এলাকা পলি ভরাট হয়ে যায়। আড়বাঁধে মোহাচ্ছন্ন পানি উন্নয়ন বোর্ড আড়বাঁধ দিতে যত আগ্রহী, নদী খাত থেকে বাঁধ তুলতে ততটাই অনীহা তার। নদীর স্বাভাবিক জলপ্রবাহে বাধা সৃষ্টিই যেন পাউবির একমাত্র কাজ! মনে হয়, পানি ব্যবস্থাপনার এই একটি পাঠই তাঁরা নিয়েছেন, পানিনিষ্কাশন যে জল ব্যবস্থাপনার আরও গুরুত্বপূর্ণ দিক, সে পাঠ তাঁদের দেবে কে?
দক্ষিণ-পশ্চিমাঞ্চলে ২০০০ সালের বন্যার পানি বেতনা-কপোতাক্ষ দ্রুত বহন করে নিয়ে এই জনপদের মানুষকে বাঁচিয়েছিল। কিন্তু সেই কাজ করতে গিয়ে বেতনা-কপোতাক্ষের বুকে জমে বিপুল পলি। পরবর্তী দু-তিন বছরেই কপোতাক্ষের নাভিশ্বাস ধরা পড়ে মানুষের চোখে। দ্রুত চর পড়ে এক ভয়াবহ জলাবদ্ধতার সৃষ্টি হতে শুরু করে। আর তখন থেকে দক্ষিণ-পশ্চিমাঞ্চলের মানুষের উদ্বেগ বেড়ে চলে। গড়ে ওঠে ‘কপোতাক্ষ বাঁচাও’ আন্দোলন। কপোতাক্ষ যেখানে মরিচ্চাপে লীন হয়েছে, সেখান থেকে ঝিকরগাছা পর্যন্ত বিস্তৃত অংশে তার গর্ভদেশ দুপাশের ভূমি থেকে উঁচু হয়ে গেল, কিছু তার উজানের ঢলে আসা, কিছু সাগর থেকে জোয়ারের টানে উঠে আসা পলি জমে জমে। এভাবে প্রাচীন জনপদ জায়গিরমহল, পাইকগাছা, কপিলমুনি, তালা, পাটকেলঘাটা, ত্রিমোহিনী, সরসকাঠি, সাগরদাঁড়ি, ঝিকরগাছা এখন ভয়াবহ জলাবদ্ধতার শিকার।
কপোতাক্ষের মৃত্যু ঘটতে থাকে যত দ্রুততায়, কর্তৃপক্ষীয় ব্যবস্থা গ্রহণ চলে ততই ঢিমেতালে। জীবন্ত কপোতাক্ষ ছিল জীবনের অপর নাম, এখন মৃত কপোতাক্ষ লাখ লাখ মানুষের অশেষ দুর্ভোগ ও মৃত্যুর কারণ। শুধু মানুষের মৃত্যুই নয়, দক্ষিণ-পশ্চিম জনপদের গোটা ইকো সিস্টেম এখন হুমকির মুখে। যে অতিরিক্ত পানি তার সাগরে টেনে নেওয়ার কথা, তা টানার ক্ষমতা নেই তার। সঙ্গে সাগর থেকে উঠে আসা জোয়ারের পানি জমছে মানুষের ভিটেয়, হাট-বাজারে, স্কুল-কলেজে, মসজিদ-মন্দিরে, ফসলি জমিতে, রাস্তায়, গোরস্থানে। জীবন সেখানে স্থবির হয়ে গেছে, গোটা ইকো সিস্টেম ধসে পড়েছে।
সমস্যার সমাধানে পানি উন্নয়ন বোর্ড আড়বাঁধের (এনক্লোজার) সেই পুরোনো প্রযুক্তি নিয়েই কাজ করছে। তারা ‘সাসটেইনেবল ড্রেনেজ অব কবোডাক বেসিন আনডার যশোর-সাতক্ষীরা ডিস্ট্রিক্ট’ নামে যে প্রকল্প প্রণয়ন করেছে, তাতে সমাধানের পরিবর্তে সমস্যা আরও জটিল করে তুলবে বলে ‘কপোতাক্ষ বাঁচাও’ আন্দোলনকারীরা মনে করছেন। তাঁরা বলছেন, উল্লিখিত প্রকল্পে কপোতাক্ষ খননের জন্য যে প্রায় ২৬২ কোটি টাকা বরাদ্দ দেওয়া হয়েছে, তার পুরোটাই জলে যাবে। তাঁরা আরও বলছেন, শুধু ভাটিতে নদী খননে কপোতাক্ষ বাঁচবে না, উজান থেকে খননকাজ করতে হবে। এ জন্য স্থায়ীভাবে এখানে ড্রেজার রাখতে হবে, খনন চলবে সারা বছর। তাঁরা একটি সামগ্রিক পরিকল্পনা দাবি করছেন। সে দাবি অনুযায়ী (১) কপোতাক্ষকে উজানে মাথাভাঙ্গা নদী খাত বরাবর পদ্মার সঙ্গে সংযোগ দিতে হবে এবং (২) অগ্রাধিকারের ভিত্তিতে প্রথমে কপোতাক্ষ এবং পর্যায়ক্রমে এ অঞ্চলের গুরুত্বপূর্ণ নদীগুলো সংস্কার করতে হবে। ‘কপোতাক্ষ বাঁচাও’ আন্দোলনকারীরা বিজ্ঞানসম্মতভাবে এটা প্রমাণ করে দেখিয়েছেন, উজানের প্রবাহ যুক্ত করা ছাড়া ভাটির অংশে পলি অপসারণ করে নদীকে স্থায়ীভাবে রক্ষা করা যায় না।
দক্ষিণ-পশ্চিমাঞ্চলে জলাবদ্ধতা ক্রমেই ভয়াবহ রূপ নিচ্ছে। এখন কপোতাক্ষের সঙ্গে যুক্ত হচ্ছে বেতনার জলাবদ্ধতা। মোট কথা, কপোতাক্ষ-বেতনা ক্রমেই যশোর-খুলনা ও সাতক্ষীরার লাখ লাখ মানুষের জীবনে অভিশাপ হয়ে উঠছে। তারা হচ্ছে জল-উদ্বাস্তু। কিন্তু কোথায় যাবে এই লাখ লাখ জল-উদ্বাস্তু?
‘কপোতাক্ষ বাঁচাও’ কমিটি মনে করে, একটি সমন্বিত ও সামগ্রিক পরিকল্পনা গ্রহণ এবং বাস্তবায়ন করতে পারলে গোয়ালন্দসহ দেশের মধ্য অঞ্চলে বন্যার ব্যাপকতা কমে যাবে। কুষ্টিয়া, যশোর, সাতক্ষীরা ও খুলনার লবণাক্ততা দূর হবে, দক্ষিণ-পশ্চিমাঞ্চলের জলাবদ্ধতার অবসান ঘটবে, সুন্দরবন রক্ষা পাবে এবং পরিণতিতে এই অঞ্চলের পরিবেশ ও জীববৈচিত্র্য অটুট থাকবে।
উল্লেখ্য, এ ধরনের সামগ্রিক ও সমন্বিত পরিকল্পনার মাধ্যমে পশ্চিম বাংলায় ইছামতী নদীকে পুনরুজ্জীবিত করা সম্ভব হয়েছে। তারা সব আড়বাঁধ, পাটা তুলে দিয়েছে, ভেঙে দিয়েছে নদীর দুপাশের সব স্থাপনা। আমরা পশ্চিম বাংলার এই অভিজ্ঞতা কাজে লাগাতে পারি।
আমিরুল আলম খান: শিক্ষাবিদ।  
নারীর ক্ষমতায়নে আরও এক ধাপ অগ্রগতি
ব্রিটিশ সিংহাসনের উত্তরাধিকার:
অস্ট্রেলিয়ায় কমনওয়েলথ সম্মেলন চলার সময় গত শুক্রবার ব্রিটিশ সিংহাসনের উত্তরাধিকারসংক্রান্ত বিধানে যে পরিবর্তনের ঘোষণা দেওয়া হয়েছে, তা যুগান্তকারী ও তাৎপর্যবহ—শুধু যুক্তরাজ্য বা কমনওয়েলথভুক্ত ১৬টি দেশের (কমনওয়েলথ রেলম) জন্যই নয়, পুরো পৃথিবীর মানুষের জন্য।
এত দিন বিধান ছিল, ব্রিটিশ সিংহাসনের উত্তরাধিকারী হবেন রাজদম্পতির প্রথম ছেলেসন্তান; প্রথম সন্তান মেয়ে হলে উত্তরাধিকার হস্তান্তরিত হবে ওই মেয়েসন্তানের ছোট ভাইয়ের হাতে। ৫৯ বছর ধরে সিংহাসনে আসীন বর্তমান রানি দ্বিতীয় এলিজাবেথ তাঁর বাবা রাজা ষষ্ঠ জর্জের কাছ থেকে সিংহাসন পেয়েছিলেন এ কারণে যে তাঁর কোনো ভাই ছিল না। এবং তাঁর বড় ছেলে যুবরাজ চার্লস এবং তারপর চার্লসের বড় ছেলে উইলিয়ামের কাছে সিংহাসন হস্তান্তরিত হবে সেই একই পুরোনো বিধানে। কিন্তু সম্প্রতি বিবাহবন্ধনে আবদ্ধ প্রিন্স উইলিয়াম ও কেট মিডলটনের প্রথম সন্তান যদি মেয়ে হয় এবং তারপর তার একটি ভাইয়েরও জন্ম হয়, তবু সে-ই হবে ভবিষ্যতের ব্রিটেনের রানি। নারীত্বের কারণে সমান উত্তরাধিকার থেকে তাকে আর কোনোভাবেই বঞ্চিত করার সুযোগ থাকবে না। প্রথম সন্তানই হবে প্রথম উত্তরাধিকারী—ছেলে ও মেয়েতে কোনো ভেদাভেদ থাকবে না।
‘প্রাইমোজেনিচার’ নামে পরিচিত পুরুষপ্রাধান্যের কয়েক শ বছরের প্রাচীন এই প্রথার আনুষ্ঠানিক বিলোপ নারী অধিকারের পক্ষে এক ঐতিহাসিক পদক্ষেপ, আধুনিকতার দিকে আরও এক ধাপ এগিয়ে যাওয়া। যুক্তরাজ্য এক প্রথানিষ্ঠ সমাজ, যেখানে গণতান্ত্রিক বিধিবিধানের যথেষ্ট বিকাশ ঘটার পরও সাংবিধানিক রাজতন্ত্র রয়ে গেছে। গত ৩০ বছরে রাজতন্ত্রের অনেক কঠোর বিধান ক্রমশ শিথিল হয়েছে, কিন্তু উত্তরাধিকারের প্রশ্নে ছেলেসন্তানের প্রাধান্যের অবসানের জন্য এতদিন অপেক্ষা করতে হলো। ব্রিটিশ সমাজে এর পক্ষে চাপ ছিল, দেশটির আইনপ্রণেতাদের মধ্যেও এর পক্ষে সমর্থন ক্রমশ বেড়েছে। ডেভিড ক্যামেরনের সরকার এর পক্ষে জোরালো অবস্থান নিয়েছে এবং তা কমনওয়েলথ রেলমভুক্ত ১৬টি সার্বভৌম দেশের সর্বসম্মত সমর্থন অর্জন করেছে। এই প্রাচীন বিধানটি অবসানের পক্ষে খোদ রানি দ্বিতীয় এলিজাবেথেরও সায় ছিল।
পৃথিবীর সব দেশের মানুষের কাছে একটি বার্তা পৌঁছে যাবে এই পরিবর্তনের মধ্য দিয়ে: নারী ও পুরুষে ভেদ নেই, উভয়ে সমান মানুষ; উত্তরাধিকারের ক্ষেত্রে ছেলেসন্তান ও মেয়েসন্তানের বৈষম্য দূর করে উভয়ের সমান অধিকার প্রতিষ্ঠা সভ্যতার দাবি।
নলকূপের সঙ্গে সঙ্গে কি প্রশাসনও অকেজো?
আমতলীর অকেজো নলকূপ:
ঘটনাটি বরগুনার আমতলীর। দীর্ঘদিন ধরে অকেজো হয়ে আছে ৩০০ নলকূপ। যাহা নলকূপ তাহাই টিউবওয়েল এবং গ্রামদেশে এখন এটাই খাবার পানির প্রধান উৎস। এহেন নলকূপগুলো অকেজো হওয়ার পরই বোঝা গেল এলাকার পানি-পরিস্থিতি কতটা নাজুক। নলকূপের পানি না পেয়ে পুকুর-জলাশয়ের পানি খেতে হচ্ছে মানুষজনকে, গোসল করতে হচ্ছে পুকুর বা স্থানীয় নদীতে। ফলে পেটের পীড়া ও চর্মরোগের প্রকোপ বেড়ে গেছে উপজেলার ১০টি ইউনিয়নজুড়ে। পানির দেশে সামান্য নলকূপ নষ্ট হওয়া থেকে কত বড় সংকটের জন্ম হতে পারে, এ ঘটনা তারই প্রমাণ।
সমস্যার একটা দিক প্রশাসনিক—১০টি উপজেলার প্রায় সব নলকূপ দিনের পর দিন নষ্ট হয়ে থাকে কী করে? দেখার কি কেউ নেই? উপজেলা পরিষদ, ইউনিয়ন পরিষদ থেকে শুরু করে উপজেলা জনস্বাস্থ্য প্রকৌশল অধিদপ্তরের তাহলে কাজ কী? গত শুক্রবারের প্রথম আলোর সংবাদে প্রকাশিত হয়েছে যে, জনস্বাস্থ্য প্রকৌশল অধিদপ্তরের এক কর্মকর্তা বলেছেন, তাঁরা বিষয়টি ঊর্ধ্বতন কর্তৃপক্ষকে জানিয়েছেন। ‘ঊর্ধ্বতন কর্তৃপক্ষকে’ জানানো কিংবা ঊর্ধ্বতন কর্তৃপক্ষের অনুমোদন না পাওয়া একটা প্রশাসনিক অজুহাত হয়ে দাঁড়িয়েছে। সামান্য কিছু নলকূপের সঙ্গে ঊর্ধ্বতন কর্তৃপক্ষকে জড়িত করা প্রশাসনিক স্থবিরতা কিংবা দায় এড়ানো ছাড়া আর কিছু হতে পারে না। স্থানীয় সরকার রয়েছে, প্রশাসন রয়েছে, এলাকার জনপ্রতিনিধি রয়েছেন, তাঁরা সবাই নলকূপগুলোর সঙ্গে একযোগে অকেজো হয়ে গেলেন কীভাবে?
সমস্যার অন্যদিকটিও কম ভয়াবহ নয়। ভুল পানি-ব্যবস্থাপনা, দূষণ ইত্যাদি কারণে অনেক অঞ্চলেই ভূপৃষ্ঠের পানি দুষ্প্রাপ্য হয়ে পড়েছে। পুকুর-জলাশয়ে যেটুকুই বা পাওয়া যায়, সেগুলো দূষিত বা মনুষ্য ব্যবহারের অযোগ্য । অথচ এই দক্ষিণাঞ্চলই একদা ছিল পানিসমৃদ্ধ। কেবল দক্ষিণাঞ্চলই নয়, সারা বাংলাদেশে বিশেষ দুর্যোগ ছাড়া একসময় সুপেয় ও ব্যবহার্য পানির কোনো কমতি ছিল না। কিন্তু অযত্ন, অবহেলা আর প্রকৃতিবিরোধী সরকারি পানিশাসন কার্যক্রম এবং বাণিজ্যিক দূষণ ও কীটনাশকের প্রভাবে মাটির ওপরের জলদেহগুলো বিপন্ন হয়ে পড়েছে। আমতলীর ঘটনা এ পরিস্থিতিকেই চোখে আঙুল দিয়ে দেখাল।
শুকনো মৌসুমে দেশের অনেক অঞ্চলেই পানির সমস্যা হবে। সরকারি তদারকি ও সেবামানসিকতার অভাবে অনেক স্থানেই মানুষ সুপেয় পানির কষ্টে ভুগবেন ও ভুগছেন। আশা করি, সরকারের সংশ্লিষ্ট বিভাগগুলো বিষয়টি সম্পর্কে সচেতন হবে এবং মানুষের প্রয়োজন মেটাবে। পাশাপাশি দীর্ঘমেয়াদে পানি-ব্যবস্থাপনার ক্ষেত্রে অতীতের ভুলগুলো সংশোধনের পরিকল্পনাও প্রণয়ন করবে।
ঈদে ঘরে ফেরা:﻿
টিকিট কেনাবেচায় কারসাজি বন্ধ করুন
ঈদুল আজহা উদ্যাপনের জন্য রাজধানী ঢাকা থেকে যাঁরা বাসে বাড়ি যাবেন, তাঁরা এক সপ্তাহেরও বেশি আগে থেকে অগ্রিম টিকিট কেনার চেষ্টা শুরু করেছেন। কিন্তু ইতিমধ্যে অধিকাংশ বাস কোম্পানির অগ্রিম টিকিট বিক্রি হয়ে গেছে। প্রথম আলোয় প্রকাশিত এক প্রতিবেদনে মানুষের ভোগান্তি ও ক্ষোভ প্রকাশের বিবরণ পাওয়া গেল।
প্রতি ঈদেই এমন পরিস্থিতির সৃষ্টি হয়; বাসের অগ্রিম টিকিট বিক্রি শুরু হয়েছে এমন খবর পেয়ে মানুষ টিকিট কিনতে গিয়ে শুনতে পান, টিকিট শেষ হয়ে গেছে। কিন্তু শুরু হতে না-হতেই কী করে সব টিকিট বিক্রি শেষ হয়ে যায়—টিকিট ক্রয়েচ্ছু মানুষের এই জিজ্ঞাসার সদুত্তর মেলে না। অভিযোগ আছে, টিকিট নেই বলা হলেও ঈদের ঠিক আগে আগে অত্যন্ত চড়া দামে সেগুলো বিক্রি করা হয়। প্রথম আলোর প্রতিবেদনেও একাধিক মানুষের এমন অভিযোগের কথা লেখা হয়েছে। ঢাকা বাস-ট্রাক ওনার্স অ্যাসোসিয়েশনের কর্মকর্তারা এসব অভিযোগের কথা জানেন; অথচ সমস্যার সমাধানে সচেষ্ট হন না।
ঈদ উপলক্ষে স্বল্প সময়ে অধিক মুনাফা অর্জনের উদ্দেশ্যে চড়া দামে বাসের টিকিট কালোবাজারি করার প্রবণতা নতুন নয়। কিন্তু এই অসাধুুতা বন্ধ করতে সরকারের তরফ থেকে কখনোই কার্যকর পদক্ষেপ নিতে দেখা যায় না। শুধু বাস নয়, লঞ্চের টিকিট কেনার ক্ষেত্রেও একই রকমের সমস্যায় পড়েন বিপুলসংখ্যক মানুষ। আর রেলপথের ভোগান্তির কথা বলাই বাহুল্য: রেলগাড়ির ছাদভর্তি যাত্রীর ছবি প্রতি ঈদে ঘরে ফেরা মানুষের ভোগান্তির চিত্র তুলে ধরে। অগ্রিম টিকিট কেনাবেচায় সরকারি কর্তৃপক্ষের নজরদারি না থাকায় মানুষকে বাড়তি টাকা খরচ করেও ভোগান্তির শিকার হতে হয়। প্রতি ঈদেই এটা চলে আসছে বলে সরকার হয়তো ধরে নিয়েছে যে এ ক্ষেত্রে তার কিছু করার নেই, অথবা কার্যকর কিছু করা সম্ভব নয়। কিন্তু সুষ্ঠু নজরদারি থাকলে পরিস্থিতি এত খারাপ হতে পারত না। অন্ততপক্ষে সরকার এটা নিশ্চিত করতে পারে যে কোনো বাস কোম্পানি টিকিট বিক্রির ক্ষেত্রে কারসাজি করার সুযোগ পাবে না। কঠোর নজরদারি ও সামগ্রিক ব্যবস্থাপনা নিশ্চিত করা হলে জনগণের ভোগান্তি কিছুটা হলেও কমবে, লাগামহীনভাবে জনগণের গাঁটকাটা খুব কঠিন হয়ে যাবে। সময় থাকতেই সরকারের উদ্যোগী হওয়া উচিত।
কথা কত কিসিম:
কথার দাম দুনিয়ার যেকোনো দামি জিনিসের চেয়ে বেশি। অবশ্য বাচাল ও নির্বোধের কথার কোনো দাম নেই। যে মানুষ যত বড় ও জ্ঞানী, তাঁর কথার ওজন ও দাম তত বেশি। রাজনীতি ও রাষ্ট্র পরিচালনা নিয়ে যাঁদের কারবার, তাঁদের কথাকে জনগণ খুব বেশি গুরুত্ব দিয়ে থাকে। তবে কথা হতে হবে কথার মতো কথা।
একই ব্যক্তি একই বিষয়ে মঙ্গলবার বললেন এক কথা, শুক্রবার আরেক কথা এবং রোববার সম্পূর্ণ ভিন্ন কথা। তাঁর স্বগোত্রীয়রাও বলতে থাকলেন একেক দিন একেক কথা। বাংলাদেশে বিশ্বের সর্বোচ্চ বাকস্বাধীনতা থাকায় তা তাঁরা বলতেই পারেন; কিন্তু শ্রোতাকে যদি তা বিশ্বাস করতে বাধ্য করা হয়, তা শ্রোতার জন্য জুলুম। কারও গলায় গামছা দিয়ে অনেক কিছু করানো সম্ভব; কিন্তু বিশ্বাস জিনিসটি একেবারেই ব্যক্তিগত, তা জুলুম করে করানোর চেষ্টা চেঙ্গিস খানের পক্ষেও সম্ভব ছিল না। বৈচি ফলকে কেউ যদি গোপালভোগ আম বলে চালাতে চায়, তা বাধ্য হয়ে, অর্থাৎ ঠেলায় পড়ে কেউ মেনে নিলেও বিশ্বাস করতে বাধ্য নয়।
কথা দিয়ে কোটি কোটি মানুষের মনে কামানের গোলার চেয়ে কঠিন আঘাত হানা যায়—তা শুধু বাংলাদেশের মানুষই জানে। কোনো কোনো কথায় অবশ্য আঘাত ততটা নয়—অবাক হওয়ার উপাদানই বেশি। শ্রোতা অট্টহাসিতে ফেটে পড়তে চায়। কোনো কোনো কথায় দুঃখের উপাদান অসামান্য। কান্নায় ভেঙে পড়তে চায় পনেরো কোটি মানুষ। পরস্পরবিরোধী কথার যদি একটি আন্তর্জাতিক প্রতিযোগিতা হয়, আমাদের জনা পাঁচেক অংশগ্রহণকারী সবগুলো স্বর্ণ জয় করতে পারবেন।
দেশের সবচেয়ে বড় নদীটির ওপর ব্রিজ হবে। হারাধন সূত্রধর আর কালু মোল্লার বাড়ির মাঝখানের খালের ওপর বাঁশের সাঁকো বানানো নয়, দেশের বৃহত্তম ব্রিজ। সেটির ওপর দিয়ে যারা যাতায়াত করবে অথবা দূর থেকে সেটিকে তাকিয়ে যারা দেখবে— আনন্দিত হওয়ার কথা তাদের। কিন্তু তাদের খুশি হওয়ার আগেই খুশির ঘটনা ঘটে তাদের জীবনে, যাদের ওটি বানানোর দায়িত্ব দেওয়া হয়েছে। তবে তাদের খুশি স্থায়ী হওয়ার আগেই বিপত্তি ঘটাল তারা, যাদের টাকায় ওটি বানানো হবে। সঙ্গে সঙ্গে শুরু হলো আবোলতাবোল কথার প্রতিযোগিতা। নিউইয়র্ক বিমানবন্দরে এক কথা। হিথরো বিমানবন্দরে আরেক কথা। ঢাকা বিমানবন্দরে অন্য রকম কথা। সচিবালয়ে আরেক কথা। বিশাল জনসভায় অন্য কথা। সংবাদ সম্মেলনে ভিন্ন কথা। কুয়ালালামপুর থেকে আসা অতিথিকে হাতের কাছে পেয়ে অন্য রকম কথা। কুয়ালালামপুরওয়ালা আশার বাণী শোনানোর পরে আর যদি তার টিকিটিরও দেখা পাওয়া না যায়, কোনো ক্ষতি নেই। এই মুহূর্তে তার ওই আশাটুকুর প্রয়োজন ছিল। উত্তাল সমুদ্রে হাবুডুবু খাওয়া মানুষের কাছে খড়কুটোরও মূল্য রয়েছে।
কিন্তু ওই যে বলেছি বিশ্বাস—সে বড় সাংঘাতিক জিনিস। গলায় গামছা দিয়ে তা করানো সম্ভব নয়। ফুলের মতো নিষ্কলঙ্ক বাংলাদেশ সরকারকে টাকা যদি বিশ্বব্যাংকই দেবে, তাহলে কুয়ালালামপুর থেকে কর্জ করার প্রশ্ন আসে কেন? ওয়াশিংটনওয়ালারা পাকা লোক। কাঁচা কাজ তাঁরা কদাচ করেন। বিএনপি সরকারের দুর্নীতির জন্য এখন বিশ্বব্যাংক পদ্মা সেতুতে টাকা দেবে না—এ কথা আগে গোপন রাখা হয়েছিল কেন? বিএনপির দুর্নীতির জন্য ‘একজন নোবেল পুরস্কার বিজয়ী’ এত দিন পরে বিশ্বব্যাংকের দুয়ারে ধরনা দিতে যাবেন কেন? তিনি যদি বিএনপির পেছনেই লেগে থাকেন, তাহলে তো তা বর্তমান সরকারের জন্য খুশির কথা। ‘কাজ শুরুই হলো না, দুর্নীতি হবে কীভাবে?’ কথাটি বিশ্বব্যাংকের স্থানীয় প্রতিনিধিকে ডেকে কঠোর ভাষায় বলে দিলেই তো হতো। এখন যদি বিশ্বব্যাংক বলে বসে, টাকা মালয়েশিয়া থেকে নাও গিয়ে, আমরা কোনো টাকা হাওলাত দিতে পারব না। আবার শুনছি, নিজেদের টাকাতেই করা হবে। আগে নিজেদের টাকা কোথায় ছিল? বাংলার মানুষ ও বিশ্বব্যাংকের আমলারা নাবালক নয়।
রাষ্ট্রের টাকাকড়িসংক্রান্ত ব্যাপারে সর্বোচ্চ কর্তৃত্ব যাঁর, তিনি একদিন বললেন, ‘শেয়ারবাজার কী, আমি বুঝি না।’ আরেক দিন বললেন, ‘শেয়ারবাজার এক অদ্ভুত বাজার।’ এসব কথা শুনে শেয়ারবাজার সম্পর্কে যাঁর সত্যি সত্যি কোনো ধারণা নেই, তিনি মনে করবেন, এত লোক যখন ওদিকে ছোটে, আমিও না হয় বাজারের থলে নিয়ে মতিঝিল যাই! চকবাজার, ঠাঁটারীবাজারে যখন আগুন, কোরবানির ঈদের আগে শেয়ারবাজার থেকে পোলাওয়ের চাল-মুরগি-গরম মসলা কিনে নিয়ে আসি। একদিন বলা হলো, শেয়ারবাজার বিপর্যয়ে বিরোধী দল দায়ী। শেয়ারবাজারের তদন্ত প্রতিবেদন নিয়ে সতেরো রকম কথা শোনা গেল।
বাংলাদেশের ৯৫ শতাংশ শিক্ষিত মানুষ ভালো ইংরেজি জানেন না, সেটা কোনো দোষের নয়। কিন্তু খুবই খুশির কথা যে আজ বাংলার মাটির প্রতিটি নিরক্ষর লোক ‘করিডর’, ‘কানেকটিভিটি’, ‘ট্রানজিট’ ও ‘ট্রানশিপমেন্ট’ শব্দগুলোর এ. টি. দেবের অভিধানে কী অর্থ আছে, তা না জানলেও অন্তর্নিহিত অর্থ ঠিকই জানে। বাংলার মানুষের চেতনার মান এখন এতটুকু উঁচু যে দুই উপদেষ্টা হপ্তায় হপ্তায় টিভিতে ইংরেজিতে যা-ই বলুন, তাঁদের কথার অর্থ তারা না বুঝলেও তাঁদের চোখের ভাষায় বোঝে বাংলাদেশের ‘বেশি লাভের’ জন্য তাঁরা কী আপ্রাণ চেষ্টা করছেন।
ব্যক্তি যখন ব্যক্তির সঙ্গে শঠতা ও বিশ্বাসঘাতকতা করে, তা সংশ্লিষ্ট ব্যক্তি ক্ষমা করলেও করতে পারে। কেউ যখন ব্যক্তিস্বার্থে গোটা জাতির সঙ্গে শঠতা করে, তার ক্ষমা নেই। মানুষ এখন প্রতিদিন কত কথা শুনছে এবং নীরবে বিশ্বাস করতে বাধ্য হচ্ছে। কারণ, তার গলায় গামছা। তবে গামছা একটি আলগা জিনিস। টান দিয়ে খুলে ফেলা সম্ভব। কোনো দিন যদি কোনো কথা অবিশ্বাস করতে সে বাধ্য হয়, সেদিন কোনো শক্তি তাকে ঠেকিয়ে রাখতে পারবে না।
সৈয়দ আবুল মকসুদ: গবেষক, প্রাবন্ধিক ও কলাম লেখক।
    মনে হচ্ছে পৃথিবীর বাইরে অথবা পৃথিবীতেই এখনো কৃষ্টি'র ছোঁয়া লাগেনি তেমন কোন জঙ্গলে - টঙ্গলে আমরা বসবাস করছি। 
    পারিবারিক ভাবে আর দলগত ভাবে এইসব মানুষ (!) সত্য কথা বলতে শেখে নাই,
    জাতির সাথে ভন্ডামি করার জন্য চরম মুল্য দিতে হবে এদের
    নিশ্চয় সেই দিন বেশি দুরে না......... 
    ”কোনো দিন যদি কোনো কথা অবিশ্বাস করতে সে বাধ্য হয়, সেদিন কোনো শক্তি তাকে ঠেকিয়ে রাখতে পারবে না”
    -লেখার ভাষাটি খুবই সরল, কিন্তু সেদিনটি যে কত ভয়াভহ হবে তা চিন্তা করার শক্তি ‍আমাদের ক’জন সুশীলের ‍আছে। 
    আমাদের কমপক্ষে হলেও আগামী নির্বাচনের আগ পর্যন্ত এসব গুরুত্বহীন কথার কথা শুনতে হবে। এ সরকার পদত্যাগ করতে চাইলেও আমরা ওনাদের পদত্যাগ গ্রহণ করবো। কারণ, আমাদের ভিতরে অন্তত সংবিধানের প্রতি শ্রদ্ধাবোধ আছে। 
    লেখাটা পড়ে বুকের ভেতরটা খচখচ করছে, নিজ দেশে আমি এতো পরাধীণ কেন? 
    দামি হতে হলে হতে হবে কথার মত কথা
    বাচাল ও নির্বোধের কথার নেই ক কোন দাম
    যে মানুষ যত বড় ও জ্ঞানী
    তাঁর কথার ওজন ও দাম তত বেশি
    অনেকেই কথা বেচে খায়
    অনেকেই কথার কারবারি
    কারুকাজ আছে যাদের তাদের বলে শিল্পী 
    বিএনপি সরকারের দুর্নীতির জন্য এখন বিশ্বব্যাংক পদ্মা সেতুতে টাকা দেবে না—এ কথা আগে গোপন রাখা হয়েছিল কেন? বিএনপির দুর্নীতির জন্য ‘একজন নোবেল পুরস্কার বিজয়ী’ এত দিন পরে বিশ্বব্যাংকের দুয়ারে ধরনা দিতে যাবেন কেন? তিনি যদি বিএনপির পেছনেই লেগে থাকেন, তাহলে তো তা বর্তমান সরকারের জন্য খুশির কথা। ‘কাজ শুরুই হলো না, দুর্নীতি হবে কীভাবে?’ কথাটি বিশ্বব্যাংকের স্থানীয় প্রতিনিধিকে ডেকে কঠোর ভাষায় বলে দিলেই তো হতো। এখন যদি বিশ্বব্যাংক বলে বসে, টাকা মালয়েশিয়া থেকে নাও গিয়ে, আমরা কোনো টাকা হাওলাত দিতে পারব না। আবার শুনছি, নিজেদের টাকাতেই করা হবে। আগে নিজেদের টাকা কোথায় ছিল? বাংলার মানুষ ও বিশ্বব্যাংকের আমলারা নাবালক নয়। ....ধন্যবাদ জনাব সৈয়দ আবুল মকসুদ এমন একটি লিখা উপহার দেয়ার জন্য। 
    ব্যক্তি যখন ব্যক্তির সঙ্গে শঠতা ও বিশ্বাসঘাতকতা করে, তা সংশ্লিষ্ট ব্যক্তি ক্ষমা করলেও করতে পারে। কেউ যখন ব্যক্তিস্বার্থে গোটা জাতির সঙ্গে শঠতা করে, তার ক্ষমা নেই। মানুষ এখন প্রতিদিন কত কথা শুনছে এবং নীরবে বিশ্বাস করতে বাধ্য হচ্ছে। কারণ, তার গলায় গামছা। তবে গামছা একটি আলগা জিনিস। টান দিয়ে খুলে ফেলা সম্ভব। কোনো দিন যদি কোনো কথা অবিশ্বাস করতে সে বাধ্য হয়, সেদিন কোনো শক্তি তাকে ঠেকিয়ে রাখতে পারবে না। ..............সত্যিই তাই, আমিও তা বিশ্বাস করি।
স্বাস্থ্যব্যবস্থায় বিএমডিসির ভূমিকা:
বাংলাদেশে চিকিৎসাব্যবস্থায় বেশ উন্নতি হলেও চিকিৎসকদের প্রতি সাধারণ মানুষের আস্থার উন্নতি বেশিঘটেনি। এর প্রমাণ, চিকিৎসাধীন কেউ মারা গেলে কখনো কখনো দেখা যায় যে রোগীর ক্ষুব্ধ আত্মীয়স্বজন হাসপাতালে ভাঙচুর করেন, অনেকে চিকিৎসককে শারীরিকভাবেও লাঞ্ছিত করেন, অনেককে চিকিৎসক বা হাসপাতাল কর্তৃপক্ষের বিরুদ্ধে মামলা করতেও দেখা যায়।
এ ধরনের ঘটনা তখনই ঘটে, যখন রোগীর আত্মীয়স্বজনের মনে ধারণা জন্মায় যে চিকিৎসক চিকিৎসায় যথেষ্ট আন্তরিক ছিলেন না। উন্নত বিশ্বে হাসপাতালে বা চিকিৎসাকেন্দ্রে এ ধরনের ভাঙচুরের ঘটনা ঘটে না। রোগীর স্বজনেরা যদি মনে করেন, চিকিৎসায় কোনো রকম অবহেলা হয়েছে বা রোগীকে ভুল চিকিৎসা দেওয়া হয়েছে, তবে তাঁরা চিকিৎসকের বিরুদ্ধে মামলা করেন। ‘ল অব টর্ট’-এর অধীন এই মামলায় চিকিৎসায় কোনো অনিচ্ছাকৃত ভুল প্রমাণিত হলে চিকিৎসকেরা ক্ষতিপূরণ দিতে বাধ্য হন। উন্নত বিশ্বে চিকিৎসকদের ইনস্যুরেন্স থাকা বাধ্যতামূলক। এ কারণে সেখানে চিকিৎসকদের ফি বা চিকিৎসা খরচ তুলনামূলকভাবে বেশি।
বাংলাদেশে অধিকাংশ চিকিৎসকই চিকিৎসার ব্যাপারে সিদ্ধান্ত নেওয়ার ক্ষেত্রে রোগীর আত্মীয়স্বজনের সঙ্গে খোলাখুলি আলাপ করেন না, যে কারণে ভুল-বোঝাবুঝির অবকাশ থেকে যায়। চিকিৎসাকালে কোনো রোগী মারা গেলে আত্মীয়স্বজন কখনো কখনো ধরে নেন, চিকিৎসক বা সেবিকারা হয়তো সঠিকভাবে চিকিৎসা দেননি অথবা চিকিৎসায় অবহেলা করেছেন! উন্নত দেশগুলোতে চিকিৎসাধীন অবস্থায় যে রোগীর মৃত্যু হয় না, তা নয়। কিন্তু যেসব চিকিৎসক রোগীর চিকিৎসা আন্তরিকভাবে করেন এবং রোগীর আত্মীয়স্বজনকেও চিকিৎসার ব্যাপারে খোলাখুলি জানান, সেসব ক্ষেত্রে বরং মৃতের আত্মীয়স্বজনকে বলতে শোনা যায়, রোগী মারা গেলেও চিকিৎসক চেষ্টার কোনো ত্রুটি করেননি! চিকিৎসকেরাও মানুষ। তাঁদেরও ভুলত্রুটি ঘটতে পারে। কিন্তু অবহেলার ঘটনা কেন ঘটবে!
আইনের প্রতি যখন মানুষ আস্থা হারিয়ে ফেলে, তখন মানুষের মধ্যে নিজের হাতে আইন তুলে নেওয়ার প্রবণতা দেখা দেয়। কিন্তু এমন ঘটনা আমাদের কারোরই কাম্য নয়। চিকিৎসা একটি মহান পেশা। এই পেশার প্রতি মানুষের শ্রদ্ধা, বিশ্বাস ও আস্থা ফিরিয়ে আনার নৈতিক দায়িত্বটা তাই নিতে হবে চিকিৎসকদেরই। তবে এই দায়িত্ব যে সংগঠনটির ওপর আইনত ন্যস্ত, তার নাম ‘বাংলাদেশ মেডিকেল অ্যান্ড ডেন্টাল কাউন্সিল’, সংক্ষেপে বিএমডিসি।
বাংলাদেশে মেডিকেল ও ডেন্টাল ইনস্টিটিউশনগুলোর মান পর্যালোচনার মাধ্যমে এগুলোকে সনদ প্রদান অথবা প্রয়োজনে প্রদত্ত সনদ বাতিলের পাশাপাশি বিএমডিসির উল্লেখযোগ্য কার্যক্রমের মধ্যে রয়েছে—মেডিকেল বা ডেন্টাল কলেজ থেকে পাস করার পর চিকিৎসকদের যোগ্যতা বিচার করে নিবন্ধন দেওয়া, রোগীর সঙ্গে অসদাচরণকারী, অবৈধভাবে আর্থিক সুবিধা গ্রহণকারী অথবা ভুয়া পদবি বা ডিগ্রি ব্যবহারকারী চিকিৎসকদের বিরুদ্ধে আইনগত ব্যবস্থা নেওয়া ইত্যাদি।
গত কয়েক দশকে এ দেশে মূল্যবোধের যথেষ্ট অবনতি ঘটেছে। চিকিৎসকেরাও এর বাইরে নন। কিন্তু অন্য শ্রেণী-পেশার মানুষের যতটুকু জবাবদিহি আছে, চিকিৎসকদের ক্ষেত্রে তা তেমন একটা দেখা যায় না। চিকিৎসকেরা ভুল বা অন্যায় করতে পারেন না, তা নয়। কিন্তু আজ পর্যন্ত কোনো ভুলের জন্য বা কোনো অন্যায় কাজের জন্য কোনো চিকিৎসকের সাজা বা নিদেনপক্ষে সনদ বাতিলের কথাও আমরা শুনিনি।
বিএমডিসি চিকিৎসকদের কোনো অ্যাসোসিয়েশন বা ইউনিয়ন নয় যে তারা চিকিৎসকদের স্বার্থ সংরক্ষণ করবে। কিন্তু এই সংস্থা গঠিত হওয়ার পর আজ পর্যন্ত উপরিউক্ত কোনো কারণে কোনো চিকিৎসকের বিরুদ্ধে তারা কোনো আইনগত বা শাস্তিমূলক ব্যবস্থা নিয়েছে বলে শোনা যায়নি। অথচ এটা তাদের কর্তব্যের মধ্যেই পড়ে। তাহলে কি আমরা ধরে নেব, আজ পর্যন্ত কোনো চিকিৎসক কোনো রোগীর সঙ্গে অসদাচরণ (মিস-কনডাক্ট) করেননি? তাঁরা কোনো ভুল বা অন্যায় করেননি? অনেক চিকিৎসক ভুয়া পদবি বা ডিগ্রি ব্যবহার করলেও আমরা বিএমডিসিকে সংশ্লিষ্ট চিকিৎসকের বিরুদ্ধে কখনো কোনো ব্যবস্থা নিতে দেখিনি। আইন থাকা সত্ত্বেও আইনের যথাযথ প্রয়োগ না হলে অপরাধ বাড়বে বৈ কমবে না। যেসব ক্ষেত্রে বিএমডিসির সক্রিয় ভূমিকা রাখার কথা ছিল, সেসব ক্ষেত্রে আমরা বিএমডিসিকে নীরব থাকতেই দেখেছি। এতে করে বিএমডিসির মর্যাদা বাড়েনি, বরং কমেছে।
কোনো শ্রেণী-পেশার লোক যদি দেখেন যে তাঁকে কারোর কাছে জবাবদিহি করতে হয় না, তখন সেই শ্রেণী-পেশার কারও কারও মধ্যে অপরাধপ্রবণতা জেগে ওঠা অস্বাভাবিক নয়। বাংলাদেশ মেডিকেল অ্যাসোসিয়েশন বা বিএমএ নামে চিকিৎসকদের একটি সংগঠন আছে। অনৈতিক কোনো কাজ (আনএথিক্যাল প্র্যাকটিস) কোনো চিকিৎসক করলে তাঁর সদস্যপদ বাতিলের ক্ষমতা বিএমএর আছে। কিন্তু বিএমএরও এমন কোনো কর্মকাণ্ড আজ পর্যন্ত চোখে পড়েনি।
সম্প্রতি কিডনি ও লিভার বেচাকেনা নিয়ে বিভিন্ন কাগজে বেশ কিছু প্রতিবেদন প্রকাশিত হয়েছে। এ ঘটনায় জড়িত এক ব্যক্তিকে পুলিশ গ্রেপ্তারও করেছে। প্রতিবেদনে বলা হয়েছে, এসব ঘটনায় কোনো কোনো চিকিৎসকও জড়িত। এসব প্রতিবেদনের পরিপ্রেক্ষিতে আদালত জড়িত চিকিৎসকদের বিরুদ্ধে ব্যবস্থা নেওয়ার নির্দেশ দিয়েছেন। আমাদের কথা হচ্ছে, আদালতকে কেন বিএমডিসির প্রতি নির্দেশ দিতে হবে? কোনো চিকিৎসক এ ধরনের হীন কাজে জড়িত থাকলে বিএমডিসি তো নিজে থেকেই তাঁদের বিরুদ্ধে ব্যবস্থা নিতে পারে। অন্তত তারা সংশ্লিষ্ট চিকিৎসকের নিবন্ধন বাতিল করতে পারে। কিন্তু আজ পর্যন্ত তেমন কোনো ব্যবস্থা নেওয়ার কথা আমরা শুনিনি। নিলে বিএমডিসির মর্যাদা বাড়ত বৈ কমত না।
অতীতে যা-ই ঘটুক, এখন থেকে বিএমডিসি তার কার্যকর ভূমিকা পালন করুক। শুধু মেডিকেল শিক্ষাপ্রতিষ্ঠানগুলোকে সনদ দেওয়া বা চিকিৎসকদের নিবন্ধন দেওয়ার মধ্যেই যেন তাদের দায়িত্ব ও কর্তব্য সীমাবদ্ধ না থাকে। দেশের চিকিৎসাব্যবস্থার প্রতি মানুষের আস্থা ফিরিয়ে আনা এবং এই সংস্থার মর্যাদার জন্যও তাদের সক্রিয় ভূমিকা পালন করা দরকার।
অধ্যাপক এ কে আজাদ খান: চিকিৎসাবিজ্ঞানী ও সমাজকর্মী। সভাপতি, বাংলাদেশ ডায়াবেটিক সমিতি।
ফরিদ কবির: কবি ও প্রাবন্ধিক। যুগ্ম পরিচালক, বাংলাদেশ ডায়াবেটিক সমিতি।
খাদ্যনিরাপত্তার জন্য:
অনেকের ধারণা, আমাদের দেশটি ছোট, অনেক লোক, চাষের জমি কম, দিনে দিনে চাষের জমি কমে যাচ্ছে; এর ওপর প্রাকৃতিক দুর্যোগ, বৈশ্বিক উষ্ণতা—এসব কারণে কখনো আমাদের খাদ্যের নিরাপত্তা হবে না। কিন্তু ব্যাপারটি কি তাই? খাবার কি কেবল জমি থেকে আসে? অনেক দেশের তো চাষের জমিই নেই। এই যেমন—হংকং, সিঙ্গাপুর। তবু সে দেশের সবার খাদ্যের নিশ্চয়তা আছে। শিল্পসমৃদ্ধ ধনী দেশে সিংহভাগ জনগণের সঙ্গে খাদ্য উৎপাদনের সম্পর্ক নেই, তবু তাদের সবারই খাদ্যের নিরাপত্তা আছে।
বাংলাদেশে ৬৫ থেকে ৭০ শতাংশ লোক সরাসরি কৃষিকাজের মাধ্যমে বিভিন্ন ফসলের চাষ করছে। এ ছাড়া প্রতিটি গ্রামে, প্রতিটি বাড়িতে হাঁস-মুরগি, গরু-ছাগল পালন করা হচ্ছে। প্রতি বাড়িতে ফল ও সবজির চাষ হচ্ছে। প্রচুরসংখ্যক মানুষ মৎস্য চাষের সঙ্গে জড়িত। বিপরীতে জাপানে ৪ দশমিক ৫ শতাংশ লোক কৃষিকাজে নিয়োজিত। আমেরিকায় ২ থেকে ৩ শতাংশ লোক কৃষিতে জড়িত। ইউরোপিয়ান দেশগুলোতে এই সংখ্যা ৪ থেকে ৭ শতাংশ।
খাদ্যনিরাপত্তার জন্য প্রধান শর্তই হচ্ছে খাদ্যের জোগানের সঙ্গে সঙ্গে সবার ক্রয়ক্ষমতা থাকা, অর্থাৎ নিশ্চিত আয় থাকা, যার সাহায্যে সবাই চাহিদা ও পছন্দমতো নিরাপদ ও পুষ্টিকর খাবার সংগ্রহ করতে পারে। সব উন্নত দেশে ৩ থেকে ৪, সর্বোচ্চ ৭ থেকে ৮ শতাংশ মানুষ কৃষিতে নিয়োজিত, বাকি ৯২ থেকে ৯৬ শতাংশ মানুষের খাদ্য উৎপাদনের সঙ্গে কোনো রকম সম্পর্ক ছাড়াই শুধু আয়ের কারণেই খাদ্যনিরাপত্তা নিশ্চিত হয়েছে।
একজন প্রাপ্তবয়স্ক পুরুষ ও নারীর প্রতিদিন যথাক্রমে দুই হাজার ৫০০ ও দুই হাজার কিলোক্যালরি শক্তির সমান খাবার খেতে হবে। পুষ্টিবিজ্ঞানীদের মতে, এই শক্তির ৫৭, ৩০ ও ১৩ শতাংশ আসতে হবে যথাক্রমে শ্বেতসার ও শর্করা, স্নেহ বা তেল এবং আমিষ থেকে। এর জন্য আনুমানিক প্রতিদিন প্রত্যেকে ৩৫০ গ্রাম শ্বেতসার ও শর্করা, ৮০ গ্রাম স্নেহজাতীয় এবং ৭৮ গ্রাম আমিষ খেতে হবে। এই শক্তির চাহিদা ছাড়াও মানবদেহের জন্য বিভিন্ন ভিটামিন, খনিজ পদার্থ, লবণ, পানিসহ প্রায় ৪০ রকমের বিভিন্ন পুষ্টি উপাদান জরুরি। কোনো একটি খাদ্য থেকে সব পুষ্টি পাওয়া অসম্ভব বলে প্রতিদিনই সবাইকে বিভিন্ন খাদ্য খেতে হবে। প্রতিদিন ভাত বা রুটির সঙ্গে মাছ, মাংস, ডিম, দুধ, তেল, ফল ও সবজি অবশ্যই খেতে হবে। যেমন—প্রতিদিন একটি ডিম, অন্তত ২৫০ মিলিলিটার দুধ, ২০০-২৫০ গ্রাম মাছ বা মাংস, ২০০-২৫০ গ্রাম করে সবজি ও ফল খেতে হবে। সব উন্নত দেশের লোকেরা গড়ে বছরে প্রতিজন ৩৫০ থেকে ৪০০টি ডিম খায়। মালয়েশিয়া ও থাইল্যান্ডের জনগণও বছরে ২৫০টি ডিম আর ১৫ থেকে ২০ কেজি মুরগির মাংস খাচ্ছে। বিশ্বে গড়ে মাথাপ্রতি মাংস খাওয়ার পরিমাণ ৩৮ কেজি। বিশ্বে গড়ে প্রতিজন বছরে দুধ খায় ৮০ কেজি। আর সুইডেনের লোক খায় সর্বোচ্চ ৩৮০ কেজি।
কিন্তু আমাদের দেশে সারা বছর যে ডিম উৎপাদিত হয়, তা মাথাপ্রতি বছরে মাত্র ৪০টি ভাগে পড়ে। বহু মানুষ সারা বছর একটি ডিমও খেতে পারছে না। সারা বছর যে দুধ, মাছ, সবজি, ফলের উৎপাদন হচ্ছে, তাও হতাশাজনক। প্রতিদিন যে দুধ আর মাছের চাহিদা, তার অর্ধেকও দেশে উৎপাদিত হচ্ছে না। বাংলাদেশে গড়ে দুধ ও মাংস খাওয়ার পরিমাণ হচ্ছে ১৫ কেজি আর ১৭ কেজি। সবজি উৎপাদিত হয় বছরে ৩০ লাখ টন, যা প্রতিজনের প্রতিদিন ভাগে পড়ে মাত্র ৫৫ গ্রাম। ফলের চিত্র আরও খারাপ।
অন্য খাবার সহজে না পাওয়ার ফলে এবং ক্রয়ক্ষমতা না থাকার কারণে সিংহভাগ মানুষ কেবল ভাত খেয়েই জীবন ধারণ করছে, যা স্বাস্থ্যের জন্য ক্ষতিকর। বছরে মাথাপ্রতি ১৫০ কেজি চাল খাচ্ছে, যা ৭০ থেকে ৮০ কেজি বা আরও কম হওয়া উচিত। তাই খাদ্যনিরাপত্তার জন্য প্রথমেই ভাতের ওপর নির্ভরশীলতা কমাতে হবে, চাহিদামতো নিরাপদ ও পুষ্টিকর খাবারের জোগান এবং তা ক্রয়ের সক্ষমতা অর্জন করাতে হবে। বিকল্প কর্মসংস্থানের মাধ্যমে বিপুলসংখ্যক কৃষিনির্ভর মানুষকে অন্য পেশায় সরিয়ে নিতে হবে। এতে কৃষির যান্ত্রিক ও বাণিজ্যিকীকরণ ত্বরান্বিত হবে।
প্রশ্ন হচ্ছে, ধান বাদে অন্যান্য খাদ্যদ্রব্য যেমন—মাছ, মাংস, ডিম, দুধ, সবজি, ফল, তেল, ডাল, চিনি, মসলা, পোলট্রির জন্য সয়ামিল, ভুট্টা ইত্যাদি দেশে উৎপন্ন করা সম্ভব কি না? সবকিছু দেশে উৎপাদন করা খুবই কঠিন এবং তার দরকারও নেই। চিনি, ভোজ্যতেল, ডাল ও মসলাজাতীয় ফসল জমির অভাবে দেশে হয়তো চাহিদামতো চাষ করা যাবে না; কিন্তু অনেক খাদ্যপণ্য আমরা সম্পূর্ণ চাহিদা মিটিয়ে রপ্তানির জন্য বাড়তি তৈরি করতে পারি। যেমন—সব ধরনের সবজি, ফুল বা ফল, ডিম, মাংস, দুধ, মাছ চাষের যেসব কলাকৌশল আবিষ্কৃত হয়েছে, তার অনেক কিছু এখানে শুরুই হয়নি। উন্নত কলাকৌশল ব্যবহারে মাছ, মাংস, ডিম, দুধ, সবজি, ফলের উৎপাদন অতি দ্রুত কয়েক গুণ বাড়ানো সম্ভব। গ্রিনহাউস, ল্যাথহাউস, ভিনাইলহাউসে সারা বছর প্রচুর সবজি ও ফল উৎপাদন করা যায়।
যেকোনো সবজি বেশি উৎপাদিত হলেই কৃষককে তা পানির দামে বিক্রি করতে হয়। এ বছর ডিম ও ব্রয়লার উৎপাদন গত বছরের তুলনায় কিছু বেড়েছিল বলে মুরগি ও ডিম সস্তা হয়ে যায়। মালয়েশিয়ায় মাত্র ২ দশমিক ৫ কোটি এবং থাইল্যান্ডে ছয় কোটি জনসংখ্যা হয়েও তারা আমাদের থেকে অনেক বেশি ডিম, ব্রয়লার, মাছ, মাংস, দুধ, সবজি, ফুল ও ফল উৎপাদন করছে। এর কারণ সে দেশের মানুষের ক্রয়ক্ষমতা। থাইল্যান্ড, মালয়েশিয়া, ভারত, ইন্দোনেশিয়ার একটি কৃষিবিষয়ক কোম্পানি যেকোনো নতুন প্রকল্পে ৫ থেকে ১০ কোটি ডলার বিনিয়োগ করছে। ফলে খাদ্য উৎপাদন বা প্রক্রিয়াজাত শিল্পের ব্যাপক প্রসার হচ্ছে।
বিশ্বে যেকোনো দেশেই শিল্পের প্রসারই বিকল্প কর্মসংস্থানের মাধ্যমে ওই দেশের জনগণের খাদ্যনিরাপত্তা নিশ্চিত করেছে। আমাদের দেশেও এর ব্যতিক্রম হওয়ার কারণ নেই।
ড. এম আর আলী: গবেষক, বিজ্ঞানী, বাংলাদেশ কৃষি গবেষণা প্রতিষ্ঠান।
প্রাথমিক বিদ্যালয়ে আর্সেনিকযুক্ত পানি:
ময়মনসিংহের ফুলপুর উপজেলার ১৭টি প্রাথমিক বিদ্যালয়ের শিক্ষার্থীরা স্বাস্থ্যের জন্য ক্ষতিকর মাত্রায় আর্সেনিকযুক্ত পানি পান করছে বলে প্রথম আলোয় খবর প্রকাশিত হয়েছে। বিষয়টি বিশেষভাবে উদ্বেগজনক এ কারণে যে তারা শিশু, ভবিষ্যতের দক্ষ লোকবল হিসেবে গড়ে ওঠার জন্য তারা বিদ্যালয়ে যাচ্ছে। কিন্তু সেখানে যদি তাদের স্বাস্থ্যই হুমকির মুখে পড়ে, তাহলে তাদের সুস্থ, শিক্ষিত, কর্মক্ষম নাগরিক হিসেবে বেড়ে ওঠার সুযোগ থাকবে না।
জনস্বাস্থ্য প্রকৌশল অধিদপ্তর ফুলপুর উপজেলার সরকারি, বেসরকারি ও কমিউনিটি প্রাথমিক বিদ্যালয়ের ২৩৮টি নলকূপের পানি পরীক্ষা করে ১৭টিতে শূন্য দশমিক ১ থেকে শূন্য দশমিক ৫ মাত্রার আর্সেনিক পেয়েছে। ছয়টি সরকারি প্রাথমিক বিদ্যালয়ের নলকূপের পানিতে আর্সেনিকের মাত্রা সবচেয়ে বেশি—শূন্য দশমিক ৫। বিদ্যালয়গুলোর শিক্ষকেরা বলেছেন, তাঁরা শিশুদের ওই সব নলকূপের পানি পান করতে নিষেধ করেছেন, কিন্তু শিশুরা তবু আর্সেনিকযুক্ত পানি পান করে। কোনো কোনো শিক্ষক বলেছেন, আর্সেনিকযুক্ত পানি পান করা যে ক্ষতিকর, তা ওই শিশুরা জানে না। আর্সেনিকযুক্ত পানির নলকূপগুলো লাল রঙে চিহ্নিত করার কথা; কিন্তু উল্লিখিত নলকূপগুলোতে লাল চিহ্ন নেই।
অর্থাৎ দেখা যাচ্ছে, সংশ্লিষ্ট বিভিন্ন পক্ষের গাফিলতির কারণে কয়েক হাজার শিশু বিপজ্জনক মাত্রার আর্সেনিকযুক্ত পানি দিনের পর দিন পান করে চলেছে। প্রথমত, আর্সেনিকযুক্ত পানির নলকূপগুলো আদৌ লাল রঙে চিহ্নিত করা হয়েছিল কি না, হয়ে থাকলে কত দিনে তা মুছে গেল, কী মানের রং ব্যবহার করা হয়েছিল যে তা মুছে গেল—এসব বিষয়ে খোঁজখবর রাখা স্থানীয় জনস্বাস্থ্য দপ্তরের দায়িত্ব। আর এই মুহূর্তে করণীয় হলো, যেসব নলকূপে লাল চিহ্ন নেই, সেগুলোতে অবিলম্বে দীর্ঘস্থায়ী, সম্ভব হলে অমোচনীয় লাল রং দিয়ে চিহ্নিত করা। দ্বিতীয়ত, বিদ্যালয়গুলোর শিক্ষকদের একটা বড় দায়িত্ব আর্সেনিকযুক্ত পানি পান করার ক্ষতি সম্পর্কে শিক্ষার্থীদের সচেতন করা। তৃতীয়ত, আর্সেনিকযুক্ত পানি পান করতে নিষেধ করলে তার বিকল্প ব্যবস্থাও অবশ্যই করতে হবে; বিদ্যালয়ে তৃষ্ণার্ত শিশুর জন্য নিরাপদ পানীয় জলের ব্যবস্থা করতে হবে। মোট কথা, বিষয়টির প্রতি সংশ্লিষ্ট সব পক্ষের দায়িত্বপূর্ণ মনোযোগ প্রয়োজন।
প্রথম আলোর ১৩ বছর:
প্রথম আলোর প্রকাশনার ১৩ বছর পূর্ণ হলো আজ। অগণিত পাঠক, সাংবাদিক, লেখক, বিজ্ঞাপনদাতা, পরিবেশক, এজেন্ট, হকারসহ সমাজের সর্বস্তরের মানুষের সক্রিয় সহযোগিতা, আন্তরিক সমর্থন ও ভালোবাসায় প্রথম আলো আজ বাংলাদেশের সর্বাধিক প্রচারিত দৈনিক। এ আনন্দময় মুহূর্তে সবাইকে আমাদের আন্তরিক ধন্যবাদ ও শুভেচ্ছা।
গণতন্ত্র, আইনের শাসন, সামাজিক সাম্য ও ন্যায়বিচার এবং অসাম্প্রদায়িকতা—মহান মুক্তিযুদ্ধের এই মৌল আদর্শগুলো ধারণ করে প্রথম আলো যাত্রা শুরু করে আজ থেকে ১৩ বছর আগে ১৯৯৮ সালের ৪ নভেম্বর। শুরু থেকেই প্রথম আলো বস্তুনিষ্ঠ ও দায়িত্বশীল সাংবাদিকতা অনুশীলনের চেষ্টা করেছে; ক্ষমতার অপব্যবহার, অনিয়ম-দুর্নীতি, সন্ত্রাস, ধর্মের নামে জঙ্গিবাদী সহিংসতাসহ যা কিছু রাষ্ট্র, সমাজ ও মানুষের জন্য ক্ষতিকর, সেসবের বিরুদ্ধে বস্তুনিষ্ঠ তথ্য প্রকাশ ও গঠনমূলক সমালোচনার মাধ্যমে জনসাধারণকে ওয়াকিবহাল রাখা ও মতামত গঠন এবং তা প্রকাশে সহযোগিতা করার প্রয়াস পেয়েছে; সাংবাদিকতার নৈতিক উৎকর্ষ ও পেশাদারি দক্ষতা অর্জনের চেষ্টা করে চলেছে। সাংবাদিকতার পাশাপাশি দুর্গত মানুষের ত্রাণ ও পুনর্বাসন, এসিডদগ্ধ নারীদের সহায়তা ও পুনর্বাসন, দরিদ্র কিন্তু মেধাবী শিক্ষার্থীদের আর্থিক সহযোগিতা, মাদক ও এইডসবিরোধী সচেতনতা সৃষ্টি ইত্যাদি সামাজিক কর্মকাণ্ডও পরিচালনা করে প্রথম আলো।
প্রথম আলোর প্রকাশনার এই ১৩ বছরে বাংলাদেশ অগ্রসর হয়েছে নানা উত্থান-পতনের মধ্য দিয়ে। রাজনৈতিক ক্ষেত্রে দলীয় সংকীর্ণতা, বৈরিতা, অর্থ ও পেশিশক্তির ব্যবহার অব্যাহত থেকেছে; গণতান্ত্রিক ব্যবস্থার স্বাভাবিক বিকাশে বিঘ্ন ঘটেছে; দেশে জরুরি অবস্থা জারি হয়েছে। তবে, শেষ পর্যন্ত নির্বাচনের মাধ্যমে গণতান্ত্রিক পথে ফিরে এসেছে বাংলাদেশ। কিন্তু নির্বাচনের পরে রাজনৈতিক সংস্কৃতিতে প্রত্যাশিত পরিবর্তন আসেনি; দলীয় রাজনৈতিক বিরোধ আগের চেয়ে জটিলতর হয়েছে। এক পক্ষের প্রবল আপত্তির মুখে সংবিধান সংশোধন করে তত্ত্বাবধায়ক সরকারব্যবস্থা বাতিল করার ফলে আগামী দিনে নির্বাচন অনুষ্ঠান নিয়ে দেখা দিয়েছে অনিশ্চয়তা।
কিন্তু এসব সত্ত্বেও বাংলাদেশের মানুষ এগিয়ে চলেছে। দেশে শিক্ষার হার বেড়েছে। প্রাথমিক বিদ্যালয়ে শিশুদের ভর্তির ক্ষেত্রে মেয়েশিশুর হার বেড়েছে; শিশু ও মাতৃমৃত্যুর হার কমেছে; বেড়েছে মানুষের গড় আয়ু ও সাধারণ স্বাস্থ্যসেবা। তবে রাজনৈতিক সংস্কৃতি ও শাসনব্যবস্থার অনেক নেতিবাচক বৈশিষ্ট্য বাংলাদেশের আরও অগ্রগতির পথে বড় প্রতিবন্ধকতা হিসেবে থেকেই যাচ্ছে। গণতান্ত্রিক প্রতিষ্ঠানগুলোর শক্তি বৃদ্ধি ও আইনের শাসন প্রতিষ্ঠার ওপর প্রথম আলো সব সময়ই বিশেষ গুরুত্ব আরোপ করে আসছে। ক্ষমতার অপব্যবহার, সন্ত্রাস ও দুর্নীতির বিরুদ্ধে প্রথম আলো আগের মতোই সোচ্চার রয়েছে। প্রকৃতপক্ষে প্রথম আলোর পুরো সাংবাদিকী তৎপরতা অব্যাহত রয়েছে এই সমস্যাগুলোকে কেন্দ্র করেই। রাজনৈতিক সংস্কৃতি ও সামাজিক দৃষ্টিভঙ্গির পরিবর্তন ছাড়া বাংলাদেশের পক্ষে অর্থনৈতিক উন্নয়ন ও সামাজিক অগ্রগতির কাঙ্ক্ষিত লক্ষ্যে পৌঁছা সম্ভব নয়।
অন্যায়-অবিচার, শোষণ-নিপীড়নের বিরুদ্ধে সামাজিকভাবে ঐক্যবদ্ধ হওয়ার বিকল্প নেই। বিপুল সংখ্যাগরিষ্ঠ সাধারণ মানুষ নিষ্ক্রিয় দর্শকের ভূমিকায় থাকতে পারে না; মাথা গুঁজে থাকা নয়, মাথা উঁচু করে বাঁচার প্রত্যয় প্রয়োজন। সত্যিকারের গণতন্ত্র ও আইনের শাসন প্রতিষ্ঠার মধ্য দিয়ে সুখী, সুন্দর, সমৃদ্ধ বাংলাদেশ গড়ার স্বপ্ন বাস্তবায়নের জন্য দিনবদলের ডাক দিয়েছে প্রথম আলো। সারা বাংলাদেশের মানুষ দিনবদলের সেই মিছিলে শরিক হবেন—ত্রয়োদশ প্রতিষ্ঠাবার্ষিকীতে এই আমাদের আহ্বান।
সংবাদপত্র জাতীয় চেতনা ও চ্যালেঞ্জ:
প্রথম আলো আজ চৌদ্দতে পড়ল। একটি দৈনিক পত্রিকার জন্য এটি কম বয়স নয়। পত্রিকারও মানুষের মতো জন্ম-মৃত্যু আছে। চিরকাল কোনো কাগজ প্রকাশিত হয় না। জন্মের পর একটি পত্রিকার প্রথম ১০-১৫ বছরই গুরুত্বপূর্ণ সময়। এই সময়ের মধ্যে তার প্রতিষ্ঠা না ঘটলে অথবা চারিত্র দাঁড়িয়ে না গেলে, পাঠকের মন জয় করতে না পারলে, দীর্ঘকাল টিকে থেকেও তা সমাজে কোনো অভিঘাত সৃষ্টি করতে পারে না। উপমহাদেশে বহু দীর্ঘজীবী পত্রিকার ক্ষেত্রে তা দেখা গেছে। আবার কোনো কোনো কাগজ দীর্ঘায়ু শুধু নয়, টিকে আছে স্বমহিমায়। ঘটেছে তার উত্তরোত্তর সমৃদ্ধি, পালন করছে বৃহত্তর ভূমিকা। কলকাতা ও চেন্নাই থেকে প্রকাশিত আনন্দবাজার পত্রিকা ও দ্য হিন্দুর কথা বলতে পারি।
কোনো কাজের পেছনে যদি কোনো এষণা না থাকে, তাহলে কাজটি সর্বাঙ্গসুন্দর হলেও তা একঘেয়ে ও প্রাণহীন হতে বাধ্য। উজ্জ্বলতা আসে সৃষ্টিশীলতায়, গতানুগতিকতায় নয়। সংবাদপত্র একটি পণ্য। সংবাদপত্র প্রকাশ একটি ব্যবসা বটে এবং সংবাদপত্র আজ একটি গুরুত্বপূর্ণ শিল্প। কিন্তু সংবাদ তৈরি ও সংবাদপত্র সম্পাদনা একটি সম্পূর্ণ সৃষ্টিশীল কাজ। যে কাগজের সৃষ্টিশীলতা কম, পাঠকের কাছে তার আবেদন ও কদর কম। প্রথম আলোর সৃষ্টিশীলতা সম্পর্কে এই কাগজে যাঁরা কাজ করেন এবং এখানে যাঁরা লেখালেখি করেন, তাঁরা নন, সঠিক রায়টি দিতে পারবেন পাঠকেরাই।
প্রথম আলোর বদলে দেওয়ার অঙ্গীকার অথবা স্বপ্নের স্বদেশ গঠনের যে আকাঙ্ক্ষা, তা মনে হতে পারে স্রেফ স্লোগান। কিন্তু তার ১৩ বছরের ভূমিকা রক্ষণশীল দৃষ্টিতে দেখলেও বোঝা যাবে, ওগুলোই তার লক্ষ্য ও উদ্দেশ্য। সমাজের প্রতি তার একটি দায়বদ্ধতা রয়েছে। একই সঙ্গে সামাজিক দায়িত্ব পালন করা এবং পাঠকের রুচি নির্মাণ খুবই কঠিন কাজ। প্রথম আলো তা করার চেষ্টা অব্যাহত রেখেছে।
একটি সময়ে বড় বড় কাগজকেও অর্থনৈতিক সংকটে পড়তে হয়েছে। মুক্ত বাজার অর্থনীতির যুগে আজ সে সংকট নেই। কিন্তু সংবাদপত্রের আজকের সংকট অতীতের অর্থনৈতিক সংকটের চেয়েও কঠিন। প্রকাশক, সম্পাদক ও তাঁর সাংবাদিক সহকর্মীদের অপ্রকাশ্য-প্রকাশ্য মারাত্মক চাপের মধ্যে কাজ করতে হয়। সে চাপ শুধু স্বৈরতান্ত্রিক সরকার থেকে চাপ নয়, কায়েমি স্বার্থবাদী গোষ্ঠীগুলোর চাপ আরও কুৎসিত ও ভয়ংকর।
যেসব দেশে গণতন্ত্র নেই বা নামমাত্র আছে, পার্লামেন্ট অকার্যকর, সরকারের দায়বদ্ধতা বলে কিছু নেই, প্রশাসনে সীমাহীন দুর্নীতি, রাজনীতি কলুষিত ও দুর্বৃত্তায়িত, দুর্বল ও নারীর প্রতি সহিংসতাসহ সামাজিক অনাচারের কোনো শেষ নেই, সেখানে সংবাদপত্র ও অন্যান্য গণমাধ্যমের কর্মীদের বিপদ প্রতিমুহূর্তে। এশিয়া, আফ্রিকা ও লাতিন আমেরিকার জনবহুল দেশগুলোর সংবাদপত্রের প্রকাশক, সম্পাদক ও তাঁর সাংবাদিক সহকর্মীদের চ্যালেঞ্জ ও ঝুঁকি অত্যন্ত বেশি। আয়ারল্যান্ড, সুইজারল্যান্ড ও ফিনল্যান্ডের একজন সম্পাদক ও সাংবাদিক যে শান্তিপূর্ণ পরিবেশে কাজ করেন, বাংলাদেশ, নেপাল বা শ্রীলঙ্কার সাংবাদিকদের সে সৌভাগ্য নেই।
প্রতিটি দেশের সংবাদপত্র তার আর্থসামাজিক ও রাজনৈতিক অবস্থা থেকে বিচ্ছিন্ন কিছু নয়। প্রতিটি যুগের সংবাদপত্র সেই যুগেরই সৃষ্টি এবং যুগকেই ধারণ করে। প্রতিটি প্রগতিশীল সংবাদপত্র তার যুগকে বদলে দেওয়ারও চেষ্টা করে। জাতির অপেক্ষাকৃত উজ্জ্বল ভবিষ্যৎ নির্মাণের অঙ্গীকার তার। ইংরেজ আমলে দেশপ্রেমিক সংবাদপত্রগুলোর মূল লড়াইয়ের জায়গাটা ছিল সামন্তবাদ ও ঔপনিবেশিক সরকার। লক্ষ্য ছিল, তা থেকে জনগণের মুক্তি। পাকিস্তানি যুগের গণমাধ্যমের প্রধান লক্ষ্য ছিল কেন্দ্রের অবাঙালি শাসন-শোষণের বিরুদ্ধে জনগণের আবেগকে তুলে ধরা। স্বাধীনতার পরে আমাদের গণমাধ্যমের ঘাড়ে যে দায়িত্ব বর্তায় তা আরও শক্ত: গণতন্ত্র প্রতিষ্ঠা, মানবাধিকার সমুন্নত রাখা ও দেশ গঠন। বাংলাদেশের মানুষের নিয়তি সামরিক স্বৈরশাসন অথবা নির্বাচিত স্বৈরাচার। ফলে সংবাদপত্র ও গণমাধ্যমকে প্রবল চাপ ও ঝুঁকির মধ্যে কাজ করতে হয়।
বিষয়ভিত্তিক সংবাদ সাময়িকীর একরকম কাজ। কিন্তু একালের মূলধারার সংবাদপত্র মূলত পলিটিক্যাল জার্নালিজম—রাজনৈতিক সাংবাদিকতা। রাজনীতির সঙ্গে রাজনৈতিক অর্থনীতিও যুক্ত। রাজনৈতিক সাংবাদিকদের রাষ্ট্রের সংবিধান ও প্রচলিত আইনের কঠোর নজরদারির মধ্যে কাজ করতে হয়। যেখানে উদার গণতন্ত্র নেই, রাজনীতি প্রতিহিংসাপরায়ণ ও সংঘাতময়, সেখানে সংবিধান ও আইনের যথেচ্ছ অপপ্রয়োগ ঘটা খুব স্বাভাবিক। বাংলাদেশে সে তিক্ত অভিজ্ঞতা আমাদের সাংবাদিকদের রয়েছে। এখনো বাংলাদেশের বহু পত্রিকার সম্পাদক, প্রকাশক ও তাঁদের সহকর্মী সাংবাদিকদের নামে বহু মামলা ঝুলছে। তাঁদের দৌড়ুতে হচ্ছে এক জেলা থেকে আরেক জেলার আদালতে। বাদী অধিকাংশ ক্ষেত্রে সরকার নয়, কায়েমি স্বার্থবাদী গোষ্ঠী। উন্নত বিশ্বে মতপ্রকাশের স্বাধীনতার জন্য এমনটি হয় না। যদিও দু-একটি ব্যতিক্রম ছাড়া কোনো সাংবাদিকই পলিটিক্যাল মিশন নিয়ে কাজ করেন না। তাঁরা জনস্বার্থের পক্ষে দাঁড়াতে গিয়ে স্বেচ্ছায় বিপদ ডেকে আনেন।
একুশ শতকের দ্বিতীয় দশকের শুরুতে পৃথিবীর উন্নত ও অনুন্নত সব দেশেই রাজনীতি এক মারাত্মক চ্যালেঞ্জের মধ্যে পড়েছে। এ অবস্থায় রাজনৈতিক সাংবাদিকতাও চ্যালেঞ্জ থেকে মুক্ত থাকতে পারে না। বিশ্বব্যাপী অর্থনৈতিক সংকট, ভয়াবহ বেকারত্ব, ধনী-দরিদ্রের মধ্যে অকল্পনীয় দূরত্ব, নারী-পুরুষের মধ্যে বৈষম্য, সাম্রাজ্যবাদী শোষণ, আধিপত্যবাদী চাপ প্রভৃতি সমস্যার মধ্যে রাজনীতি ও রাজনৈতিক সাংবাদিকতা কঠিন পরীক্ষায় পড়েছে। এই পরীক্ষায় উত্তীর্ণ হওয়ার উপায় বা পথটি তাদেরই খুঁজে বের করতে হবে। বিশ্বায়ন ও বাজার অর্থনীতির সমস্যা সংবাদমাধ্যমেরও সমস্যা। বিশ্বব্যাপী আজ যে উত্তেজনা, তা থেকে উত্তরণে রাজনীতিকদের গণমাধ্যমের সহযোগিতা নিতে হবে। যদি তাঁরা তা না নেন, তাহলে আরও বড় বিপর্যয় ঘটবে। সে পরিস্থিতিতে সংবাদমাধ্যম নয়—ভেসে যাবে প্রথাগত রাজনীতিও। সে জন্য রাজনীতি ও রাজনৈতিক সাংবাদিকতার মধ্যে সমন্বয়মূলক সম্পর্ক সৃষ্টি করা প্রয়োজন। কিন্তু বাস্তবে আমরা দেখতে পাচ্ছি, কায়েমি স্বার্থবাদী গোষ্ঠী বর্তমান অবস্থা টিকিয়ে রাখতে সংবাদমাধ্যমের সঙ্গে চরম বৈরী আচরণ করছে। সাংবাদিকদের হাত-পা দড়ি দিয়ে বাঁধার উদ্দেশ্যে তাদের ছলচাতুরীর অভাব হচ্ছে না। রচনা করা হচ্ছে, নতুন নতুন কালাকানুন ও অসভ্য বিধিবিধান।
আমরা আমাদের বাংলাদেশের কথাই যদি বলি, তাহলে দেখব, ৫০ বছর আগের চেয়ে রাষ্ট্রের কর্মকাণ্ডের পরিধি আজ অনেক বেশি বিস্তৃত শুধু নয়, জটিলও বটে। এ অবস্থায় সংবাদপত্র ও অন্যান্য গণমাধ্যমের দায়দায়িত্ব হাজার গুণ বেড়ে গেছে। রাষ্ট্র হয়ে উঠছে এক দানবীয় শক্তি। সংবাদপত্র রাষ্ট্রেরও পক্ষে, জনগণেরও পক্ষে। তবে কথাটা খুব ঔদ্ধত্যপূর্ণ শোনালেও বলতে হচ্ছে, যেখানে সরকারের স্বার্থের সঙ্গে জনগণের স্বার্থের সংঘাত ঘটবে, সেখানে সংবাদপত্র ও গণমাধ্যম জনগণেরই পাশে থাকবে। নিপীড়নকারী অন্যায় রাষ্ট্রশক্তির বিরোধিতা করা সংবাদপত্রের ধর্ম। বহু আগে নেপোলিয়ন বলেছিলেন, ‘রাষ্ট্রের পঞ্চম প্রধান শক্তি সংবাদপত্র।’ এখন আমরা তাঁর সেই বক্তব্যকে সংশোধন করে বলব, রাষ্ট্রের প্রধান শক্তি হিসেবে সংবাদপত্রের রোল নম্বর পাঁচ থেকে আরও নিচে নেমে এসেছে। গণতন্ত্র ছাড়া রাষ্ট্র চলে, গণমাধ্যম ছাড়া চলে না।
নিন্দুকও বলতে বাধ্য, প্রথম আলো সাংবাদিকতায় নতুন ধারার জন্ম দিয়েছে। সম্পাদনার ক্ষেত্রে যোগ করেছে নতুন মাত্রা। তৈরি করছে উন্নত রুচি। নারী ও যুবসমাজকেও সে গভীরভাবে সম্পৃক্ত করছে। তবে শুধু প্রথম আলো নয়, বাংলাদেশে আজ বহু আধুনিক সংবাদপত্র প্রকাশিত হচ্ছে। আমাদের সংবাদপত্র ও অন্যান্য প্রচারমাধ্যম আছে বলেই আজও আমাদের সমাজে দুর্বলেরা বসবাস করতে পারছে। প্রশাসনের ওপর মানুষের বিন্দুমাত্র আস্থা নেই, শেষ আশ্রয়স্থল আদালতের ওপরও মানুষের বিশ্বাস নড়ে গেছে, এই অবস্থায় সংবাদমাধ্যমই মানুষের শেষ ভরসা।
অনেক দিন আগে জার্মানির হামবুর্গে এক আলোচনায় উপস্থিত থাকার সুযোগ আমার হয়েছিল। সেখানে একজন খ্যাতনামা সম্পাদক তাঁর বক্তৃতাপত্রে বলেছিলেন: কেউ অস্বীকার করতে পারবে না যে একুশ শতকে বহু সংবাদপত্রকে—অর্থাৎ প্রকাশক, সম্পাদক ও সাংবাদিককে তাঁদের অস্তিত্ব রক্ষার জন্য এখনকার চেয়ে অনেক বেশি সমস্যার মধ্যে পড়তে হবে। যতই দিন যাচ্ছে, ততই দেখতে পাচ্ছি, কথাটি ষোলোআনা সত্য।
প্রথম আলো সার্বিক যুগের চৈতন্য ও জাতীয় চেতনাকে আরও বেশি করে ধারণ করবে—আজকের শুভলগ্নে সেই প্রত্যাশা করি।
সৈয়দ আবুল মকসুুদ: গবেষক, প্রাবন্ধিক ও কলাম লেখক।
সরল গরল
পার্থে কী পেল বাংলাদেশ:
নারায়ণগঞ্জ থেকে অস্ট্রেলিয়ার পার্থ বহুদূর। কিন্তু সেই দূরত্ব ঘুচে গিয়েছিল। তার কৃতিত্ব ‘বাপের বেটি’ আইভীর, প্রধানমন্ত্রী শেখ হাসিনার নয়। ব্রিটেনের রানি এলিজাবেথ এবারে সিংহাসন আরোহণের ৬০ বছর উদ্যাপনের প্রস্তুতি নিচ্ছেন। এ জন্য তিনি ও তাঁর প্রধানমন্ত্রী ডেভিড ক্যামেরন ৩০০ বছরের জং-ধরা উত্তরাধিকার আইন পাল্টাচ্ছেন। বাপের বেটির ওপরে বাপের বেটার প্রাধান্য ঘুচিয়ে দিচ্ছেন। রাজকুমারীরা বৈষম্যের শিকার ছিলেন। ব্রিটিশ সিংহাসনের প্রতি রাজকুমারদের দাবি ছিল অগ্রগণ্য। কনিষ্ঠ ভাই শুধু ‘পুরুষ’ হওয়ার কারণে বড় বোনকে পেছনে ফেলে সিংহাসনের দাবিদার হতেন। পার্থে পাকা সিদ্ধান্ত হলো, উত্তরাধিকার আইনে সংশোধন করা হবে। ছেলে ও মেয়েসন্তানের পার্থক্য থাকবে না। এখন প্রশ্ন হলো, এ সিদ্ধান্তের প্রতিফলন বাংলাদেশের মতো ব্রিটেনের সাবেক উপনিবেশগুলোতে কি হবে?
উইকিলিকসের একটি তারবার্তা পেলাম। সেখানে বলা হয়েছে, ‘মাইনাস টু, প্লাস টু’। এক-এগারোতে শেখ হাসিনা ও খালেদা জিয়াকে মাইনাস টু শুধু নয়, প্লাস টু করা নিয়েও আলোচনা হয়েছিল। সেটা বলার আগে আসুন, আমরা একটু পার্থ ঘুরে আসি।
‘অচিন্তনীয়? কমনওয়েলথ ভেঙে দিন।’ পার্থে কমনওয়েলথ সম্মেলনকে কটাক্ষ করে এটাই ছিল গত ২৮ অক্টোবর ব্রিটেনের প্রভাবশালী দৈনিক দ্য গার্ডিয়ান-এর সম্পাদকীয়র শিরোনাম। ৫৪টি দেশের সরকারপ্রধানদের ৬১ বছরের সংগঠনটি অনেকটাই নিষ্ক্রিয় ও অকার্যকর। বাংলাদেশসহ এর সব সদস্যরাষ্ট্রই এককালে ব্রিটেনের উপনিবেশ ছিল। তাই গর্বিত ব্রিটেন এটা টিকিয়ে রাখতে ব্যাকুল। কমনওয়েলথ সম্মেলনে যোগ দিতেই প্রধানমন্ত্রী পার্থে গিয়েছিলেন। তাঁর সফরসঙ্গী ছিলেন ৫৫ জন। এর আগে শতাধিক সফরসঙ্গী নিয়েও তিনি বিদেশে গেছেন। গত তত্ত্বাবধায়ক সরকারের আমলে পররাষ্ট্র উপদেষ্টার নেতৃত্বে অনধিক ১৫ জন ওই সম্মেলনে গিয়েছিলেন। ভারতের প্রধানমন্ত্রী ড. মনমোহন সিং যাননি। নিউজিল্যান্ডের প্রধানমন্ত্রী জন কি পার্থে যাননি। তিনি সম্মেলন উদ্বোধনের দিন অস্কার বিজয়ী ছবি দ্য হবিট দেখেছেন। সামরিক শাসনের কারণে কমনওয়েলথ থেকে বহিষ্কৃত হয়েছিল পাকিস্তান। নির্বাচিত সরকারপ্রধান হিসেবে গিলানি প্রথম সেখানে যান।
তাই বলি, জনগণের টাকায় আমাদের এত বড় একটি প্রতিনিধিদল গিয়ে সেখানে কী অর্জন করল? গার্ডিয়ান বলেছে, ‘জনগণের অর্থে কমনওয়েলথ নেতারা পশ্চিম অস্ট্রেলিয়ার নয়নাভিরাম পার্থে দ্বিবার্ষিক “গেট টুগেদারে” রানির সঙ্গে মিলিত হচ্ছেন।’ এই গেট টুগেদার মানে খোশ আলাপ, কারও কারও কাছে আনন্দ ভ্রমণও মনে হতে পারে।
আমাদের প্রতিনিধিদল সেখানে কতটুকু কী অর্জন বা কী ভূমিকা পালন করেছিল, তা আমরা এখনো জানতে পারিনি। তবে সেখানে অস্ট্রেলিয়ার সাবেক গভর্নর জেনারেল স্যার নিনিয়ান মার্টিন স্টিফেনের সঙ্গে আমাদের প্রধানমন্ত্রীর দেখা হলে বেশ হতো। স্যার নিনিয়ান মুচকি হেসে বলতে পারতেন, ১৬ বছর আগে আপনি আমার যে ফর্মুলা (৫+৫+১) নাকচ করেছিলেন, সেই কুইনাইন এখন আপনি খালেদা জিয়াকে গিলতে বলছেন। উল্লেখ্য, আওয়ামী লীগ তখন স্যার নিনিয়ানের কুশপুত্তলিকা দাহ করেছিল। পররাষ্ট্র মন্ত্রণালয় কূটনৈতিক সংবাদদাতাদের নিয়মিত ব্রিফিং একপ্রকার বন্ধ করে দিয়েছে। সামনের ব্রিফিংয়ে সাংবাদিকদের প্রশ্ন করা উচিত, অস্ট্রেলিয়া থেকে তাঁরা কী নিয়ে এলেন? অস্ট্রেলিয়া দলীয় সরকারের অধীনে নির্বাচন করে। কিন্তু সেটি নির্বাচনকালে তত্ত্বাবধায়ক সরকারে রূপ নেয়। এ জন্য তারা ‘কেয়ারটেকার কনভেনশনস-২০১০’ পাস করেছে। এ ধরনের মডেল অনুসরণের কথাও তো আমরা শাসকদের তরফে শুনি না। হাউস অব কমনস তো এটা ধার করছে।
কমনওয়েলথ সদস্যরাষ্ট্রগুলোর মানবাধিকার পরিস্থিতি খতিয়ে দেখতে ১০ সদস্যের ‘ইমিনেন্ট পারসনস গ্রুপ’ (ইপিজি) গঠন করা হয়েছিল। তারা ১০৬ দফা সুপারিশ করে একটি প্রতিবেদন জমা দেয়। পার্থে এ বিষয়ে উচ্চকিত ছিলেন ব্রিটেনের সাবেক পররাষ্ট্রসচিব স্যার ম্যালকম রিফকিন্ড। গত ২৯ অক্টোবর পার্থ থেকে গার্ডিয়ান প্রতিবেদক নিকোলাস ওয়াট লিখেছেন, মানবাধিকার-সংক্রান্ত ওই প্রতিবেদন প্রকাশ করতে না দিয়ে কমনওয়েলথ নেতারা সমালোচনার শিকার হন। ইপিজি আইনের শাসন, গণতন্ত্র এবং মানবাধিকার-বিষয়ক একজন নতুন কমিশনার সৃষ্টির সুপারিশ করেছে। ওই কমিশনারকে একটি ম্যান্ডেট দেওয়া হবে, যিনি সদস্যরাষ্ট্রগুলোর মানবাধিকার বিষয়ে স্বাধীনভাবে বক্তব্য দেবেন। কিন্তু এ উদ্যোগ ভেস্তে যায়।
জাতীয় মানবাধিকার কমিশনকে ঠুঁটো জগন্নাথ বানিয়ে রাখতে বাংলাদেশের মতো অভ্যস্ত দেশগুলো ওই কমিশনার নিয়োগের বিষয়টি সুনজরে দেখতে পারে না। স্যার রিফকিন্ড বলেছেন, ‘কমনওয়েলথ এক ব্যতিক্রমী সমস্যা মোকাবিলা করছে। এটা কোনো বৈরিতা কিংবা বিরোধিতার সমস্যা নয়। এটা হলো অনেক বেশি উদাসীন থাকার সমস্যা।’
বাংলাদেশেও আসলে আমরা একই সমস্যায় ভুগছি। বাংলাদেশের মানবাধিকার কমিশনটিও সরকারের নিদারুণ উদাসীনতার শিকার। এটা ছদ্মবেশী বৈরিতা। ইপিজির প্রতিবেদনটি গোপন রাখা হলেও তা পরে ফাঁস হয়ে যায়। এর পূর্ণ বিবরণ পড়ে মনে হয়েছে, এর বাস্তবায়ন করতে পারলেই শুধু এ সংস্থার টিকে থাকা উচিত। সবচেয়ে খুশি হয়েছি এটা দেখে যে তারা সামরিক শাসন ও নির্বাচিত স্বৈরশাসনকে এক পাল্লায় না মেপেও এর ধ্বংসাত্মক দিক অভিন্ন বলে স্বীকৃতি দিয়েছে। নির্বাচিত স্বৈরশাসনও যে আইনের শাসনের বারোটা বাজাতে পারে, তা স্যার ম্যালকম, আসমা জাহাঙ্গীরেরা চমৎকারভাবে চিহ্নিত করেছেন।
ওই প্রতিবেদনে বাংলাদেশ কীভাবে আছে, সেটা হূদয়ঙ্গম করতে গার্ডিয়ান সম্পাদকীয় থেকেই উদ্ধৃতি দেব। পত্রিকাটি লিখেছে, ‘ওই প্রতিবেদনে, বিশেষ করে শ্রীলঙ্কা (সরকার যুদ্ধাপরাধের দায়ে অভিযুক্ত) থেকে বাংলাদেশ হয়ে নাইজেরিয়া এবং তার বাইরেও চরম উদ্বেগের বহিঃপ্রকাশ ঘটেছে।’
পার্থ থেকে নারায়ণগঞ্জে আসি। আমরা কয়েকটি স্ববিরোধিতা লক্ষ করতে পারি। পার্থে অন্যতম থিম ছিল ‘উইমেন এজ এজেন্টস অব চেঞ্জ’। সেই অর্থে ডা. সেলিনা হায়াৎ আইভী ছিলেন ‘এজেন্ট অব চেঞ্জ’। পার্থ থেকে ফিরে মন্ত্রিসভার বৈঠকে প্রধানমন্ত্রী বলেছেন, তিনি পার্থের নারী মেয়রকে বলেছিলেন, ‘আমার দেশেও একজন নারী মেয়র হতে চলেছেন।’ পার্থের ওই নারী লিজের সঙ্গে আইভীর মিল আছে। দুজনেরই চিকিৎসায় ডিগ্রি আছে। দুজনেই নিজ নিজ শহরের প্রথম নারী মেয়র। লিজও ছিলেন স্বতন্ত্র প্রার্থী। তবে পার্থের মেয়রকে আমাদের প্রধানমন্ত্রী নিশ্চয় বলেননি, তিনি ও তাঁর তিন দশকের নেতৃত্বাধীন দল আইভী নামের ‘চেঞ্জ এজেন্ট’কে সুরক্ষা দিতে ব্যর্থ ছিল।
আমাদের দুই নেত্রী নারীকে ‘এজেন্ট অব চেঞ্জ’ হিসেবে বিশ্বাস করেন কি? ক্ষমতাসীন দলের সুনির্দিষ্ট নির্বাচনী অঙ্গীকার ছিল, সংসদে ১০০ নারী আসন বাড়ানো হবে। সরাসরি ভোট হবে। কিন্তু প্রমাণ মিলল, সংসদে তাঁরাও তাঁদের ‘অলংকার’ হিসেবে দেখতে চান। আইভী যে আওয়ামী লীগে ছিলেন, থাকবেন এবং কখনো ‘বেইমানি’ করবেন না, ফুলের তোড়া হাতে পরাজিত প্রার্থী শামীম ওসমানের সঙ্গে তাঁর ও প্রধানমন্ত্রীর যে আলোকচিত্র এবং ‘মিলেমিশে’ কাজ করার খবর পত্রিকায় ছাপা হলো, সেই বাংলাদেশই আপাতত আসল বাংলাদেশ।
এ থেকে আমরা মাইনাস টু নয়, প্লাস টু মেনে নিই। এবং তার সাংবিধানিক স্বীকৃতি দিই। ওয়েস্টমিনস্টার গণতন্ত্রের নামাবলি গায়ে সিংহাসনে রক্তের উত্তরাধিকার এবং একই সঙ্গে নির্বাচিত প্রধানমন্ত্রীর তকমা দুটো একসঙ্গে চলছে। অথচ আমরা তা মুখে স্বীকার করি না। উইকিলিকসে দেখি, এক-এগারোতে দুই নেত্রীকে একটি ‘সিরিমনিয়াল’ ভূমিকা দিয়ে তাঁদের নির্বাসনে না পাঠানোর পরিকল্পনাও ছিল।
সোনিয়াও একটি মডেল। তবে বাংলাদেশের রাজনীতি আরও জটিল। ৬০ বছর আগের ও পরের এলিজাবেথ এক নয়। ক্রমাগতভাবে তিনি আনুষ্ঠানিকতার বেড়াজালে নিজকে বন্দী করেছেন। নাগরিকদের সঙ্গে সঙ্গে তিনিও আইনের শাসনে নিজকে সমর্পণ করেছেন। আর ৩০ বছর ধরে ক্রমাগতভাবে আমাদের এলিজাবেথদ্বয় তাঁদের একচ্ছত্র ক্ষমতার বলয় বিস্তৃত করে চলেছেন। তাঁরা অধিকাংশ সময় ‘আইনের শাসনের’ শর্তাবলি ধুলায় মিশিয়ে দিচ্ছেন। আপত্তিটা এখানেই। বাংলাদেশের গণতন্ত্রের জন্য এটাই বড় হুমকি।
আইভীকে জেতানোর লাভের গুড় কি ইতিমধ্যে পিঁপড়ায় খেতে শুরু করেছে? অর্জন বিসর্জনে পরিণত হওয়াই কি আমাদের ভবিতব্য। জনতার রাজকুমারী হয়তো প্রাসাদের রাজকুমারী হয়ে উঠবেন; উঠতে তাঁকে বাধ্য করা হবে। এই চক্কর থেকে বাঁচতেই আমাদের ভাবতে হবে, একটি উপযোগী উত্তরাধিকার আইন লাগবে কি লাগবে না। আসল সমস্যা এই মডেল অন্তত ওয়েস্টমিনস্টার রাজতন্ত্রে নেই। আমাদের সম্ভবত পরিবারতন্ত্রকে পোষ মানাতে ও পুষতে শিখতে হবে। দুই নেত্রী কখনো উচ্চারণ করেননি যে তাঁরা ও তাঁদের পরিবারের সদস্যদের বাইরেও, অর্থাৎ ভিন্ন রক্তের উত্তরাধিকারী কেউ অন্তত এক মেয়াদের জন্যও দল বা সরকারপ্রধান হতে পারেন। সমাজও কি এটা শুনতে প্রস্তুত নয়!
 মিজানুর রহমান খান: সাংবাদিক।
অর্থনীতির জটিল সময়:
গত বৃহস্পতিবার গবেষণাপ্রতিষ্ঠান সিপিডির প্রতিবেদনে দেশের অর্থনীতি এক জটিল সময় পার করছে বলে যে পর্যবেক্ষণ তুলে ধরা হয়েছে, তা মোটেই অতিশয়োক্তি নয়। পরিস্থিতি সামাল দিতে জরুরি ভিত্তিতে করণীয় ঠিক করার বিষয়টি তাই খুব জরুরি। বিভিন্ন মহলের এই উদ্বেগ দেশের নীতিনির্ধারকদের দৃষ্টি আকর্ষণ করতে পারছে কি না, সেটা বড় প্রশ্ন হয়ে দেখা দিয়েছে। দেশের অর্থনীতিতে কিছু পুরোনো সমস্যা দীর্ঘদিন ধরেই বিরাজমান। বিনিয়োগ, বিদ্যুৎ ও শেয়ারবাজার সমস্যার সঙ্গে এখন যুক্ত হয়েছে আরও কিছু সমস্যা। বিশ্ব অর্থনৈতিক মন্দার প্রভাবও আমাদের ওপর পড়ার সমূহ আশঙ্কা আছে।
সিপিডির পক্ষ থেকে তুলে ধরা পর্যবেক্ষণে বিশ্ব অর্থনীতির সংকটময় পরিস্থিতির প্রভাবসহ উচ্চ মূল্যস্ফীতি, বৈদেশিক লেনদেনের ওপর চাপ, প্রবাসী-আয় কমে যাওয়া ও ভর্তুকির চাপ—এই বিষয়গুলোকে জরুরি বিবেচ্য বিষয় হিসেবে তুলে ধরা হয়েছে। দেশের অর্থনৈতিক পরিস্থিতির ব্যাপারে বিভিন্ন মহল থেকে যে উদ্বেগ ও আশঙ্কা প্রকাশ পেয়েছে, তা বিবেচনায় নিয়ে করণীয় ঠিক করার বিষয়টি এখন জরুরি হয়ে দাঁড়িয়েছে। কিন্তু এসব উদ্বেগ ও উৎকণ্ঠা সরকার খুব গুরুত্বের সঙ্গে নিয়েছে, এমন কোনো লক্ষণ দেখা যাচ্ছে না।
এই জটিল অর্থনৈতিক পরিস্থিতির সবকিছুর ওপর যে দেশের নীতিনির্ধারকদের নিয়ন্ত্রণ রয়েছে, বিষয়টি তেমন নয়। বিশ্ব অর্থনৈতিক মন্দা তেমনই একটি বিষয়। আগাম প্রস্তুতি সব সময়ই যেকোনো সমস্যা মোকাবিলাকে সহজ করে তোলে। এই বাস্তবতায় বৈদেশিক সাহায্য নিয়ে সমস্যা, ক্রমবর্ধমান ভর্তুকির চাপ—এই বিষয়গুলোর ব্যাপারে সরকারের তৎপরতা ও জরুরি পদক্ষেপ প্রয়োজন। ভর্তুকির চাপ কমাতে জ্বালানি তেলের দাম সমন্বয় করার যে প্রস্তাব করেছে সিপিডি, সে ধরনের কোনো পদক্ষেপ নেওয়া হলে তা যে সরকারকে অজনপ্রিয় করবে, তাতে কোনো সন্দেহ নেই। পরিস্থিতি যেহেতু জটিল, তাই সব দিক বিবেচনা করেই সরকারকে সিদ্ধান্ত নিতে হবে। তবে সবার আগে সব মহলের উদ্বেগের বিষয়টি সরকারকে বিবেচনায় নিতে হবে। প্রবৃদ্ধির দোহাই দিয়ে দেশের অর্থনীতির অবস্থাকে ভালো বিবেচনা করে আত্মতৃপ্তির কোনো সুযোগ নেই।
পাঠকের মন্তব্য
    ক্ষমতার মোহে অন্ধ সরকার, নিজেরা তো ডুবেছেই এবার পুরো দেশ ডুবিয়ে ছাড়বে। 
    গবেষণাপ্রতিষ্ঠান সিপিডির প্রতিবেদনে দেশের অর্থনীতি এক জটিল সময় পার করছে বলে যে পর্যবেক্ষণ তুলে ধরা হয়েছে, তার সাথে সম্পূর্ণ একমত পোষণ করে বলতে চাই এই অবস্থাব্র জন্য দায়ী বাংলাদেশ ব্যাংকের এযাবতকালের সবচেয়ে অযোগ্য গভর্ণর এবং সর্বকালের সর্বেশ্রষ্ঠ অপদার্থ অর্থমন্ত্রী আবুল মাল আব্দুল মুহিত । এর সমস্ত দায়ভার তাদের দুজনকেই বহন করতে হবে । 
বিভেদের দেয়ালগুলো সরিয়ে ফেলতে হবে:
১৯৮০ সালের প্রথম দিকে বাংলাদেশের রাষ্ট্রপতি জিয়াউর রহমান বীর উত্তম নেপালের রাজা বীরেন্দ্র বীরবিক্রম শাহ দেবকে একটি চিঠি লেখেন। ওই চিঠিতে তিনি দক্ষিণ এশিয়ার দেশগুলোর মধ্যে পারস্পরিক সহযোগিতা বাড়ানোর জন্য একটা প্রাতিষ্ঠানিক উদ্যোগ নেওয়ার প্রস্তাব করেন। রাজা বীরেন্দ্রর কাছ থেকে ইতিবাচক জবাব আসে। তখন জিয়াউর রহমান একই ধরনের চিঠি পাঠান এই অঞ্চলের অন্য সরকারপ্রধানদের কাছে। সরকারি কর্মকর্তা পর্যায়ে দেশগুলোর মধ্যে একাধিক বৈঠক হয়। উদ্দেশ্য একটাই, দক্ষিণ এশিয়ার দেশগুলোর মধ্যে একটা আঞ্চলিক ফোরাম তৈরি করা।
১৯৮১ সালের এপ্রিলে দক্ষিণ এশিয়ার সাতটি দেশের পররাষ্ট্রসচিবেরা প্রথমবারের মতো কলম্বোতে একটা সভায় মিলিত হন। শুরু হয় আঞ্চলিক সহযোগিতার একটি আনুষ্ঠানিক প্রক্রিয়া। ১৯৮৩ সালের আগস্ট মাসে নয়াদিল্লিতে সাতটি দেশের পররাষ্ট্রমন্ত্রী প্রথমবারের মতো একত্র হন। SAARC নামটি আনুষ্ঠানিকভাবে অনুমোদিত হয়। আটটি লক্ষ্য নির্ধারণ করা হয়। এর মধ্যে উল্লেখযোগ্য ছিল:
জনগণের জীবনমান উন্নত করা,
অর্থনৈতিক, সামাজিক, সাংস্কৃতিক ও প্রযুক্তির ক্ষেত্রে পারস্পরিক সহযোগিতা বাড়ানো
এবং যৌথ স্বয়ম্ভরতা অর্জন করা।
১৯৮৫ সালের ডিসেম্বরে ঢাকায় বসে শীর্ষ বৈঠক। ৮ ডিসেম্বর সাতটি দেশের শীর্ষ নেতারা সার্ক চার্টারে স্বাক্ষর দেন। এই ঐতিহাসিক বৈঠকটি হয় জাতীয় সংসদ ভবনে। সার্ক চার্টারের প্রথম বাক্যটি ছিল এই অঞ্চলে শান্তি স্থিতিশীলতা, সৌহার্দ্য এবং প্রগতি অর্জনের অঙ্গীকার।
ইতিমধ্যে ২৬টি বছর পেরিয়ে গেছে। এই আঞ্চলিক ফোরামে যোগ দিয়েছে আফগানিস্তান। ১০-১১ নভেম্বর মালদ্বীপে অনুষ্ঠিত হতে যাচ্ছে সার্ক শীর্ষ সম্মেলন। স্বভাবতই প্রশ্ন জাগে, এই ২৬ বছরে সার্কের অর্জন কতটুকু।
পৃথিবীতে যতগুলো আঞ্চলিক গোষ্ঠী আছে, সার্ক হচ্ছে জনসংখ্যার দিক থেকে বৃহত্তম। দক্ষিণ এশিয়ার মোট লোকসংখ্যা প্রায় ১৬০ কোটি। এই অঞ্চলটি আরও কয়েকটি কারণে স্বতন্ত্র। এটা এমন একটা অঞ্চল, যেখানে রয়েছে ধনী ও সম্পদশালী লোকের আবাস, আবার একই সঙ্গে এখানে বাস করে বিশ্বের দরিদ্র জনগোষ্ঠীর বৃহত্তম অংশ। এই অঞ্চলে স্বাস্থ্য ও শিক্ষা খাতে মাথাপিছু সরকারি ব্যয় সবচেয়ে কম, আবার এটাই পৃথিবীতে সবচেয়ে বড় অস্ত্র আমদানিকারক অঞ্চল। সামগ্রিকভাবে দক্ষিণ এশিয়া মানব রপ্তানিকারক এবং খাদ্য আমদানিকারক অঞ্চল। সোজা কথা, এই অঞ্চলের অর্থনৈতিক ভিত এখনো অনেক দুর্বল ও ঝুঁকিপূর্ণ, তা আমরা যতই উন্নয়নের বড়াই করি না কেন।
একটি বিষয়ে দক্ষিণ এশিয়া ‘সক্ষমতা’ অর্জন করেছে। গত বছর ভুটানের রাজধানী থিম্পুতে সার্ক শীর্ষ সম্মেলন অনুষ্ঠিত হয়েছিল ইতিহাসে প্রথমবারের মতো নির্বাচিত সরকারপ্রধানদের অংশগ্রহণের মধ্য দিয়ে। ওই সম্মেলনে মালদ্বীপের নবনির্বাচিত রাষ্ট্রপতি, যিনি ছিলেন বয়সে সরকারপ্রধানের মধ্যে কনিষ্ঠতম, অভিযোগ করেছিলেন ‘টুয়েন্টি ফাইভ ইয়ার্স অব ব্রোকেন প্রমিজেস’ এই সাহসী উচ্চারণ করে। তিনি আঙুল তুলেছিলেন এ অঞ্চলের দুই বড় শরিক ভারত ও পাকিস্তানের দিকে। এই অভিযোগ নতুন নয়।
১৯৯৫ সালের ডিসেম্বরে আমার সুযোগ হয়েছিল নেপালের প্রথম কমিউনিস্ট প্রধানমন্ত্রী মনমোহন অধিকারীর সাক্ষাৎকার নেওয়ার। কাঠমান্ডুতে তাঁর অফিসে বসে তিনি অনেক খোলামেলা কথা বলেছিলেন। বলেছিলেন, ‘আমরা অনেক কিছুই করতে চাই। কিন্তু ভারত আর পাকিস্তান ঝগড়া বাধিয়ে সব ভণ্ডুল করে দেয়।’ সাক্ষাৎকারটি ঢাকার দৈনিক ভোরের কাগজ-এ ছাপা হয়েছিল।
সার্ক আনুষ্ঠানিকভাবে পথচলা শুরু করার সময় এই অঞ্চলের নাগরিকেরা আশা করেছিলেন, পারস্পরিক বন্ধুতা ও সহযোগিতার একটা অনুকূল বাতাবরণ তৈরি হবে। কিন্তু তা হয়নি। সরাসরি যুদ্ধ (কারগিল) যদিও বা একবার হয়েছে, যুদ্ধ যুদ্ধ খেলা চলছে অবিরাম। এই অঞ্চলের সরকারগুলো, বিশেষ করে ভারত, পাকিস্তান ও বাংলাদেশ সব সময়ই জুজুর ভয়ে আক্রান্ত। আমাদের মনে আছে, একদা এ দেশের এক ‘গবুচন্দ্র মন্ত্রী’ বলেছিলেন, সাবমেরিন কেব্ল নেটওয়ার্কে যোগ দিলে আমাদের সব তথ্য পাচার হয়ে যাবে, আমাদের রাষ্ট্রীয় নিরাপত্তা হুমকির মধ্যে পড়বে। সে কথায় সায় দিয়েছিলেন তৎকালীন প্রধানমন্ত্রী। সুযোগটি নিখরচায় পাওয়া গিয়েছিল। পরবর্তী সরকার অনেক টাকা খরচ করে অবাধ তথ্যপ্রবাহের এই বৈশ্বিক মহাসড়কে যোগ দেওয়ার সিদ্ধান্ত নিয়েছিল। কিন্তু এর মধ্যে ক্ষতি যা হওয়ার তা হয়ে গেল। আমরা পিছিয়ে গেলাম অনেকগুলো বছর।
একটা বিষয় আমাকে খুব পীড়া দেয়। আমরা সহজে এক দেশ থেকে আরেক দেশে যেতে পারি না। আমরা যে কেউ নেপালে গেলে সেখানকার সীমান্তে বা এয়ারপোর্টে ভিসা সংগ্রহ করতে পারি বিনা আয়াসে। কিন্তু নেপালের কোনো নাগরিক বাংলাদেশে এ সুযোগ পান না। এখন নেপাল যদি আমাদের জন্য এই সুবিধাটুকু বন্ধ করে দেয়, আমরা কোন যুক্তিতে তার প্রতিবাদ জানাব?
এখন বাংলাদেশে ভারতের ভিসা পাওয়া কঠিন। পাকিস্তান সফরে গেলে ভারতীয়দের যাওয়ার পর একবার এবং ফিরে আসার আগে আরেকবার থানায় রিপোর্ট করতে হয়। পাকিস্তানিদের জন্য ভারতীয়দেরও একই রকম ব্যবস্থা। এখন বাংলাদেশের নাগরিকদেরও পাকিস্তানে গেলে থানায় রিপোর্ট করতে হয়। রাষ্ট্রযন্ত্রের সঙ্গে সংশ্লিষ্ট কুশীলবেরা মনে করেন, ‘বিদেশি’ মানেই সন্ত্রাসী, জঙ্গি। তাঁরা এটা বুঝতে চান না, সন্ত্রাসীরা ভিসা নিয়ে সীমান্ত পার হয় না।
এমন একটা প্রেক্ষাপটে এবারের সার্ক শীর্ষ সম্মেলন হচ্ছে যখন পৃথিবী অর্থনৈতিক মন্দায় আক্রান্ত। এই অঞ্চলের দেশগুলো যেহেতু নিট আমদানিকারক দেশ, তাই এই মন্দার ভয়াবহতা এখনো প্রকট হয়ে দেখা দেয়নি। কিন্তু ভবিষ্যতের কথা বলা যায় না। আন্তর্জাতিক বাজারে জ্বালানি তেল ও খাদ্যশস্যের দামের যে ঊর্ধ্বমুখী প্রবণতা, তা এই অঞ্চলের অর্থনৈতিক বিকাশকে থামিয়ে দিতে পারে, সংকটাপন্ন হয়ে যেতে পারে এই অঞ্চলের অর্থনৈতিক অবস্থান। এ সময়ে সবচেয়ে জরুরি হলো সমন্বিত আঞ্চলিক উদ্যোগ। এ জন্য প্রয়োজন আস্থার পরিবেশ তৈরি করা। সংকীর্ণ রাষ্ট্রীয় জাতীয়তাবাদের গণ্ডি পেরিয়ে আঞ্চলিক সহযোগিতার অর্থবহ প্রয়োগ এ মুহূর্তে সবচেয়ে বেশি দরকার।
এবারের সার্ক সম্মেলনের থিম হচ্ছে ‘জনগণের মধ্যে সেতুবন্ধ’। এই থিম অনুযায়ী জনগণের মধ্যে প্রণোদনা জাগাতে এবং এর সার্থক বাস্তবায়ন করতে হলে যে বিষয়গুলোর ওপর নজর দিতে হবে তা হলো:
১. জনগণের মধ্যে আস্থার পরিবেশ তৈরি করা এবং যোগাযোগের ক্ষেত্রে সব ধরনের বাধা ও প্রতিবন্ধকতা দূর করা;
২. দারিদ্র্য বিমোচনের লক্ষ্যে সব ধরনের অস্ত্রবাজি ধ্যান-ধারণা বিসর্জন দিয়ে সামাজিক খাতে বিনিয়োগ বাড়ানো;
৩. দেশগুলোর মধ্যে এবং দেশের ভেতরে নাগরিকদের মধ্যে বৈষম্য দূর করে সম্পদের সুষম বণ্টনের ব্যবস্থা ত্বরান্বিত করা।
এই অঞ্চলের প্রায় প্রতিটি দেশের সঙ্গে প্রতিটি দেশেরই কমবেশি সমস্যা আছে। অতীতের বিভাজনের রাজনীতি থেকে উত্তরাধিকারসূত্রে এ সমস্যাগুলোর সিংহভাগ আমরা পেয়েছি, আর বাকি সমস্যাগুলো আমরা নিজেরাই তৈরি করেছি। আমরা জানি, সব সমস্যা যেমন এক দিনে তৈরি হয়নি, এক দিনে তার সমাধানও সম্ভব নয়। তবে উদ্যোগ তো থাকতে হবে।
১৯২০-এর দশকে কংগ্রেস ও মুসলিম লীগের এক যৌথ সম্মেলনে মুসলিম লীগ সভাপতি হজরত মোহানি ‘ভারতীয় যুক্তরাষ্ট্রের’ (United State of India) প্রস্তাব করেছিলেন। এটা ছিল একটা প্রফেটিক উচ্চারণ, যা ওই সময়ের নীতিনির্ধারকেরা আমলে নেননি। নিলে ইতিহাস অন্য রকম হতো। সেটি ছিল ভিন্ন প্রেক্ষাপট। এখন সময় এসেছে নতুন উপলব্ধির। ইউরোপীয় ইউনিয়নের আদলে আমরা একটা দক্ষিণ এশীয় যুক্তরাষ্ট্রের চিন্তা করতেই পারি। এতে রাষ্ট্রীয় সার্বভৌমত্বের কৌলীন্যে ঘাটতি পড়বে না। আর গলাবাজি করে, চিরস্থায়ী দেয়াল তুলে সার্বভৌমত্ব সমুন্নত করা যায় না। আমাদের মধ্যে বিভেদের দেয়ালগুলো আস্তে আস্তে সরিয়ে ফেলতে হবে। ‘বহুত্বের মধ্যে একতা’ (unity in diversity) এই আপ্তবাক্য তখন আর কল্পনাবিলাস মনে হবে না।
মহিউদ্দিন আহমদ: লেখক ও গবেষক, পিপলস সার্কের স্টিয়ারিং কমিটির সদস্য।
শিক্ষক বদলি
সরকার বেসরকারি স্কুল, কলেজ ও মাদ্রাসার শিক্ষকদের শতভাগ বেতন-ভাতা দিচ্ছে। এ ছাড়া দুই ঈদে বোনাস ও অবসর ভাতার বিধান রেখেছে। কিন্তু সরকারি চাকুরেদের মতো তাঁদের বদলির ব্যাপারে সরকারের মাথাব্যথা নেই। একই প্রতিষ্ঠানে দীর্ঘদিন থাকলে শিক্ষা প্রসারের চেয়ে তাঁদের মধ্যে একঘেয়েমি ভাব এসে যায়। এতে শিক্ষা কার্যক্রমে ঢিলেমি পরিলক্ষিত হয়। এ ছাড়া অনেক স্থানীয় শিক্ষক প্রতিষ্ঠানপ্রধানের ওপর অহেতুক প্রভাব খাটান অথবা প্রতিষ্ঠানপ্রধানও প্রভাব বিস্তার করেন অন্য শিক্ষকদের ওপর। দীর্ঘদিন একই স্কুলে থাকায় বিদ্যালয় পরিচালনা পর্ষদ ও শিক্ষকদের মধ্যে কিছুটা মনোমালিন্য দেখা দিতে পারে। তা ছাড়া সচ্ছলতার দিক থেকে স্কুল, কলেজ ও মাদ্রাসাপ্রধানদের বদনাম রয়েছে। তাঁদের বদলির মাধ্যমে এই দৃষ্টিভঙ্গি দূর করা যায়।
শিক্ষাপ্রতিষ্ঠানের শিক্ষার পরিবেশ উন্নত করাসহ পরীক্ষায় পরীক্ষার্থীদের ভালো ফলের ব্যাপারেও নতুন শিক্ষককে চ্যালেঞ্জ নিতে সুবিধা হয়। তাই বেসরকারি শিক্ষকদের বদলির ব্যাপারে সঠিক উদ্যোগ নিতে সরকারের সংশ্লিষ্ট কর্তৃপক্ষের দৃষ্টি আকর্ষণ করছি।
জাহেদুর রহমান
পুরানা পল্টন, ঢাকা।
ফুটপাতে উৎপাত
রাজধানীর ফুটপাত নিয়ে মোটেই সন্তুষ্ট নয় ঢাকাবাসী। ভাঙাচোরা আর খানাখন্দে ভরা ফুটপাত দিয়ে চলাফেরা করতে হয় ঢাকাবাসীকে। ঢাকার প্রায় সব বাড়ির ছাদের পানি এসে পড়ে ফুটপাতের ওপর। তাই পথচারীদের ফুটপাত ছেড়ে প্রায়শই রাস্তা দিয়ে চলাচল করতে হয়।
ভাঙাচোরা ফুটপাত দিয়ে রাস্তায় নামলেই যানজট আর একটু বৃষ্টিতে গোটাতে হয় প্যান্টের পায়া। ঢাকার ঝিলগুলো ভরাট করে বসতি গড়ে ওঠায় বেশির ভাগ এলাকায় নেই পর্যাপ্ত পয়োনিষ্কাশন-ব্যবস্থা। নগরের কর্মজীবী মানুষের কর্মস্থল আর বাসস্থল নিয়ে নেতিবাচক পরিস্থিতির সম্মুখীন হতে হয়। ডিসিসির কর্মকর্তাদের চোখে ধুলো দিয়ে উধাও হয়েছে বেশ কিছু রাস্তার ম্যানহোলের ঢাকনা আর ল্যাম্পপোস্টের বাতি। তাই আঁধার নামলেই ছিনতাইকারী আর মাদক ব্যবসায়ীদের স্বর্গরাজ্যে পরিণত হয় কিছু কিছু এলাকা।
প্রায়শ রাস্তার পাশের ফুটপাতে বসে হরেক রকমের জিনিস বেচতে দেখা যায় হকারদের। রাস্তার দুই পাশের ভবনগুলোর বেশির ভাগেই রয়েছে তৈরি পোশাক কারখানা। এসব কারখানার মাল ট্রাকে ওঠানো-নামানোর কারণে ফুটপাতের একটা বড় অংশই থাকে তাদের দখলে। হাতের দুই পাশে দেখা যাবে ফুটপাতের ওপরই বসানো হয়েছে ছোট ছোট পান-বিড়ির দোকান। অনেকেই আবার কিছু নষ্ট ফ্রিজ, মোটরসাইকেল ফুটপাতে সারাই করছে। ফুটপাত পার হয়ে রাস্তারও একটা বড় অংশে থাকে তাদের মালামাল।
ফুটপাত দিয়ে যাওয়ার সময় ইট-বালুর স্তূপ চোখে পড়ে প্রায় সব জায়গায়। তা ছাড়া অধিকাংশ বাড়ির মালিকেরাই বাড়ি করার সময় ফুটপাতসহ রাস্তার ওপর কংক্রিট মেশানোর মেশিন, ইট, বালুসহ অন্যান্য সরঞ্জাম রাখেন। বড় রাস্তার পাশে ফুটপাতের সামনের দোকানদারেরা দোকানের সামনের চালাটা একটু বাড়িয়ে রাস্তার ওপর তুলে দিয়েছেন। সর্বরোগের মহৌষধ, জোঁকের তেল, কস্তুরি হালুয়া আর যৌবন ধরে রাখার গোপন রহস্য মিলবে এসব ফুটপাতের দোকানে।
ঢাকা সিটি করপোরেশনের প্রতিটি ওয়ার্ডে সমস্যা অনেক, কিন্তু সমাধান নেই। অভিযোগ অনেক, অথচ শোনার কেউ নেই। এসব সমস্যার কথা সরকারের সংশ্লিষ্ট বিভাগের ঊর্ধ্বতন কর্মকর্তাদের জানা প্রয়োজন।
শফিকুল ইসলাম
কালের পুরাণ
নূর হোসেনের অতৃপ্ত আত্মা ও লোকমানের ‘অদৃশ্য ঘাতক’:
১০ নভেম্বর ছিল শহীদ নূর হোসেন দিবস। নেতা-নেত্রীদের অনেকেই দিনটি ভুলে গেলেও সাধারণ মানুষ ভোলেনি। আজ থেকে ২৪ বছর আগে এই দিনে স্বৈরাচারী এরশাদের বিরুদ্ধে রাজপথ কাঁপিয়েছিলেন যুবলীগের কর্মী নূর হোসেন। তাঁর বুকে-পিঠে লেখা ছিল, ‘গণতন্ত্র মুক্তি পাক! স্বৈরাচার নিপাত যাক’। কোনো স্বৈরাচারী শাসকই তাঁর বিরুদ্ধে গণতন্ত্রকামী মানুষের ‘ঔদ্ধত্য’ সহ্য করে না। এরশাদও করেননি। নূর হোসেন আর ব্যক্তি থাকেননি, স্বৈরাচারবিরোধী আন্দোলনের প্রতীকে পরিণত হয়েছিলেন।
আওয়ামী লীগ ও বিএনপি প্রথাগতভাবে শহীদ নূর হোসেন দিবসটি পালন করে। যেখানে পুলিশের গুলিতে নূর হোসেন নিহত হন, সেই জিরো পয়েন্টে ফুল দিয়ে শ্রদ্ধা জানায়। এবারও সেই শ্রদ্ধা অর্পণেও কোনো দলের শীর্ষস্থানীয় নেতারা ছিলেন না। আওয়ামী লীগের যুগ্ম সাধারণ সম্পাদক মাহবুব উল আলম হানিফ ও বিএনপির যুগ্ম মহাসচিব আমানউল্লাহ আমানের নেতৃত্বে গুটি কয়েক নেতা-কর্মী সেখানে জড়ো হয়েছিলেন।
অথচ এই দুটি দলই আন্দোলন করে স্বৈরাচারী এরশাদের পতন ঘটিয়েছিল। সেই আন্দোলনে ছিল বামপন্থী দলগুলোও। অথচ আজ তাদের অবস্থান বিপরীত সারিতে। বিএনপি একাত্তরের যুদ্ধাপরাধীদের সঙ্গে হাত মিলিয়েছে। আওয়ামী লীগ এরশাদকে নিয়ে মহাজোট করেছে।
এর একটি অদ্ভুত ব্যাখ্যা দিয়েছেন মাহবুব উল আলম হানিফ। তিনি বলেছেন, তাঁদের আন্দোলন ছিল স্বৈরাচারী সরকারের বিরুদ্ধে, কোনো ব্যক্তির বিরুদ্ধে নয়। রাজনীতিকেরা এভাবেই সাদাকে কালো ও কালোকে সাদা বানান। এরশাদ কোনো ব্যক্তি ছিলেন না, ছিলেন স্বৈরশাসনের প্রতিভূ।
দুই দলই আশির দশকের স্বৈরাচারবিরোধী আন্দোলনের চেতনা ভূলুণ্ঠিত করেছে। একদল পতিত স্বৈরাচারের সঙ্গে হাত মিলিয়ে, আরেক দল একাত্তরের মানবতাবিরোধী অপরাধীদের সঙ্গে গাঁটছড়া বেঁধে। এর পক্ষে দুই দলের বিজ্ঞ নেতারা যে ব্যাখ্যাই দিন না কেন, দেশের সাধারণ মানুষ, বিশেষ করে তরুণ প্রজন্ম তাতে আশ্বস্ত হবে না। নারায়ণগঞ্জের সাম্প্রতিক নির্বাচন তার বড় প্রমাণ। নারায়ণগঞ্জের এক মহাশক্তিধর সাংসদ একই মুখে বঙ্গবন্ধু ও এরশাদের বন্দনা করে ছোট ভাইকে জিতিয়ে আনতে চেয়েছিলেন। পারেননি।
মাহবুব উল আলম হানিফের যুক্তি মেনে নিলে পৃথিবীর কোনো স্বৈরশাসকের বিচার করা যায় না। আন্দোলনের ইতিহাসও নতুন করে লিখতে হয়। জিয়াউর রহমানের সামরিক শাসনের বিরুদ্ধে আওয়ামী লীগ যে আন্দোলন করেছিল, তাও নিশ্চয়ই ব্যক্তির বিরুদ্ধে ছিল না। তাহলে এখনো তাঁরা কেন জিয়ার ওপর আক্রোশ দেখাচ্ছেন? রাজনীতির যাঁরা অ আ ক খ পাঠ করেছেন, তাঁরাও জানেন স্বৈরশাসকেরা ব্যক্তি থাকেন না। তাঁরা মানবাধিকার হরণকারী। গণতন্ত্র হত্যাকারী।
জাতির দুর্ভাগ্য হলো, একদা যারা স্বৈরাচারের বিরুদ্ধে লড়াই করে সফল হয়েছিল, তারাই এখন ক্ষমতার স্বার্থে স্বৈরাচারকে আশ্রয়-প্রশ্রয় দিচ্ছে। রাজনৈতিক দর্শনেও তারা গণতন্ত্রের বদলে স্বৈরাচারকে অনুসরণ করছে। কোনো কোনো ক্ষেত্রে স্বৈরাচারকেও হার মানিয়েছে। সরকার ও বিরোধী দল একে অপরের সম্পূরক না হয়ে প্রতিদ্বন্দ্বী হয়ে উঠেছে। কেউ কাউকে সহ্য করতে পারে না। গত দুই দশকে আওয়ামী লীগ ও বিএনপির গণতান্ত্রিক শাসনের নমুনা সাবেক দুই সেনাশাসকের অপকর্ম অনেকাংশেই ঢেকে দিয়েছে। দুই সেনাশাসকের আমলে কলেজ-বিশ্ববিদ্যালয়গুলোর ছাত্র সংসদ নির্বাচন হয়েছিল। গণতান্ত্রিক সরকারের আমলে তাও বন্ধ আছে।
শহীদ নূর হোসেনের মা বলেছেন, ‘স্বৈরশাসক এরশাদ জনতার কাছে ক্ষমা চাইলে নূর হোসেনের আত্মা শান্তি পাবে এবং আমার পরিবারের লোকজনও খুশি হবে।’ কত মহানুভব এই মা। সন্তান হত্যার বিচার পাননি বলে তাঁর কোনো আক্ষেপ নেই। তিনি চান, স্বৈরাচারী শাসক অন্তত তাঁর অপরাধটা স্বীকার করুক। কৃতকর্মের জন্য একবার ক্ষমা চাক।
আমরা জানি না, নূর হোসেনের মায়ের এই আকুতি এরশাদের কানে পৌঁছাবে কি না? পৃথিবীর কোনো স্বৈরশাসকই স্বেচ্ছায় তাঁর অপকর্মের দায় স্বীকার করেন না। নব্বইয়ে স্বৈরাচারের পতনের মধ্য দিয়ে এ দেশের মানুষ এরশাদকে সেই দায় স্বীকার করতে বাধ্য করেছিল। পৃথিবীতে এরশাদই একমাত্র স্বৈরশাসক, গণ-অভ্যুত্থানে ক্ষমতা থেকে বিতাড়িত হওয়ার পরও যিনি রাজনীতিতে বহাল তবিয়তে আছেন। আওয়ামী লীগ ও বিএনপির নেতাদের ব্যঙ্গবিদ্রূপ করছেন।
এই সাহস তিনি কোথায় পান?
অস্বীকার করার উপায় নেই, যে লক্ষ্য ও আদর্শ সামনে রেখে নূর হোসেন-সেলিম-দেলোয়ার-তাজুল-রাজুরা জীবন দিয়েছেন, রাষ্ট্র ও সমাজে সেই লক্ষ্য ও আদর্শ আমরা প্রতিষ্ঠা করতে পারিনি। নব্বইয়ের গণ-অভ্যুত্থানের মাধ্যমে আমরা স্বৈরাচারকে হটাতে পারলেও গণতন্ত্র পুরোপুরি মুক্তি পায়নি। গণতান্ত্রিক দলগুলোর ব্যর্থতা ও দুর্বলতার সুযোগে স্বৈরাচার ও মৌলবাদী শক্তি মাথাচাড়া দিয়ে উঠেছে।
খালেদা জিয়ার তিন স্তরের আন্দোলন
ঈদুল আজহার দিন বিরোধীদলীয় নেতা ও বিএনপির চেয়ারপারসন খালেদা জিয়া লেডিস ক্লাবে এক সংবর্ধনা অনুষ্ঠানের আয়োজন করেছিলেন। এতে বিদেশি কূটনীতিক ছাড়াও ব্যবসায়ী নেতারা ছিলেন, ছিলেন দলীয় সমর্থক বুদ্ধিজীবী-সাংবাদিকসহ বিভিন্ন পেশাজীবী প্রতিনিধি। বিএনপির যেসব নেতা ১/১১-এর পর আড়ালে-আবডালে ছিলেন, জেলে বা বিদেশে পালিয়ে গিয়েছিলেন, তাঁরা আবার প্রকাশিত হতে শুরু করেছেন। ইদানীং সভা-সমাবেশেও সেই বিতর্কিত পুরোনো মুখগুলো দেখা যাচ্ছে।
সেই অনুষ্ঠানে খালেদা জিয়া আগামী বছর সরকারের বিরুদ্ধে কঠোর আন্দোলনের ইঙ্গিত দিয়েছেন। যাক, আগামী দেড়-দুই মাসের জন্য স্বস্তি পাওয়া গেল। তিনি বলেছেন, ২০১০ সাল ছিল দল গোছানোর বছর। তবে দল তিনি কতটা গোছাতে পেরেছেন, তা নিয়ে সন্দেহ আছে। এখনো ১/১১-এর ভূত বিএনপিকে তাড়িয়ে বেড়াচ্ছে। নেতারা কেউ কাউকে বিশ্বাস করতে পারছেন না। খালেদা জিয়া এখনো দলের মহাসচিব ঠিক করতে পারেননি। কয়েক দিন আগে ভারপ্রাপ্ত মহাসচিব মির্জা ফখরুল ইসলাম আলমগীর লন্ডনে গিয়েছিলেন তারেক রহমানের সঙ্গে বৈঠক করতে। তাহলে কি আমরা ধরে নেব, বিএনপি লন্ডন থেকে পরিচালিত হচ্ছে? দেশে এত যে বাঘা বাঘা নেতা আছেন, তাঁরা কি শুধুই হিজ মাস্টার্স ভয়েস?
খালেদা জিয়ার ভাষায়, ২০১১ সালটি বিএনপির জনমত গঠন করার। এ ক্ষেত্রে তিনি পুরোপুরি ব্যর্থ হয়েছেন, বলা যাবে না। অধিকাংশ সাংসদ ও কতিপয় মন্ত্রীর দুর্নীতি, অদক্ষতা ও অযোগ্যতা এবং আওয়ামী লীগের নেতাদের আত্মম্ভরিতার কারণে মানুষ সরকারের প্রতি আস্থা হারাচ্ছে। কিন্তু বিএনপি নিজেকে বিকল্প শক্তি হিসেবে তুলে ধতে পারেনি।
এ অবস্থায় বিএনপির চেয়ারপারসন আগামী বছর সরকারবিরোধী আন্দোলন জোরদার করার যে ইঙ্গিত দিয়েছেন, তা আমাদের শঙ্কিত করে। এই আন্দোলনের গতি-প্রকৃতি কী হবে? লাগাতার হরতাল-অবরোধ? ঢাকার পথে লংমার্চ? বিএনপিতে যেহেতু এখন ভাসানী ন্যাপের কিছু নেতা সক্রিয় আছেন, তাঁরা গ্রাম থেকে শহর ঘেরাওয়ের কথা ভাবতেই পারেন। কিন্তু তাতে দেশের ও দেশের মানুষের কি লাভ হবে? তাদের ঢাকামুখী লংমার্চের আগাম ঘোষণা আমাদের ২০০৪ সালের ৩০ জুনের কথা মনে করিয়ে দেয়। সে সময় আওয়ামী লীগ ট্রাম্পকার্ড দিয়েছিল, ৩০ জুনের মধ্যে বিএনপি সরকারে পতন ঘটবে, খালেদা জিয়া আর ক্ষমতায় থাকবেন না। কিন্তু খালেদা জিয়া ২০০৬ সালের ২৮ অক্টোবর পর্যন্তই ক্ষমতায় ছিলেন। এবার বিএনপির অবস্থা তার চেয়ে ভালো, সে কথা জোর দিয়ে বলা যাবে না। অতএব, সরকার পতনের আন্দোলনে নামার আগে খালেদা জিয়াকে আরেকবার ভাবতে হবে। আর তিনি যদি কর্নেল অলি আহমদদের ভবিষ্যদ্বাণীতে প্ররোচিত হয়ে থাকেন, তাহলে বলব ২০০৬ সালে এঁরা কী বলেছিলেন, তাও যেন মনে রাখেন।
পাঁচ বছর পর পর দেশে একটি সাধারণ নির্বাচন হবে। মানুষ ভোট দিয়ে পছন্দসই সরকার গঠন করবে। তা নিয়ে বছরের পর বছর হাঙ্গামা কেন? কেন নেতা-নেত্রীরা জনগণের প্রতি আস্থা রাখছেন না? কেন প্রশাসনকে, নির্বাচন কমিশনকে হাত করতে চাইছেন? কেন যে যাঁর সুবিধামতো সংবিধান সংশোধন করছেন? দেশে হাজারো সমস্যা আছে, সাধারণ মানুষ দ্রব্যমূল্যের চাপে পিষ্ট, জনজীবনে নিরাপত্তা নেই, পথে-ঘাটে, ঘরে-বাইরে মানুষ খুন হচ্ছে, গুম হচ্ছে। দফায় দফায় জ্বালানির দাম বাড়ানো হচ্ছে। সেসব নিয়ে বিরোধী দলের মাথাব্যথা নেই। তাদের এক দফা—আগামী নির্বাচনে জয়ী হতে হবে।
নরসিংদীর মেয়রকে কি ভূত মেরেছে?
সম্প্রতি নরসিংদী পৌরসভার জনপ্রিয় (আমাদের দেশে জনপ্রিয় মানেই সৎ ও নিষ্কলুষ চরিত্রের মানুষ নন) মেয়র লোকমান হোসেন প্রকাশ্যে নিজ অফিসের সামনে সন্ত্রাসীদের হাতে খুন হওয়ার পরই সন্দেহের তীর স্থানীয় সাংসদ ও মন্ত্রী রাজিউদ্দিন আহমদের প্রতি। তাঁর ভাইসহ ১৪ জনকে আসামি করে মামলা করেছেন নিহত মেয়রের ভাই ও ছাত্রলীগের নেতা কামরুজ্জামান। মেয়র হত্যার পর নরসিংদীতে ব্যাপক বিক্ষোভ হয়েছে, হরতাল-অবরোধ হয়েছে। ট্রেনে আগুন জ্বলেছে। কিন্তু পুলিশ কাউকে গ্রেপ্তার করতে পারেনি বা করেনি।
নিহত মেয়রের সঙ্গে মন্ত্রীর বিরোধ ছিল। মন্ত্রীর ভাইয়ের বিরোধ ছিল। বলা যায়, নরসিংদীতে আওয়ামী লীগ দ্বিধাবিভক্ত ছিল—মন্ত্রী গ্রুপ বনাম মেয়র গ্রুপ। এ অবস্থায় মেয়র নিহত হন সন্ত্রাসীদের গুলিতে। এটি নিঃসন্দেহে রাজনৈতিক হত্যা। এর রহস্য উদ্ঘাটন করতে হলে আইনশৃঙ্খলা রক্ষাকারী বাহিনীকে এই অভয় দিতে হবে যে তারা স্বাধীনভাবে তদন্ত করতে পারবে। আসামিদের ধরলে কাউকে বদলি হতে হবে না। কিন্তু ঘটনার ৯-১০ দিন পরও কেউ গ্রেপ্তার হয়নি।
প্রধানমন্ত্রী মন্ত্রী রাজিউদ্দিন আহমদকে ডেকে নিয়ে বলেছেন, তাঁকে এবং তাঁর ভাইকেই প্রমাণ করতে হবে যে তাঁরা নির্দোষ। মন্ত্রী যেখানে অভিযুক্ত, সেখানে প্রধানমন্ত্রী কেন তাঁকে ডেকে নিলেন? এর মাধ্যমে তদন্ত কর্মকর্তারা কী বার্তা পাবেন? বরং তিনি নিহত মেয়রের পরিবারকে ডেকে যদি এ সম্পর্কে জানতে চাইতেন, তাহলে তাঁরা আশ্বস্ত হতেন—অপরাধীরা ধরা পড়বে, হত্যার বিচার হবে।
বৃহস্পতিবার নরসিংদী জেলা আইনশৃঙ্খলা কমিটির বৈঠকের পর এলাকার সাংসদেরা বলেছেন, মামলায় যাঁদের আসামি করা হয়েছে, তাঁরা নিরপরাধ। তাঁরা এই খুনের সঙ্গে জড়িত নন। এই খুনের সঙ্গে মন্ত্রী বা তাঁর ভাইও জড়িত নন। তাঁদের দাবি, স্থানীয় আওয়ামী লীগের নেতারা এই কাজ করেননি, যুবলীগও করেনি। তাহলে দিনদুপুরে এই হত্যাকাণ্ডটি কে ঘটাল? তাহলে কি বিএনপির নেতা খায়রুল কবির খোকন রিমোট কন্ট্রোলে ঢাকায় বসে এ কাজ করেছেন? না হলে তাঁকে গ্রেপ্তার করা হলো কেন? সাংসদ নজরুল ইসলাম দাবি করেছেন, ঘটনার সময় দেশের বাইরে ছিলেন টেলিযোগাযোগমন্ত্রীর একান্ত সহকারী সচিব। এ কারণে তিনি এই ঘটনায় জড়িত থাকতে পারেন না। একই যুক্তি খোকনের বেলায় প্রযোজ্য হবে না কেন? তিনি বিএনপির নেতা বলে?
নজরুল ইসলাম আরও বলেছেন, ‘আমি শুধু এমপিই ছিলাম না, একজন বিবেকবান মানুষ হিসেবে বলছি, সালাহউদ্দিনকে আমি যত দিন ধরে চিনি, আমার মন কিছুতেই বলছে না, এ ঘটনার সঙ্গে তিনি জড়িত।’ কারও মনে হওয়া দেখে অপরাধী চিহ্নিত হতে পারে না। আর সেই কাজটি সাংসদেরও নয়। সরকার মামলাটি সিআইডিতে হস্তান্তর করেছে, তারাই তদন্ত করে দেখবে, কে অপরাধী কে নিরপরাধী।
মামলার এজাহারে বলা হয়েছে, ১১ থেকে ১৪ নম্বর আসামি মেয়র লোকমান হোসেনকে গুলি করেছে। আর সাংসদ নজরুল দাবি করছেন, মুখোশধারী সন্ত্রাসী ছিল একজনই। তিনি মুখোশটা চিনতে পারলেও মুখোশের ভেতরে কে ছিল, তাও নিশ্চয়ই জানেন।
আমরা বিশ্বাস করতে পারছি না, নিহত মেয়র আওয়ামী লীগের একজন নেতা হওয়া সত্ত্বেও তাঁর খুনিদের বাঁচাতে স্থানীয় সাংসদেরা এত মরিয়া হয়ে উঠেছেন কেন? তাঁদের বক্তব্য অনুযায়ী, যাদের নামে মামলা হয়েছে, তার কেউ খুন করেনি। যাদের সন্দেহ করা হচ্ছে, তারা কেউ খুনের সঙ্গে জড়িত নয়। তাহলে কি অদৃশ্য ভূত এসে লোকমান হোসেনকে খুন করে গেছে?
সোহরাব হাসান: কবি, সাংবাদিক।
দুই দু’গুণে পাঁচ
নামের মাহাত্ম্য:
সদ্য সমাপ্ত বাংলাদেশ বনাম ওয়েস্ট ইন্ডিজের এক দিনের আন্তর্জাতিক ক্রিকেট ও টেস্ট ম্যাচ খেলায় ওয়েস্ট ইন্ডিজ দলের অন্যতম খেলোয়াড়ের নাম ছিল খেমার রোচ। তো টেলিভিশনের ধারাবর্ণনায় ওর নাম উচ্চারিত হলেই আমার মনে পড়ে যেত দূরপ্রাচ্যের দেশ কম্বোডিয়ার রাজনৈতিক দল খেমার রুজের কথা, সত্তরের দশকে সে দল তার নেতা পলপটের নেতৃত্বে ওই দেশে স্টিম রোলার চালিয়েছিল। সে জন্য পরে পলপটকে আসামির কাঠগড়ায়ও দাঁড়াতে হয়েছিল। খেলোয়াড়টির মাতা-পিতা বোধ করি খেমার রুজের নাম থেকেই ছেলের নাম রাখতে অনুপ্রাণিত হয়ে থাকবেন। এটা অস্বাভাবিক কিংবা অপ্রত্যাশিত নয়। মানুষ সাধারণত নামীদামি লোকের নামানুসারেই তাদের সন্তানদের নামকরণ করে থাকে। বেশি দূর যাওয়ার দরকার নেই, আমাদের বাংলাদেশ জাতীয় ক্রিকেট দলের এক সদস্যের নামই তো সোহরাওয়ার্দী।
নাম সম্পর্কে অনেকে অনেক কথা বলে গেছেন। তবে আমার বিবেচনায় সবচেয়ে সুন্দর কথাটি বলেছেন মহাকবি শেক্সপিয়ার। তিনি তাঁর রোমিও অ্যান্ড জুলিয়েট নাটকে বলেছেন: নামে কী আসে যায়? আমরা গোলাপ বলে যেটাকে ডাকি, অন্য নামে ডাকলেও সেটা তার সুগন্ধ ছড়াবেই। অজ্ঞাতনামা কেউ আরেকজনও বলেছেন আরেকটি মূল্যবান কথা: সন্তানের প্রতি মাতা-পিতার সর্বোত্তম উত্তরাধিকার হচ্ছে একটি ভালো ও অর্থবোধক নাম। সম্ভাব্য সব মাতা-পিতা কথাটা স্মরণ রাখলেই হয়।
তো গল্প আছে: বিয়ের বছর খানেক পর প্রথম সন্তান লাভ করে সন্তানের গর্বিত মাতা স্বামীর উদ্দেশে বললেন, ‘আমি মেয়ের নাম স্থির করে ফেলেছি, আমরা তাকে ডাকব শারমিন।’ এই নামটি স্বামীর তেমন পছন্দ না; কিন্তু তিনি ছিলেন খুব চালাক। তাই তিনি বলে উঠলেন, ‘ভালো হয়েছে। আমি জীবনে প্রথম যে মেয়েকে ভালোবাসি, ওর নাম ছিল এটা: কাজেই মেয়েকে এ নামে ডাকলে পুরোনো সুখস্মৃতিগুলো মনে পড়বে।’ স্ত্রী প্রায় মিনিট খানেক নীরব থেকে অবশেষে বললেন, ‘বেশ, আমরা তাকে আমার মায়ের নামানুসারে মরিয়মই ডাকব।’
এবং বলা হয়ে থাকে যে মানুষের সাধারণত তিনটি নাম থাকে—যে নামটা সে বংশ সূত্রে পায়, যে নামটা তার মাতা-পিতা তাকে দিয়ে থাকেন, আর যে নামটা সে নিজে কামায়। বিদ্যাসাগর, বঙ্গবন্ধু, শেরেবাংলা যেমন নিজেরা নাম কামিয়েছিলেন, তেমনি মুরগি মিলন, কালা জাহাঙ্গীর, গালকাটা কামাল—এরাও নিজেদের নাম নিজেরা কামিয়েছে। ভালো নাম কামানো খুব কঠিন, কিন্তু খারাপ নাম কামানো অত্যন্ত সহজ।
ভারতের তামিলনাডু রাজ্যের লোকদের নাম সচরাচর লম্বা হয়, কেননা ওরা নিজের নামের সঙ্গে বাপ-দাদারও নাম জুড়ে দেয়। ভারতের সাবেক প্রেসিডেন্টের নাম আবুল পাকির জইনুদ্দিন আবুল কালাম—জইনুদ্দিন ও আবুল পাকির হচ্ছে যথাক্রমে তাঁর বাবা ও দাদার নাম। আমার মানিব্যাগে বহুদিন এক দক্ষিণ ভারতীয় লোকের নাম রক্ষিত ছিল (সম্প্রতি ওটা ফেলে দিয়েছি), যার নামের অংশবিশেষ ছিল ‘অমুক গ্রামের বটগাছওয়ালা বাড়ি’। আর আন্তর্জাতিক পরিমণ্ডলে ইতালীয়দের নামও থাকে বেশ লম্বা। আমেরিকায় আন্তদেশীয় এক বিয়েতে গির্জার ধর্মযাজক যখন ইতালীয় বরের নাম উল্লেখ করে প্রথানুযায়ী কনেকে বললেন, ‘তুমি কি ফ্রেনেকা ইয়োসেফ আন্তোনিওকে বিয়ে করতে রাজি আছ’, তখন মেয়েটি নাকি আর্তচিৎকার করে বলেছিল, ‘ফাদার, নিশ্চয় কোথাও ভুল হচ্ছে; আমি কেবল ফ্রেনেকাকে বিয়ে করতে যাচ্ছি।’
একসময় আমাদের এতদঞ্চলেও লম্বা নাম রাখার রেওয়াজ ছিল; অনেক ক্ষেত্রে এটার পেছনে যুক্তিসংগত কারণও ছিল। আমার পিতা ও পিতৃব্য ছিলেন যমজ ভাই এবং যেহেতু পিতা আগে ধরাধামে এসেছিলেন, সেহেতু আমার পিতামহ মাওলানা সাহেব পিতার নাম রেখেছিলেন আবুল খয়রাত কবির আহমদ এবং পিতৃব্যের নাম আবুল মোবাররাত ছগির আহমদ—‘কবির’ অর্থ বড় এবং ‘ছগির’ অর্থ ছোট। লম্বা নাম বলতে মনে পড়ে গেল: ক্যারিয়ারের শুরুতে যখন সরকারি কলেজে প্রভাষক পদে কাজ করতাম, তখন এক সহকর্মী ছিলেন, যাঁর নাম ছিল কুদরতে রব্বানি শরফুল ইসলাম শাহ মোহাম্মদ আবুল আলা আবুল হোসেইন আল-হাক্কানি আল্লাখান চৌধুরী এলিয়াস এ কে বাকিংহাম। আমরা কয়েকজন অতি কষ্টে তাঁর নাম মুখস্থ করেছিলাম এবং তাঁকে আসতে দেখলেই মোগল সম্রাটদের দরবারের অনুকরণে পুরো নাম উচ্চারণ করে পরিশেষে যোগ করতাম হুঁশিয়ার।
ড. মুহম্মদ শহীদুল্লাহ নাকি একবার বলেছিলেন, বাঙালি মুসলমানদের নাম বাংলায় হওয়া উচিত। তো বিশ্ববিদ্যালয়ের ছেলেরা অতঃপর তাঁকে আচার্য বলীনারায়ণ নামে ডাকতে শুরু করে দিল। ড. শহীদুল্লাহর কথা মানতে হলে আমার নাম হওয়া উচিত আতাউর রহমান-এর পরিবর্তে ঈশ্বরদত্ত; আর হিন্দুর ঘরে জন্মালে তৎসঙ্গে থাকত একটা পদবি—‘রায়’, ‘চক্রবর্তী’ কিংবা ‘ব্যানার্জি’। শংকরের লেখায় পড়েছিলাম: কলকাতায় মুখার্জি আছে, চ্যাটার্জি আছে, ব্যানার্জি আছে; কিন্তু কোনো এনার্জি নেই। তেমনিভাবে বোধ করি বলা যায়—আমাদের ঢাকায় আবুল আছে, খান আছে; কিন্তু মন বা প্রাণ কোনোটাই নেই। তবে প্রাণ ম্যাংগো জুস আছে।
‘নাম’-এর আরবি ও ফারসি প্রতিশব্দ হচ্ছে ‘ইস্ম’। তাই আগেকার দিনে আমাদের অঞ্চলে কারও নাম জিজ্ঞেস করতে হলে ‘তকল্লুফ’ করে বলা হতো, ‘আপনার ইসেম শরিফ কী?’ তো একজনকে এভাবে জিজ্ঞেস করায় সে নাকি জবাব দিয়েছিল, ‘ভালো কিছু কইলে তো কইছেনই; তবে খারাপ কিছু কইলে আপনার চৌদ্দগুষ্টি ইসমে শরিফ।’ তাকে দোষ দিয়ে লাভ নেই, ঢাকায় আমার প্রতিবেশী জনৈক অবসরপ্রাপ্ত ব্যাংক কর্মকর্তাকে আমি অনুরূপভাবে প্রশ্ন করলে প্রত্যুত্তরে তিনি বললেন, ‘আমার বাড়ি চাটগাঁয়।’
সে যা হোক। নাম সম্পর্কে অনেক অনেক মজার গল্প আছে, তার মধ্যে আমার ব্যক্তিগত পছন্দেরটি এখানে পরিবেশন করছি: জনৈক জাপানি গেছে আমেরিকায় বেড়াতে। যাওয়ার আগে সে জেনে গেছে, টাইটানিক জাহাজডুবির জন্য দায়ী ছিল একটি আইসবার্গ। ইংরেজি ভাষায় জাপানিদের জ্ঞান অত্যন্ত সীমিত। তাই আমেরিকায় গিয়ে মি. গোল্ডবার্গের সঙ্গে পরিচিত হতেই জাপানি ভদ্রলোক তাঁকে উদ্দেশ করে বলে উঠল, ‘ওহ্, তাহলে আপনার কাজিন মি. আইসবার্গ বুঝি টাইটানিক জাহাজটি ডুবিয়েছিল?’
আর একটি গল্প। দুজন লোকের রাস্তায় হঠাৎ দেখা হতেই একজন অপরজনকে উদ্দেশ করে বলতে লাগল, ‘হায় হায়, তুমি কত বদলে গেছ! তোমার মাথায় ঘন কালো চুল ছিল, আর এখন বিরাট টাক। তোমার চেহারা ছিল উজ্জ্বল বর্ণের, আর এখন চেহারা একেবারে ম্রিয়মাণ। তুমি বেশ নাদুসনুদুস ছিলে, আর এখন দেখা যাচ্ছে হাড্ডিসার। আমি সত্যিই তোমার পরিবর্তন দেখে অবাক, জামালুদ্দিন।’
‘কিন্তু আমার নাম তো জামালুদ্দিন নয়।’
‘হায় আল্লাহ্! তুমি বলতে চাও যে তুমি তোমার নামটাও পরিবর্তন করে ফেলেছ?’
আতাউর রহমান: ডাক বিভাগের সাবেক মহাপরিচালক। রম্যলেখক।
প্রাকৃতিক সপ্তাশ্চর্য
সুন্দরবনের পরাজয়ের পর:আমরা, এবং কিছুটা ভারত, চেষ্টা করেছিলাম সুন্দরবনকে প্রাকৃতিক সপ্তাশ্চর্যের একটি করার জন্য। পারলাম না। যে সাতটি নতুন স্থান নির্বাচিত হয়েছে সেগুলো হলো আমাজন নদী, ভিয়েতনামের হালং বে, আর্জেন্টিনা ও ব্রাজিলের সীমান্তবর্তী ইগুয়াজু জলপ্রপাত, দক্ষিণ কোরিয়ার জেজু দ্বীপ, ইন্দোনেশিয়ার কোমাডো জাতীয় উদ্যান, ফিলিপিনসের পুয়ের্তো প্রিন্সেসা নামের ভূগর্ভস্থ নদীটি, এবং দক্ষিণ আফ্রিকার কেপটাউন শহরের উপকণ্ঠে অবস্থিত টেবল মাউন্টেন বা টেবিল পর্বত। টিভি থেকে যতটুকু পর্বতটাকে দেখেছি ততটুকুতেই মনে হয়েছে, এটি শুধু প্রকৃতি প্রদত্ত একটি রাজকীয় ভোজসভার টেবিল নয়, এটার দাঁড়ানোর মধ্যে একটি ভয়ংকর সমীহ জাগানোর ব্যাপার আছে।
সৌন্দর্য ও ভয়ংকরতা মিলে যা হয়, যাকে ইংরেজ কবি উইলিয়াম ব্লেইক ‘ফিয়ারফুল সিমেট্রি’ (ভয় জাগানিয়া সমন্বিত সৌন্দর্য) বলেছিলেন তাঁর বিখ্যাত ‘টাইগার’ কবিতাটিতে, এবং যাকে সুনীল গঙ্গোপাধ্যায় ‘ভয়ংকর সুন্দর’ নামে অভিহিত করে একটি কিশোর উপন্যাস রচনা করেছিলেন, যে ভয়ংকর সুন্দরের উপস্থিতি আমরা প্রাচীন সপ্তাশ্চর্যের তালিকায় অন্তর্ভুক্ত মিসরের মমি কিংবা পিসা নগরের হেলানো মন্দিরে দেখতে পাই, সে ভয়ংকর সৌন্দর্য সুন্দরবনকে প্রচারিত করার ক্ষেত্রে আমরা উপস্থিত করতে পারিনি বলে যুদ্ধে জিততে পারিনি।
শুধু নিপাট রোম্যান্টিক প্রাকৃতিক সৌন্দর্য হলে সপ্তাশ্চর্যের তালিকায় টিকে থাকা মুশকিল; সে রকম হলে পৃথিবীর বহু জায়গা আছে, যেমন ক্যারিবিয়ান সমুদ্রের দ্বীপপুঞ্জগুলো যেখানে সাগরের নীল পানি, সাদা বালির সৈকত আর নারকেলগাছের সারির সঙ্গে বাঁধা হয়েছে মনোরম রিসর্ট, সেগুলোই পেয়ে যেত ভোট। সুন্দর চাখতে চাখতে একটু ভয় পেতে হবে, এই সংমিশ্রণটা না থাকলে প্রতিযোগিতায় শেষ পর্যন্ত দাঁড়ানো যায় না। অনেকে হয়তো বলবেন, তাহলে ‘তাজমহল’ কীভাবে টিকে গেল? তার মধ্যে ভয়ের কী আছে? অন্যদের কথা বলতে পারব না, তবে আমি ‘তাজমহল’ মোট তিনবার দেখেছি, এবং প্রতিবারই অসম্ভব এক অনির্বচনীয় সৌন্দর্যের সঙ্গে সঙ্গে বোধ করেছি মৃত্যুর হিমশীতল স্পর্শ। আগ্রার খুব গরমের দিনেও, মে কিংবা জুন মাসে, আপনি তাজমহলের সমাধিসৌধের মূল চাতালে উঠে শুয়ে পড়ুন, দেখবেন শ্বেত মার্বেল পাথরের ঠান্ডা স্পর্শে আপনার গা জুড়িয়ে যাচ্ছে। মৃত্যুর সময় সম্ভবত এ রকম গা জুড়িয়ে যাওয়ার খেলা থাকে। জানি না, জানব আর কী?
কিন্তু সুন্দরবন ভ্রমণে গেলে খাপছাড়াভাবে আপনি একটা নৈরাশ্যের শিকার হবেন। কারণ সাদামাটা পর্যটক হিসেবে গেলে আপনি কখনো সে বিখ্যাত রয়েল বেঙ্গল টাইগার বা ডোরাকাটা হলুদ বর্ণের বাঘমামার দেখা পাবেন না। বাঘমামা দূরে থাক, তার থাবার দাগও খুঁজে পাবেন না (হয়তো অনেকে জানেন, স্থানীয় বনবাসীরা বাঘকে বাঘ বলে না, বলে মামা)। বাঘ দেখতে চাইলে ওরা কৌতুক করে বলে, মামাকে দেখতে না পাওয়াই ভালো, কারণ ওইটাই হয়তো হয়ে যাবে শেষ দেখা। যে দেখায় জীবন চলে যেতে পারে সে ধরনের দেখার কথা বলছি না, বলছি বাঘ দেখার ব্যবস্থা থাকার কথা। সুন্দরবন চার দিনের প্যাকেজ টুরে ঘুরে এসে আপনার মনে হবে, সুন্দর নদী, খাল, খাঁড়ি ও বৃক্ষাবৃত প্রাকৃতিক নিসর্গে আপনি একটি পোস্টকার্ডের ছবির মতো জীবন যাপন করলেন। কিন্তু কোথাও কোনো ভয় ছিল না, কোনো ঝুঁকি ছিল না। সে জন্য সুন্দরবন ভ্রমণটা উন্নততর একটি পিকনিক মনে হয়, কিন্তু অ্যাডভেঞ্চার করলাম মনে হয় না। আবার আরেকটা উপায় আছে, সেটা হলো ক্যামেরা এবং বন্দুক নিয়ে, ভাতের মোচা বেঁধে রাতের পর রাত গাছে মাচা বেঁধে থাকা। গাছের নিচে একটা ছাগল বেঁধে রেখে তারপর বাঘমামার জন্য অপেক্ষা করা। ইদানীং সুন্দরবনের দৃশ্যাবলির ওপর ন্যাশন্যাল জিওগ্রাফিক ও ডিসকভারি চ্যানেল দুটো কি তিনটে ছবি বানিয়েছে, যেগুলো ওরা ঘুরেফিরে কিছুদিন পরপর দেখায়। চিত্রগ্রাহকদের বর্ণনায় বুঝতে পেরেছি, তাদের দীর্ঘ সময় ধরে রাতের পর রাত মাচা বেঁধে বনের ভেতর মশার কামড় খেয়ে থাকতে হয়েছে। তার পরও ছবিগুলোতে বাঘমামার উপস্থিতি তার খ্যাতির তুলনায় খুব কম।
সুন্দরবন নিশ্চয় আফ্রিকার সেরেংগেটি, ক্রুগার, কালাহারি, ইতোশা বা সাহারা ন্যাশন্যাল পার্কের মতো অতটা ভয়ংকর বনাঞ্চল নয়। কিন্তু ওখানে বনের ভেতরে গিয়ে খুব কাছ থেকে পশুর রাজা সিংহ, পশুদলের ভিম গন্ডার, কিংবা পশুদলের খলনায়ক হায়েনা বা সুন্দরী লম্ফঝম্পের ওস্তাদিনী টমসন গ্যাজেল বা নিষ্পাপ চিত্রল হরিণী, কিংবা পশুর দলের জনতা ওয়াইল্ডার বিস্ট, কিংবা পাঁচ টনী হাতি, কিংবা করাত দাঁতওয়ালা নীল নদের কুমির, কিংবা জলহস্তি, সাপ, মনিটর প্রায় সবই গাড়ির কাচের নিরাপদ দূরত্বে থেকে অবলোকন করা যায়, ছবি নেওয়া যায়, গবেষণা করা যায়। জীবজন্তু, পক্ষিশ্রেণী, সরিসৃপ ও কীটপতঙ্গের জীবনবৃত্তান্ত সংগ্রহ ও দেখানোর জন্য পর্যটনবিজ্ঞানীরা এসব বনাঞ্চলের কর্তৃপক্ষের দেওয়া সব রকম সুযোগ-সুবিধার অকাতর ব্যবহার করেন। সিংহ যখন জিপের সামনে মুখ ব্যাদান করে হামলে পড়ে, কাচের ওপর আঁচড়ায় তখন ভ্রমণকারীদের শিরদাঁড়া বেয়ে শীতল স্রোত বয়ে যায়, তার পরও ভ্রমণকারীরা জানে যে এ ভয়টা নিছক ইন্দ্রিয়গত, যৌক্তিক ভয় না, এবং তাদের পাওনা হয়ে যাচ্ছে সারা জীবনের জন্য এক অনুপম অভিজ্ঞতা। তাই তাদের ভয় পাওয়ার অভিজ্ঞতাও হয়, আবার ভয় থেকে বেরিয়ে আসার অভিজ্ঞতাও হয়। কিন্তু সুন্দরবন নিছক পর্যটক হিসেবে ঘুরে এলে মিরপুর চিড়িয়াখানায় বাঘের খাঁচার সামনে দাঁড়িয়ে যে ভয়টা হয়, তার কণামাত্রও হয় না। ‘সুন্দরবনে গেলাম, অথচ রয়েল বেঙ্গল টাইগারের দেখা পেলাম না’—এটি যখন মন্তব্যাকারে সপ্তাশ্চর্য বিচারকারী আন্তর্জাতিক কমিটির কাছে পৌঁছাবে, সেটিই বিশ্বজনমত হিসেবে তৈরি হবে এবং তখন সুন্দরবন নেতিবাচক প্রচারণার শিকার হয়ে প্রতিযোগিতা থেকে বাদ পড়বে, যা বস্তুত হয়েছেও।
ভোটের হিসাবটা কী রকম জানি না। কিন্তু ভারত-বাংলাদেশ মিলে পৃথিবীর মোট জনসংখ্যার এক-পঞ্চমাংশ, সেখানে সুন্দরবন ভোট গণনায় হারতে পারে সেটা আমার মনে হয় না, মনে হয় হেরে গেছে ‘পর্যটন-প্রচারণা’, ‘ভ্রমণ-সুবিধা’ ও ‘ভৌগোলিক অবস্থানের দুর্গমতা বা সুগমতা’র বিবেচনায়।
এ পর্যায়ে আলাপে এসে যাচ্ছে আমাদের পর্যটনশিল্প নিয়ে কথাবার্তা। পর্যটনশিল্পের ভাষা হচ্ছে পোস্টকার্ডের উল্টোপিঠের ছবির মতো। যত পোস্টকার্ড, তত পরিচিতি। বিদেশে যেকোনো পর্যটনের জায়গা ঘুরতে গেলে পোস্টকার্ড অ্যালবাম কিনতে কিনতে হাত ভরে যায়। অথচ বিদেশি পর্যটকেরা বাংলাদেশ ঘুরতে এসে সুন্দরবনের পোস্টকার্ড কিনতে পারে কি না সন্দেহ। সুন্দরবনকে পর্যটকভোগ্য বা ভ্রমণ-উপযোগী করে তোলার জন্য এবং এর ভেতরের ভয়-জাগানিয়া ব্যাপারটাকে তুলে ধরার জন্য বড় অঙ্কের বিনিয়োগ দরকার। বলাবাহুল্য, এ আশকারার কোনো জায়গা বাংলাদেশের অর্থনৈতিক চালচিত্রে আছে বলে মনে হয় না। দ্বিতীয়ত, ন্যাশন্যাল জিওগ্রাফিক বা অন্যান্য চ্যানেল কর্তৃক তৈরি ছবিগুলোর বেদনা আছে অন্য জায়গায়, বাঘ দেখানো নয়, মানুষ যে বন দখল করে প্রকৃতির ভারসাম্য নষ্ট করছে, সেটি দেখানোয়। বস্তুত কোনো একটা ছবিতে এক জায়গায় এমন কথাও আছে যে রয়েল বেঙ্গল টাইগার প্রজাতিটি খেতে না পেয়ে তাদের স্বাভাবিক শারীরিক আয়তন হারিয়ে ফেলছে। আর বাঘ কর্তৃক নরদেহ শিকারের প্রতিটি ঘটনায় উল্লেখ করা হয়েছে, মানুষ এসে বাঘের রাজ্যে ঢুকে পড়ছে বলে এ দুর্ঘটনাগুলো হচ্ছে। তাই এই ছবিগুলো যখন বিশ্ব চ্যানেলগুলোয় প্রদর্শিত হয়, তখন সুন্দরবন নিয়ে আমাদের অব্যবস্থাপনা ধরা পড়ে।
ভৌগোলিক অবস্থানের সুগমতা ও দুর্গমতা নিয়ে একই কথা বলতে হয়। যোগাযোগ ও নিরাপত্তার ব্যবস্থা ঠিক থাকলে বাঘের গুহার সামনে গিয়ে বাঘ দেখে নিরাপদে ফিরে আসা যায়। নায়াগ্রা জলপ্রপাতের বিশাল কান্না মানুষ কি কাছে গিয়ে শুনতে পারছে না! আমাদের ক্রিকেটারদের মুখে শুনেছি, জিম্বাবুয়ে গিয়ে তাঁরা ভিক্টোরিয়া ফলস (স্থানীয় ভাষায় ‘মোসোয়া টুন্যা’) দেখে আসতে পারেন। অথচ জিম্বাবুয়ে ও জাম্বিয়ার সীমান্তের মাঝখানে এ জলপ্রপাতটি পৃথিবীর একটি অতিদুর্গম খাঁড়ির মধ্যে অবস্থিত। শুধু তাই নয়, ওই খাঁড়িতে প্রবাহিত জাম্বেসি নদীর ওপর বাঙ্গি জাম্পিং বা পায়ে দড়িবেঁধে লাফ দিয়ে খরস্রোতা নদীর পানির ওপর দুলতে পারার ব্যবস্থাও নাকি আছে! ওই লাফটি দেওয়ার জন্য অবশ্য বুকের কলজের দরকার।
সুন্দরবনে এ ধরনের অভিযাত্রিক হওয়ার কোনো ব্যবস্থা নেই। সুন্দরবন খুবই সুন্দর, সেন্ট মার্টিন দ্বীপ বা কক্সবাজারের চেয়ে সুন্দর হয়তো বা, কিন্তু এর যোগাযোগব্যবস্থা খুব দুর্বল এবং এর অপার সৌন্দর্য উপভোগ করার কোনো পর্যটনসুলভ ব্যবস্থাও নেই। অর্থাৎ প্রাকৃতিক কারণে নয়, সুন্দরবন হারল আমাদের উদাসীনতার দোষে।
মোহীত উল আলম: অধ্যাপক ও বিভাগীয় প্রধান, ইংরেজি, ইউল্যাব, ঢাকা
সপ্তাহের হালচাল
ভালোর ভালো সর্বকালে মন্দের ভালো আগে:
বাংলা প্রবাদে বলে ভালো সরকারের শুরু বা শেষ, সব সময়ই ভালো, কিন্তু মন্দ সরকারের শুরুতে ভালো দেখা গেলেও শেষের দিকে মন্দ দিকগুলোই প্রকট হয়ে ওঠে। এটা যে কত সত্য, আমাদের দেশে একের পর এক সরকারগুলোর কাজকর্ম দেখলেই বোঝা যায়। নারায়ণগঞ্জের শামীম ওসমানকে সরকার যেভাবে মাথায় তুলছে, এরপর খারাপের আর বাকি থাকে কী? অথচ শুরুতে বেশ কিছু ভালো পদক্ষেপ নিয়ে আওয়ামী লীগ সরকার সুনাম পেয়েছিল। বিগত আমলের পচা মালগুলো সব বাদ পড়লেন। জয়নাল হাজারি থেকে শুরু করে হাসনাত আবদুল্লাহ, সব আউট! অথচ এখন শামীম ওসমান ইন।
আওয়ামী লীগের বিগত সরকারের সময় যে কয়জন নেতার অপকর্মের জন্য ২০০১ সালের নির্বাচনে তাদের শোচনীয় পরাজয় ঘটেছিল, নারায়ণগঞ্জের এই শামীম ওসমান তাদের অন্যতম ছিলেন বলে অভিযোগ রয়েছে। তিনি নিজেও সেটা বুঝতেন। তাই ২০০১ সালের নির্বাচনের ফলাফল পুরোপুরি প্রকাশের আগেই তিনি গা ঢাকা দেন। একেবারে দেশ ছেড়ে বাইরে চলে যান। আবার সুযোগ বুঝে এখন দেশে। তাঁকে কাছে টেনে নেওয়ার পদক্ষেপকেই আসলে প্রবাদের সেই মন্দের মন্দ দিকের সূচনা বলে ধরে নেওয়া যায়।
এবার কোরবানির হাট গরুশূন্য হয়ে পড়ে। এ রকম ঘটনা এই প্রথম। অকল্পনীয়। কেন এ রকম হলো তার কোনো ব্যাখ্যা সরকার দেয়নি বা দিতে পারেনি। ফলে যে যার মতো করে ব্যাখ্যা খুঁজে নিয়েছে। সবচেয়ে জনপ্রিয় ব্যাখ্যাটি হলো সিন্ডিকেট! সবাই বলে এবং বিশ্বাস করে যে গরুর দাম বাড়ানোর জন্য ব্যবসায়ীরা সিন্ডিকেট করে পথে পথে গরু আটকে রেখেছে, ঢাকার বাজারে আসতে দেয়নি। স্বাভাবিকভাবেই প্রশ্ন ওঠে, সরকার কী করেছে? সিন্ডিকেটওয়ালারা কি গরু ধামাচাপা দিয়ে রাখতে পারে? যদি শত শত গরু পথে আটকে রাখে তাহলে তো খালি চোখেই তা দেখা যাবে। তাহলে সরকারের আইনশৃঙ্খলাওয়ালারা কোথায় ছিল? আর যদি সিন্ডিকেট না হয়, তাহলে কেন হলো? একটা ব্যাখ্যা তো লাগবে?
তারপর আসুন চামড়ায়। হঠাৎ ব্যবসায়ীরা বলে বসলেন, চামড়া যে যা দামে পারে বিক্রি করুক। আগে এমনটি চামড়ার বর্গইঞ্চির দামও ঠিক করে দিয়েছে। আর এবার নাকি আন্তর্জাতিক বাজারে চামড়ার দাম পড়ে গেছে, তাই দাম ঠিক করা যাবে না। ফলে কোরবানির চামড়া নিয়ে বিরাট ঠগবাজি হয়ে গেছে। কোরবানির চামড়ার দামটা গরিবদের দেওয়া হয়। তাই আসলে গরিবদেরকেই ঠকানো হয়েছে। আবার ঈদের পরদিন একটি টিভি চ্যানেলের খবরে শুনলাম, চামড়া সংরক্ষণের জন্য যে লবণ দরকার তার প্রতি বস্তার দাম প্রায় দ্বিগুণ হয়ে গেছে। লবণের অভাবে চামড়া নষ্ট হয়ে যাচ্ছে। এবার ঈদের বাজারে এমন অরাজকতা হয়েছে, বলে শেষ করা যায় না।
পচন শুরু হয় মাথা থেকে। কিন্তু সরকারের সর্ব অঙ্গে শুরু হয়ে গেছে। নরসিংদীর মেয়রকে নৃশংসভাবে খুন করা হলো। আজও কেউ গ্রেপ্তার হলো না। যাকে গ্রেপ্তার করা হয়েছে, সেই খায়রুল কবির খোকন বিএনপির নেতা, যার নামে তেমন কোনো অভিযোগ নেই।
সরকার ডিজিটালের কথা বলে অ্যানালগ চালে খেলছে। অ্যানালগ, মানে পুরোনো পদ্ধতির রাজনীতি। বিগত বিএনপি সরকারের সময় ময়মনসিংহে জঙ্গিরা বোমা হামলা করলে তার দায়ে মুনতাসীর মামুনসহ দেশের সেরা বুদ্ধিজীবী, রাজনৈতিক দল ও নাগরিকসমাজের নেতাদের গ্রেপ্তার করে পুলিশ জিজ্ঞাসাবাদ ও নির্যাতন চালিয়েছিল। এর আগে আওয়ামী লীগের সরকারের সময় ঝড়ে বিদ্যুতের খুঁটি উপড়ে পড়লে ষড়যন্ত্রের দায়ে বিএনপি নেতা সাদেক হোসেন খোকাসহ কয়েকজনকে পুলিশ গ্রেপ্তার ও হয়রানি করেছিল। একটা কিছু ঘটলেই বিরোধী দলকে ফাঁসানোর এই খেলা সেই পুরোনো কাল থেকে চলে আসছে। আজকের ডিজিটাল সরকারও সেই গড়পড়তা চাল দিয়ে চলেছে।
ঈদের দুই দিন আগে থেকে মিল্কভিটা দুধের প্রতি লিটার প্যাকেট বিক্রি হয়েছে ৮৫ টাকা থেকে ৯০ টাকায়। সরকারি দাম ৫৫ টাকা। কদিন আগে ছিল ৫২ টাকা। তারও আগে ছিল ৪৮ টাকা। যা হোক, ৫৫ টাকার দুধের প্যাকেট মানুষকে কিনতে হয়েছে ৯০ টাকায়। কেন? কারণ চাহিদা বেশি, সরবরাহ কম। মিল্কভিটা তো সরকারি প্রতিষ্ঠান। সরকার কি দাম বাড়ানোর ঘোষণা দিয়েছে? চাহিদা বাড়ার কারণে কি মিল্কভিটার উৎপাদন ব্যয় এক পয়সাও বেড়েছিল? তাহলে কেন দাম বাড়ল। চোখের ওপর দাম বাড়ল, প্রতি ঈদেই বাড়ে, সরকার কী করে? একবারও কি তদন্ত করেছে? এই যে প্রতি লিটারে ৩৫ টাকা করে বেশি নেওয়া হলো, সেই টাকা কার পকেটে গেল? সরকার যদি মানুষের ভালো চায়, তাহলে তাদের তদন্ত করে দেখা দরকার এই জালিয়াতি ও দুর্নীতির সঙ্গে কারা জড়িত।
জিনিসপত্রের দাম বাড়ছে অকল্পনীয় হারে। চাল, ডাল, তেল, তরিতরকারি, কোনোটাই বাদ নেই। বাজারে আগুন, যানবাহনে আগুন। ওদিকে সরকার জ্বালানি তেল ও গ্যাসের দাম বাড়িয়েই চলেছে। ঘুষের বাজারেও আগুন। আগে যে কাজ দু-চার শ টাকায় সারত, এখন সেখানে দু-চার হাজার গুনতে হয়। প্রতিকারের উপায় নেই বলে সবাই নীরবে ঘুষ দিয়ে কাজ আদায় করে নিচ্ছে।
যাতায়াতে যাত্রীরা প্রতিনিয়ত হয়রানি হচ্ছে। ঢাকার বেশির ভাগ রাস্তায় রিকশা বন্ধ। ট্যাক্সি রাস্তায় দুর্লভ। সিএনজি স্বল্প দূরত্বে যায় না। যদি বা রাজি হয়, বলে ১০০ টাকা লাগবে, দূরত্ব যত কমই হোক। মিটারের কথা বললে সদর্পে জানিয়ে দেয়, ওটা নষ্ট। যে কয়টা বাস চলে সেখানে ঘণ্টার পর ঘণ্টা লাইন। নগরে কোনো পরিষ্কার ওয়াশরুম নেই। দুই বা পাঁচ টাকা দিয়ে আপনি সিটি করপোরেশনের যে টয়লেটে যাবেন, তার চেয়ে রাস্তার ড্রেন অনেক পরিষ্কার মনে হবে। মানুষ যাবে কোথায়?
আরেকটা নিকৃষ্ট উদাহরণ হলো শেয়ারবাজার কেলেঙ্কারি। সরকারি দলেরই নেতা সুরঞ্জিত সেনগুপ্ত শুঁটকির হাটে বেড়ালকে চৌকিদার বানানোর কারসাজি ফাঁস করে দিয়েছেন। অনেক সময় বলা হয়, শেয়ারবাজারে উত্থান-পতন থাকবেই। কিন্তু সরকার জেলায় জেলায় ঢোল পিটিয়ে (রোড শো) মধ্যবিত্তদের কেন শেয়ারবাজারে আনার জন্য এত লোভ দেখাতে গিয়েছিল? কার ইন্ধনে ওই পদক্ষেপ নেওয়া হয়? এটা তদন্ত করে দেখা দরকার। যদি ওভাবে ডেকে আনা না হতো, তাহলে তো তাদের আজ ঠকতে হতো না।
যেখানে নতুন বিনিয়োগ তেমন নেই, পুরোনো বিনিয়োগের সম্প্রসারণের উদ্যোগ নেই, সেখানে সেকেন্ডারি মার্কেটে ধুম তুলে শেয়ারবাজারে মধ্যবিত্ত বিনিয়োগকারীদের আকৃষ্ট করার অর্থ কী? এর পেছনে বড় চক্রান্ত কাজ করেছে। সরকারের তদন্ত কমিটি কিছু চক্রান্তকারীকে চিহ্নিত করেছে। সরকার তাদের বিরুদ্ধে তেমন কোনো পদক্ষেপ না নিয়ে বরং সর্বসাধারণ্যে অভিযুক্ত ব্যক্তিদের আবার ডেকে এনে শেয়ারবাজার তদারকির দায়িত্বে নিয়োগ দিয়েছে। মধ্যবিত্ত তার সর্বস্ব হারিয়ে পথে বসেছে। শেয়ারবাজারে অসন্তোষ এখনো চলছে। শেষ কোপটা হয়তো তারাই দেবে।
সরকারের আরেকটা হাস্যকর কারবার দেখলে অবাক হতে হয়। কোনো কিছু ঘটলেই সরকার বলে বিএনপির আমলে এর চেয়ে খারাপ অবস্থা ছিল! ক্রসফায়ার? ওটা তো বিএনপিই শুরু করেছিল! সংসদে বিরোধী দলকে কথা বলতে না দেওয়ার অভিযোগ? বিএনপি তো আরও কম সময় দিত! দলীয় কোন্দল, খুন খারাবি? বিএনপির আমলে কি কম হয়েছে? লোডশেডিং? আরে বিএনপি তো এক ছটাক বিদ্যুতও তৈরি করেনি, শুধু খুঁটি পুতেছে!
এ রকম ব্যখ্যা শুনলে একটা গল্প মনে পড়ে। গ্রামের দুই নাক কাটা তর্কযুদ্ধে লিপ্ত হয়েছে। কার নাক কাটা বেশি গৌরবের, সেটাই প্রতিপাদ্য বিষয়। দুজনেরই নাক কাটা গেছে চৌর্যবৃত্তির দায়ে। একজন বলছে, ‘তোর নাক কাটা আর মোর নাক কাটা কি সমান? তোর নাক কাটা গেছে বিচারকের রায়ে, কোতোয়ালের তলোয়ারের কোপে। আর আমারটা? রাজার আদেশে, ঢাকে ঢোলে, বাদ্য বাজনা বাজিয়ে, সেপাইয়ের কোপে’!
নাক কাটাদের রাজত্বে মানুষ বড় বিপদে আছে।
অর্থনীতি
সাধ্যাতীত ব্যয় এবং আর্থিক সংকট
কিছুদিন আগে দেশের অর্থনৈতিক সংকট নিয়ে আলোচনার জন্য কয়েকজন অর্থনীতিবিদকে নিয়ে একটি বৈঠকের আয়োজন করা হয়েছিল। সংকটটি যে ধীরে ধীরে গভীরতর হচ্ছে, বড় আকার ধারণ করছে, বৈঠকে তাঁরা সে আশঙ্কা প্রকাশ করেন।
তবে সংকটের কারণ হিসেবে অতিরিক্ত ঋণ ও উচ্চ মূল্যস্ফীতিকে দায়ী করা হচ্ছিল। কুইক রেন্টাল পাওয়ার প্ল্যান্টের বা ভাড়াভিত্তিক বিদ্যুৎ উৎপাদনের জন্য অত্যাধিক খরচ, ভর্তুকি এবং বাজেট ঘাটতিকেও কেউ কেউ সংকটের কারণ হিসেবে তুলে ধরেছিলেন। এসব শুনে মনে হচ্ছিল, আলোচকরা নিজ নিজ অবস্থান থেকে একটা খণ্ডিত চিত্র তুলে ধরেছেন। তাঁরা যেন বিচ্ছিন্নভাবে দেখছিলেন হাতির প্রকাণ্ড শুঁড়, থামের মতো পা অথবা বিশালকায় দাঁত। কিন্তু হাতির পূর্ণ অবয়ব স্পষ্টভাবে চিত্রিত হয়নি।
বিভিন্ন অঙ্গ-প্রত্যঙ্গের বিবরণ থেকে যেমন প্রকৃত প্রাণীটিকে বোঝা যায় না, তেমনি সামগ্রিকভাবে একটি দেশের অর্থনৈতিক সংকটের কারণ বিচ্ছিন্নভাবে কিছু খাতের অবস্থা পর্যালোচনা করে বোঝা একটু কঠিন। অথচ সঠিক নীতি প্রণয়নে এই সামগ্রিক কারণটিকে চিহ্নিত করা একান্ত প্রয়োজন।
একটু খতিয়ে দেখলেই বোঝা যাবে যে, এখনকার যে সংকটের কথা বলা হচ্ছে তাঁর প্রধান কারণ হলো অতিরিক্ত ব্যয়, যেটির জন্য সরকার এবং ব্যক্তি খাত—দুই পক্ষই দায়ী। যেসব সমস্যার কথা বলা হয়েছে তাদের প্রায় সবগুলোরই উৎস হলো অতিরিক্ত ব্যয়। দেশের অর্থব্যবস্থার নীতিনির্ধারকেরা যদি সংকট সঠিকভাবে মোকাবিলা করতে চান তাহলে তাঁদেরকে অবশ্যই এই লাগামহীন খরচের রাশ টেনে ধরতে হবে।
সরকারতো বটেই, প্রত্যেকটি মানুষেরই একটি করে বাজেট আছে। এটা হলো তাঁর আয় এবং ব্যয়ের একটি হিসাব। যখন খরচ আয়ের চেয়ে বেশি হয়ে যায় তখন হয় বাজেট ঘাটতি, উল্টোটা হলে উদ্বৃত্ত থেকে যায়। ঘাটতি পূরণ করা যায় ধার করে অথবা সম্পদ বিক্রি করে।
যে কোনো অশিক্ষিত চাষী বা শ্রমিক এমনিক সাধারণ গৃহিনীকেও সহজে বোঝান যায় যে আয়ের চেয়ে ব্যয় বেশি হওয়াটা বিপজ্জনক। দুর্ভাগ্যক্রমে অনেক সরকারকে বিশেষত উদারপন্থী সরকারকে এটা বোঝান বড়ই দুস্কর যে ক্রমবর্ধমান ঘাটতি একসময় অর্থনীতিকে সমস্যার মধ্যে ফেলে দেয়। এর অতি সাম্প্রতিক উদাহরণ হলো মার্কিন যুক্তরাষ্ট্র এবং প্রায় দেউলিয়া হয়ে যাওয়া গ্রিস।
এই দুটি দেশের সরকারই (এবং আরও অনেক দেশের) অপরিণামদর্শীভাবে বছরের পর বছর ঘাটতি বাজেট দিয়ে পাহাড়সম ঋণ করে ফেলেছে। এতে স্বাভাবিকভাবেই এই ঋণ অর্থর্নতির জন্য বিরাট হুমকি হয়ে দাঁড়িয়েছে। ফলে দেশগুলোকে এখন কৃচ্ছ্র সাধন প্রক্রিয়ার মধ্য দিয়ে যেতে হচ্ছে যা সাধারণ জনগণের জন্য বেশ দুর্ভোগ বয়ে আনছে।
একটা নির্মম পরিহাস যে, সরকার ও এর ভ্রান্ত নীতি যার সুযোগ নিয়ে যুক্তরাষ্ট্রের ওয়াল স্ট্রিটের রথী-মহারথীরা বিশ্বময় বিপর্যয় সৃষ্টি করলেও তাঁরা খুব একটা ক্ষতিগ্রস্ত হননি। উল্টো অনেক প্রতিষ্ঠানের প্রধান নির্বাহী কর্মকর্তারা এই চরম দুঃসময়েও তাঁদের বিশাল অঙ্কের বোনাসটি নিতে ভুল করেননি। অথচ একই সময়ে তাঁরা সরকারের কাছ থেকে বিলিয়ন বিলিয়ন ডলার বেইল-আউট বা সাহায্য প্যাকেজ নিয়েছেন।
এই পরিস্থিতিতে মার্কিন নাগরিকেরা স্বাভাবিকভাবেই ক্ষুব্ধ এবং অবশেষে প্রতিবাদমুখর হয়ে উঠেছে। আরব বসন্তের মতো এই মার্কিনি বসন্তও যথেষ্ট সাড়া জাগিয়েছে। ভিয়েতনামের পরে এই প্রথম এই রকম ব্যাপক আন্দোলন হচ্ছে এই দেশে। ইউরোপের সাম্প্রতিক অর্থনৈতিক পরিস্থিতিতে এই আন্দোলন ইউরোপের অনেক দেশে ছড়িয়ে যাচ্ছে। তবে যে কোনো দেশের ঘাটতি মূল্যায়ন করতে গেলে নির্ভরযোগ্য তথ্য প্রয়োজন। বাংলাদেশ সরকারের বাজেট ঘাটতি সম্পর্কে তথ্য পাওয়া সহজ কিন্তু ব্যক্তি খাতের হিসাব পাওয়াটি সেই তুলনায় যথেষ্ট কঠিন। ব্যক্তি খাতের হিসাব সরাসরি নির্ণয় করা না গেলেও সামষ্টিক অর্থনীতির কিছু তাত্ত্বিক সমীকরণের প্রয়োগ ঘটিয়ে এটি হিসাব করা যায়। এ রকম একটি সমীকরণ হলো বাজেট ঘাটতি ও ব্যক্তি খাতের ঘাটতি চলতি হিসাবের ঘাটতির সমান।
অর্থাৎ চলতি হিসাবের ঘাটতির বড় অংশটাই ব্যক্তি খাতের উদ্বৃত্ত কমে ঘাটতিতে পরিণত হওয়া। এই কমে যাওয়ার একটা বড় কারণ হতে পারে রেন্টাল পাওয়ার প্ল্যান্টে বিনিয়োগ। সরকার জ্বালানিসংকট দ্রুত নিরসনের জন্য ব্যক্তি খাতে এই পদ্ধতিতে নতুন বিদ্যুৎ উৎপাদনের দায়িত্ব ছেড়ে দিয়েছে। এর ফলে তেলের আমদানি ব্যাপকভাবে বৃদ্ধি পেয়েছে। একই সময়ে অন্যান্য শিল্পে বিনিয়োগ জ্বালানিসংকটের কারণে সীমিত ছিল। আবার যেহেতু জ্বালানিসংকটের দ্রুত কোনো সমাধান নেই, তাই অদূর ভবিষ্যতে অন্যান্য শিল্পে দ্রুত প্রবৃদ্ধি ঘটার তেমন কোনো সম্ভাবনা নেই।
জ্বালানি খাতে ভর্তুকির একটি বিরাট অংশ ব্যয় হচ্ছে এই গ্যাস এবং তেল উৎপাদনকারী প্রতিষ্ঠানগুলোর কাছে প্রণোদনা হিসেবে যাতে এই প্রতিষ্ঠানগুলো লাভের মুখ দেখতে পায়। ফলে সৃষ্ট বাজেট ঘাটতি নিঃসন্দেহে এই অর্থবছরে আরও অনেক বৃদ্ধি পাবে। বিদ্যুৎ ও তেলের দামের ওপর যে ভর্তুকি আছে সেটি কমিয়ে সরকার এই বাজেট ঘাটতি কমিয়ে আনতে পারে, যেটি আন্তর্জাতিক মুদ্রা তহবিলেরও পরামর্শ। কিন্তু এটি রাজনৈতিকভাবে সরকারের জন্য বেশ অস্বস্তিকর। বিশেষ করে এখনকার পরিবর্তিত পরিস্থিতিতে সরকার তাঁর শুরুর দিকের রাজনৈতিক সমর্থন অনেকখানি হারিয়ে ফেলেছে বলে পর্যবেক্ষকেরা মনে করছেন।
আরেকটা উদ্বেগের ব্যাপার হলে, প্রবাসী আয়প্রবাহ বৃদ্ধির হার দ্রুত কমে যাচ্ছে। যেখানে ২০০৮ সালে এই প্রবৃদ্ধির হার ছিল ৩৩ শতাংশ এবং ২০০৯ সালে ১৯ শতাংশ, ২০১০ সালে তা ২ শতাংশে নেমে এসেছে। প্রবাসী আয়ের প্রবাহ ২০১১ সালে কিছুটা চাঙা হতে পারে। কিন্তু এটা আমদানির সঙ্গে কুলিয়ে উঠতে পারবে না। ফলে এই অর্থবছরে চলতি হিসাব ঘাটতি দেখা দেওয়ার সমূহ সম্ভাবনা রয়েছে। দেশের অর্থনীতির চলতি হিসাব ২০০৪-০৫ অর্থবছরের পর এই প্রথমবারের মতো ঘাটতির সম্মুখীন হবে। এতে গত সাত বছরে গড়া কষ্টসাধ্য রাজস্ব শৃঙ্খলা বিপত্তিতে পড়বে।
এই ঘাটতি পরিস্থিতি নিয়ে আলোচনার সময় এটা অনেকটাই অপ্রাসঙ্গিক যে অতিরিক্ত খরচ কোন খাতে হচ্ছে—বিদ্যুৎকেন্দ্র স্থাপনে নাকি খাদ্যদ্রব্য আমদানিতে অথবা অন্য কোনো পণ্য আমদানিতে। যতক্ষণ পর্যন্ত আমরা আয়ের চেয়ে ব্যয় বেশি করছি, অবশ্যম্ভাবীভাবে সেটি চলতি হিসাবে ঘাটতিরূপে দেখা যাবে। জাতীয় ঘাটতি যত বেশি হবে, তত বেশি হবে চলতি হিসাবের ঘাটতি। বাজেট ঘাটতি কমানো যেতে পারে আয় বাড়িয়ে অথবা ব্যয় কমিয়ে। জাতীয় রাজস্ব বোর্ড ইদানীং রাজস্ব আয় বাড়াতে বেশ সাফল্য অর্জন করেছে। আরও বাড়ানের চেষ্টা করাটা হিতে বিপরীত হতে পারে। তাই আয় হয়তো খুব বেশি বাড়ানো যাবে না।
এটি অনস্বীকার্য যে সরকারের ব্যয় কমাতে না পারলে বাজেট ঘাটতি কমবে না। সরকারকে এ জন্য কিছু উচ্চাভিলাষী প্রকল্প কাটছাঁট করতে হতে পারে। সরকারের মনে রাখা উচিত, যেকোনো খাতে অতিরিক্ত খরচ করলে অন্যান্য উৎপাদনশীল খাতে ব্যয় করার ক্ষমতা কমে যায়। একইভাবে ব্যক্তি খাতের অতিরিক্ত ব্যয় সম্পর্কেও সজাগ থাকতে হবে। মুদ্রানীতি ও রাজস্বনীতির সুচিন্তিত সমন্বয়ে ব্যক্তি ও রাজস্ব খাতের এই ঘাটতিসংকট কাটিয়ে ওঠা সম্ভব হতে পারে।
আবার ঘাটতি অর্থায়ন যদি কেন্দ্রীয় ব্যাংক থেকে ঋণ নিয়ে করা হয়, তাহলে অর্থনীতিতে মানিটারি রিজার্ভ (মুদ্রার মজুদ) বৃদ্ধি পায় যা মুদ্রার সরবরাহ বাড়িয়ে দেয়। ফলে মূল্যস্ফীতির এক অশুভ চক্রের সৃষ্টি হয়। সরকার আর্থিক প্রতিষ্ঠান থেকে সরাসরি ঋণ করলে ব্যক্তি খাতের ঋণ নেওয়ার সক্ষমতা হ্রাস পায়। ফলে সুদের হার বেড়ে যায়। ব্যক্তি খাত এই অতিরিক্ত সুদের হার সামলাতে না পারলে কেন্দ্রীয় ব্যাংক মুদ্রাবাজারে পুনরায় মুদ্রা সরবরাহ বাড়িয়ে দিতে পারে। ফলে অবশ্যম্ভাবীভাবে মূল্যস্ফীতির চাপ আরও বেড়ে যায়।
এসব কিছু থেকে আবার এটা বোঝানো হচ্ছে না যে এখনকার পরিস্থিতি খুবই ভয়াবহ, বাজেট ঘাটতি একেবারেই আয়ত্তের বাইরে চলে গিয়েছে এবং অর্থনীতি একটি মহাসংকটের মধ্যে আছে। বরং যে ধরনের সমস্যা তৈরি হয়েছে তা সুষ্ঠু অর্থনৈতিক ব্যবস্থাপনার মাধ্যমে মোকাবিলা করা সম্ভব। সরকারের এ ব্যাপারে সদিচ্ছা থাকলে প্রথমেই উচ্চাকাঙ্ক্ষা কিছুটা কমিয়ে বাস্তবধর্মী প্রকল্প নিয়ে অগ্রসর হতে হবে- সম্পদের অপ্রতুলতার কথা চিন্তা করে। সরকার চাইলে এখনো অপরিণামদর্শী হয়ে বৃহত্তর ঘাটতির দিকে যেতে পারে। কিন্তু সেটি অবশ্যম্ভাবীভাবে অর্থনীতিকে একটি বিপর্যয়ের দিকে ঠেলে নিয়ে যাবে।
এম এ তসলিম: অধ্যাপক, অর্থনীতি বিভাগ, ঢাকা বিশ্ববিদ্যালয়।
সুযোগ কাজে লাগাতে হবে, বাড়াতে হবে সক্ষমতা
ভারতের বাজারে শুল্কমুক্ত সুবিধা
বিশ্বমন্দার কারণে দেশের বহির্বাণিজ্য যখন ভারসাম্য রক্ষায় হিমশিম খাচ্ছে, তখন ২৫টি বাদে বাংলাদেশের সব পণ্য ভারতীয় বাজারে শুল্কমুক্ত প্রবেশসুবিধা পাওয়ার সংবাদটি নিঃসন্দেহে আশা জাগায়। ভারতের প্রধানমন্ত্রী মনমোহন সিং সম্প্রতি আদ্দুতে ১৭তম সার্ক শীর্ষ সম্মেলনে দক্ষিণ এশীয় মুক্ত বাণিজ্য চুক্তির (সাফটা) আওতায় স্বল্পোন্নত দেশগুলোর জন্য স্পর্শকাতর পণ্য ৪৮০ থেকে ২৫টিতে নামিয়ে আনার ঘোষণা দেন। এ সংক্রান্ত একটি প্রজ্ঞাপনপত্র রোববার বাণিজ্য মন্ত্রণালয়ের কাছে পৌঁছেছে। তাৎক্ষণিক প্রতিক্রিয়ায় বাণিজ্যসচিব একে বাংলাদেশের জন্য বড় পাওয়া বলে অভিহিত করেছেন।
এখন প্রশ্ন হলো, এই সুবিধা আমরা কতটা কাজে লাগাতে পারব। সাফটার আওতায় এই সুবিধা দক্ষিণ এশিয়ার অন্যান্য স্বল্পোন্নত দেশ যথাক্রমে আফগানিস্তান ও মালদ্বীপও পাবে। দ্বিপক্ষীয় চুক্তির আওতায় নেপাল ও ভুটান আগে থেকেই এ সুবিধা পেয়ে আসছে। ভৌগোলিক কারণে বাংলাদেশ এ থেকে সবচেয়ে বেশি লাভবান হওয়ার কথা। বিশেষ করে উত্তর-পূর্ব ভারতে বাংলাদেশি পণ্যের ব্যাপক চাহিদা আছে। কেননা মূল ভূখণ্ড থেকে সেখানে পণ্য পরিবহন সময় ও ব্যয়সাপেক্ষ। নেতিবাচক তালিকা তুলে নেওয়ার পর আন্তরিক চেষ্টা চালালে এখন আমরা সেই সুযোগ পুরো কাজে লাগাতে পারব।
বর্তমানে বাংলাদেশ ও ভারতের মধ্যে বাণিজ্য ঘাটতির পরিমাণ ৪০৭ কোটি ৪০ লাখ মার্কিন ডলার। ভারত থেকে বাংলাদেশ আমদানি করে ৪৫৮ কোটি ৬০ লাখ মার্কিন ডলারের পণ্য। এবং ভারতে রপ্তানি হয় ৫১ কোটি ২০ লাখ ডলারের পণ্য। চীনের সঙ্গে আমাদের বাণিজ্য ঘাটতি আরও বেশি।
বাণিজ্য বৈষম্য কমাতে হলে সক্ষমতা অর্জনের পাশাপাশি সংশ্লিষ্ট দেশের চাহিদা অনুযায়ী পণ্য উৎপাদনের বিকল্প নেই। এখন ভারতীয় বাজারের কথা মাথায় রেখে মানসম্মত পণ্য উৎপাদনে মনোযোগ বাড়াতে হবে। দ্বিতীয়ত, ভারতের পক্ষ থেকে যেসব অশুল্ক বাধা রয়েছে তাও দূর করতে সরকারকে উদ্যোগী ভূমিকা নিতে হবে।
সর্বোপরি আমাদের উৎপাদিত পণ্যের মান এমন হতে হবে, যার প্রতি আমদানিকারকেরা সহজেই আকৃষ্ট হয়। একই সঙ্গে দামও হতে হবে যুক্তিসংগত। প্রতিযোগিতামূলক বাজারে ক্রেতা ধরে রাখতে পণ্যের উৎকর্ষই একমাত্র নিয়মক।
সহজিয়া কড়চা
অন্তর্দলীয় ও আন্তদলীয় রাজনৈতিক হত্যাকাণ্ড
উপমহাদেশের রাজনীতিতে অন্তর্দলীয় কোন্দল ও শত্রুতা শুরু থেকেই ছিল। কংগ্রেস, হিন্দু মহাসভা, জনসংঘ, মুসলিম লীগের মধ্যে ছিল। প্রতিদ্বন্দ্বী দলের মধ্যে বিরোধ থাকা অস্বাভাবিক নয়। কখনো কখনো তা শত্রুতার পর্যায়ে গড়ায়। তবে এই অঞ্চলে আন্তদলীয় কোন্দল ও শত্রুতা সম্ভবত পৃথিবীর যেকোনো দেশের চেয়ে বেশি। দলের ভেতরে প্রতিদ্বন্দ্বী পরিণত হন শত্রুতে। এবং সে শত্রুতা এমন একটি পর্যায়ে যায় যে এক সহকর্মী আরেক সহকর্মীকে দুনিয়া থেকে সরিয়ে দিতেও দ্বিধা করেন না। নিজের ভবিষ্যৎ রাজনৈতিক নেতৃত্বের পথ পরিষ্কার করাই একমাত্র লক্ষ্য। এ রকম রাজনৈতিক হত্যাকাণ্ডের সংখ্যা বাংলাদেশ, ভারত ও পাকিস্তানে প্রচুর।
ভবিষ্যৎ রাজনীতিতে পথের কাঁটা নিজের দলে, না অন্য দলে—সেটা বিবেচনার বিষয় নয়। কাঁটা তো কাঁটাই। সেটা সরিয়ে ফেলতে হবে। তা করতে গেলে সহকর্মী ও বন্ধুর বুকে ছুরি চালাতে হাত কাঁপে না অনেকেরই। ক্ষমতাসীন দলের মধ্যে যদি এ রকম খুনখারাবি হয়, তাহলে খুনি ও খুনের পরিকল্পনাকারী প্রশাসনের আনুকূল্য পেয়ে বেঁচে যেতে পারে। এসব ক্ষেত্রে নিহতের পরিবার খুব কমই সুবিচার পায়।
স্বাধীনতার পর প্রধানমন্ত্রী নেহেরুর সময় একটি রাজনৈতিক হত্যাকাণ্ড আলোড়ন সৃষ্টি করেছিল। তখন কেন্দ্রের রেলমন্ত্রী ছিলেন ললিতনারায়ণ মিশ্র। জনসংঘের সভাপতি দীনদয়াল উপাধ্যায় ট্রেনে কোথাও যাচ্ছিলেন। রেললাইনের পাশে তাঁর মৃতদেহ পাওয়া যায়। রাজনৈতিক মহল ও রাজনৈতিক পর্যবেক্ষকেরা উপাধ্যায়ের মৃত্যুকে রাজনৈতিক খুন হিসেবে বিবেচনা করেন। তবে একই দলের ভেতরে শত্রুতামূলক খুনাখুনির ঘটনাও অজস্র।
দলের শীর্ষস্থানীয় নেতাদের মধ্যেও রাজনৈতিক বিরোধ থাকে। কিন্তু সে বিরোধ ব্যক্তিগত শত্রুতার পর্যায়ে গড়ায় না। সবচেয়ে বড় দৃষ্টান্ত গান্ধীর সঙ্গে সুভাষ বসুর বিরোধ। কিন্তু তাঁদের মধ্যে পারস্পরিক শ্রদ্ধাবোধের অভাব ছিল না। অসাম্প্রদায়িক, উদার ও উঁচু সংস্কৃতিসম্পন্ন নেহেরুর সঙ্গে মুসলিমবিরোধী সর্দার প্যাটেল ও রাজেন্দ্র প্রসাদের তীব্র মতপার্থক্য ছিল। তা থেকে সৃষ্টি হয় ব্যক্তিগত দূরত্ব। ফলে তাঁর প্রধানমন্ত্রিত্বের সময় বারো বছর রাষ্ট্রপতি থাকলেও রাজেন্দ্র প্রসাদের অন্ত্যেষ্টিক্রিয়ায় সম্ভবত নেহেরু যোগদান করেননি। কিন্তু কোনো দিনই তাঁরা একে অপরের মৃত্যুর কামনা করেননি। বড় বড় দলে উপদলীয় কোন্দল ও নেতৃত্ব নিয়ে ব্যক্তিগত রেষারেষি খুবই থাকে, কিন্তু তা থেকে ব্যক্তিগত শত্রুতা ও খুনখারাবির ঘটনা ঘটে না।
সংসদীয় গণতন্ত্র মানেই বহুদলীয় গণতন্ত্র। বিভিন্ন দলের মধ্যে যে প্রতিদ্বন্দ্বিতা তা নীতি, আদর্শ ও কর্মসূচির। এক দলের নেতাদের সঙ্গে আরেক দলের নেতাদের যে বিরোধ তা ব্যক্তিগত না। একই দলের মধ্যেও এক নেতার সঙ্গে আরেক নেতার কোনো কোনো প্রশ্নে মতপার্থক্য থাকতে পারে। আবার একই নির্বাচনী এলাকায় একাধিক প্রভাবশালী নেতা থাকলে পরস্পরের মধ্যে একটা ঠান্ডা লড়াই চলতে পারে। তাঁদের মধ্যে ঠান্ডা লড়াই থাকলেও তাঁদের সমর্থক ও কর্মীদের মধ্যে কখনো গরম লড়াই হয়ে যেতে পারে। তর্কাতর্কি, হাতাহাতি, জামার কলার ধরে টানাটানি, চেয়ার বা মাইকের ডান্ডা দিয়ে মাথা ফাটাফাটি পর্যন্ত হতে পারে। মাথার জখম শুকালে, ব্যান্ডেজ খোলার পর ওপরের নেতাদের মধ্যস্থতায় আবার মিটমাটও হয়ে যায়। এসব প্রকাশ্য ব্যাপার। কিন্তু ব্যক্তিগত শত্রুতা যখন মাত্রা ছাড়ায় তখন তা প্রকাশ্য হাতাহাতির মধ্যে সীমাবদ্ধ থাকে না। সৃষ্টি হয় গোপন শত্রুতা। গোপন শত্রুতা কখনো ভয়াবহ আকার ধারণ করতে পারে। গোপন শত্রুতা থেকে প্রকাশ্যে হত্যাকাণ্ড বা গুপ্তহত্যা ঘটা সম্ভব।
আপাত অজাতশত্রু বলে যাদের মনে হয়, তাদেরও রাজনৈতিক শত্রু থাকে অদৃশ্য হয়ে, যেমন ঘাসের মধ্যে লুকিয়ে থাকে সবুজ সাপ। আমাদের মুক্তিযুদ্ধ শুরু হওয়ার কয়েক দিন আগে আকাশবাণী এক মর্মান্তিক খবর দেয়। অত্যন্ত শ্রদ্ধেয় বিপ্লবী নেতা, পরবর্তী সময়ে নেতাজী সুভাষ বসুর ঘনিষ্ঠ সহযোগী ও ফরোয়ার্ড ব্লকের শীর্ষ নেতা হেমন্তকুমার বসু কলকাতার প্রকাশ্য রাজপথে অত্যন্ত নৃশংসভাবে আততায়ীর হাতে নিহত হন। পশ্চিমবঙ্গ সরকারের একসময় তিনি মন্ত্রীও ছিলেন। তখন নকশাল আন্দোলন ছিল তুঙ্গে। ধারণা করা হয়, উগ্র বামপন্থী তরুণেরাই তাঁকে হত্যা করে। তাঁর নিহত হওয়ার ঘটনাটি আমার মনে আছে এই জন্য যে, আমি ছিলাম আকাশবাণীর খবর ও রবীন্দ্রসংগীতের একজন নিয়মিত শ্রোতা। সেদিনের আকাশবাণী কলকাতা কেন্দ্রের সংবাদ বুলেটিনের প্রথম থেকে শেষ পর্যন্ত পুরোটাই ছিল হেমন্ত বসুর হত্যাকাণ্ডের খবর। অন্য আর কোনো খবর নয়। ১৯৪৬ সাল থেকে মৃত্যু পর্যন্ত কোনো নির্বাচনেই তিনি পরাজিত হননি। দলমত-নির্বিশেষে সবার কাছেই ছিলেন শ্রদ্ধেয়। তিনি জীবন দিলেন অজ্ঞাত আততায়ীর হাতে।
রাজনীতিকেরা অজাতশত্রু হবেন, তা ভাবা ঠিক নয়। ফিলিপাইনে কোরাজন একুইনোর স্বামী নিহত না হলে কোরাজন নন তিনিই হতেন রাষ্ট্রপতি। শ্রীমাভো বন্দরনায়েকের ক্ষেত্রে তা-ই। লেবাননে, শ্রীলঙ্কায় জনপ্রিয় নেতারা নিহত হয়েছেন। পাকিস্তানে বেনজির ভুট্টোসহ অনেক নেতা আততায়ীর হাতে প্রাণ হারান। ভারতে আঞ্চলিক নেতাদের অনেকে গুপ্তহত্যার শিকার হয়েছেন। তবে সেসব খুনের বিচারও হয়েছে। বাংলাদেশে কালীগঞ্জে ময়েজউদ্দিন, হবিগঞ্জে শাহ এ এম এস কিবরিয়া, গাজীপুরে আহসানউল্লাহ মাস্টারসহ অনেক নেতা রাজনৈতিক হত্যাকাণ্ডের শিকার হয়েছেন। আমাদের মতো দেশে বিরোধী দলের নেতারা মারা গেলে কার কী যায় আসে? মরেছে তো কী হয়েছে?
রাজনৈতিক হত্যাকাণ্ড সব গণতান্ত্রিক রাজনীতির বৈশিষ্ট্য নয়। জার্মানি, জাপান, ব্রিটেন, ফরাসি দেশ, সুইজারল্যান্ড বা ফিনল্যান্ডের রাজনীতিতে গুপ্তহত্যার প্রবণতা নেই বললেই চলে। দুনিয়ার বহু ভালো ও কু জিনিসের সূতিকাগার মার্কিন যুক্তরাষ্ট্র। রাজনৈতিক হত্যাকাণ্ডও সেখানে বারবার ঘটছে দুই শ বছর ধরে। কয়েকজন প্রেসিডেন্ট তো নিহত হয়েছেনই, বর্ণবাদবিরোধী মহানায়ক মার্টিন লুথার কিং পর্যন্ত নিহত হন। তবে শারীরিকভাবে তাঁকে ধ্বংস করা গেলেও তাঁর স্বপ্নকে ধ্বংস করতে পারেনি তাঁর শত্রুরা। বারাক হোসেন ওবামার জয় লুথার কিং-এরই জয়। কোথাও রক্তারক্তি যতই হোক, যদি গণতন্ত্র থাকে তাহলে জনগণ শান্তিপূর্ণভাবে তাদের মতামত দিয়ে এই খেলাটা খেলতে পারে। তারা খুনিদের প্রতিশোধ নেয় নির্বাচনের সময়—ভোটের বাক্সে।
কুশাসন ও নষ্ট দলীয় রাজনীতিতে, যেখানে অন্তর্দলীয় ও আন্তদলীয় কোন্দল প্রচুর, বিরোধী দলের নেতা খুন হলে সরকারের বিশেষ কিছু করণীয় থাকে না। আল্লার মাল আল্লায় নিয়ে গেছেন—তারপর ফেরেশতারা বসে বসে তার পাপ-পুণ্যের হিসাব-নিকাশ করুন গিয়ে, সরকারের কী করার আছে? সরকারি দলের কোনো নেতা নিজ দলের কারও ষড়যন্ত্রে খুন হলে বিরোধী দলের কোনো উপযুক্ত নেতাকে কোমরে দড়ি বেঁধে টানতে টানতে হাজতে ঢোকাতে মুহূর্ত দেরি হয় না। যদি হাতের কাছে বিরোধী দলের জুতসই কাউকে ফাঁসানোর জন্য না পাওয়া যায়, তাহলে নিহতের পরিবারের কেউ, বন্ধু-বান্ধব অথবা বাড়ির কাজের লোকদের আটক করলেই দায়িত্ব পালন করা হয়। তাও যদি সম্ভব না হয়, তাহলে স্থানীয় সংবাদমাধ্যমের যাঁরা সরকারের বিরুদ্ধে বেশি বেশি রিপোর্ট করেন তাঁদের কাউকে হোক, ফুটপাতের কোনো হকার হোক, ভাসমান দেহপসারিণীর দালাল হোক—দুএকজনকে ধরে হাজতে পুরতে সরকারের দ্বিধা নেই। দ্বিধা শুধু অভিযুক্ত যদি সরকারের কেউ হন তাঁকে গ্রেপ্তার করতে। গ্রেপ্তার তো দূরের কথা, তাঁকে জিজ্ঞাসাবাদও নয়—তাঁর লোমটি পর্যন্ত স্পর্শ করতে সরকারের অশেষ অনীহা। নিহতের আদ্যশ্রাদ্ধ অথবা চেহলাম হওয়ার আগেই অভিযুক্ত বুক টান টান করে ঘুরে বেড়াতে থাকে।
সভ্য দেশে মাছ থাকে মাছের জায়গায়, শাক থাকে শাকের জায়গায়। সেসব দেশে মাছটাকে শাক দিয়ে ঢাকার প্রয়োজন হয় না। কিন্তু কোনো কোনো দেশে ক্ষমতাসীনেরা মাছকে শাক দিয়ে এমনভাবে ঢাকেন যে মাছের মাথা তো দূরের কথা তার লেজের ফৈর পর্যন্ত দেখা যায় না।
হত্যার মতো বড় ধরনের অপরাধ সংঘটিত হওয়ার পর কেউ বাদী হয়ে মামলা দায়ের করল কি না করল তার জন্য আইনপ্রয়োগকারী সংস্থার মানুষদের বসে থাকার কথা নয়। আগে দেখেছি, অজ্ঞাতপরিচয় কেউ খুন হলেও রাষ্ট্র নিজেই বাদী হয়ে মামলা করে। কারও আবেদন অথবা আদেশ-নির্দেশের অপেক্ষায় না থেকে পুলিশ-গোয়েন্দারা স্বাধীনভাবে কাজ শুরু করে। প্রকৃত অপরাধীকে চিহ্নিত করতে বিভিন্ন সূত্র থেকে খোঁজ নিয়ে তদন্ত শুরু করে। সন্দেহভাজনদের জিজ্ঞাসাবাদ করা হয়। তৈরি হয় মামলার চার্জশিট।
কারও বিরুদ্ধে অভিযোগ আনার অর্থ এই নয় যে সে অপরাধী। কে অপরাধী আর কে নির্দোষ তা সাব্যস্ত করার ভার আদালতের। অনেক সময় প্রকৃত অপরাধীও আদালতে গিয়ে নিজেকে নিরপরাধ প্রমাণ করে বেরিয়ে আসে। অন্যদিকে এমন হতভাগ্যও আছে, যারা অপরাধ না করেও আইনের মারপ্যাঁচে, সাক্ষীসাবুদের অভাবে, শাস্তি ভোগ করে। কিন্তু যেটাই হোক, সবই আইনি প্রক্রিয়ার ভেতর দিয়ে স্বচ্ছভাবে হতে হবে। তার নামই আইনের শাসন।
যে রাজনীতিতে অর্থ ও পেশিশক্তিই প্রধান নিয়ামক, সেখানে জনগণ গৌণ। অর্থাৎ দলের পক্ষে জনসমর্থন থাকল কি না থাকল—কুচ পরোয়া নেই। নির্বাচনের দিন প্রয়োজনীয় ভোট জোগাড় হয়ে যাবে। উপযুক্ত ক্যাডার ভোটকেন্দ্রের বারান্দায় বা আশপাশের কোনো পাকুড়গাছের তলায় অত্যাধুনিক কিছু একটা হাতে নিয়ে সিগারেট টানতে থাকলে বিজয় ঠেকায় কে? ক্যাডারভিত্তিক রাজনীতির উপকারিতা সেখানেই।
অপরাধ যে করে সে-ই অপরাধী। তার দলীয় পরিচয় ও সামাজিক অবস্থান যা-ই হোক। যে রাষ্ট্রে আইনের শাসন রয়েছে, সেখানে অপরাধীকে আইনের আওতায় আনা রাষ্ট্রের অলঙ্ঘনীয় কর্তব্য। নরহত্যার মতো বড় অপরাধ নিয়ে দলীয় রাজনীতি করা জঘন্য অপরাধ। নৈতিক অপরাধ তো বটেই, সংবিধান লঙ্ঘন করার মতো রাষ্ট্রদ্রোহিতামূলক অপরাধও বটে। থানা-পুলিশ, কোট-কাছারি, ম্যাজিস্ট্রেট-বিচারক যা করার করবেন। ক্ষমতাসীন দলের কলকাঠি নাড়া ঘোরতর অন্যায়। কিন্তু নষ্ট গণতন্ত্রে ও স্বৈরতান্ত্রিক ব্যবস্থায় তা-ই হয়। সে ব্যবস্থায় থানা-পুলিশ-হাকিম রাজনৈতিক প্রভাবমুক্ত হয়ে নিরুপদ্রবে কাজ করতে পারেন না। চাকরি রক্ষায় বিবেকবহির্ভূত কাজ করেন।
বাংলাদেশে রাজনৈতিক হত্যাকাণ্ড হামেশাই ঘটে। স্থানীয় আধিপত্য বিস্তারকে কেন্দ্র করে অথবা ব্যক্তিগত শত্রুতাবশত অনেকে খুন হচ্ছেন। সেসবের দু-চারদিন কিছু খবর হয়, তারপর চুপ। নিহতের কুলখানির পর মানুষ ও মিডিয়া ভুলে যায়। সর্বশেষ হত্যাকাণ্ডটি নিয়ে লেখালেখি হচ্ছে। তিনি ছিলেন একটি পৌরসভার মেয়র। দেশের সেরা মেয়রদের একজন। তাঁর এলাকায় তিনি ছিলেন অত্যন্ত জনপ্রিয় নেতা। দলমত-নির্বিশেষে সাধারণ মানুষ তাঁকে ভালোবাসতেন। ঘটনাক্রমে তিনি সরকারি দলের একজন জেলা পর্যায়ের নেতা। তিনি সম্পত্তি নিয়ে বিবাদে জ্ঞাতি আত্মীয়স্বজনের হাতে খুন হননি। শ্বশুরবাড়ির সঙ্গে তাঁর কোনো গণ্ডগোলের কথা শোনা যায়নি। নারীঘটিত কোনো ব্যাপারে লিপ্ত ছিলেন না। নিষ্ঠার সঙ্গে দল করতেন এবং তাঁর এলাকার উন্নতির জন্য সারাক্ষণ ব্যস্ত থাকতেন। তাঁর মতো জনপ্রিয়তা নেই, এমন কেউ তাঁর রাজনৈতিক প্রতিপক্ষ থাকতে পারেন। তাঁর হত্যাকাণ্ডটি রাজনৈতিক হত্যাকাণ্ড হিসেবেই বিবেচিত।
এসব স্পর্শকাতর ব্যাপারে সরকারের নীতিনির্ধারকদের উচিত ভেবেচিন্তে সিদ্ধান্ত নেওয়া। হুট করে কিছু করতে গেলে বড় সমস্যা হয়। খুনের রক্ত শুকানোর আগেই একজন গ্রেপ্তার হলেন। এত দুঃখকষ্টের মধ্যেও বাংলাদেশে কয়েকটি প্রভাবশালী দৈনিক ও টিভি চ্যানেল আছে বলে রক্ষা। তা না থাকলে হত্যার পর যাকে গ্রেপ্তার করা হয় এত দিনে তাঁকে ফাঁসির সেলের দৈর্ঘ্যপ্রস্থ নিয়ে চিন্তা করতে হতো। তাঁর মা ও স্ত্রীকে ভাবতে হতো ফাঁসির আগের দিন দুপুরে তাঁর জন্য কী খাবার রান্না করে পাঠাবেন। যিনি গ্রেপ্তার হলেন তাঁর দলের বিশাল বাহিনী মহাসড়কগুলোতে লেফট-রাইট করছে। নেতা-কর্মীরা গাড়িতে চড়িয়া মর্দ হাঁটিয়া যাচ্ছেন, তাঁর মুক্তির জন্য তাঁর দল যা করেছে তা মামুলি। যা করার তা করেছে মিডিয়া। হপ্তা দুই হাজতে মহাজোটের আতিথ্য গ্রহণের পর তিনি মুক্তি পেয়ে ফুলের মালা পেয়েছেন। যারাই তাঁকে মাল্যভূষিত করুন, ওই মালার একটি প্রাপ্য মিডিয়ার, অন্যটি প্রাপ্য সরকারের নীতিনির্ধারকদের। সরকারের অতি বুদ্ধিমান নীতিনির্ধারকেরা ১৩ দিনে তাঁকে জাতীয় নেতা বানিয়ে দিয়েছেন। একবার স্বৈরাচারবিরোধী আন্দোলনে আশির দশকে নাম করেছিলেন। আর এবার যে নাম করলেন তা হবে স্থায়ী।
সুবিচার চাইতে প্রধানমন্ত্রীর কাছে এখনো আসার সুযোগ পাননি নিহতের স্ত্রী-পুত্র-কন্যারা। জেলার দলীয় এমপি ও নেতারা বনপোড়া হরিণের মতো দিগ্বিদিক ছুটছেন। রুদ্ধদ্বার বৈঠক ও সভা সমাবেশ করছেন। ঘুষ খাওয়া, তদবির করা জাতীয় কাজ মানুষের চোখ এড়িয়ে গোপনে করা ভালো। বাংলার মাটিতে যাঁরা রাজনীতি করেন তাঁরা এক চোখে দেখেন, অন্য চোখে দেখেন না। জনগণের চোখ তিনটি। তৃতীয় চোখটি দিয়ে যা দেখে সেটাই দিব্যদৃষ্টি—সত্যদৃষ্টি। কোনো দিন যদি এই মামলার পৃথিবীর সবচেয়ে নিরপেক্ষ ও সূক্ষ্মতম ন্যায়বিচারও হয়, তবু মানুষের মন খুঁতখুঁত করবে।
একুশ শতকে বাংলার মানুষ অশোকের শাসনামলের মতো অথবা আব্বাসীয়-উমাইয়াদের রাজত্বকালের মতো ন্যায়বিচার প্রত্যাশা করে না। ব্রিটিশ আমলে বিচারকাজ যেমনটি হতো, তারা তাও আশা করে না। পাকিস্তান আমলে মুসলিম লীগঅলারা বিচার বিভাগকে যতটা স্বাধীনতা দিয়েছিলেন, স্বাধীন দেশে ততটুকুও যদি না পায় তখন কষ্টের দীর্ঘশ্বাস ফেলা ছাড়া আর কিছু করার থাকে না।
সৈয়দ আবুল মকসুুদ: গবেষক, প্রাবন্ধিক ও কলাম লেখক।
গদ্যকার্টুন
অঘ্রান এসেছে আজ
জানি আমি তোমার দু’চোখ আজ আমাকে খোঁজে না আর পৃথিবীর ’পরে—
বলে চুপে থামলাম, কেবলি অশত্থ পাতা পড়ে আছে ঘাসের ভিতরে
শুকনো মিয়োনো ছেঁড়া;—অঘ্রান এসেছে আজ পৃথিবীর বনে;
সে সবের ঢের আগে আমাদের দুজনের মনে
হেমন্ত এসেছে তবু; বললে সে, ‘ঘাসের ওপরে সব বিছানো পাতার
মুখে এই নিস্তব্ধতা কেমন যে—সন্ধ্যার আবছা অন্ধকার
ছড়িয়ে পড়েছে জলে; কিছুক্ষণ অঘ্রাণের অস্পষ্ট জগতে
হাঁটলাম, চিল উড়ে চলে গেছে—কুয়াশার প্রান্তরের পথে
দু-একটা সজারুর আসা-যাওয়া; উচ্ছল কলার ঝড়ে উড়ে চুপে সন্ধ্যার বাতাসে
লক্ষ্মীপেঁচা হিজলের ফাঁক দিয়ে বাবলার আঁধার গলিতে নেমে আসে;
আমাদের জীবনের অনেক অতীত ব্যাপ্তি আজো যেন লেগে আছে বহতা পাখায়
ঐ সব পাখিদের ঐ সব দূর দূর ধানক্ষেতে, ছাতকুড়োমাখা ক্লান্ত জামের শাখায়;
নীলচে ঘাসের ফুলে ফড়িঙের হূদয়ের মতো নীরবতা...’
(অঘ্রাণ প্রান্তরে/বনলতা সেন, জীবনানন্দ দাশ)
রোদের রং যখন হলুদ হয়ে আসে, ছায়াগুলো দীর্ঘ হয়, এই রকম কোনো অঘ্রানের বিকেলবেলায়, আমার কেবলি শৈশবের কথা মনে পড়ে। আর দিবাভাগও ফুরিয়ে যায় কত দ্রুত, বিকেল যেন ঝপ করে নেমে আসে আকাশ থেকে। বাতাসে শীতের ঘ্রাণ। আমি চোখ বুজে জোরে শ্বাস নিই, ঠিক আমার ছেলেবেলাকার অঘ্রানের গন্ধ। আমার মনে হয়, আমার শৈশবেও এমনি করেই হেমন্ত আসত, আর হেমন্তের হাত ধরে আসত শীত।
মাঠের মধ্যে লম্বা ছায়া পড়ত সুপরিগাছগুলোর, টিনের চালের ওপরে চিরুনির মতো অ্যান্টেনার, তাতে বসা একটা পায়রার। বাসার সামনের কাঁঠালগাছ থেকে টুপটুপ করে ঝরে পড়ত হলুদ পাতা। স্কুলের মাঠ হলুদ হয়ে আছে আলোয়। ছুটে যেতাম মাঠে। একা একা স্কুল বিল্ডিংয়ের দেয়ালে ৩ নম্বর ফুটবলটা সজোরে মারছি, ধপধপ আওয়াজ উঠছে, আর এক এক করে জড়ো হচ্ছে পাড়ার ছোটদের দল। চোরকাঁটা ভরা মাঠে রঙিন পাখা মেলে দিয়েছে ফড়িঙের দল। আমরা বলতাম, আজ ফড়িংদের হাটবার। তাই এত ফড়িংয়ের মেলা বসেছে এখানে। ওই পাশে একটা গরু অলস শুয়ে আছে, তার পিঠে কি কানের কাছে পোকা খুটছে দুটো ফিঙেপাখি।
কিংবা চলে গেছি গ্রামের বাড়ি। বিকেলবেলা কুয়াশা আর ধোঁয়া গাছপালা ঢাকা বাড়িগুলোর ওপরে স্তব্ধ হয়ে আছে। বরইগাছের নিচে ছেলেমেয়েদের জটলা। ঢিল ছুড়ে ওই কাঁচা বরইয়ের ঝাঁক থেকে একটা কি দুটো ঈষৎ পক্ব কুল কে পাড়তে পারে, তারই প্রতিযোগিতা।
মাঠভরা পাকা ধান। অঘ্রানের ভরা ক্ষেতে মায়ের মুখের মধুর হাসিই যেন ছড়ানো। মাঝেমধ্যে একলা দাঁড়িয়ে আছে কাকতাড়ুয়া। ধানকাটা শুরু হলো তো শুরু হয়ে গেল উৎসবের দিন। মামুর কিষান বলতে একটা জিনিস ছিল। তাতে ধানকাটা কিষানদের খাওয়ানো হতো পেটপুরে। আমরাও বসে যেতাম সেই কিষানদের পঙিক্ততে। কাটা ধান বাঁকে নিয়ে, মাথায় নিয়ে চাষিরা ঘরে ফিরছে। সোনালি খড়ের শোভায় কোন বরিশালে জীবনানন্দ দাশ ব্যাকুল হয়ে উঠছেন। আবার ধান কাটা হয়ে গেলে যে শূন্য ক্ষেত, তার নিঃসঙ্গতাতেও তিনি ব্যথা পাচ্ছেন। বাড়ির খোলায় চলছে ধান মাড়াই। কিষানেরা মাথার ওপরে তুলে আছড়ে ধান ছাড়াচ্ছে শিষ থেকে। তারপর গরুগুলো চক্রাকারে ঘুরতে শুরু করেছে বিচালির ওপর দিয়ে। ধান সেদ্ধর কাজ চলছে সারা রাত। সারা দিন সেই ধান উঠোনজুড়ে শুকোতে দেওয়া হবে। বিশাল কঞ্চি নিয়ে একপাশে বসে থাকি, পাখি তাড়াতে হবে। তারপর শুরু হলো ঢেঁকির ধানভানা মধুর আওয়াজ। কেমন করে চুড়িপরা হাতগুলো ঢেঁকির ধনেশ পাখির মতো ঠোঁটটা নেমে আসার আগেই ধানগুলো, কুড়োগুলো নেড়ে দিয়ে সরে পড়ে। কী ছন্দ, কী নিয়ম, কী সৌন্দর্য! নরম চাল থেকে সাদা আটাও ভানা হচ্ছে ওই ঢেঁকিতেই। তারপর শুরু হলো পিঠা বানানোর উৎসব। ভাপা পিঠা, পুলি পিঠা। আমরা বলতাম, কলা পিঠা...।
ধানের মৌসুমে গ্রামের বাড়িতে আসতেন ভাঁড়ওয়ালা। বাঁকে করে আনতেন জিলেপি, সাবান, বিস্কুট, কাচের চুড়ি। প্রধানত চিটা ধানই দেওয়া হতো তাঁকে, ধামা ভরে ভরে, আর জিনিসপাতি কেনা হতো। কিনতেন বউঝিরাই।
ধান কাটার পর ফাঁকা মাঠে বিকেলবেলায় জমে উঠত ফুটবল খেলা। শুকনো কচুরিপানা দলা পাকিয়ে বল বানানো হতো। সেটা বেশ ফুটবলের মতোই মাটিতে লাফাতে পারত।
আরেকটু এগিয়ে গেলেই রোগা নদী। কুয়াশা থমকে আছে তার ওপরে। জলও যেন নড়ছে না। নদীর জলে পাতাশূন্য ডালপালার ওপরে স্থির হয়ে বসে আছে একটা মাছরাঙা।
আবার ফিরে আসি রংপুরে। নিজেদের বাগানে ফুলকপি, বাঁধাকপির চারা রোপা হয়েছে। কলাগাছের বাকল দিয়ে প্রতিটা গাছের জন্য আলাদা ছায়ার ব্যবস্থা। বিকেলবেলা টিউবওয়েল থেকে বালতিতে করে পানি টেনে এনে ঝাঁঝরি দিয়ে প্রত্যেকটা গাছের গোড়ায় দেওয়া। সকালবেলা সেই গাছের পাতায় শিশির টলমল করছে। তার গায়ে পড়েছে সকালবেলার চনমনে রোদ। কী রকম ঝিকমিকিয়ে যে উঠছে! মায়ের হাতে উলের বল, দুটো কাঁটা কী কৌশলে বুনে যাচ্ছে লাল সোয়েটার! সুযোগ পেলেই হাত থেকে নেমে সেই বল লাফাতে লাফাতে চলে যাচ্ছে অগম্য কোনো কোনায়।
সবকিছু বদলে যায়। কিছুই আর ফিরে আসে না। বৈশ্বিক উষ্ণায়নে এই অঘ্রানের রাতেও বৈদ্যুতিক পাখা ঘুরছে মাথার ওপরে, এই ঢাকায়। তবু পথ চলতে গিয়ে ফুটপাতে পড়ে থাকা শীর্ণ শিউলিগুলো একবার থেমে হাতে তুলে নিই। বাতাসে অঘ্রানের ঘ্রাণ, টের পাই।
সকালের রোদে হাঁটতে ভালো লাগে।
বিকেলে রোদের রংকে ঠিক আমারই শৈশবের মতো হলুদ দেখে ভাবি, নাকি কিছুই বদলায়নি, শুধু চুলগুলো পেকে যাওয়া ছাড়া।
অন্য কোনো মাসে যেন নয়, অঘ্রান এলেই কেন যেন এলোমেলো হয়ে যাই।
মনে হয়, জীবনানন্দ দাশের মতো করে বিড়বিড় করে বলি—
‘বনের পাতার মতো কুয়াশায় হলুদ না হতে,
হেমন্ত আসার আগে হিম হয়ে পড়ে গেছি ঝরে।’
আনিসুল হক: সাহিত্যিক ও সাংবাদিক।
নগর
কাঁটাবন থেকে ক্যাম্পাস
বণিকদের দখলে থাকায় ফুটপাতে জায়গা না পেয়ে, পেছনে ধেয়ে আসতে থাকা যন্ত্রদানবের চাকায় পিষ্ট হওয়ার আশঙ্কাকে সঙ্গী করে কাঁটাবন থেকে নীলক্ষেতের রাস্তাটি ধরে হাঁটতে হাঁটতে বন্দী পাখিদের দিকে চোখ যায়, চোখ পড়ে বন্দী মাছের দিকে; বন্দী প্রাণীকুলের দিকে। কাঁটাবনের বিশ্ববিদ্যালয় মার্কেটে বাণিজ্যিক উদ্দেশে বন্দী করে রাখা হয় পাখিদের, পশুদের, নানা প্রাণীর। এখানকার টিয়া পাখিরা ওড়ে না, পায়রারা ওড়ে না। উড়তে পারার কথাও না। ওড়ে না নাম না-জানা অন্য পাখিরা; পিঞ্জরে বন্দী হয়ে এরা বড়লোক আর বড়লোক হতে উদ্গ্রীব মধ্যবিত্তের ড্রয়িংরুমের শোভার বর্ধন ও মনোরঞ্জনের আতঙ্কিত প্রহর গোনে।
একদিন সকালে চোখে পড়ে এক সবুজ টিয়া। পাখিটি নড়েচড়ে না; ডানাও ঝাপটায় না। সে বুক চিৎ হয়ে পড়ে ছিল ফুটপাত পেরিয়ে রাস্তার ওপরে। রাতে মৃত পাখিটিকে খাঁচার দোর খুলে ভোরের আলোয় ছুড়ে দেওয়া হয়েছে পৃথিবীর পথে। বন্দী টিয়া এবার ‘মুক্ত’। টিয়া পাখি তো মরে খালাস। কিন্তু কর্মচারীদের কী হবে? বিক্রি হয়ে যাওয়ার আগে টিয়ার মরে যাওয়া না ঠেকাতে পারার দায়ে কি সাজা পেতে হবে না? কাঁটাবনের পশুপাখির দোকান নামক বন্দিশালাগুলোর দরজার গায়ে দেখা যায় অজস্র ফুটো। দিন কয়েক চেষ্টার পর বোঝা যায় যে এই হচ্ছে রাতের বেলায় শাটারবন্দী জীবের জন্য অম্লজান সরবরাহের এক নারকীয় ব্যবস্থা। মোট কথা, বন্দিশালার টিয়া, ময়না, পায়রা, ছোট্ট কচ্ছপ ছানাটি, খরগোশ-কুকুরসহ ওদের সবাইকে বেঁচে থাকতে হবে বিক্রি না হওয়া পর্যন্ত।
বন্দিশালাগুলোর মধ্যেই ‘চিরবিদায়’, ‘শেষবিদায়’-এর দোকান। মৃত মানুষেরাও স্ট্যাটাসের কাফনে-কফিনে বন্দী। কেরোসিন কাঠের বাক্সের কফিনও কফিন আর মেহগনির কফিনও কফিন। আলাদা করে আবেগ করে ‘আমার এই দেশ সব মানুষের’ বলা যায়, আসলে ব্যাপারটা তা নয়; স্রেফ জাতীয়তাবাদী অতিশয়োক্তি। বন্দিশালাগুলো পেরিয়ে এগোতে থাকলে চোখে পড়বে সুশীল সমাজের অন্যতম প্রিয় এক বিষয়—শিশুশ্রম। মনুষ্যজন্মের দায় মেটাতে এরা সস্তার রেস্তোরাঁ, লেদ মেশিন ও বাইন্ডিংয়ের দোকানে প্রাণপাত করে। সকালের প্রথম আলোতেও মুখগুলোর দিকে তাকানো যায় না। বয়সের সঙ্গে সামঞ্জস্যহীন ভীতিকর রকমের ‘দায়িত্বশীল’ চেহারাগুলোর দিকে তাকানো সহজসাধ্য নয়। বেঁচে থাকলে কৈশোর পাড়ি দেওয়ার আগে এদের পরিণতি কী হবে কে জানে?
হ্যাভ-নটদের জন্য মধ্যবিত্তীয় দুঃখবিলাস মাথায় নিয়ে কাঁটাবন মার্কেট ছাড়িয়ে কিছুটা হেঁটে পৌঁছানো যাক নীলক্ষেত মোড়ে। দেশের প্রধান শিক্ষাপ্রতিষ্ঠান ঢাকা বিশ্ববিদ্যালয়ে প্রবেশের অন্যতম পথ। শুরুতে রাস্তার বাঁ পাশে নীলক্ষেত পুলিশ ফাঁড়ির সাইনবোর্ডটি চমকে দিতে পারে। বিকার-আক্রান্ত বণিকতন্ত্রের এই সময়ে ফাঁড়ির সামান্য সাইনবোর্ডটিও কোনো এক ‘হেব্বি এনার্জি’র দখলে গেছে। এমনভাবে শব্দগুলো বসানো হয়েছে যে ভালোমতো খেয়াল না করলে সাইনবোর্ডটিকে পড়তে হতে পারে ‘হেব্বি এনার্জি নীলক্ষেত পুলিশ ফাঁড়ি হেব্বি এনার্জি’ হিসেবে। কিচ্ছু বলার নেই। বেশি কথা বললে ‘প্রাইভেট-পাবলিক পার্টিনারশিপের’ প্রয়োজনীয়তার নামে বস্তাপচা কতগুলো যুক্তি দেখিয়ে দেবেন বাজারপ্রিয় পণ্ডিতেরা। সকাল বেলার দিকে হলে ‘হেব্বি এনার্জি নীলক্ষেত ফাঁড়ি হেব্বি এনার্জি’র ধাক্কা কাটিয়ে কয়েক কদম হাঁটতে পারলে বাঁচা যাবে।
‘হেব্বি এনার্জি নীলক্ষেত ফাঁড়ি হেব্বি এনার্জি’র কয়েক পা সামনে এই শীতে স্যার এ এফ রহমান হলের ভেতর থেকে মাথা বাড়িয়ে সুস্বাগতম জানাবে পুষ্পশোভিত শেফালি বৃক্ষটি। বেপরোয়া ফুল ঝরিয়ে শীতকালজুড়ে পথিকের পায়ে হাঁটা থামিয়ে দেওয়ার ক্ষমতা রাখে সে। সুগন্ধি-রূপবতী সাদা-কমলার শেফালিদের কে পারে প্রত্যাখ্যান করতে? শেফালিদের পৃথিবীতে অবতরণ চেয়ে দেখার মতো। তারা নেমে আসে একের পর এক, কখনো আবার একসঙ্গে কয়েকজন মিলে, ইচ্ছে হলে অনেকে একসঙ্গে। শেফালিরা বৃক্ষমাতার কোল ছেড়ে নেমে আসে ধীরে ধীরে, অবসর নিয়ে, হেলতে-দুলতে, ভাসতে-ভাসতে। ধুলার ধরণিতে নেমে এসে বেশি সময় স্বরূপে থাকতে পারে না ওরা; তবে যেটুকু সময় থাকে সেটুকু ভরিয়ে রাখে বর্ণে-গন্ধে, রঙে ও রসে।
শেফালিকে দেখা না ফুরোতেই চোখ যায় টিএসসি পর্যন্ত চলে যাওয়া রোড ডিভাইডারটির দিকে। সবুজ দূর্বা, লকলকিয়ে বেড়ে ওঠা লতা ও ঝোপ আর নানা বর্ণের ফুলে শোভিত এই ডিভাইডারটি দেশের মধ্যে সুন্দরতম—প্রতিদিন দেখা হয় তবু প্রতিদিন দেখতে ইচ্ছে করে। বর্ষায় এখানকার দূর্বাদের সবুজ হয় ঘনতর, ল্যাম্পপোস্ট জড়ানো কিংবা মৃত্তিকালগ্ন লতাগুলোর ঘোর-সবুজ তখন খানিক কৃষ্ণবর্ণ দেখায়। আর সোনালি আভার লতা, নানা রঙের ঝোপগুলো হয়ে ওঠে অতি-উজ্জ্বল; স্বাস্থ্যোজ্জ্বল ও প্রাণপ্রাচুর্যে ভরপুর। নিয়মিত জলসিঞ্চন আর যত্ন-আত্তির সুবাদের প্রথম শীতের এই দিনগুলোতেও এদের মোটেও দীনহীন দেখাচ্ছে না। এদের দেখার জন্য সূর্যের আলো থাকতে থাকতে নীলক্ষেত থেকে টিএসসি-অবধি রিকশাযোগে দু-তিন চক্কর দেওয়াই যায়।
মুহসীন হলের মাঠ, রাস্তার উল্টোদিকের সার্জেন্ট জহুরুল হক হলের তোরণ ও বিশ্ববিদ্যালয় ক্লাব পেরিয়ে তিন রাস্তার মিলনস্থলে পূর্ণ বিশালতা নিয়ে দাঁড়িয়ে আছে প্রাচীন রেইনট্রি; এর দিকে সমীহভরে তাকিয়ে থাকতে হয়। কাঁটাবন মার্কেটে যত পাখি বন্দী হয়ে আছে মনে হয়, তার চেয়ে অনেক বেশি পাখির বরাভয় এই একটি বৃক্ষ। রেইনট্রির উল্টোদিকে মল চত্বর, একটু সামনে কলাভবন। কলাভবনের পেছনে লেকচার থিয়েটার ও বাণিজ্য অনুষদ; পাস ঘেঁষে মধুর ক্যানটিন, ডাকসু ভবন, তারপর লাইব্রেরি। নিত্য বিচরণের এই জায়গাগুলোয় সকালে-দুপুরে-বিকেলে ও সন্ধ্যায় পাখ-পাখালির কলকাকলী, ঝগড়াঝাঁটি একটুখানি কান পাতলেই শুনতে পাওয়া যায়। সন্ধ্যা একটু ঘন হলে ক্যাম্পাসে ঝিঁঝি পোকাদের ডাক শোনা যায়। পাখিদের কলতান, ঝিঁঝিদের ডাক শুনতে শুনতে কাঁটাবনের বন্দিশালার টিয়াকে মনে পড়ে, খরগোশ ছানাটিকে মনে পড়ে, চোখে ভাসে অ্যাকুরিয়ামের নির্মম সীমাবদ্ধতায় বিচরণকারী মাছগুলো; মুনাফাবাজির চরম উৎকর্ষের এই যুগে ওরা সবাই সাধারণ মানুষের মতোই বন্দী বেনিয়াতন্ত্রের কারাগারে।
শান্তনু মজুমদার: ঢাকা বিশ্ববিদ্যালয়ের রাষ্ট্রবিজ্ঞান বিভাগের শিক্ষক।
অরণ্যে রোদন
এভাবে ভালোবাসা হয় না
আমি রবীন্দ্রসংগীতই বেশি শুনি। তবু বাংলাদেশের আধুনিক গানের অ্যালবাম নিয়মিত কিনি। এখন যেমন শুনছি নির্বাচিতা। প্রিন্স মাহমুদের কথা আর সুরের গান। এই অ্যালবামের প্রথম গানের কথাটা আমার মনে ধরেছে। দুই দিন ধরে সারা দিন এই গানটাই গুনগুন করছি। এমনকি গতরাতে আমার ঘুমের ব্যাঘাত ঘটিয়েছে এই লাইন দুটো: দু পা আমি এগিয়েছি, দু পা তুমি পিছিয়েছ, এভাবে ভালোবাসা হয় না।
এই গানের কথাটা ভারত-বাংলাদেশ সম্পর্কের ক্ষেত্রে প্রযোজ্য বলে আমার মনে হচ্ছে। আর আমি ঘুমের মধ্যে বলে উঠছি, এভাবে ভালোবাসা হয় না।
সামপ্রতিক প্রসঙ্গ অবশ্যই টিপাইমুখ বাঁধ। কিন্তু এই কথাটা হয়তো সার্বিকভাবে বাংলাদেশ-ভারত সম্পর্কের চড়াই-উৎরাই নিয়েই বলা যাবে।
আবার সামপ্রতিক বাংলা গান থেকেই উদাহরণ দিতে হচ্ছে। কৃষ্ণকলির গানের লাইন আছে, দিয়েছি তো যা কিছু দেবার।
বর্তমান সরকার ক্ষমতাসীন হওয়ার পরে আশা করা গিয়েছিল, ভারত-বাংলাদেশ সম্পর্ক একটা সোনালি যুগে প্রবেশ করল। ভারতের প্রধান উৎকণ্ঠা ছিল তাদের নিরাপত্তা। সন্ত্রাসবাদ, উত্তর-পূর্ব অঞ্চলের বিচ্ছিন্নতাবাদীদের তৎপরতা—এসব মোকাবিলায় বাংলাদেশের সাহায্য তারা কামনা করেছিল সবচেয়ে বেশি। এ বিষয়ে বাংলাদেশ যদি তাকে উদারভাবে, আন্তরিকভাবে সহযোগিতা করে, তবে বাংলাদেশের জন্য সাহায্য-সহযোগিতা ও বন্ধুত্বের হাত নিঃশর্তভাবে তারা এগিয়ে দেবে, এই রকমই একটা ধারণা আমরা পেয়ে আসছিলাম বহুদিন ধরে। বাংলাদেশ এ ক্ষেত্রে দু পা নয়, কয়েক পা এগিয়ে গেছে। ১০ ট্রাক অস্ত্র মামলা চলছে প্রকাশ্যে। কোনো রকমের ছাড় দেওয়ার ইচ্ছা বাংলাদেশের নেই, তা স্পষ্টতই বুঝিয়ে দেওয়া হয়েছে সর্বমহলকে। বাংলাদেশের মাটিকে কোনো দেশের বিরুদ্ধেই সন্ত্রাসবাদী কার্যক্রম পরিচালনায় ব্যবহূত হতে দেওয়া হবে না, এই প্রকাশ্য ঘোষণার বাস্তব প্রয়োগ ঘটিয়ে চলেছে বাংলাদেশ। ভারতের উত্তর-পূর্ব রাজ্যগুলোর বিচ্ছিন্নতাবাদীদের বিরুদ্ধে বাংলাদেশ সজাগ আর সক্রিয় রয়েছে। ভারতের আরেকটা বড় চাওয়া হলো ট্রানজিট বা ট্রানশিপমেন্ট। ভারতের পূর্ব-অঞ্চলের জন্য মাল পরিবহনের জন্য বাংলাদেশের জল-স্থল ব্যবহার করতে দেওয়া। এই বিষয়ে আনুষ্ঠানিক চুক্তি হয়েছে কি হয়নি, কূটনীতিকেরা, আইনজ্ঞরা তা ভালো বলতে পারবেন, আমরা চর্মচক্ষে যা দেখতে পাচ্ছি, বাংলাদেশের ভেতর দিয়ে ভারতে মালামাল পরিবাহিত হচ্ছে। বাংলাদেশের নদী, নৌবন্দর, সড়কপথ ভারতীয় পণ্য পরিবহনে ব্যবহূত হচ্ছে (হোক তা পরীক্ষামুলক)। আর ভারতের প্রধানমন্ত্রী মনমোহন সিংয়ের বহুল প্রতীক্ষিত বাংলাদেশ সফরের সময় তিস্তা চুক্তি হতে পারেনি। তখন আমরা বলেছিলাম, তিস্তার পানি না পেলে ট্রানজিট নয়। যদিও এই তর্ক আছে, অনেকেই বলছেন, অভিন্ন নদীর পানি বাংলাদেশের ন্যায্য প্রাপ্য, এটা অধিকার; ট্রানজিট অধিকার নয়, বাংলাদেশের পক্ষ থেকে ভারতকে দেওয়া সুবিধা। এর আগেরবার যখন আওয়ামী লীগ ক্ষমতায় ছিল, তখন শুনেছিলাম, ট্রানজিট দিলে বাংলাদেশ কাঁড়ি কাঁড়ি টাকা আয় করতে পারবে। এখন সে বিষয়ে আর খুব উচ্চবাচ্য শুনি না।
আমার যদি লাভ না হয়, কিন্তু পড়শির উপকার হয়, নিজের ক্ষতি না করে তা করতে দিতে আমি রাজি। পরের কারণে স্বার্থ দিয়া বলি জীবন মন সকলি দাও, তার মতো সুখ আর কোথা আছে আপনার কথা ভুলিয়া যাও। কিন্তু পরের সুখের কারণে নিজেকে কতখানি মূল্য দিতে হবে, তার একটা পরিমাণ জানা থাকা চাই। আমাদের দেশের দুর্বল অবকাঠামোর ওপর দিয়ে ভারতের ট্রাক চলবে, বিপুল ভারবাহী লরির চাপ সইতে না পেরে সেতু আর্তনাদ করে উঠবে, সেতুর নিচে বার্জ আটকে যাবে, কার্বনদূষণ ঘটবে, পরিবেশদূষণ ঘটবে, যানজট হবে, বিনিময়ে কিছুই পাব না?
তবু, তুমি অধম, তাই বলিয়া আমি উত্তম হইব না কেন। আমরা দিয়ে চলেছি। বিনিময়ে এই কি আমাদের প্রাপ্য ছিল? বাংলাদেশকে না জানিয়ে টিপাইমুখ বাঁধ প্রকল্পের ত্রিপক্ষীয় চুক্তি করে ফেলল মণিপুর রাজ্য সরকার। অথচ কানে বাজছে মনমোহনের মোহন বাণী—বাংলাদেশের ক্ষতি হয় এমন কিছুই করবে না ভারত।
টিপাইমুখ বাঁধ নিয়ে পক্ষে-বিপক্ষেই মত আছে, আমরা জানি। পক্ষের মতটা হলো, বর্ষাকালে অতিরিক্ত পানি ধরে রাখা হবে, ফলে ভাটিতে আর বন্যা হবে না। শুকনো মৌসুমে সেই জল ছেড়ে দেওয়া হবে, ফলে শীতকালে সেচ দেওয়া যাবে। এ থেকে বাংলাদেশও বন্যা ও খরার প্রকোপ থেকে বাঁচতে পারবে। আর এর বিপক্ষের যুক্তিগুলো খুবই শক্ত। এক. এই এলাকাটা ভূমিকম্পপ্রবণ এলাকায় অবস্থিত। হঠাৎ করে ভূমিকম্প হলে ভাটি অঞ্চল প্রবল বন্যার জলে ভেসে যাবে। অবশ্য সেই ক্ষতি ভারতের ২০০ কিলোমিটার নদীতীরবর্তী অঞ্চলেও হবে। দুই. টিপাইমুখ প্রকল্প কেবল বিদ্যুৎ প্রকল্প নয়, সেচ প্রকল্পও বটে। তাহলে ভারত পানি প্রত্যাহার করবে। ফলে এই নদীর অববাহিকায় এত দিন যে পরিমাণ পানি প্রবাহিত হতো, তার ব্যত্যয় ঘটবে।
এমনিতেই, বিদ্যুৎ প্রকল্প হলেও বর্ষাকালে যে উচ্চতায় পানি আসত, তা আসবে না। আবার শীতকালে হয়তো বেশি আসবে। তার মানে হাজার বছর ধরে এই এই অঞ্চল প্রকৃতির যে চক্রে অভ্যস্ত হয়ে আছে, তাতে ছেদ ঘটবে। প্রকৃতির ওপর হাত দেওয়া কোনো দিনই আখেরে সুফল আনে না। এটা অববাহিকা অঞ্চলের মানুষ, কৃষি, মাছ, গাছপালা, লতাপাতা, ভূপ্রকৃতি, নৌপরিবহন, নাব্যতা, জীব বৈচিত্র্য, লবণাক্ততা, না-লবণাক্ততার ওপর কী প্রভাব ফেলবে আমরা তা জানি না। এই জন্যই বিশেষজ্ঞরা বলছেন, এই প্রকল্প করার আগে বাংলাদেশের ওপর এর প্রভাব নিয়ে যৌথ সমীক্ষা হোক। সম্ভাব্যতা যাচাইয়ের পর যদি দেখা যায়, অপকারের চেয়ে উপকারই বেশি, তাহলে এটা মেনে নিতে আমাদের দিক থেকে কোনো আপত্তির কিছু নেই। আর যদি দেখা যায়, এতে বাংলাদেশের ক্ষতি হয়, তাহলে মনমোহন সিংয়ের উক্তির বাস্তবায়নই কাম্য: বাংলাদেশের ক্ষতি হয় এমন কিছুই ভারত করবে না।
সেই যৌথ সমীক্ষা করা হলো না। টিপাইমুখ নিয়ে কেবল বাংলাদেশে নয়, ভারতে, প্রকল্প এলাকায়, এমনকি সারা পৃথিবীতে পরিবেশবিদ ও সম্ভাব্য ভুক্তভোগী মানুষ এবং সাধারণ মানুষ প্রতিবাদমুখর। সেসব উপেক্ষা করা হলো। একটা চুক্তি করা হলো, যে বিষয়ে বাংলাদেশকে জানানোর কথাও ভাবল না ভারত।
দু পা নয়, অনেক ধাপ এগিয়ে গিয়েছিল বাংলাদেশ। দিয়ে দিয়েছে, যা কিছু দেওয়ার। কিন্তু ভারত পিছিয়েছে তারও চেয়ে বেশি। এভাবে ভালোবাসা হয় না। ভালোবাসা একপক্ষে হয় না। জোর করেও হয় না। এসব ভাবতে ভাবতে আমার রাতের ঘুমে ব্যাঘাত ঘটল। এর মধ্যে শুনতে পেলাম, বাংলাদেশের পানিসম্পদ প্রতিমন্ত্রী বলেছেন, টিপাইমুখ বাঁধ ভারতের অভ্যন্তরীণ ব্যাপার। অভিন্ন আন্তর্জাতিক নদীর উজানে একটা দেশ একপক্ষীয়ভাবে বাঁধ দিচ্ছে, এটা তাদের অভ্যন্তরীণ ব্যাপার? বলেন কী ভদ্রলোক!
এই লেখা শুরু করেছিলাম রবীন্দ্রনাথের নাম পেড়ে। শেষ করি তাঁর লেখা মুক্তধারা নাটক দিয়ে। কিছু সংলাপ তুলে দিচ্ছি, বক্তার নামছাড়া।
‘আমার বাঁধ সম্পূর্ণ হয়েছে।’
‘শিবতরাইয়ের প্রজারা এখনো এ খবর জানে না। তারা বিশ্বাসই করতে পারবে না যে, দেবতা তাদের যে জল দিয়েছেন কোনো মানুষ তা বন্ধ করতে পারে।’
‘দেবতা তাদের কেবল জলই দিয়েছেন, আমাকে দিয়েছেন জলকে বাঁধবার শক্তি।’
‘তারা নিশ্চিন্ত আছে, জানে না আর সপ্তাহ পরেই তাদের চাষের খেত—’
‘চাষের খেতের কথা কী বলছ?’
‘সেই খেত শুকিয়ে মারাই কি তোমার বাঁধ বাঁধার উদ্দেশ্য ছিল না?’...
এই নাটকের শেষে যুবরাজ সেই বাঁধ ভেঙে দিয়ে তারই জলে ভেসে যায়। এই নাটকের অন্য অনেক মানে আছে, এখন আমাদের কাছে, আমরা যারা সুরমা-কুশিয়ারা-মেঘনার স্বাভাবিক প্রবাহ নিয়ে চিন্তিত, তাদের কাছে মুক্তধারা নাটকের মানে এই যে প্রকৃতিকে প্রকৃতির মতো থাকতে দাও, তাকে রুদ্ধ করার চেষ্টা কোরো না। এটা আমাদের চাওয়া, আমাদের বার্তা। কিন্তু ভারত আমাদের কথা শুনবে, এই রকম কোনো লক্ষণ নেই। তাহলে?
বাঘা তেঁতুল
জীবনের জানালা
বাংলা ভাষায় বহু বিষয়ে রচনা লেখা হয়েছে। গরু, ঘোড়া, বিড়াল, কুকুর, পোষা পাখি প্রভৃতি প্রাণী সম্পর্কে শুধু নয়; নদী, রাজপথ, বটগাছ প্রভৃতির বর্ণনামূলক অথবা আত্মকথামূলক রচনাও স্কুলপড়ুয়াদের লিখতে হয়। আমাদের সবচেয়ে বড় কবি ‘ঘাটের কথা’ নামে একটি অনবদ্য ছোটো গল্পও লিখেছেন। বহু দেশের যোগাযোগ ও নৌপরিবহনমন্ত্রী মহোদয়েরা জেনে খুশি হবেন যে মোটরগাড়ি নিয়ে ‘অযান্ত্রিক’ নামে একটি চমৎকার গল্প লিখেছেন এক আধুনিক কথাশিল্পী। বাড়িঘর নিয়েও লেখা হয়েছে। তবে জানালা নিয়ে কোনো রচনা আমার চোখে পড়েনি। অথচ জীবনে জানালার প্রয়োজন লিখে শেষ করা যাবে না।
শুধু জানালার কারণে বহু মানুষের শেষ রক্ষা হয়েছে। পালানোর জন্য যখন সব দরজা বন্ধ হয়ে যায়, তখন একমাত্র ভরসা জানালা। জীবনে প্রথম দরকার সদর দরজা। তা বন্ধ থাকলে খিড়কি দরজা। তা না থাকলে জানালা। লক্ষণ সেন খিড়কি দরজা দিয়ে বেরিয়ে গিয়েছিলেন বলে ইতিহাস বইতে পড়েছি। সিরাজদৌলা সে সুযোগ পাননি বা পেলেও নবাবের পক্ষে মর্যাদাহানিকর মনে করে তার সদ্ব্যবহার করেননি। কিন্তু বিশ্বব্যাপী বহু চোর-ডাকাত, অপরাধী ও অপকর্মকারী জানালা দিয়ে পালিয়ে বেঁচে গেছে।
জানালার সর্বশেষ সদ্ব্যবহার হয়েছে গত শুক্রবার। ‘অন্যের হয়ে ভর্তি পরীক্ষা দিতে এসে ধরা পড়ার পর শৌচাগারে গিয়ে জানালা ভেঙে পালিয়েছেন এক যুবক। ঢাকা বিশ্ববিদ্যালয়ের ২০১১-১২ শিক্ষাবর্ষে “খ” ইউনিটের ভর্তি পরীক্ষা চলাকালে লালমাটিয়া মহিলা কলেজ কেন্দ্রে এ ঘটনা ঘটে।’
প্রথম আলো ও অন্যান্য জাতীয় দৈনিকের প্রতিবেদনে বলা হয়েছে, ধরা পড়ার পর ওই যুবক নিজেকে ঢাকা বিশ্ববিদ্যালয়ের সমাজবিজ্ঞান বিভাগের তৃতীয় বর্ষের ছাত্র বলে দাবি করেন। তিনি অন্য একজনের ভর্তির জন্য পরীক্ষা দিচ্ছিলেন। খাতায় নাম কাটাকাটি নিয়ে সন্দেহ হলে হল পরিদর্শক তাঁকে আটক করেন। তাঁকে পুলিশে সোপর্দ করার সিদ্ধান্ত হয়। একপর্যায়ে তিনি শৌচাগারে যান। অনেকক্ষণ পরও তিনি বেরিয়ে না আসায় শিক্ষকেরা টয়লেটে গিয়ে বুঝতে পারেন, তিনি জানালা ভেঙে পালিয়ে গেছেন।
আমাদের সমাজে পরোপকারীর সংখ্যা দিন দিন বাড়ছে। যিনি অন্যের হয়ে পরীক্ষা দিতে যেতে পারেন, তাঁর যে সাহসের কিছু অভাব আছে তা মনে করা বোকামি। বাথরুমের জানালা ভাঙতে খুব বেশি সাহসের প্রয়োজন হয় না।
টয়লেটে গিয়ে কেউ ছোট বা বড় যে কাজটিই সম্পন্ন করুক তা অনির্দিষ্ট সময় ধরে হয় না। কঠিন কোষ্ঠকাঠিন্য যার তার পক্ষেও দীর্ঘ সময় ওখানে গিয়ে বসে থাকা সম্ভব নয়। টয়লেট থেকে তাঁর প্রত্যাবর্তনের অপেক্ষায় ছিলেন পরীক্ষকেরা। একটি নির্দিষ্ট সময়ের পর তাঁদের শঙ্কা হয়। পরীক্ষাকেন্দ্রের দায়িত্বপ্রাপ্তরা ভয়ে ভয়ে টয়লেটের দরজা ভাঙেন।
এ তো গেল ভাড়াটে পরীক্ষার্থী ও জানালার সদ্ব্যবহারকারীর কথা। যার হয়ে তিনি পরীক্ষাকেন্দ্রে গিয়েছিলেন তার ভূমিকা কী? এই সমাজ তার খোঁজ করবে না। সে আড়ালেই থেকে যাবে। নিতান্ত কপাল মন্দ বলে যুবকটি ধরা পড়েছিলেন। প্রতিবছর এভাবেই তো কিছু ছেলেমেয়ে ভর্তি হচ্ছেন। তাঁরা ঠিকঠাক পড়াশোনা করে পাস করেও বেরিয়ে যাচ্ছেন। তারপর কর্মজীবনে ঢোকেন। তাঁরাই হন শিক্ষক, সরকারি কর্মকর্তা, আইনজীবী, ডাক্তার, ইঞ্জিনিয়ার, বিচারক, ব্যাংকার, সাংবাদিক বা রাজনীতিক। দুর্নীতি করে ভর্তি হয়ে কর্মজীবনে সাধুতার পরিচয় দেবেন তা অবিশ্বাস্য।
অপরাধী কে বেশি? যে ভাড়া করে সে? নাকি যে ভাড়া খাটে সে? সমাজে যখন কোনো প্রবণতার সৃষ্টি হয় তা কোনো একটি বিশেষ ক্ষেত্রে হয় না—সব ক্ষেত্রে হয়। যে সমাজে ভাড়াটে খুনি সহজলভ্য, সেখানে ভাড়াটে পরীক্ষার্থী পাওয়া আরও বেশি সহজ।
জীবনের লক্ষ্য অর্জনে আজ কৌশলের শেষ নেই। কোন কাগজে পড়েছি, বিশ্ববিদ্যালয়ে ভর্তি পরীক্ষায় কোনো কোনো ‘সৎ’ পরীক্ষার্থী তাঁকে প্রক্সি দিতে বা প্রতিনিধিত্ব করতে কাউকে হলে পাঠান না। তাতে ঝুঁকি বেশি। সব কেন্দ্রের বাথরুমেই যে বড় জানালা থাকবে সে নিশ্চয়তা নেই। পরীক্ষার্থী আগের বছরের দুজন ভালো ছাত্রকে দিয়ে পরীক্ষা দেওয়ান। বিশেষ ব্যবস্থায় তাঁদের সিট পড়ে তাঁর দুই পাশে। তাঁদের কাজ শুধু সঠিক উত্তরের ঘরে টিক মারতে সাহায্য করা। ফলে ভর্তি পরীক্ষায় উত্তীর্ণ হওয়া ও ভালো বিষয় পাওয়া কে ঠেকায়?
শোনা যায়, যা শতভাগ সত্য, পরীক্ষাকেন্দ্রের ত্রিসীমানায় না গিয়েও কেউ জিপিএ-৫ পেয়ে এসএসসি পাস করছে। ভালো কলেজে ভর্তি হচ্ছে। একই প্রক্রিয়ায় উচ্চ মাধ্যমিক পাস করে ভর্তি হচ্ছে বিশ্ববিদ্যালয়ে। সবই সম্ভব হচ্ছে কোনো কোনো কোচিং সেন্টারের আনুকূল্যে। দুর্নীতি শুধু পদ্মা ব্রিজের দরপত্রের ব্যাপারে নয়, পরীক্ষার ব্রিজ পার হতেও দুর্নীতি হচ্ছে। তবে কোনো দুর্নীতি ও অপকর্মই একা করা যায় না, পার্টনার লাগে। যার ভাগ্য ভালো সে একটি জানালা পায় পালানোর জন্য। জানালার অভাবে কেউ যায় ফেঁসে।
সংকটের সময় ব্যক্তির যেমন পালানোর জন্য দরকার একটি জানালা, সব দেশের সরকারেরও জানালা থাকা চাই। গণতন্ত্রে নির্বাচন একটি জানালা। কিন্তু স্বৈরশাসকদের কোনো জানালা নেই। জানালা থাকলে তিউনিসিয়ার বেন আলী, মিসরের মোবারক ও লিবিয়ার গাদ্দাফির এই দশা হতো না। ইয়েমেনের আলী আবদুল্লাহ সালেহ ও সিরিয়ার বাশার আল-আসাদও জানালার অভাবেই আটকে গেছেন। সবারই উচিত আত্মরক্ষার জন্য শিক্ষাবিহীন জীবনের জানালাটি ঠিকঠাক আছে কি না সেদিকে লক্ষ রাখা।
অকুপাই আন্দোলন
ঝালাই নয় বদল চাই
মঙ্গলবার সকালে জুকোটি পার্ক খালি করে ফেলেছিল পুলিশ। কিন্তু আজ আবার মানুষ ফিরে এসেছে। পুলিশের জানা উচিত, প্রতিবাদ মানে জায়গা দখলের লড়াই নয়। যত্রতত্র পার্ক দখলের অধিকারের জন্য লড়ছি না আমরা। আমরা লড়ছি ন্যায়ের জন্য। শুধু যুক্তরাষ্ট্রের মানুষের জন্য নয়, এটা সবার জন্য ন্যায়ের লড়াই।
সাম্রাজ্যের মর্মে নতুন এক আকাঙ্ক্ষা, নতুন এক রাজনৈতিক ভাষার প্রস্তাব করাই যুক্তরাষ্ট্র থেকে ১৭ সেপ্টেম্বর শুরু হওয়া অকুপাই আন্দোলনে আপনাদের অর্জন। যে ব্যবস্থা সবাইকে জিন্দা লাশ বানাতে চায়, ভুলিয়ে-ভালিয়ে বোঝাতে চায় পণ্য ভোগেই সুখ ও সার্থকতা, আপনারা সেই ব্যবস্থার বুকে দাঁড়িয়ে স্বপ্ন দেখবার অধিকার ফিরিয়ে এনেছেন। একজন লেখক হিসেবে আমি বলতে চাই, এটা এক বিপুল অর্জন। এর যোগ্য সাধুবাদ আমি জানাতে অক্ষম।
আমরা কথা বলছিলাম ন্যায়পরায়ণতা নিয়ে। আজ মার্কিন সেনাবাহিনী ইরাক ও আফগানিস্তানে দখলদারি যুদ্ধ চালাচ্ছে। মার্কিন ড্রোন পাকিস্তানে ও আরও আরও জায়গায় নিরীহ মানুষ খুন করে চলেছে। হাজার হাজার মার্কিন সেনা ও ঘাতক দল ঢুকে পড়ছে আফ্রিকায়। আপনাদের ট্রিলিয়ন ট্রিলিয়ন ডলার দিয়েও যখন ইরাক ও আফগানিস্তানের দখলদারি টেকানো যাচ্ছে না, তখন ইরানের বিরুদ্ধে নতুন যুদ্ধের আওয়াজ ওঠানো হচ্ছে।
ত্রিশের মহামন্দার পরে, মারণাস্ত্র তৈরি এবং যুদ্ধ রপ্তানির পথেই যুক্তরাষ্ট্র তার অর্থনীতি চাঙা রেখেছে। এই সেদিন, প্রেসিডেন্ট ওবামার হাত দিয়ে সৌদি আরবের কাছে ৬০ বিলিয়ন ডলারের অস্ত্রের কারবার করেছে যুক্তরাষ্ট্র। তারা আশা করছে, অচিরেই সংযুক্ত আরব আমিরাতের কাছে কয়েক হাজার বাংকার-বিধ্বংসী বোমা বেচবে। আমার দেশ ভারতের কাছেও তারা পাঁচ বিলিয়ন ডলারেরও বেশি মূল্যের জঙ্গি বিমান বিক্রি করেছে। অথচ এই ভারতেই কিনা আফ্রিকার তাবৎ গরিব দেশের তাবৎ জনসংখ্যার থেকেও বেশি গরিবের বসবাস। হিরোশিমা-নাগাসাকিতে বোমা ফাটানো থেকে শুরু করে ভিয়েতনাম, কোরিয়া, লাতিন আমেরিকায় চালানো এত সব যুদ্ধে জীবন গেছে লাখ লাখ মানুষের। সব যুদ্ধই লড়া হয়েছে ‘আমেরিকান জীবনধারা’ রক্ষার নামে।
এখন আমরা জানি, আমেরিকান জীবনধারা মানে—বাদবাকি দুনিয়াকে যা পাওয়ার বাসনায় ছুটতে বলা হয়—যুক্তরাষ্ট্রের অর্ধেক মানুষের সম্বলের সমান সম্পদ মাত্র ৪০০ লোকের মালিকানায় চলে আসা। এর মানে লাখ লাখ মানুষকে যখন তাদের বসতবাড়ি ও চাকরি থেকে হটানো হচ্ছে, তখন সরকারি তহবিল খুলে ব্যাংক ও করপোরেশনদের বেইল আউট দেওয়া হচ্ছে। শুধু আমেরিকান ইন্টারন্যাশনাল গ্রুপকেই (এআইজি) দেওয়া হয়েছে ১৮২ বিলিয়ন ডলার।
ভারত সরকার মার্কিন অর্থনৈতিক কৌশলের পূজারি। গত ২০ বছরের মুক্তবাজার অর্থনীতির কল্যাণে আজ ভারতের ধনীদের ১০০ জন সে দেশের জিডিপির তিন ভাগের এক ভাগের সমান সম্পদের মালিক। অন্যদিকে ভারতের আশি ভাগ মানুষ ৪০ টাকায় দিনাতিপাত করে। ঋণের সুদের মারণচক্রে পড়ে আত্মহত্যা করেছে আড়াই লাখ ভারতীয় কৃষক। একেই আমরা বলি প্রগতি। নিজেদের এখন পরাশক্তিও ভাবা শুরু করেছি আমরা। আপনাদের মতো আমরাও যথেষ্ট কম যোগ্য নই। আমাদেরও আছে পারমাণবিক বোমা আর অমানবিক বৈষম্য।
সুখবর এটাই যে, মানুষের যথেষ্ট দেখা হয়ে গেছে এবং তারা আর এসব মানতে রাজি নয়। অকুপাই আন্দোলনের সঙ্গে শামিল হয়েছে দুনিয়ার আরও হাজারো আন্দোলন। এসবের মাধ্যমে দরিদ্রতম মানুষেরা উঠে দাঁড়াচ্ছে এবং অতি সম্পদশালী করপোরেশনদের গতিপথ আটকে দিচ্ছে। আমাদের অল্প কজনই ভাবতে পেরেছিল, যুক্তরাষ্ট্রের মানুষদের আমরা আমাদের পক্ষে পাব, সাম্রাজ্যের কেন্দ্রে দাঁড়িয়ে লড়তে দেখব আপনাদের। জানি না, এ ঘটনার ব্যাপকতা আমি কীভাবে প্রকাশ করব।
তারা, ওই এক শতাংশরা বলে, আমরা যারা নিরানব্বই ভাগ, আমাদের নাকি কোনো দাবিদাওয়া নেই। সম্ভবত তারা জানে না শুধু আমাদের ক্রোধই তাদের ধ্বংস করায় যথেষ্ট। কিন্তু আরও কিছু বিষয় আছে—আমার কিছু ‘পরিবিপ্লবী’ (pre-revolutionary) ভাবনাচিন্তা—আপনাদের সঙ্গে সেসব নিয়ে চিন্তা করতে চাই।
যে ব্যবস্থা বৈষম্য উৎপাদন করে, তাকে আমরা ঢাকনা (lid) চাপা দিতে চাই। করপোরেশন এবং কিছু ব্যক্তির লাগামছাড়া সম্পদ ও সম্পত্তির পুঞ্জীভবনের মুখে আমরা ছিপি (cap) পরাতে চাই। cap-ist এবং lid-ite হিসেবে আমরা দাবি করছি:
এক. ব্যবসা-বাণিজ্যে ক্রস-ওনারশিপের অবসান। যেমন—অস্ত্র কোম্পানি টেলিভিশন স্টেশনের মালিক হতে পারবে না; খনি করপোরেশন সংবাদপত্র চালাতে পারবে না; ব্যবসায়ী গোষ্ঠী টাকা দিয়ে বিশ্ববিদ্যালয়গুলোকে বশ করতে পারবে না; ওষুধ কোম্পানিগুলো পারবে না জনস্বাস্থ্য তহবিলের নিয়ন্ত্রণ নিতে।
দুই. প্রাকৃতিক সম্পদ ও নিত্যপ্রয়োজনীয় অবকাঠামো—পানি সরবরাহ, বিদ্যুৎ, শিক্ষা, স্বাস্থ্য ইত্যাদির বেসরকারীকরণ হবে না।
তিন. আশ্রয়, শিক্ষা ও স্বাস্থ্যসেবায় সকলের অধিকার থাকবে।
চার. ধনীদের সন্তানেরা পারিবারিক সম্পদের উত্তরাধিকারী হবে না।
এই সংগ্রাম আমাদের কল্পনার পুনর্জাগরণ ঘটিয়েছে। চলতি পথে, ন্যায়বিচারের ধারণাকে নিছক ‘মানবাধিকারে’ সীমিত করে এনেছে পুঁজিবাদ। সাম্যের স্বপ্নকে টিটকারির বিষয় বানিয়েছে। যে ব্যবস্থা বদলানো দরকার, তাকে ঝালাই-মালাই করে চালানোর জন্য লড়ছি না। আমরা
ক্যাপিস্ট এবং লিডাইট হিসেবে আমি আপনাদের সংগ্রামকে অভিবাদন জানাই।
সালাম ও জিন্দাবাদ।
যুক্তরাষ্ট্রের পিপলস ইউনিভার্সিটি ইন ওয়াশিংটন ক্যাম্পাসে দেওয়া বক্তৃতা, গার্ডিয়ান থেকে অনুবাদ ফারুক ওয়াসিফ
অরুন্ধতী রায়: বুকার পুরস্কারজয়ী ভারতীয় কথাসাহিত্যিক ও প্রতিবাদী বুদ্ধিজীবী।
শিশুমন
সমস্যার নাম ‘ডোরেমন’
বাংলাদেশের একটি প্রজন্ম মাতৃভাষা ভুলে যাচ্ছে। অবতরণিকাটি কি একটু নাটকীয় কিংবা আবেগাশ্রয়ী হয়ে যাচ্ছে? হলে হোক, চোখের সামনে যা দেখছি, তার সঙ্গে অবতরণিকার খুব একটা পার্থক্য নেই। এখানে পুরো ব্যাপারটিকে কেউ আবেগাশ্রয়ী বললেও কিছু যায়-আসে না।
এমনিতেই জাতিগতভাবে আমাদের জাত্যভিমান একটু কম। কোনো ভারতীয় বা পাকিস্তানি নাগরিক আমাদের সঙ্গে হিন্দি কিংবা উর্দুতে কথা বললে আমরা অভিভূত হই। আনন্দের আতিশয্যে আমরাও তাদের সঙ্গে হিন্দি বা উর্দুতে কথা বলার অপচেষ্টা চালাতে থাকি। সেই দেশের একটি প্রজন্ম যদি সবাই হিন্দিতে ডাবিং করা একটি কার্টুন সিরিয়ালে অতিমাত্রায় আসক্ত হয়ে পড়ে, তাহলে যথেষ্ট আবেগ আশ্রয় করেই চিন্তিত হচ্ছি বৈকি!
ব্যাপারটি অনেকেই ধরতে পেরেছেন আশা করি। কেবল টেলিভিশনে অজস্র চ্যানেলের ভিড়ে ‘ডিজনি’ নামের একটি চ্যানেলে ‘ডোরেমন’ নামের একটি জাপানি কার্টুন সিরিয়াল হিন্দিতে ভাষান্তরিত করে দেখানো হয়। বলতে গেলে প্রায় দিন-রাত চব্বিশ ঘণ্টা। এই কার্টুনটি বাচ্চাদের মধ্যে এতটাই জনপ্রিয় যে ধীরে ধীরে এটি প্রায় প্রত্যেক মা-বাবারই কপালে চিন্তার বলিরেখা তৈরি করেছে। এই কার্টুনের প্রতি অতিরিক্ত আসক্তি, তাঁদের ছেলেমেয়েদের না আবার মাতৃভাষা ভুলিয়ে দেয়। এরই মধ্যে খোঁজখবর নিয়ে জানা গেছে, এমন কোনো বাড়ি এখন আর অবশিষ্ট নেই, যেখানে বাচ্চা ছেলেমেয়ে আছে কিন্তু তারা ডোরেমন দেখে না। কেবল দেখলেও একটা কথা ছিল। বাচ্চারা নাকি এই সিরিয়ালের বিভিন্ন চরিত্রকে হুবহু নকলের বিপজ্জনক চেষ্টায় লিপ্ত।
সেদিন নিজের চোখে ‘ভয়ংকর’ একটি ব্যাপার দেখে রীতিমতো প্রমাদ গুনেছি। আমার এক আত্মীয়ের বাড়ি বেড়াতে গিয়েছি। সদ্যই স্কুলে যেতে শুরু করা বাড়ির ছোট ছেলেটি রীতিমতো ঘোরের মধ্যে থেকে ডোরেমন দেখছে এবং তার মা যা যা জিজ্ঞেস করছেন, তাতে সে উত্তর দিচ্ছে পরিষ্কার হিন্দিতে। বাচ্চাটিকে আমি জন্মাতে দেখেছি, মুখে কথা ফোটাও আমার সামনেই ঘটেছে। সে যখন বাংলার চেয়ে পরিষ্কার স্বরে হিন্দি বলে—আমার আতঙ্কিত হওয়ার ব্যাপার এখানেই।
কার্টুন ছোটদের কাছে খুব মজার একটি বিষয়, এতে কোনো সন্দেহ নেই। শিশুর মনোজগতে কার্টুন সিরিয়ালের প্রভাব খুবই সুদূরপ্রসারী—ভয়ের ব্যাপারটি এখানেই। আমাদের প্রজন্ম বিটিভিতে প্রচারিত বেশ কিছু জনপ্রিয় কার্টুন সিরিয়ালে আসক্ত ছিল। দেশের জাতীয় টেলিভিশন নেটওয়ার্কে প্রচারিত হওয়ার কারণে আমাদের ছোটবেলায় প্রচারিত কার্টুনগুলো ছিল অনেক বেশি নিয়ন্ত্রিত ও সম্পাদিত। সবচেয়ে বড় কথা, সেই কার্টুনগুলো ইংরেজি ভাষায় প্রচারিত হওয়ায় এর অপকারের চেয়ে উপকারের পরিমাণটি ছিল অনেক বেশি।
প্রসঙ্গে ফিরে আসি। ডোরেমন কার্টুনটির ক্ষেত্রে বিপদের মাত্রা অনেক বেশি। প্রথমত, এই কার্টুনটি হিন্দি ভাষায় ভাষান্তরিত। এই কার্টুনের নেশা খুব কচি বয়সেই শিশুদের অন্য একটি ভাষা রপ্ত করিয়ে দিচ্ছে, যা নিজেদের সংস্কৃতির জন্য খুব বড় ধরনের একটি হুমকি। নিজের ভাষা ঠিকমতো রপ্ত করার আগেই যদি তারা অন্য একটি অপ্রয়োজনীয় ভাষায় কথা বলতে শেখে, সেটা দেশের ভবিষ্যৎ সাংস্কৃতিক মনন তৈরি হওয়ার পথে একধরনের প্রতিবন্ধকতা। দ্বিতীয়ত, কার্টুনটিতে এমন কিছু কাহিনি দেখানো হয়, যেগুলোকে আমাদের সংস্কৃতিতে খারাপ চোখে দেখা হয়। যেটা শিশুর আদর্শিক বিকাশ বাধাগ্রস্ত করতে পারে।
ডোরেমন কার্টুনের একটি কেন্দ্রীয় চরিত্র নাকি মায়ের সঙ্গে প্রায়ই মিথ্যে কথা বলে। এটা আমি জানতে পারি আমারই এক বন্ধুর কাছে। সে এই প্রসঙ্গে আমাকে জানায়, ওর মেয়ের স্কুলে এক অভিভাবক নাকি এ ধরনের একটি সমস্যার সম্মুখীন হয়েছেন। ওই অভিভাবকের শিশুসন্তান পরীক্ষায় কম নম্বর পেয়ে বাসায় খাতা দেখায়নি। ব্যাপারটি ধরা পড়ে গেলে সেই অভিভাবক বাচ্চার কাছে জানতে চান, মিথ্যে বলা সে কোথা থেকে শিখেছে। উত্তরে অবাক করে দিয়ে শিশুটি বলে, ডোরেমন কার্টুনের নবিতার কাছ থেকে সে এটা শিখেছে। কার্টুন যদি বাচ্চাকে মিথ্যে বলা শেখায়, তবে তা সত্যিই আশঙ্কার বিষয়।
এখন প্রশ্ন উঠতে পারে, এত সব আশঙ্কা, অভিযোগ, অনুযোগের সমাধান কী? আপনার বাচ্চা হিন্দি শিখে যাচ্ছে, অপসংস্কৃতি রপ্ত করে ফেলছে, এই আশঙ্কায় তাকে কি ডোরেমন দেখতে দেবেন না? অনেক মা-বাবা হয়তো তা-ই করছেন বা করবেন, কিন্তু সত্যিকার অর্থে সেটা কি সমস্যার সমাধান? অবশ্যই নয়। সমাধান হচ্ছে এর বিকল্প খুঁজে বের করা। নিদেনপক্ষে, ‘হিন্দি’ ডোরেমনের হাত থেকে শিশুদের রক্ষা করা। ডোরেমন কার্টুনের জনপ্রিয়তা অনুধাবন করে আমাদের রাষ্ট্রীয় টেলিভিশন বিটিভি কিংবা অন্যান্য বেসরকারি টেলিভিশন চ্যানেল কি পারে না এই কার্টুনটি আমদানি করে বাংলায় ডাবিং করে তা প্রচার করতে? ব্যাপারটি ভেবে দেখার বোধ হয় এখনই সময়। নয়তো সর্বনাশের আর বাকি থাকবে না।
আমি বাচ্চা নই, কিন্তু এই অনুষ্ঠান টা আমার কাছে অনেক পছন্দনীয়। আমার, কিছু কাজিন এই আনুষ্ঠান দেখে কথা বাত্রা নকল করে। আমার খুবই আফসোস হয়, আমাদের এই দেশে পিস টিভির মত চ্যানেল এর বাংলা চ্যানেল (ইসলামিক টিভি) থাকতে পারে, তারা অনেক অনেক আনুষ্ঠান বাংলায় ডাবিং করে দেখায়, আর আমাদের শিশুদের জন্য ওইরকম কোনো চ্যানেল নাই, কিংবা কোনো চ্যানেল ওইরকম আনুষ্ঠান বাংলায় ডাবিং করে দেখায় না!!
Sports chanel নিয়েও আমার একই মাথা ব্যাথা। আমাদের নিজেদের sports chanel নেই কেন, আমাদের এখন ভারতীয় চ্যানেল এর পাশাপাশি বিরতিতে তাদের পন্যের বিজ্ঞাপন দেখতে হয়।
বাংলাদেশে এখন অনেক চ্যানেল, সবগুলিই কেন নিউজ চ্যানেল হতে হবে?
আমাদের চাই, নিজেদের sports chanel, নিজেদের cartoon chanel, নিজেদের movie chanel, নিজেদের নাটকের চ্যানেল, নিজেদের national geographic chanel, নিজেদের animal planet chanel, নিজেদের fox history chanel.
ওহ হ্যা, ভারতীয় সব চ্যানেল এখানে বন্ধ করে দিতে হবে।
আমাদের মুভি চ্যানেল এ বাংলা, হিন্দি, ইংরেজি, জাপানি সব ধরনের মুভি দেখানো যেতে পারে, তবে তা অবশ্যই আমাদের চ্যানেলে, বিজ্ঞাপন টা আমরা আমাদের নিজেদেরই দেখতে চাই।
প্রাথমিক ধাক্কা সামাল দিতে, কিছু হিন্দি নাটক ও আমাদের চ্যানেলে চালানো যেতে পারে।
পশ্চিমবঙ্গের সাথে দিপক্ষীয় চুক্তিতে তাদের কিছু আনুষ্ঠান আমাদের চ্যানেলে, আমাদের আনুষ্ঠান তাদের চ্যানেল এ চালানো যেতে পারে। তবে এটাতে সমস্যা আছে, কলকাতার আনুষ্ঠান গুলেতে বাংলা সংস্ক্‌তির চেয়ে হিন্দি সংস্ক্‌তি বেশি চর্চা হয় এখন। 
পরিবহন
রেলগাড়ি ঝম্ঝম্...
দেশে রেল পরিবহনের দেড় শ বছর পূর্তি হলো। ১৮৬২ সালে ব্রিটিশদের শাসনের সময় ইস্টার্ন বেঙ্গল রেলওয়ে কলকাতা থেকে রানাঘাট পর্যন্ত যে রেলপথ স্থাপন করেছিল, পরে তা-ই সম্প্রসারিত হয় কুষ্টিয়ার দর্শনা-জগতী পর্যন্ত। রেলের ওই খবরে আমি একটু নস্টালজিক হয়ে উঠেছিলাম। মনে পড়ে গেল শৈশবের রেলের সেই ছড়াটি—
‘রেলগাড়ি ঝম্ঝম্
পা পিছলে আলুর দম
ইস্টিশানে মিষ্টিকুল
শখের বাগান গোলাপ ফুল।’
ছড়াটির অর্থ যে কী, বুঝিনি। কিন্তু মামাবাড়ির পাশ দিয়ে রেললাইন ধরে যখন হুইসেল বাজিয়ে ভস্ভস্ করতে-করতে স্টিম ইঞ্জিনের রেলগাড়ি চলে যেত, তখন মামাতো ভাইদের সঙ্গে সুর মিলিয়ে আমিও ওই ছড়া আবৃত্তি করতাম।
দেড় শ বছরের ইতিহাস ঘাঁটলে াদেশের যাতায়াত-ব্যবস্থা সুষ্ঠু, নিরাপদ ও নিয়মতান্ত্রিক করতে হলে রেলপথকেই প্রাধান্য দিতে হবে। তবে জরুরি, রেলের আধুনিকায়নসহ অন্যান্য ক্ষেত্রে সংস্কার। দেশে বর্তমানে যে পরিমাণ ইঞ্জিন এবং কোচ ব্যবহূত হচ্ছে, তা যাত্রী ও মালামাল পরিবহনের জন্য একেবারেই অপ্রতুল। দরকার আরও বিপুল পরিমাণ ওয়াগন, কন্টেইনার, যাতে নির্ধারিত সময়ে গন্তব্যে খাদ্যশস্য, পাট, সার, সিমেন্ট, কয়লা, লোহা, ইস্পাত, পাথর, পেট্রোলিয়াম, লবণ, চিনি ইত্যাদি মালামাল পৌঁছানো যায়। যমুনা নদীর পশ্চিম পারে ব্রডগেজ ও পূর্ব পারে মিটারগেজ লাইন চালু রয়েছে। এই ব্রডগেজ-মিটারগেজ রেলপথ যাত্রী ও মালামাল পরিবহনের ক্ষেত্রে নানা সমস্যা সৃষ্টি করছে। ব্রডগেজ লাইন থেকে মিটারগেজ লাইনে মালামাল ওঠা-নামা করানো অত্যন্ত ঝক্কি-ঝামেলার ব্যাপার। সরকারকে বন্ধ হয়ে যাওয়া রেলপথগুলো পুনরায় চালুর বিষয়ে ভাবনা-চিন্তা করতে হবে। নতুন রেলপথ স্থাপনের ক্ষেত্রেও প্রকল্প প্রণয়ন করতে হবে। ট্রেনকে গণপরিবহন করতে চাইলে এসব বিষয় উদ্যোগ নেওয়া ছাড়া গত্যন্তর নেই।
রেল পরিবহন যদি নিরাপদ করা যায়, দ্রুতগামী করা যায়, সুষ্ঠুভাবে, নিয়মতান্ত্রিক পদ্ধতিতে যাত্রী ও মালামাল পরিবহন করে দেওয়া যায়, তবে এই পরিবহন-ব্যবস্থার কর্মপরিধির ক্ষেত্রে ইতিবাচক প্রভাব পড়বে। রেলের আর্থিক ব্যবস্থার উন্নতি হলে সরকারকে আর অন্তত ভর্তুকি দিতে হবে না। দূষণমুক্ত পরিবেশ একমাত্র রেলব্যবস্থাই উপহার দিতে পারে যাত্রীদের, দেশবাসীকে। যে কথা বলছিলাম, আগে প্রয়োজন রেলের সার্বিক সংস্কার ও আধুনিকায়ন। ডিজিটালাইজেশনের এই যুগের রেলগাড়ি তো কয়লায় চলা বাষ্পীয় শকট নয়। এ যুগের রেলগাড়ির শব্দ তো আলাদা। এখনকার রেলগাড়ি ঝম্ঝম্ শব্দে গন্তব্যের পথে যাত্রা করে না। এই রেলগাড়ি নিয়ে হয়তো আগামী প্রজন্মের কবিরা নতুন করে ছড়া রচনা করবে। নতুন সেই দিনের প্রতীক্ষায় থাকব আমরা।
    বাংলাদেশে রেলের দুরবস্থার প্রধান কারন রাজনৈতিক। নেতাদের বাস- ট্রাকের ব্যবসা চালিয়ে যাওয়ার জন্যেই রেলকে সংকুচিত করে রাখা হয়েছে।আলাদা রেল মন্ত্রণালয় গঠন করা ছাড়া রেলের ঊন্নয়ন সম্ভব নয়, ব্যবসায়ী নেতাদের কারণে যোগাযোগমন্ত্রী রেলের সাথে বিমাতাসুলভ আচরন করেন,তাদের জন্যএমনকি বি আর টি সি কে অচল করে রাখেন। দেশ ও জনগনের স্বার্থে রেলের উন্নয়ন অতি জরুরী। যমুনা সেতু থেকে বগুড়া পর্যন্ত নুতন রেল লাইন স্থাপন করলে ঊত্তরবঙ্গে মালামাল ও জন পরিবহনে অনেক কম সময় লাগবে। জরুরী ভিত্তিতে চট্রগ্রাম থেকে কক্সবাজার পর্যন্ত রেললাইন স্থাপন করতে হবে। ঢাকা- নারায়ণগঞ্জ ডাবল লাইন করে রেলের সংখা বাড়ালে ঢাকায় জ্যাম অনেক কমে যাবে। তবে সেই সাথে বাস মালিকদের ব্যবসাও কিছ কমবে!!! 
    অস্বীকার করা যাবে না যে যে দেশে সড়ক পরিবহন মালিক-শ্রমিক নেতা স্বয়ং মন্ত্রী এবং তিনি যোগাযোগ মন্ত্রনালয়ের উপরও ডানা মেলে আছেন সে দেশে রেলের উন্নয়ন প্রায় 'হিমালয়ান টাস্ক'। তদুপরি খোদ যোগাযোগমন্ত্রী সড়ক পরিবহন শ্রমিক-মালিকদের পক্ষে সুর ধরেন। অথচ সারা বিশ্বে আজ রেলের কদর এমনকি বিমান সার্ভিসের চেয়েও জনপ্রিয় হচ্ছে। কিন্তু আমরা যে সোনার বাংলায় বাস করছি।
আগে মানুষ হওয়ার প্রশিক্ষণটি শেষ করুন
চিকিৎসকের অভব্য আচরণ
সমাজ ও রাষ্ট্র একজন চিকিৎসকের কাছে চিকিৎসাসেবা ও মানবিক আচরণ আশা করে। আশা করে সহমর্মিতা ও সৌজন্যবোধ। কিন্তু গত রবি ও মঙ্গলবার ঢাকা মেডিকেল কলেজ হাসপাতালে একজন প্রশিক্ষণার্থী-চিকিৎসক রোগী, রোগীকে হাসপাতালে নিয়ে আসা দুই হোটেল কর্মকর্তা ও গণমাধ্যমকর্মীদের সঙ্গে যে আচরণ করেছেন, তা অমানবিক ও অভদ্রজনোচিত।
গত রোববার মহাখালীর একটি হোটেলে স্ত্রীর সঙ্গে ঝগড়া করে গলায় ওড়না পেঁচিয়ে আত্মহত্যার চেষ্টা করেন এক ব্যক্তি। হোটেলের দুই কর্মকর্তা গুরুতর অসুস্থ অবস্থায় তাঁকে উদ্ধার করে ঢাকা মেডিকেল কলেজ হাসপাতালে নিয়ে এলে ১০৩ নম্বর ওয়ার্ডে কর্তব্যরত প্রশিক্ষণার্থী চিকিৎসক পীযূষ কান্তি মিত্র তাঁদের কাছে উৎকোচ দাবি করেন। অন্যথায় তাঁদের বিরুদ্ধে প্রতিবেদন দেওয়া হবে বলে তিনি হুমকি দেন। হোটেল কর্মকর্তারা সেখানে উপস্থিত প্রথম আলোর প্রতিবেদকের সহায়তা চাইলে তিনি নিজেকে হোটেল কর্মকর্তাদের ভাই বলে পরিচয় দিয়ে ঘটনা জানতে চান। তাঁকে জানানো হয়, ‘এটি হমিসাইডাল ঘটনা।’
মঙ্গলবার প্রথম আলোর প্রতিবেদক সেখানে দায়িত্ব পালনরত অন্য সাংবাদিকদের নিয়ে ফের ১০৩ নম্বর ওয়ার্ডে যান এবং নিজের পরিচয় দেন। ঘুষ চাওয়ার বিষয়টি ফাঁস হওয়ায় ওই প্রশিক্ষণার্থী-চিকিৎসক তাঁর ওপর চড়াও হন এবং অশালীন ভাষায় গালাগাল করেন। বিষয়টি হাসপাতালের পরিচালককে জানালে তিনি প্রশিক্ষণার্থী চিকিৎসককে ডেকে পাঠাবেন বলে জানান। এরূপ গুরুতর ঘটনায় তাঁকে ডেকে পাঠানো কি যথেষ্ট?
অভিযুক্ত পীযূষ কান্তি মিত্র ঢাকা মেডিকেল কলেজের নিউরো সার্জারি বিভাগের শেষ বর্ষের ছাত্র। যে ব্যক্তি পূর্ণ চিকিৎসক হওয়ার আগেই প্রকাশ্যে ঘুষ নেওয়ার জন্য মানুষকে ব্ল্যাকমেইল করেন এবং সেই ঘটনা ফাঁস হওয়ায় সাংবাদিকদের প্রতি তেড়ে আসেন, ভবিষ্যতে তাঁর কাছে রোগীরা কী ধরনের সেবা ও চিকিৎসা পাবেন, তা সহজেই ধারণা করা যায়। এই ভাবী চিকিৎসকের কাছে রোগী কেন, সুস্থ মানুষও নিরাপদ নয়।
আমরা পীযূষ কান্তি মিত্রের অভব্য আচরণের নিন্দা জানাই। রোগীর প্রতিবেদন দেওয়ার বিনিময়ে ঘুষ দাবি করে তিনি ফৌজদারি অপরাধ করেছেন। তদন্ত সাপেক্ষে এর বিচার হওয়া উচিত। শেষ কথা, চিকিৎসা শাস্ত্রের প্রশিক্ষণ সম্পন্ন করার আগে তিনি যেন মানুষ হওয়ার প্রশিক্ষণটিও শেষ করেন—তাতে রোগী ও সেবাপ্রার্থীরা অযথা হয়রানি থেকে রেহাই পাবেন
সড়ক দুর্ঘটনা
দায়ী চালকদের শাস্তি নিশ্চিত করতে হবে
আমাদের দেশে সড়ক দুর্ঘটনায় প্রতিদিন মানুষ মারা যাচ্ছে। তার দায় কেউ নিচ্ছে না। যোগাযোগমন্ত্রীরও এ নিয়ে কোনো মাথাব্যথা নেই। তাঁর চিন্তা, কী করে বাস বা ট্রাকের বেপরোয়া চালকদের বাঁচানো যায়। সড়ক বা মহাসড়ক যে যানবাহন চলাচলের অনুপযোগী হয়ে গেছে, সে ভাবনা করে তিনি সময় নষ্ট করেন না। তার চেয়ে অনেক বড় চিন্তা তাঁর পদ্মা সেতু। গাজীপুরে ডাক্তার ও প্রকৌশলী দম্পতির গাড়িকে এক ধাক্কায় দুমড়েমুচড়ে দুজনেরই প্রাণ গেল। বেঁচে গেল তাঁদের শিশুসন্তান। এই শিশু একই সঙ্গে বাবা-মাকে হারিয়ে পুরোপুরি এতিম হয়ে গেল। যে ট্রাক তাঁদের গাড়িকে ধাক্কা দিয়েছিল, সেই ড্রাইভারের কী হলো, সে সংবাদ কিন্তু প্রকাশ হয়নি। হয়তো কোনো মন্ত্রী বা শ্রমিকনেতার ছত্রচ্ছায়ায় সেই ড্রাইভার নিরাপদেই রয়েছেন। একটিবারের জন্যও ওই শিশুর কথা যোগাযোগমন্ত্রীর মনে পড়েছে কি? নৌপরিবহন বা যোগাযোগমন্ত্রী ও বাস শ্রমিকনেতারা এই বেপরোয়া ড্রাইভারদের কার্যক্রমের দায়ভার কি নেবেন না কোনো দিন? হবে না কোনো বেপরোয়া চালকদের বিচার?
বাস শ্রমিকনেতারা সব সময়ই বলেন, তাঁরা শ্রমিক জনগণের বন্ধু, তাহলে সড়ক দুর্ঘটনায় যেসব পরিবার স্বজন হারায়, তাদের কাছে কেন শ্রমিকনেতারা আসেন না বন্ধু হয়ে? যে শিশু একসঙ্গে বাবা-মাকে হারাল, তার কাছে কী জবাব দেবেন যোগাযোগমন্ত্রী বা শ্রমিকনেতারা? একজন চিকিৎসক, একজন প্রকৌশলী গড়তে বাংলাদেশ সরকারের কী পরিমাণ অর্থ ও সময় ব্যয় হয়, তার খবর বোধ করি এসব নেতা-গোষ্ঠী নেন না বা জানার প্রয়োজনীয়তা এড়িয়ে যান। তাঁরা যদি এতই বাস-ট্রাক শ্রমিকদের নেতা হয়ে থাকেন, তাহলে কেন আজ মহাসড়কগুলোর যে বেহাল অবস্থা, তার প্রতিকারের জন্য কোনো আন্দোলন করেন না? শ্রমিকনেতারা তা করবেন না। নিজেদের আপনজন সড়ক দুর্ঘটনায় চিরতরে হারিয়ে না যাওয়া পর্যন্ত আসলে কেউ বুঝতে পারেন না, ক্ষতটা কত গভীর।
সড়ক দুর্ঘটনায় তদন্তও হয় না। যদিও বা তদন্ত নামক প্রহসন করা হয়, সেই তদন্ত আলোর মুখ কোনো দিনই দেখে না, ঊর্ধ্বতন নেতাদের অঙ্গুলির নির্দেশে এভাবেই চলে আসছে আমাদের জনগণের ভাগ্য। আমরা আজ জিম্মি মন্ত্রী, শ্রমিকনেতা, সরকারপ্রধান ও বিরোধী দলের নেতাদের হাতে। মোট কথা, রাজনৈতিক নেতাদের হাতে। তাঁদের ইচ্ছা-অনিচ্ছার ওপর জনগণের ভাগ্য নির্ভর করছে। এত যে সড়ক দুর্ঘটনা হচ্ছে, কেন বিরোধী দলের কেউ কোনো প্রতিবাদ করছে না এর প্রতিকারের জন্য। বিরোধী দলের নেত্রী এত সব দাবি করে যাচ্ছেন সারা দেশে বিভিন্ন সভায়, কই, একবারও তো কোনো সভায় জোরদার দাবি করে বলেন না, ‘সড়ক দুর্ঘটনা আমাদের দেশে আজ এক ভয়াবহ সমস্যা।’ না, তিনি বলবেন না দেশের এই বর্তমান ভয়াবহ সমস্যার কথা। তিনি তো দেশের জন্য রাজনীতি করেন, দেশের জনসাধারণের জন্য করেন না। এর দায়ও যে তাঁর ঘাড়ে পড়ে, তা কি তিনি বুঝতে চেষ্টা করেন? আমাদের দুঃখ কি, আমাদের দেশে যে সরকারই আসুক না কেন, কোনো সরকারই সড়ক বা নৌদুর্ঘটনার দায় নিতে চায় না; বরং শ্রমিক সংগঠনের নাম করে বেপরোয়া ড্রাইভারদের জামিনে বাঁচিয়ে তাঁদের হাতে আবার তুলে দেয় যানবাহনের চাবি। যাতে করে আরও বেপরোয়াভাবে গাড়ি চালিয়ে আরও মানুষকে নিয়ে যেতে পারেন মৃত্যুর কাছে।
মিরসরাইয়ে যে ৪৮ জন কিশোর একসঙ্গে সড়ক দুর্ঘটনায় মারা গেল, তার যে তদন্ত হলো, সেটার ফলাফল কী? এই কিশোরদের স্বপ্ন, তাদের বাবা-মায়ের আশা যে ধূলিসাৎ হয়ে গেল; সেই হতভাগ্য পিতা-মাতার কাছে কি গিয়েছিলেন যোগাযোগমন্ত্রী? নিশ্চয়ই সময় হয়নি। সময় কোথায় সময় নষ্ট করার এই হতভাগ্য পরিবারের কাছে গিয়ে! সেই হেলপার নামক ড্রাইভারের হয়েছে কি কোনো বিচার? বিচার বলতে আমি কেপিট্যাল পানিশমেন্টের কথা বলছি না। কিন্তু তাই বলে বেপরোয়া গাড়ি চালানোর জন্য লাইসেন্সবিহীন চালকদের মানুষ হত্যার বিচার হবে না, এটা মেনে নেওয়া যায় না। বাংলাদেশে যানবাহনের একটি লাইসেন্স একাধিকবার একাধিক নামে ব্যবহার করা হচ্ছে। তা কী করে সম্ভব হচ্ছে সরকারের নাকের ডগায়? বাংলাদেশে একটি বাঘ মারলে ১০ বছরের সশ্রম কারাদণ্ড হয়। আর মানুষ মারলে হয় তিন বছর। আবার জামিনও মেলে, কিন্তু বাঘ মারলে মেলে না। তাহলে মানুষ থেকে বাঘের দাম অনেক। মানুষের দাম নেই আমাদের দেশের নীতিনির্ধারকদের কাছে। কী করে আমাদের আইনমন্ত্রী, যিনি নিজেও একজন আইনজ্ঞ, এ ধরনের একপেশে আইন মেনে নিচ্ছেন? মানুষ হত্যার জন্য ১০ বছর সশ্রম কারাদণ্ড, যা আগে ছিল তা তিনি পুনরায় বহাল করছেন না? কেন যোগাযোগমন্ত্রী ও প্রধানমন্ত্রী সড়ক বা মহাসড়কের জন্য ট্রাফিক আইন ‘জিরো টলারেন্স’ করছেন না। বাংলাদেশে সড়ক দুর্ঘটনার মধ্য দিয়ে জনসংখ্যা কমানোর এই নীতি কি তাঁরা নিয়েছেন?
অবাক হই, নৌমন্ত্রী যখন টেলিভিশনের টক শোতে বলেন, সড়ক দুর্ঘটানায় অনেক সময় পুলিশি কেস হয় না। মালিক ও শ্রমিকনেতারা এসে সে হতভাগ্য (যার মৃত্যু হয় সড়ক দুর্ঘটনায়) পরিবারের সঙ্গে অর্থের বিনিময়ে একটা সমঝোতা করে নেন। এর জন্য পুলিশও মধ্যস্থতা করে (যা আমাদের মাননীয় মন্ত্রী ভালোভাবেই ওয়াকিবহাল)। আমাদের হতদরিদ্র জনগণের অভাবকে হাতিয়ার বানিয়ে এভাবেই পার পেয়ে আসছে এই ঘাতক গোষ্ঠী। আমাদের দেশের সবচেয়ে দুর্বলতা হলো প্রচলিত ট্রাফিক আইন। এই আইনের ফাঁক এতই বড় যে জিন্দাবাদ করতে করতে বেরিয়ে যেতে পারে যে কেউ। এখন সময় হয়েছে ট্রাফিক আইন সংশোধন করার। প্রচলিত ট্রাফিক আইনকে নতুন করে প্রণয়ন ও কঠিনভাবে তা বাস্তবায়ন করতে হবে। তা না হলে সড়ক দুর্ঘটনা কমানো যাবে না এবং সড়ক ও মহাসড়ক মেরামতের দিকেও একই সঙ্গে দৃষ্টি দিতে হবে, জোড়াতালি দিয়ে মেরামতি নয়, সঠিকভাবে তা করতে হবে। জনসাধারণের পিঠ দেয়ালে ঠেকে গেছে। আমরা আর স্বজন হারাতে চাই না, আমরা চাই বেপরোয়া ড্রাইভারদের বিচার, যাদের কারণে আমরা জনসাধারণ স্বজন হারাচ্ছি প্রতিনিয়ত। আমাদের দাবি এই বেপরোয়া ঘাতক চালকদের বিচার।
মঞ্জুলী কাজী: সড়ক দুর্ঘটনায় নিহত চিত্রগ্রাহক ও সাংবাদিক মিশুক মুনীরের স্ত্রী।
পাঠকের মন্তব্য
    কানে দিয়েছি তুলো, পীঠে বেধেছি কুলো নীতি নিয়েছেন আমাদের নেত্রী শেখ হাসিনা । উনার কোন খমতা নেই, যা আছে তা হলো মূখ। মূখ দিয়ে দিনরাত তারেক জিয়া, খালেদা জিয়ার কুৎসা করবেন, একশত জন মানুষের ষাট জন বিশ্বাস করলেই উনি রাজনীতিতে সফল মনে করবেন। পরবর্তী পাচ বছর বিপদমুক্ত । চামচা পরিবেস্ঠিত থাকতে ও তাদের দিনরাত বন্দনা শুনতে পছন্দ করেন। তিনি কখনোই অযোগ্য ও দুর্ণীতিবাজ শাজাহান খান, আবুল হোসেনদের শাস্তি দিবেন না। পদ্মা সেতু বড় নয়, দেশ বড় নয়, দেশের মানুষ বড় নয়, আবুল হোসেন, শাজাহান খানরা বড়। কারন তারা শেখ হাসিনাকে আগামি পাচ বছর খমতায় থাকার গ্যারান্টি । নির্বাচনে হাজার কোটি টাকার যোগান দাতা, পেশী শক্তির যোগানদাতা ছাড়া দ্বিতীয়বার খমতায় আসা যে কোনভাবেই সম্ভব নয় তাতো ১৯৯১, ২০০১ এ পরপর দুইবার প্রমানিত হয়েছে। আর কোন ঝুকি নেয়া সম্ভব নয়। ঠিক যে ভাবে খালেদা জিয়া ২০০৬ সালে দ্বিতীয়বার আসতে চেয়েছিল, ছলে বলে ঠিক সেভাবেই তিনিও আসতে চাইছেন। হাসিনা, খালেদা ছাড়া যে এই কুম্ভকূর্ণ জাতির কোন মুক্তি নেই, তা উনাদের থেকে আর যে কেউ ভালো বোঝেন না। একজন রাস্তার লোককে প্রশ্ন করলেও বলবে হয় তিনি বিএনপি করেন, না হয় আওয়ামী লীগ। দল নিরপেখ্খ যে কেউ দেশে নেই। তো এই দলকানা জাতির জন্য আর ভালো কি আশা করা যায়? 
    ক্ষমতা বিবেককে অন্ধ ও বধির করে ফেলে - একথাটা কত বড় সত্য তা বলার অপেক্ষা রাখে না। কার কাছে মানুষ বিচার চাইবে? যারা অভিযুক্ত তারা যদি বিচারকের আসনে বসে তবে সে বিচারের রায় কার পক্ষে যাবে তা বলতে জ্যোতিষী হবার দরকার হয়না। চালকদের নেতা যেখানে মহাক্ষমতাশালী মন্ত্রী, আইনমন্ত্রী যখন আইনের শিকঞ্জাকে জায়গামত ঢিলে করতে বিবেকদংশন বোধ করেন না, সেখানে ক্ষতিগ্রস্থদের পক্ষে ন্যায় বিচার পাওয়াটা দিবাস্বপ্ন ছাড়া আর কি ? এ দেশে 'তাহরির স্কয়ার' টাইপের একটা বিপ্লব ছাড়া কোন কিছু ঠিক হবার আর আশা করা যায় না। 
    এই দেশের রাজনিতিক নীতি নিরধারকরা কত সুন্দর করে জনসভায় ভাষন দিতে জানে অথচ উন্নয়ন মুলক জনসারথে কোন কাজ করতে চায় না। তারা চায় শুধু দলীয় নেতাদের পকেট ভারী করতে।
    জনাব ইলিয়াস কাঞ্চন সাহেব বহু দিন ধরে “নিরাপদ সড়ক চাই” শিরোনামে আন্দোলন করে যাচেছন অথচ এই মহতী উদ্যেগের জন্য তিনি পেয়েছেন সরবকালের সেরা অপমান,তিরস্কার।এবং এটা যে পরিকল্পিত এদেশের মানুষ তা জানে কিন্তু দুঃখ হলো আমরা দেশের মানুষ তার জন্য কিছুই করলাম না শুধু শান্তনা দেওয়া ছাড়া । কে কোন দল করে সেটা বড় বিষয় নয়, মুখ্য বিষয় হলো এটা জাতীয় সমস্যা
    তাই আসুন সবাই মিলে দলের অনুসারী না ভেবে এই দেশের কথা আমাদের নিরাপদের কথা ভেবে “ নিরাপদ সড়ক চাই”
    এই আন্দোলনে শরীক হয়ে নিজেরা নিরাপদ থাকি, আমাদের সন্তান্দের নিরাপদে পথচলার সুযোগ করে যাই। 
এসো নীপবনে
সুড়ঙ্গের শেষে কী?
সুড়ঙ্গের শেষ প্রান্তে আলো দেখা যাচ্ছে।’ এই কথাটি আমাদের দেশের রাজনীতির ক্ষেত্রে প্রায়ই শোনা যায়। তবে বেশির ভাগ ক্ষেত্রেই আলোটি আর আলো থাকে না, হয়ে যায় মরীচিকা।
আমার লেখার বিষয় কিন্তু এটা নয়। কদিন আগে বেগম সাহেবাকে নিয়ে মরু শহর দুবাই গিয়েছিলাম বেড়াতে। প্রথম দিনই ‘সিটি ট্যুর’-এ ঘুরে দেখলাম দুবাই শহরের নানা স্থান। গাইডের কথাগুলো ঘুরেফিরে কানে বাজছে: ‘এখানে একটা খাল ছিল, আমরা সেটা বড় করে ক্রিক (ছোট নদী) তৈরি করেছি।.. আর ওটাও ছিল ছোট নদীর মতো, ওটাকে চওড়া করা হয়েছে।’ ইত্যাদি।
তখনই বারবার মনে পড়ছিল ঢাকা শহরের মরণদশার কথা, অসংখ্য খালের শহর ঢাকাকে কীভাবে আমরা পৃথিবীর অন্যতম শ্রেষ্ঠ আবর্জনাময় নগরে পরিণত করেছি। ওরা খালকে নদী বানায় আর আমরা নদীকে নর্দমায় করি পরিণত। আর ক্রমে সেটাও বেদখল হয়ে যায়।
এগুলোও কিন্তু আমার আজকের বলার বিষয় নয়। বলতে চাইছিলাম দুবাই শহরের শিনদাঘা সুড়ঙ্গের কথা। দুবাই ক্রিকের তলদেশ দিয়ে চার লেনের একটি সড়কসুড়ঙ্গ এই শিনদাঘা টানেল। দায়রা এবং আল শিনদাঘা এই দুই এলাকাকে যুক্ত করেছে ১৯৭৫-এ নির্মিত এই সুড়ঙ্গ। সেটার যেভাবে বর্ণনা দিচ্ছিলেন গাইড, তাতে যেকোনো পর্যটকেরই মনে হবে বিশাল কিছু একটা এই সুড়ঙ্গ। এটাই বোধ করি পর্যটনব্যবসার ক্যারিশমা।
তো, এর দৈর্ঘ্য কতখানি সেটা জানতে পারিনি গাইডের কাছ থেকে। কত হবে? দুই, চার কিংবা পাঁচ শ মিটার? আমরা জানি বিশ্বের দীর্ঘতম টানেল ১৩৭ কিলোমিটার দীর্ঘ। সে তুলনায় এ অতি তুচ্ছ। যুক্তরাষ্ট্রের নিউইয়র্কে কঠিন শিলা ছেদ করে ‘ডেলাওয়ার একুইডাকট’ তৈরি হয়েছে। এবং সবচেয়ে দীর্ঘ সড়কসুড়ঙ্গ (২৪.৫ কিলোমিটার) নির্মাণ করেছে নরওয়ে।
তাহলে দেখছি ওই শিনদাঘা সুড়ঙ্গ এমন আহামরি কিছুই নয়, কিন্তু গাইডের স্বতঃস্ফূর্ত উপস্থাপন আপনার দৃষ্টি আকর্ষণ করতে বাধ্য। আর আমাদের অনেক কিছু থেকেও নেই পর্যটকদের চোখে সেগুলোকে আকর্ষণীয় করে তোলার চেষ্টা। এমনকি সেই যোগ্যতাও আছে কি না সন্দেহ জাগে মনে।
সুড়ঙ্গের শেষে আলো দেখার আশাতেই দিন কাটে আমাদের, অন্য কিছু চিন্তাভাবনার সময় কই। সুড়ঙ্গেই আমাদের চিরস্থায়ী বন্দোবস্ত।
সুড়ঙ্গের কথাতেই ফিরে আসি আবার। সৃষ্টির আদিকাল থেকেই সুড়ঙ্গ নির্মাণ শুরু করে মানুষ। প্রথমে নিরাপদ বাসস্থান নির্মাণে তৈরি হয় গুহা। পরে তাকে বড় করার প্রয়োজনে হয় সুড়ঙ্গ। তবে সবচেয়ে উন্নত ধরনের সুড়ঙ্গ প্রথম তৈরি করে ব্যাবিলনীয়রা। সেচকাজের জন্য। খ্রিষ্টপূর্ব ২১৮০ থেকে ২১৬০ সন পর্যন্ত ইটের তৈরি হাঁটাপথও তৈরি করে মানুষ সুড়ঙ্গের ভেতর দিয়ে। অবাক লাগে ভাবতে যে, সেই যুগে কীভাবে এত কঠিন কাজ সমাধা হতো।
রাজপ্রাসাদের সঙ্গে অপর পারের মন্দিরের সংযোগ স্থাপনের জন্য ইরাকিরা ফোরাত (ইউফ্রেটিস) নদীর তলদেশে শুকনো মৌসুমে উন্মুক্ত খননের মাধ্যমে তৈরি করেছিল সুড়ঙ্গপথ। কিন্তু মিসরীয়রা সবচেয়ে দক্ষ। তারা পিরামিড বানিয়ে যেমন অবাক করেছে পৃথিবীকে, দক্ষতা আর মেধায় সুড়ঙ্গ নির্মাণেও অগ্রগামীর ভূমিকা পালন করেছে তারা। তারা কঠিন মৃত্তিকা খননে ব্যবহার করেছে তামার করাত ও এক ধরনের ঘূর্ণায়মান হাতিয়ার। অবাক কাণ্ডই বটে।
প্রয়োজন মানুষকে সবকিছু করতে বাধ্য করে। সড়কপথে যান-চলাচলের জন্য যেমন সুড়ঙ্গ নির্মাণ হয়, তেমনি রেল যোগাযোগের জন্যও হচ্ছে। জাপান সমুদ্রের তলদেশ দিয়ে ৫৪ কিলোমিটার রেলপথ তৈরি করেছে, যার নাম শেইকান রেলসুড়ঙ্গ।
যুক্তরাষ্ট্রের শিকাগো শহরে ১৭৫ কিলোমিটার দীর্ঘ সুড়ঙ্গ তৈরির কাজ শুরু হয়েছে ১৯৭০-এ শুধু বন্যার সময় পানি সরানোর জন্য। ২০১৯ সালে এর কাজ শেষ হওয়ার কথা।
সুড়ঙ্গের অন্য রকম ব্যবহারও লক্ষ করা যাচ্ছে ইদানীংকালে। সংরক্ষিত বনাঞ্চলে পশুদের অবাধ যাতায়াতের জন্য সুড়ঙ্গ ব্যবহার করা হচ্ছে, ব্যবহার করা হচ্ছে সামরিক বাহিনীর চলাচলের জন্যও। রাসায়নিক অস্ত্রভান্ডার হিসেবে সুড়ঙ্গকে অত্যন্ত নিরাপদ স্থান বলে বিবেচনা করা হচ্ছে বর্তমান যুগে।
আর হ্যাঁ, ভারতের কেরালার পুণ্যার্জন গুহা দিয়ে একবার যাতায়াত করলে নাকি মনুষ্যজন্মের সব পাপ মোচন হতে বাধ্য। এই সুড়ঙ্গ মনুষ্যসৃষ্ট নয়। প্রকৃতিদত্ত। এমন একটি সুড়ঙ্গ তো আমাদের পার্বত্য চট্টগ্রামেও রয়েছে।
পাঠক নিশ্চয় সুড়ঙ্গের শেষে আলোর খোঁজে আছেন। চলুন তবে আলোতে। ব্রিটিশরা নিজেদের সুড়ঙ্গ বিশেষজ্ঞ ভাবে। ইংলিশ চ্যানেলের তলদেশ দিয়ে ৫০.৫ কিলোমিটার রেলসুড়ঙ্গকে অনেকে পৃথিবীর সপ্তাশ্চর্যের অন্যতম মনে করেন। এটি ব্রিটেন এবং ফ্রান্সকে ১৯৯৪ সালে যুক্ত করেছে রেলপথে।
ইংরেজ ও ফরাসিদের একটা জাতিগত বিদ্বেষ আছে বলে মানেন সবাই। সেই সূত্রেই ব্রিটিশরা বলে ফ্রেঞ্চ প্রকৌশলীরা নিম্নমানের কারিগর, বিশেষ করে সুড়ঙ্গ নির্মাণে একেবারেই নবিশ। ব্রিটিশরা আরো বলে: ‘আমরা একটি সুড়ঙ্গ নির্মাণে দুদিক থেকে কাজ শুরু করে মাঝখানটাতে ঠিক বিন্দুতে মিলিত হয়ে কাজ শেষ করি। আর ফরাসিরা দুদিক থেকে কাজ শুরু করে মিলিত না হয়ে দুটো সুড়ঙ্গ বানিয়ে ফেলে।’
এ দোষ কিন্তু বাহাদুরির সাথে মেনে নেয় ফরাসিরা। তারা বলে, ‘ব্রিটিশরা গর্ভে ধারণ করে একটি এবং প্রসব করে একটি আর আমরা গর্ভে ধারণ করি একটি কিন্তু প্রসব করি দুটি। তাহলে কে বেশি দক্ষ!’
আমারও সেই কথা। কে বেশি দক্ষ?
আমরা গর্ভে ধারণ করি একটি পদ্মাসেতু। শুনছি প্রসব হবে দুটি সেতু। আমরা গর্ভে ধারণ করেছি একটি ঢাকা সিটি করপোরেশন, এখন প্রসব করছি দুটি।
আমরাই বা কম কিসে?
চিকিৎসা
দেশে এমআরসিপি পরীক্ষাকেন্দ্র প্রয়োজন
রোগ একটু জটিল হলেই আর্থিক সামর্থ্য অনুযায়ী রোগীরা ভারত, থাইল্যান্ড বা সিঙ্গাপুরে যান চিকিৎসা নিতে। ক্ষেত্রবিশেষে মানুষ সুদূর যুক্তরাষ্ট্রে পাড়ি দেয়। জনপ্রিয় লেখক হুমায়ূন আহমেদ উন্নত চিকিৎসার জন্য এখন যুক্তরাষ্ট্রে আছেন। চিকিৎসা নিতে রোগীদের এই বিদেশ যাওয়ার প্রবণতার মূল কারণ আমাদের দেশের সার্বিক চিকিৎসা ও স্বাস্থ্য-ব্যবস্থার ব্যর্থতা। ডাক্তার-নার্সদের আধুনিক চিকিৎসাবিজ্ঞান সম্পর্কে তাত্ত্বিক জ্ঞান থাকলেও প্রায়োগিক জ্ঞানের যথেষ্ট অভাব আছে। তাই দেখা যায়, চিকিৎসা প্রতিষ্ঠানে অত্যাধুনিক যন্ত্রপাতি প্রায়ই অব্যবহূত অবস্থায় পড়ে আছে। নতুন কেনা যন্ত্র বহু বছর ব্যবহার না করার কারণে একেবারে অকেজো, ব্যবহারের অনুপযুক্ত হয়ে পড়েছে। জনগণের টাকায় ক্যানসার চিকিৎসার জন্য আধুনিক পাঁচটি যন্ত্র কেনা হয়েছিল বছর পাঁচেক আগে। সেসব যন্ত্র পুরোপুরি ব্যবহার করা যাচ্ছে না। বলা হচ্ছে, যন্ত্র চালানোর জন্য দক্ষ মেডিকেল ফিজিসিস্ট দেশে নেই।
মেডিকেল পরীক্ষা-নিরীক্ষার ওপরও রোগীরা আস্থা রাখতে পারছেন না। সাধারণভাবে ধারণা জন্মেছে যে রোগীর সঙ্গে যথাযথভাবে কথা না বলে চিকিৎসকেরা অপ্রয়োজনীয় অনেক বেশি পরীক্ষা-নিরীক্ষা করতে বলেন। অধিকাংশ পরীক্ষার প্রতিবেদন চিকিৎসকেরা পড়েও দেখেন না। বেশি পরীক্ষা করিয়ে চিকিৎসকেরা আর্থিকভাবে লাভবান হন। অথচ পরীক্ষা-নিরীক্ষার মূল্য দিতে হয় রোগীকে। এর সঙ্গে যুক্ত হয় স্বাস্থ্যকর্মীদের দুর্ব্যবহার। আছে ওষুধের উচ্চমূল্য। হাসপাতালে অব্যবস্থাপনার কারণে আছে নানা ধরনের হয়রানি।
অন্য আরও কিছু অভিযোগও আছে। বিশ্বের চিকিৎসক সমাজ যখন আধুনিক শিক্ষা ও প্রযুক্তি ব্যবহার করছেন, নতুন নতুন উদ্ভাবনে আগ্রহী হচ্ছেন, আমাদের দেশে কিছু প্রতিষ্ঠান তখন ঝাড়ফুঁক বা পানিপড়ার মতো বিষয়ের দিকে মানুষকে আকৃষ্ট করার চেষ্টা করছে। যেমন: ‘বিনা অপারেশনে হার্টের ব্লক ছোটানোর নামে’ কিছু ডাক্তার নামধারী প্রতারক চিকিৎসা দিচ্ছে। এরা রোগীদের অসচেতনতাকে পুঁজি করে অমূলক ভয় দেখায়। দারিদ্র্যকে পুঁজি করে স্বল্পমূল্যে হূদরোগের চিকিৎসা করানোর প্রলোভন দেখায়। অপচিকিৎসার ধ্বজাধারীরা যদি গণমাধ্যমে বেশি প্রচার পেতে থাকে, তবে আমরা প্রাচীন চিকিৎসা-পদ্ধতির যুগে ফিরে যাব।
এ দেশে বিশ্বমানের কোনো চিকিৎসা ও স্বাস্থ্য প্রতিষ্ঠান গড়ার উদ্যোগ চোখে পড়ে না। উন্নত প্রতিষ্ঠান থাকলে তার ডিগ্রির কদর ও গ্রহণযোগ্যতা সব দেশেই থাকে। ডিগ্রি দেওয়ার পাশাপাশি এসব প্রতিষ্ঠান আমাদের চিকিৎসাশিক্ষার ভুলত্রুটিগুলো ধরিয়ে দিতে পারে। আন্তর্জাতিকভাবে গ্রহণযোগ্য কোনো চিকিৎসা প্রতিষ্ঠান না থাকায় বিদেশি কিছু প্রতিষ্ঠানের ডিগ্রি নিয়ে এ দেশের চিকিৎসকেরা কৌলীন্য অর্জন করেন, অন্য দেশে গিয়ে কাজ করার সুযোগ পান।
তাই এ দেশে যুক্তরাজ্য, যুক্তরাষ্ট্র, অস্ট্রেলিয়া, কানাডাসহ বেশ কিছু দেশের চিকিৎসা ডিগ্রির কদর আছে। কিন্তু এসব ডিগ্রি অর্জনের পরীক্ষা দিতে বিদেশে যেতে হয়। সব দরিদ্র ও মেধাবী চিকিৎসক বিদেশ গিয়ে এসব পরীক্ষায় অংশ নিতে পারেন না। বিত্তবানের সন্তান সুযোগটা বেশি পান। পোস্ট গ্র্যাজুয়েট ডক্টরস অ্যাসোসিয়েশনের অনেক বছর চেষ্টার ফলে এ দেশে এমআরসিপি সেন্টার চালু হয়েছে। বিলেতের রয়েল কলেজের এই ডিগ্রির জন্য ব্রিটিশ কাউন্সিলে এ দেশের চিকিৎসকেরা পরীক্ষায় বসতে পারছেন এবং দেশে বসেই এখন এই ডিগ্রি পেতে পারেন।
এমআরসিপি শুধু মেডিসিনের চিকিৎসকদের জন্য। কিন্তু সার্জারির জন্য এমআরসিএস, গাইনির জন্য এমআরসিওজি, ডেন্টালের জন্য এমএফডিসি ডিগ্রি আছে। এ রকম আরও যেসব ডিগ্রি আছে তার পরীক্ষা যেন দেশে বসে দেওয়া যায়, তার উদ্যোগ নেওয়া দরকার। ভারত ও নেপালেও এই পরীক্ষাকেন্দ্র হয়েছে। তাহলে আমরা কেন পিছিয়ে থাকব? এ ছাড়া আমাদের দেশে পরীক্ষাকেন্দ্র না থাকায় শুধু উচ্চবিত্তের গুটি কয়েক সন্তান বিদেশে গিয়ে এই ডিগ্রি অর্জন করে, কিন্তু এ দেশে এই সেন্টার থাকলে ধনী-গরিবনির্বিশেষে সবাই অধিক মাত্রায় এই পরীক্ষায় অংশ নিতে পারে।
এখানে আরও একটি বিষয় উল্লেখ করা প্রয়োজন। যুক্তরাষ্ট্র, যুক্তরাজ্য, অস্ট্রেলিয়া, কানাডা, নিউজিল্যান্ড বা অন্য দেশে চাকরির জন্য গেলে আমাদের দেশের ডিগ্রির মূল্য দেওয়া হয় না। ওসব দেশের স্বীকৃত প্রতিষ্ঠান থেকে পরীক্ষা দিয়ে ডিগ্রি অর্জন করতে হয়। এতে অনেক ঝক্কি-ঝামেলা। অন্য দেশে গিয়ে ডিগ্রি নিতে অনেক অর্থ ও সময়ের অপচয় হয়। অনেক চিকিৎসক ডিগ্রি নিতে গিয়ে, অর্থের চাপ সামাল দিতে গিয়ে এই পেশাই ছেড়ে দিয়েছেন। ডিগ্রি অর্জন তো হয়ইনি। অথচ ডিগ্রিটা দেশে অর্জন করলে বিদেশে গিয়ে চাকরি বা কাজ পাওয়া অনেক সহজ হয়। ডিগ্রিগুলো অর্জন করতে পারলে বিদেশে আমাদের চিকিৎসকেরা এ দেশীয় ডিগ্রির চেয়ে তিন থেকে চার গুণ বেতন-ভাতা উপার্জন করতে পারেন। এতে বৈদেশিক আয়ও বৃদ্ধি পাবে।
আমার মূল বক্তব্য হচ্ছে, এ দেশে শুধু যুক্তরাজ্যের একটি ডিগ্রির (এমআরসিপি) পরীক্ষাকেন্দ্র নিয়ে সন্তুষ্ট থাকলে চলবে না। আমরা চাই, সারা বিশ্বে গ্রহণযোগ্য সব ডিগ্রির পরীক্ষাকেন্দ্র এ দেশে হোক। এ জন্য যুক্তরাষ্ট্রের ইউএসএমএলই ফিজিক্যাল সেন্টার, অস্ট্রেলিয়ান রেজিস্ট্রেশন এক্সামিনেশন সেন্টার, কানাডিয়ান রেক্স সেন্টার বা এ ধরনের অন্য সব পরীক্ষার কেন্দ্র বাংলাদেশে চালু করার উদ্যোগ নিতে হবে। দরিদ্র-মেধাবী শিক্ষার্থীদের জন্য এটা খুবই দরকার।
২০০৯ সালে এমআরসিপি সেন্টার চালু হওয়ার পর আমরা ঘটনাটি প্রধানমন্ত্রী শেখ হাসিনাকে অবহিত করেছিলাম। ঘটনাটিকে তিনি সাদরে গ্রহণ করেছিলেন।
এখন স্বাস্থ্য মন্ত্রণালয়, বাংলাদেশ মেডিকেল অ্যাসোসিয়েশনের নেতারা বাংলাদেশ মেডিকেল অ্যান্ড ডেন্টাল কাউন্সিলসহ সংশ্লিষ্ট সবার উদ্যোগ আমরা দেখতে চাই। এ বিষয়ে কারও কোনো আপত্তি থাকলে তা নিয়ে খোলামেলা আলোচনাও হওয়া দরকার। নিশ্চুপ বসে থাকার সময় এটা নয়।
ডা. রাকিবুল ইসলাম: মহাসচিব, পোস্ট গ্র্যাজুয়েট ডক্টরস অ্যাসোসিয়েশন।
শিবের গীত
জন্মদিন পালন
ঝগড়াপুর নামক দেশের মাটির নিচে কিছু মহাদেশীয় বিচ্যুতিরেখার অবস্থান, যেগুলোর কারণে মাঝেমধ্যে মাটিতে দুলুনি লাগে; দালানকোঠা থরথর কাঁপে। কিন্তু দেশটির রাজনীতিতে রয়েছে যে এক বিরাট বিচ্যুতিরেখা, তাতে মাটির মহাদুলুনির আগেই সবকিছু ভেঙে পড়ে একদিন দেশটি শেষ হয়ে যাবে, এ রকম ধারণা দেশতত্ত্ববিদদের।
ঝগড়াপুরের দুই প্রধান দল, এ দল ও বি দলের পরস্পরের সঙ্গে ঝগড়া করা ছাড়া কোনো কাজ নেই। এ দল ক্ষমতায় থাকলে বি দল হামলে পড়ে তার ওপর, সঙ্গে থাকে সারমেয়কে দোলায় যে লেজ, সেই জে দল। আর বি দল ক্ষমতায় থাকলে এ দল আস্তিন গুটিয়ে তেড়ে যায় তার দিকে। মাঝেমধ্যে সঙ্গে থাকে শূন্য কলসির মতো বড় আওয়াজ করতে পারদর্শী সি দল। দুই দলের ঝগড়াপ্রীতি এমনই যে একটি দল ক্ষমতায় থাকলেও অন্য দলকে ছেড়ে কথা কইতে চায় না। ফলে দেশটির আকাশে সব সময় থাকে আগুনের হলকা, বাতাস থাকে উত্তপ্ত। এই উত্তাপে নদী শুকিয়ে নৌকা চলাচল বন্ধ হয়ে যায়, পাকা ধানের শিষ পুড়ে যায়। আর সেই সুযোগে সান্ত্রী-কোটাল তুলে নেয় ঝগড়াপুরের দেখভালের দায়িত্ব। তাতে ঝগড়া কিছুদিনের জন্য বন্ধ হলেও এর আত্মারাম খাঁচাছাড়া হয়।
সম্প্রতি বি দল সিদ্ধান্ত নিয়েছে, বুড়োদের দিয়ে অনেক তো ঝগড়া হয়েছে, এখন দরকার তেজি তরুণ নেতৃত্ব। পঞ্চাশের কাছাকাছি বয়সের নেতৃত্বকে কতটা তরুণ বলা যায়—বিশেষ করে কাগজে যখন ওঠে ‘পঞ্চাশ বছরের বৃদ্ধ রিকশাচালক নিহত’—তা বিবেচনায় নিয়েও দলটির এই সিদ্ধান্তের প্রশংসা করেছে ঝগড়াপুরবাসী। তারা বুঝেছে তেজি গলার নেতৃত্ব না এলে ঝগড়াটা তেমন জমবে না। তারা দেখেছে, প্রতিদিনই ঝগড়ার নতুন নতুন বিষয় সৃষ্টি হচ্ছে। যেমন, প্রতিবেশী দেশ বাগড়াপুর যেখানে ঝগড়াপুরের নদী খেয়ে ফেলছে, অথচ ঝগড়াপুরের পানিদারিদ্র্য বিষয়ক প্রতিমন্ত্রী বলছেন, ‘খাইতে দেন, নদী তো ওগো অভ্যন্তরীণ বিষয়।’
বি দল তরুণ নেতৃত্বকে ঝগড়াপুরের সিংহাসনে দেখতে পাচ্ছে, ফলে ঘটা করে নেতৃত্বের জন্মদিন পালন করেছে। না, তরুণ নেতৃত্বের একাধিক জন্মদিন নেই এবং কোনো বড় শোক দিবসকে জন্মদিন পালনের জন্যও দলটি বেছে নেয়নি। এ জন্য দলটি প্রশংসিত হয়েছে। সারা দেশে ১১ দিন ধরে নতুন নেতৃত্বের জন্মদিন পালন হলো; মিডিয়াতে নেতৃত্বের জয়গাথা গাইলেন প্রাক্তন উপাচার্য থেকে নিয়ে বর্তমান দলীয় বুদ্ধিজীবীরা। শহরে শহরে বিশাল মিছিল হলো, কেক কাটা হলো। নেতৃত্বকে নিয়ে তথ্যচিত্র তৈরি হলো, তা দেখানো হলো; নেতৃত্বের ছবিতে দেশ সয়লাব হয়ে গেল। ১১ দিন ধরে জন্মদিন পালনের নতিজাটা না বুঝলেও ঝগড়াপুরবাসী উল্লসিত হলো। কেউ কেউ দাবি জানাল পুরো এক মাস, চাই কি, এক বছর ধরে জন্মদিন পালিত হোক। আর এতেই এ দল ঝগড়া করতে শুরু করল। তারা বলল, ‘তরুণ নেতৃত্বের ওপর বিদেশে টাকা পাচার ও দুর্নীতির মামলাসহ এতগুলো মামলা, অথচ বি দল বলে কিনা এই নেতৃত্বই ভবিষ্যৎ কর্ণধার ঝগড়াপুরের?’ তারা আরও বলল, ‘বাতাসধামের কাহিনি কি দেশবাসী ভুলে গেছে? নাকি দশ হাতি বোঝাই অস্ত্র মামলা?’
আমি ঝগড়াপুরের মানুষ নই বলে ‘বাতাসধাম’ ও ‘দশ হাতি অস্ত্র’ প্রসঙ্গগুলো ধরতে অপারগ। তার পরও এ দলের অভিযোগ নিছক অসূয়াপ্রসূত বলে আমার মনে হয়েছে। ঝগড়াপুর কি সিঙ্গাপুর যে এর নেতৃত্বকে সার্ফ এক্সেলে ধোয়া হতে হবে? দুর্নীতির মামলা যদি না-ই থাকে নেতৃত্বের ওপর, তাহলে দুর্নীতিবাজদের সেই নেতৃত্ব চিনবে কীভাবে? কীভাবে দুর্নীতি আটকাবে? আর বিদেশে টাকা পাচার মানে কী? এ তো বিনিয়োগ! ঝগড়াপুরের বৈদেশিক মুদ্রার রিজার্ভের যা অবস্থা, তাতে এই বিনিয়োগ থেকে পাওয়া লাভ যোগ হলে দেশটার কত যে উপকার হবে, ভেবে দেখুন তো?
তরুণ নেতৃত্বকে নিয়ে তৈরি করা তথ্যচিত্রটি দেখার আমার সুযোগ হয়নি, কিন্তু সাবেক উপাচার্য-বর্তমান বুদ্ধিজীবীরা যেভাবে তারিফ করছেন, বি দলের পেশাজীবী থেকে নিয়ে ঝগড়াজীবীরা যেভাবে মারহাবা মারহাবা করছেন, তাতে আমি নিশ্চিত, নেতৃত্বকে যে ‘জীবন্ত কিংবদন্তি’ বলা হচ্ছে, তা অক্ষরে অক্ষরে সত্য। এই নেতৃত্বের জন্মদিন যদি ঘটা করে উদ্যাপন করা না-ই হয়, তাহলে কি তা করা হবে, ধরুন, আমের আকার নামক পরাদেশের রাষ্ট্রপতি ও বাবামার?
এ দলের উচিত ছিল তরুণ নেতৃত্বের জন্মদিনে একটা ১১ ফুট লম্বা চমৎকার বার্থ ডে কার্ড পাঠানো। তাতে অন্তত ঝগড়াপুরের ঝগড়া কিছুটা কমত।
সৈয়দ মনজুরুল ইসলাম: অধ্যাপক, ইংরেজি বিভাগ, ঢাকা বিশ্ববিদ্যালয়। সাহিত্যিক ও কলাম লেখক।
ভোক্তা ও উৎপাদক—উভয়ের স্বার্থ রক্ষিত হোক
ধান-চালের দাম
সারা বিশ্বে যখন অর্থনৈতিক মন্দা চলছে, তখন বাংলাদেশে ধানের ফলন ভালো হওয়া নিশ্চয়ই আশাব্যঞ্জক খবর। গত দুই বছরের ধারাবাহিকতায় এবারও ধানের উৎপাদন বেড়েছে। বিশেষজ্ঞদের ধারণা, আগামী বোরো উৎপাদনও ভালো হবে।
প্রশ্ন হলো, ধানের ভালো ফলনে কৃষক লাভবান হচ্ছে কি না? ভোক্তারাই তার সুবিধা কতটা পাচ্ছে? কৃষক তখনই লাভবান হবে, যখন উৎপাদন-ব্যয়ের চেয়ে পণ্যের দাম বেশি থাকবে। তাতে কৃষক পরেরবার ফসল উৎপাদনেও উৎসাহিত হবে। আবার এও জানি, উৎপাদিত পণ্যের দাম খুব বেশি হলে সাধারণ ভোক্তারা বিপদে পড়ে। আসলে এই দুইয়ের মধ্যে ভারসাম্য রক্ষা করা জরুরি।
এক জরিপে দেখা গেছে, এ বছর ধান বিক্রি হচ্ছে মণপ্রতি ৫০০ থেকে ৬৫০ টাকায়। উৎপাদন খরচ কমবেশি মণপ্রতি ৫০০ টাকা পড়েছে। গত বছর ধানের দাম ছিল মণপ্রতি ৭০০ থেকে ৭৫০ টাকা। গত বছর উৎপাদন খরচও এ বছরের চেয়ে কম ছিল। এ বছর কৃষকের লাভের পরিমাণ কমে গেছে, সন্দেহ নেই।
গত শনিবার এক সেমিনারে কৃষিমন্ত্রী মতিয়া চৌধুরী আশ্বস্ত করেছেন, এই মুহূর্তে ধান-চালের দাম কিছুটা কম হলেও উদ্বিগ্ন হওয়ার কারণ নেই। বাজারে ইতিমধ্যে দাম বাড়তে শুরু করেছে। একই সঙ্গে তিনি আন্তর্জাতিক সম্প্রদায়ের দৃষ্টি আকর্ষণ করে ধান-চালের দামের ব্যাপারে হিতোপদেশ না দিয়ে জ্বালানি ও সারের দাম কমানোর পরামর্শ দেওয়ার তাগিদ দেন। ধান-চালের দাম কম হওয়ার কারণও ব্যাখ্যা করে তিনি বলেন, এবার কৃষকদের ৩৫ কোটি টাকা আর্থিক সহায়তা দেওয়ায় দক্ষিণাঞ্চলে ধান উৎপাদন অনেক বেড়েছে, ফলন ভালো হওয়ায় আড়তদারেরা আগের মজুদ ছেড়ে দিয়েছেন।
অস্বীকার করার উপায় নেই, জ্বালানি ও সারের দাম বেড়ে যাওয়ায় এবার কৃষকের উৎপাদন-ব্যয়ও বেড়েছে। ভোক্তা ও কৃষক উভয়ের স্বার্থ নিশ্চিত করতে হলে উৎপাদন-ব্যয় কমানোর বিকল্প নেই। বাজার ঊর্ধ্বগতির কারণে সম্প্রতি ন্যায্যমূল্যে খোলাবাজারে চাল বিক্রি করা হয় এবং এখনো সেই কার্যক্রম অব্যাহত আছে। দাতা সংস্থাগুলো একদিকে জ্বালানি ও সারের ভর্তুকি কমানোর পরামর্শ দেয়, অন্যদিকে ধান-চালের ন্যায্যমূল্য দেওয়ার কথা বলে। এটি স্ববিরোধী। কৃষকের স্বার্থ রক্ষা করতে হলে উৎপাদন-ব্যয় কমাতেই হবে।
কৃষিপণ্যের দাম বেশি হলে ভোক্তারা বিপদে পড়ে, আর কম হলে কৃষকের ঝুঁকি বাড়ে। আরেকটি কথা, কৃষক ধান-চালের দাম মোটামুটি পেলেও শাকসবজির দামে তার বঞ্চনা আরও বেশি। যে সবজি ঢাকায় খুচরা বাজারে কেজিপ্রতি ২০ টাকায় বিক্রি হচ্ছে, সেই সবজির জন্য দিনাজপুরের কৃষক পাঁচ টাকাও পান না। আমাদের যোগাযোগ ও বিপণনব্যবস্থার দুর্বলতার কারণেই এটি হচ্ছে। কৃষকের উৎপাদন-ব্যয় কমানোর পাশাপাশি সরকারকে দেশব্যাপী আধুনিক বিপণনব্যবস্থা গড়ে তুলতে হবে। পণ্য পরিবহনও করতে হবে সাশ্রয়ী ও নিরাপদ।
বাংলাদেশের ৪০ বছর
অতীতের ভাবনা ও ভবিষ্যতের সম্ভাবনা
গত শতকে মুসলিম মধ্যবিত্তের উত্থান ছিল এক যুগান্তকারী ঘটনা। ১৯৪০ সালের ২৩ মার্চ তারা উপমহাদেশের উত্তর-পূর্ব ও উত্তর-পশ্চিম অংশো মুসলিমপ্রধান অঞ্চলে নতুন কয়েকটি রাষ্ট্র প্রতিষ্ঠার দাবি পাস করে। তা সত্ত্বেও এক দশকের কম সময়ে তারা একক পাকিস্তান পায়। ১৯৪৮ সালে পূর্ববাংলার তরুণ ছাত্ররা বাংলাকে দুটি রাষ্ট্রভাষার অন্যতম হিসেবে স্বীকৃতির দাবি জানায়। ১৯৫৬ সালের সংবিধানে তাদের সেই দাবি স্বীকৃত হয়।
১৯৬৬ সালের ৫ ফেব্রুয়ারি লাহোরে ছয় দফা ঘোষণার মাধ্যমে পূর্ণ স্বায়ত্তশাসন দাবি করা হয়। ১৯৭১-এর ৭ মার্চ শেখ মুজিব স্বাধীনতাসংগ্রামের ডাক দেন, ডাক দেন মুক্তিসংগ্রামের। ২৬ মার্চ পাকিস্তানি বাহিনী পূর্ব পাকিস্তানে গণহত্যামূলক আক্রমণ শুরু করে। ১০ মাসেরও কম সময়ে বাংলাদেশ ভারতের সামরিক এবং সোভিয়েত ইউনিয়নের কূটনৈতিক সহায়তায় স্বাধীনতা অর্জন করে।
আমাদের স্বায়ত্তশাসন আন্দোলন এক লাফে পূর্ণ স্বাধীনতাসংগ্রামে উন্নীত হলে পরে আমরা দেখলাম, আমাদের চিন্তাভাবনা স্বাধীন রাষ্ট্রের জন্য অনুপযুক্ত। অনভিজ্ঞতা, বিশেষজ্ঞ ও দক্ষ জনশক্তির অভাবসহ নানাবিধ অসুবিধার মধ্যে আমাদের শুরু করতে হয়েছে। প্রাথমিক শিক্ষাকে বাধ্যতামূলক ও নিখরচা করা ছিল প্রথম পদক্ষেপ।
এখনো আমাদের শাসন পরিচালনা ভালো নয়। তত্ত্বাবধান এবং সময়োচিত হস্তক্ষেপ না থাকায় সরকারি খাসজমি, এজমালি সম্পত্তি, রেলের জমি, নদীর পাড় এবং নদীগুলোর অংশবিশেষ পেশিশক্তি ও প্রভাবশালীদের দ্বারা দখল হয়ে গেছে।
১৯৭২ সালে একটি আদর্শ সংবিধান নিয়ে আমরা শুরু করেছিলাম। কিন্তু শিগগিরই সংবিধান সংশোধিত হলো। প্রতিটি সামরিক শাসনে সামরিক শাসকদের যাবতীয় অনিয়মকে ঢাকা দিতে সংবিধান সংশোধিত হয়েছে। একেকজন ব্যক্তির বিশেষাধিকারের জন্য তিনবার সংবিধানে বদল আনা হয়েছে; ১৯৭৫ সালে শেখ মুজিবুর রহমান, ১৯৮১ সালে আবদুস সাত্তার এবং ১৯৯১ সালে সাহাবুদ্দীন আহমদের জন্য।
সুপ্রিম কোর্ট সামরিক শাসনের সময়ের সংশোধনীগুলো বাতিল করেছেন। পঞ্চদশ সংশোধনী এক বিস্ময়কর ব্যাপার। এটি সংবিধানের প্রস্তাবনায় একসঙ্গে গণতন্ত্র, সমাজতন্ত্র, ধর্মনিরপেক্ষতা ও বিসমিল্লাহির রহমানির রাহিম এবং পালাক্রমে শেখ মুজিবুর রহমান, জিয়াউর রহমান এবং হুসেইন মুহম্মদ এরশাদের রাষ্ট্রধর্ম ও ইসলামকে একসঙ্গে রেখেছে। তত্ত্বাবধায়ক সরকারের বিধান বাতিল হয়েছে।
শেখ মুজিবকে হত্যার পর রাজনীতি ও শাসনকার্যে নির্ধারক শক্তি হিসেবে সেনাবাহিনী প্রতিষ্ঠা পেয়েছে। রাজনীতির আকর্ষণ চলে গেছে এবং এটা এক ব্যবহারিক কাজে পরিণত হয়েছে। গত ৪০ বছরে রাজনীতি সামান্যই এগিয়েছে। সৌভাগ্যক্রমে অর্থনৈতিক ক্ষেত্রে আমরা তলাহীন ঝুড়ি থেকে বৈশ্বিক অর্থনীতির প্রান্তসীমায় ঠাঁই পেয়েছি। এখন আমাদের বৈশ্বিক প্রবৃদ্ধি সঞ্চালনের দৃষ্টান্ত হিসেবে দেখানো হয়। তাহলেও বর্তমানের দুই অঙ্কের মুদ্রাস্ফীতি এবং ডলারের বিপরীতে টাকার দাম কমে যাওয়া উদ্বেগের ব্যাপার।
১৯৯০-এ পুনর্জাগ্রত রাজনৈতিক ব্যবস্থায় রাজনীতি জনগণের সেবার হাতিয়ার না হয়ে ক্রমশ বিনিয়োগের বিষয়ে পরিণত হয়েছে। বর্তমান সাংসদদের ৬৪ শতাংশই ব্যবসায়ী, আইনজীবী মাত্র ১৬ শতাংশ। ক্ষমতাসীন দলের সাধারণ সম্পাদকও সম্প্রতি বলেছেন, পৃথিবীতে আমরাই একমাত্র দেশ, যেখানে প্রধান দুটি দলের কাছ থেকে মনোনয়ন কেনা যায়। ট্রেড ইউনিয়নসহ সরকারি কর্মচারীদের প্রতিটি সংস্থাই চরমভাবে রাজনীতিকৃত হয়েছে।
মন্ত্রীরা, বিভিন্ন সরকারি দপ্তর, আধাস্বায়ত্তশাসিত প্রতিষ্ঠানগুলো লাগাতারভাবে বিলখেলাপি। ঋণখেলাপিরা ব্যাপক ছাড় পেয়ে আসছে। সরকারি সেবাগুলোকে দলীয় লোক দিয়ে ভরিয়ে বিপর্যস্ত করা হয়েছে। সরকারি কর্মকর্তাদের বিশেষ ভারপ্রাপ্ত কর্মকর্তা করে তাঁদের জায়গায় বাইরে থেকে বিশ্বস্ত লোক এনে, অথবা অবসরপ্রাপ্ত ব্যক্তিদের চুক্তি ভিত্তিতে নিয়োগ দেওয়া হচ্ছে। উপদেষ্টাদের দেওয়া হচ্ছে মন্ত্রীর পদমর্যাদা, তাঁদেরই এখন সুসময়।
ভাষাশহীদদের অবদানে একুশে ফেব্রুয়ারি বৈশ্বিক মাতৃভাষা দিবস হলেও আমরা আমাদের রাষ্ট্রীয় ভাষার বিকাশে ব্যবস্থা নিইনি, যেমনটা নিয়েছে ইন্দোনেশিয়া ও তুরস্ক।
অর্থনৈতিক, সামাজিক ও শাসনকার্যের সমস্যা মোকাবিলায় আমাদের প্রতিষ্ঠান বানাতে হবে। আমাদের ভবিষ্যৎ ব্যাপকভাবে নির্ভর করছে মানবসম্পদের ওপর। ব্যাপকভিত্তিক শিক্ষা হচ্ছে তার জরুরি পূর্বশর্ত। ২০২১ সালের মধ্যে ‘মধ্য আয়ের দেশ’ হওয়ার স্বপ্নপূরণে এটা গুরুত্বপূর্ণ।
এক হিসাবে, আমাদের বেকারদের সংখ্যা বিশ্বের ১৪৩টি দেশের জনসংখ্যার সমান। বেকারত্ব আরও বাড়লে, শিক্ষা-প্রক্রিয়া থেকে ঝরে পড়ার হার বাড়লে, উচ্চশিক্ষায় আন্তর্জাতিক মান অর্জনে ব্যর্থ হলে, জন্মহার সামলাতে না পারলে, বাড়তে থাকা বৈষম্যকে না ঠেকালে, লাগাতারভাবে রাস্তায় ঘেরাও আর সংসদ বর্জনের মাধ্যমে গণতন্ত্রের অধঃপতন বন্ধ করতে না পারলে দিনদুপুরে আমাদের ওপর অন্ধকার নেমে আসবে।
খুব কঠিন এক দেশ আমাদের। আমরা দুজন রাষ্ট্রপতিকে হত্যা করেছি, জেলের ভেতরে বিনাশ করেছি মুক্তিযুদ্ধের চার জাতীয় নেতাকে। একটি ছাড়া আমাদের সব জেলায় সিরিজ বোমা বিস্ফোরিত হয়েছে এবং দুজন বিচারক আদালতের মধ্যে নিহত হয়েছেন। সাবেক অর্থমন্ত্রীসহ বেশ কজন বড় রাজনৈতিক নেতার হত্যাকাণ্ডের বিচার আজও সম্পন্ন হয়নি।
খুব কঠিন এক দেশ আমাদের। পরপর পাঁচবার এ দেশ সর্বোচ্চ দুর্নীতির শিরোপা পেয়েছে। দেশের প্রধান বিশ্ববিদ্যালয় ক্যাম্পাসের পরিবেশই সবচেয়ে সহিংস। দেশের প্রধান সমুদ্রবন্দর বিশ্বের মধ্যে দ্বিতীয়তম বিপজ্জনক। তবু বাংলাদেশ এখনো ব্যর্থ রাষ্ট্র নয়। আমি চাই, সংবিধানের ১৫ অনুচ্ছেদের ঘোষণা অনুসারে বাংলাদেশ একটি কল্যাণমূলক রাষ্ট্র হোক এবং জনগণের চাহিদা পূরণ করুক। মানুষ বিদ্রোহকেই শেষ আশ্রয় মনে করার আগেই তা করতে হবে।
মানুষ যাতে বিদ্রোহকেই শেষ আশ্রয় না করে, তার জন্য ১৯৪৮ সালে সর্বজনীন মানবাধিকারের সনদ ঘোষিত হয়। ১৯৭১ সালের ১০ এপ্রিল আমাদের স্বাধীনতার ঘোষণার মধ্যেও সর্বজনীন মানবাধিকার সনদের উল্লেখ ছিল। ১৯৪৮ সালের অনেক আগে মানবতাবাদী কবি লালন, রবীন্দ্রনাথ ঠাকুর ও কাজী নজরুল ইসলামের কাছ থেকে আমরা মানবাধিকারের শিক্ষা পেয়েছি। আমাদের সংবিধানেও বেশির ভাগ মানবাধিকারের ধারণা অন্তর্ভুক্ত আছে। সহিংসতার শিকার না হওয়ার রক্ষাকবচও আমাদের সংবিধানে মৌলিক অধিকার হিসেবে স্বীকৃত। তবু ২০০৩ সালে অপারেশন ক্লিন হার্টকে দায়মুক্তি দেওয়ার আইন আমাদের ইতিহাসের এক কলঙ্ক। আন্দোলন বা ধর্মের নামে অথবা এনকাউন্টার বা ক্রসফায়ারের মাধ্যমে আইনশৃঙ্খলা রক্ষাকারী বাহিনীর হাতে নরহত্যা অবশ্যই তিরস্কারযোগ্য। অপরাধী বা দুষ্কৃতিকারীকে অবশ্যই জীবিত ধরতে হবে, তাকে ক্রসফায়ার বা এনকাউন্টারে মেরে ফেলা পুলিশের জন্য কোনো কৃতিত্বের কাজ নয়।
আমরা প্রমাণ করেছি, আমরা যেকোনো ধরনের বিকেন্দ্রীকরণ ও ক্ষমতা হস্তান্তরের বিরুদ্ধে। দেশ পরিচালনায় জনগণের সরাসরি অংশগ্রহণে স্থানীয় সরকার এত গুরুত্বপূর্ণ হলেও সর্বদাই একে অবহেলা করা হয়েছে। এ বিষয়ে সর্বোচ্চ আদালতের শেষ নির্দেশনাটিও এখনো পালিত হয়নি। আগেও বলেছি আবারও বলি, আমাদের যদি সাম্রাজ্য থাকত, তাহলে অধীনস্থ একটা উপনিবেশও কোনো দিন আমাদের হাত থেকে স্বায়ত্তশাসন অর্জন করতে পারত না। কয়েকজন অর্থনীতিবিদ ভবিষ্যদ্বাণী করেছিলেন যে ২০৩১ সালে বাংলাদেশ যখন স্বাধীনতার হীরকজয়ন্তী পালন করবে, তখন বাংলাদেশ সর্বোচ্চ যুক্তরাষ্ট্রের মানের দারিদ্র্যসীমায় পৌঁছতে পারে। আগামী দুই দশকে তার জন্য আমাদের গড় জাতীয় আয়ের প্রবৃদ্ধি ৭ দশমিক ২ শতাংশ করে হতে হবে। ভবিষ্যতে মোট জাতীয় প্রবৃদ্ধি হতে হবে ৮ দশমিক ৫ শতাংশ। এমনকি তখনো অনেক মানুষই অতি নিম্নমানের জীবনে আটক থাকবে।
রাজনীতিবিদ, ব্যবসায়ী, গাড়ি, তেল ব্যবসায়ী ও ঋণদাতারা সবাই চান, আরও সড়ক বানানো হোক। এতে করে কৃষিজমি যেমন কমবে, তেমনি সৃষ্টি হবে জলাবদ্ধতা। স্বাধীনতার সময় আমাদের ছিল ২৪ হাজার কিলোমিটার নদীপথ, এখন অযত্ন-অবহেলায় তার কেবল ছয় হাজার মাইল অবশিষ্ট আছে।
ব্রিটিশ শাসকেরা কখনো তাদের কর্মকর্তাদের ওপর নজরদারি করতে ভোলেনি। লন্ডনের ভারত দপ্তর থেকে বরিশালের জেলা শহর পর্যন্ত নিয়মিত যোগাযোগ ও তথ্যবিনিময় হতো। কিন্তু গত ৪০ বছরে ঊর্ধ্বতন কর্মকর্তারা অধস্তন কর্মকর্তাদের তদারকি করা গোল্লায় ঠেলে দিয়েছেন। এখনকার বেশির ভাগ জেলা কর্মকর্তারা জেলা সদরে বিধবার মতো জীবনে থাকেন। তাঁদের স্ত্রীরা ঢাকায় বাস করে সন্তানদের লেখাপড়ার দেখাশোনা করেন। শেষ সম্মেলনে কর্মকর্তারা তাঁদের বিচারিক ক্ষমতা ফিরে পেতে চেয়েছেন। তাঁরা চান, তাঁদের যাতে কোনো অভিযোগে আদালতে দাঁড়াতে না হয়।
স্বাধীনতার সময় বাংলাদেশের বিপুল পরিমাণ বাড়তি বিদ্যুৎ উৎপাদনের ক্ষমতা ছিল। অথচ দুই দশক ধরে আমরা মারাত্মক বিদ্যুৎ-ঘাটতিতে ভুগছি। দীর্ঘমেয়াদি সমাধানের বদলে আমরা স্বল্পমেয়াদি অথচ ব্যয়বহুল ভাড়াভিত্তিক বিদ্যুৎকেন্দ্রের দিকে গিয়েছি। পরিণামে লোডশেডিং কমার লক্ষণ দেখা না গেলেও তেল আমদানি ব্যয় ও জ্বালানির শুল্ক ক্রমেই বাড়ছে। টেকসই উন্নয়নের জন্য আমাদের অবশ্যই কেন্দ্রীয় বিদ্যুৎকেন্দ্র স্থাপন করে উৎপাদনক্ষমতা বাড়াতে হবে। নতুন গ্যাস ও কয়লা ক্ষেত্রে অনুসন্ধান এবং নবায়নযোগ্য জ্বালানি তৈরির পথ তৈরি করতে হবে। রাজনৈতিক অস্থিতিশীলতা ও দীর্ঘদিনের সামরিক শাসনের কারণে আমাদের সেরা মেধাগুলো অব্যবহূত থেকে গেছে।
গত ৩৫ বছরে ব্রিটিশ লেবার পার্টির নেতা বদল হয়েছে সাতবার। আর আমাদের দুটি প্রধান রাজনৈতিক দলের নেতৃত্ব ৩০ বছর যাবৎ কায়েম আছে। তারা যখন পরাজিতও হয়, তাদের কাউকেই দেখা যায় না পদত্যাগের ইচ্ছা প্রকাশ করতে। আমাদের দলগুলো দুজন ব্যক্তির নাম ঘিরে জড়ো হয়েছে—শেখ মুজিবুর রহমান, যাঁর নামে মুক্তিযুদ্ধ হয়েছিল এবং জিয়াউর রহমান, যিনি শেখ মুজিবের নামে স্বাধীনতার ঘোষণা পাঠ করেছিলেন। প্রতিটি নির্বাচনে এ দুই নেতার আত্মীয়স্বজনের অনেকেই দুই দলের মনোনয়ন পান। আমাদের রাজনীতি দুটি বিখ্যাত পরিবার ঘিরে আবর্তিত হচ্ছে। বটগাছ ছায়ার জন্য ভালো, কিন্তু সেগুলোর নিচে নবীন বৃক্ষ বাড়তে পারে না।
২০১১ সালের মার্চে আইনমন্ত্রী সংসদে জানালেন, আদালতে প্রায় ২০ লাখ মামলা বিচারের অপেক্ষায় রয়েছে। আইনের আশ্রয়ের প্রতি মানুষের বিশ্বাস টলে যায়, যখন তারা দেখে, সাজাপ্রাপ্ত আসামিকে ক্ষমা করা হচ্ছে। এখানে দলীয় বিবেচনায় যেমন মামলা করা হয়, তেমনি দলীয় বিবেচনায় অনেকের মামলা প্রত্যাহারও করা হয়।
নিরপেক্ষ ও স্বচ্ছ নির্বাচনের জন্য সংবিধান সংশোধন করে আমরা তার মধ্যে তত্ত্বাবধায়ক সরকারের বিধান ঢুকিয়েছি। কোনো আত্মমর্যাদাসম্পন্ন জাতি এ দৃষ্টান্ত অনুসরণ করবে না। পৃথিবীতে এমন দেশও আছে, যেখানে গৃহযুদ্ধের মধ্যেও নির্বাচন হয়েছে এবং তত্ত্বাবধায়ক সরকারের কার্যক্রম ছাড়াও ক্ষমতা হস্তান্তরিত হয়েছে।
আমাদের নির্বাচিত সরকার এখন পর্যন্ত নির্বাচন কমিশনকে শক্তিশালী করার কোনো আগ্রহ দেখায়নি। ১৯৪১ সালে মার্কিন প্রেসিডেন্ট রুজভেল্ট চারটি মুক্তির কথা বিবেচনা করেছিলেন। আমি এখানে পঞ্চম এক স্বাধীনতার কথা বলতে চাই—নির্বাচনে পরাজিত হওয়ার ভয় থেকে মুক্তি। যত দিন না আমরা হাসিমুখে অথবা বিষণ্ন বদনে নির্বাচনের ফলকেই চূড়ান্ত বলে মেনে নিতে পারছি, তত দিন সফল গণতন্ত্র নির্মাণ আমাদের সাধ্যের বাইরে রয়ে যাবে।
আমাদের কেবল ইতিহাস থেকেই শিক্ষা নিতে হবে না, কিছু ইতিহাস ঝেড়েও ফেলতে হবে। অতীতে যেভাবে সবকিছু চলে এসেছে, সেসব বদ্ধ মানসিকতা আমাদের ঝাঁকুনি দিয়ের পশ্চিমবঙ্গের বাঙালি ও বাংলাদেশের বাঙালি মননে। সমসাময়িকদের স্মৃতিবাসরে সযতনে কুড়ানো সংলাপ, পথের ধারের তৃণলতাটুকুও কথা বলে উঠেছে। ইথারে স্বগত সংলাপ, এত কথাও ছিল কবির গানের আড়াল, ভাষণের আড়াল। চারটি অভিনব সংযোজন। পরিশিষ্ট ১: সাহিত্যবাসর, পাঠক খুঁজে পাবেন কবিকে তাঁর নিজ পরিমণ্ডলে। পরিশিষ্ট ২: গান ও কবিতার আসরে কবির প্রিয়জন। পরিশিষ্ট ৩: নজরুল-ঘনিষ্ঠজনের নির্ঘণ্ট। পরিশিষ্ট ৪: ১৯৪২ থেকে ২০১১ পর্যন্ত নজরুলকে সামনে নিয়ে এসেছেন যাঁরা।
পিতা বলেছিলেন: আমাকে ভালোবাস জানি, আমার চেয়েও ভালোবেস নজরুলকে, নজরুলের চেয়েও বেশি রাসুলকে। চেষ্টা করে গেছি। নজরুলের ভালোবাসার মানুষ রাসুল। নজরুলের সঙ্গে ছিল যাদের ওঠাবসা, কাছ থেকে দেখার সৌভাগ্য হয়েছে। ছোট জীবন, ব্যাপ্তি বিশাল, প্রয়োজন হাজার পৃষ্ঠার। কাতিব অশ্রুরুদ্ধ, লিখেছেন অল্পই। তার কেউ নই আমি, তবু উত্তরাধিকারীদের একজন। তার কোটি অনাত্মীয় পাঠক পড়বেন ঘনিষ্ঠতম কবির কাহিনি। প্রজন্মের অশ্রুভরা চোখে নামাবে বিষাদের বৃষ্টি, যা আমার ইচ্ছা ছিল না। একাকী পুড়েছে যে কবির হূদয়, জলসা শেষে ফিরে গেছেন প্রভুর কাছে। প্রতিবাক্য ভালোবাসার অশ্রুগাথা, গীতশেষে প্রার্থনা। রাজা-রানির জয়গানও গেয়েছেন, আবার অসহযোগের গান গেয়েছেন, এদের সঙ্গে নজরুলের কত তফাত, প্রথম থেকে শেষ পর্যন্ত বিদ্রোহী।
যার ধর্ম তার কাছে। পৃথিবীতে এত মানুষ। প্রতি মানুষের সমর্পণ ও সম্পর্ক তার নিজ প্রভুর সঙ্গে আলাদা। ধর্ম বাইরে থেকে শনাক্ত করা গেলেও ভেতরে ঢোকার সাধ্যি কার, প্রতি মানুষের সঙ্গে বিধাতা সেখানে একাকী, নজরুল, আমার, আপনার সবার ক্ষেত্রে। হিন্দু-মুসলমানের সমঝোতা হয়নি। আলাদা হলাম। মাটির কলসি ভেঙে গেলে আর জোড়া লাগে না। এখন আছি, থাকব ভাইয়ের মতো, হিংসার ঊর্ধ্বে।
নজরুল-গবেষক, নজরুলগীতির গায়ক-গায়িকা, জীবনী লেখক, প্রকাশক, পরিবেশক, অভিনীত ছায়াছবির লিস্ট প্রস্তুত হয়নি। সম্প্রতি ইন্ডিপেন্ডেন্ট ইউনিভার্সিটি বাংলাদেশ, কাজী নজরুল ইসলাম ও আব্বাসউদ্দীনকে নিয়ে গবেষণার উদ্যোগ নিয়েছে। এর সঙ্গে সরাসরি সম্পৃক্ত থাকতে পেরে আনন্দিত বোধ করছি।
শ্যামল রমনা উদ্যান কয়েক মাইল জুড়ে। আকাশ ছুঁতে চায় শাল সেগুন কদম্ব বৃক্ষ। এত সুন্দর সবুজ মাঠ পৃথিবীতে কমই আছে। শহরের হূৎপিণ্ড, বর্তমান নাম সোহরাওয়ার্দী উদ্যান। লক্ষ মানুষ পায়ে পায়ে জমায়েত দুপুর থেকে। মানুষের ঢল কাতারবন্দী নবীন-প্রবীণ মধ্যবয়স্ক কিশোর। কবিকে দেখেননি অনেকেই। কবিতা পড়েছেন, গান শুনেছেন। কত কাতার কেউ গুনে দেখেনি। কয়েক লাখ মানুষ। পৃথিবীর আর কোনো কবির জানাজায় এত মানুষের সমাগম হয়নি।
কবির নাম নজরুল। তারিখ: রোববার, ২৯ আগস্ট ১৯৭৬।
তার আগে ১৯৫৭ সাল। টাঙ্গাইলে মওলানা ভাসানী আহূত কাগমারীর ঐতিহাসিক সম্মেলন। লাখ লাখ মানুষের পদচারণে আলোড়িত জমায়েত। এক শ তোরণ সাজানো শ্রেষ্ঠ মানুষদের নামে। একটি: কাজী নজরুল ইসলাম তোরণ। সকাল থেকেই রটনা হয়ে গেছে কাজী স্বয়ং সভায় আসবেন, গান গাইবেন, কথা বলবেন।
সত্যি ভাই, কাজী নজরুল আসবেন?
মওলানা ভাসানী ফজরের পর তো তা-ই বলেছেন। সশরীরে উপস্থিত হবেন সেই কবি, যাকে খুঁজে ফেরে মানুষ।
উদ্বিগ্ন মানুষ এ ওকে জিজ্ঞেস করছেন, আমাদের নজরুল নাকি ভালো হয়ে গেছেন। তিনি আসবেন আজ সন্তোষের মাঠে। বিকেলে গান গাইবেন। আরেকজন বললেন, আমি শুনছি ভাই সাহেব, আব্বাসউদ্দীনও আইছেন, ওনার ছেলেও আইছেন।
নজরুল-আব্বাস-কে. মল্লিক এদের বাংলার গ্রামের হাটুরে, মাঠুরে, গীদাল, দোকানি, বৈঠার মাঝি, কোদালি, বড় দেওয়ানি, ছোট দেওয়ানি কেউ ভুলতে পারেনি, এত ভাঙাগড়ার পরও।
কোথায় নজরুল? কই আমাদের নজরুল? পুরো মাঠজুড়ে একই প্রশ্ন।
গ্রামের তরুণী এসেছে কয়েকজন সাথি নিয়ে। বাংলার নতুন তরুণী। নজরুলকে ভালোবাসে।
শিউলি ফুলের মালা তার জন্য। পরিয়ে দেবে প্রিয় কবির গলায়।
শিউলি শুকায়, কোথায় নজরুল? তুমি কোথায়?...
মুস্তাফা জামান আব্বাসী: সহিত্য-সংগীত ব্যক্তিত্ব।
মিলন দিবস
তরুণেরাই পথ দেখাবে
১৯৯০ সালের ২৭ নভেম্বর তৎকালীন স্বৈরশাসক জেনারেল এরশাদের ভাড়াটে ঘাতকের বুলেট মিলনের জীবনপ্রদীপ নিভিয়ে দিয়েছিল। মিলন আর কোনো দিন ফিরবে না। এমন শাশ্বত সত্য মেনে নিয়ে হূদয়ের গভীরতম বেদনা পাথরচাপা দিয়ে আজও বেঁচে থাকার কঠিন প্রয়াস চালিয়ে যাচ্ছি। নভেম্বর মাস এলে নতুন করে হূদয় ভারাক্রান্ত হয়ে ওঠে। মন কেঁদে কেঁদে খুঁজে বেড়ায় মিলনের অস্তিত্ব। বারবার অশ্রুজলে ঝাপসা হয়ে আসে চোখের দৃষ্টি। আমার চারপাশটা ঘিরে শুধুই নিথর নীরবতা; কোথাও যে মিলন নেই। মিলন ঘরে ঢুকে বলছে না, ‘আম্মা কোথায়?’ সন্তানহারা এক মাতৃহূদয়ের এ মরুভূমির শূন্যতা আর একজন মা ব্যতীত কারও উপলব্ধি করার নয়।
সাম্প্রতিককালে প্রচারিত বিভিন্ন পত্রপত্রিকায় প্রকাশিত দেশের রাজনৈতিক এবং অর্থনৈতিক বিষয়সংবলিত প্রতিবেদনগুলো পড়ে মন উদ্বেগ ও উৎকণ্ঠায় শঙ্কিত হয়ে উঠেছে।
নব্বইয়ের গণ-অভ্যুত্থানে, স্বৈরাচার এরশাদ সরকারের পতনের পর তত্ত্বাবধায়ক সরকারের অধীনে একটি নির্বাচনের মাধ্যমে গণতান্ত্রিক সরকার দেশ পরিচালনায় দায়িত্ব পায়। সংসদীয় গণতন্ত্র প্রতিষ্ঠা লাভ করে। কিন্তু দুঃখের বিষয়, গণতান্ত্রিক ধারা প্রবর্তনের দীর্ঘ ২০ বছর অতিক্রান্ত হওয়ার পরও দেশে গণতন্ত্র সুপ্রতিষ্ঠিত হয়েছে—এমনটা আমরা বলতে পারি না। প্রতিটি নির্বাচনের আগে স্বৈরাচারবিরোধী আন্দোলনে অংশগ্রহণকারী দুই দলের মধ্যে পতিত স্বৈরাচারকে দলে নিয়ে জোট গঠনের অসুস্থ রাজনীতি দেশবাসী লক্ষ করেছে। একাত্তরের ঘাতক-দালালদের সঙ্গে জোট বাঁধতেও রাজনীতিবিদদের দ্বিধা নেই। কারণ, ক্ষমতার মসনদে বসাটাই যে আসল উদ্দেশ্য।
দেশে সংসদীয় গণতন্ত্র কায়েম হলেও সংসদীয় রীতি অনুযায়ী কোনো একটি সংসদ অধিবেশনও পরিচালিত হয়নি এ ২০ বছরে। সব সংসদ অধিবেশন চলে বিরোধী দলবিহীন। যদিও সরকারি ও বিরোধী—উভয় দলের উপস্থিতিতে সংসদ অধিবেশন চলাটাই সংসদীয় গণতন্ত্রের রীতি। জাতীয় স্বার্থসংশ্লিষ্ট বিষয় ও সমস্যাগুলো সংসদে দুই দলের আলাপ-আলোচনার মাধ্যমে সমাধান করবে, এটাই পপ্রত্যাশা থাকে। পরিতাপের বিষয়, রাজনীতিবিদেরা নির্বাচনের পর ভুলে যান যে আমজনতাই এ দেশটার মালিক। নির্বাচনের পর তাঁদের কাছে আপন স্বার্থ ও দলের স্বার্থ বড় হয়ে যায়। ফলে দেশের ও জনগণের স্বার্থসংশ্লিষ্ট বিষয়গুলো অবহেলিত থেকে যায়।
আন্তর্জাতিক বাজারের দোহাই দিয়ে নিত্যপ্রয়োজনীয় দ্রব্যের মূল্য বাড়ানো হয়েছে। মূল্যস্ফীতি ১১ শতাংশের বেশি হয়েছে। দফায় দফায় তেল, গ্যাস ও বিদ্যুতের মূল্যবৃদ্ধির ফলে মানুষের নাজেহাল অবস্থা। আমাদের অনেক বিজ্ঞ মন্ত্রী বলে থাকেন, চাষিরা তাঁদের ফসলের ন্যায্যমূল্য পাচ্ছেন, তাঁদের অনেক উন্নতি হয়েছে। সরকার মাঠ তদারকি করলে দেখবে, প্রকৃত অর্থে তা ঠিক নয়। মধ্যস্বত্বভোগীরাই আঙুল ফুলে কলাগাছ হয়েছে। সীমিত আয়ের মানুষের আজ দীনদশা। সন্তানসন্তুতি আর সংসার চালাতে গিয়ে আজ তাঁরা দিশেহারা হয়ে পড়েছেন।
দেশ দুর্নীতিতে ছেয়ে গেছে। একমাত্র দুর্নীতি দমন কমিশনকেও অকার্যকর করে রাখা হয়েছে। এটা সর্বজনস্বীকৃত যে ভূমি রাজস্ব অফিস একটি দুর্নীতির আখড়ায় পরিণত হয়েছে। আমি নিজেও একজন ভুক্তভোগী। আগে ঘুষের পরিমাণ যেখানে হাজার হাজার টাকায় লেনদেন হতো, বর্তমানে তা হয় লাখ লাখ টাকায়। অবশ্য বলতে হয়, দুর্নীতি কোথায় নেই? দু-একজন মন্ত্রীর বিরুদ্ধে দুর্নীতির অভিযোগ উঠেছে। দুর্নীতি আজ সমাজের সর্বস্তরে ক্যানসারের মতো মরণব্যাধিরূপে ছড়িয়ে পড়েছে।
শহীদ শামসুল আলম মিলন স্বপ্ন দেখেছিল বাংলার জনগণের অর্থনৈতিক মুক্তির। স্বপ্ন দেখেছিল বুর্জোয়া, পুঁজিবাদী সমাজব্যবস্থা বদলে দিয়ে সমতাভিত্তিক এক নতুন সমাজব্যবস্থা গড়ে তোলার। যে সমাজে সবার জন্য অন্ন, বস্ত্র, বাসস্থান ও চিকিৎসার সুব্যবস্থা থাকবে সমভাবে। গণমানুষের অধিকার আদায়ের আন্দোলনে সেদিন যাঁরা মিলনের সহযোদ্ধা ছিলেন, আজ তাঁরা অনেকেই সুবিধাবাদীদের সঙ্গে আপস করে আপন স্বার্থ সিদ্ধিতে ব্যস্ত।
মিলন ছিল আদর্শগতভাবে অন্যায়ের বিরুদ্ধে আপসহীন, দৃঢ়চিত্তের অধিকারী এক অদম্য সাহসী যুবক। ওর কাছে আপন সুখ-স্বাচ্ছন্দ্য ও স্বার্থের ঊর্ধ্বে ছিল দেশ ও সাধারণ মানুষের স্বার্থ। তাই এরশাদ সরকারের লোভনীয় প্রস্তাব প্রত্যাখ্যান করায় ওকে চাকরিচ্যুত করা হয়েছিল। ঢাকা থেকে রৌমারীতে বদলি করা হয়েছিল। মনে-প্রাণে ধ্যান-ধারণায় একজন মানুষ যে কতটা একনিষ্ঠ ও সৎ হতে পারে, তা মিলনকে যাঁরা জানেন, তাঁরা উপলব্ধি করেছেন।
ভাষা আন্দোলন থেকে আরম্ভ করে স্বাধিকার আন্দোলন, গণতান্ত্রিক আন্দোলন—প্রতিটি ক্ষেত্রে দেশের তরুণসমাজ ছিল সোচ্চার। অথচ দেশ যখন ঘুষ, দুর্নীতি, সন্ত্রাস, চাঁদাবাজি, ছিনতাই, নারীর প্রতি যৌন হয়রানি, দ্রব্যমূল্যের ঊর্ধ্বগতি ইত্যাদি সমস্যায় জর্জরিত, তখন আমাদের তারুণ্যের শক্তিধারী তরুণসমাজ নির্লিপ্ত ভূমিকা পালন করছে। তাই আজকের বিপথগামী তরুণসমাজকে ন্যায় ও সত্যের পথে উদ্বুদ্ধ করার দায়িত্ব আপনার, আমার, সর্বোপরি তাদের পরিবারের।
প্রথম আলো পত্রিকাটি প্রকাশনার প্রথম লগ্ন থেকে আমি এই পত্রিকার একজন পাঠক। এ পত্রিকার সমাজসেবামূলক নানামুখী কর্মকাণ্ড আমাকে মুগ্ধ করে। যেকোনো প্রাকৃতিক দুর্যোগকালে প্রথম আলো পরিবার দুর্গত ব্যক্তিদের দিকে সাহায্যের হাত বাড়িয়ে দেয়। ভবিষ্যৎ প্রজন্মকে দেশোপযোগী করে গড়ে তোলার কিছুটা দায়িত্বও এবার তারা কাঁধে তুলে নিয়েছে।
আমাদের স্বপ্নের স্বদেশকে গড়ে তুলতে হলে আসুন, আমরা সবাই স্ব স্ব অবস্থান থেকে দেশ ও জাতির জন্য ক্ষুদ্র ক্ষুদ্র প্রচেষ্টার মাধ্যমে কিছু কল্যাণমুখী কাজ করার মানসিকতা নিয়ে অগ্রসর হই। সবার ক্ষুদ্র প্রচেষ্টা মিলিত হয়ে একদিন অবশ্যই বাংলাদেশের পীড়িত, শোষিত, লাঞ্ছিত মানুষগুলোর জীবনে হাসি ফোটাতে সক্ষম হব। মিলনসহ সব শহীদের স্বপ্নও সেদিন সার্থক হবে।
সেলিনা আখতার: শহীদ শামসুল আলম মিলনের মা।
আত্মসন্তুষ্টির সুযোগ নেই
দুর্নীতির সূচকে সামান্য অগ্রগতি
দুর্নীতির ধারণাসূচকে বাংলাদেশের অগ্রগতি য ৎসামান্যই থাকল, ভবিষ্যতে যে এর তেমন হেরফের ঘটতে পারে, তাও ধারণা করা চলে না। কারণ, দুর্নীতি দমন অভিযানের গতি যথারীতি ঢিমেতালেই রয়েছে। সরকারি দল সাত হাজারের বেশি মামলা তুলে নিয়ে এখন ওয়ান ইলেভেনে দায়ের করা দুর্নীতির মামলাগুলো তুলে নিতে দুদককে চাপ দিয়ে চলেছে। অন্যদিকে ‘স্বাধীন’ দুর্নীতি দমন কমিশন (দুদক) আড়াই বছরে নতুন যেসব মামলা দায়ের করেছে, তাতে যেন ক্ষমতাসীন দলের একচোখা নীতিরই প্রতিফলন ঘটছে। এ ছাড়া দুর্নীতিসংক্রান্ত চার শতাধিক রিট ও ফৌজদারি মামলা আড়াই বছর ধরে সুপ্রিম কোর্টে বিচারাধীন রয়েছে। আমরা এসব মামলা দ্রুত নিষ্পত্তির জন্য বাংলাদেশের প্রধান বিচারপতির উপযুক্ত প্রশাসনিক হস্তক্ষেপ আশা করেছিলাম। কিন্তু কোথাও তেমন কোনো স্পন্দন আমরা টের পাইনি। সে কারণে সার্বিকভাবে দুর্নীতি দমন অভিযান সর্বতোভাবে অস্বচ্ছ, অগ্রহণযোগ্য এবং প্রশ্নসাপেক্ষ। বৃহস্পতিবার দুর্নীতি পর্যবেক্ষণকারী আন্তর্জাতিক সংস্থা (টিআই) দুর্নীতির ধারণাসূচক ২০১১ (করাপশন করপোরেশন ইনডেক্স) প্রকাশ করেছে। এই ফলাফল তাই আমাদের অবাক করেনি। ক্ষমতাসীনদের এতে সন্তুষ্টির সুযোগ নেই।
২০১১ সালের দুর্নীতিসংক্রান্ত ঘটনাপ্রবাহ সূচকে আসেনি। সেটা এলে ধারণাসূচকের আরও অবনতির আশঙ্কা আছে। এর পরও যেটুকু অগ্রগতির ইঙ্গিত মিলেছে, তাকে আমরা ইতিবাচক লক্ষণ হিসেবে দেখি। এখনো বাংলাদেশ সবচেয়ে দুর্নীতিগ্রস্ত দেশগুলোর অন্যতম হিসেবে বিবেচনা করা হয়। দক্ষিণ এশিয়ায়ও বাংলাদেশের অবস্থান সন্তোষজনক বলা যাবে না। ভুটান ৫ দশমিক ৭ স্কোর পেয়ে ১৮তম স্থানে রয়েছে (ঊর্ধ্বতম অনুযায়ী)। এরপর শ্রীলঙ্কার স্কোর ৩ দশমিক ৩ এবং ভারতের ৩ দশমিক ১। বাংলাদেশের নিচে অবস্থান করছে পাকিস্তান, নেপাল ও আফগানিস্তান।
২০০১-০৫ সাল মেয়াদে যেখানে আমরা দুর্নীতিতে এক নম্বরে ছিলাম, সেখানে এই অগ্রগতি সামান্য হলেও তা ৎপর্যহীন নয়। তবে আমরা মুখ্য রাজনৈতিক দলগুলোকে দুর্নীতির বিরুদ্ধে সোচ্চার ও উদ্বিগ্ন হতে দেখি না। দেশে সরকারি পর্যায়ে কী মাত্রায় দুর্নীতি হচ্ছে, তা পরিমাপের জন্য টিআই, টিআইবি বা অন্য কোনো সংস্থার জরিপের ফলাফল দেখার প্রয়োজন হয় না। ভুক্তভোগী মানুষ তা হাড়ে হাড়ে টের পাচ্ছে। বাংলাদেশ যখন এক নম্বর দুর্নীতিগ্রস্ত দেশ হিসেবে পরিচিতি পেয়েছিল, তখনো ক্ষমতাসীনেরা এর সত্যতা স্বীকার করেননি। আবার তাঁরাই বিরোধী দলে গিয়ে রাজনৈতিক প্রতিপক্ষের বিরুদ্ধে টিআই জরিপ ব্যবহার করেছেন। রাজনৈতিক নেতৃত্বকে এই ধারাবাহিক স্ববিরোধিতা থেকে বেরিয়ে আসতে হবে।
দুর্নীতি বন্ধের প্রধান উপায় হলো দুর্নীতিকে প্রশ্রয় না দেওয়া, দলমত-নির্বিশেষে সব দুর্নীতিবাজের শাস্তি নিশ্চিত করা। সরকারি পর্যায়ে দুর্নীতির লাগাম টেনে ধরতে হলে দুর্নীতি দমন কমিশনকে শক্তিশালী করা জরুরি। সংসদীয় কমিটি যথার্থই মন্ত্রিসভার সঙ্গে একমত হয়নি। তারা সরকারি কর্মকর্তাদের বিরুদ্ধে দুর্নীতির মামলা করতে সরকারের পূর্বানুমতির প্রয়োজন নেই বলে মত দিয়েছে। কিন্তু সেই ক্ষমতা নিয়েই বর্তমান দুদক অসহায়ত্বে ভুগছে। ক্ষমতাসীনদের দুর্নীতি লালনের মনমানসিকতার কারণে দুদক সাহসী হতে পারছে না।
আগে সরকারি অফিসে কোনো কাজ নিয়ে গেলে বড় সাহেব (সরকারি আমলা ) ঘুষ চাইতো না ,কিন্ত কোনো কাজ ই ঘুষ ছাড়া করে দিতো না ৷ঘুষ দাতা বিপদে পরে যেতেন ,এই শিক্ষিত ভদ্রলোক কে কিভাবে ঘুষ দানের কথা বলবেন ,অনেক সময় ঘুষ দানের কথা বলে অপমান ও হতে হত ৷কারণ বড় সাহেব সরাসরি গু খেতেন না ,অফিসের পিওন দারুয়ানদের মাধ্যমে খেতেন ৷কিন্ত এখন দিন বদলেছে , এখনকার বড় সাহেবরা গু খেতে অত ভণিতা করেন না ৷কোনো কাজ নিয়ে গেলে বড় সাহেব ই বলে দিবে (একটা নির্দিষ্ট পরিমান টাকা দিলে )কাজ টি করে দিব ৷তবে ৳গুয়ের পরিমান টা অবশ্যই আগের চেয়ে বেশি ৷ এই গু খাদক দের থেকে আমরা কবে রেহাই পাব ?
কালের পুরাণ
একটি ব্যর্থ সরকার চাই!
দেশের অর্থনৈতিক ও সামাজিক সূচক ভালো। যাদের জনমত নেই, ক্ষমতায় যাওয়ার খায়েশ আছে, তারা দেশ নিয়ে হতাশার কথা বলে।
—জাতীয় সংসদের একাদশ অধিবেশনের সমাপনী ভাষণে প্রধানমন্ত্রী শেখ হাসিনা।
না, মাননীয় প্রধানমন্ত্রী, সবিনয়ে আপনাকে জানাতে চাই, আমরা হতাশার কথা বলি না। আমাদের ক্ষমতায় যাওয়ারও খায়েশ নেই। দেশের অর্থনৈতিক ও সামাজিক সূচক ভালো দেখলে আমরা নিঃসন্দেহে আহ্লাদিত হই। খারাপ হলে ব্যথিত হই এবং লিখে সেই বেদনার কথা দেশবাসীকে জানাই। রাজনৈতিক দল ও নেতানেত্রীদের মধ্যে সৌহার্দ্যপূর্ণ সম্পর্ক থাকলে আশ্বস্ত হই। যেমনটি হয়েছিলাম স্বৈরাচারবিরোধী আন্দোলনের সময়, যেমনটি হয়েছিলাম সংবিধানে দ্বাদশ সংশোধনী বিল পাসের দিনটিতে। আর তাঁরা পায়ে পা লাগিয়ে ঝগড়া করলে উদ্বিগ্ন হই—দেশ আরেকবার সংঘাতে যাবে এই আশঙ্কায়।
দুই দশকের গণতন্ত্র ও আমরা
আপনারা যাঁরা সরকারি দলে আছেন, যাঁরা বিরোধী দলে আছেন, গত দুই দশকের বেশি সময় ধরে (মাঝখানে জরুরি সরকারের দুই বছর বাদে) পালা করে দেশ শাসন করে আসছেন। আজ আপনি প্রধানমন্ত্রী, তিনি (খালেদা জিয়া) বিরোধীদলীয় নেতা। গতবার তিনি প্রধানমন্ত্রী ছিলেন, আপনি বিরোধীদলীয় নেতা ছিলেন। আজ আপনি যে ভাষায় কথা বলছেন, ক্ষমতায় থাকতে বিরোধীদলীয় নেতাও সেই ভাষায় কথা বলতেন। এবং আজ তিনি যে ভাষায় কথা বলছেন, বিরোধীদলীয় নেতা থাকতে আপনিও সেই ভাষায় কথা বলতেন। আমরা এই স্ববিরোধী রাজনৈতিক সংস্কৃতি বদলানোর কথা বলি। সবাই মিলে দেশের জন্য, মানুষের জন্য কাজ করার কথা বলি। সেসব কথা কারও ভালো লাগতে পারে, না-ও লাগতে পারে। তবে আমাদের বলে যেতে হবে।
ক্ষমতায় যাওয়ার জন্য তিনি (খালেদা জিয়া) আজ জামায়াতের হাত ধরেছেন, আর ক্ষমতায় আসার জন্য আপনিও স্বৈরাচারের সঙ্গে জোট বেঁধেছেন। এই দুইয়ের মধ্যে পার্থক্য করা কঠিন হয়ে পড়ে। আমাদের মনে আছে, আগেরবার আপনি প্রধানমন্ত্রী থাকাকালে বিরোধী দলকে ইঙ্গিত করে বলেছিলেন, ‘সব চোর’ এক হয়েছে। তখন আওয়ামী লীগ সরকারকে হটাতে বিএনপি, জাতীয় পার্টি ও জামায়াতে ইসলামী ঐক্য করেছিল। চারদলীয় ঐক্যজোট। পরে সেই ঐক্য ভেঙেও যায়। মাননীয় প্রধানমন্ত্রী, এখন আপনিই বলুন, সব চোর কি এক জায়গায়, না দুই জোটে ভাগাভাগি হয়ে গেছে? চরম রাজনৈতিক বিরোধিতা সত্ত্বেও কি এ দলের ‘মামু’, ও দলের ‘খালুরা’ একসঙ্গে ব্যবসা করছে না? শেয়ারবাজার লুণ্ঠনেও কি দুই দলের রাঘববোয়ালরা জড়িত নয়? এসব কথা বলা কি হতাশা ছড়ানো?
আপনি বলেছেন, সাংবাদিকেরা, বুদ্ধিজীবীরা সরকারের কোনো ভালো কাজের প্রশংসা করে না। এ কথাটিও কতটা ঠিক? গত বুধবারের কালের পুরাণে লিখেছিলাম, সরকার যে যুদ্ধাপরাধের বিচার করছে, জঙ্গিবিরোধী অভিযান চালাচ্ছে, তার প্রতি আমাদের অকুণ্ঠ সমর্থন আছে।
বাংলাদেশের ‘ওয়াল স্ট্রিট’
প্রধানমন্ত্রী যখন জাতিসংঘ সাধারণ পরিষদে বিশ্বশান্তির মডেল উপস্থাপন করেন, তার সঙ্গেও আমরা দ্বিমত করি না। শুধু বলি, শান্তির মডেলটি দেশেও একবার প্রয়োগ করুন। শান্তির পূর্বশর্ত অর্থনৈতিক সমৃদ্ধি ও সমতা। বৈষম্যের বিরুদ্ধে আজ উন্নত বিশ্বের সর্বস্তরের মানুষ একাট্টা হয়েছে, ৯৯ শতাংশের ওপর এক শতাংশের জবরদস্তির অবসানে বিশ্বের বড় বড় শহরে আন্দোলন হচ্ছে। তারা স্লোগান তুলেছে, ‘ওয়াল স্ট্রিট দখল করো।’ বাংলাদেশেও যারা অবৈধ পথে ‘ওয়াল স্ট্রিট’ গড়ে তুলেছে, যারা শেয়ারবাজার লুট করেছে, তাদের বিরুদ্ধে যে লাখো মানুষ বিক্ষোভে ফেটে পড়বে না তার নিশ্চয়তা কী? মতিঝিল এখন আর বাণিজ্যিক কেন্দ্র নয়, খুদে বিনিয়োগকারীদের বিক্ষোভের স্থায়ী ‘হাইডপার্ক’ হয়েছে।
আমরা এ বছর বাংলাদেশের স্বাধীনতার ৪০ বছর উদ্যাপন করছি। কীভাবে? এই ডিসেম্বরে বিরোধী দল আরও এক দিন হরতাল দিয়ে সরকারের ‘পোড়ামাটি অর্থনীতি’কে আরেক ধাপ বিপর্যয়ের দিকে ঠেলে দিয়েছে। সরকারও গায়ের জোরে ঢাকা সিটি করপোরেশনকে দুই ভাগ করল। সিটি করপোরেশন ভাগ না করেও সেবা জনগণের দোরগোড়ায় পৌঁছানো যায়, সেই কথা মানতে তারা নারাজ। বাংলাদেশ হলো সব পেয়েছির দেশ।
কার গণতন্ত্র, কেমন গণতন্ত্র?
আমাদের মুক্তিযুদ্ধের মূল লক্ষ্য ছিল গণতন্ত্র ও সমতা। পর্বতপ্রমাণ অর্থনৈতিক বৈষম্য বজায় রেখে কোনো দেশে গণতন্ত্র প্রতিষ্ঠা করা যায় না। আজ ক্ষুদ্র একটি গোষ্ঠীর হাতে অঢেল সম্পদ, আর গরিষ্ঠসংখ্যক মানুষ অনাহারে-অর্ধাহারে দিনাতিপাত করছে। এর জন্যই কি এ দেশের মানুষ একাত্তরে সর্বস্ব ত্যাগ করেছিল? ৩০ লাখ লোক জীবন দিয়েছিল? বঙ্গবন্ধু সারা জীবন সাধারণ মানুষের জন্য রাজনীতি করেছেন, গ্রাম-গঞ্জের দুঃখী মানুষের মুখে হাসি ফোটাতে চেয়েছেন। তিনি যে ‘চাটার দল’ সম্পর্কে বারবার সতর্ক করে দিয়েছেন, তারাই কি আওয়ামী লীগের নেতৃত্বে জেঁকে বসেনি? আজকের আওয়ামী লীগের দিকে তাকালে সেই মূঢ় ম্লান মুখের বদলে হঠা ৎ ধনী হওয়া এবং বিলাসী জীবনে অভ্যস্ত কতগুলো রোবট মানুষ দেখি। দেশ, জনগণ এমনকি দলের কর্মীদের সঙ্গেও যাদের সম্পর্ক নেই। আওয়ামী লীগে ব্যবসায়ী-বহিরাগতদের সংখ্যা ক্রমে বাড়ছে। বর্তমান সংসদে ৬৪ শতাংশ সাংসদ ব্যবসায়ী, তাঁদের অধিকাংশ আওয়ামী লীগের। আর মাননীয় প্রধানমন্ত্রী, আপনি ভালোই জানেন, বাংলাদেশের ব্যবসায়ীরা কেন রাজনীতি করেন। কেন দল বদল করেন। আজ প্রধানমন্ত্রীর চারপাশে এমন সব ব্যবসায়ী নেতাও আছেন, যাঁরা এক দশক আগেও আওয়ামী লীগের রাজনীতির বিরোধিতা করতেন, আওয়ামী লীগের সফল অর্থমন্ত্রী শাহ এ এম এস কিবরিয়াকে ‘কমিউনিস্ট’ বলে গাল দিতেন। ব্যাংকের টাকা লোপাট করে দিতে বাংলাদেশ ব্যাংকের গভর্নরের ওপর চড়াও হতেন।
ডিজিটাল বাংলাদেশ কতদূর?
বাংলাদেশের সাধারণ মানুষ, লেখক-সাংবাদিক-বুদ্ধিজীবীরা হতাশা ছড়ায় না। বরং তারা বেশিমাত্রায় আশাবাদী। বাংলাদেশের সাধারণ মানুষ, বিশেষ করে, কৃষকেরা আশাবাদী। বৃষ্টিতে ফসল ডুবে যায়, খরায় পুড়ে যায়, সার আনতে গিয়ে গুলি খায় (স্মরণ করুন খালেদা জিয়ার প্রথম সরকারেরর কথা) তার পরও কৃষকেরা আশায় বুক বেঁধে আবার ফসল ফলায়। নির্বাচনে সাধারণ মানুষ রাজনৈতিক দলের নেতানেত্রীদের কথায় আস্থা রেখে, দলীয় ইশতেহারকে বেদবাক্য মনে করে ভোটকেন্দ্রে যায়। অনেকে কবি শামসুর রাহমানের মতো বিবেককে লাঞ্ছিত করেও ‘লোকে যাকে খারাপ বলে’ সেই ধরনের প্রার্থীকে ভোট দেয় এই আশায় যে সরকার অন্তত দেশটির উন্নতি করবে, মানুষের মঙ্গলের জন্য কিছু কাজ করবে। কিন্তু মেয়াদের তিন বছরে এসে যখন অধিকাংশ ক্ষেত্রে সরকার লেজেগোবরে অবস্থা করে ফেলে, তখন তাঁরা হতাশ না হয়ে পারে না।
দেশের মানুষ যেমন জঙ্গিতন্ত্র চায় না, বোমা-গ্রেনেডে রক্ত ঝরাতে চায় না, তেমনি গণতন্ত্রের নামে ব্যক্তি বা দলের খেয়ালখুশি অনুযায়ী দেশ চলুক তা-ও আশা করে না।
অর্থনীতিবিদেরা, গবেষকেরা এত দিন হূষ্টচিত্তে বলে আসছিলেন, বাংলাদেশে দারিদ্র্যের হার ৩১ দশমিক ৫ শতাংশ অর্থা ৎ এক-তৃতীয়াংশের নিচে। কিন্তু বুধবার এক মন্ত্রী সেমিনারে যে তথ্য দিয়েছেন, তা রীতিমতো আরো উদ্বেগজনক। তিনি বলেছেন, দারিদ্র্যের হার এখনো ৪০ শতাংশ। স্বাধীনতার ৪০ বছরে এসেও ৪০ শতাংশ মানুষ সব ধরনের মৌলিক ও মানবিক অধিকার থেকে বঞ্চিত। ২৫ শতাংশ মানুষ মানবেতর জীবনযাপনে বাধ্য। এর পরও রাজনীতিকেরা নিজেদের কৃতিত্ব-মাহাত্ম্য নিয়ে বড়াই করেন!
প্রধানমন্ত্রী ২০২১ সালের আগেই ডিজিটাল বাংলাদেশ করে ফেলবেন বলে দেশবাসীকে আশ্বাস দিয়েছেন। কিন্তু এই ৪০ শতাংশ মানুষ যে অ্যানালগের সীমা পার হতে পারেনি, তাদের কী হবে? স্বাধীনতার ৪০ বছরে এসেও শিক্ষার হার ৫৩ শতাংশের ওপরে ওঠানো যায়নি। এটি কি সরকারের, রাষ্ট্রপরিচালকদের ব্যর্থতা নয়? এই দুর্ভাগা ও ক্ষুধার্ত মানুষের দেশ তৈরির জন্যই কি ৩০ লাখ মানুষ জীবন দিয়েছিল? বঙ্গবন্ধু জনসংখ্যাকে এক নম্বর সমস্যা হিসেবে চিহ্নিত করেছিলেন। তাঁর বহুল বিতর্কিত দ্বিতীয় বিপ্লবেরও অন্যতম কর্মসূচি ছিল জনসংখ্যা কমানো। কিন্তু বর্তমান সরকার এটিকে সমস্যাই মনে করছে না। এই হলো পিতা ও কন্যার পার্থক্য!
একটি ব্যর্থ সরকার চাই
গত ৪০ বছরে আমরা অনেক সরকার দেখেছি। পুরো গণতান্ত্রিক, অর্ধগণতান্ত্রিক, সিকি গণতান্ত্রিক, পুরো স্বৈরতান্ত্রিক, অর্ধস্বৈরতান্ত্রিক, পুরো সামরিক, আধা সামরিক—হরেক নামে তাদের অভিহিত করা যায়। কিন্তু তারা কেউ ব্যর্থ হয়নি। সবাই সফলতার মাহাত্ম্য বর্ণনা করেছে। বছরের পয়লা জাতীয় সংসদে রাষ্ট্রপতি কিংবা সরকারের বছরপূর্তিতে প্রধানমন্ত্রী জাতির উদ্দেশে যে ভাষণ দেন, তাতে নিঃসন্দেহ যে এ রকম দ্বিতীয় সফল সরকার পৃথিবীতে নেই। এত সাফল্য, এত কৃতিত্ব, এত উন্নতি, এত সমৃদ্ধি দেশের সাধারণ মানুষ বহন করতে পারছেনা।
তাই, আসুন, আজ আমরা একটি ব্যর্থ সরকারের জন্য প্রার্থনা করি। যে সরকারের প্রধানমন্ত্রী, মন্ত্রীরা ভুল করবেন, সাংসদেরা ভুল করবেন এবং সেই ভুল শোধরানোরও চেষ্টা করবেন। সেই ভুল থেকে শিক্ষা নেবেন। সবাইকে ভালোর সার্টিফিকেট দেবেন না।
ভারতের অর্থনীতি নিশ্চয়ই বাংলাদেশের চেয়ে খারাপ নয়। তার পরও সে দেশের প্রধানমন্ত্রী লোকসভায় দাঁড়িয়ে অকপটে স্বীকার করেছেন, ভারতের অর্থনীতি এক কঠিন সময় পার করছে। তিনি পরিস্থিতি মোকাবিলায় বিরোধী দলসহ সবার সহযোগিতা চেযেছেন। অর্থনৈতিক মন্দার শঙ্কা ও উদ্বেগ প্রকাশ করেছেন মার্কিন প্রেসিডেন্ট ওবামা, ব্রিটিশ প্রধানমন্ত্রী ডেভিট ক্যামরুন। এমনকি পাকিস্তানের প্রধানমন্ত্রী ইউসুফ রাজা গিলানিও মার্কিন বিমান হামলার পরিপ্রেক্ষিতে বিরোধী দলের সঙ্গে বৈঠকে বসেছেন। তাঁদের পরামর্শ নিয়েছেন। কিন্তু আমাদের সরকার দেশ চালাতে কারও পরামর্শ নেয়না। আমাদের প্রধানমন্ত্রী, মন্ত্রী, প্রতিমন্ত্রী, সাংসদ—কেউ কখনো ভুল করেন না। তাঁরা শতভাগ নির্ভুল! শতভাগ সফল!
খালেদা জিয়ার আমলে দেশবাসী বোমা-গ্রেনেডবাজি চললেও, তাঁর সরকার সফল। শেখ হাসিনার আমলে দুর্নীতির অভিযোগে পদ্মা সেতুর কাজ আটকে গেলে কিংবা ক্রসফায়ারে নিরীহ মানুষ মারা গেলেও তারা সফল। এ রকম সফল ও কীর্তিমান সরকার দ্বিতীয়টি নেই!
গত ৪০ বছর ধরে আমরা সফল ও কীর্তিমান সরকার দেখতে দেখতে ক্লান্ত।
এখন একটি ব্যর্থ সরকার চাই। শ্রদ্ধেয় লেখককে অসংখ্য আন্তরিক ধন্যবাদ তার এই আবেগপুর্ন সুন্দর লেখাটির জন্য। স্বপ্নভঙ্গের যে কি বেদনা তা তার লেখার প্রতি ছত্রে ছত্রে নিখুতভাবে ফুটে উঠেছে। আহ, কত বড় বিশাল আশা-নিয়েই না মানুষ আওয়ামী লীগকে ভোট দিয়ে ক্ষমতার মসনদে বসিয়েছিল! বদলে তারা পেল আশার এ পর্বতপ্রমান সমাধি। বর্তমান সরকারপ্রধান দেশ পরিচালনায় কেবল অভাবনীয় অপরিনামদর্শিতা ও একগুয়েমির পরিচয় দিচ্ছে তাই নয়, যে ভাবে জ্ঞানীগুনী বিবেকবান, এমনকি আওয়ামী লীগের একান্ত শুভার্থী মানুষদেরকেও তুচ্ছ-তাচ্ছিল্ল করছে তাতে এ সরকারের ভবিষ্যত কি হতে পারে তা বলার জন্য জ্যোতিষী হতে হয় না। জনাব লেখক দু:খ করবেন না। প্রতিটি স্বৈরাচারীকে, সে যে ছদ্মবেশেই হোক না কেন, ইতিহাসের বিচারের সম্মুখীন হতেই হবে। আমরা কেবল এর পতনের জন্য ক্ষন গুনতে পারি।
ঢাকা সিটি করপোরেশন
আজকের হরতাল সমর্থন করছি
আমরা আজকের হরতাল সমর্থন করছি। বিএনপি অতীতে কিছু হরতাল করেছে ক্ষমতার রাজনীতির লক্ষ্যে কিংবা বাড়ি রক্ষা বা দুর্নীতির মামলার প্রতিবাদে। অতীতে আওয়ামী লীগও এমন কিছু হরতাল করেছে, যেখানে গোষ্ঠী বা ব্যক্তিস্বার্থের বিষয়টি ছিল মুখ্য। গোষ্ঠী বা ব্যক্তিস্বার্থে জাতির জীবনযাত্রা জিম্মি করা কোনো সচেতন নাগরিকের পক্ষে সমর্থনীয় নয়। আমরা সেসব হরতাল সমর্থন করিনি। কিন্তু বিএনপির আজকের হরতাল ঢাকা সিটি করপোরেশন ভাগের বিরুদ্ধে। ঢাকা ভাগ অবৈধ, অগণতান্ত্রিক ও গণস্বার্থবিরোধী। এই হরতাল যদি হয় শুধু ঢাকা ভাগের প্রতিবাদে, আমরা তাতে সমর্থন করছি।
হরতাল বাংলাদেশের স্বাধীনতা অর্জনে ভূমিকা রেখেছে, গণতন্ত্র অর্জনেও। অতীতে কিছু হরতাল গণমানুষের অধিকার ও স্বার্থকে তুলে ধরেছে। কিছু হরতাল আবার মানুষের অসীম দুর্গতি ও জাতির বিপর্যয়ের কারণ হয়েছে। জনমতের প্রকাশের পদ্ধতি হিসেবে হরতাল কর্মসূচি তাই যৌক্তিক, সুচিন্তিত ও অত্যন্ত পরিমিতভাবে দেওয়া উচিত বলে আমরা মনে করি। অন্য কোনোভাবে জনমত বা জনগণের রায় জানানোর সুযোগ না থাকলে হরতাল হতে পারে বিকল্প কর্মসূচি। ঢাকা ভাগের প্রতিবাদে আহূত হরতালকে সেভাবে দেখার কারণ রয়েছে।
বর্তমান সরকার চার শ বছরের পুরোনো ঢাকা ভাগ করতে সময় নিয়েছে মাত্র চার মিনিট। জনজীবনের ওপর গভীর প্রভাব ফেলতে পারে এমন এই সিদ্ধান্তটি নেওয়ার ক্ষেত্রে সরকার কোনো জনমত যাচাই করেনি। সংসদ, জোট, দল এমনকি ঢাকার সাংসদ বা নগর আওয়ামী লীগের নেতাদের অভিমত জানতে চায়নি। বিএনপি বা অন্য কোনো দলও এত গুরুত্বপূর্ণ একটি বিষয়ে সংসদে দাঁড়িয়ে প্রতিবাদ করার চেষ্টা করেনি। এখন অন্য কোনো উপায় বা সুযোগ না থাকায় অবশেষে স্বতঃস্ফূর্তভাবে হরতাল পালন তাই জনগণের মতামত জানানোর অবলম্বন হয়ে দাঁড়িয়েছে।
আমরা বিরোধী দলকে আহ্বান জানাব এই হরতাল পালনে জনগণকে বাধ্য করার মতো কোনো উগ্র কাজ করা থেকে বিরত থাকতে। সরকারকে আহ্বান করব হরতাল কর্মসূচি দমনে নিপীড়ন-নির্যাতন না চালাতে এবং অসাংবিধানিক ভ্রাম্যমাণ আদালতের নামে মানুষকে শাস্তি প্রদান না করতে। সরকারের কাছে আরও অনুরোধ করব হরতালকে ‘পরিবেশের জন্য ভালো’ এমন হালকাভাবে না দেখে এর মাধ্যমে প্রতিফলিত জনমতকে বোঝার চেষ্টা করতে।
সরকারের ঢাকা ভাগের সিদ্ধান্ত আমরা বিরোধিতা করছি এর বৈধতার প্রশ্নে এবং এর অগণতান্ত্রিকতার কারণে। ঢাকা ভাগের সিদ্ধান্ত সংবিধানের লঙ্ঘন কি না সেটি ভেবে দেখা প্রয়োজন বলে আমরা মনে করি। সংবিধানের ৫ অনুচ্ছেদ অনুসারে ঢাকা বাংলাদেশের রাজধানী এবং ১ অনুচ্ছেদ অনুসারে বাংলাদেশ একটি এককেন্দ্রিক রাষ্ট্র। অষ্টম সংশোধনী মামলার রায় অনুসারে হাইকোর্টকে ভাগ করা ছিল রাষ্ট্রের এককেন্দ্রিকতার লঙ্ঘন। ঢাকা ভাগের সিদ্ধান্ত একই মানদণ্ডে সংবিধানের ১ অনুচ্ছেদের পরিপন্থী বলে মনে করার কারণ রয়েছে। সংবিধানের ১১ অনুচ্ছেদে প্রশাসনের সব পর্যায়ে এবং ৫৯ অনুচ্ছেদে নির্দিষ্টভাবে স্থানীয় সরকার প্রতিষ্ঠানে নির্বাচিত জনপ্রতিনিধিত্বের কথা বলা হয়েছে। ঢাকা ভাগ করে পুনরায় নির্বাচন না হওয়া পর্যন্ত নগর প্রশাসনের দায়িত্ব অনির্বাচিত প্রশাসকের হাতে প্রদান সংবিধানের এসব অনুচ্ছেদেরও লঙ্ঘন হয়েছে।
সরকার যেভাবে ঢাকা সিটি করপোরেশন ভাগ করেছে তা গণতান্ত্রিক রীতিনীতিরও পরিপন্থী। ঢাকার বিভাজন শুধু করপোরেশনের কর্মকর্তা-কর্মচারী, করপোরেশনের সেবাভোগী, ঢাকা শহরের প্রায় দেড় কোটি মানুষকে প্রভাবিত করবে না, ঢাকাকেন্দ্রিক সারা দেশের মানুষকেও নানাভাবে প্রভাবিত করবে। অত্যন্ত জনগুরুত্বপূর্ণ এই ইস্যুতে সরকারের উচিত ছিল অন্তত ঢাকাবাসীর মতামত গ্রহণ করা। ঢাকার সাংসদ, বিভিন্ন দলের নগর কমিটি, নগর প্রশাসনের নির্বাচিত ব্যক্তিরা এবং ঢাকাবাসীদের বিভিন্ন সংগঠনের সঙ্গে আলোচনা করে এই দায়িত্ব পালন করা যেত। সর্বোপরি বিরোধী দলের অনুপস্থিতি সত্ত্বেও সংসদের অধিবেশনে এবং স্থানীয় সরকারসংক্রান্ত সংসদীয় কমিটিতে এ বিষয়ে বিস্তারিত আলোচনা করারও অবকাশ ছিল। দেশের অনেক বিশেষজ্ঞ, নগরবিদ, রাজনৈতিক নেতা এ বিষয়ে তাঁদের অভিমত ব্যক্ত করেছেন এবং সাধারণ মানুষের একাংশ সংবাদপত্রভিত্তিক বিভিন্ন জরিপে তাঁদের অবস্থান জানিয়েছেন। সরকার কয়েক মিনিটে ঢাকা ভাগের প্রক্রিয়ায় শুধু ইতিমধ্যে প্রকাশিত জনমতকে উপেক্ষা করেনি, আরও বৃহত্তর পরিসরে জনমত গ্রহণের দায়িত্ব পালনেও অনীহ থেকেছে। ঢাকাকে বিভক্ত করা যেহেতু বর্তমান সরকারের নির্বাচনী কর্মসূচির মধ্যে অন্তর্ভুক্ত ছিল না, তাই এ বিষয়ে ব্যাপক জনগণের সম্মতি আছে কি না তা অবশ্যই জানার প্রয়োজন ছিল। এসব দায়িত্ব পালন না করে সরকার অগণতান্ত্রিক মনোভাবের পরিচয় দিয়েছে এবং সুশাসনের ক্ষেত্রে খারাপ নজির স্থাপন করেছে বলে আমরা মনে করি।
ঢাকার বিভিন্ন সমস্যার সমাধানের প্রকৃত সম্ভাবনা নিহিত রয়েছে একটি উচ্চক্ষমতাসম্পন্ন এবং সম্পূর্ণ স্বায়ত্তশাসিত নগর সরকার কাঠামো তৈরির মধ্যে। অতীতে আওয়ামী লীগ থেকে নির্বাচিত মেয়র মো. হানিফ এবং সাম্প্রতিককালে বিএনপি থেকে নির্বাচিত মেয়র সাদেক হোসেন খোকা এ ধরনের নগর সরকার প্রতিষ্ঠার দাবি করেছিলেন। উন্নত বিশ্বে এবং প্রতিবেশী কিছু রাষ্ট্রে এভাবেই রাজধানী শহরকে বিকশিত, উন্নত এবং সময়োপযোগী করা হয়েছে। কিন্তু অতীতের বিএনপি সরকারের মতো বর্তমান সরকারও শক্তিশালী ও স্বাধীন নগর সরকার প্রতিষ্ঠার দাবি উপেক্ষা করেছে।
বর্তমান সরকার নগর প্রশাসনকে শক্তিশালী করার পরিবর্তে বরং নজিরবিহীনভাবে একে বিভক্ত করার পদক্ষেপ নিয়েছে। সরকার যদি যথেষ্ট তথ্য-উপাত্ত ও প্রমাণ দিয়ে ঢাকা ভাগের তুলনামূলক সুবিধা সম্পর্কে জনগণকে আশ্বস্ত করতে সক্ষম হতো এবং এর পরে এ বিষয়ে কোনো সিদ্ধান্ত নিত, তাহলে তা এখনকার মতো সমালোচিত হতো না। সরকার তা না করে সামান্য কিছু ফাঁকা আশ্বাসবাক্য উচ্চারণের মাধ্যমে ঢাকা ভাগের যৌক্তিকতা প্রতিষ্ঠা করতে চেয়েছে। সরকার দাবি করছে যে ঢাকা ভাগ হলে নাগরিক-সুবিধা বৃদ্ধি পাবে। কিন্তু ঢাকাবাসীকে যাতায়াত, জ্বালানি, বিদ্যুৎ, পানিসহ বিভিন্ন নাগরিক-সুবিধা প্রদানের দায়িত্ব যেসব প্রতিষ্ঠানের, তাদের কারও ওপরই ঢাকা সিটি করপোরেশনের কার্যকর নিয়ন্ত্রণ নেই। এ অবস্থায় সরকারের এ ধরনের দাবির কোনো সারবত্তা আছে বলে আমরা মনে করি না।
ঢাকা ভাগের কারণে বরং নগর প্রশাসনের বাড়তি অবকাঠামো নির্মাণ, জনবল নিয়োগ ও দৈনন্দিন অফিস কার্যক্রম পরিচালনার বাড়তি খরচসহ বিপুল অঙ্কের অর্থের প্রয়োজন হবে। দেশের অর্থনৈতিক সংকটকালে এটি তাই রাষ্ট্রীয় অর্থের নিদারুণ অপচয় হবে কি না সরকার তা ভেবে দেখেছে বলে আমাদের মনে হয়নি। যে জনগণের দেওয়া অর্থ থেকে এসব খরচ জোগানো হবে, তারা বিশ্বাসযোগ্য কোনো সুবিধা ছাড়া এতে কেন রাজি হবে সে প্রশ্নও বিবেচনা করা হয়নি। ব্যাপক জনগণের অংশগ্রহণ ও সম্মতি ছাড়া তাঁদের ওপর বাড়তি ব্যয় ও বিড়ম্বনার বোঝা একতরফাভাবে চাপিয়ে দেওয়া শুধু অগণতান্ত্রিক নয়, এটি একই সঙ্গে অনৈতিক বলে আমরা মনে করি।
সরকার যখন জনগণকে উপেক্ষা করবে, জনস্বার্থকে বিবেচনায় নেবে না, জনগণের অর্থের সুষ্ঠু ব্যবহারের দায়িত্ব পালন করবে না, তখন জনগণের প্রতিবাদ ছাড়া গত্যন্তর নেই। জনগণের প্রতিবাদের এই অধিকার সংবিধানই প্রদান করেছে। আজকের হরতালকে বিএনপির প্রতি সমর্থন নয়, বরং সরকারের অগণতান্ত্রিক, অনৈতিক ও অগ্রহণযোগ্য সিদ্ধান্তের প্রতি প্রতিবাদ জানানোর একটি সুযোগ হিসেবে দেখছি আমরা।
জনগণকে শান্তিপূর্ণভাবে এই হরতাল পালনের অনুরোধ জানাচ্ছি। হরতালকালে জনগণের জীবন, সম্পত্তি ও নিরাপত্তার অধিকার যাতে বিঘ্নিত না হয়, সে দায়িত্ব পালনে আমরা সরকার, আইন প্রয়োগকারী সংস্থা, বিরোধী দলসহ সংশ্লিষ্ট সব মহলকে আহ্বান জানাচ্ছি।
লেখকেরা সদ্য গঠিত গণতন্ত্র ও মানবাধিকারের জন্য নাগরিক আন্দোলনের সঙ্গে যুক্ত।
জ্বালানি
পারমাণবিক বিদ্যুৎ প্রকল্পের পথে যাত্রা
দেশে সাম্প্রতিক সময়ে তীব্রমাত্রার না হলেও ঘন ঘন ভূমিকম্পন অনুভূত হচ্ছে বলেই যে সরকারের অগ্রাধিকার প্রকল্প ‘রূপপুর পারমাণবিক বিদ্যুৎকেন্দ্রের’ বিরোধিতার কথা উঠছে, তা নয়। বরং বিরোধীরা বিদ্যুৎকেন্দ্রের মালিকানা, চুক্তির স্বচ্ছতা, পরিবেশ নিয়ে উৎকণ্ঠা ইত্যাদি নিয়ে কথা বলছে। অবশ্য এখন অবধি প্রায় অর্ধশতকের পুরোনো ‘রূপপুর পারমাণবিক বিদ্যুৎ প্রকল্প’ বাস্তবায়নে সামান্য বাধাই অপসারিত হয়েছে। রাশিয়ার ‘রসআটম’-এর সঙ্গে গত ২ নভেম্বর স্বাক্ষরিত দ্বিপক্ষীয় সহযোগিতা চুক্তিসহ ইতিপূর্বে স্বাক্ষরিত অন্যান্য সমঝোতা প্রকল্প এগিয়ে নেওয়ার পথে সামান্য পথ অতিক্রম মাত্র। প্রকল্পের জন্য যে বিপুল ব্যয় হবে, তার জোগান কে দেবে, প্রকল্পের অর্থায়ন ও তহবিল সংগ্রহ কৌশল নির্ধারণ, প্রকল্পের জন্য প্রাথমিকভাবে নির্ধারিত স্থানের উপযোগিতা পর্যালোচনা ও মূল্যায়ন, প্রকল্পের পরিবেশগত প্রভাব নিরূপণ সমীক্ষা ও ব্যবস্থাপনা কৌশল, কোন ধরনের প্রযুক্তি (নিরাপত্তাব্যবস্থাসহ) ব্যবহূত হবে, কারিগরি প্রশিক্ষণসহ কেন্দ্রটি পরিচালনার জন্য জনবল তৈরির পরিকল্পনা, প্রকল্প বাস্তবায়নের পর্যায় নির্ধারণসহ অসংখ্য বিষয় এখনো নিশ্চিত ও চূড়ান্ত করা হয়নি। খুবই মসৃণভাবে প্রকল্প এগোলে এবং প্রকল্প বাস্তবায়নের তহবিল পেতে কোনো সমস্যা না হলেও আগামী ১০-১২ বছর আগে রূপপুর প্রকল্প থেকে বিদ্যুৎ উৎপাদিত হওয়ার কোনো সুযোগ নেই।
পৃথিবীর তৃতীয় বৃহত্তম অর্থনীতির দেশ জাপানে গত ১১ মার্চ ২০১১ যে প্রলয়ংকরি ভূমিকম্প ও সুনামি আঘাত হেনেছে, এর ধাক্কা কেবল জাপানের ফুকুশিমা দাইচির প্রায় ৪০ বছরের পুরোনো পারমাণবিক বিদ্যুৎচুল্লির শীতলীকরণ ব্যবস্থা অচল ও চুল্লির বিস্ফোরণ ঘটায়নি; সারা পৃথিবীতে পারমাণবিক বিদ্যুৎকেন্দ্রের নিরাপত্তা নিয়ে মানুষের শঙ্কা ও উদ্বেগকে বড় মাপে আলোড়িত করেছে। জার্মানি তার পারমাণবিক বিদ্যুৎকেন্দ্রগুলো ২০২২ নাগাদ বন্ধ করার নাটকীয় সিদ্ধান্ত নিয়েছে। ইউরোপসহ পৃথিবীর অনেক দেশ পরমাণু বিদ্যুৎ কর্মসূচি থেকে পিছিয়ে আসতে চাইছে। ইন্টারন্যাশনাল এনার্জি এজেন্সি শঙ্কা প্রকাশ করেছে যে, পরমাণু বিদ্যুৎভীতির কারণে ২০৩৫ সাল নাগাদ বিশ্বে পারমাণবিক শক্তিনির্ভর বিদ্যুৎ উৎপাদনব্যবস্থা (বর্তমানে বিশ্বে চলমান ৪৪০টি পারমাণবিক বিদ্যুৎ রি-অ্যাক্টর থেকে পৃথিবীর মোট উৎপাদিত বিদ্যুতের প্রায় ১৫ শতাংশ উৎপাদিত হয়) বর্তমানের মতো প্রায় একই অবস্থানে থাকবে (পরমাণু শক্তিনির্ভর বিদ্যুৎকেন্দ্রের সংখ্যা বাড়লেও পরমাণু বিদ্যুতের অবস্থান ১৫ শতাংশ থাকবে), যদিও জ্বালানির উৎপাদন চাহিদা প্রায় ৪০ শতাংশ বাড়বে। ফলে জীবাশ্ম জ্বালানি পুড়িয়ে বিদ্যুৎ উৎপাদন বর্ধিত চাহিদার সিংহভাগ জোগান দেবে। এতে গ্রিনহাউস গ্যাসের উৎপাদন আনেক বেড়ে যাবে এবং বায়ুমণ্ডলের অনাকাঙ্ক্ষিত উষ্ণায়ন ত্বরান্বিত হবে। মূল্য ও কারিগরি সীমাবদ্ধতার কারণে নবায়নযোগ্য জ্বালানির ব্যবহার এই সময়ে বর্তমানের প্রায় ৭ শতাংশ থেকে বেড়ে বড়জোর ১৫ শতাংশ পর্যন্ত উন্নীত হতে পারে। ক্রমেই বেড়ে চলা জ্বালানি ও বিদ্যুতের চাহিদা পূরণে বিদ্যমান পারমাণবিক বিদ্যুৎ স্থাপনা থেকে সম্মিলিত পশ্চাদ্পসরণ অথবা বিদ্যমান পরমাণু বিদ্যুৎকেন্দ্রগুলোকে জীবাশ্ম জ্বালানিভিত্তিক বিদ্যুৎকেন্দ্রে রূপান্তর তাই অবাস্তব ভাবনা।
সস্তায় জ্বালানির চাহিদা পূরণে, বায়ুমণ্ডলে কার্বন-ডাই অক্সাইডসহ গ্রিনহাউস গ্যাসের বাড়তি নিঃসরণ সীমিত করতে প্রায় ‘দূষণমুক্ত’ ও ‘নির্ভরযোগ্য’ বিদ্যুৎ উৎপাদন প্রযুক্তি হিসেবে যে পারমাণবিক বিদ্যুৎ উৎপাদনব্যবস্থা গত পঞ্চাশের দশকে যাত্রা শুরু করেছে, ফুকুশিমা দাইচি দুর্ঘটনা তার যাত্রাপথ অনেকটুকু জটিল করেছে। অবশ্য সমর্থকদের দাবি, দীর্ঘ পথযাত্রায় পরমাণু বিদ্যুৎ অনেক বেশি ইতিবাচক প্রভাব স্পষ্ট করেছে, পৃথিবীকে অনেক বেশি পরিচ্ছন্ন থাকতে সহায়তা করেছে, মানুষের জন্য সস্তা বিদ্যুৎ ও স্বচ্ছন্দের জীবন নিশ্চিত করেছে। ১৯৭৯ সালে যুক্তরাষ্ট্রের থ্রি-মাইল, ১৯৮৮ সালে ইউক্রেনের চেরনোবিল এবং ২০১১ সালে জাপানের ফুকুশিমায় তিনটি বড় দুর্ঘটনা ছাড়া পারমাণবিক বিদ্যুৎকেন্দ্র পরিচালনার ইতিহাসে উল্লেখযোগ্য দুর্ঘটনা ঘটেনি। এমনকি, অন্যান্য শিল্প ও বিদ্যুৎকেন্দ্রের দুর্ঘটনায় মানুষের প্রাণহানির তুলনায় বড় তিনটি পারমাণবিক বিদ্যুৎকেন্দ্রের দুর্ঘটনায় প্রাণহানির সংখ্যা নগণ্য। এ প্রসঙ্গে মনে করিয়ে দেওয়া হয় যে, বিমান দুর্ঘটনায় প্রাণ হারানোর ভয় সাধারণভাবে মানুষকে বিমানবন্দরের যাত্রাপথের বিপদের চেয়ে তুলনামূলকভাবে অনেক বেশি ভাবায়। কিন্তু বাস্তবতা হলো, বিমানযাত্রা অন্য সব বাহনের তুলনায় বেশি নিরাপদ।
আমাদের দেশে পারমাণবিক বিদ্যুৎ উৎপাদনের উদ্যোগ অব্যাহত রাখার পক্ষে অন্যতম জোরালো যুক্তি হিসেবে বলা হচ্ছে যে, এই পারমাণবিক বিদ্যুৎ উৎপাদন প্রযুক্তি এখন অনেক পরিপক্ব, নিরাপদ আর নির্ভরযোগ্য। তা ছাড়া, ক্রমবর্ধমান আমদানিনির্ভর জ্বালানি তেলভিত্তিক ব্যয়বহুল বিদ্যুৎ উৎপাদনব্যবস্থার বিকল্প হিসেবে এর প্রয়োজন আছে। বিশেষত, জ্বালানি তেলের দ্রুত মূল্য ওঠানামা ও দীর্ঘ মেয়াদে নিরবচ্ছিন্ন সরবরাহ ঝুঁকি, তেল রপ্তানিকারক দেশগুলোর রাজনৈতিক অস্থিরতা মোকাবিলায় আমাদের ভারসাম্যপূর্ণ বহুমুখী জ্বালানি ব্যবহার অবকাঠামো গড়া দরকার। তা ছাড়া উন্নয়নের সঙ্গে সঙ্গে বর্ধিত জ্বালানি চাহিদা সৃষ্টি হয়। দীর্ঘ মেয়াদে পরিকল্পিত উদ্যোগ না নিলে আমাদের পুরো উন্নয়ন আকাঙ্ক্ষা ব্যাহত হতে পারে। বিদ্যুৎ উৎপাদনে জ্বালানির জোগান পাওয়ার অন্যান্য বিকল্পের মধ্যে দীর্ঘদিনে গ্যাসের ওপর অতিনির্ভরতা তৈরি এবং ক্রমশ দেশি ‘সস্তা’ গ্যাস দুর্লভ হয়ে ওঠায় জ্বালানি নিরাপত্তা ঝুঁকির মুখে পড়েছে। বিদ্যুৎ উৎপাদনের জন্য দেশি কয়লা সম্ভাবনাময় হলেও ক্লান্তিহীন রাজনৈতিক বিতর্কে পড়ে নিকট ভবিষ্যতে এর লাভজনক উত্তোলন সম্ভাবনা তিরোহিত। ফলে, চাহিদা পূরণে অবধারিত হয়েছে আমদানি করা ব্যয়বহুল ও প্রধানত পরিশোধিত জ্বালানি তেল। আমদানিনির্ভর জ্বালানি সরবরাহব্যবস্থা আমাদের মতো অর্থনীতিতে ঝুঁকিপূর্ণ। আমরা এ ক্ষেত্রে প্রয়োজনীয় অবকাঠামো গড়তে পারিনি; তাই ছোট ছোট জাহাজে জ্বালানি তেল তুলনামূলক বেশি খরচে কিনে আনতে বাধ্য হচ্ছি। নাজুক এই ব্যবস্থায় একক জ্বালানিনির্ভরতা থেকে বেরিয়ে আসার তাগিদ থেকেও পরমাণু বিদ্যুৎকে একটি অবলম্বন ভাবা হচ্ছে। যদিও ১০ বছর পর চাহিদা বৃদ্ধির নিরিখে রূপপুরের পরিকল্পিত এক হাজার মেগাওয়াট ক্ষমতার বিদ্যুৎকেন্দ্র (পরবর্তী সময়ে আরও এক হাজার মেগাওয়াটের প্লান্ট যোগ হবে) সামান্যই স্বস্তি দেবে।
পাবনার রূপপুরে যখন পারমাণবিক বিদ্যুৎকেন্দ্র প্রতিষ্ঠার প্রথম উদ্যোগ ১৯৬৩ সালে নেওয়া হয়েছিল, প্রায় একই সময়ে দক্ষিণ কোরিয়া পারমাণবিক বিদ্যুৎকেন্দ্র প্রতিষ্ঠার পথে যাত্রা শুরু করে। এখন দক্ষিণ কোরিয়ায় ২১টি চলমান পারমাণবিক বিদ্যুৎপ্লান্ট দেশের চাহিদার প্রায় ৩৯ শতাংশ সরবরাহ করে। আরও ছয়টি পারমাণবিক চুল্লি সেখানে নির্মণাধীন। চীন ইতিমধ্যে ২৪টি পারমাণবিক বিদ্যুৎকেন্দ্র থেকে বিদ্যুৎ উৎপাদন করছে এবং আরও ৭৭টি প্লান্ট নির্মাণ করছে। পাকিস্তান দুটি পারমাণবিক প্লান্ট থেকে বিদ্যুৎ উৎপাদন করছে এবং আরও একটির নির্মাণ শুরু করেছে। ভারতে ১৯টি পারমাণবিক (ছয়টি কেন্দ্র) বিদ্যুৎ প্লান্ট থেকে চার হাজার ৫৬০ মেগাওয়াট বিদ্যুৎ উৎপাদন করছে। এর মধ্যে মহারাষ্ট্র, রাজস্থান, তামিলনাড়ু, কর্ণাটক, উত্তর প্রদেশ ও গুজরাটে অবস্থিত বর্তমান প্লান্টগুলোর সঙ্গে আগামী পাঁচ বছরে আরও দুই হাজার ৬২০ মেগাওয়াট নির্মাণাধীন প্লান্ট যোগ হবে। এ ছাড়া ভারতের পশ্চিমবঙ্গের হরিপুরসহ ওডিশা, হরিয়ানা, অন্ধ্রপ্রদেশ, তামিলনাড়ু, মহারাষ্ট্র ও গুজরাটে আরও নতুন সাতটি পারমাণবিক বিদ্যুৎকেন্দ্র নির্মাণের জন্য স্থান চিহ্নিত করেছে। ভারতে পরমাণু শক্তি থেকে মোট উৎপাদিত বিদ্যুৎশক্তির ৪ শতাংশ বর্তমান সক্ষমতা আগামী ২৫ বছরে ৯ শতাংশে উন্নীত করার লক্ষ্য নির্ধারণ করা হয়েছে। এশিয়ার অন্যান্য দেশও পারমাণবিক বিদ্যুৎকেন্দ্র নির্মাণের প্রক্রিয়ায় বিভিন্ন পর্যায়ে সম্পৃক্ত হয়েছে। সুতরাং, আমাদের দেশে পারমাণবিক বিদ্যুৎকেন্দ্র স্থাপন ও পরিচালনা করা বা না করার ওপর আমাদের পরিবেশ ও তেজস্ক্রিয়তার দূষণভিতি রোধ করা সম্ভব নয়।
১৯৮৭ সালে গবেষণা ও কৃষি, চিকিৎসার কাজে ব্যবহূত তেজস্ক্রীয় আইসোটপ উৎপাদনের প্রয়োজনে বাংলাদেশ পরমাণু শক্তি কমিশন সফলভাবে একটি ছোট পারমাণবিক রি-অ্যাক্টর পরিচালনা করে আসছে। সেই বিবেচনায় এ দেশে কিছু সামর্থ্য ও অভিজ্ঞতা সঞ্চিত হয়েছে। এখন বরং আমাদের জন্য প্রাসঙ্গিক ভাবনা হওয়া উচিত, তৃতীয় বা পরবর্তী প্রজন্মের তুলনামূলক নির্ভরযোগ্য ও নিরাপদ পারমাণবিক বিদ্যুৎ উৎপাদন প্রযুক্তি কত দামে আমরা পাব (সাধারণত জীবাশ্ম জ্বলানিভিত্তিক বিদ্যুৎকেন্দ্রের চেয়ে পারমাণবিক বিদ্যুৎকেন্দ্র স্থাপন ব্যয় দুই দেকে আড়াই গুণ বেশি ব্যয়বহুল), বিদ্যুৎ উৎপাদনমূল্য তাতে ইউনিট-প্রতি কত দাঁড়াবে, নিরাপদে পারমাণবিক বিদ্যুৎকেন্দ্র পরিচালনার জন্য দক্ষ ও প্রশিক্ষিত জনবল আমরা কীভাবে ও কত দিনে প্রস্তুত করতে পারব, পুরো প্রকল্পের জন্য অনুকূল শর্তে বিনিয়োগ কীভাবে সম্ভব হবে ইত্যাদি। আমরা চাই বা না চাই, হেলাফেলা করে পারমাণবিক বিদ্যুৎ প্রকল্প নির্মাণ বা পরিচালনা করতে সংশ্লিষ্ট বিশ্ব সংস্থাসমূহ আমাদের অনুমতি দেবে না । বরং এ ক্ষেত্রে বিশ্ব সম্প্রদায়ের বাড়তি নজরদারি আমাদের যথাযথভাবে সামাল দেওয়ার মতো যোগ্য হয়ে উঠতে হবে। নইলে, প্রকল্প শুরু করেও তা আলোর মুখ দেখবে না।
ভূমিকম্পের ভয়ে আমরা আতঙ্কিত হতে যত আগ্রহী, সেই তুলনায় ভূমিকম্পের ক্ষয়ক্ষতি সীমিত রাখতে মানসম্মত স্থাপনা নির্মাণ, নগর পরিকল্পনার ন্যুনতম শৃঙ্খলা মানতে সামান্য উৎসাহী। প্রলয় থেকে বাঁচতে উটপাখি হওয়া তো সমাধান নয়, বরং দক্ষ হয়ে ওঠা, সাহসের সঙ্গে চ্যালেঞ্জ মোকাবিলা বেশি কার্যকর। পারমাণবিক বিদ্যুতের চ্যালেঞ্জ মোকাবিলাও সে রকম এক দুঃসাহসী কিন্তু অর্জনযোগ্য স্বপ্ন।
মা-মেয়ের সংগ্রাম কি শেষ হবে না?
কবি রুবি রহমানের সঙ্গে বহু দিন দেখা করার সাহস করে উঠতে পারিনি। তাঁর মুখোমুখি হওয়ার সাহস আমার ছিল না। তাঁর সঙ্গে যদি দেখা হয়েই যায়, তাঁকে কী বলব, তা আমি জানতাম না।
ঘটনার তিন বছর পেরিয়ে গেল। গত ৩ আর ৪ ডিসেম্বর ছিল রুবি আপার সন্তান ও স্বামীর মৃত্যুর তৃতীয় বার্ষিকী।
রুবি আপার ছিল সুখের সংসার। তাঁর স্বামী দেখতে ছিলেন সত্যজিৎ রায়ের মতো। শ্রমিকনেতা নূরুল ইসলাম। সদালাপী বিনয়ী এই ভদ্রলোককে মনে হতো অজাতশত্রু। কবি রুবি রহমান মানেই যেন স্নিগ্ধতা। তাঁর চলাফেরা, কথাবার্তায় বৃষ্টিধোয়া কাঁঠালচাঁপা ফুলের শান্ত স্নিগ্ধতা। তাঁর মতোই তাঁর কবিতাও খুব পরিমিত, সুরুচি-সুন্দর। তাঁকে দেখে আসছি সেই ১৯৮৭ সাল থেকে, জাতীয় কবিতা উৎসব উপলক্ষে ঢাকা বিশ্ববিদ্যালয়ের ছাত্র-শিক্ষক কেন্দ্রে কবি রুবি রহমান আসতেন। সঙ্গে আসত তাঁর কিশোরী মেয়েটি—মৌটুসী ইসলাম।
রুবি রহমানের সঙ্গে আমার একটা বিশেষ হূদ্যতা আছে। দেখা হলেই আমাদের দুজনের মধ্যে একটা বার্তা বিনিময় ঘটে যেত। রুবি রহমান আমার কাছে কবিতা চাইতেন। তিনি কালি ও কলম-এর সম্পাদকীয় বিভাগে যোগ দেওয়ার পরও আমার কাছে গদ্য চাননি, কবিতাই চেয়েছেন। তিনি আমাকে বলতেন, ‘আনিস, আমি কিন্তু তোমার কাছে কবিতাই চাইব। গদ্য আমি তোমার কাছে চাই না।’
আমি খুব খুশি হতাম।
রুবি আপার কাছ থেকেও আমি আশা করতাম কবিতার অপূর্ব পঙিক্তমালাই।
এক ছেলে তমোহর, এক মেয়ে মৌটুসী, কবি রুবি রহমান আর শ্রমিকনেতা গণতন্ত্রী পার্টির সভাপতি নূরুল ইসলাম; তাঁদের ছিল সোনার ফ্রেমে বাঁধিয়ে রাখা ছবির মতো সংসার।
রুবি আপা ২০০৮ সালে গেলেন আমেরিকার আইওয়া বিশ্ববিদ্যালয়ে, আন্তর্জাতিক লেখকদের আবাসিক কর্মসূচিতে। আপনারা যাঁরা আমার লেখা নিয়মিত পড়েন, তাঁরা জানেন, ২০১০ সালে একই কর্মসূচিতে বাংলাদেশ থেকে আমিও গিয়েছিলাম। ওখানে কী কী করেছি, তার কিছু কিছু বর্ণনা আপনারা প্রথম আলোর এই কলামেই গত বছর পড়েওছেন। রুবি রহমানও আনন্দের সঙ্গেই গিয়েছিলেন আমেরিকায়। ৩ মাসের কর্মসূচি তখন শেষ। তিনি এসেছেন ওয়াশিংটন ডিসিতে। তাঁর মেয়ে মৌটুসীর বাসায়। মৌটুসী কাজ করেন একটা বিশ্বসংস্থায়। ঢাকায় রুবি আপার ছেলে ৩৮ বছরের তমোহর আছে। আছেন নূরুল ইসলাম। প্রোগ্রাম শেষ। মেয়ের বাসায় কয়েক দিন থেকেই ঢাকা ফিরে আসবেন রুবি রহমান।
ঢাকায় সে সময় চলছে নির্বাচনের মনোনয়ন নিয়ে উত্তেজনা। সামনে নির্বাচন। নূরুল ইসলাম প্রার্থী হবেন মহাজোট থেকে, সেই রকমেরই প্রস্তুতি চলছে।
ঠিক এই সময় ঢাকায় ঘটে যায় সেই হূদয়বিদারক ঘটনা। ৩ ডিসেম্বর রাতে লালমাটিয়ার ফ্ল্যাটে কী একটা রহস্যময় বিস্ফোরণ ঘটে, তাতে সে রাতেই মারা যান তমোহর, পরের দিন মৃত্যুবরণ করেন নূরুল ইসলাম।
কীভাবে খবর পেলেন কবি রুবি রহমান?
কীভাবে তিনি ছুটে এলেন ঢাকায় এটা দেখতে যে তাঁর ছেলে ও স্বামী আর নেই?
কীভাবে এসেছিলেন মৌটুসী, যিনি তাঁর বাবা ও ভাইকে আর কোনো দিনও দেখবেন না।
রুবি রহমানের সামনে এরপর থেকে দাঁড়াতে পারি না। তাঁর চোখের দিকে তাকাতে পারি না। তাঁকে একটা সান্ত্বনার বাক্যও আমি বলতে পারিনি। স্বামী আর পুত্রকে রেখে আমেরিকায় গিয়ে ফিরে এসে যিনি দেখেছেন তাঁদের মৃতদেহ, সেই মানুষটাকে কীভাবে সমবেদনা জানাতে হয় আমি জানি না।
এই পরিবারটি এবং তার সঙ্গে সঙ্গে বাংলাদেশের সচেতন মানুষ, সেই দিন থেকে নূরুল ইসলাম ও ইসলাম তমোহর নিহত হওয়ার ঘটনার সুষ্ঠু তদন্ত ও বিচার চেয়ে আসছে। গত পরশু, শনিবার, ৩ ডিসেম্বর ২০১১, তাঁদের মৃত্যুর তৃতীয় বার্ষিকীতেও দুটো কর্মসূচি পালিত হয়েছে। দুপুরে ঢাকা বিশ্ববিদ্যালয়ের টিএসসি এলাকায় মৌন মানববন্ধন হয়েছে। সেখানে মুহম্মদ জাফর ইকবালসহ অনেকেই দাঁড়িয়েছিলেন হত্যাকাণ্ডের বিচার দাবি করে প্রকাশিত পোস্টার শরীরে সেঁটে। মুহম্মদ জাফর ইকবাল বলেন, ‘বিজয়ের মাস এলে মানুষ আনন্দ বোধ করে। কিন্তু তিন বছর ধরে ডিসেম্বরে আর আনন্দ করতে পারছি না। যাঁরা বাংলাদেশ স্বাধীন করেছিলেন, যাঁদের ত্যাগের বিনিময়ে বাংলাদেশ স্বাধীন হয়েছে, তাঁদেরই একজনকে হত্যা করা হয়েছে।’ তিনি বলেন, ‘আমরা জানতে পেরেছি, কয়েক দিন আগে নূরুল ইসলামকে হত্যার হুমকি দেওয়া হয়েছিল। আমরা জানতে চাই, কারা হুমকি দিয়েছিল।’
শনিবারেই বিকেল বেলা নূরুল ইসলাম হত্যাকাণ্ডের বিচারের দাবিতে গঠিত নাগরিক কমিটি আয়োজিত সভায় প্রধান অতিথি ছিলেন স্বরাষ্ট্রমন্ত্রী সাহারা খাতুন। বক্তব্য দেন কৃষিমন্ত্রী মতিয়া চৌধুরী, আওয়ামী লীগের নেতা তোফায়েল আহমেদ, ওয়ার্কার্স পার্টির রাশেদ খান মেনন, আওয়ামী লীগের নেতা নুহ-উল আলম লেনিন, পঙ্কজ ভট্টাচার্য্য, ভাস্কর ফেরদৌসী প্রিয়ভাষিণী, সিপিডির নির্বাহী পরিচালক মোস্তাফিজুর রহমান, কবি মহাদেব সাহা। সভা সঞ্চালন করেন সৈয়দ মনজুরুল ইসলাম, সভাপতিত্ব করেন অধ্যাপক জিল্লুর রহমান সিদ্দিকী। স্বরাষ্ট্রমন্ত্রী নিজে উপস্থিত ছিলেন, মতিয়া চৌধুরীর মতো জ্যেষ্ঠ মন্ত্রী ছিলেন। এর আগে, সৈয়দ আশরাফুল ইসলামও নূরুল ইসলাম হত্যাকাণ্ডের বিচার দাবি করে আয়োজিত কর্মসূচিতে উপস্থিত ছিলেন। রুবি রহমান নিজেই এখন আওয়ামী লীগের সাংসদ।
এরপরও মৌটুসী তাঁর ভাই হত্যা, পিতৃহত্যার দাবিতে সংগ্রাম করতে করতে যেন জ্বলে-পুড়ে যাচ্ছেন। রুবি রহমান যেন ভেঙে পড়ছেন।
রুবি রহমান আর মৌটুসী এই মা-মেয়েকে যেন উজানস্রোতে নৌকা বাইতে হচ্ছে। আশঙ্কা করা হচ্ছে, এই হত্যাকাণ্ডও ধামাচাপা পড়ে যাবে। এই দুই নারী কোনো দিনও তাঁদের স্বজন হত্যার বিচার পাবেন না।
এই আশঙ্কার কারণ আছে। কারণ, যাকে তাঁরা বলছেন হত্যাকাণ্ড, কেউ কেউ তাকে একটা হঠাৎ ঘটে যাওয়া দুর্ঘটনা বলে চালিয়ে দিতে চান। প্রচার করা হয়েছে, ফ্রিজ বিস্ফোরণে এই ঘটনা ঘটেছে।
অথচ ফ্রিজের গ্যাস সিলিন্ডার অক্ষত আছে। ফিজের সঙ্গে বিদ্যুতের কোনো সংযোগ ছিলই না।
বলা হয়েছে, শর্টসার্কিট থেকে অগ্নিকাণ্ড ঘটেছে। অথচ শর্টসার্কিটের কোনো চিহ্নই নেই ওই গৃহে।
তাঁরা বলছেন, ওই দিন তাঁদের বাসগৃহের প্রবেশদ্বারের চাবি বাঁকানো ছিল। কে বাঁকিয়েছিল?
গ্রিলও বাঁকানো ছিল।
মৌটুসী এর আগে প্রকাশিত তাঁর লেখায় এসব প্রশ্ন তুলেছেন। তিনি জানতে চান, কেই বা ২ ডিসেম্বর ২০০৮-এ নোয়াখালী সফররত নূরুল ইসলামকে ফোন করে ঋণখেলাপি হিসেবে তাঁর নাম উঠেছে বলে তাঁকে ডেকে ঢাকায় এনেছিল?
এসব প্রশ্ন নিয়ে মৌটুসী একবার সংবাদমাধ্যমের অফিসে, একবার মন্ত্রী-নেতাদের বাড়িতে কিংবা দপ্তরে, একবার পুলিশের উচ্চকর্তাদের দ্বারে হন্যে হয়ে ঘুরছেন।
কথার মালা গাঁথা হচ্ছে, কিন্তু তদন্ত ঠিক পথটা খুঁজে পায় না। এই মামলা ‘চাঞ্চল্যকর মামলা হিসেবে’ গণ্য করা হয়েছে। স্বরাষ্ট্র মন্ত্রণালয়ের মনিটরিং সেল বিশেষভাবে এই মামলা পর্যবেক্ষণে রেখেছে। তবু তদন্ত এগোয় না কেন?
তখনই ভয়ে আমাদের শরীর হিম হয়ে আসে। আওয়ামী লীগের এমপি তাঁর স্বামী ও সন্তান হত্যার বিচার পান না! মহাজোটের সম্ভাব্য প্রার্থীকে মেরে ফেলা হলো, সেই মহাজোট বিপুল ভোটে জিতে ক্ষমতায় এল, তারপরও সেই হত্যারহস্যের কিনারা হয় না। স্বয়ং স্বরাষ্ট্রমন্ত্রী যেই নিহতের স্মরণসভায় উপস্থিত থাকেন, সেই নিহত তাঁর মৃত্যুর বিচার পান না?
রুবি রহমানের মুখের দিকে তাকানোর সাহস তাই আমরা হারিয়ে ফেলি। তাঁর মেয়ে মৌটুসী যখন বিচারের দাবিতে জনমত সংগঠনের জন্য প্রাণান্তকর পরিশ্রম করেন, আমরা তাঁকে সমর্থন দিই, কিন্তু আশ্বাস দিতে পারি না।
এবার বোধহয় সময় এসেছে সত্যিকারের একটা পরিবর্তন আনার। অর্থবহ কিছু একটা করার। শ্রমিকনেতা নূরুল ইসলাম হত্যা মামলাকে গুরুত্বের সঙ্গে নেওয়ার, অগ্রাধিকার ভিত্তিতে তদন্ত করে দায়ী ব্যক্তিদের খুঁজে বের করার। আন্তরিকভাবে চেষ্টা করলে এই ‘হত্যাকাণ্ডের’ সঙ্গে যুক্ত ব্যক্তিদের খুঁজে বের করা যাবে না, আমাদের তা মনে হয় না। মৌটুসী ইসলাম ও অন্যরা যে প্রশ্নগুলো তুলছেন, সেসবের উত্তর তো আমাদের পেতে হবে। সেসব প্রশ্নের সন্তোষজনক জবাব পাওয়ার পরে যদি একটা সিদ্ধান্তে আসা যায়, সেই সিদ্ধান্ত মেনে নিতে নিশ্চয়ই কারো আপত্তি থাকবে না।
বাঘা তেঁতুল
ডিসেম্বর ১৯৭১ ডিসেম্বর ২০১১
সেদিন কেন্দ্রীয় শহীদ মিনার চত্বরে সম্প্রচার মাধ্যমের একজন সাংবাদিক মুখের সামনে মাইক্রোফোন এগিয়ে ধরে বললেন, স্বাধীনতার এবার ৪০ বছর পূর্ণ হলো। একাত্তর দেখেছেন। এখনো দেখছেন। তখনকার অবস্থার সঙ্গে এখনকার অবস্থার তুলনা করে আপনার অনুভূতি বলুন।
বলতে হয় বলেই তাঁকে কিছু একটা বলেছিলাম। গণমাধ্যমের কাছে, গোলটেবিলে, সেমিনারে বা জনসভায় আমরা যা বলি তা সব সত্যি নয়। কিছুটা ভুল, কিছুটা বানিয়ে, কিছুটা অতিরঞ্জিত এবং বেশির ভাগই নির্জলা মিথ্যা বলে যাই। বিবেকের ধার ধারি না। সত্য ও মিথ্যার মধ্যে পার্থক্যের প্রশ্নই আসে না।
যিশুখ্রিষ্টের জন্মের পর থেকে এ পর্যন্ত বাংলার সব ধর্ম-বর্ণ-জাতির জীবনে দুই হাজার এগারটি ডিসেম্বর এসেছে। এর মধ্যে মাত্র একটি ডিসেম্বর ছিল সম্পূর্ণ ব্যতিক্রম। যে ডিসেম্বরে নির্ধারিত হয়েছে এ দেশের মানুষের ভাগ্য ও ভবিষ্যৎ, সেই ডিসেম্বরটি ছিল ১৯৭১তম ডিসেম্বর। তারপর ৪০টি বছর পার হয়েছে। সেই ডিসেম্বরের সঙ্গে এই ডিসেম্বরের পার্থক্য কোথায়? সেদিনের বাংলাদেশের সঙ্গে আজকের বাংলাদেশের মিল ও অমিল কোথায়? প্রথম হলো দেশের শরীর বা ভূগোল। দেশের সেই শরীরটিই এখন নেই। বিশ্ব জলবায়ু সম্মেলন হচ্ছে দক্ষিণ আফ্রিকায়। সেখানে জলবায়ু পরিবর্তন বিষয়ে হাজার রকম কথা হবে। বাংলাদেশের প্রসঙ্গ আসবে। সে সবই কাগজপত্রের বিষয়। শুকনো কাগজপত্রের চেয়ে আমাদের চোখ ও ইন্দ্রিয়গুলো অনেক বেশি মূল্যবান।
পূর্ববর্তী ৪০০ বছরে বাংলার ভূ-প্রকৃতিতে যে পরিবর্তন হয়েছে, গত ৪০ বছরে হয়েছে তার চেয়ে বহু গুণ বেশি। সেই ডিসেম্বরের ৬ তারিখটির কথা আমার মনে আছে। হাড় কাঁপানো শীত বলতে যা বোঝায়, ছিল তা-ই। সে রকম শীত এখন আর পৌষ-মাঘ মাসেও পড়ে না। গেরিলাযুদ্ধ চলছিল দখলদার বাহিনীর সঙ্গে মুক্তিবাহিনীর। ৩ ডিসেম্বর থেকে শুরু হয় ভারত-পাকিস্তান আনুষ্ঠানিক যুদ্ধ। পাকিস্তানি সেনাবাহিনী চরম পর্যুদস্ত। আমাদের জয় ও পাকিস্তানের পতন অবশ্যম্ভাবী। কিন্তু তার আগে তারা হিংস্রভাবে আরও কী করে তা নিয়ে মানুষের উদ্বেগ সীমাহীন। এর মধ্যে রেডিওতে ঘোষিত হলো: বাংলাদেশকে স্বীকৃতি দিয়েছে ভারত। ওই মুহূর্তে তা আমাদের মধ্যে অশেষ আশার সঞ্চার করে। মুক্তিকামী মানুষের মধ্যে গভীর আনন্দের সৃষ্টি হয়। খুশিতে আমাদের কয়েকজন বন্ধু জামা খুলে সন্ধ্যাবেলা পদ্মা নদীর বরফের মতো ঠান্ডা পানিতে সাঁতার কাটতে থাকে। স্বাধীনতা অর্জনের আনন্দে সেদিন কোনো ত্যাগ ও শারীরিক কষ্টকেই কষ্ট মনে করেনি একশ্রেণীর তরুণ-তরুণী।
কেমন ছিল ৪০ বছর আগের বাংলার নদনদী? এখন যাঁদের বয়স ৪৫-৫০-এর নিচে তাঁরা জানেন না একাত্তরের অগ্রহায়ণে পদ্মাই যে শুধু টইটম্বুর ছিল তা-ই নয়, কালীগঙ্গা-ধলেশ্বরীতে চলত বড় বড় লঞ্চ। ইছামতীতে চলত বড় বড় নৌকা। ঢাকা-আরিচা মহাসড়কে সেদিন দেখলাম তরা ব্রিজের নিচে মানুষজন হাঁটাহাঁটি করছে। কোথাও কোথাও নদীর পেটে ফসলের চাষ হচ্ছে। একাত্তরের ডিসেম্বরে ওখানে ছোট নৌকায় পার হওয়া কঠিন ছিল। নদী ছিল খরস্রোতা।
সেই ডিসেম্বরে বাংলার মানুষের চোখে ছিল স্বপ্ন—এই ডিসেম্বরে দুঃস্বপ্ন। স্বপ্ন ছিল টিক্কা-ফরমান-নিয়াজিদের জালেমি দুঃশাসন দূর হবে। পাকিস্তানি সেনারা মাথা নিচু করে ফিরে যাবে। পাকিস্তানি সামরিক শাসকদের এ দেশীয় দালাল-সহযোগীদের ঠাঁই হবে কারাগারে। তাদের হাত থেকে ছিনিয়ে নেওয়া হবে তীক্ষ্ন ছুরি। যারা খুন-ধর্ষণ প্রভৃতির সঙ্গে যুক্ত, তাদের হবে সর্বোচ্চ শাস্তি। প্রতিষ্ঠিত হবে শান্তি, গণতন্ত্র ও আইনের শাসন। দেশে আর কোনো ২২ পরিবারকে মাথা তুলতে দেওয়া হবে না। ইসলামকে নিয়ে আর ব্যবসা-বাণিজ্য হবে না। ধর্ম থাকবে ধর্মের মর্যাদা নিয়ে ধর্মের জায়গায়, পাবে না ধর্মান্ধতা প্রশ্রয়। বাংলাদেশ একটি নামমাত্র স্বাধীন রাষ্ট্র হবে না, হবে আধুনিক ধর্মনিরপেক্ষ গণতান্ত্রিক প্রজাতন্ত্র।
সেদিন যুবসমাজের মধ্যে বিলাসিতার লেশমাত্র ছিল না। অধিকাংশেরই জামা ছিল একটি। ভাগ্যবান অনেকের ছিল দুটি। প্যান্টের প্রয়োজন বোধ করেনি অনেকেই, পাজামাতেই চলে যেত। আজকের মতো ভোগবাদ ও বিলাসিতা সেই ডিসেম্বরে থাকলে পাকিস্তানি দখলদারদের পরাভূত করা সম্ভব হতো না। আজ যার সঙ্গেই করমর্দন করি, সে-ই নিজের পরিচয় দেয়: আমি ‘বীর মুক্তিযোদ্ধা’ অমুক। সেদিন একজন সর্বোচ্চ সাহসী মানুষও বলেননি, তিনি একজন বীর। আজ ভোগবাদী মুক্তবাজার অর্থনীতির মধ্যে বীরত্ব জিনিসটিও বেচাকেনা হচ্ছে অতি চড়া দামে। প্রতিদিন সন্ধ্যাবেলা টেলিভিশনে দেখছি নিলামে বিক্রি হচ্ছে দেশপ্রেম। এত দিন ছিল কে কত বেশি দেশপ্রেমিক তা প্রচার করা। এখন দেখা দিয়েছে বিপরীত প্রবণতা। কে দেশপ্রেমিক নয়, সেটা প্রমাণ করা। তাই ৪০তম ডিসেম্বরে তারই এলাকায় আকাশ-বাতাস মুখরিত হয় স্লোগানে: ‘কাদের সিদ্দিকী রাজাকার, এই মুহূর্তে বাংলা ছাড়’।
সম্পদের ক্ষয়ক্ষতি পূরণযোগ্য। জাতির মানবিক মূল্যবোধ নষ্ট হয়ে গেলে সবই শেষ হয়ে যায়। ক্যালেন্ডারের মাসগুলোর যদি মানুষের মতো ভাষা থাকত, তা হলে ডিসেম্বর মাসটি চিৎকার করে বলত: হে বাংলার মানুষ, অধঃপতন শুধু তোমাদের হয়নি, আমারও হয়েছে। কী ছিলাম ৪০ বছর আগে, আজ কী হয়েছি। তোমাদের মতো আমিও নষ্ট হয়ে গেছি।
কালের পুরাণ
তবুও আবুল হোসেন!
কাদম্বিনী মরিয়া প্রমাণ করিয়াছিল সে মরে নাই’।
প্রধানমন্ত্রী শেখ হাসিনাও সৈয়দ আবুল হোসেনকে যোগাযোগ মন্ত্রণালয় থেকে সরিয়ে প্রকারান্তরে স্বীকার করে নিলেন, তাঁর বিরুদ্ধে এত দিন যেসব দুর্নীতি, অযোগ্যতা ও অনিয়মের অভিযোগ এসেছিল তার সবটা মিথ্যে নয়।
সোমবার মন্ত্রিসভার দপ্তর পুনর্বিন্যাসে দেখা গেল, যোগাযোগ মন্ত্রণালয় থেকে সৈয়দ আবুল হোসেন বিতাড়িত হলেও তথ্য ও যোগাযোগ প্রযুক্তি মন্ত্রণালয়ের দায়িত্ব পেয়েছেন। যোগাযোগ প্রযুক্তি আছে, কিন্তু পদ্মা সেতু নেই। নতুন যোগাযোগমন্ত্রী হয়েছেন ওবায়দুল কাদের, রেলমন্ত্রী হয়েছেন সুরঞ্জিত সেনগুপ্ত।
প্রথমেই যে প্রশ্নটি ওঠে তা হলো, একজন মন্ত্রীর বিরুদ্ধে যখন গুরুতর অভিযোগ উত্থাপিত হয় এবং সেই অভিযোগ যখন দুর্নীতি দমন কমিশনের তদন্তাধীন থাকে, তখন তাঁকে মন্ত্রী পদে রাখা কতটা সমীচীন? যে ব্যক্তির কারণে পদ্মা সেতুর মতো অতীব গুরুত্বপূর্ণ প্রকল্প আটকে গেল, দেশের ও সরকারের ভাবমূর্তি মারাত্মকভাবে ক্ষুণ্ন হলো, সেই ব্যক্তিকে কেন মন্ত্রিসভায় রাখা হবে? এর মাধ্যমে অন্য মন্ত্রীরা কী বার্তা পাবেন? তাঁরাও মনে করবেন, দায়িত্ব পালনে যতই অযোগ্য ও অদক্ষ হোন না কেন, মন্ত্রিত্ব যাবে না। বড়জোর মন্ত্রণালয় বদল হবে।
বিশ্বব্যাংকের অভিযোগের পরিপ্রেক্ষিতে নাগরিক সমাজ যখন সৈয়দ আবুল হোসেনের পদত্যাগের দাবিতে রাস্তায় নামল, তখনো প্রধানমন্ত্রী বিষয়টি গুরুত্বের সঙ্গে নেননি। এখন যোগাযোগ থেকে যে তাঁকে সরিয়ে দিলেন, নিশ্চয়ই তিনি এত দিনে বিশ্বব্যাংক এবং তাঁর দল ও জোটের সাংসদদের অভিযোগের সারবত্তা খুঁজে পেয়েছেন।
আগের একটি লেখায় বলেছিলাম, প্রধানমন্ত্রীর কাছে কোনটি বেশি গুরুত্বপূর্ণ—মন্ত্রী না পদ্মা সেতু? যদি তিনি যোগাযোগমন্ত্রী পদে সৈয়দ আবুল হোসেনকে চান, তাহলে পদ্মা সেতু হবে না। আর যদি পদ্মা সেতু চান, তাহলে সৈয়দ আবুল হোসেনকে বাদ দিতে হবে।
সৈয়দ আবুল হোসেন নিজেকে বরাবর ‘শতভাগ সৎ ও যোগ্যতম’ মন্ত্রী হিসেবে জাহির করতে চেয়েছেন। এমনকি জাতীয় সংসদে দলের অভিজ্ঞ ও প্রবীণ সাংসদেরা যখন দেশের রাস্তাঘাটের দুরবস্থার কথা তুলে ধরলেন, তখন এই মন্ত্রীবাহাদুর তাঁদের ব্যঙ্গবিদ্রূপ করতেও দ্বিধা করেননি।
মন্ত্রিসভায় রদবদল যেকোনো গণতান্ত্রিক সরকারের স্বাভাবিক রীতি হলেও এ ক্ষেত্রে মোটেই স্বাভাবিক ছিল না। পুরো বিষয়টি ঘটেছে একজন সৈয়দ আবুল হোসেনের কারণে। কেননা তিনি একাধারে যোগাযোগ তথা সড়ক ও জনপথ, সেতু এবং রেলওয়ে বিভাগের দায়িত্বে নিয়োজিত ছিলেন।
পদ্মা সেতুতে তাঁর মালিকানাধীন কোম্পানির হস্তক্ষেপ ও দুর্নীতির অভিযোগ এনে খোদ বিশ্বব্যাংক অর্থায়ন আটকে দেয়। এর পরিপ্রেক্ষিতে সরকারের পক্ষে অর্থমন্ত্রী বিশ্বব্যাংকের সদর দপ্তর পর্যন্ত দৌড়ঝাঁপ করলেন, প্রধানমন্ত্রীর অর্থনৈতিক উপদেষ্টা বিশ্বব্যাংকের কাছে চিঠি লিখে অভিযোগের জবাব দিলেন। কিন্তু সেসব জবাব কোনো কাজে আসেনি। ৪ ডিসেম্বরের প্রথম আলোর প্রতিবেদনে বলা হয়, ‘অর্থমন্ত্রীকে লেখা চিঠিতে বিশ্বব্যাংক জানতে চেয়েছে দুর্নীতি বন্ধে সরকার কী পদক্ষেপ নিয়েছে। এতে আরও বলা হয়, বিশ্বব্যাংকের মূল অভিযোগ যোগাযোগমন্ত্রী সৈয়দ আবুল হোসেনের বিরুদ্ধে। যাঁর বিরুদ্ধে অভিযোগ, তাঁর বিরুদ্ধে ব্যবস্থা না নেওয়া পর্যন্ত পদ্মা সেতুর কাজ এগোবে না।’ পরদিনই যোগাযোগমন্ত্রীর পদ থেকে তাঁকে সরিয়ে দেওয়া হয়। এতে প্রমাণিত হয়, মন্ত্রিসভার সাম্প্রতিক পুনর্বিন্যাস মোটেই রুটিন মাফিক কাজ ছিল না।
পদ্মা সেতু নির্মাণ ছিল বর্তমান সরকারের অন্যতম প্রধান নির্বাচনী প্রতিশ্রুতি। যোগাযোগ মন্ত্রণালয়ের দায়িত্ব নিয়ে সৈয়দ আবুল হোসেন বলেছিলেন, ‘বর্তমান সরকারের মেয়াদের মধ্যেই সেতুর কাজ শেষ করে জনগণের জন্য খুলে দেওয়া হবে।’ সেই লক্ষ্যে বেশ কিছু কাজও হয়েছে—স্থান নির্ধারণ, উদ্বাস্তু হওয়া মানুষদের পুনর্বাসন ও অর্থ সংগ্রহের ব্যাপারে দাতাদের সঙ্গে চুক্তি সই। কিন্তু মূল সেতুর কাজে ঠিকাদার নিয়োগ নিয়েই সমস্যা দেখা দেয়, যখন যোগাযোগমন্ত্রীর নিজের ব্যবসায়িক প্রতিষ্ঠানের প্রতিনিধি গিয়ে মন্ত্রীর নাম ভাঙিয়ে সম্ভাব্য প্রতিষ্ঠানগুলোর কাছে কমিশন দাবি করেন।
এর আগে দেশের ভঙ্গুর অর্থনৈতিক পরিস্থিতিতে বিশ্বব্যাংককে চ্যালেঞ্জ করার মতো দুর্বুদ্ধিও সরকারের কারও কারও মাথায় এসেছিল। বিকল্প অর্থায়নে পদ্মা সেতুর নির্মাণকাজ চলবে বলে তাঁরা প্রচার চালান। এতে বিশ্বব্যাংক আরও শক্ত অবস্থান নেয় এবং তারা জানিয়ে দেয়, উত্থাপিত দুর্নীতির অভিযোগ নিষ্পত্তি না হওয়া পর্যন্ত তারা পদ্মা সেতুতে অর্থায়ন করবে না। আর এ ধরনের কোনো বড় প্রকল্পে বিশ্বব্যাংকের মতো প্রতিষ্ঠান অর্থায়ন আটকে দিলে তার নেতিবাচক প্রভাব অন্যান্য উন্নয়ন প্রকল্পের ওপরও পড়তে বাধ্য।
যখন অভিযোগটি উত্থাপিত হয়েছিল, তখনই যোগাযোগ মন্ত্রণালয় সৈয়দ আবুল হোসেনের হাত থেকে মুক্ত করা গেলে যে ফল পাওয়া যেত, এখন তা পাওয়া যাবে কি না সে ব্যাপারে সন্দেহ আছে। তত্ত্বাবধায়ক সরকারের সাবেক উপদেষ্টা আকবর আলি খান বলেছেন, ‘সরকারের ক্ষতি যা হওয়ার হয়ে গেছে। এতে সরকার ও দেশের ভাবমূর্তি ক্ষতিগ্রস্ত হয়েছে, তা আবার পুনরুদ্ধার করা কঠিন হবে।’
নতুন মন্ত্রীরা কী করতে পারবেন, কী করতে পারবেন না সেটি পরের প্রশ্ন। অন্তত জনগণ মনে করছে, পদ্মা সেতু নির্মাণের বড় বাধাটি কেটে গেল।
প্রধানমন্ত্রী শেখ হাসিনা যেকোনো বিষয়ে দ্রুত সিদ্ধান্ত নেন বলে সরকারের ঘনিষ্ঠজনেরা দাবি করেন। অনেক ক্ষেত্রে আমরাও তাঁকে ত্বরিত পদক্ষেপ নিতে দেখেছি। কিন্তু সৈয়দ আবুল হোসেনের ব্যাপারে তিনি সিদ্ধান্ত নিতে কেন এতটা দেরি করলেন? এর পেছনে কী কারণ ছিল? ঢাকার রাজনৈতিক মহলে নানা গুঞ্জন আছে।
শেখ হাসিনার আগের সরকারের সঙ্গে বর্তমান সরকারের অনেক বিষয়ে মিল নেই। কিন্তু যে বিষয়টিতে একটি অশুভ মিল লক্ষ করা গেল তা হলো, দুই আমলে মন্ত্রী সৈয়দ আবুল হোসেনের জন্য সরকার বিতর্কিত ও সমালোচিত হয়েছে। আগের সরকারের আমলে সৈয়দ আবুল হোসেন ছিলেন প্রতিমন্ত্রী। কিন্তু তিনি সরকারি পাসপোর্ট গোপন করে ব্যক্তিগত পাসপোর্ট নিয়ে সিঙ্গাপুর সফর করেছিলেন, তাঁরই ব্যবসায়িক প্রতিষ্ঠান সাকোর কাজে। সেবারও সাকো, এবারও সাকো। তবে সেবারের ক্ষতিটা ছিল ব্যক্তি আবুল হোসেনের, এবারের ক্ষতিটা ধারণ করতে হলো গোটা দেশকে।
মন্ত্রিসভায় ছোট পরিবর্তনে বড় কিছু আশা করা যায় না। তবে এই পদক্ষেপকে অনেকেই ইতিবাচক হিসেবে দেখছেন এই কারণে যে রাজনীতি আবার কিছুটা হলেও রাজনীতিকদের হাতে ফিরে এসেছে। কোনো মন্ত্রিসভায় ব্যবসায়ীদের পাল্লা ভারী হলে সেটি আর গণতান্ত্রিক মন্ত্রিসভা থাকে না, হয়ে পড়ে ‘ব্যবসায়িক’ মন্ত্রিসভা। আগে বিএনপি মন্ত্রিসভায় ব্যবসায়ীদের আধিক্য ছিল, এখন আওয়ামী লীগও সেই দিকে ঝুঁকছে।
দেশবাসী চায় রাজনীতিটা রাজনীতিকদের হাতেই থাকুক। তাঁরাই সরকার ও মন্ত্রিসভা চালাবেন। ব্যবসায়ীদের মধ্য থেকে কেউ দাতা হাতেম তায়ি হয়ে থাকলে তাঁরা রাজনৈতিক দলকে চাঁদা দিতে পারেন। কিন্তু ব্যবসায়িক স্বার্থে রাজনীতিকে ব্যবহার কোনোভাবেই কাম্য নয়। সাবেক তত্ত্বাবধায়ক সরকারের প্রধান উপদেষ্টা বিচারপতি মুহাম্মদ হাবিবুর রহমান সম্প্রতি এক নিবন্ধে জাতীয় সংসদে ৬৪ শতাংশ ব্যবসায়ীর প্রাদুর্ভাবে উদ্বেগ প্রকাশ করেছেন। তাঁর সঙ্গে দেশবাসীও উদ্বিগ্ন। একসঙ্গে রাজনীতি ও ব্যবসা করলে যে স্বার্থের দ্বন্দ্ব দেখা দেয় তাতে ব্যবসাই জয়ী হয়, ক্ষতিগ্রস্ত হয় জনগণ ও রাষ্ট্র।
বিএনপি ও আওয়ামী লীগের মধ্যে যেসব মৌলিক পার্থক্য ছিল তার একটি হলো, প্রথমটিতে ব্যবসায়ী ও অবসরপ্রাপ্তদের পাল্লা ভারী, দ্বিতীয়টিতে পেশাদার রাজনীতিকদের সংখ্যা বেশি। কিন্তু গত ১০-১৫ বছরে সেই ব্যবধানটি ঘুচে যেতে বসেছে।
সরকারের মেয়াদ আছে মাত্র দুই বছর। পদ্মা সেতুর কাজ শেষ হওয়া দূরের কথা, নতুন যোগাযোগমন্ত্রী বলেছেন, পদ্মা সেতুর কাজ শুরু করাই তাঁর কাছে বড় চ্যালেঞ্জ। এটি কেবল নতুন যোগাযোগমন্ত্রীর নয়, সরকারেরও চ্যালেঞ্জ। আমরা জানি না কীভাবে সেই চ্যালেঞ্জ তাঁরা মোকাবিলা করবে।
মাননীয় প্রধানমন্ত্রী প্রায়ই অভিযোগ করেন, গণমাধ্যম ও নাগরিক সমাজ সরকারের বিরুদ্ধে লেগেছে এবং গণতন্ত্রের ক্ষতি করছে। আমরা মনে করি, তাঁর এই বক্তব্যের কোনো ভিত্তি নেই।
কিন্তু প্রধানমন্ত্রীর কথা যদি সত্যও ধরে নিই, দেশের তাবৎ গণমাধ্যম ও নাগরিক সমাজ, এমনকি বিরোধী দল সম্মিলিতভাবে সরকারের যে ক্ষতি করতে পারেনি, তার চেয়ে বেশি ক্ষতি করেছেন যোগাযোগ মন্ত্রণালয় থেকে সদ্য বিতাড়িত মন্ত্রী সৈয়দ আবুল হোসেন।
তবুও সৈয়দ আবুল হোসেনকে মন্ত্রী পদে বহাল রাখা হয়েছে যোগাযোগ থেকে তথ্য ও যোগাযোগ প্রযুক্তি মন্ত্রণালয়ে। যিনি সড়ক সংস্কারে ব্যর্থ হয়েছেন, তিনি তথ্য ও যোগাযোগ প্রযুক্তিতে সফল হবেন, তার নিশ্চয়তা কী?
নতুন বাস্তবতার সুযোগ নিতে হবে
রোহিঙ্গা শরণার্থী
বাংলাদেশের প্রধানমন্ত্রী শেখ হাসিনার মিয়ানমারে রাষ্ট্রীয় সফর নানা দিক থেকেই গুরুত্বপূর্ণ। জ্বালানি-সহায়তা, বাণিজ্য সুগম করাসহ গুরুত্বপূর্ণ অনেক বিষয়েই আলোচনা হয়েছে। তবে মিয়ানমারের আরাকান প্রদেশের রোহিঙ্গা শরণার্থীদের বিষয়টিই সবচেয়ে জ্বলন্ত। সরকারের পক্ষ থেকে দাবি করা হচ্ছে, মিয়ানমারের শীর্ষ নেতৃত্বের কাছ থেকে শরণার্থীদের ফেরত নেওয়ার স্পষ্ট অঙ্গীকার একটা অগ্রগতি। অতীতেও এ ধরনের প্রতিশ্রুতি দেওয়া হয়েছিল, কিন্তু তার বাস্তবায়নের অভিজ্ঞতা সুখকর নয়। তা ছাড়া, কেবল ফিরিয়ে নিলেই হচ্ছে না, মিয়ানমারের নাগরিক হিসেবে তাদের মর্যাদা না দিলে শরণার্থীরাও ফিরতে রাজি হবে না; অন্যদিকে জাতিসংঘসহ আন্তর্জাতিক সংস্থাগুলোও যেনতেন প্রত্যাবর্তন বিষয়ে প্রশ্নমুখর।
এ বিষয়ে গত প্রায় দুই দশকের অভিজ্ঞতা বানরের তৈলাক্ত লাঠি বেয়ে ওঠার মতো। এর আগে ২০০৪ সালে তৎকালীন প্রধানমন্ত্রী বেগম খালেদা জিয়ার মিয়ানমার সফরের সময়ও শরণার্থী প্রত্যাবাসনে চুক্তি হিয়েছিল। কিন্তু ২০০৫ সালে সেই প্রক্রিয়া স্থগিত হয়ে যায়। মিয়ানমার সরকার এ বিষয়ে কখনোই দায়িত্বশীল ছিল না। তবে মন্দের ভালো এই যে, সামরিক বাহিনী-সমর্থিত হলেও বর্তমানে মিয়ানমারে নির্বাচিত সরকার ক্ষমতাসীন। তাদের কাছ থেকে ভালো কিছু আশা করা যেমন অবান্তর নয়, তেমনি বাংলাদেশকেও আরও তৎপর হওয়া প্রয়োজন।
১৯৯০-৯১ সালে ১০ লাখের বেশি রোহিঙ্গা শরণার্থী সামরিক সরকারের উৎপীড়ন থেকে বাঁচতে বাংলাদেশে আশ্রয় নেয়। পরবর্তী সময়ে জাতিসংঘের শরণার্থীবিষয়ক সংস্থা ইউএনএইচসিআরের সহযোগিতায় এদের বেশির ভাগকেই ফেরত পাঠানো হয়। কিন্তু এখনো প্রায় আড়াই লাখ শরণার্থী বাংলাদেশের মাটিতে অবস্থান করছে। এদের অনেকেই আশ্রয়শিবিরে নিবন্ধিত না থাকায় চিহ্নিত করা কঠিন। এই বাড়তি উন্মূল জনসংখ্যার ভার নিতে গিয়ে চট্টগ্রাম অঞ্চলে অর্থনৈতিক চাপ তৈরি হচ্ছে, আইনশৃঙ্খলাজনিত সমস্যাও ঘটছে। এমনকি প্রায় ৬০ হাজার রোহিঙ্গা জাল বাংলাদেশি পাসপোর্টে সৌদি আরবে গিয়েছে বলে প্রমাণ মিলেছে।
বাংলাদেশ গোড়া থেকেই মানবিকতা দেখিয়ে তাদের আশ্রয় দিয়েছে এবং বাংলাদেশের ভূমি ও অর্থনীতির সুবিধাও তারা পাচ্ছে। কিন্তু আন্তর্জাতিক সম্প্রদায়ের মিয়ানমারকে যতটা চাপ দেওয়ার কথা, ততটা দেওয়া হয়নি। বাংলাদেশের অসুবিধার দিকটিও তাদের নজরে পড়ছে বলে মনে হয় না। জটিল রাজনৈতিক ও আন্তর্জাতিক পরিস্থিতিতে এ সমস্যা সংকটে গড়াতে পারে—বাংলাদেশের এই উদ্বেগ ক্ষমতাবান আন্তর্জাতিক প্রতিষ্ঠানগুলোকে বুঝতে হবে।
নগর পরিকল্পনা
ঢাকার প্রাণকেন্দ্রের সন্ধানে
ঢাকার জনজীবনের মান খুব নিচু। বাসযোগ্যতার যেকোনো বৈশ্বিক সমীক্ষায় আমাদের রাজধানী প্রায়ই পাচ্ছে সবচেয়ে কম নম্বর। আমাদের প্রতিযোগিতা জিম্বাবুয়ের হারারে অথবা হাইতির রাজধানী পোর্ট অ প্রিন্সের সঙ্গে। বাসা আর কর্মস্থলের বন্দিদশা থেকে বেরিয়ে আসার মতো নগরবাসীর জন্য নেই পর্যাপ্ত খোলা ময়দান, যেখান থেকে আকাশ দেখা যায় নির্বিঘ্নে আর নিশ্বাস নেওয়া যায় নিশ্চিন্তে। ঘন আবাসন, যানজট, মানুষের স্রোত, শব্দ ও পরিবেশদূষণ, নিরাপত্তার অভাব এবং সেই সঙ্গে বিক্ষিপ্ত অর্থনৈতিক প্রবৃদ্ধি, ঊর্ধ্বমুখী দালান আর বিলাসী মধ্যবিত্তায়ন—ঢাকা যেন নারকীয় আধুনিকতার এক মূর্ত প্রতীক।
ঢাকার প্রলয়ঙ্করী বাস্তবতার পরিপ্রেক্ষিতে আমরা একটি সীমিত মাত্রার নগর প্রকল্প পরিচালনা করছি ব্র্যাক ইউনিভার্সিটির চতুর্থ বর্ষের ১৭ জন ছাত্রছাত্রী নিয়ে। আমার সহশিক্ষক সিরাজউদ্দিন রাজু, হাসিবুল কবির, আর ফেরদৌস হাবিব খান। ব্র্যাক ইউনিভার্সিটিতে আমাদের প্রকল্প ঢাকার সামগ্রিক নগরায়ণের কোনো সমাধান দেওয়ার দুঃসাহস দেখাচ্ছে না; বরং চার সপ্তাহ মেয়াদি এই প্রকল্পের মূল উদ্দেশ্য হলো নগরের একটি প্রাণকেন্দ্র পরিকল্পনা করা, যেখানে সব শ্রেণীর নগরবাসী তাদের পরিবার পরিজন আর বন্ধুবান্ধব নিয়ে আসবে সংস্কৃতি ও প্রকৃতির সন্ধানে। বিশ্বমানের যেকোনো নগরেই থাকে এক বা একাধিক প্রাণকেন্দ্র। লন্ডনের আছে ট্রাফালগার ও লিস্টার স্কয়ার, প্যারিসের আইফেল টাওয়ার থেকে ত্রকাদেরও আর ল্যুভ মিউজিয়াম এলাকা। ওয়াশিংটনের ন্যাশনাল মল, কুয়ালালামপুরে পেট্রোনাস টাওয়ারের পাদদেশে প্রাণবন্ত নগরকেন্দ্র, কলকাতায় ভিক্টোরিয়া মেমোরিয়াল আর ময়দান। ঢাকার প্রাণকেন্দ্র কোথায়? নগরবাসী কোথায় গিয়ে স্বস্তির নিশ্বাস ফেলবে? বাংলাদেশ যদি ভবিষ্যতে কোনো একদিন বিশ্বকাপ ক্রিকেটের ফাইনালে ওঠে, ১৫ লাখ ঢাকাবাসী কোথায় গিয়ে একসঙ্গে বড় স্ক্রিনে খেলা দেখবে? ২০০৯ সালের জানুয়ারিতে বারাক ওবামার অভিষেক অনুষ্ঠানের সময় প্রায় ১০ লাখ মানুষ জমায়েত হয়েছিল ওয়াশিংটন ডিসির ন্যাশনাল মলে। দেড় কোটি মানুষের ঢাকায় একটি খোলা জনচত্বর না থাকাটাকে পরবর্তী প্রজন্ম দেখবে একটি ঐতিহাসিক ব্যর্থতা হিসেবে। স্বাধীনতা দিবসে আমরা যথারীতি বাংলা একাডেমী, টিএসসি, আর্ট কলেজ এলাকায় জমায়েত হব। একটা জাতীয় দিবস পালনের জন্য যে ধরনের নগর ব্যাপ্তির প্রয়োজন, সেটা ঢাকা ইউনিভার্সিটির এই এলাকার নেই।
ঢাকার প্রাণকেন্দ্র হওয়ার জন্য অবারিত সম্ভাবনা নিয়ে ৩৫০ একরের একটি বিশাল উদ্যান নগরের ভৌগোলিক কেন্দ্রে দাঁড়িয়ে আছে অপর্যাপ্ত ব্যবহারের প্রশ্নবোধক অস্তিত্ব নিয়ে (রমনা আর সোহরাওয়ার্দী উদ্যানের সম্মিলিত আয়তন ১৫০ একর)। নগরীর উত্তর, দক্ষিণ, পূর্ব, পশ্চিম এখানে এসে আলিঙ্গন করছে একে অপরকে। ব্র্যাক ইউনিভার্সিটিতে আমাদের এই ‘ব্রেইন টিচিং’ প্রকল্পের জন্য আমরা তেজগাঁও পুরোনো বিমানবন্দরকে নগরের প্রাণকেন্দ্র হিসেবে গড়ে তোলার জন্য নির্ধারণ করেছি। আমরা আশা করছি যে বাংলাদেশ সিভিল এভিয়েশন আর বাংলাদেশের বিমান বাহিনী নগরজীবনের বৃহত্তর স্বার্থে এই প্রকল্পের সম্ভাবনা যাচাই করবে।
আমাদের প্রকল্পে থাকবে বিভিন্ন মাপের জনচত্বর, নানা ধরনের জাদুঘর, চিত্রকর্ম প্রদর্শন গ্যালারি, নাটক পাড়া, পায়ে হাঁটার ও বাইসাইকেল চালানোর পথ, খোলা ময়দান, জলাধার আর তার তীর ধরে বসার ঘাট, নৌকা চালানোর ব্যবস্থা, ঐতিহ্যবাহী খাবারের রেস্তোরাঁ, ঐতিহ্য পল্লী, কৃষি বাজার এবং প্রদর্শনীমূলক কৃষিকাজ। তা ছাড়া বিভিন্ন ধরনের বিশেষায়িত ইনস্টিটিউট। যেমন, পর্যটন ইনস্টিটিউট, খাদ্যদ্রব্য ও রান্নাবিষয়ক ইনস্টিটিউট, পরিবেশ সচেতনতা বিষয়ক, কর্মজীবী নিবাস, সম্মেলন কেন্দ্র ইত্যাদি এখানে অনায়াসে তৈরি করা যেতে পারে।
প্রকল্পের প্রারম্ভিক গবেষণা হিসেবে আমরা তেজগাঁও পুরোনো বিমানবন্দরের চারদিকের এলাকার বিবিধ ভূমিবিন্যাস, ব্যবহার আর সড়কব্যবস্থা বিশ্লেষণ করছি। এলাকার মাপ ১০ হাজার বাই এক হাজার ৫০০ ফুট, অর্থাৎ দুই মাইল বাই শূন্য দশমিক ২৮ মাইল। গুগল আর্থ আর মাঠপর্যায়ের গবেষণা কাজে লাগিয়ে দেখেছি, বিমানবন্দরের উত্তরে কাজিপাড়া আর কাফরুলের ঘনবসতি। পশ্চিমে মাঝামাঝি, রোকেয়া সরণি বরাবর আগারগাঁওয়ের কম ঘনত্বের অফিস ভবনগুলো এবং সরকারি কর্মচারীদের আবাসিক এলাকা। দক্ষিণ-পশ্চিমে সংসদ ভবন, দক্ষিণ সীমানায় পূর্ব-পশ্চিমমুখী বিজয় সরণি, পূর্ব সীমানায় উত্তর-দক্ষিণমুখী বিমানবন্দর সড়কের পাশে প্রধানমন্ত্রীর কার্যালয় এবং পুরোনো বিমানবন্দরের টার্মিনাল। উত্তর-পূর্বে ঢাকা সেনানিবাস। একমাত্র সেনানিবাসের দিক ছাড়া সব দিক থেকে ভালো সড়ক সংযোগ থাকায় এই এলাকায় অবাধে প্রবেশ করা যাবে।
লুই কানের অনন্য স্থাপত্যকর্মের পাশে হওয়ায় জনচত্বর হিসেবে এই এলাকার নির্বাচন যেন অতি স্বাভাবিক। দক্ষিণ-পশ্চিমে সংসদ ভবন আর পূর্বে প্রধানমন্ত্রীর কার্যালয় সংযোগ ঘটিয়ে একটি খোলা জনচত্বর পুরোনো বিমানবন্দর এলাকার দক্ষিণ অংশের প্রতীক হতে পারে। একটি ভাষণমঞ্চ তৈরি হবে এখানে, সে মঞ্চে বিভিন্ন সময়ে বিভিন্ন বিষয়ে জনমতের প্রকাশ ঘটবে। প্রধানমন্ত্রী তা দেখতে পাবেন তাঁর অফিস থেকে, নিজের চোখে। আমরা গণতন্ত্রায়ণের কথা বলি, কিন্তু এর সঙ্গে নগরায়ণের যে নিবিড় সম্পর্ক, সেটা নিয়ে আমরা নীরব।
এখানে থাকতে পারে বিভিন্ন ধরনের মিউজিয়াম। যেমন, এভিয়েশন মিউজিয়াম, নৌকার মিউজিয়াম, বাংলার ইতিহাস মিউজিয়াম, আধুনিক শিল্পকলা মিউজিয়াম, কৃষি মিউজিয়াম, রাজনৈতিক পোস্টারের মিউজিয়াম, ভাষা আন্দোলনের মিউজিয়াম, উপজাতি মিউজিয়াম, প্রাকৃতিক সম্পদ মিউজিয়াম ইত্যাদি। একটি স্বয়ংসম্পূর্ণ থিয়েটার ডিস্ট্রিক্ট এখানে সারা বছর নগরবাসীকে আকৃষ্ট করবে। কল্পনা করুন নবীন শিল্পীরা তাঁদের শিল্পকর্মের পসরা বসিয়েছে এখানকার জনচত্বরে। এতে করে শিল্পচর্চার ব্যাপক প্রসার ঘটবে। ছুটির দিনে ফ্রি মার্কেটে অ্যান্টিক ব্যবসায়ীরা তাঁদের সামগ্রী সাজিয়েছেন আর উৎসুক ক্রেতারা ঘুরে ঘুরে দেখছেন। এখানে থাকতে পারে একটা স্থায়ী বই বিক্রির মেলা, অর্থাৎ একুশের বইমেলার একটা বার্ষিক সংস্করণ। কৃষি মার্কেটে কৃষকেরা তাঁদের কৃষিজ উৎপাদন দিয়ে নগরবাসীকে টাটকা সবজি কেনার সুযোগ দিচ্ছেন। নোংরা স্যাঁতসেঁতে পরিবেশ নয়, কৃষকদের জন্য থাকবে রুচিসম্মত স্টল। আর পুরো এলাকার প্রতীক হবে এই দৃশ্য: স্বাস্থ্যসচেতন নগরবাসী এখানে জগিং করছে আর বাইকিং করছে সুনির্দিষ্ট ট্রেইল ধরে। পুরো এলাকায় থাকবে বাইসাইকেল ভাড়া করার স্টেশন। ঐতিহ্যবাহী খাবারের রেস্তোরাঁ থাকবে পুরো এলাকায় ছড়িয়ে-ছিটিয়ে। এগুলো খোলা থাকবে ২৪ ঘণ্টা। অগভীর জলাধারগুলোতে শিশুরা জলকেলিতে মগ্ন। জনসমাগম এখানে লেগেই থাকবে। জনগণের জমিকে জনগণের দখলে আনার সবচেয়ে মোক্ষম অস্ত্র হলো এখানে সার্বক্ষণিক জনসমাগম ঘটানো।
আমাদের দেশে নগরায়ণ আলোচনা ইদানীং প্রায়ই অবকাঠামো উন্নয়ন, সড়কব্যবস্থা, আবাসন, আর ভূমি ব্যবহারের ভেতরেই সীমাবদ্ধ থাকে। কিন্তু আজকে সারা পৃথিবীতে টেকসই নগরায়ণের যে আন্দোলন শুরু হয়েছে, তাতে মূল লক্ষ্য ধরা হচ্ছে নগরের বাসযোগ্যতার মান বাড়ানো। তার মানে হলো, শুধু ভালো রাস্তাঘাট আর ভালো আবাসনব্যবস্থা থাকলেই একটা শহরকে ভালো বলা যাবে না। একটা বিশ্বমানের নগর তার অধিবাসীদের মৌলিক চাহিদা মিটিয়ে মানসিক পরিচর্যার পর্যাপ্ত সুযোগ দেয়। মার্কিন নগরবিশেষজ্ঞ রিচার্ড ফ্লোরিডা গবেষণায় দেখিয়েছেন, ভবিষ্যতে সফল নগর বলা যাবে ওগুলোকে, যেগুলো বিভিন্ন পেশার সৃষ্টিশীল মানুষের আকর্ষণ করতে সমর্থ হবে। সৃষ্টিশীল মানুষের আগমন যত ঘটবে, তত অর্থনৈতিক তৎপরতার ক্ষেত্র প্রসারিত হবে। সৃষ্টিশীল মানুষেরা আসবেন যখন শহরের জীবনযাত্রার মান হবে উঁচু। ফ্লোরিডার দ্য রাইস অব দ্য ক্রিয়েটিভ ক্লাস নামে বইটি এখন নগরবিদ আর অর্থনীতিবিদদের অবশ্য-পাঠ্য।
সৃষ্টিশীল, টেকসই নগরায়ণের লক্ষ্যে ঢাকার প্রাণকেন্দ্র শুধু বলিষ্ঠ ভূমিকাই পালন করবে না, এটা নগরবাসীকে তাদের নগরের প্রতি সংবেদনশীল হতেও উদ্বুদ্ধ করবে। একটি বহুমাত্রিক জনচত্বর নগরের জীবনযাত্রাকে করবে সমৃদ্ধ। ‘ইটের পাঁজরে লোহার খাঁচায় দারুণ মর্ম ব্যথা’ কিছুটা হলেও লাঘব হবে পুরোনো বিমানবন্দরে আমাদের প্রস্তাবিত জনচত্বরের সবুজ আর জলের মিলন ক্ষেত্রে, সাংস্কৃতিক চর্চায় আর মৌলিক নাগরিক অধিকার আদায়ের ছোট ছোট আনন্দে।
আদনান মোর্শেদ: স্থপতি, নগর পরিকল্পনাবিদ ও সহযোগী অধ্যাপক। ক্যাথলিক ইউনিভার্সিটি অব আমেরিকা, ওয়াশিংটন ডিসি, বর্তমানে ব্র্যাক ইউনিভার্সিটিতে ভিজিটিং প্রফেসর
পার্বত্য চুক্তি
আশা-নিরাশার ১৪ বছর
ডিসেম্বর মাস হলো আবেগ ও বিজয়ের মাস। লক্ষ প্রাণের বিনিময়ে একাত্তর সালের এ মাসে দেশ স্বাধীন হয়েছিল। ১৯৯৭ সালে বিজয়ের মাসে বহু প্রতীক্ষিত ‘পার্বত্য চট্টগ্রাম চুক্তি’ সম্পাদনের পর থেকে পার্বত্য চট্টগ্রামের মানুষের মাঝে আরেকটি আবেগ যুক্ত হয়েছিল। আবেগমিশ্রিত এ চুক্তিটি দেশবাসী ও আন্তর্জাতিক সম্প্রদায়ের মনে এক বুক আশা জাগিয়ে খাগড়াছড়ির স্টেডিয়াম থেকে পাহাড় ও সমতলে শান্তির সুবাতাস ছড়িয়ে দিতে চেয়েছিল। আজ চুক্তির ১৪ বছর পর পাহাড়ে কতটুকু শান্তি ফিরেছে একটু পেছনে ফিরে দেখা যাক।
চুক্তি বাস্তবায়নে এ পর্যন্ত সরকারের পক্ষ থেকে যেসব উদ্যোগ নেওয়া হয়েছে তার একটি সংক্ষিপ্ত পর্যালোচনা দেওয়া যাক।
চুক্তির ‘ক’ খণ্ডের ২ ধারায় সংশ্লিষ্ট আইন, বিধানাবলি, রীতিসমূহ প্রণয়ন, পরিবর্তন, সংশোধন ও সংযোজন আইন মোতাবেক করা হবে বলা হলেও পার্বত্য চট্টগ্রামে সংঘাতের সময়ে জারিকৃত ‘অপারেশন দাবানল’ চুক্তি-পরবর্তী সময়ে ‘অপারেশন উত্তরণ’ নামে এখনো অব্যাহত রয়েছে। এ ছাড়া এ খণ্ডের ৩ নং ধারা অনুযায়ী চুক্তি বাস্তবায়ন কমিটি পুনর্গঠিত হলেও আজ অবধি এ কমিটির সুনির্দিষ্ট কোনো কার্যালয়, জনবল এবং ফলপ্রসূ কোনো ভূমিকা লক্ষ করা যাচ্ছে না।
চুক্তির ‘খ’ খণ্ড অনুযায়ী পার্বত্য জেলা পরিষদ (সংশোধন) আইন পাস হলেও জেলা পরিষদগুলোর নির্বাচন বিধিমালা ও ভোটার তালিকা প্রণীত না হওয়ায় মেয়াদ উত্তীর্ণ পরিষদগুলো মনোনীত ক্ষমতাসীন দলীয় ব্যক্তিদের দ্বারা পরিচালিত হচ্ছে। ফলে জেলা পরিষদগুলো সাধারণ জনগণের আশা-আকাঙ্ক্ষার পরিবর্তে দলীয় এজেন্ডা বাস্তবায়নকারী প্রতিষ্ঠানে পরিণত হয়েছে। এ খণ্ডের ৪(৫) ধারায় বলা আছে, সার্কেল চিফ কর্তৃক স্থায়ী বাসিন্দার সনদপত্র প্রদান করা হবে। কিন্তু ২০০০ সালের ২১ ডিসেম্বর পার্বত্য চট্টগ্রামবিষয়ক মন্ত্রণালয় থেকে এক প্রশাসনিক আদেশে বলা হয়েছে, সার্কেল চিফের পাশাপাশি পার্বত্য জেলার ডিসিরাও স্থায়ী বাসিন্দার সনদ দিতে পারবেন, যা চুক্তির স্পষ্ট লঙ্ঘন। বিষয়টি এখানেই ক্ষান্ত হয়নি। গত বছর থেকে জাহাঙ্গীরনগর বিশ্ববিদ্যালয়সহ অন্যান্য শিক্ষাপ্রতিষ্ঠানে ভর্তির সার্কুলারে বলা হয়, সার্কেল চিফ নয়, ডিসি কর্তৃক প্রদত্ত স্থায়ী সনদই প্রযোজ্য হবে! এ ছাড়া ২৪ ও ৩৩ (ক)(খ) ধারায় পার্বত্য জেলা পরিষদগুলোর ওপর জেলার আইনশৃঙ্খলা রক্ষা ও তত্ত্বাবধানের দায়িত্ব এবং ২৬ ও ৩৪ (ক) ধারায় ‘ভূমি ও ভূমি ব্যবস্থাপনা’র বিষয়টি ন্যস্ত করার কথা উল্লেখ থাকলেও তা যথাযথভাবে কার্যকর হয়নি। ভূমি ব্যবস্থাপনার ক্ষেত্রে বরং ১৯০০ সালের আইনকে জেলা প্রশাসকেরা যথাযথভাবে অনুসরণ করে নামজারি, ইজারাসহ সব ধরনের প্রক্রিয়া অব্যাহত রেখেছে। যদিও ১৯০০ সালের অন্য আইনগুলো মানার ক্ষেত্রে উদাসীনতা লক্ষ করা যায়।
চুক্তির ‘গ’ খণ্ড অনুযায়ী ১৯৯৮ সালের ৬ মে পার্বত্য চট্টগ্রাম আঞ্চলিক পরিষদ আইন প্রণীত হলেও এ পরিষদের কার্যবিধিমালা আজ অবধি প্রণীত হয়নি। ফলে আঞ্চলিক পরিষদ পার্বত্য জেলার অন্যান্য প্রতিষ্ঠানের সঙ্গে সমন্বয় সাধন করে কার্যক্রম পরিচালনা করতে পারছে না।
চুক্তির ‘ঘ’ খণ্ডে ভারত প্রত্যাগত জুম্ম শরণার্থী পুনর্বাসনের কথা উল্লেখ থাকলেও শরণার্থীদের অধিকাংশ পরিবার এখনো নিজেদের বাস্তুভিটা, বাগানবাগিচা ও ফসলি জমি ফেরত পায়নি। চুক্তি অনুযায়ী ভূমি বিরোধ নিষ্পত্তি কমিশন আইন ২০০১ সংসদে পাস হয়েছে। কিন্তু আইনটি প্রণয়নের সময় পার্বত্য আঞ্চলিক পরিষদের সঙ্গে কোনোরূপ আলোচনা করা হয়নি। এ আইনে ২২টি বিরোধাত্মক ধারা রয়েছে, যেগুলো চুক্তির সঙ্গে সাংঘর্ষিক। পার্বত্য চট্টগ্রাম সমস্যার অন্যতম প্রধান সমস্যা ভূমিসংক্রান্ত হলেও ভূমি কমিশন চেয়ারম্যানের একতরফা কিছু পদক্ষেপের ফলে এ কমিশনের ভূমিকা কার্যত স্তিমিত হয়ে আছে।
চুক্তির ‘ঘ’ খণ্ডের ১৭ ধারায় পার্বত্য চট্টগ্রামের সব অস্থায়ী ক্যাম্প প্রত্যাহার করার ঘোষণা দেওয়া হলেও জনসংহতি সমিতির হিসাব অনুযায়ী পাঁচ শতাধিক অস্থায়ী সেনা ক্যাম্পের মধ্যে এ পর্যন্ত মাত্র ৭৪টির মতো অস্থায়ী ক্যাম্প প্রত্যাহার করা হয়েছে। যদিও সরকারের হিসাব অনুযায়ী, চুক্তির পর থেকে এ পর্যন্ত পর্যায়ক্রমে মোট ২০০টি সেনা ক্যাম্প প্রত্যাহার করে নেওয়া হয়েছে বলে দাবি করা হয় (সূত্র: আদিবাসীবিষয়ক স্থায়ী ফোরামের দশম অধিবেশনে স্পেশাল র‌্যাপোর্টিয়ার কর্তৃক উপস্থাপিত রিপোর্ট, ২০১১ )।
চুক্তি-উত্তর পার্বত্য চট্টগ্রামে সংঘটিত এক ডজনের মতো সাম্প্রদায়িক সহিংস হামলার ঘটনার মাধ্যমে এটি প্রমাণিত হয়েছে, যে শান্তির লক্ষ্যে ‘পার্বত্য চট্টগ্রাম চুক্তি’ সম্পাদিত হয়েছিল, সে লক্ষ্য গত ১৪ বছরেও অর্জিত হয়নি। বাঘাইহাটের লাদুমনি, লক্ষ্মীবিজয়, বুদ্ধপুদি চাকমা কিংবা রামগড়ের আইয়ুব আলীর সন্তানেরা কি কখনো ভেবেছিল চুক্তি-উত্তর শান্তির পাহাড়ে সামরিক বাহিনীর গুলি ও সাম্প্রদায়িক হামলায় তাদের বাবা-মা প্রাণ হারিয়ে সারা জীবনের জন্য তারা পিতৃ-মাতৃস্নেহ থেকে বঞ্চিত হবে! যে প্রজন্ম পার্বত্য চুক্তির সুবাতাসে শ্বাস নিয়ে পৃথিবীর আলো দেখেছিল, তারা আজ কৈশোরে পা দেওয়ার আগেই বাবা-মাকে হারিয়ে জীবনের কঠিন সময়ের মুখোমুখি হয়েছে। রুমার আদিবাসীরা কি কখনো ভেবেছিল চুক্তি-উত্তর শান্তির (!) পাহাড়ে নিজ বাস্তুভিটা রক্ষার জন্য পাহাড় ডিঙিয়ে লংমার্চ করতে হবে! বাঘাইহাট থেকে রুমা, লক্ষ্মীছড়ি থেকে থানচির সীমান্তবর্তী গ্রাম বড় মদকের কারবারিদের কেন বারবার নিপীড়নের শিকার হতে হবে? চুক্তির ১৪ বছর পরও কেন পাহাড়ের অধিবাসীরা অস্তিত্বের সংকটের মুখোমুখি দাঁড়িয়ে থাকবে? যে দল আদিবাসী অধিকার ও পার্বত্য চট্টগ্রাম চুক্তি বাস্তবায়নে আন্তরিক বলে দাবি করেছিল, তারাই সংবিধানের পঞ্চদশ সংশোধনীর মাধ্যমে আদিবাসীদের পরিচয়সংকটের মুখোমুখি দাঁড় করিয়েছে।
নব্বই দশকে পার্বত্য চট্টগ্রামের অস্থিতিশীল পরিস্থিতিকে বহির্বিশ্বের কাছ থেকে আড়াল করার জন্য সে সময় আইনশৃঙ্খলা রক্ষাকারী বাহিনী বিভিন্ন ধর্মীয় ও সামাজিক অনুষ্ঠানে অংশগ্রহণের মাধ্যমে দেখাতে চেয়েছিল পার্বত্য চট্টগ্রামের শান্তি ও উন্নয়নে তাদের আন্তরিক ভূমিকা রয়েছে। কিন্তু পার্বত্য চট্টগ্রামের ত ৎ কালীন সময়ের প্রকৃত চিত্র পার্বত্য চট্টগ্রাম কমিশনের প্রকাশিত রিপোর্ট থেকে স্পষ্ট হয়ে উঠেছিল। লক্ষণীয় বিষয় হলো, এই ধর্মীয় ও সামাজিক অনুষ্ঠানে অংশগ্রহণের কার্যক্রমটি চুক্তির পর পরিলক্ষিত হয়নি। তবে সম্প্রতি জাতিসংঘের আদিবাসীবিষয়ক স্থায়ী ফোরামে পার্বত্য চুক্তির ওপর একটি পর্যালোচনা উত্থাপিত হওয়ার পর আবারও নব্বই দশকের সেই কার্যক্রম ফিরে এসেছে। এ ছাড়া দুর্গম পাহাড়ে শিক্ষক-শিক্ষার্থীদের যাতায়াতের সুবিধার্থে বাংলাদেশ সেনাবাহিনীর উদ্যোগে ‘শিক্ষাতরী’ বাস সার্ভিস চালুসহ বিভিন্ন উদ্যোগ গ্রহণ করা হচ্ছে। এ ধরনের উদ্যোগকে স্বাগত জানাই।
সবশেষে বলতে চাই, সম্প্রতি প্রধানমন্ত্রীর প্রস্তাবিত শান্তির মডেলটি জাতিসংঘে সর্বসম্মতভাবে গৃহীত হয়েছে। যেখানে মানুষের ভোটের অধিকারসহ প্রত্যেক গোষ্ঠীকে মূলধারায় অন্তর্ভুক্ত হওয়ার পথ সুগম করার কথা উল্লেখ রয়েছে। এ ছাড়া যে দেশ থেকে জাতিসংঘ শান্তিরক্ষী বাহিনীতে সর্বাধিক অংশগ্রহণের মাধ্যমে দেশের ভাবমূর্তি আন্তর্জাতিকভাবে উজ্জ্বল হয়, সে দেশের কোনো অঞ্চলে গণতন্ত্র ও শান্তি বিপন্ন থাকুক; সেটি কারোরই কাম্য নয়। তাই বিগত ১৪ বছরে অপ্রাপ্তির বেদনায় পাহাড়ের খাঁজে খাঁজে যে দীর্ঘশ্বাস পুঞ্জীভূত হয়েছে তা অচিরেই দূর করা প্রয়োজন। এ জন্য চাই পার্বত্য চুক্তির যথাযথ বাস্তবায়নসহ বেসামরিক প্রশাসনকে ক্ষমতায়নের মাধ্যমে পাহাড়ে স্থায়ী শান্তি প্রতিষ্ঠা করা।
পাহাড়ি জনগণের প্রত্যাশা পূরণ হোক
পার্বত্য চুক্তির ১৪ বছর
পার্বত্য চট্টগ্রামে রক্তক্ষয়ী সংঘর্ষ বন্ধ এবং শান্তি প্রতিষ্ঠার লক্ষ্যে ১৯৯৭ সালের ২ ডিসেম্বর ত ৎ কালীন আওয়ামী লীগ সরকার ও জনসংহতি সমিতি চুক্তি সই করেছিল। ১৪ বছর পরও সেই চুক্তির অধিকাংশ বাস্তবায়ন না হওয়া দুঃখজনক। এ জন্য কার দায় বেশি, সেই বিতর্কের চেয়েও গুরুত্বপূর্ণ হলো, চুক্তি বাস্তবায়ন না হওয়ায় পাহাড়ি জনগোষ্ঠী ক্ষুব্ধ হয়ে উঠেছে। বুধবার জনসংহতি সমিতি আন্দোলনের কর্মসূচি ঘোষণা করেছে। চুক্তির প্রধান উদ্দেশ্য ছিল পাহাড়ি জনগোষ্ঠীর অধিকার প্রতিষ্ঠা এবং শোষণ ও বঞ্চনার অবসান।
জনসংহতি সমিতির নেতা জ্যোতিরিন্দ্র বোধিপ্রিয় (সন্তু) লারমা অভিযোগ করেছেন, সরকার চুক্তি বাস্তবায়নে আগ্রহী নয়, তারা বিশ্বাস ভঙ্গ করেছে। অন্যদিকে পার্বত্য চট্টগ্রামবিষয়ক মন্ত্রণালয়ের প্রতিমন্ত্রী দীপংকর তালুকদার বলেছেন, চুক্তি বাস্তবায়নে জনসংহতি সমিতি সরকারকে সহযোগিতা করছে না। এই পারস্পরিক দোষারোপে তারাই লাভবান হচ্ছে, যারা চুক্তির বিরোধিতা করেছিল।
এ কথা ঠিক, পার্বত্য চট্টগ্রামে এখন আর যুদ্ধাবস্থা নেই। এটি চুক্তির বড় সাফল্য। কিন্তু সেখানে বসবাসরত পাহাড়িদের নিরাপত্তা ও অধিকার নিশ্চিত করা না গেলে সেই সাফল্য কত দিন ধরে রাখা যাবে, তা বলা কঠিন। চারদলীয় জোট সরকার চুক্তি বাস্তবায়নে আগ্রহ না দেখাতে পারে, চুক্তি সইয়ের সময় তারা এর বিরোধিতা করেছিল। কিন্তু যে সরকার চুক্তি সই করে দেশে-বিদেশে প্রশংসিত হয়েছে, সেই সরকার কেন চুক্তি বাস্তবায়নে গড়িমসি করবে? ১৪ বছর আগে সরকার ও পাহাড়ি নেতৃত্ব যে বিশ্বাস ও আস্থা নিয়ে চুক্তি করেছিল, বাস্তবায়নেও তা অটুট রাখতে হবে। এ ক্ষেত্রে কী কী বাধা আছে, তা চিহ্নিত করে সমাধানে উভয় পক্ষকে সচেষ্ট থাকতে হবে।
আবার পাহাড়ি নেতৃত্বকেও হাওয়ায় ছড়ি না ঘুরিয়ে বাস্তবতাকে মেনে নিতে হবে। পাহাড়ি সংগঠনগুলো একে অপরের ওপর আক্রমণ চালালে সরকার সেখানে অস্থায়ী সেনাক্যাম্প রাখার অজুহাত খাড়া করবেই। পার্বত্য চট্টগ্রামে শান্তি, সমৃদ্ধি ও স্থিতিশীলতার স্বার্থেই জনসংহতি সমিতি ও ইউপিডিএফের সংঘাত বন্ধ করতে হবে।
সর্বোপরি রাষ্ট্রের পক্ষে যেহেতু সরকার পার্বত্য চুক্তি করেছে, সেহেতু চুক্তি বাস্তবায়নে তাদেরই উদ্যোগী ও কার্যকর ভূমিকা নিতে হবে। চুক্তি অনুযায়ী সেখানে পাহাড়িদের ভূমি ও সম্পত্তির ওপর সব ধরনের আগ্রাসন বন্ধের পাশাপাশি উদ্বাস্তুদের পুনর্বাসনের কাজটিও জরুরি ভিত্তিতে শেষ করতে হবে। চুক্তির পূর্ণ বাস্তবায়নই পাহাড়ি জনগণের প্রত্যাশা পূরণ করতে পারে। অন্যদিকে চুক্তির বৈধতা চ্যালেঞ্জ করে আদালতে যে মামলা দায়ের করা হয়েছিল, সরকার তার বিরুদ্ধে আপিল করেছে। পাহাড়ি জনগোষ্ঠীর উদ্বেগ দূর করতেই এই আপিলের দ্রুত নিষ্পত্তি হওয়া জরুরি। চুক্তির সুরক্ষা দিতে প্রয়োজনে সংবিধান সংশোধন করতে হবে। সংবিধান সংশোধন করার মতো যথেষ্ট সংখ্যাগরিষ্ঠতা যখন সরকারের আছে, তখন চুক্তি নিয়ে এই অনিশ্চয়তা রাখার যুক্তি কী?
দাহকালের কথা
দীর্ঘশ্বাসের গল্প অথবা আইসিইউ
বরিশালের এ ওয়াহেদ মাধ্যমিক বালিকা বিদ্যালয়ের সামনের সড়কটি ঢাকা-বরিশাল-কুয়াকাটা মহাসড়ক। অনবরত দ্রুতগামী দূরপাল্লার বাস-ট্রাক ছুটে চলে এই পথে। খুব যে প্রশস্ত পথটি, তা নয়। তবুও এটি মহাসড়ক। এই মহাসড়কের পাশেই বাস-ট্রাক চলাচলের প্রবল বাতাসি ঝাপটা উপেক্ষা করে এ ওয়াহেদ বালিকা বিদ্যালয়ের প্রায় সাড়ে ছয় শ ছাত্রী আর স্কুলের সব শিক্ষক-শিক্ষিকা দাঁড়িয়েছেন প্রতিবাদী মানববন্ধনে। দিনটি ২৯ নভেম্বর। চার দিন আগে এই স্কুলের শিক্ষক, যিনি ১৯৭১ সালের মুক্তিযোদ্ধা, যিনি বীর, যিনি ছাত্রীদের প্রিয় ‘গণিত স্যার’, যিনি ছাত্রীদের ডাকতেন ‘মা’ বলে, যিনি পরিচিত ছিলেন ‘বাবা স্যার’ নামে...তাঁকে উপর্যুপরি ছুরিকাঘাতে হত্যা করা হয়েছে ঠিক এই জায়গাতেই। কারণ, তিনি প্রতিবাদ করেছিলেন ইভ টিজিংয়ের। তাঁর নিজের কলেজপড়ুয়া মেয়ের নিরাপত্তার জন্য থানায় সাধারণ ডায়েরি করেছিলেন। ঘটনার দিন বাড়ি ফিরছিলেন সন্ধ্যায়, হাতে গৃহস্থালি জিনিসপত্র, বাড়িতে অপেক্ষমাণ স্ত্রী ও মেয়ে, কিন্তু ‘বাবা স্যার’ আর ফিরতে পারলেন না। নিরাপত্তাহীনতার রাষ্ট্র এই সময়ের বাংলাদেশ, একজন মুক্তিযোদ্ধা শিক্ষক মো. জিন্নাত আলীকে বাড়ি ফিরতে দিল না আর।
২৯ নভেম্বর বেলা ১১টার ওই মানববন্ধনের কাছে গিয়ে দাঁড়ানো ছিল অসম্ভব একটি কাজ। ইউনিফর্ম পরা শত শত ছাত্রী ক্রোধে ও বিক্ষোভে চিৎকার করছে। শিক্ষকদের চোখ-মুখ গনগনে আগুনের তাপে ঝলসানো যেন। আমরা কয়েকজন সংহতি জানাতে কাছে গিয়ে দাঁড়াই। ছাত্রীদের একটি দল মানববন্ধনের এমাথা থেকে ওমাথা পর্যন্ত মিছিল-স্লোগানে হাঁটছিল। আমার পাশে দাঁড়িয়ে ছিল দশম শ্রেণীর ছাত্রী আঁখি। তার দুই চোখে ক্ষোভ আর কান্নার মিশেল। আঁখি বলছিল, ‘আমাদের বার্ষিক পরীক্ষা শেষ হলেই স্পোর্টস শুরু হওয়ার কথা ছিল। স্যার সবকিছু করতেন। সবকিছু সাজাতেন। এখন কী হবে?’...হঠাৎ আঁখির কথা অসংলগ্ন হয়ে পড়ে। আঁখির পাশে চলে আসে ফারিয়া ও শায়লাসহ কয়েকজন এসএসসি পরীক্ষার্থী। আঁখি চিৎকার করে ওঠে, ‘ফাঁসি চাই। ফাঁসি দিতে হবে রূপমকে। এখনি দিতে হবে।’ তারপর আঁখিরা কিশোরী কণ্ঠে চিৎকার করতে থাকে। তারপর জিন্নাত আলী স্যারের প্রিয় ছাত্রীরা মহাসড়কের পাশে দাঁড়িয়ে গলা জড়াজড়ি করে কাঁদতে থাকে।
দুপুর ১২টায় অশ্বিনী কুমার টাউন হলের সামনে প্রথম আলো বন্ধুসভা মুক্তিযোদ্ধা শিক্ষক জিন্নাত আলীর হত্যার প্রতিবাদে মানববন্ধন আহ্বান করেছিল। আমরা স্কুলের সামনে থেকে সরে আসি। টাউন হলের সামনে তখন বাংলাদেশ শিক্ষক সমিতি বরিশাল আঞ্চলিক শাখার প্রতিবাদী অবস্থান শুরু হয়েছে। আমরা সেখানেও দাঁড়াই। শিক্ষক সমিতির সভাপতি দাশগুপ্ত আশীষ কুমার সব শিক্ষকের পক্ষ থেকে গ্রেপ্তার হওয়া দুই আসামিকে দ্রুত বিচার আইনের আওতায় আনার দাবি জানাচ্ছিলেন। বরিশাল শহরের সব স্কুলের সামনে ওই দিন পূর্বঘোষিত কর্মসূচি হিসেবে মানববন্ধন আয়োজিত হচ্ছিল। একটু পরে টাউন হলের সামনে শত শত ছাত্রছাত্রী এসে প্রতিবাদের কাতারে দাঁড়াল। দাঁড়ালেন শিক্ষকেরা। সংস্কৃতিকর্মী, উন্নয়নকর্মী ও পেশাজীবীরাও দাঁড়ালেন। পৌর মেয়র এলেন শোকার্ত মুখে।
আমরা বিস্মিত হতে থাকি চারপাশ দেখে। কী প্রবল জনপ্রিয়তা ছুঁয়ে বেঁচে ছিলেন একজন মুক্তিযোদ্ধা ও শিক্ষক জিন্নাত আলী। স্বাধীনতাযুদ্ধে জয়ী একজন বীর, রণাঙ্গনের পিছু না হটার শিক্ষায় উদ্ভাসিত একজন মানুষ, স্বাধীন দেশে নারীত্বের অসম্মান প্রতিরোধে যথার্থ ভূমিকায় নেমেছিলেন মমতায়। একজন গণিত শিক্ষক, যিনি অবলীলায় পড়াতেন ভূগোল, ক্লাসে পড়ানো শুরুর আগে পাঁচ-দশ মিনিট বলে নিতেন মুক্তিযুদ্ধের গল্প, যিনি একই সঙ্গে শরীরচর্চা শিক্ষকও, যিনি বলতেন শরীরচর্চা অনেক জরুরি একটি কাজ। বিশেষ করে মেয়েদের জন্য তো বটেই! তা না হলে মেয়েরা শক্ত, দৃঢ় হবে কীভাবে? যে মাঠে তিনি শরীরচর্চার বাঁশিতে ফুঁ দিতেন, আমরা সেই এ ওয়াহেদ মাধ্যমিক বালিকা বিদ্যালয়ের মাঠে গিয়ে দাঁড়াই। শূন্যতা আমাদের চারপাশে হাহাকার করে ওঠে। স্কুল ভবনটি কোলাহলহীন। পতাকাদণ্ডে শোকের কালো পতাকা। আমরা নত মাথায় প্রধান শিক্ষিকার কক্ষে গিয়ে বসি।
কক্ষজুড়ে সাজানো অসংখ্য ঝকঝকে ট্রফি-ক্রেস্ট দেখিয়ে প্রধান শিক্ষিকা রোকেয়া বেগম জানালেন, ‘এর সবগুলোই জিন্নাত আলী স্যারের কারণে পাওয়া। তিনি প্রশিক্ষণ দিতেন নিখুঁত, তাই ছাত্রীরা সব খেলায় জয়ী হতো। স্কুলের শুরু থেকেই তিনি ছিলেন, ২৫ বছর আগে তিনি যুক্ত হয়েছিলেন এ ওয়াহেদ বালিকা বিদ্যালয়ের সঙ্গে। তারপর নিরলস পথচলা সহকর্মীদের সঙ্গে। বিষণ্নতা অবসাদ তাঁকে ছুঁতে পারত না। একাই দায়িত্ব নিতেন দশজনের। তাঁর মন ছিল অনেক বড়। তিনি সবার দুঃখের দায়িত্ব নিতেন অথচ তাঁর মেয়েকে উত্ত্যক্ত করছে কেউ, এই কথা আমাদের কাউকে জানাননি। হয়তো আমাদের উদ্বিগ্ন করে তুলতে চাননি।’ রোকেয়া বেগম সজল স্বরে বলেন, ‘অসম্ভব ভালোবাসত তাঁকে ছাত্রীরা। ২৫ বছর আগে এআরএস নামের একটি স্কুলে ছিলেন, সেখানেও ছিলেন তুমুল জনপ্রিয়। এ রকম একজন মানুষের খুন হওয়ার পর আমি মনে করি, আমাদের চুপ করে থাকাটাই অন্যায়, অপরাধ। আমাদের কথা বলতে হবে।’
জিন্নাত আলী স্যারের শোকাহত স্ত্রী কাজী শিরিন আখতার অবিশ্বাস্য এক সহিষ্ণুতা নিয়ে বসে ছিলেন আমাদের সামনে। ছুরিকাহত এবং ক্ষতবিক্ষত মুক্তিযোদ্ধা জিন্নাত আলী চিৎকার করে শিরিনকে ডেকেছিলেন। তারপর ছুটে যাওয়া, রক্তাপ্লুত মানুষটিকে নিয়ে হাসপাতালে যাওয়া, হাসপাতাল থেকে রক্ত সংগ্রহের কথা বলা...। ছয় ব্যাগ রক্ত লাগবে শুনে জিন্নাত আলী বলেছিলেন, তিনি একজন মুক্তিযোদ্ধা, দুই ব্যাগ রক্ত হলেই চলবে। তারপর রক্ত সংগ্রহ হলো কিন্তু বরিশাল মেডিকেল কলেজ হাসপাতালে যে আইসিইউ সাপোর্ট নেই। কী কাণ্ড! অবাক হলেও সত্যি। যন্ত্রপাতি কিছু কিছু থাকলেও দক্ষ জনবল নেই। এসব নিয়ে নাকি প্রথম আলোতে লেখাও হয়েছিল। হায় জীবন! রক্তক্ষরণে নিস্তেজ হয়ে পড়া শিক্ষক জিন্নাত আলীকে বরিশাল-ঢাকার এবড়োথেবড়ো মহাসড়ক দিয়ে ঢাকায় আনার পথযাত্রা শুরু হয়েছিল। সেই যাত্রা থেমেছে মৃত্যুতে। যে মৃত্যুকে এড়াতে চেয়ে জিন্নাত আলী স্যার থানায় জিডি করেছিলেন। তাতে তাঁর নিরাপত্তা বাড়েনি, মৃত্যু ত্বরান্বিত হয়েছে। কোতোয়ালি মডেল থানার ভারপ্রাপ্ত কর্মকর্তা শাহিদুজ্জামান নিজেও মানছিলেন যে কাউনিয়া থানার জিডি অনায়াসেই কোতোয়ালি থানায় স্থানান্তর করা যেত। আর জিন্নাত আলীর স্ত্রী শিরিন আখতার কোতোয়ালি থানার কালাম দারোগা টাকা চেয়েছিল বলে যে অভিযোগ করেছেন, তা যদি সত্যি হয়, তবে এটা খুব অনৈতিক কাজ হয়েছে বলেও মেনেছেন কর্মকর্তা শাহিদুজ্জামান। ১৩০ কিলোমিটার বেগে গাড়ি চালিয়ে বরিশাল থেকে চার ঘণ্টায় যশোর পৌঁছে ঘাতক রূপমকে গ্রেপ্তার করে কোতোয়ালি থানা পুলিশ যথার্থ কাজটি করেছে ঠিকই, তবু রাষ্ট্রের এসব উঁচু উঁচু নাগরিক ভবনের দেয়ালে ধাক্কা খেয়ে ফিরছে এখনো আঁখি, ফারিয়া ও শায়লাদের তীব্র চিৎকার তাদের ‘বাবা স্যার’-এর অকালমৃত্যুতে। আর ওই যে মেয়েটি, জিন্নাত আলী স্যারের প্রিয়তমা কন্যা, যাকে উত্ত্যক্ত করেছিল মিঠু এবং প্রকারান্তরে পুরুষতান্ত্রিক সমাজ, সেই মেয়েটি একলা হলে নিশ্চয়ই কাঁদে এখনো, কাঁদবে সারা জীবন এই ভেবে যে, তারই জন্য কেবল তার মুক্তিযোদ্ধা ও শিক্ষক বাবাকে খুন করা হয়েছিল।
আমরা এসব দেখে মুখ লুকিয়ে থাকব এখনো? আমরা এখনো দায় নেব না? কিছুই বলব না?
মুক্তিযুদ্ধ
‘একাত্তরের ক্ষতিগ্রস্তদের কাছে আমি মাফ চেয়ে নিচ্ছি’
একাত্তরে পাকিস্তানি সেনাবাহিনী নির্বিচারে গণহত্যা চালায়। কিন্তু নাদের আলী ছিলেন ব্যতিক্রমী এক পাকিস্তানি সেনা কর্মকর্তা, যিনি একাত্তরে বাংলাদেশে দায়িত্ব পালন করলেও বেসামরিক মানুষের ওপর অত্যাচার-নির্যাতনে শরিক হননি। এ ব্যাপারে তিনি ঊর্ধ্বতন কর্তৃপক্ষের আদেশও অমান্য করেছেন। নিরীহ বেসামরিক মানুষের ওপর পাকিস্তানি বাহিনীর অত্যাচারে এই সেনা কর্মকর্তা মানসিকভাবে অসুস্থ হয়ে পড়েন। ১৯৭৩ সালে তাঁকে প্রতিবন্ধী হিসেবে সেনাবাহিনী থেকে অবসর নিতে হয়। চলতি বছর ১৬ মার্চ ব্র্যাক ইউনিভারসিটি আয়োজিত সেমিনারে পঠিত নিবন্ধের সংক্ষিপ্ত ভাষান্তর এখানে প্রকাশ করা হলো।
১৯৬২ সালে আমি প্রথম তৎকালীন পূর্ব পাকিস্তানে বদলি হয়ে আসি। ১৯৬২-৬৪ সালে আমি ঢাকা সেনানিবাসে এবং ১৯৬৫-৬৬ সালে ঠাকুরগাঁও ও চট্টগ্রামে তৃতীয় কমান্ডো ব্যাটালিয়নে কর্মরত ছিলাম। চাকরিজীবনে বেশ কিছু বাঙালি সেনা কর্মকর্তার সঙ্গে আমার পরিচয় হয়েছিল, যাঁরা পরবর্তীকালে বাংলাদেশের ইতিহাসে উল্লেখযোগ্য ভূমিকা রেখেছিলেন। জেনারেল জিয়াউর রহমানের সঙ্গে আমি পাকিস্তান মিলিটারি একাডেমিতে প্রশিক্ষক হিসেবে কর্মরত ছিলাম। ব্রিগেডিয়ার খালেদ মোশারফ মিলিটারি একাডেমিতে আমার সহপাঠী ও রুমমেট ছিলেন। একই সঙ্গে জেনারেল মীর শওকত আলী ছিলেন আমার সহপাঠী। কর্নেল আবু তাহের আমার সঙ্গে কমান্ডো প্রশিক্ষণ নিয়েছিলেন এবং সেই সুবাদে ছিলেন আমার অন্যতম বন্ধু। পাকিস্তান মিলিটারি একাডেমিতে থাকাকালে আমার অধীনে প্রশিক্ষণ গ্রহণকারী অনেক ক্যাডেট পরবর্তী সময়ে বাংলাদেশ সেনাবাহিনীতে অতি উচ্চ পদে আসীন হয়েছেন।
১৯৭১-এর দুঃখজনক ঘটনাপ্রবাহে যাওয়ার আগে আমার পূর্ববর্তী কিছু অভিজ্ঞতা বর্ণনা করতে চাই। ষাটের দশকের পুরো সময়টা ছিল বেসামরিক প্রশাসনের ওপর সেনাবাহিনীর আধিপত্য। ১৯৬৪ সালের রাষ্ট্রপতি নির্বাচনে জেনারেল আইয়ুব খান ও বিরোধীদলীয় নেতা মিস ফাতেমা জিন্নাহ প্রতিদ্বন্দ্বিতা করছিলেন, সে সময় আমি ঢাকা জেলার অন্তর্গত মানিকগঞ্জ মহকুমায় নির্বাচনী দায়িত্ব পালন করেছিলাম। তখন আমি দেখেছি কীভাবে আমলাতন্ত্রকে নির্বাচনে অপব্যবহার করা হয়েছিল। একই ঘটনার পুনরাবৃত্তি আমি দেখেছিলাম কিছুদিন পর নারায়ণগঞ্জে, যখন আমাকে সামপ্রদায়িক দাঙ্গা প্রতিরোধে সহায়তা করার জন্য পাঠানো হয়। তখন আমি প্রত্যক্ষ করেছি যে তৎকালীন জিওসি মেজর জেনারেল ইয়াহিয়া খান তৎকালীন গভর্নর মুনায়েম খানকে তুচ্ছ-তাচ্ছিল্য করতেন। সেনাবাহিনী কাগজ-কলমে পুলিশ প্রশাসন ও ম্যাজিস্ট্রেটের সহযোগী হলেও বাস্তবে বেসামরিক প্রশাসন সেনাবাহিনীর অধীনে পরিচালিত হতো।
১৯৭০ সালের নির্বাচনের প্রাক্কালে ছয় দফা দাবি ও প্রাদেশিক স্বায়ত্তশাসনের পক্ষে পূর্ব পাকিস্তানে বিরাট জনমত গড়ে উঠেছিল। নির্বাচনে শেখ মুজিবের নেতৃত্বে আওয়ামী লীগ প্রায় একচ্ছত্র প্রভাব বিস্তার করে। আমরা সবাই নির্বাচনের ফলাফলের জন্য উৎকণ্ঠা ভরে অপেক্ষা করছিলাম। যখন ফলাফল প্রকাশ হলো তখন পূর্ব পাকিস্তানি সেনা কর্মকর্তারা ছিলেন আনন্দে উচ্ছ্বসিত, আর আমরা পশ্চিম পাকিস্তানিরা ছিলাম অখুশি ও চিন্তিত। তারপর এ নির্বাচনের ফলাফলকে মেনে নিতে অনীহা, পূর্ব পাকিস্তানে সামরিক অভিযান এবং সবশেষে স্বাধীনতার যুদ্ধ। এই যুদ্ধ আমাদের সবার জীবনকে গভীরভাবে স্পর্শ করে গেছে এবং যাঁরা পূর্ব পাকিস্তানে বসবাস করতেন, তাঁদের শারীরিক ও মানসিকভাবে বিরাট মূল্য দিতে হয়েছে। বাংলাদেশের জনসাধারণ সেনাবাহিনীর হাতে অমানবিক অত্যাচারের শিকার হয়েছিল, মৃত্যু ছিল তাঁদের নিত্য সঙ্গী, জীবন-মান বা সহায়-সমপত্তি কোনোটাই নিরাপদ ছিল না। দুর্ভাগ্যজনকভাবে আমি ছিলাম এসব ঘটনার একজন প্রত্যক্ষ সাক্ষী, যদিও আমি নিজে কাউকে হত্যা করিনি বা হত্যা করার আদেশ দিইনি। আমি অনেক কিছু দেখেছি ও শুনেছি, কিন্তু আমি এও জানি যে একজনের অভিজ্ঞতা তো আর ইতিহাস হতে পারে না।
আমি ১০ এপ্রিল ১৯৭১ তারিখে ৩ নম্বর কমান্ডো ব্যাটালিয়নের সহ-অধিনায়ক হিসেবে দায়িত্ব গ্রহণ করি| ৬ জুন অধিনায়ক হিসেবে নিয়োগপ্রাপ্ত হই এবং ১৯৭১ সালের অক্টোবর পর্যন্ত আমি এই পদে ছিলাম। এই ব্যাটালিয়নের একটি অংশ ২৫ মার্চ রাতে বঙ্গবন্ধু শেখ মুজিবুর রহমানকে তাঁর বাসগৃহ থেকে গ্রেপ্তার করে। এই ঘটনার দুই সপ্তাহ পরে আমি কমান্ডো ইউনিটের দায়িত্ব গ্রহণ করি। আমি ইস্টার্ন কমান্ড হেডকোয়ার্টারের সরাসরি অধীনস্ত ছিলাম এবং এই সুবাদে পূর্বাঞ্চলের অধিনায়ক জেনারেল নিয়াজির সঙ্গে আমার খুবই ঘনিষ্ঠ সম্পর্ক গড়ে ওঠে। একই সময় ১৪শ ডিভিশনের ওই সময়কার জিওসি মেজর জেনারেল রহিম, মেজর জেনারেল কাজী এবং মেজর জেনারেল মিত্থা, যিনি জেনারেল নিয়াজির দায়িত্ব গ্রহণের আগে জেনারেল টিক্কার সহযোগী ছিলেন, তাঁদের সঙ্গে আমার ঘনিষ্ঠ যোগাযোগ ছিল।
ঘটনার শুরুতেই বঙ্গবন্ধু শেখ মুজিবুর রহমানকে বন্দী করা হয়। কর্নেল জহির আলম, যাঁকে দায়িত্ব দেওয়া হয়েছিল বঙ্গবন্ধু শেখ মুজিবুর রহমানকে গ্রেপ্তার করার জন্য, তিনি বঙ্গবন্ধুকে স্যালুট করে বললেন যে স্যার, ‘আপনাকে গ্রেপ্তার করার জন্য আদেশ দেওয়া হয়েছে।’ কর্নেল জহির আলম তাঁর বইয়ে লিখেছেন, যখন তিনি গ্রেপ্তারের খবরটি নিয়ে পূর্বাঞ্চলীয় সেনাসদরে আসেন, তখন সেখানে উপস্থিত তিনজন জেনারেল: সেনাবাহিনীর প্রধান জেনারেল হামিদ, পূর্বাঞ্চলের কমান্ডার জেনারেল টিক্কা এবং জেনারেল মিত্থা—সবাই তাঁকে কেবল একটি প্রশ্নই করেন, ‘তুমি ওকে গুলি করে মেরে ফেললে না কেন?’
১৯৭১ সালের ১১ এপ্রিল যখন আমি রংপুর পৌঁছালাম তখন ওখানকার ট্যাঙ্ক ইউনিটের অধিনায়ক খুব গর্ব করে বলছিলেন কীভাবে তিনি দুষ্কৃতকারী, অপকর্মকারী, রাজনৈতিক সদস্যদের লাইনে দাঁড় করিয়েছেন। তিনি বললেন যে তাঁদের মধ্যে বেশকিছু শিক্ষকও ছিলেন। তিনি তাঁদের নিকটবর্তী একটি ইটের ভাটায় নিয়ে যান এবং গুলি করে হত্যা করেন। যখন আমি জিজ্ঞাসা করলাম, ‘এই লোকগুলো কি কখনো কোনো বাধা দিয়েছিল বা অস্ত্রের ব্যবহার করেছিল?’ তখন তিনি বললেন, ‘নাদের, তুমি যদি তাদের দেখতে কীভাবে তারা আমাদের সঙ্গে ইতিপূর্বে ব্যবহার করেছে। তারা আমাদের দেখলেই চিৎকার করে কটু কথা বলত। এ ধরনের কৃতকর্মের জন্য মৃত্যুদণ্ডাদেশই তাদের প্রাপ্য।’ তারপর তিনি আরও বললেন, ‘আমাদের একজন বাঙালি কর্মকর্তাও খুব প্রতিবাদ করছিল, আমি তাকেও গুলি করে মেরেছি।’ আমি তখন প্রতিবাদের সুরে বললাম, ‘সে তো তোমার সঙ্গী কর্মকর্তা ছিল; হয়তো একটু বেশি আত্মসম্মান বোধ ছিল, এই যা।’ একজন সহযোগী কর্মকর্তার যদি এই পরিণতি হয়, তাহলে সাধারণ জনগণের কী অবস্থা হয়েছিল তা সহজেই অনুমেয়।
আমার প্রথম তথাকথিত অভিযান ছিল ১৫ এপ্রিল ১৯৭১। ১৪ এপ্রিল সকাল থেকে পর্যবেক্ষণ ও তথ্যানুসন্ধানের পরে, আমি ১৫ এপ্রিল দুটি হেলিকপ্টারে করে কমান্ডো সেনাদের নিয়ে ফরিদপুর শহরের পূর্ব দিকে অবতরণ করি। আমাকে বলা হচ্ছিল, ‘এই এলাকাটা খুবই বিপজ্জনক। শেখ মুজিবের বাড়ি এই জেলায় অবস্থিত। যাও এবং তাদের দেখিয়ে দাও, বিশেষ করে হিন্দুদের খুঁজে বের কর।’ যিনি এই আদেশটি করলেন তিনি আমার সাবেক প্রশিক্ষক ও বন্ধুও বটে। আমি বললাম, ‘স্যার, যে অস্ত্রধারী নয় এবং আমাকে গুলি করেনি, তাকে আমি হত্যা করতে পারব না। আমাকে এটা করতে বলবেন না, এমনকি সামরিক আইনের অধীনেও এটা বেআইনি।’ তিনি বললেন, ‘তুমি তো সদ্য পশ্চিম পাকিস্তান থেকে এসেছ, বাঙালি ক্যাডেটদের প্রশিক্ষণ দিচ্ছিলে এবং বাঙালি বন্ধুবান্ধবদের সঙ্গে মেলামেশা করছিলে, তুমি জানো না এখানে কী ঘটেছিল।’
শেষ পর্যন্ত আমি যখন ফরিদপুর শহরের পূর্বদিকে ফরিদপুর-পাবনা রোডে অবতরণ করলাম তখন কিছু ফাঁকা গুলি করে নিজেদের অবস্থানকে মজবুত করলাম। আমরা সড়কের ওপর যখন দাঁড়িয়ে আছি, তখন দেখলাম বেশ কিছু লোকজন আমাদের দিকে ছুটে আসছে। বালতি হাতে নিয়ে একটি লোক আসছিল। আমি জিজ্ঞেস করলাম, ‘তোমরা কী চাও?’ তখন সে বলল, আমরা আপনাদের জন্য খাওয়ার পানি নিয়ে এসেছি। আমি তখন সবাইকে গোলাগুলি বন্ধ করতে বললাম এবং একটা ব্রিজের পাশে বিশ্রাম নিতে লাগলাম। আমি ওই লোকটাকে জিজ্ঞাসা করলাম, ‘কালকে তো আকাশ থেকে আমি আওয়ামী লীগের পতাকা উড়তে দেখছি।’ সে বলল, ‘স্যার, সেগুলো নামিয়ে ফেলেছি, আমরা এখন পাকিস্তানি পতাকা উড়াচ্ছি। এখান থেকে তারই একটি দেখতে পাচ্ছেন।’ ইতিমধ্যে দালালির কিছু উদাহরণ আমার নজরে এল। গ্রামবাসী টেনেহিঁচড়ে এক বেচারাকে ধরে নিয়ে এল। ‘স্যার, এই লোকটি আওয়ামী লীগের, সে গ্রামবাসীর কাছ থেকে চাঁদা ওঠাচ্ছিল।’ আমি তার পকেট হাতিয়ে ৩০ টাকার মতো পেলাম। আমি টাকাগুলো গ্রামবাসীকে দিয়ে দিলাম। আমারই এক সৈনিক প্রশ্ন করল, ‘স্যার, একে কি মেরে ফেলব?’ আমি বললাম, ‘তোমরা যদি কেউ অস্ত্র ধরেছ তো আমি তোমাদের গুলি করব।’ কিন্তু গ্রামবাসী চাচ্ছিল এই বিদ্রোহীকে শেষ করে দিতে, যাতে তারা আমাদের প্রিয় হতে পারে। কিছুক্ষণের মধ্যে ফরিদপুর শহরের দিকে সেনাবাহিনীর মূল অংশটি এগিয়ে এল। তারা রাস্তার দুই দিকের গ্রামগুলোতে আগুন জ্বালিয়ে আসছিল। একজন কর্নেল, যিনি মেশিনগান সজ্জিত একটি জিপে বসেছিলেন, আমাকে জিজ্ঞেস করলেন, ‘তোমার স্কোর কত?’ আমি বললাম, ‘আমরা এখনো কোনো প্রতিরোধের মুখোমুখি হয়নি, তাই কাউকে হত্যা করতে হয়নি।’ তিনি তখন তাঁর মেশিনগানটি ওই গ্রামবাসীর দিকে তাক করে গুলিবর্ষণ শুরু করলেন। মুহূর্তের মধ্যে তারা মৃত্যুর কোলে ঢলে পড়ল।
এর পরের অপারেশন হয়েছিল ২৫ এপ্রিল বরিশাল শহরকে মুক্ত করার জন্য। বরিশাল সর্বশেষ শহর ছিল, যা সেনাবাহিনীর নিয়ন্ত্রণের বাইরে ছিল। আমি এলাকাটি খুব ভালোভাবে চিনতাম। তাই যে ব্যাটালিয়নটি বরিশাল আক্রমণের জন্য পাঠানো হয়েছিল, তার গাইড হিসেবে আমি সঙ্গে গেলাম। অগ্রবর্তী দল হিসেবে ৩০ জনের একটি বাহিনী নেভির গানবোটে করে ২৪ এপ্রিল শহরে ঢুকে গেয়েছিল কিন্তু তাঁদের সঙ্গে কোনো যোগাযোগ হচ্ছিল না। কর্নেল ২৫ এপ্রিল রাত শহরের বাইরে কাটালেন এবং ভোরবেলা বিমানবাহিনীর ফাইটার ডেকে আনা হলো শহরে কিছু বোমাবর্ষণের জন্য। পরে আমরা বরিশাল শহরে ঢুকে দেখলাম ৩০ জনের অগ্রবর্তী দল, যাদের আমরা ভেবেছিলাম হারিয়ে ফেলেছি, তারাই শহরটি দখল করে নিয়েছে।
আমি বুঝতে পারছিলাম যে অধিনায়ক হিসেবে আমার দায়িত্ব পালন কত কঠিন হবে। আমার অধীনে সৈনিকদের নিয়ে সীমান্তের ওপারে অভিযান পরিচালনার জন্য স্বেচ্ছাসেবী সংগ্রহ করতে নির্দেশ দেওয়া হলো। জামায়াতে ইসলামী আমাকে এই স্বেচ্ছাসেবক প্রদান করত। প্রফেসর গোলাম আযম ও চৌধুরী রহমত ইলাহী প্রায়ই আমার অফিসে আসতেন। ফজলুল কাদের চৌধুরী ও মৌলভী ফরিদ আহমেদের সঙ্গে আমার ঘন ঘন দেখা হতো। আমি কোনো হত্যাকাণ্ডে জড়িত হইনি অথবা এ ধরনের কোনো আদেশ দিইনি, কিন্তু আমি জানতাম ঢাকার আশপাশে সেনাবাহিনী অনেক হত্যা ও লুটতরাজ করেছে। এই সময় ঢাকার সমাজ-জীবনে একটা ছদ্ম স্বাভাবিকতা বিরাজ করত। ঢাকা ক্লাব, অফিসার্স মেস, ধানমন্ডি ও সেনানিবাস নিয়ে ছিল আমাদের সেনাজীবন। ইতিমধ্যে প্রায় এক কোটি শরণার্থী ভারতে আশ্রয় নিয়েছিল, যার শতকরা ৯০ ভাগ ছিল হিন্দু। মৃত্যুর সংখ্যা হয়তো এখানে বাড়িয়ে বলা হচ্ছে কিন্তু প্রতিটি নাগরিকই তার জীবন নিয়ে ছিল ভীত ও সন্ত্রস্ত। আপন গৃহেও কেউ নিরাপদ বোধ করছিল না।
সেপ্টেম্বরের শেষের দিকে কর্নেল পদে প্রমোশনের সঙ্গে সঙ্গে আমাকে পশ্চিম পাকিস্তানে ফিরে যাওয়ার জন্য আদেশ দেওয়া হলো। আমি যেন এক অলীক জগৎ থেকে বাস্তবে ফিরে এলাম। ঢাকার উচ্চবিত্ত মান্যবররা এক সন্ধ্যায় আমাকে বিদায় সংবর্ধনা জানালেন। জেনারেল নিয়াজি আমাকে তাঁর সরকারি বাসগৃহে বিদায়ভোজে আপ্যায়িত করলেন এবং সমস্ত সন্ধ্যা তাঁর চিরাচরিত অভ্যাস অনুযায়ী কুৎসিত কৌতুক বলে চললেন। পশ্চিম পাকিস্তানে ফিরে আসার পর আমি মানসিকভাবে সম্পূর্ণরূপে ভেঙে পড়লাম এবং বাস্তবজীবনের সঙ্গে আমার কোনো যোগাযোগ ছিল না। আমি হাসপাতালে ছয় মাস ভর্তি ছিলাম এবং সিজোফ্রেনিয়া রোগে আক্রান্ত হয়ে অনেক স্মৃতি ভুলে গিয়েছিলাম। ১৯৭৩ সালে একজন প্রতিবন্ধী হিসেবে আমাকে অবসরে পাঠিয়ে দেওয়া হয়।
বিগত চার দশকে আমি নিজেকে পুনরায় আবিষ্কার করেছি এবং পাঞ্জাবি কবি হিসেবে আমি নিজেকে প্রতিষ্ঠিত করেছি। বাংলাদেশে অবস্থানকালে যে সাহিত্য ও সংস্কৃতির সন্ধান আমি পেয়েছিলাম, আশা করছি পাঞ্জাবের সাহিত্যে সেই সংস্কৃতির একটি মেলবন্ধন ঘটাতে পারব। একজন পাঞ্জাবি কবি ও লেখক হিসেবে ১৯৭১-এ যাঁরা ক্ষতিগ্রস্ত হয়েছেন, তাঁদের কাছ থেকে আমি মাফ চেয়ে নিচ্ছি। আমি বলতে চাই, আমার মতো পাঞ্জাবে আরও অনেকে আছেন, যাঁরা একই লজ্জায় লজ্জিত, একই ব্যথায় ব্যথিত।
আজকের পৃথিবী দ্রুত বদলে যাচ্ছে। আমি আশা করি যে দক্ষিণ এশিয়ার দেশগুলো সমপ্রীতির দৃঢ়বন্ধনে আবদ্ধ হবে। আসুন, আমরা আমাদের কোটি কোটি গরিব মানুষের পাশে দাঁড়াই এবং যেসব রাজনৈতিক ব্যক্তিত্ব আমাদের ভুল পথে পরিচালিত করেন, তাঁদের পরিহার করি। আসুন, আমরা একে অপরকে ধ্বংস করার মানসে সামরিক শক্তি বৃদ্ধি না করে একে অপরকে বন্ধু হিসেবে গ্রহণ করি এবং ক্ষুধা ও দারিদ্র্যকে জয় করি। শেষ করছি কবি ফয়েজ আহমেদ ফয়েজের কবিতা দিয়ে:
‘কব নজর মেঁ আয়েগি সবজকি বাহার, খুঁন কে দাঁগে ধুলায়ে তো কিতনা বারসাতোঁ কে বাদ, হামকো কাহতে তেরে আজনাবি ইতনি মুলাকাত কে বাদ।’
‘কখন দেখব সবুজ বসন্ত এসেছে বয়ে, কত বর্ষা লাগবে রক্তের দাগ মুছে যেতে, এতবার দেখা হওয়ার পরেও আমরা রয়ে গেলাম অপরিচিত।’
রূপপুর পরমাণু প্রকল্প
পারমাণবিক বিদ্যুৎকেন্দ্র: বিলাসী ও আত্মঘাতী
সম্প্রতি বাংলাদেশ সরকার এবং রাশিয়ান ফেডারেশনের মধ্যে স্বাক্ষরিত হয়েছে একটি সমস্যাজনক চুক্তি! বলা হচ্ছে, পারমাণবিক বিদ্যুৎকেন্দ্র স্থাপনে বহুল বিতর্কিত এই চুক্তিটির ফলে আগামী ৪-৫ বছরের মধ্যে জাতীয় গ্রিডে প্রাথমিকভাবে যুক্ত হবে এক হাজার মেগাওয়াট বিদ্যুৎ! আপাতদৃষ্টিতে সুসংবাদ! আসলেই কি তাই?
আন্তর্জাতিক গবেষকেরা বরাবরই বলে আসছেন নিউক্লিয়ার প্রযুক্তি এখনো পর্যন্ত শতভাগ নিরাপদ কোনো প্রযুক্তি নয়। সেই দিক থেকে বাংলাদেশের মতো অনুন্নত, দরিদ্র, দুর্যোগপ্রবণ, ঘনবসতিপূর্ণ ও ভূমিকম্পপ্রবণ দেশে এ ধরনের স্থাপনা কতটা বিপজ্জনক তা বলার অপেক্ষা রাখে না। এমন একটি মহতী প্রকল্পের কাজ শুরু হওয়ার আগেই দুর্ঘটনার কথা আসছে কেন? পারমাণবিক বিদ্যুৎকেন্দ্রগুলোতে দুর্ঘটনা নতুন কিছু নয়। কেবলমাত্র চেরনোবিল বা ফুকুশিমাই নয়, ফ্রান্স, জার্মানি, রাশিয়া বা যুক্তরাষ্ট্রের মতো পারমাণবিক প্রযুক্তির বাঘা বাঘা দেশগুলোর প্রায় প্রতিটি পারমাণবিককেন্দ্রেই দুর্ঘটনার নজির আছে। খোদ যুক্তরাষ্ট্রেই পঞ্চাশের দশক থেকে শুরু করে এখন পর্যন্ত প্রায় ৫৭টি ছোট-বড় বিভিন্ন ধরনের দুর্ঘটনা ঘটেছে। শুধু ভারতের পারমাণবিককেন্দ্রগুলোতেই মাত্র দুই বছরের ব্যবধানে শ খানেকের বেশি বিপজ্জনক পরিস্থিতি শনাক্ত করেছেন যুক্তরাষ্ট্রের গবেষকেরা। দুর্ঘটনার কবলে পড়ে ভারতের দুটি পারমাণবিক স্থাপনা প্রায় দুবছর সময় বন্ধ থাকারও নজির আছে।
২ নভেম্বর চুক্তি স্বাক্ষরকালে আমাদের বিজ্ঞান ও প্রযুক্তি প্রতিমন্ত্রী তিনি বলেছেন, রুপপুরের বিদ্যুৎকেন্দ্র স্থাপনায় তৃতীয় প্রজন্মের প্রযুক্তি ব্যবহূত হচ্ছে। এতে দুর্ঘটনা মোকাবিলায় সব ধরনের আধুনিক প্রযুক্তি ব্যবহূত হবে, তাই দুর্যোগের সম্ভাবনা থাকছে না। অকাট্য যুক্তি! যেখানে প্রযুক্তির এভারেস্ট শৃঙ্গে বিচরণকারী জাপান তার সব সম্পদ, দক্ষ জনবল এবং তৃতীয় প্রজন্মের সব কারিগরি বিদ্যা দিয়েও পানি, জমি ও বাতাসে ব্যাপক হারে তেজস্ক্রিয়তা ছড়িয়ে পড়া রোধ করতে পারেনি, যেখানে ভবিষ্যৎ দুর্ঘটনা থেকে বাঁচতে জার্মানি তাদের পুরোনো সাতটি পারমাণবিক বিদ্যুৎকেন্দ্র বন্ধ করে দিয়েছে, সেখানে বাংলাদেশ কোন ছার। ২০২২ সালের মধ্যে ধীরে ধীরে সবকটি পারমাণবিক বিদ্যুৎকেন্দ্র বন্ধ করে দেওয়ার ঘোষণা দিয়েছে জার্মানি। প্রতিমন্ত্রী আরও বলেছেন, রুপপুরের কেন্দ্রটিতে ১০ রিখটার স্কেলের অধিক পর্যন্ত ভূমিকম্প সামাল দেওয়ার মতো কাঠামো রাখা হবে। অথচ ফুকুশিমার অভিজ্ঞতা বলে, ভূমিকম্পের ক্ষয়ক্ষতিরোধক প্রযুক্তির শীর্ষ অবস্থানে থাকা জাপান ৯ রিখটার স্কেলের ভূমিকম্পই সামাল দিতে পারেনি!
পাবনা থেকে ঢাকার দূরত্ব মাত্র ১২২ কিলোমিটার। জাপানের ফুকুশিমা থেকে রাজধানী টোকিওর দূরত্ব প্রায় ২৪০ কিলোমিটার হওয়া সত্ত্বেও সেখানে তেজস্ক্রিয়তা ছড়িয়ে পড়তে সময় লেগেছিল মাত্র কয়েক দিন। কাজেই রুপপুরে সে রকম দুর্ঘটনা ঘটলে শুধু ঢাকাই নয়, বাংলাদেশের স্থল, জল ও বাতাসে তেজস্ক্রিয়তা ছড়িয়ে পড়তে খুব বেশি সময় লাগার কথা কি?
উল্লেখ্য, ভারতে গত ২০ বছর ধরে চলছে পারমাণবিক চুক্তিগুলোর বিরুদ্ধে ব্যাপক প্রতিবাদ। ভারত ও রাশিয়ার মধ্যে সাম্প্রতিককালে স্বাক্ষরিত পারমাণবিক চুক্তির আওতায় প্রস্তাবিত মোট পাঁচটি পারমাণবিক স্থাপনার একটি পশ্চিমবঙ্গের হরিপুরে হওয়ার কথা থাকলেও মুখ্যমন্ত্রী মমতা ব্যানার্জি কেন্দ্রসরকারকে সাফ জানিয়ে দিয়েছেন, পশ্চিমবঙ্গে তাঁর সরকার পারমাণবিক বিদ্যুৎকেন্দ্র হতে দেবে না। এ ছাড়া মহারাষ্ট্র ও তামিলনাড়ুতেও চলছে পারমাণবিক বিদ্যুৎকেন্দ্র স্থাপনের বিরুদ্ধে প্রবল প্রতিরোধ। পাবলিক লিটিগেশনের আওতায় এবিষয়ক একটি মামলাও ভারতীয় সুপ্রিম কোর্টের বিচারাধীন আছে।
উল্লেখ্য, এক হাজার মেগাওয়াটের একটি পারমাণবিক বিদ্যুৎকেন্দ্র স্থাপন করতে খরচ পড়বে প্রায় দেড় বিলিয়ন ডলার। সরকারের পক্ষ থেকে বলা হচ্ছে, পারমাণবিক বিদ্যুৎকেন্দ্র স্থাপনের জন্য প্রয়োজনীয় এককালীন বিনিয়োগ বিপুল হলেও পরে এর উৎপাদন খরচ কম এবং দীর্ঘমেয়াদে এটি লাভজনক। অথচ এ ধরনের একটি অত্যাধুনিক বিদ্যুৎকেন্দ্রের রক্ষণাবেক্ষণ এবং দুর্ঘটনা-পরবর্তী মেরামত-সম্পর্কিত খরচের বিষয়টি এখানে চেপে যাওয়া হয়েছে। ভারতে ১৯৮৭ থেকে ১৯৯৫ পর্যন্ত মোট ছয়টি বড় ধরনের দুর্ঘটনায় পারমাণবিককেন্দ্রগুলোর মেরামত বাবদ ব্যয় হয়েছে মোট ৯০০ মিলিয়ন ডলার। বিভিন্ন গবেষণায় দেখা যায়, কয়লা বা গ্যাসভিত্তিক বিদ্যুৎকেন্দ্রের চেয়ে পারমাণবিক বিদ্যুৎকেন্দ্রের রক্ষণাবেক্ষণের খরচ অনেক বেশি। বলাবাহুল্য, রক্ষণাবেক্ষণ ছাড়াও ছোট-বড় যেকোনো ধরনের দুর্ঘটনার ক্ষেত্রে মেরামতের জন্য প্রয়োজন বিপুল অঙ্কের অর্থ, গোদের ওপর বিষফোড়ার মতো তা বাংলাদেশ সরকারকেই বহন করতে হবে।
প্রতিমন্ত্রীর মতে, রুপপুর বিদ্যুৎকেন্দ্রটির আয়ুষ্কাল হবে ৬০ বছর এবং ঠিকমতো রক্ষণাবেক্ষণ করলে নাকি আরও ২০ বছর চলবে! অথচ খোদ আন্তর্জাতিক আণবিক শক্তি সংস্থার বিভিন্ন গবেষণায় দেখা যায়, পৃথিবীর প্রায় সাড়ে চার শটি পারমাণবিক বিদ্যুৎকেন্দ্রের গড় আয়ু ২০ থেকে ২৫ বছর। ইউরোপে বেশির ভাগ ক্ষেত্রেই পারমাণবিক বিদ্যুৎকেন্দ্রগুলোকে ২৫ থেকে ৩০ বছর পর পুরোপুরি প্রতিস্থাপন করা হয়। অনেক ক্ষেত্রে স্থাপনাগুলো ৩০ থেকে ৪০ বছর পর্যন্ত সক্রিয় থাকে। তার মানে দেখা যাচ্ছে, রুপপুরের বিদ্যুৎকেন্দ্রটিকে বিদ্যুৎ সমস্যার দীর্ঘমেয়াদি সমাধান হিসেবে দেখাতে এর মেয়াদকাল প্রায় দ্বিগুণ বলে মিথ্যা প্রবোধ দেওয়া হচ্ছে। অতএব পারমাণবিক বিদ্যুৎই বাংলাদেশের বিদ্যুৎ সমস্যার একমাত্র দীর্ঘমেয়াদি সমাধান এবং এর উৎপাদন অর্থ সাশ্রয়ী, এ ধারণাগুলো ধোপে টেকে না।
অথচ অনেকেই প্রস্তাব করেছিলেন একবারে দেড় বিলিয়ন ডলার দিয়ে একটি পারমাণবিককেন্দ্র স্থাপন না করে কয়লাভিত্তিক ছোট ছোট বিদ্যুৎকেন্দ্র স্থাপন করা হোক। কয়লাভিত্তিক বিদ্যুৎ উৎপাদনের খরচ যদিও বেশি, এ ধরনের বিদ্যুৎকেন্দ্র স্থাপনের এককালীন বিনিয়োগের পরিমাণ পারমাণবিক বিদ্যুৎকেন্দ্রের প্রায় অর্ধেক। এ দেশে কয়লার মজুদ থাকলেও কয়লা উত্তোলন নীতির বিষয়টি এখন পর্যন্ত অমীমাংসিত রয়ে গেছে। যত দিন পর্যন্ত একটি পরিবেশ ও কৃষিবান্ধব সুষম কয়লা উত্তোলন নীতি প্রণীত না হয়, তত দিন ভারত থেকে কয়লা আমদানির বিষয়টিও বিবেচনা করা যেতে পারে। দীর্ঘমেয়াদি এবং টেকসই সমাধানের কথা যদি বলতেই হয়, সে ক্ষেত্রে নবায়নযোগ্য সৌরবিদ্যুৎ এবং বায়ুবিদ্যুৎ প্রকল্পে বিনিয়োগের কোনো বিকল্প নেই।
একটি অঞ্চলের মানুষ, তার জীবনযাত্রা, তার জীবিকা, তার কৃষি, মৎস্য, গাছপালার সঙ্গে সম্পর্কবিহীন ও পরিবেশের জন্য মারাত্মক হুমকিস্বরূপ দানবাকৃতির বিশাল উন্নয়ন প্রকল্পের ধারণাকে অনেক আগে থেকেই চ্যালেঞ্জ করে আসছেন পরিবেশবিদেরা। উন্নয়নের নতুন ধারণায় ঠাঁই পেয়েছে মানুষের কাছাকাছি থাকা পরিবেশবান্ধব, কৃষিবান্ধব, কেন্দ্র-অনির্ভর, অঞ্চলভিত্তিক এবং কমিউনিটিভিত্তিক টেকসই ছোট ছোট প্রকল্প। মোদ্দাকথা হলো, এত বিপুল অঙ্কের অর্থ যদি বিনিয়োগ করতেই হয় এবং দীর্ঘমেয়াদি সমাধানই যদি হয় লক্ষ্য, সে ক্ষেত্রে একটি ভয়ংকর বিপজ্জনক প্রযুক্তির বদলে পুরোপুরি নিরাপদ এবং নবায়নযোগ্য, ছোট-বড়, মাঝারি বিভিন্ন ধরনের সৌরবিদ্যুৎ প্রকল্পে বিনিয়োগের বিকল্প নেই। সত্য যে সৌরবিদ্যুতের ক্ষমতা সীমিত এবং কলকারখানার উৎপাদন বা একটি মেট্রোপলিটন নগরের প্রয়োজন বর্তমানের সৌরবিদ্যুৎ প্রযুক্তি দিয়ে পূরণ সম্ভব নয়। কিন্তু সৌরবিদ্যুৎ দিয়ে পিছিয়ে থাকা গ্রামাঞ্চলে আলো পৌঁছে দেওয়া সম্ভব। নগরজীবনের হালকা প্রয়োজন মিটিয়ে জাতীয় গ্রিডের ওপর থেকে চাপ কমানো সম্ভব।
উল্লেখ্য, ২০১১ সালেই শুধু সৌর প্যানেল স্থাপনের মাধ্যমে প্রায় সাড়ে সাত হাজার মেগাওয়াট বিদ্যুৎ (সাতটি রুপপুর প্রকল্পের সমান) উৎপাদন করে নতুন বিশ্ব রেকর্ড করেছে জার্মানি। অতএব একটি সমন্বিত পরিকল্পনার মাধ্যমে বিদ্যুতের ব্যবস্থাপনা এবং বণ্টনে সরকারকে কৌশলী হতে হবে। নাগরিক জীবনের দৈনন্দিন বিদ্যুৎ চাহিদার এক চতুর্থাংশও যেন সৌরবিদ্যুতের মাধ্যমে পূরণ করা সম্ভব হয়, এমন অবকাঠামোতেই বিনিয়োগ করতে হবে। পারমাণবিক শক্তিকে বলা হয় ‘আনফরগিভিং টেকনোলজি’ বা নির্দয় প্রযুক্তি। এটি আমাদের জন্য নয়।
ভারসাম্য রক্ষার ওপরই জোর দিতে হবে
ব্যয় নিয়ন্ত্রণ, না আয় বৃদ্ধি
প্রায় দুই বছর আগে বৈদেশিক মুদ্রার রিজার্ভ এক হাজার কোটি ডলারে উন্নীত হওয়ার অর্জনটিকে আনুষ্ঠানিকভাবে উদ্যাপন করেছিল বাংলাদেশ ব্যাংক। বৈদেশিক মুদ্রার রিজার্ভ নিয়ে এই উদ্যাপনের কী মাহাত্ম্য ছিল, তা তখনই বোধগম্য হয়নি। তবে এই অর্জন প্রকৃত অর্থে টেকসই হয়নি। বরং বাড়তি আমদানি ব্যয় মেটানোর চাপ সামলাতে রীতিমতো হিমশিম খেতে হচ্ছে। কমে যাচ্ছে রিজার্ভ। বেড়ে যাচ্ছে বৈদেশিক মুদ্রা বিনিময়ের হার তথা ডলারের দাম। আর এই চাপ তৈরি হয়েছে পণ্য ও সেবা খাতের আমদানি ব্যয় বেড়ে যাওয়ার বিপরীতে রপ্তানি ও প্রবাসী-আয়ের প্রবাহ শ্লথ হয়ে পড়ায়। বিস্তৃত পরিসরে দেখলে, বাইরের জগতের সঙ্গে নিয়মিত বিভিন্ন লেনদেনের ক্ষেত্রে যে পরিমাণ ব্যয় বেড়েছে, তা মেটাতে বাইরে থেকে সমপরিমাণ আয় করা যাচ্ছে না। ফলে চলতি হিসাবের ভারসাম্যে ঘাটতি তৈরি হয়েছে। এটা অর্থনীতির জন্য ভারসাম্যহীনতা তৈরি করেছে।
এর অন্যতম কারণ অদূরদর্শী নীতি পরিচালনা। যে দেশে কেন্দ্রীয় ব্যাংক এক হাজার কোটি ডলারের রিজার্ভ নিয়ে খুশিতে ডগমগ হয়, যে দেশে নীতিনির্ধারকেরা বৈশ্বিক অর্থনীতির গতিপ্রবাহকে দূরদৃষ্টিতে অনুধাবন করতে পারেন না, যে দেশে জনতুষ্টির চেষ্টায় অর্থায়নের সুষ্ঠু পরিকল্পনা ছাড়া বড় বড় নির্মাণ প্রকল্প শুরু করা হয়, সে দেশের অর্থনীতিতে ভারসাম্যহীনতা তৈরি হতে বাধ্য। অথচ অর্থনীতিতে গতিময়তা সঞ্চার করতে হলে, উচ্চতর প্রবৃদ্ধির পথে চালিত করতে হলে সামগ্রিক চাহিদা জোরদার করার দিকে নজর দিতে হয়। এ জন্য প্রয়োজন বড় বিনিয়োগ। আর বিনিয়োগের জন্য চাই অর্থায়ন। তবে চাহিদা তৈরি থেকে অর্থায়ন পর্যন্ত প্রতিটি ধাপে দূরদর্শিতা ও টেকসই ব্যবস্থাপনা জরুরি। তা না হলে তুলনামূলক অনুৎপাদনশীল খাত উৎসাহিত হতে পারে বা ব্যয়ের প্রকৃত অগ্রাধিকার হারিয়ে যেতে পারে।
সরকারের তিন বছর পূর্ণ হওয়ার প্রাক্কালে অর্থনীতিতে যে ভারসাম্যহীনতা দেখা দিচ্ছে, তা মোকাবিলা করা খুব কঠিন বা অসম্ভব নয়। এ জন্য প্রয়োজন নীতি পরিচালনা ও ব্যবস্থাপনায় কিছু গুণগত পরিবর্তন, প্রয়োজন নীতি-ব্যবস্থাপনার ক্ষেত্রে পরিকল্পিত সমন্বয় সাধন। প্রশ্ন হতে পারে, কত দ্রুত এটি করা সম্ভব? উত্তরটা হলো, চটজলদি সমাধান নেই, কিছুটা সময় লাগবেই। অর্থনীতির ‘বিজনেস সাইকেল’ তত্ত্বের আলোকে পর্যালোচনা করলে এ রকম উত্তরই মিলবে। তবে বর্তমান পরিস্থিতিকে পুরোপুরি এই তত্ত্বের সঙ্গে মেলানো যাবে না। আবার ভারসাম্যহীনতার বিষয়টি সরকার স্বীকার না করলে সমাধান দুঃসাধ্য হয়ে পড়তে পারে। এ ক্ষেত্রে ব্যয় নিয়ন্ত্রণ বনাম আয় বৃদ্ধির বিষয়টি চলে আসছে। এটাও ঠিক যে ব্যয় নিয়ন্ত্রণ যতটা সহজ, আয় বৃদ্ধি ততটা সহজ নয়। কিন্তু ব্যয় নিয়ন্ত্রণ করতে গিয়ে আরেক দফা বিশৃঙ্খলা সৃষ্টির আশঙ্কা থেকে যায়।
সুতরাং, ভারসাম্য মোকাবিলার পদক্ষেপ কিছুটা ঝুঁকিপূর্ণই হবে। অর্থনীতির ভারসাম্যহীনতা ঠিক করতে হলে সরকারকে বাস্তবতার কঠিন নিরিখে জনতুষ্টির মোহ থেকে সরে আসতে হবে, সংকীর্ণ রাজনৈতিক বিবেচনা বাদ দিতে হবে।
বচনামৃত ও ফরেন হেল্প
প্রধানমন্ত্রী শেখ হাসিনা বলেছেন, টাকা থাকলে তিনি ঢাকাকে চার টুকরা করতেন। ঢাকা মানে ঠিক ঢাকাকে নয়, ঢাকা সিটি করপোরেশনকে। নাগরিক সুবিধা জনগণের দোরগোড়ায় তুলে দেওয়ার লক্ষ্যে প্রধানমন্ত্রী শেখ হাসিনার এই সাহসী ও দূরদর্শী পদক্ষেপ।
এই ধরনের একটি বলিষ্ঠ সিদ্ধান্ত নেওয়ার জন্য প্রধানমন্ত্রী দেশরত্নকে অভিনন্দন জানিয়ে ঢাকার রাস্তায় রাস্তায় ব্যানার ও পোস্টার লাগানো হয়েছে। দুটো ব্যানার/পোস্টার আমার চোখে পড়েছে। ব্যানারটা ঝোলানো হয়েছে ঢাকার একজন সাংসদ শেখ ফজলে নূর তাপসের পক্ষ থেকে, পোস্টারটা প্রকাশ করেছেন ঢাকার আরেক সাবেক সাংসদ হাজি সেলিম। এই পোস্টার ও ব্যানার দেখে মনে হচ্ছে, টাকার কোনো অভাব নেই। শেখ হাসিনা অবশ্য নিজেও বলেছেন, টাকার কোনো অভাব তার সরকারের নেই।
তেলনির্ভর বিদ্যুৎ উৎপাদনকেন্দ্র প্রতিষ্ঠা ও পরিচালনা করতে গিয়ে প্রচুর জ্বালানি তেল আমদানি করতে হচ্ছে, তাই টাকা চলে যাচ্ছে বিদেশে। ফলে সরকারের হাতে টাকা নেই, এই সমালোচনার জবাবে প্রধানমন্ত্রী বলেছেন, দেশে টাকার কোনো অভাব নেই। এই তো কিছুদিন আগে মোবাইল অপারেটর কোম্পানিগুলো লাইসেন্স নবায়ন ফি বাবদ সরকারকে তিন হাজার কোটি টাকা দিয়েছে। আরও টাকা আসছে।
যেহেতু টাকার কোনো অভাব নেই এবং আরও টাকা আসছে, আর যেহেতু, ঢাকা সিটি করপোরেশনকে ভাগ করা হচ্ছে নাগরিক সুবিধা জনগণের দোরগোড়ায় পৌঁছে দেওয়ার জন্য, সুতরাং ঢাকাকে মানে ঢাকা সিটি করপোরেশনকে চার টুকরা করার ভাবনাটা প্রধানমন্ত্রী শেখ হাসিনা এখন বাস্তবায়ন করেই ফেলতে পারেন।
এবং প্রধানমন্ত্রী শেখ হাসিনা যথার্থই বলেছেন, শীতাতপ নিয়ন্ত্রিত ঘরে বসে যারা সরকারের বিদ্যুৎ উৎপাদন প্রয়াসের সমালোচনা করেন, তাঁদের বাড়িতে বিদ্যুতের লাইন দুদিনের জন্য হলেও কেটে দেওয়া উচিত। তাহলেই তাঁরা বুঝবেন, বিদ্যুৎ কত জরুরি। আর টিভি টকশোতে বসে কথা বলা সোজা, কিন্তু বাস্তবতা অত্যন্ত কঠিন। বিদ্যুৎ না থাকলে বলবেন বিদ্যুৎ কেন নেই, আবার বিদ্যুৎ পেলে এসি ঘরে বসে সমালোচনা করবেন, টাকা কেন খরচা হয়ে যাচ্ছে, তা তো হবে না।
বিএনপি-জামায়াত জোট রোড মার্চের নামে রোড শো করছে। এসব গাড়ি কীভাবে কেনা হলো, তা জনগণ জানতে চায়। ভাষাকন্যার কণ্ঠেই জনগণের সেই চাওয়া ভাষা পেয়েছে। তিনি বলেছেন, ‘বিরোধীদলীয় নেত্রী ক্ষমতায় থাকতে দুর্নীতির মাধ্যমে কত টাকা কামিয়েছেন তা প্রমাণিত হয় ওই রোড মার্চের গাড়িগুলো দেখলে। প্রত্যেকটা গাড়ির নম্বর নিয়েছি, কারা কীভাবে গাড়ি কিনেছে, সব আমরা দেখব।’
তিনি যথার্থই বলেছেন, ‘বিএনপি আমলের দুর্নীতির কারণেই বিশ্বব্যাংক পদ্মা সেতুর অর্থায়ন স্থগিত করেছে। বিএনপি আমলের যোগাযোগ মন্ত্রীর দুর্নীতির দুটো ডকুমেন্ট বিশ্বব্যাংকের কাছে গেছে। তারপরই তারা অর্থায়ন স্থগিত করেছে। ’
এটা প্রধানমন্ত্রী শেখ হাসিনা বলেছেন অক্টোবর মাসে, লালমনির হাটের জনসভায়। ডিসেম্বরে এসে তিনি বলেছেন, পদ্মা সেতুতে এখনো টাকা বরাদ্দ হয়নি। দুর্নীতি হলো কীভাবে? কাজেই পদ্মা সেতুতে দুর্নীতি হয়েছে, এটা বিশ্বব্যাংককেই প্রমাণ করতে হবে।
প্রধানমন্ত্রী শেখ হাসিনার উচিত বিএনপিকেও চ্যালেঞ্জ ছুড়ে দেওয়া। পদ্মা সেতুতে দুর্নীতি হয়নি, এটা বিএনপিকে প্রমাণ করতে হবে। তা না হলে দেশের দুর্নাম হয়ে যাচ্ছে। (কারণ দুর্নীতি হয়ে থাকলে বিএনপির আমলে হয়েছে, আবুল হোসেনের আমলে নয়)
তো বিশ্বব্যাংক যদি টাকা না দেয়, না দেবে। সরকারের টাকার অভাব নেই। দরকার হলে আমরা সরকারি-বেসরকারি অংশীদারির ভিত্তিতে পদ্মা সেতু বানাব। শুধু একটা বানাব না, দুইটা বানাব।
এই কথা যখন আমাদের প্রধানমন্ত্রী উচ্চারণ করেন, গর্বে আমাদের মাথা উঁচু হয়ে ওঠে। কিন্তু এখানেও তথাকথিত টকশো-জীবীরা নানা কথা বলাবলি শুরু করেছেন। তাঁদের মতে, বিশ্বব্যাংকের ঋণ নাকি খুব কম সুদে পাওয়া যায়, আর বেসরকারি উদ্যোক্তার কাছ থেকে সেতু নির্মাণে বিনিয়োগ আনা হলে তারা দাম নেবে বেশি, পরে আমাদের সেতুর সারচার্জ গুনতে হবে চড়া। যাঁরা এসি রুমে বসে এই ধরনের কথা বলছেন, তাঁদের বাড়ির বিদ্যুৎ সংযোগ কেটে দেওয়া হোক। শুধু তাই নয়, তাঁদেরও গাড়ির নম্বর টুকে রাখা হোক, ভবিষ্যতে যখন দুটো পদ্মা সেতু হবে, সেই সেতুতে এই গাড়িগুলো উঠতে দেওয়া হবে না।
হুমায়ূন আহমেদ প্রেরিত কৌতুকের বই থেকে
আমার অফিসের টেবিলে দেখি একটা কাগজের প্যাকেট। প্যাকেটটা খুললাম। দেখি একটা ইংরেজি বই। কৌতুকের বই। বইটা কে পাঠাল, কেন পাঠাল, ভাবছি। তারপর দেখি লেখা:
আনিসুল হক,
তোমার রসিকতাগুলো পানসে হয়ে যাচ্ছে। ফরেন হেল্প নাও।
হুমায়ূন আহমেদ
২৯ নভেম্বর ২০১১, জ্যামাইকা, নিউইয়র্ক।
সর্বনাশ, আমার লেখা যে পানসে হয়ে যাচ্ছে, নিউইয়র্কে বসে হুমায়ূন আহমেদ স্যারও সেটা টের পাচ্ছেন। সত্যি সত্যি আমার ফরেন হেল্প দরকার।
হুমায়ূন স্যারের পাঠানো ৬০০ নতুন কৌতুকের বইটা ঢুঁড়ছি। নাহ, বেশির ভাগ কৌতুকই প্রাপ্তবয়স্কের জন্য। গদ্যকার্টুনের অনেক পাঠক আছে, যারা প্রাপ্তবয়স্ক নয়।
আচ্ছা, পাওয়া গেছে। সারা পলিনকে নিয়ে কৌতুক। সারা পলিন এবার প্রেসিডেন্ট পদে নির্বাচন করুন, এই বিষয়ে ব্যাপক সমর্থন পাওয়া যাচ্ছে।
সকালবেলা এ রকম একটা কথা শুনে সারা পলিন তাঁর এক সহযোগীকে বললেন, ‘এটা কি সত্য অনেকে বলছে, আমার আবার নির্বাচনে দাঁড়ানো উচিত, এবং এবার প্রেসিডেন্ট পদে?’
‘জি, অনেকেই তা বলছে।’
‘তা তারা বলছে পার্টি ফোরামে?’
‘জি, তা তারা বলছে পার্টি ফোরামে।’
‘এবং তারা সবাই রিপাবলিকান?’
সহযোগী তখন মাথা চুলকে বলল, ‘না, তারা রিপাবলিকান নয়। তারা সবাই ডেমোক্র্যাট।’
সারা পলিনের মতো দেখতে একজন মহিলা একটা রেস্তোরাঁয় ঢুকেছেন। সঙ্গে সঙ্গে সেখানে ভীষণ ভিড় জমে গেল। তবে এই জনতা শিগগিরই বুঝতে পারল, এই মহিলা সারা পলিন নন।
কীভাবে?
কীভাবে? জনতা আশ্চর্য হয়ে দেখল, তাদের উত্থাপিত প্রশ্নের সঠিক উত্তর এই মহিলা দিয়ে দিচ্ছেন।
মানে কী? মানে বুঝতে হলে বুশ সাহেবের পুরোনো কৌতুক দিয়ে চালাতে হবে।
বুশ সাহেব গেছেন স্বর্গের দরজায়। প্রহরী তাকে আটকে দিল। বলল, ‘জনাব, আপনার পরিচয়পত্র দেখান।’
বুশ বললেন, ‘আমি বুশ, আমেরিকার প্রেসিডেন্ট ছিলাম। অবশ্যই আমি স্বর্গে যাওয়ার যোগ্যতা রাখি। আমার আবার পরিচয়পত্র কী?’
প্রহরী বলল, ‘আপনি আমেরিকার প্রেসিডেন্ট ছিলেন। অবশ্যই আপনি স্বর্গে যাবেন। তবে এখানকার নিয়ম হলো, পরিচয়পত্র দেখিয়ে তারপর ঢুকতে হয়। যেমন ধরুন, একটু আগে পাবলো পিকাসো এসেছিলেন। আমরা তাঁকে বললাম, আপনিই যে পিকাসো, তার প্রমাণ কী। উনি ওনার বিখ্যাত শান্তির পায়রার ছবিটা একটানে এঁকে দিয়ে স্বাক্ষর করে দিলেন। তাঁকে আমরা ঢুকতে দিলাম। তারপর এলেন আইনস্টাইন। তাকে বলা হলো নিজের পরিচয়ের প্রমাণ দিতে। এই দেখুন তিনি লিখে দিয়েছেন ই ইজ ইকুয়াল টু এম সি-স্কয়ার। তারপর তিনি সাইন করেছেন। আমরা তাকে ঢুকতে দিয়েছি। আপনিও একটা কিছু করে দেখান।’
বুশ বললেন, ‘পাবলো পিকাসো, আইনস্টাইন, এরা আবার কারা?’
প্রহরী বলল, ‘বুঝেছি, বুঝেছি, আপনিই বুশ। আপনি প্রবেশ করুন।’
প্রতিটি হত্যাকাণ্ডের বিচার করুন
শহীদ বুদ্ধিজীবী দিবস
আজ ১৪ ডিসেম্বর। প্রতিবছর ডিসেম্বর মাসে মুক্তিযুদ্ধে চূড়ান্ত বিজয়ের উৎসব উদ্যাপনের ঠিক আগেই গভীর বেদনা নিয়ে আসে এই দিনটি—শহীদ বুদ্ধিজীবী দিবস। শোকার্ত হূদয়ে আমরা স্মরণ করি জাতির সেই শ্রেষ্ঠ সন্তানদের, স্বাধীনতাসংগ্রামের সূচনা থেকে শুরু করে চূড়ান্ত বিজয়ের ঠিক আগের মুহূর্ত পর্যন্ত যাঁদের আমরা হারিয়েছি: অধ্যাপক মুনীর চৌধুরী, ড. মোফাজ্জল হায়দার চৌধুরী, রাশেদুল হাসান, ড. আনোয়ার পাশা, সাংবাদিক সিরাজুদ্দীন হোসেন, শহীদুল্লা কায়সার, নিজামুদ্দীন আহমেদ, গিয়াসউদ্দিন আহমদ, ডা. ফজলে রাব্বী, ডা. আলীম চৌধুরী, সাহিত্যিক সেলিনা পারভীন প্রমুখ। মহান স্বাধীনতাযুদ্ধে বিজয়ের ৪০ বছর পূর্তিতে আমরা তাঁদের গভীর শ্রদ্ধার সঙ্গে স্মরণ করছি। আন্তরিক সহমর্মিতা প্রকাশ করছি তাঁদের পরিবার-পরিজনের প্রতি, দীর্ঘ ৪০ বছর ধরে যাঁরা বয়ে চলেছেন স্বজন হারানোর গভীর বেদনা ও শোক।
পাকিস্তানের সামরিক জান্তা পরাজয়ের আগমুহূর্তে পরিকল্পিতভাবে বেছে বেছে হত্যা করেছিল জাতির অগ্রণী শিক্ষক, লেখক, শিল্পী, সাহিত্যিক, সাংবাদিক ও চিকিৎসকদের। তারা হয়তো চেয়েছিল, সদ্যস্বাধীন বাংলাদেশ যেন মেধায়-মননে দীন হয়ে পড়ে, যেন স্বাধীন-সার্বভৌম বাংলাদেশ মাথা উঁচু করে দাঁড়াতে না পারে। আসন্ন পরাজয়ের প্রতিহিংসা আগাম চরিতার্থ করতেও তারা বেছে নিয়েছিল ওই নৃশংস কৌশল, যা আসলে কাপুরুষতা।
বুদ্ধিজীবী নিধনের ঘটনাটির এক বিশেষ বৈশিষ্ট্য হলো, দেশেরই কিছু মানুষ তা ঘটানোর ক্ষেত্রে মূল ভূমিকা পালন করে। রাজাকার, আলবদর আর আলশামস বাহিনীর সদস্যদের সক্রিয় সহযোগিতা ছাড়া পাকিস্তানি হানাদারদের পক্ষে এতটা ব্যাপক এবং লক্ষ্যভেদী হত্যাযজ্ঞ চালানো সম্ভব ছিল না। স্বাধীনতাবিরোধী রাজাকার ও আলবদর বাহিনীর সদস্যরাই বাড়ি বাড়ি গিয়ে বুদ্ধিজীবীদের উঠিয়ে এনেছে; তুলে দিয়েছে পাকিস্তানি বাহিনীর হাতে, কোনো কোনো ক্ষেত্রে নিজেরাই হত্যাযজ্ঞ সম্পন্ন করেছে। আর কী গ্লানির বিষয় যে সেই বিশ্বাসঘাতকদের অনেকেই স্বাধীন বাংলাদেশের সমাজে ও রাজনীতিতে পুনর্বাসিত হয়েছে, এমনকি মন্ত্রিত্বও পেয়েছে! পাকিস্তানি প্রেতাত্মারা আজও স্বাধীন বাংলাদেশের মাটিতে সক্রিয়।
তবে স্বস্তির বিষয়, একাত্তরে মানবতার বিরুদ্ধে যারা অপরাধ সংঘটিত করেছে, তাদের বিচারের প্রক্রিয়া এগিয়ে চলেছে। প্রধান অভিযুক্তদের মধ্যে কয়েকজনের বিরুদ্ধে আন্তর্জাতিক অপরাধ ট্রাইব্যুনালে আনুষ্ঠানিক অভিযোগপত্র পেশ করা হয়েছে। সেসব অভিযোগের মধ্যে বুদ্ধিজীবী হত্যাযজ্ঞে সহযোগিতার অভিযোগও রয়েছে। বুদ্ধিজীবীদের হত্যাকাণ্ড একাত্তরের মুক্তিযুদ্ধে মানবতার বিরুদ্ধে সংঘটিত অপরাধগুলোর মধ্যে সর্বাধিক পরিকল্পিত অপরাধ, ঠান্ডা মাথায় ঘটানো নিধনযজ্ঞ। এই জঘন্যতম অপরাধযজ্ঞের অগ্রভাগে ছিল এ দেশেরই কিছু মানুষ—রাজাকার, আলবদর, আলশামস বাহিনী। সুতরাং বুদ্ধিজীবী হত্যাযজ্ঞের বিচার অবশ্যই বিশেষ গুরুত্ব ও অগ্রাধিকার দাবি করে। যুদ্ধাপরাধীদের বিচারের সামগ্রিক প্রক্রিয়ায় বুদ্ধিজীবী হত্যার প্রতিটি ঘটনা বিশেষ গুরুত্বের সঙ্গে বিবেচনা করে প্রয়োজনে নতুন করে গভীর তদন্ত চালাতে হবে। প্রত্যেক শহীদ বুদ্ধিজীবী হত্যার বিচার ও অপরাধীদের শাস্তি নিশ্চিত করতে হবে। এভাবেই দেশে ন্যায় বিচার প্রতিষ্ঠা পাবে। এভাবেই জাতি শহীদ বুদ্ধিজীবীদের প্রতি শ্রদ্ধা নিবেদন করতে পারে।
এই দায়িত্বহীনতার জবাব কী?
মুক্তিযোদ্ধাদের তালিকা
মুক্তিযুদ্ধবিষয়ক মন্ত্রণালয় গত আড়াই বছরে কাগজেকলমে সবচেয়ে বেশি গুরুত্ব দিয়েছে ভুয়া মুক্তিযোদ্ধাদের তালিকা থেকে বাদ দেওয়া এবং প্রকৃত মুক্তিযোদ্ধাদের তালিকাভুক্ত করার কাজে। দীর্ঘ এ সময়ে একজন ভুয়া মুক্তিযোদ্ধাকে শনাক্ত বা কোনো প্রকৃত মুক্তিযোদ্ধাকে তালিকায় যুক্ত করা সম্ভব হয়নি। মন্ত্রণালয় কাজটি সুষ্ঠভাবে করার ফরমটি পর্যন্ত আড়াই বছরে করতে পারেনি।
১৯৮৬ সাল থেকে গত জোট সরকারের আমল পর্যন্ত পাঁচ দফা তালিকা হয়েছে মুক্তিযোদ্ধাদের। কোনো তালিকায় এই সংখ্যা এক লাখ দুই হাজার ৪৮৫ জন, কোনো তালিকায় ৮৬ হাজার, কোনোটিতে এক লাখ ৮৬ হাজার ৭৯০ জন, আবার কোনো তালিকায় দুই লাখ ১০ হাজার ৫৮১ জন। তালিকাগুলোর মধ্যে সংখ্যার গুরুতর অসংগতি প্রমাণ করে যে এখানে ভুয়া মুক্তিযোদ্ধা যেমন রয়েছে তেমনি প্রকৃত অনেক মুক্তিযোদ্ধা বাদ পড়েছেন। একটি নির্ভুল তালিকা প্রণয়নের বিষয়টি সে কারণেই জরুরি। কিন্তু প্রশ্ন হচ্ছে, কাজটি করতে আর কত দিন লাগবে?
এই তালিকা করার কাজে জড়িত পক্ষগুলো হচ্ছে মুক্তিযুদ্ধবিষয়ক মন্ত্রণালয়, সংসদীয় কমিটি ও মুক্তিযোদ্ধা সংসদ কেন্দ্রীয় কমান্ড কাউন্সিল এবং জাতীয় মুক্তিযোদ্ধা কাউন্সিল। যে ফরম যাচাই-বাছাই করে ভুয়া মুক্তিযোদ্ধাদের চিহ্নিত ও প্রকৃত মুক্তিযোদ্ধাদের অন্তর্ভুক্ত করা হবে সেই ফরমে কী তথ্য থাকবে তা নিয়ে সংসদীয় কমিটি ও মুক্তিযোদ্ধা সংসদের অবস্থান ভিন্ন। সংসদীয় কমিটি এ পর্যন্ত ৩৬টি বৈঠক করেছে এবং সর্বশেষ বৈঠকে মুক্তিযোদ্ধা সংসদের তৈরি করা আবেদন ফরম বাতিল ঘোষণা করা হয়। সংসদীয় কমিটির দাবি, তাদের তৈরি করা ফরমই চূড়ান্ত। বিষয়টি এখনো এ পর্যায়েই আটকে আছে। সংশ্লিষ্ট ব্যক্তি ও প্রতিষ্ঠানগুলো যদি এ ক্ষেত্রে যথাযথ দায়িত্বশীলতার পরিচয় দিতে না পারে তবে দেশবাসী কার ওপর ভরসা করবে!
বিভিন্ন তালিকায় বিভিন্ন সংখ্যা বিশ্লেষণ করে বর্তমানে মুক্তিযুদ্ধবিষয়ক মন্ত্রণালয় ও মুক্তিযোদ্ধা সংসদের ধারণা হচ্ছে, সরকারের গেজেটে ৪৩ থেকে ৪৫ হাজার ভুয়া মুক্তিযোদ্ধার তালিকা ঢুকে গেছে। তাদের বাদ দেওয়ার দায়িত্ব কার? আর মুক্তিযুদ্ধবিষয়ক মন্ত্রণালয় সেই কাজটি করতে না পারে তাহলে এত ঢাকডোল পিটিয়ে নতুন করে মুক্তিযোদ্ধা তালিকার উদ্যোগ তারা নিল কেন? এই দায়িত্বহীনতার জবাব কী? যে মন্ত্রণালয় একটি ফরম তৈরি করতে পারেনা সেই মন্ত্রণালয় মুক্তিযোদ্ধাদের কলাৈনে কিছু করতে পারবে তা দেশবাসী বিশ্বাস করেনা।
সময়ের প্রতিবিম্ব
বাঙালির সংগ্রামে-সমরে বিদেশি গণমাধ্যম
সত্তরের নভেম্বরে ১২ তারিখ রাতে জলোচ্ছ্বাসে আর প্রবল ঘূর্ণিঝড়ে প্লাবিত ও বিধ্বস্ত হলো তৎকালীন পূর্ব পাকিস্তানের দ্বীপাঞ্চল ও উপকূলীয় বিস্তীর্ণ এলাকা। সব ধরনের যোগাযোগবিচ্ছিন্ন এলাকার দুর্যোগের এ খবর বিশ্ববাসী ঘটনাচক্রে জানল এক সপ্তাহ পরে। মূল ভূখণ্ডের জনগণ, বিশেষ করে ঢাকার গণমাধ্যম খবরটি প্রথম জানতে পারল লন্ডন থেকে বিবিসির মাধ্যমে, তাও বিচ্ছিন্ন ও খণ্ডাকারে। বিবিসি ওয়ার্ল্ড সার্ভিসের তৎকালীন প্রধান লিড বিটার সামান্য যেটুকু খবর বিশেষ সূত্র থেকে পেলেন, তা আমাকে টেলিগ্রাফ করেন। দুর্যোগের বিস্তারিত বিবরণ চেয়ে পাঠালেন। আমি তখন ঢাকায় বিবিসির খণ্ডকালীন রিপোর্টার তথা স্ট্রিঙ্গার।
ইতিমধ্যে ঢাকায়ও দক্ষিণাঞ্চলের দুর্যোগের একটু-আধটু খবর আসছিল, কিন্তু সরকারের কেউ সঠিক কিছু বলতে পারছিলেন না। আমি রওনা হলাম তৎকালীন পাকিস্তান অবজারভার-এর চিত্রগ্রাহক মোজাম্মেলকে নিয়ে, প্রথমে যাব বরিশাল, তারপর ভোলা, সম্ভব হলে আরও দক্ষিণে বঙ্গোপসাগরের কোনো দ্বীপে। কীভাবে বিধ্বস্ত এলাকা দিয়ে হেঁটে দুর্গম অঞ্চলে পৌঁছালাম, সে এক ভিন্ন অ্যাডভেঞ্চার। অতীতের এই কাহিনি উল্লেখ করার কারণ—ঊনসত্তরের গণ-অভ্যুত্থান আর সত্তরের গণহত্যা ও মুক্তিযুদ্ধের খবর প্রচার করেই বিবিসি বাংলা বিভাগ বাঙালি জনগণের মাঝে জনপ্রিয়তা অর্জন করেছিল। আমি জেনে আনন্দিত, বর্তমান সরকার স্বাধীনতার ৪০ বছর উদ্যাপন উপলক্ষে মুক্তিযুদ্ধকালে সক্রিয় সহযোগিতা-সমর্থনের জন্য যেসব বিদেশি ও প্রতিষ্ঠানকে সম্মাননা দেবে, বিবিসি তার মধ্যে অন্যতম।
স্বাধীনতার ৪০ বছর উদ্যাপন উপলক্ষে সত্তরের মহাপ্লাবন তথা সাইক্লোনের খবর দেশের গণমাধ্যমে প্রচার ও প্রকাশের ক্ষেত্রে একটি ব্যতিক্রমী বাধা ছিল, সে কথা প্রথমে উল্লেখ করতে চাই। তারপরে আসব মুক্তিযুদ্ধে বিবিসি প্রসঙ্গে। বাঙালির মহাদুর্যোগে ইয়াহিয়ার কেন্দ্রীয় সামরিক সরকারের নিষ্ক্রিয়তার ও অমানবিক অবস্থানের সমালোচনা হচ্ছে দেশে-বিদেশে। এ কারণে সামরিক শাসক বিধ্বস্ত এলাকার বিস্তারিত খবর সরাসরি প্রকাশ ও প্রচারের ওপর বিধিনিষেধ আরোপ করেছিল। এদিকে দক্ষিণের বিস্তীর্ণ দ্বীপাঞ্চল ও উপকূলীয় এলাকায় বিপর্যয়, জনদুর্ভোগ ও মৃত্যুর খবর সংগ্রহের জন্য দেশি কয়েকজন সাংবাদিক, বিশেষ করে বরিশাল, নোয়াখালী ও খুলনার স্থানীয় সংবাদদাতারা দুর্গত এলাকায় পৌঁছে গেছেন। তাঁদের পাঠানো খবরে মৃতের সংখ্যা বাড়ছে, হাজার থেকে লাখ, শেষ পর্যন্ত মিলিয়ন তথা ১০ লাখে পৌঁছেছে। এ ছাড়া ঢাকার পত্রিকায়, বিদেশি গণমাধ্যমে ইয়াহিয়া সরকারের ত্রাণ প্রদানে অবহেলার প্রবল সমালোচনা হচ্ছে। বিব্রত সামরিক সরকার হুঁশিয়ারি জারি করল, মহাপ্রলয়ের ধ্বংসযজ্ঞের বিস্তারিত বিবরণ সরাসরি ছাপানো যাবে না; সরকারের নিস্পৃহতা আর ত্রাণকাজের বিফলতার বিবরণ তো নয়ই। তাই ঢাকার সংবাদপত্রে বিশেষ কৌশল অবলম্বনে সংবাদ ছাপা হতো। মৃতের সংখ্যা আর বিধ্বস্ত এলাকায় সরকারি ত্রাণকাজের ব্যর্থতার খবর আমি পাঠাতাম বিবিসি আর লন্ডন টাইমস-এ। রাতে বিবিসিতে প্রচারিত হতো সেই খবর। স্থানীয় পত্রিকায় পরদিন ছাপা হতো বিবিসির বরাত দিয়ে, ‘অ্যাকর্ডিং টু বিবিসি’ বলে।
দেশের সংবাদপত্র আর জনগণ জানার আগে বিবিসি কীভাবে মহাপ্রলয়ের খবর পেল? পরে জেনেছি সেই বিচিত্র কাহিনি। বঙ্গোপসাগরের ওপর দিয়ে একটি ব্রিটিশ নৌবহর যাচ্ছিল আরব সাগরের ঘাঁটি দিয়াগো গার্সিয়া দ্বীপ থেকে সিঙ্গাপুর। একটি ফ্রিগেট থেকে নাবিকেরা দেখল, সাগরের পানিতে অসংখ্য লাশ ভেসে আসছে উত্তর দিক থেকে। ব্যাপার কী তা জানার জন্য ফ্রিগেট বহর উত্তর দিকে রওনা হলো। যত সামনে এগোতে থাকে ততই লাশের বহরে আটকে যাচ্ছে নৌবহর। জাহাজের ক্যাপ্টেন চাঞ্চল্যকর খবরটি পাঠালেন লন্ডনের নৌ অ্যাডমিরালকে। বিলেতের গণমাধ্যম সেখান থেকে প্রাথমিক খবরটি পেল। লন্ডন টাইমস, ডেইলি টেলিগ্রাফ, মিরর ইত্যাদি পত্রিকায় ছাপা হলো ছিটেফোঁটা খবর। বিবিসি নিজেদের সূত্র থেকে পাওয়া, বিলেতি পত্রিকায় প্রকাশিত খবর প্রথমে সংক্ষিপ্ত আকারে প্রচার করল। পরে দিনের পর দিন বিবিসিতে দুর্গত অঞ্চল থেকে সংগৃহীত ও প্রেরিত আমার প্রতিবেদন বিস্তারিত প্রচার করতে থাকল। বলাবাহুল্য, খবর সংগ্রহ যতখানি দুরূহ ছিল, তার চেয়ে দুষ্কর পন্থা ছিল তা ঢাকায় পৌঁছানো। এ ক্ষেত্রে নোয়াখালী, ভোলা ও খুলনাসংলগ্ন এলাকায় কর্মরত বাঙালি সরকারি কর্মকর্তারা সব দেশি-বিদেশি সংবাদদাতাদের নিউজ টেলিগ্রাফ বাহকব্যবস্থা রিলে পদ্ধতিতে তথা এক স্থান থেকে অপর স্থান হয়ে ঢাকায় পৌঁছানোর ব্যবস্থা করেছিলেন।
এরই মধ্যে বিদেশ থেকে কয়েক ডজন সাংবাদিক এবং তখনকার দিনের সীমিত কয়েকটি টেলিভিশন—যথা বিবিসি-টিভি, লন্ডনের আই-টিভি, গ্রানাডা যুক্তরাষ্ট্রের এনটিসি আর এবিসি—চ্যানেলের প্রতিনিধিরা ঢাকায় পৌঁছেছেন। কেউ কেউ কীভাবে যেন খুলনা-বরিশালেও পৌঁছে গেছেন। বিদেশে প্রচারিত হতে থাকল খবর আর সাদা-কালো ছবি। সিঙ্গাপুর থেকে আমার সঙ্গে এসে যোগ দিলেন বিবিসির ব্রায়ান ব্যারন আর ব্যাংকক থেকে সানডে টাইমস-এর রবিন ম্যাকেঞ্জি। দিল্লি থেকে এলেন দ্য টাইমস-এর উপমহাদেশীয় প্রতিনিধি হেজেল হ্যাস্ট, নিউইয়র্ক টাইমস-এর হেনরি শেনবার্গ, ওয়াশিংটন ডেইলি নিউজ-এর হেনরি ব্র্যাডসায়ার, ডেইলি টেলিগ্রাফের সাইমন ড্রিং, আর্নল্ড জেটলিন এবং আরও অনেকে। তাঁদের সবাই এর আগে ঊনসত্তরের গণ-অভ্যুত্থানের সময়ও ঢাকায় এসেছিলেন। পরবর্তীকালে মুজিবনগর থেকে তাঁরা মুক্তিযুদ্ধের খবর পাঠিয়েছেন। তাঁরা অনেকেই পঁচিশে মার্চের কালরাতে ঢাকায় ইন্টারকন্টিনেন্টাল বর্তমানের রূপসী বাংলা থেকে বহিষ্কৃত হয়েছিলেন। শুধু সাইমন লুকিয়ে দুই দিন থেকে গেলেন, তাঁদের দু-একজনের বিরল অভিজ্ঞতার বিবরণ ইতিমধ্যে প্রথম আলোতে ছাপা হয়েছে।
কেউ কেউ অবাক হয়ে ভাবতে পারেন, আমার উল্লিখিত নামগুলোর মধ্যে গত শনিবার প্রথম আলোতে প্রকাশিত ‘বিদেশি সহযোদ্ধা’ শীর্ষক কলামের মার্ক ট্যালি নেই কেন। এই প্রশ্নের উত্তর হচ্ছে, মার্ক ট্যালি ঊনসত্তরে, সত্তরে এমনকি একাত্তরেও ভারতে আসেননি, কিংবা রণাঙ্গনের খবর পাঠাননি। উল্লিখিত কলামটিতে এম এ মোমেন লিখেছেন ‘শরণার্থী শিবিরে মার্ক ট্যালি’। এই তথ্য সত্যি নয়, কারণ দিল্লিতে কর্মরত বিবিসির সংবাদদাতাকে ইন্দিরা গান্ধী জরুরি অবস্থায় বিরূপ ও সমালোচনামূলক খবর পাঠানোর অপরাধে কয়েক মাস আগেই অবাঞ্ছিত ঘোষণা করে বহিষ্কার করেছিলেন।
যা-ই হোক, বিদেশি গণমাধ্যমের প্রতিনিধিরা বেয়ারিং তথা বাকিতে টেলিগ্রাম পাঠানোর ব্যবস্থায় তখনকার দিনের একমাত্র সংবাদমাধ্যম হংকংভিত্তিক কেব্ল অ্যান্ড ওয়্যারলেসের মাধ্যমে খবর পাঠাতেন। প্রথম দিকে আমি খবর পাঠাতাম বর্তমানে আনন্দবাজার সম্পাদক—তখন এশিয়ান নিউজ এজেন্সি ও সানডে টাইমস পত্রিকার স্ট্রিঙ্গার তথা খণ্ডকালীন সংবাদদাতা—অভীক সরকারের বেয়ারিং কার্ডটি ব্যবহার করে। তখনকার টেলিযোগাযোগব্যবস্থায় বিদেশি সব সংবাদদাতাকে খবরের কেব্ল অ্যান্ড ওয়্যারলেস মাধ্যমটি ব্যবহার করে হংকং না হয় সিঙ্গাপুরের যোগসূত্র তথা টেলিরুট হয়ে নিজস্ব পত্রিকা বা রেডিওতে খবর পাঠাতে হতো। তখন তো ফ্যাক্স, ই-মেইল অথবা মোবাইল ফোন ছিল না। মোমেনের ‘শরণার্থী শিবিরে মার্ক ট্যালি’ কথাটি যথাযথভাবে প্রযোজ্য নয়। ট্যালি প্রথম ভারতে তথা স্বাধীন বাংলাদেশে বিবিসি প্রতিনিধি পরিচয়ে এসেছিলেন বাহাত্তরে।
একাত্তরের রণাঙ্গন ও মুজিবনগর তথা কলকাতা থেকে আমার পাঠানো অথবা অন্যান্য বিদেশি পত্রিকা থেকে পাওয়া সংগৃহীত মুক্তিযুদ্ধের খবর বিশ্লেষণ করে বিবিসিতে বাংলায় পড়ে শোনাতেন প্রধানত প্রতিষ্ঠানটিতে কর্মরত কয়েকজন বাঙালি সাংবাদিক। তাঁরা ইস্টার্ন সার্ভিসে কর্মরত ছিলেন, তখনো বাংলা বিভাগের আলাদা নামকরণ হয়নি। বিশ্লেষকদের অগ্রগণ্য ছিলেন সিরাজুর রহমান, সব্যসাচী সাহিত্যিক সৈয়দ সামসুল হক ও নুরুল ইসলাম। তবে প্রধান ভাষ্য ইংরেজিতে তৈরি করতেন উইলিয়াম ক্রলি আর মার্ক ট্যালি। অধিকাংশ ভাষ্যই তাই তাঁদের নামে প্রচারিত হতো। তবে মার্ক ট্যালি একাত্তরের এপ্রিলে একবার অধিকৃত ঢাকায় এসেছিলেন, যে তথ্যটি এম এ মোমেন উল্লেখ করেছেন। ইয়াহিয়া সরকার ‘সব কুছ কবজামে হ্যায়’ অর্থাৎ এক মাসেই পূর্ব পাকিস্তানে সবকিছু স্বাভাবিক হয়ে গেছে, তা বিদেশে প্রচার করার জন্য মার্ক ট্যালিসহ কয়েকজন বিদেশি সাংবাদিককে ঢাকায় এনেছিলেন। তাঁদের সঙ্গে আরও এসেছিলেন আমার পশ্চিম পাকিস্তানি সাংবাদিক বন্ধু টনি, অ্যান্থনি ম্যাসকানার্স। টনি তখন করাচিতে সানডে টাইমস ও মর্নিং নিউজ-এর করাচি সংস্করণের বিশেষ প্রতিনিধি। বিধ্বস্ত পূর্ব পাকিস্তানের পরিস্থিতি দেখে বিচলিত টনি করাচি থেকে লন্ডনে পালিয়ে গেলেন। পুরো প্রথম পৃষ্ঠাব্যাপী সানডে টাইমস-এ ছাপা হলো ‘জেনোসাইড ইন পাকিস্তান’। সেই রিপোর্টটি বিবিসি ইস্টার্ন ও ওয়ার্ল্ড সার্ভিস পুরো ২০ মিনিট প্রচার করেছিল।
প্রতিদিনের রাতের মাত্র আধঘণ্টার অনুষ্ঠানটির প্রচার সময় বিবিসি শুধু পূর্ব পাকিস্তানের গণহত্যা ও মুক্তিযুদ্ধের খবর প্রচারের জন্য ১৫ মিনিট বাড়িয়ে দিল। ইতিপূর্বের নির্ধারিত সীমিত রাতের ১০টার প্রচারসূচির সঙ্গে প্রথমবার যোগ হলো সকাল সাড়ে সাতটার আধঘণ্টার বাংলায় নতুন সম্প্রচার। বলেছি, বিবিসির বাংলা ও অন্যান্য ভাষায় অনুষ্ঠান প্রচারের কেন্দ্র ছিল লন্ডনের বুশ হাউসে। তবে আমরা খবর পাঠাতাম শেফার্ড বুশে অবস্থিত ওয়ার্ল্ড সার্ভিসে। সেখান থেকে বাছাই করে বাংলা, উর্দু, হিন্দি, সিংহলি, ফারসি, আরবি, চীনা এবং অন্যান্য এশীয় ও প্রশান্ত মহাসাগরীয় অঞ্চলের অধিবাসীদের জন্য বুশ হাউস থেকে ইস্টার্ন সার্ভিসের অনুষ্ঠানে প্রচারের জন্য পাঠানো হতো। স্বাভাবিকভাবেই পশ্চিম পাকিস্তানিদের অনেকেই বিবিসির মাধ্যমেই জানতে পেরেছিলেন ঢাকার কালরাতের ও গণহত্যার এবং মুক্তিযুদ্ধের খবর। আমার পশ্চিম পাকিস্তানি সাংবাদিক বন্ধুদের অনেকেই—নকভি, আবদুল্লাহ মালিক, আই এ রহমান সামরিক শাসনের নিয়ন্ত্রণ উপেক্ষা করে একটু-আধটু প্রতিবাদী সংবাদ নিজস্ব পদ্ধতিতে দু-একটি উর্দু দৈনিকে আর সাময়িকীতে প্রচার করেছিলেন। এই অপরাধে পাকিস্তান টাইমস-এ কর্মরত আবদুল্লাহ মালিককে জেল খাটতে এবং বেত্রাঘাতের শাস্তি পেতে হয়েছিল। পরে শুনেছি, রেডিও পাকিস্তান বিশেষ কায়দায় বিবিসির প্রচার ‘জ্যামিং’ তথা ‘হিজিবিজি’ করার বিশেষ একটি পদ্ধতি ব্যবহার করেছিল। যে কারণে একাত্তরে পশ্চিম পাকিস্তানের জনগণের পূর্ব পাকিস্তানে কী ঘটছে তা সব জানা সম্ভব হয়নি।
একাত্তরে এপ্রিলে আমার ঢাকা ত্যাগের পর অবরুদ্ধ দেশ থেকে বিবিসিতে খবর পাঠাতেন আমার অনুজ সাংবাদিক নিজামউদ্দিন অনেক ঝুঁকি নিয়ে, পাকিস্তানিদের হুমকি উপেক্ষা করে। এ কারণে ১২ ডিসেম্বর আলবদর বাহিনী তাঁকে উঠিয়ে নিয়ে যায়। একাত্তরের ১৬ ডিসেম্বর অন্যান্য শহীদ সাংবাদিক-বুদ্ধিজীবীর মাঝে রায়ের বাজারের বধ্যভূমিতে তাঁর লাশটি খুঁজে পাওয়া যায়নি। শহীদ বুদ্ধিজীবী দিবসে নিজামউদ্দিন ও অন্য শহীদদের শ্রদ্ধার সঙ্গে স্মরণ করছি। 
যারা ফেরেনি
একাত্তরের চিঠিগুলোর কী উত্তর দেব আমরা?
মৃত্যুর আগে কেউই জানে না জীবনের মূল্য ও পরিণতি। কিন্তু শহীদ মুক্তিযোদ্ধারা জেনেছিলেন। চিঠিটা পড়ুন:
‘‘প্রিয় আব্বাজান! টেকেরঘাট হইতে
আমার সালাম নিবেন। আশা করি খোদার কৃপায় ভালই আছেন। বাড়ির সকলের কাছে আমার শ্রেণীমত সালাম ও স্নেহ রইলো। বর্তমানে যুদ্ধে আছি। আলীরাজা, মাহতাব, রওশন, রুনু, ফুলমিয়া, ইব্রাহিম সকলেই একত্রে আছি। দেশের জন্য আমরা সকলেই জান কোরবান করিয়াছি। আমাদের জন্য ও দেশ স্বাধীন হওয়ার জন্য দোয়া করবেন। আমি জীবনকে তুচ্ছ মনে করি, কারণ দেশ স্বাধীন না হইলে জীবনের কোন মূল্য থাকিবে না। তাই যুদ্ধকে জীবনের পাথেয় হিসাবে নিলাম।
আমার অনুপস্থিতিতে মাকে কষ্ট দিলে আমি আপনাদের ক্ষমা করিব না। পাগলের সব জ্বালা সহ্য করিতে হইবে। চাচা-মামাদের ও বড় ভাইদের নিকট আমার ছালাম। বড় ভাইকে চাকুরীতে যোগ দিতে নিষেধ করিবেন। জীবনের চেয়ে চাকুরী বড় নয়। দাদুকে দোয়া করিতে বলিবেন। মৃত্যুর মুখে আছি। যে কোন সময় মৃত্যু হইতে পারে এবং মৃত্যুর জন্য সর্বদা প্রস্তুত আছি। দোয়া করিবেন মৃত্যু হইলেও যেন দেশ স্বাধীন হয়। তখন দেখবেন লাখ লাখ ছেলে বাংলার বুকে পুত্র হারাকে বাবা বলে ডাকবে। এই ডাকের অপেক্ষায় থাকুন। আর আমার জন্য চিন্তার কোন কারণ নাই। আপনার দুই মেয়েকে পুরুষের মত শিক্ষায় শিক্ষিত করে তুলবেন। তবেই আপনার সকল সাধ মিটে যাবে।
দেশবাসী! স্বাধীন বাংলা কায়েমের জন্য দোয়া কর। মীরজাফরী করিও না, কারণ মুক্তিফৌজ তোমাদেরকে মাফ করিবে না এবং এই বাংলায় তোমাদের জায়গা দেবে না।
সালাম! দেশবাসী সালাম!
ইতি, মোঃ সিরাজুল ইসলাম, ৩০-৭-৭১ ইং’’
এর আট দিন পর কিশোরগঞ্জের গুরুদয়াল কলেজের ছাত্র সিরাজ সুনামগঞ্জের জামালগঞ্জের যুদ্ধের কমান্ডার হিসেবে জয়ী হন; কিন্তু সেটাই ছিল তাঁর শেষ যুদ্ধ। জয়ের উচ্ছ্বাসে স্লোগান দিতে গিয়ে অসাবধানে পজিশন ছেড়ে দাঁড়িয়ে পড়েন, ঠিক তখনই পলায়মান শত্রুর ‘কাভারিং ফায়ারের’ একটি বুলেট এসে লাগল তাঁর চোখে। চিকিৎসার জন্য মিত্র বাহিনীর হেলিকপ্টারে ভারতে নেওয়ার পথেই শেষ নিঃশ্বাস নির্গত হয়। সন্ধ্যায় খাসিয়া পাহাড়ের কোলে বাংলাদেশ-ভারত সীমান্তের ‘নো ম্যান্স ল্যান্ড’-এর কাছাকাছি টেকেরঘাটে পূর্ণ সামরিক মর্যাদায় তাঁকে সমাহিত করা হয়। পরাধীন দেশের মাটি তিনি পাননি, কিন্তু স্বাধীনতার পরও কেন এক শহীদ বীরপ্রতীককে পড়ে থাকতে হবে সীমান্তের ওপারের নো ম্যান্স ল্যান্ডে?
প্রাণের চেয়ে বড় দান আর হয় না। তবে সাহিত্যিক বঙ্কিমচন্দ্র চট্টোপাধ্যায় মনে করতেন, প্রাণের চেয়ে বড় দান আছে, তা হলো দেশভক্তি। সিরাজ দেশের জন্য প্রাণ ও ভক্তি দুটোই দিয়েছিলেন। তাই তো বলতে পারেন, ‘আমি জীবনকে তুচ্ছ মনে করি, কারণ দেশ স্বাধীন না হইলে জীবনের কোন মূল্য থাকিবে না। তাই যুদ্ধকে জীবনের পাথেয় হিসাবে নিলাম।’ সে সময় তাঁরা আত্মদানের মতো বিমূর্ত ভাষা বলতেন না, বলতেন ‘জান কোরবান’ করার কথা।
ছোট্ট একটি চিঠি, কিন্তু কেবল নিষ্ঠার শুদ্ধতাতেই নয়, নীতির শক্তিতেও অসামান্য। একাত্তরের চিঠির বেশির ভাগ চিঠিই মাকে সম্বোধন করা (প্রথমা প্রকাশন, ২০০৯)। সেই মা কেবল ব্যক্তিগত মা নন, যোদ্ধা ছেলে নিজে যেমন দেশের সন্তান হয়ে ওঠে, তেমনি জননীকেও ভাবে দেশমাতৃকার আদলে। ১৯ নভেম্বর, ১৯৭১ ‘যুদ্ধখানা হইতে তোমার পোলা’ নুরুল হক মাকে লেখেন, ‘আমার মা, আশা করি ভালোই আছ। কিন্তু আমি ভালো নাই। তোমায় ছাড়া কীভাবে ভালো থাকি! তোমার কথা শুধু মনে হয়। আমরা ১৭ জন। তার মধ্যে ছয়জন মারা গেছে, তবু যুদ্ধ চালাচ্ছি। শুধু তোমার কথা মনে হয়, তুমি বলেছিলে, “খোকা মোরে দেশটা স্বাধীন আইনা দে,’’ তাই আমি পিছুপা হই নাই, হবো না, দেশটাকে স্বাধীন করবই। রাত শেষে সকাল হইব, নতুন সূর্য উঠব, নতুন একটা বাংলাদেশ হইব...।’ জাতীয়তাবাদী সংগ্রামে দেশমাতা আর জন্মদায়িনী যখন একাকার, তখন মায়ের ছেলেরাও অনায়াসে দেশের ছেলে হয়ে যায়।
কিন্তু সিরাজ মাকে সম্বোধন করে লিখতে পারেননি, কারণ মা ‘পাগল’। যোদ্ধা পুত্র তাই বাবাকে সম্বোধন করে লেখেন। তাতেও তাঁর উদ্বেল হূদয় তৃপ্ত হয় না; চিঠিটার শেষে তিনি দেশবাসীকেই ডাকেন:
‘দেশবাসী! স্বাধীন বাংলা কায়েমের জন্য দোয়া কর। মীরজাফরী করিও না, কারণ মুক্তিফৌজ তোমাদেরকে মাফ করিবে না এবং এই বাংলায় তোমাদের জায়গা দেবে না।’
পরিবারের দায়িত্ব হিসেবে বাবাকে যা বলেন, তা অসাধারণ।
‘আমার অনুপস্থিতিতে মাকে কষ্ট দিলে আমি আপনাদের ক্ষমা করিব না। পাগলের সব জ্বালা সহ্য করিতে হইবে।’
ভাইয়ের নিরাপত্তা নিয়ে এক বাক্যের উদ্বেগের পরই বোনদের বিষয়ে বলেন, ‘আপনার দুই মেয়েকে পুরুষের মত শিক্ষায় শিক্ষিত করে তুলবেন। তবেই আপনার সকল সাধ মিটে যাবে।’
একাত্তরের চেতনার দলিল ইতিহাসে যত না, তার থেকে বেশি মিলবে মুক্তিযোদ্ধাদের এসব চিঠিতে। চিঠিটা তিনি শেষ করেন জাতির প্রতি ডাক দিয়ে:
‘দেশবাসী! স্বাধীন বাংলা কায়েমের জন্য দোয়া কর। মীরজাফরী করিও না, কারণ মুক্তিফৌজ তোমাদেরকে মাফ করিবে না এবং এই বাংলায় তোমাদের জায়গা দেবে না।’
পরিবার ও দেশের জন্য তাঁর এই নির্দেশনার মধ্যেই স্বাধীন বাংলাদেশের সত্যিকার মুক্তির শর্ত নিহিত ছিল। কিন্তু একাত্তরের পরের ইতিহাস সেই সব নির্দেশনা অমান্য করারই ইতিহাস।
যে ‘যুদ্ধকে জীবনের পাথেয় করে’ নিয়েছিলেন সিরাজরা, সেই যুদ্ধ পেরিয়ে তাঁরা আসতে পারেননি বর্তমানে। কিন্তু তাঁদের কৃতকর্ম, তাঁদের স্মৃতি ও চিঠির অস্তিত্ব এক নিত্য বর্তমানে। যখনই পড়ি এই চিঠিগুলো, মনে ভাসে বাংকারে শায়িত, অথবা অন্ধকারে নদী পেরোনো অথবা প্রশিক্ষণ শিবিরের তাঁবুতে রাত জাগা কোনো যুবকের ছবি। জীবিতের ক্ষয় আছে, শহীদেরা অক্ষয়, তাঁদের বয়স কখনো বাড়ে না। একাত্তরের চল্লিশ বছর পরও তাঁরা যুবকই রয়ে যান আমাদের মনে।
দেশটা বধ্যভূমিময়। আজকের তরুণ, যে মাটিতেই পা রাখো, জানবে আশপাশে কোথাও নিশ্চয়ই আছে কোনো না কোনো শহীদের গায়েবি কবর। তাই মাটির দিকে তাকিয়ো, জানিয়ো তোমার বা তোমার চেয়ে কম বয়সী কারও রক্ত-অস্থি-মাংস-চক্ষু সেই মাটিতে মিশে আছে। এক তরুণ মুক্তিযোদ্ধার কবরের সামনে দাঁড়িয়ে এই ভাবনা আমাকে থরথর করে কাঁপিয়ে দিয়েছিল। মনে হলো, ওখানে যে শুয়ে আছে, সে তো আমার চেয়েও কম বয়সী! একাত্তরের জাতকেরা এখন স্বাধীনতার সমান কিংবা কিছু বেশি বয়সী। তাদের মনেও নিশ্চয়ই এই অনুভূতি জাগে, কবরে শায়িত তাদের বাবা তাদের চেয়ে কত ছোট! কেবল বয়স পেরোনোর যোগ্যতাতেই আমরা এগিয়ে, কিন্তু তাদের সমান অবদান রাখার সুযোগ আমাদের কি হবে! আমাদের সময়ের তরুণেরা কি পারবে মুক্তিযুদ্ধের ফেলে আসা রণাঙ্গনে, মাটিচাপা বধ্যভূমিগুলোতে, লাখ লাখ ধর্ষিতার পিঠের নিচের অন্ধকার বাংলাদেশে, গোপন বন্দিশালায়, এক কোটি শরণার্থীর দেশত্যাগের মর্মান্তিক যাত্রাপথে, আহত-পর্যুদস্ত মুক্তিযোদ্ধা আর ভুক্তভোগীদের স্মৃতির মণিকোঠায় কোনো দিন পৌঁছাতে? যেখানে যন্ত্রণার শিখা অনির্বাণ জ্বলে। যে জীবন একাত্তরের, তার সঙ্গে কি আমাদের হবে দেখা?
যদি দেখা হয়, যদি জানা হয়, তাহলে তারা প্রশ্ন করবে, মেহনতি মুক্তিযোদ্ধা নুরুল হকের ‘রাত শেষে সকাল হইব, নতুন সূর্য উঠব, নতুন একটা বাংলাদেশ হইব...’ এই বিশ্বাস কেন ব্যর্থ হয়েছে? শহীদ সিরাজের আকাঙ্ক্ষা মতো কেন বাংলাদেশের মেয়েরা পুরুষের সমান শিক্ষা ও অধিকার পায়নি? হত্যা, ধর্ষণ, শোষণ-লুণ্ঠনের বিরুদ্ধে যুদ্ধ জিতেও কেন হত্যা-ধর্ষণ, শোষণ-লুণ্ঠন কমিয়ে আনা যায়নি? কেন মীরজাফররা এখনো বাংলার মাটিতে প্রতাপের সঙ্গে বিরাজ করছে? কেন শিশুরাষ্ট্র বাংলাদেশ রূপকথার পিটারপ্যানের মতো শিশুই রয়ে গেল; আর পরিণত হলো না। হিসাব মেলে না। একাত্তরের অসম্পূর্ণ হিসাব মেলানোর দায় আজকের তরুণদের সামনে।
প্রয়াত সেক্টর কমান্ডার বীরোত্তম কর্নেল (অব.) নুরুজ্জামানকে একদিন টিভিতে দেখি। দেশের ভেতরে যুদ্ধ থেকে ফিরে শরণার্থী-শিবিরে এক অন্ধ বৃদ্ধকে পেয়েছিলেন। বৃদ্ধটির সন্তান যুদ্ধে গেছে। অনেক দিন নিখবর। কমান্ডারকে কাছে পেয়ে তাঁর সে কী উচ্ছ্বাস। তিনি কর্নেলের হাত ছুঁলেন, চোখ ছুঁলেন। তারপর সেই স্পর্শ নিজের দৃষ্টিহীন চোখে মাখিয়ে নিয়ে বললেন, ‘বাবা, তোমার এই হাত যুদ্ধ করেছে, তোমার চোখ দেশের মাটি-গাছ-পাখি দেখেছে। বাবা, আমি চোখে দেখি না। তুমি তো দেশ থেকে এসেছ, তুমি বলো আমার দেশ কি এখনো তেমন সবুজ, আমার মাটি কি এখনো তেমন সজল? এখনো কি সেখানে পাখিরা ডাকে?’ অন্ধ বৃদ্ধ সন্তানের জন্য কাঁদেননি, কেঁদেছিলেন বিধ্বস্ত দেশের শোকে? ঘটনার ৩৬ বছর পর সেই কথা বলতে বলতে বৃদ্ধ কর্নেলের গাল ভেসে যাচ্ছিল অশ্রুতে। তিনি ফোঁপাচ্ছিলেন। একাত্তরের চিঠিগুলো পড়ে তেমন দমকানো কান্না আসে। অশ্রুও কখনো কখনো ক্ষারের মতো কাজ করে। আমাদের জাতীয় আত্মার ময়লা ধুতে এমন ক্ষার এখন অনেক প্রয়োজন।
যুক্তি তর্ক গল্প
আত্মসমর্পণের বৃত্ত থেকে ক্রিকেট দলকে বেরোতে হবে
চট্টগ্রামে বাংলাদেশ দলের ৭২ টেস্টে ৩৫তম ইনিংস পরাজয়ের পর দেশের ক্রিকেট নিয়ে তলিয়ে ভাবা এবং সঠিক পথ নির্ধারণ করা জরুরি হয়ে পড়েছে। আন্তর্জাতিক আসরে হাসির পাত্র হতে দেশের সব মানুষ রাজি নয়। নিজেদের দলের জন্যও আর ছাড় দেওয়ার সুযোগ নেই। দেখতে দেখতে টেস্ট খেলারও যুগপূর্তি হতে চলল, ওয়ানডে খেলছি ২৫ বছর হলো। অতিসম্প্রতি জিম্বাবুয়ে দল দেখিয়েছে, পিছিয়ে পড়লেও আবার কীভাবে ঘুরে দাঁড়াতে হয়। এখন বাংলাদেশের জন্য হোম গ্রাউন্ডেও বদলে যাওয়া জিম্বাবুয়েকে হারানোর সম্ভাবনা কমে গেছে।
আইসিসির টেস্ট র‌্যাংকিংয়ে আমাদের অবস্থান বরাবর সবার পেছনে আছে। তাতে অবাক হওয়ার কিছু নেই, আপত্তিরও কারণ নেই। আমি বলব, র‌্যাংকিংয়ের সঙ্গে রেটিংটাও দেখতে। তাতে যে কোনো অগ্রগতি নেই। প্রথম আটটি দলের পরস্পরের মধ্যে অবস্থানের ক্রম অনুসারে রেটিংয়ের ব্যবধান খুব বেশি নয়। প্রথম থেকে দ্বিতীয়ের ব্যবধান মাত্র ৭—১২৫ ও ১১৮। প্রথমের সঙ্গে অষ্টমের ব্যবধানের হার—৪: ৩। কিন্তু অষ্টমের সঙ্গে নবমের অর্থাৎ বাংলাদেশের ব্যবধানের হার—১০: ১। এটা বরাবরই এই রকম। ওয়ানডেতেও অবস্থা একই রকম। তবে টেস্টই মূল ক্রিকেট বলে এ লেখা, সেটিই আমার বিচার্য বিষয়।
আমাদের দলের প্রথম সারির ব্যাটসম্যানদের মধ্যে সবচেয়ে প্রতিভাবান বলে স্বীকৃত তামিমের গড় ৩৮.৯৩। ১১ বছরে ৭২ টেস্ট খেলার পরও আমাদের দলের কারও দ্বিশতক নেই, দেড় শর বেশি রান আছে মাত্র ১টি। দুই শত রানের পার্টনারশিপ মাত্র ১টি—তা-ও বরাবর ২০০ রানের। এযাবৎ খেলা প্রায় দেড় শত ইনিংসে শত রানের পার্টনারশিপ হয়েছে মাত্র ৩৩টি।
যদি ব্যাটসম্যানদের আউটের ধরনগুলো নিয়ে চুলচেরা বিশ্লেষণ করেন তখন দেখা যাবে শতকরা ৮০ ভাগ ক্ষেত্রে অসময়ে উচ্চাভিলাষী শট খেলতে গিয়ে উইকেট বিলিয়ে দিয়েছেন তাঁরা। দল, ম্যাচ, ইনিংসের অবস্থা ও বাস্তবতার সঙ্গে ব্যাটসম্যানদের খেলার ধরনে কোনো পার্থক্য থাকে না। অথচ একটা ম্যাচে ব্যাটসম্যান যে পিচে দাঁড়িয়ে ব্যাট-বলের লড়াইয়ে লিপ্ত হন, তা স্বতন্ত্র কোনো বিচ্ছিন্ন ঘটনা নয়। একটি ম্যাচ ও ইনিংসের ধারাবাহিকতায় সেই ম্যাচ ও ইনিংসের বিশেষ অবস্থায় একটি দলের (এবং অবশ্যই দেশের হয়ে) তিনি খেলছেন। ম্যাচ বা ইনিংসের চাহিদা বুঝে ব্যাটিংয়ের নমুনা আমাদের ব্যাটসম্যানরা দেখাতে পারছেন না। ক্রিকেট মূলত এবং শেষ পর্যন্ত রানেরই খেলা বলে ব্যাটিংয়ের প্রসঙ্গে এত কথা বললাম। অন্য দলের রান আটকানো ও শেষ পর্যন্ত ম্যাচ জেতার জন্য বোলিংয়ের ওপর নির্ভর করতে হবেই। কিন্তু এখনো কোনো টেস্ট খেলুড়ে দেশকে বাংলাদেশ দল দুবার অলআউট করতে সক্ষম বলে মনে হয় না। টেস্টে মাত্র দু-একবার এই যোগ্যতা দেখালে তা ধর্তব্যের মধ্যে আসবে না।
বলতে বাধ্য হচ্ছি, মিডিয়ার ভূমিকাও খেলার উন্নতির জন্য সহায়ক হচ্ছে না। এটা ঠিক, বাংলাদেশের মানুষ নানা ব্যর্থতা ও পিছিয়ে থাকার গ্লানির মধ্যে সামান্য সাফল্যের জন্য মুখিয়ে থাকে, সফল মানুষ পেলে তাদের তারকা বানাতে চায়। কিন্তু এ মানসিকতার ফলে প্রায়ই সাফল্যের মান বা সফল ব্যক্তির অর্জনের সঙ্গে আমাদের উদ্যাপনের মিল থাকে না। এই যে ৭৮ রানের ইনিংস খেলে দলের ওপেনিং ব্যাটসম্যান নাজিমউদ্দিন হিরো বনে গেলেন, দেশবাসীর সকৃতজ্ঞ সাধুবাদ পাচ্ছেন—এসবই নিছুক বাংলাদেশের প্রেক্ষাপটেই ঘটছে। এটা টেস্ট ইতিহাস বা টেস্ট ঐতিহ্যের পটভূমিতে ব্যাটসম্যানের সামান্য অর্জন। আমাদের দুর্বল অসহায় অবস্থা এভাবেই ফুটে ওঠে। খেলাধুলায় সাফল্য তো শেষ পর্যন্ত মাঠ থেকেই আদায় করতে হবে।
সাংগঠনিক বা কূটনৈতিক যোগাযোগ ও তৎপরতা চালিয়ে যেসব অনুমোদন/মর্যাদা আদায় করা সম্ভব তার সঙ্গে মাঠের পারফরম্যান্সের যদি সামঞ্জস্য না থাকে তবে তো গোমর ফাঁক হয়ে যায়। আমাদের দলের সাফল্যে ধারাবাহিকতা নেই। আদতে এ কথাও বলার সুযোগ নেই। কারণ আমাদের ব্যর্থতার তো ধারাবাহিকতা আছে। ব্যর্থতার মধ্যে সাফল্য খোঁজার পণ্ডশ্রম না করে কীভাবে ব্যর্থতা কাটিয়ে সফল হওয়া যাবে সে পথ খোঁজা ও দেখিয়ে দেওয়াই ছিল মূল কাজ।
আশরাফুল বা তামিম টেস্ট ক্রিকেটে তাঁদের প্রাথমিক অর্জন দিয়েই হিরো হয়েছিলেন। দীর্ঘদিন ওঁরা জাতীয় দলে টানা খেলেছেন, খেলছেন। প্রায় একই সময়ে আন্তর্জাতিক ক্রিকেটে এসেছেন অস্ট্রেলিয়ার মাইকেল ক্লার্ক বা ইংল্যান্ডের অ্যালেস্টার কুক। ক্লার্কের ৭৬ টেস্টে ১৭ সেঞ্চুরি এবং রানগড় ৪৬.৩৪। আর পরে এসেও কুকের ১৯টি সেঞ্চুরি, প্রায় ৫০ গড়। এর মধ্যে আশরাফুল দলের অধিনায়ক হয়ে তা হারালেন এবং চট্টগ্রাম টেস্টের ‘কৃতিত্বে’ প্রায় নিজেও হারিয়ে গেলেন। তামিম অধিনায়কত্বের দৌড়ে এগিয়ে থেকে তা হারালেন। এখন ওঁর মতো প্রতিভাবান খেলোয়াড়ের ভবিষ্যৎ নিয়েই চিন্তিত হতে হচ্ছে।
মনে রাখা দরকার, দলের পরাজয় নিশ্চিত জেনে, পরাজয়ের ধরন কতটা অমর্যাদাকর হবে সে ভয়ে ও চাপে থেকে কারও পক্ষেই সেরা খেলাটা দেওয়া সম্ভব নয়। শুধু ক্রিকেট নয়, যেকোনো প্রতিদ্বন্দ্বিতায় অংশগ্রহণকারীর মনোবলে ঘাটতি থাকতে পারবে না। কিন্তু বছরের পর বছর আমরা খেলোয়াড়দের এমন একটা অসম লড়াইয়ের ময়দানে পাঠাচ্ছি যে তাঁদের কোনো মনোবল অবশিষ্ট থাকছে না। বরং মাঠে তাঁরা যা খেলছেন তাতে মর্যাদাবোধ নিয়েই টানাটানি পড়ার কথা। কেননা আমাদের মান নিয়ে প্রতিপক্ষ যদি স্তোক বা সান্ত্বনা বাক্য শোনায় কিংবা পিঠ চাপড়ে দিয়ে করুণা প্রকাশ করে সেটা নিশ্চয়ই সমমর্যাদার স্থান আর রাখে না। আড়ালে ফিসফিসানি, হাসাহাসির পাত্র হতে হয়।
আমাদের ক্রীড়া সাংবাদিক বন্ধুদের বিশেষভাবে বুঝতে হবে টেস্ট ক্রিকেট এক কঠিন লড়াইয়ের মাঠ—ব্যাটিং-বোলিং-ফিল্ডিং তিনের সমন্বয়ে পাঁচ দিন সমানতালে লড়াই চালিয়ে যাওয়ার পুঁজি থাকতে হবে।
লড়াই চালিয়ে হারলে তাতে লজ্জা নেই। বরং মর্যাদা যোগ হয়। আমরা হারছি তাতে আপত্তি নেই, আপত্তি হলো লড়াই-ই করতে পারছি না। করুণভাব আত্মসমর্পণ করছি। ফলে বিশ্ব ক্রিকেটের আসরে মর্যাদা হারাচ্ছি, উপহাস ও করুণার পাত্র হচ্ছি।
যখন অস্ট্রেলিয়ার প্রেস পন্টিংকে বাদ দেওয়ার জন্য সরব হয়েছে তখনো কিন্তু ৬০-৭০ রানের বেশ কটা ইনিংস খেলেছেন তিনি। কিন্তু প্রথম সারির ব্যাটসম্যান যদি ১০ ইনিংসে কোনো সেঞ্চুরি হাঁকাতে না পারেন তবে কথা উঠবেই। এটাই বিশ্ব ক্রিকেটের মান। এখানে রাত-পাহারাদার হিসেবে নেমে বোলার গিলেস্পিও দ্বিশতক হাঁকাতে পারেন; চার শ উইকেটের মালিক তদুপরি ব্যাক-টু-ব্যাক সেঞ্চুরি হাঁকানো হরভজন বাদ পড়েন, দেড় শ-দুই শ রানের পার্টনারশিপ নবম-দশম উইকেটেও হতে পারে। এতসব চমক, পারঙ্গমতা নিয়েই তো ক্রিকেটের অনিশ্চয়তা, ক্রিকেটের মহত্ত্ব তৈরি হয়।
বর্তমানে যেভাবে চলছে তা চলতে থাকলে খেলোয়াড়দের সব সময় পরাজয়ের অজুহাত খুঁজতে হবে মুখরক্ষার জন্য। দীর্ঘদিন এই একই অবস্থা চললে খেলাটা খেলা থেকে নিয়ম রক্ষার বাধ্যতা হয় এবং প্রকারান্তরে হয়ে যায় মিছেমিছি ব্যাপার—ছোটদের খেলনাপাতি খেলার মতো। অর্থাৎ খেলাটাও মূল্য ও মর্যাদা হারিয়ে হয়ে যায় মিছেখেলা। কেননা খেলার ফলাফলটা আগেই সবার জানা, এমনকি অমর্যাদাকর করুণ পরাজয়টাও। এই পরিস্থিতি গা-সওয়া হয়ে যাওয়া হবে ভয়ানক। যেন কোনোমতে টিভি ক্যামেরা, আর সাংবাদিকদের সামলে এলেই হলো। মিছে সম্মান, মিছে তারকাখ্যাতি রক্ষা করতে গোঁয়ার্তুমি বা একটা গা-জোয়ারি ভাব নিয়ে চলার প্রবণতা বাড়বে। আর সেই মানুষেরা হবে মেজাজি, ভাবাবেগপ্রবণ, হ্যান্ডল-উইথ-কেয়ার ধরনের স্পর্শকাতর মানুষ। মোদ্দা কথা, ব্যক্তিত্বটা হবে ভঙ্গুর। এ মনোভাব নিয়ে খেলা জেতা আর পাঁচ দিনের টেস্ট লড়াই চালিয়ে যাওয়া অলীক কল্পনামাত্র। তাহলে কী করা উচিত? অতীতের ভুল থেকে শিক্ষা নিতে হবে।
তবে সবার আগে ভুল শুধরে সঠিক প্রস্তুতির জন্য বাংলাদেশের উচিত স্বেচ্ছায় দুই বা তিন বছরের জন্য টেস্ট ক্রিকেট থেকে সরে দাঁড়ানো।
এই সময়ে এমন ২৫-৩০ জনের একটি দল তৈরি করতে হবে যেখানে অভিজ্ঞতা, বয়স, দক্ষতা, প্রতিভা ও তারুণ্যের মিশেল থাকবে। লক্ষ করবেন, পৃথিবীর সব টেস্ট খেলুড়ে দলের সূচনাপর্বে অধিনায়ক অবশ্যই বয়স্ক অভিজ্ঞ খেলোয়াড় ছিলেন তো বটেই, দলেও বয়স্ক অভিজ্ঞদের পাল্লা ছিল ভারী। সাম্প্রতিককালের নজির দিই। শ্রীলঙ্কা যখন টেস্ট মর্যাদা পায় তাদের পুরো দলের গড় বয়স ছিল ৩০ বা তার ওপর। জিম্বাবুয়ে ১৯৯২ সালে প্রথম টেস্ট খেলতে নেমেছে ডেভ হটনের নেতৃত্বে। তাঁর বয়স তখন ৩৫। ওই দলেরও অনেক খেলোয়াড়ই ছিল ত্রিশোর্ধ্ব। উল্লেখ্য, প্রথম দুটি টেস্টই তারা ড্র করেছিল।
দক্ষিণ আফ্রিকার টেস্ট প্রত্যাবর্তন হয়েছে ১৯৯২ সালে। তাদের উদ্বোধনী সিরিজের অধিনায়ক কেপলার ওয়েসেলসের বয়স তখন ৩৫। দলে ছিলেন ৪০ বছরের ওমর হেনরি, ৩৭ বছরের কারস্টেন, ৩৩ বছরের রিচার্ডসন, ৩২ বছরের ম্যাকমিলান ইত্যাদি। তখনকার চেয়ে এখন খেলোয়াড়দের ফিটনেস চাই অনেক বেশি। তবে চাহিদার সঙ্গে সঙ্গে ফিটনেস বাড়ানো ব্যবস্থাও বেড়েছে অনেক। ফলে ৩৭-৩৮ বছর বয়সে পন্টিং-শচীনরা ফিটনেস ধরে রেখেছেন। বাংলাদেশ পরিণত অভিজ্ঞ এবং প্রতিভাবান খেলোয়াড়দের ধরে রাখেনি। আবার প্রতিভাবান তরুণদের অভিজ্ঞ পরিণত খেলোয়াড় হিসেবে গড়ে তুলতে পারেনি। আমি বাংলাদেশের প্রথম টেস্ট দলের প্রথম সেঞ্চুরিয়ান বুলবুলের আরও দীর্ঘ ক্যারিয়ারের পক্ষে ছিলাম। দরকার ছিল বুলবুল, আকরাম, দুর্জয়, নান্নু (টেস্টে সুযোগই পাননি), বাশারদের টেস্ট ক্যারিয়ার দীর্ঘায়িত করা। অভিজ্ঞতা ও বয়স্ককে পাত্তা না দিয়ে আন্তর্জাতিক ক্রিকেট অঙ্গনে ২২-২৩ বছরের কিশোরদের ঠেলে দেওয়া আর তাঁদের বলি দেওয়া একই কথা। আমরা যেন তরুণ প্রতিভার করুণ অপচয় দেখছি বছরের পর বছর।
১৯৯৯ বিশ্বকাপে অনেক ঠেলাঠেলির পর নান্নুকে নেওয়া হয়েছিল দলে, মাঠে সেই ‘বয়স্ক’ নান্নুই ছিলেন সেরা।
আমি বলব, ২৫ জনের দলে অন্তত ৮ জনের বয়স ৩২-এর ওপর ও প্রথম শ্রেণীর ক্রিকেটে অন্তত ১২ বছরের অভিজ্ঞতা থাকতে হবে। আটজন থাকবে (২৬-৩২-এর মধ্যে) এবং ক্রিকেট মাঠে অন্তত ১০ বছরে অভিজ্ঞতাসমৃদ্ধ এবং শারীরিকভাবে দারুণ ফিট। বাকি ৯ জন হবে প্রতিভাবান সম্ভাবনাময় অনূর্ধ্ব-২৫ বয়সের তরুণ। আর এই তিন বছর তারা ওয়ানডে খেলবে, বিদেশে প্রচুর সফর করে তিন-চার দিনের ম্যাচ ও ওয়ানডে খেলবে অনেক এবং দেশে একাধিক বিদেশি খেলোয়াড়সমৃদ্ধ একাধিক উচ্চমানের লিগ ও টুর্নামেন্ট খেলবে। আর এই দু-তিন বছরের জন্য এমন একজন নির্ভরযোগ্য কোচ চাই যিনি ক্রিকেটীয় দক্ষতার পাশাপাশি দলের প্রকৃত গুরু, প্রকৃত অভিভাবক হয়ে উঠবেন। তাঁর সঙ্গে থাকবে দক্ষ, পেশাদার সহায়ক দল।
দোহাই বাংলাদেশের জন্য পৃথক মানদণ্ড খাড়া করবেন না কেউ। দোহাই, মিছেমিছি খেলা, মিছেমিছি তারকার মোহমায়া সৃষ্টি করবেন না। স্পনসরের প্রলোভন, আইসিসির করুণা, টিভির রুপালি হাতছানি, বিজ্ঞাপন-অর্থ-প্রচারণার মাতামাতিতে গা ভাসাবেন না। আমাদের তেমন অগ্রগতি হয়নি, অর্জন সামান্য। দোহাই দেশপ্রেমের নামে আত্মপ্রতারণায় নামবেন না। এ কথা এ কারণেও জোর দিয়ে বলব, সত্যিই আমাদের দেশে প্রতিভার অভাব নেই। কেবল কর্মকর্তাদের ভুল পরিচালনায় সব সম্ভাবনা বারবার সূচনাতেই নষ্ট হচ্ছে। বর্তমান টিমেও সাকিব, তামিম, নাসির, নাজিম, মুশফিকদের প্রতিভার কোনো ঘাটতি নেই। কিন্তু এই তরুণদের তো গড়ে তুলতে হবে। তাঁদের কাঁধে বিশাল বোঝা চাপানোর আগে সে বোঝা নেওয়ার জন্য তাঁদের ঠিকমতো তৈরি করতে হবে।
এক নতুন বাংলাদেশের অঙ্গীকার
বিজয়ের ৪০ বছর
স্বাধীনতার জন্য ১৯৭১ সালের ২৬ মার্চ শুরু হয়েছিল যে প্রাণপণ যুদ্ধ, ১৬ ডিসেম্বর আমাদের চূড়ান্ত বিজয়ের মধ্য দিয়ে তার অবসান ঘটে। আজ সেই দিন: আমাদের মহান বিজয় দিবস। স্বাধীন সার্বভৌম গণপ্রজাতন্ত্রী বাংলাদেশ বিজয়ের ৪০ বছর পেরিয়ে এল। এই দিনে শহীদদের রক্তে রাঙা সূর্যের দিকে চেয়ে আমরা বলি: আমরা তোমাদের ভুলব না। যাঁরা মুক্তিযুদ্ধে অংশ নিয়েছিলেন, যাঁরা মুক্তিযোদ্ধাদের প্রত্যক্ষ ও পরোক্ষভাবে সহযোগিতা জুগিয়েছিলেন, তাঁদের সবার প্রতি রইল বিজয় দিবসের শুভেচ্ছা ও অভিনন্দন।
স্বাধীন বাংলাদেশ রাষ্ট্রের আবির্ভাব ছিল যুগান্তকারী এক ঘটনা। তা ঘটতে পেরেছে সাড়ে সাত কোটি মানুষের দৃঢ়প্রত্যয়, অশেষ ত্যাগ-তিতিক্ষা, মুক্তিযুদ্ধের রাজনৈতিক ও সামরিক নেতৃত্বের সময়োপযোগী বুদ্ধিদীপ্ত ভূমিকা এবং ভারত ও তৎকালীন সোভিয়েত ইউনিয়নের জোরালো সহযোগিতার কারণে। এই দুই দেশের তৎকালীন নেতৃত্ব ও জনসাধারণের প্রতি আমাদের অশেষ কৃতজ্ঞতা। এ ছাড়া পৃথিবীর বিভিন্ন দেশের যেসব রাজনীতিক, সাংবাদিক, মানবাধিকারকর্মী, শিল্পী, কবি, সাহিত্যিক আমাদের মুক্তিযুদ্ধের প্রতি সমর্থন ব্যক্ত করেছিলেন, আমাদের পক্ষে বিশ্বজনমত সংগঠনে সহযোগিতা করেছিলেন, তাঁদের প্রতিও আমাদের কৃতজ্ঞতার শেষ নেই।
লাখো প্রাণের বিনিময়ে যে স্বাধীন দেশটি আমরা অর্জন করেছি আজ থেকে ৪০ বছর আগে, তা নিয়ে আমাদের স্বপ্ন ছিল অনেক। দেশের জন্য যাঁরা প্রাণ উৎসর্গ করেছেন, যাঁরা যুদ্ধ করে স্বাধীনতা ছিনিয়ে এনেছেন, যাঁরা তাঁদের নানাভাবে সহযোগিতা করেছেন এবং যে বিপুল জনগোষ্ঠী মুক্তিযুদ্ধের দীর্ঘ নয় মাস নৃশংস হানাদারকবলিত স্বদেশে আতঙ্কে দিনাতিপাত করেছেন—সবারই স্বপ্ন ছিল, স্বাধীন বাংলাদেশ হবে সত্যিকার অর্থে গণতান্ত্রিক, মানবিক, শান্তিময় ও সমৃদ্ধ একটি দেশ। চার দশক পর আমরা যখন আরেকটি বিজয় দিবস উদ্যাপন করছি, তখন সেই স্বপ্ন ও অঙ্গীকারের কথা বিস্মৃত হয়ে থাকা যায় না। আমাদের হিসাব মেলানো প্রয়োজন, মুক্তিযুদ্ধের স্বপ্ন আমরা কতটা পূরণ করতে পেরেছি।
গত চার দশকে দেশের দারিদ্র্য-পরিস্থিতির উন্নতি ঘটেছে, শিক্ষা ও স্বাস্থ্যসেবার বিস্তার ঘটেছে, উৎপাদনের ভিত্তি কিছুটা জোরালো হয়েছে, খাদ্যে স্বয়ংসম্পূর্ণতা এসেছে। কিন্তু রাজনীতি ও প্রশাসনের সর্বস্তরে গণতান্ত্রিক চর্চা সুপ্রতিষ্ঠিত হয়নি, যথেষ্ট মজবুত হয়নি গণতান্ত্রিক প্রতিষ্ঠানগুলো, মানুষে মানুষে অর্থনৈতিক বৈষম্য বেড়েছে, দুর্নীতি কমেনি। কিন্তু একই সঙ্গে এ-ও সত্য যে, জনসাধারণের গণতান্ত্রিক চেতনা বেড়েছে; প্রসারিত হয়েছে অধিকার সচেতনতা। দৃঢ়তর হয়েছে শাসনব্যবস্থার স্বচ্ছতা ও জবাবদিহির দাবি। আইনের শাসন ও ন্যায়বিচার প্রতিষ্ঠার দাবি হয়েছে আগের চেয়ে অনেক জোরালো। তাই গত চার দশক যেভাবে চলেছে, তা আর চলতে পারে না। বিজয় দিবস এক মহান উপলক্ষ, যখন আমরা মুক্তিযুদ্ধের মূল চেতনা, স্বপ্ন ও অঙ্গীকারের কথা স্মরণ করতে পারি। নতুন করে শপথ নিতে পারি স্বপ্নের সেই বাংলাদেশ গড়ার।
একাত্তরের গণহত্যাসহ মানবতার বিরুদ্ধে অপরাধের বিচারের দাবিতে প্রবল জনমত ন্যায়বিচারের আকাঙ্ক্ষাই তুলে ধরে। মানবতার বিরুদ্ধে শতাব্দীর নৃশংসতম অপরাধগুলোর বিচারের মধ্য দিয়ে ন্যায়বিচার প্রতিষ্ঠার চার দশকের দায় মেটানোর তাগিদ আজ আরও বড় হয়ে উঠেছে।
খোলা হাওয়া
কতখানি এগিয়েছি আমরা, কতখানি পারতাম?
একজন মানুষের বেড়ে ওঠা আর একটা দেশের বেড়ে ওঠার মধ্যে পার্থক্য অনেক; এই বেড়ে ওঠার শর্ত এবং মৌল শক্তির তুলনা হওয়ারও কথা নয়। তার পরও একটা সাযুজ্য, আলোচনার খাতিরে হলেও টানা যায়; অন্তত দেশের বেড়ে ওঠা না-ওঠার কারণগুলো তাতে বুঝতে সুবিধা হয়। সে জন্য ১৯৭১ সালে ভূমিষ্ঠ একজন কল্পিত মানুষের প্রসঙ্গ আমরা তুলতে পারি, যে মানুষটির বয়স এখন ৪০। তার যৌবনের প্রথম পর্ব অতিক্রান্ত; আরও বছর দশেক পর তিনি প্রৌঢ়ত্বে ঢুকে পড়বেন। ৪০ বছরে তাঁর শিক্ষাজীবন শেষ হওয়ার কথা; তাঁর বিয়ে ও চাকরি করা এবং সংসারজীবনে বেশ ভালোভাবে ঢুকে যাওয়ার কথা। তিনি যদি খুব সফল মানুষ হন, তাহলে সেই সাফল্যের পেছনের কারণগুলো কারও অজানা থাকার কথা নয়। আর যদি তিনি অসফল মানুষ হন, তাহলেও কেন এই অসফলতা, সে ব্যাপারেও পরিষ্কার একটা ধারণা অনেকেরই থাকার কথা। আর যদি সেই মানুষটির জন্মের সময় বড় হলে তাঁর চমৎকার একটা জীবন পাওয়ার অনেক সম্ভাবনাই সমুজ্জ্বল থাকে, কিন্তু সেসব কাজে লাগাতে মানুষটি সফল না হয়, তাহলে বুঝতে হবে তাঁর যতটুকু সামনে যাওয়ার কথা ছিল, ততটুকু না যেতে পারার ব্যর্থতার দায়টা অনেকটাই তাঁর।
কেমন অনুভূতি হয় সে মানুষটিকে দেখে, যিনি সব সুযোগ নিজের হাতে ঠেলে ফিরিয়ে দিয়েছেন; যিনি নিজের জন্ম নিয়ে মাঝেমধ্যে বিভ্রান্ত; কোন দিকে যেতে হবে তাঁকে, তা নিয়েও অনিশ্চিত; যাঁর স্বাস্থ্যে সংকট, শরীর যাঁর অপুষ্ট; যাঁর মুখের কথা অপরিষ্কার, যিনি নিজের পায়ে দাঁড়ানোর ক্ষমতাটা অর্জন করতেই পারেননি এবং যিনি সমাজে মাথা উঁচু করে রাখতে অপারগ? কেমন অনুভূতি হয় সে মানুষটিকে দেখে, যাঁর দুটি হাত একে অপরকে নিয়ত প্রতিহত করে, দুটি পা সারাক্ষণ একটির সঙ্গে আরেকটি কলহ করে? যাঁর মনের স্বপ্ন চোখের পাপড়ি বেয়ে বাইরে বেরুনোর আগেই শরীরের ব্যাধিগ্রস্ত কোষগুলো তাদের নিঃশেষ করে দেয়, এবং যাঁর প্রাণশক্তির বিকাশ বাধাগ্রস্ত হয় সুষ্ঠু পরিচর্যার অভাবে? সেই মানুষটিকে দেখে, আর যাই হোক, সমাজের জন্য মূল্যবান বলে ভাবা যাবে না। করুণা হবে তাঁকে নিয়ে; সমীহ কখনো নয়।
২ .
এবার তাহলে ৪০ বছর বয়সী বাংলাদেশের দিকে একবার তাকাই আমরা। একাত্তরে একটা মুক্তিযুদ্ধের মধ্য দিয়ে দেশটির জন্ম হয়েছিল। সেই যুদ্ধ যখন হয়, তখন একটা অত্যন্ত ক্ষুদ্র অংশ বাদ দিলে বাকি সবাই, সারাটা জাতি, ঐক্যবদ্ধ ছিল। দেশটি স্বাধীনতা পেলে সারা মুক্ত বিশ্ব একে অভিনন্দন জানায়। এর জন্য ভালোবাসা ছিল সর্বত্র, সমীহও ছিল, যদিও মুক্তিযুদ্ধে পরাজিত পক্ষটি ও তার দেশি-বিদেশি দোসররা দারুণ অখুশি হয়েছিল। কিন্তু শুরু থেকেই বিশ্বের এই সহমর্মিতা ও সমীহকে আমরা কাজে লাগাতে পারিনি। একটি চমৎকার সংবিধান আমরা পেয়েছি, কিন্তু সংবিধানের মূল নীতিগুলোর অনুসরণ ও পরিচর্যার প্রস্তুতি, শিক্ষা বা সামর্থ্য আমাদের ছিল না। স্বাধীনতাকে আমরা শুধু রাজনৈতিক ছকে ফেলে বিচার করেছি আর পুলকিত হয়েছি, কিন্তু স্বাধীনতার অর্থনৈতিক, সামাজিক, সাংস্কৃতিক ও বুদ্ধিবৃত্তিক দিকগুলো নিয়ে খুব কমই ভেবেছি। মুখে সমাজতন্ত্রের কথা বলেছি, কিন্তু শ্রেণী-বৈষম্য বাড়তে দিয়েছি; মুখে গণতন্ত্রের কথা বলেছি, কিন্তু মনেপ্রাণে পরার্থপরতাকে গ্রহণ করতে পারিনি; নানা এলিট ও কর্তৃত্বকামী চিন্তায় গণতন্ত্রকে শক্তিহীন করে রেখেছি। ১৯৭৫ সালের আগস্টের সেই শোকাবহ দিনের পর, বঙ্গবন্ধুকে পৃথিবী থেকে সরিয়ে দেওয়ার পর, সামরিকবাদ ও স্বৈরতন্ত্র পুরোপুরি ক্ষমতা দখল করেছে বাংলাদেশের। এর ফলে মুক্তিযুদ্ধ যে বিশ্বাসের জায়গাটা তৈরি করেছিল দেশটাকে নিয়ে, তা অপদখল হয়ে প্রায় হারিয়ে গেল। একাত্তরে যে শক্তিটি একটি ভগ্নাংশের সামান্যতা নিয়ে পাকিস্তানিদের সহায়তায় একটা বর্বর বাহিনী হিসেবে দাঁড়িয়েছিল, সেই শক্তি, এই ৪০ বছর পর আবারও জেগেছে। এবার তাদের সহায়তায় আছে সেই দলটি, যারা দুবার দেশ শাসন করেছে। এই দলটির নেত্রী যখন প্রকাশ্য জনসভায় যুদ্ধপরাধীদের বিচার বন্ধের দাবি জানান, তখন বোঝা যায়। খুব একটা এগোয়নি বাংলাদেশ।
জেনারেল এরশাদের পতনের পর দেশ ফিরল গণতান্ত্রিক ব্যবস্থায়। কিন্তু প্রকৃত গণতন্ত্র কি এল? না এল গণতন্ত্রের একটা খোলস, যা মানুষের আশা-আকাঙ্ক্ষাকে পরিহাসই করেছে এই কুড়ি বছর? এই কুড়ি বছরে সংসদীয় গণতন্ত্রের মূল ভিত্তি জাতীয় সংসদটিই রইল অকার্যকর। সংসদে বিরোধী দলের অনুপস্থিতি এই কুড়ি বছর ধরে এক বিরাট প্রহসনকেই নৈমিত্তিকতা দিয়েছে। আমাদের রাজনীতির ভাষা এখন অশালীন, দুর্নীতি সর্বগ্রাসী, রাজনীতি এখন ব্যবসার একটা জায়গা। এখন সংসদের ৬৫ ভাগ সদস্য ব্যবসায়ী। রাজনীতি এখন কেনাবেচার একটা মাধ্যম।
আর রাজনীতি যতটা খারাপ, তার থেকে তাকে আরও খারাপ প্রমাণ করে সামরিক শাসন এসেছে—আপন নামে, ছদ্মনামে। কিন্তু তাতে দুর্নীতি বেড়েছে বই কমেনি, প্রশাসন হয়ে দাঁড়িয়েছে চূড়ান্ত অপশাসনের নাম। যখন বিশ্ববিদ্যালয়ের শিক্ষকদের মাঝরাতে চোখ বেঁধে অজ্ঞাত নিবাসে নিয়ে যাওয়ার প্রশ্নহীন অধিকার নিজেদের দিয়ে দেয় একটি গোষ্ঠী, তখন দেশটা, ওই অপুষ্ট ও স্বাস্থ্যহীন মানুষটির মতোই, পতনের দিকে নির্ঘাত কয়েক পা এগোয়।
গত ৪০ বছরে দেশটা অনেক দূর যেতে পারত, কিন্তু পারেনি এসব নানা কারণে: দারিদ্র্য এবং দারিদ্র্যকে জয় করতে পারে যেসব অর্থনৈতিক, সামাজিক, রাজনৈতিক, নীতি-দিকনির্দেশনা এবং কর্মসূচি সেগুলোর অভাব, বলা যায় এগুলোর গুরুত্ব অনুধাবনের ক্ষেত্রে আমাদের নীতি-নির্ধারকদের চরম দারিদ্র্য; এক বিশাল জনসংখ্যা, যাকে নিয়ন্ত্রণে আনা এবং সেই নিয়ন্ত্রিত জনসংখ্যাকে সম্পদে রূপান্তরিত করার ক্ষেত্রে কর্মযজ্ঞ ও দূরদৃষ্টির অভাব, অশিক্ষা এবং অশিক্ষাকে এক প্রজন্মের মধ্যে অতীতের বিষয় প্রমাণ করার জন্য প্রয়োজনীয় উদ্যোগ, উদ্যম, নীতি ও বিনিয়োগের অভাব এবং সামাজিক বৈষম্য ও এই বৈষম্যকে ক্রমাগত কমিয়ে এনে গ্রামোন্নয়ন এবং গ্রামভিত্তিক জাতীয় কর্মকাণ্ড পরিচালনার ক্ষেত্রে অনীহা এবং অপ্রস্তুতি। মুক্তিযুদ্ধ যতটা প্রত্যয় ও স্থির লক্ষ্য নিয়ে আমরা লড়েছিলাম, বাংলাদেশের অর্থনীতিসহ সব ক্ষেত্রে উন্নয়নের জন্য সে রকম লড়াইয়ের ধারেকাছে আমরা যেতে পারিনি।
বাংলাদেশের অস্তিত্ব যারা মেনে নেয়নি, তাদের পক্ষে গত ৪০ বছরে যোগ দিয়েছে অনেক ছোট-বড় দল, যাদের কাছে পাকিস্তান ও ইসলাম সমার্থক। এদের সংখ্যা বেড়েছে। এখনো বাড়ছে। এদের সঙ্গে আরও আছে যারা ইসলামের সঙ্গে উগ্রবাদকে মিলিয়ে ফেলে। গত ৪০ বছরে এরা দেশের স্বৈরতন্ত্রী থেকে নিয়ে ডানপন্থী নানা মহলের সহায়তা পেয়ে পুষ্ট হয়েছে। জনসংখ্যার এই অংশটি স্বভাবতই প্রগতিশীল চিন্তার, বিজ্ঞানমনস্ক ও সাংস্কৃতিক স্বাতন্ত্র্যকামী সব মানুষকে তাদের প্রতিপক্ষ ভেবেছে। এর ফলে যে দ্বন্দ্ব ও সংঘাতের পরিবেশ সৃষ্টি হয়েছে, তা কোনো ধারণাগত বিষয় নয়, বরং এর অবস্থান আমাদের প্রতিদিনের বাস্তবে। আমাদের রাজনীতিতে এর এমন প্রভাব পড়েছে যে আওয়ামী লীগ সরকার যুদ্ধাপরাধীদের বিচারের আয়োজন করলে বিএনপি তা প্রতিহত করার ঘোষণা দেয়। বিএনপি অবশ্য ‘আন্তর্জাতিক মানের বিচার হচ্ছে না’ এসব বলে একটা যুক্তি খাড়া করার চেষ্টা করছে, কিন্তু সবার কাছে এটি এখন পরিষ্কার, দলটির সঙ্গে জামায়াতে ইসলামের আদর্শগত অবস্থানের (যা মুক্তিযুদ্ধের সময় একে বাংলাদেশবিরোধী করেছিল) আর কোনো পার্থক্য নেই।
একটি দেশের ৪০ বছরের ইতিহাস যদি হয় রাজনৈতিক দলগুলোর এ রকম বৈপরীত্য, বিরোধিতা, সংঘর্ষ, সন্ত্রাস ও প্রকাশ্য বৈরী অবস্থানে, দেশটি তাহলে এগোবে কীভাবে? তার ওপর যদি দুর্নীতির অপ্রতিরোধ্য বিস্তার ও নৈতিকতার চূড়ান্ত অবক্ষয়ের মধ্যে পড়ে দেশটির দশা হয় অসংখ্য জোঁকের মুখে পড়া কোনো দুর্বল প্রাণীর মতো, এর নিরক্ত হতে আর কতদিন লাগে? এর সঙ্গে যোগ করুন শিক্ষা ও কর্মসংস্থানের অভাব, মাদকের বিস্তার, তরুণ জনগোষ্ঠীর সামনে উদ্দেশ্য ও আদর্শের অভাব। আরও যোগ করুন জমিজমাসংক্রান্ত বিরোধের বিশাল বিস্তৃতি। চোরাবাজারি ও সিন্ডিকেট ব্যবসা; টেন্ডারবাজি ও মাস্তানতন্ত্রের ব্যাপক বৃদ্ধি এবং নারীদের প্রতি সহিংসতার প্রাবল্য। বিশ্বের সব দেশেই সমস্যা থাকে, অনেক দেশেই সামাজিক সমস্যা আমাদের চেয়েও প্রবলতর। কিন্তু খুব কম দেশেই এসব সমস্যা এতটা প্রতিরোধযোগ্য, যতটা বাংলাদেশে।
যদি আমাদের শিক্ষাটা যেত সবার অধিকারে, যদি রাজনৈতিক সহনশীলতা হতো আরেকটু উন্নত এবং জাতীয় গুরুত্বপূর্ণ বিষয়গুলোতে সমাজ ও রাজনীতিতে থাকত ঐকমত্য, তাহলে অনেক সমস্যারই সমাধান হতো। ধরুন, জাতীয় সংসদে যদি বিরোধী দলগুলোর সপ্রাণ উপস্থিতি থাকত (যা এমনই স্বতঃসিদ্ধ একটি বিষয় যে এর ব্যতিক্রমটা হতভম্ব করার মতো); সরকারগুলো গ্যাস, বিদ্যুৎ, যোগাযোগ ও পররাষ্ট্রবিষয়ক জাতীয় ইস্যুগুলোর সঙ্গে বিরোধী দলের সম্পৃক্ততা নিশ্চিত করতে পারত; তাদের মতামত ও আপত্তি-অনাপত্তি আমলে আনত, নির্বাচন কমিশন ও জনগুরুত্বপূর্ণ নানা নিয়োগে বিরোধীদলের মতামতকে গুরুত্ব দিত, দেশটার প্রবৃদ্ধি গত কুড়ি বছর একটানা সাত থেকে নয় এমনকি ১০-এর মধ্যে থাকত।
৩.
যা হয়নি তা নিয়ে আক্ষেপ করে লাভ নেই। কিন্তু যখন ভারত বা শ্রীলঙ্কায় যাই, অথবা থাইল্যান্ড বা মালয়েশিয়াতে, মনটা খুব খারাপ হয়ে যায়। খুব কষ্ট হয়, এই ভেবে, সামনে এগোনোর রাস্তাটা আমাদের সামনেই তো ছিল। তাহলে কেন তাতে পা রাখতে পারিনি আমরা? থাইল্যান্ড-মালয়েশিয়ার কথা না-ই বললাম, ভারত-শ্রীলঙ্কাও যে উন্নতি করেছে, তা চোখ ধাঁধানো না হলেও তারিফ করার মতো। কেন তারা পারল? কারণ এ দুই দেশে, বিশেষ করে ভারতে উন্নয়নের ব্যাপারে একটি জাতীয় ঐকমত্য আছে। আমাদের নেই। আমাদের কোনো সরকার ভালো করলে বিরোধী দল হরতাল দিয়ে, ধ্বংসাত্মক নানা কর্মসূচি দিয়ে তার সুফলটা তাকে তুলতে দেয় না। সুফলটা যদিও সরকার শুধু তোলে না, সুফলটা তো যায় মানুষের ঘরে। কিন্তু এ কথা কে কাকে বোঝাবে? এই দেশেই তো একটা প্রবাদ প্রতিদিন ব্যবহার করে মানুষ, মুখে এবং কাজে: ‘নিজের নাক কেটে পরের যাত্রাভঙ্গ।’ তবে আমাদের বাস্তবতায় প্রবাদটাকে একটু বদলে দিতে হয়, বলতে হয়: নিজের নাক কেটে নিজের যাত্রাভঙ্গ। কতটুকু এগোলাম তাহলে গত ৪০ বছরে? ততটুকু, যতটুকু মানুষ এগিয়ে নিয়ে গেছে। সরকার সত্ত্বেও যদিও তা নেহাত কম নয়, খেয়ে-পরে বেঁচে থাকার মতো এবং কয়েক হাজার লোকের ছোট ছোট আগা খান বনে যাওয়ার মতো। অর্থাৎ ততটুকু, যতটুকু কৃষক ফসল ফলিয়েছেন, শ্রমিকেরা কলকারখানায়, তৈরি পেশাকশিল্পে, প্রবাসে পিঠভাঙা পরিশ্রমের কাজ করেছেন এবং দেশটাকে এগিয়ে নিয়ে গেছেন। দেশ এগিয়েছে ততটা, যতটা মানুষ রাষ্ট্রযন্ত্রের নিবর্তনে পিষ্ট হতে হতে রাজনীতিবিদ ও সামরিক-আধাসামরিক শাসকদের নানা নামের, নানা আয়োজনের শাসনের নিগড় উপেক্ষা করে দেশটাকে এগিয়ে নিয়ে গেছে। এই এগিয়ে যাওয়ার কৃতিত্ব সাধারণ মানুষের। এ দেশের সাধারণ মানুষের ক্যানসার হলেও চিকিৎসা মেলে না, অথচ গুরুত্বপূর্ণদের সর্দি কাশি হলেও রাষ্ট্রীয় খরচে বিদেশে চিকিৎসা হয়। তার পরও এই দেশটাকে এগিয়ে নিয়ে গেছেন কৃষক, শ্রমিক, খেটে খাওয়া মানুষ। তবে ভালো হতো যদি এই এগিয়ে যাওয়ার পেছনে সুস্থ রাজনীতি সক্রিয় গণতন্ত্র থাকত; সামাজিক সুস্থিতি এবং জাতীয় ঐকমত্য থাকত। এগুলো নেই।
আরও ভালো হতো যদি উন্নত শিক্ষা, স্বাস্থ্যসেবা, যোগাযোগ ও আবাসন থাকত সবার। এগুলোও নেই।
ভালো কি হতো না, যদি শ্রেণীবৈষম্য না থাকত, নারীর প্রতি সহিংসতা না থাকত, উগ্রবাদ না থাকত? অথবা দারিদ্র্য এবং জনসংখ্যার বিশাল বোঝা?
৪.
৪০ বছরে কাঙ্ক্ষিত অগ্রগতি হয়নি, কিন্তু আগামী ৪০ বছরে যে হবে না, তেমনটি নিশ্চয় বলা যায় না। কিন্তু যদি না হয়? হায় ওই মানুষটির মতো, আরও ৪০ বছরে দেশটির বয়সও যে ৮০ বছর হয়ে যাবে। তখন অতি বৃদ্ধ এই দেশটির আর আশা করারই বা কী থাকবে? বৃদ্ধ অথবা অকালবৃদ্ধ লোলচর্ম, ক্ষয়প্রাপ্ত, ব্যাধিগ্রস্ত একটি দেশ আমরা চাই, না চাই স্বাস্থ্যবান, সুস্থ এবং শক্তিশালী একটি দেশ? না, প্রশ্নটা তাদের জন্য নয়, যাঁরা দেশটাকে তাঁদের শ্রমে-ঘামে এত দূর নিয়ে এসেছেন। প্রশ্নটা তাঁদের জন্য, যাঁরা দেশটাকে লুটেপুটে খাচ্ছেন, আর একে অপরের পায়ে পা লাগিয়ে ঝগড়া করে সেই ঝগড়াকে খুনোখুনির পর্যায়ে নিয়ে যাচ্ছেন। দেশটা জ্বরাগ্রস্ত পঞ্চাশ-ষাট-আশি হলে তাদের তো বিদায় নিতে হবে।
৫.
অনেক দূর যেতে পারে দেশটা। যাঁরা এতদূর নিয়ে এসেছেন একে, তাঁরা একে আরও বহু দূর নিতে যেতে প্রস্তুত। কিন্তু আমরা সবাই প্রস্তুত কি?
বিজয় দিবস
স্বাধীনতাটাকে খুঁজছি
শ্মশ্রুশোভিত তরুণ কণ্ঠশিল্পী হায়দারের একটা গান আমার খুব ভালো লাগে। বারবার শুনি। কিছু কথা হূদয়ের গভীরে আঘাত হানে। দলিত-মথিত করে। ‘কী বলার ছিল কী বলছি। কী শোনার ছিল কী শুনছি। কী দেখার ছিল কী দেখছি। তিরিশটি বছর আমি স্বাধীনটাকে খুঁজছি...।’ হায়দার গানটা হয়তো ২০০১ সালে রচনা করেছেন। আজ ২০১১ সালের মহান বিজয় দিবসে গানটা আমার কাছে আরও অর্থবহ, আরও বেদনাদায়ক মনে হয়। দীর্ঘ ৪০ বছর ধরে বাংলাদেশের মানুষ ঘোর অন্ধকারে হাতড়িয়ে বেড়াচ্ছে, তন্ন তন্ন করে স্বাধীনতাটাকে খুঁজছে। কোথায় তুমি, হে আমার স্বাধীনতা? কোথায় তুমি, আমার মুক্তিযুদ্ধের অর্জিত ফসল? বাংলার মানুষ, আবালবৃদ্ধবনিতা-কৃষক-শ্রমিক-ছাত্র আপামর জনতা অস্ত্র হাতে প্রত্যক্ষ যুদ্ধে লিপ্ত হয়েছিল। বাংলার শ্যামল প্রান্তর লাখো নিযুত শহীদের রক্তে রঞ্জিত হয়েছিল। গোটা দক্ষিণ এশিয়ার এই বিস্তৃত ভূখণ্ডে, এই বিশাল উপমহাদেশের আর কোনো দেশে এমন তো আর হয়নি।
বাংলাদেশের দামাল ছেলেরা মুক্তিযুদ্ধ করেছিল। স্বাধীনতার এক অদম্য স্পৃহা তাদের ঠেলে দিয়েছিল যুদ্ধে। সংখ্যাগরিষ্ঠ হয়েও সংখ্যালঘিষ্ঠ এক দুর্বৃত্ত শাসকগোষ্ঠীর দ্বারা শাসিত ও শোষিত। মুক্তিযুদ্ধ বাংলার মানুষের স্বাধীনতার প্রশ্নে দীর্ঘ সংগ্রামের চূড়ান্ত পর্ব।
১৯৪৭-পরবর্তীকালে পূর্ব পাকিস্তানের ইতিহাস পূর্ব বাংলার মানুষের চরম বঞ্চনার ইতিহাস, পদানত মানবাধিকারের পদে পদে লাঞ্ছনার ইতিহাস; চরম বৈষম্য, অপমান আর অবজ্ঞার ইতিহাস—আমাদের মনে করিয়ে দেয় দক্ষিণ আফ্রিকার চরম বর্ণবাদী ইতিহাসের কথা। এ যেন তারই এক এশীয় সংস্করণ।
শাসকশ্রেণী বন্দুকের নল আর শক্তি দিয়ে দুঃশাসন চালিয়ে যাচ্ছিল। ভাষার অধিকার ছিনিয়ে নিয়ে বাংলার মানুষকে ভিন্ন ভাষা রাষ্ট্রভাষা বলে জোর করে মুখে পুরে দিচ্ছিল। বাঙালি গর্জে উঠল। ঢাকার রাস্তায় মাতৃভাষার অধিকারের দাবিতে বুকের রক্ত ঢেলে দিল।
১৯৫২ থেকে ১৯৭১। দীর্ঘ ১৯ বছরে বৈষম্য আর শোষণের পরিধি বিস্তৃত থেকে বিস্তৃততর হয়। জাতীয় জীবনের প্রতিটি স্তরে তা তীব্রভাবে প্রতিফলিত হতে থাকে। ১৯৭০ সালের জাতীয় সংসদ নির্বাচনে পূর্ব পাকিস্তানের পক্ষে জনগণের পর্বতপ্রমাণ রায়কে পশ্চিম পাকিস্তানের জান্তা শাসক দল পায়ে ঠেলে দেয় তাচ্ছিল্য ভরে। বাংলার মানুষ, গোটা বাঙালি জাতি স্বাধীনতার অদম্য স্পৃহায় ঐক্যবদ্ধ হয়। হাতে হাতিয়ার তুলে নেয়, সশস্ত্র সংগ্রামে অবতীর্ণ হয়। এটা অবিসংবাদিত সত্য যে, এই কঠিন মুক্তিযুদ্ধের মূলে যে চালিকাশক্তি ছিল, তা ছিল সত্যিকারের গণতন্ত্রের জন্য গণমানুষের অদম্য স্পৃহা আর তার ওপর প্রতিষ্ঠিত এক বঞ্চনাহীন স্বাধীন দেশের স্বপ্ন।
আজ চার দশক সময় অতিবাহিত। বাংলাদেশে গণতন্ত্র প্রতিষ্ঠানিক রূপ পরিগ্রহ করেনি। শেকড় প্রোথিত হয়নি।
বারবার শুধু আছাড় খেয়েছে। কখনো স্বৈরতন্ত্র কখনো বা সামরিক শাসন, কখনো বা নৈরাজ্য-নৈরাশ্য পথ রুদ্ধ করেছে। বিচারপতি হাবিবুর রহমান এই সেদিনও বাংলাদেশে bastardization of democracy—গণতন্ত্রের জারজীকরণের কথা বলেছেন। বাজিগরদের শাসন বলেছেন। সকল জাতীয় কর্মকাণ্ডের কেন্দ্রবিন্দু হয়েও সংসদ আজ অকার্যকর। বিরোধী দল (সে যে দলই হোক না কেন) দিনের পর দিন, মাসের পর মাস, বছরের পর বছর সংসদে অনুপস্থিত থেকেছে। সংসদে জাতীয় বড় বড় ইস্যু অনালোচিত থেকেছে। খাদ্য নিরাপত্তা, বিদ্যুৎ নিরাপত্তা, সীমান্ত নিরাপত্তা, জাতীয় নিরাপত্তা, দারিদ্র্য দূরীকরণ, জলবায়ু পরিবর্তনের মারাত্মক অভিঘাত, সমুদ্রসীমার সার্বভৌমত্বসহ তালপট্টি দ্বীপের অধিকার, তেল, গ্যাস, কয়লা উত্তোলনে বৈদেশিক অসম চুক্তি ইত্যাদি জাতীয় গুরুত্বপূর্ণ বিষয়গুলো সংসদে আলোচিত হয়নি। আমরা প্রত্যক্ষ করেছি, একটা সাংঘর্ষিক বিকৃত সংস্কৃতি জগদ্বল পাথরের মতো বাংলাদেশের রাজনীতিতে চেপে বসেছে। এ থেকে কোনো নিষ্কৃতি নেই, মুক্তি নেই। সরকার বদল হয়, শাসনযন্ত্রে পরিবর্তন আসে, দিনবদলের অঙ্গীকার হয়, কিন্তু সাংঘর্ষিক রাজনীতির রীতি-আচারের কখনো কোনো পরিবর্তন হয় না। সেই একই ঘটনার পুনরাবৃত্তি ঘটে।
অথচ এমন তো হওয়ার কথা ছিল না। অপার সম্ভাবনার দেশ আমার এই মাতৃভূমি, আমার এই বাংলাদেশ, তার আছে সবচেয়ে উর্বরা মাটি, যাতে সোনা ফলে। আছে বিশাল সুপেয় পানির অপার বিস্তার, আছে মাটির নিচে তেল, গ্যাস, কয়লা ইত্যাদি বহু খনিজ সম্পদের বিশাল ভাণ্ডার। বাংলার মানচিত্রের দক্ষিণাংশজুড়ে সুদীর্ঘ উপকূল ঘিরে আছে ঐশ্বর্যমণ্ডিত বঙ্গোপসাগরের সীমাহীন বিস্তৃতি। আছে সুদূরপ্রসারিত মহিসোপানের আন্তর্জাতিক স্বীকৃত বাংলাদেশের একচ্ছত্র অধিকার। আর আছে ১৬ কোটি মানুষের ৩২ কোটি সৃজনশীল হাতের এক বিশাল মানবসম্পদ।
আর আছে জাতির শ্রেষ্ঠ সম্পদ তার গর্বিত সেনাবাহিনী। মুক্তিযুদ্ধের সূতিকাগৃহে প্রসবিত এক দেশপ্রেমিক জাতীয় সেনাবাহিনী যার উত্থান, যার বিকাশ মুক্তিযুদ্ধের রক্তাক্ত প্রান্তরে। এই সেই সেনাবাহিনী যে শত্রুকে পরাজিত করে বিজয় ছিনিয়ে এনেছে। দেশকে স্বাধীন করেছে। স্বাধীনতা-পরবর্তী সময়ে দেশ বির্নিমাণে অবদান রেখেছে। প্রাকৃতিক দুর্যোগে জাতীয় সংকটে এই সেনাবাহিনীর সাহসী সদস্যরাই জনগণের পাশে দাঁড়িয়েছেন। সিডরে, আইলায়, প্লাবনে, জলোচ্ছ্বাসের মহাদুর্যোগে মানুষ সেনাবাহিনীর সস্যদেরই ত্রাণকর্তা হিসেবে কাছে পেয়েছে। এই বাহিনীই জাতীয় নিরাপত্তা, জাতীয় অখণ্ডতা নিশ্চিত করেছে। বিশ্বশান্তি আর বাংলাদেশ সেনাবাহিনী আজ যেন সমার্থক শব্দ।
এত সব সম্পদ আর এত সম্ভাবনা নিয়েও কেন বাংলাদেশ উঠে দাঁড়াতে পারছে না? সে কেন এখনো শুধুই হামাগুড়ি খাচ্ছে ? আজ আশপাশের দেশগুলোর দিকে যখন তাকাই, দেখি তারা কী শনৈঃ শনৈঃ করে এগিয়ে চলছে। একবিংশ শতাব্দরি চ্যালেঞ্জ মোকাবিলায় তারা সকলে কোমর বেঁধে নেমে পড়েছে। অর্জন আর সাফল্য তাদের কদম ছুঁয়েছে। তারা সমৃদ্ধ থেকে সমৃদ্ধতর হচ্ছে। জ্ঞান-বিজ্ঞান-প্রযুক্তির পথ ধরে আগুয়ান তারা, নব নব দিগন্ত উন্মোচন করছে। বিশ্বসভায় নিজেদের গৌরব আর সম্মানের সঙ্গে প্রতিষ্ঠিত করছে। চীন, ভারত, মালয়েশিয়া, সিঙ্গাপুর, থাইল্যান্ড, ইন্দোনেশিয়া—যেদিকে তাকাই, শুধু জয়ধ্বনী শুনি। দেখি সকলেই তো আমাদের পেছনে ফেলে দূর থেকে আরও দূরে এগিয়ে চলেছে। কিন্তু এই তো কয়েক দশক আগেও তারা আমাদেরই গোত্রীভূত ছিল।
দুর্ভাগ্য বাংলাদেশের। পরাধীনতার গ্লানি মোচন হয়েও স্বশাসিত স্বাধীন বাংলাদেশ আজ বিশ্বে এক দারিদ্র্যপ্রপীড়িত দুর্নীতিগ্রস্ত ও গণতন্ত্রের অবক্ষয়িত এক দেশ। কিন্তু কেন? কারা আমার দেশের মহামানব, আমার মঞ্চের মহানায়ককে হত্যা করে আমার জাতিকে অতলান্তের অতলতলায় ডুবিয়ে দিতে চায়? কারা পিলখানার মর্মন্তুদ লোমহর্ষক মহা হত্যাকাণ্ড ঘটায়? কারা আমার মাতৃভূমি যাদের অস্থির ওপর প্রতিষ্ঠিত, যাদের রক্তে অবগাহিত আমার স্বাধীনতা ও সার্বভৌমত্ব, সেই সেনাবাহিনীর মূল ভিত্তিতে বারবার আঘাত হানে? কারা জাতিকে দিকভ্রান্ত করে, দিশাহারা করে? কিন্তু কী বিচিত্র বাংলাদেশের ইতিহাসের ধারা!
আজ ষোলোই ডিসেম্বর মহান বিজয় দিবস। বিজয় দিবসের প্রভাত সূর্যকে স্বাগত জানাই। তার আলোচ্ছটা ছড়িয়ে পড়ুক সারা বাংলার মাটিতে। মুক্ত হোক, নির্মল হোক বাংলার অবরুদ্ধ বায়ু। স্রোত হারানো বাংলার সকল স্রোতস্বিনী—তিস্তা, করোতোয়া, পদ্মা, মেঘনা, যমুনা, কুশিয়ারা, বরাক, সুরমা ফিরে পাক তাদের স্রোতধারা। বাঁধ ভেঙে কুল ছাপিয়ে কুলকুল করে বয়ে যাক সব নদ-নদী। বাংলার সাগর তাই তো সে বঙ্গোপসাগর। বঙ্গোপসাগর হোক সীমাহীন, দিগন্ত বিস্তৃত, সুরক্ষিত, একচ্ছত্র শুধু বাংলার। বাংলার আকাশ দিনের আলোয় হোক নীলিমায় নীল, আর রাতে লাখো কোটি তারার আলোয় হোক ঝলমলে। উত্তর আকাশের জ্বলজ্বল করা ধ্রুবতারাটিকে বাংলার দিশাহীন মানুষ প্রত্যক্ষ করুক, সহজেই চিনে নিক, দিশা পাক। নব উদ্যমে, নব প্রত্যয়ে, নব প্রত্যাশায় আমরা সকলে হাত ধরাধরি করে একসঙ্গে বিজয় দিবসের আজকের এই দিনে স্বাধীনতাটাকে আবিষ্কার করি, সোনার বাংলা গড়ি। 
কালের পুরাণ
রাষ্ট্রপতির সংলাপএকটি সুসংবাদ ও একটি দুঃসংবাদ দিয়েই ১৬ ডিসেম্বর, এবারের বিজয় দিবসটি শুরু হয়েছে। আগে দুঃসংবাদটির কথা বলি। বিজয় দিবসের ভোরে জাতীয় স্মৃতিসৌধ চত্বরে আওয়ামী লীগ ও বিএনপির স্থানীয় নেতা-কর্মীরা মারামারি করেছেন। সকাল সাতটায় প্রধানমন্ত্রী যখন স্মৃতিসৌধে শ্রদ্ধা নিবেদন করে বেরিয়ে আসবেন, তখনই এ ঘটনা ঘটে। আগের রাতে স্মৃতিসৌধ চত্বরে বিভিন্ন রাজনৈতিক দল ব্যানার টানায়। এর মধ্যে কে বা কারা বিএনপির ব্যানার ছিঁড়ে ফেলে। এই ব্যানার ছেঁড়া নিয়েই সকালে দুই পক্ষের মধ্যে সংঘর্ষ বেধে যায়।
বহু বছর পর জাতীয় স্মৃতিসৌধের পবিত্র চত্বরে এই অঘটন ঘটল। সেনাশাসক এরশাদের আমলে প্রায়ই সেখানে মারামারির ঘটনা ঘটত। তাহলে আবার কি দেশে সেই অরাজক অবস্থা ফিরে এল? বিএনপি বলেছে, এর জন্য সরকারই দায়ী। আওয়ামী লীগ বলেছে, বিএনপি পরিস্থিতি তৈরি করার জন্যই সংঘর্ষ বাধিয়েছে। কিন্তু আমাদের প্রশ্ন, আইনশৃঙ্খলা রক্ষাকারী বাহিনী কী করেছে? স্বরাষ্ট্রমন্ত্রী সাহারা খাতুন গুম-খুনের রহস্য ভেদ করতে পারেন না। এমনকি গুম-খুন যে দেশে হচ্ছে, তাও নাকি জেনেছেন পত্রিকা পড়ে। এমনই যোগ্যতম স্বরাষ্ট্রমন্ত্রী তিনি। সবকিছুর পেছনে তিনি ‘যুদ্ধাপরাধের বিচার বন্ধের ষড়যন্ত্র’ খোঁজেন। স্বরাষ্ট্রমন্ত্রী যদি জানেনই কারা ষড়যন্ত্র করছে, তাহলে তাঁর প্রথম ও প্রধান কর্তব্য তাদের ধরে আইনের হাতে সোপর্দ করা, বক্তৃতাবাজি নয়। দেশে সরকার থাকবে, স্বরাষ্ট্রমন্ত্রী থাকবেন, তাঁর পুলিশ বাহিনী, র‌্যাব বাহিনীকে জনগণ পুষবে আর এ রকম করে একেকটি লোক ‘নাই’ হয়ে যাবে, তা হতে পারে না।
২.
এবার সুসংবাদটি জানাব। গতকাল শুক্রবার বিজয় দিবসে প্রথম আলোর প্রধান শিরোনাম ছিল: ‘সংলাপ করবেন রাষ্ট্রপতি’। বঙ্গভবনের উচ্চপর্যায়ের সূত্রের বরাত দিয়ে আমাদের বিশেষ প্রতিনিধি জাহাঙ্গীর আলম জানিয়েছেন, ‘নির্বাচন কমিশন গঠন নিয়ে বিতর্ক এড়াতে রাজনৈতিক দলগুলোর সঙ্গে সংলাপ করবেন রাষ্ট্রপতি মো. জিল্লুর রহমান। সব দলের মতামত নিয়ে রাষ্ট্রপতি নির্বাচন কমিশন গঠন করতে চান।’
বহুদিন আমরা রাজনীতিতে সংলাপ ও সমঝোতার কথা শুনি না। যদিও গণতন্ত্রের পূর্বশর্ত হলো সংলাপ, আলোচনা, বিতর্ক। অমীমাংসিত বিষয় নিয়ে ভারত ও পাকিস্তানের মধ্যে আলোচনা হতে পারে, ফিলিস্তিন ও ইসরায়েলি নেতারাও মাঝেমধ্যে বসেন, কিন্তু আওয়ামী লীগ ও বিএনপির নেতারা মুখোমুখি হন না। এক দল আরেক দলকে চোর, বাটপার, দুশমন ও বিদেশি দালাল বলে সম্বোধন করে। আমাদের নেতা-নেত্রীরা কাউকে সম্মান দিয়ে কথা বলেন না। এঁদের থেকে সাধারণ মানুষ, বিশেষ করে নতুন প্রজন্ম কী শিক্ষা নেবে!
নব্বইয়ের দশকেও দেখেছি, বিএনপি ক্ষমতায় থাকতে তৎকালীন রাষ্ট্রপতি আবদুর রহমান বিশ্বাসের কাছে আওয়ামী লীগের নেতারা যেতেন নালিশ জানাতে, প্রতিকার চাইতে। একইভাবে বিগত আওয়ামী লীগ আমলে বিচারপতি সাহাবুদ্দীন আহমদের কাছে বিএনপির নেতারাও যেতেন, প্রতিকার চাইতেন। বর্তমান সংবিধানে রাষ্ট্রপতির কোনো ক্ষমতাই রাখা হয়নি। সাহাবুদ্দীন আহমদ আক্ষেপ করে বলতেন, মিলাদ পড়া ও কবর জিয়ারত ছাড়া তাঁর কোনো কাজ নেই। তার পরও সবাই রাষ্ট্রপতি পদটিকে ইনস্টিটিউশন হিসেবে দেখতেন। এখন সেই সুযোগ নেই। দুই দলই রাষ্ট্রপতি পদটিকে দলীয় বৃত্তে বেঁধে ফেলেছে। খালেদা জিয়া বেছে বেছে এমন লোককে রাষ্ট্রপতি করেছেন, যাঁরা তাঁর হুকুম-বরদার হয়ে থাকতে পছন্দ করতেন। তত্ত্বাবধায়ক সরকারের একজন সাবেক উপদেষ্টা ব্যক্তিগত আলাপচারিতায় বলেছিলেন, ‘বঙ্গভবনে উপদেষ্টাদের সঙ্গে বৈঠক চলাকালে সাবেক রাষ্ট্রপতি ইয়াজউদ্দিন আহম্মেদ কিছুক্ষণের জন্য বেরিয়ে যেতেন এবং ম্যাডামের সঙ্গে টেলিফোনে কথা বলে এসে সিদ্ধান্ত জানাতেন।’ শেখ হাসিনা ‘বাড়ির সামনে অনশন করার হুমকি’ দিয়ে নির্দলীয় ও নিরপেক্ষ ব্যক্তি হিসেবে বিচারপতি সাহাবুদ্দীন আহমদকে রাষ্ট্রপতি পদে বসিয়েছিলেন সত্য, কিন্তু তাঁর বিদায়টা সুখকর হয়নি। দলের হয়ে কেউ কাজ না করলেই প্রতিপক্ষের দালাল বা ষড়যন্ত্রকারী হয়ে যান।
৩.
২০১২ সালের ফেব্রুয়ারি মাসে বর্তমান নির্বাচন কমিশনের মেয়াদ শেষ হয়ে যাবে। সংবিধান অনুযায়ী প্রধানমন্ত্রীর পরামর্শক্রমে রাষ্ট্রপতিই নির্বাচন কমিশনসহ সব সাংবিধানিক পদে নিয়োগ দেন এবং যখন যে দল ক্ষমতায় থাকে, তাদের ইচ্ছা পূরণ হয়। যেমন, বিগত চারদলীয় জোট সরকার বিরোধী দলের আপত্তি ও সংবিধান উপেক্ষা করে বিচারপতি এম এ আজিজকে প্রধান নির্বাচন কমিশনার নিয়োগ করেছিল। তার আগে আওয়ামী লীগ নিয়োগ দিয়েছিল এম এ সাঈদকে। কিন্তু তাতে কারও শেষরক্ষা হয়নি। ২০০১ সালে এম এ সাঈদের নির্বাচনে আওয়ামী লীগ শোচনীয়ভাবে পরাজিত হয়। আর এম এ আজিজ অতি চালাকি করায় ২০০৭ সালের নির্বাচনটাই ভেস্তে যায়।
পত্রিকার খবর অনুযায়ী, রাষ্ট্রপতি সব দলের সঙ্গে আলোচনা করে নতুন নির্বাচন কমিশন নিয়োগ করবেন। ক্ষমতাসীন আওয়ামী লীগের নেতারাও জাতির কাছে সে রকম ওয়াদা করেছিলেন। এখন রাষ্ট্রপতি যদি সত্যি সত্যি নির্বাচন কমিশন গঠনের ব্যাপারে সব দলের সঙ্গে সংলাপের উদ্যোগ নেন, আমরা কায়মনোবাক্যে তাকে স্বাগত জানাব এবং সাফল্য কামনা করব।
যেকোনো দেশে গণতন্ত্রের জন্য চাই অবাধ ও সুষ্ঠু নির্বাচন। আর সেই নির্বাচনের জন্য প্রয়োজন সবার কাছে গ্রহণযোগ্য একটি নির্বাচন কমিশন। এম এ আজিজ বা ‘সাদেকালি’ মার্কা নির্বাচন কমিশন দিয়ে চলবে না।
সংলাপের খবরটি একই সঙ্গে আমাদের মনে আশা জাগায় এবং শঙ্কা বাড়ায়। আশা জাগায় এ জন্য যে দেশবাসী বহুদিন পর ক্ষমতার জন্য প্রবলভাবে লালায়িত দুটি দলের নেতাদের একসঙ্গে বসতে দেখবে। তাঁরা আলোচনা ও হাসি বিনিময় করবেন। আমরা এও বিশ্বাস করি, উভয় পক্ষ চাইলে নির্বাচন কমিশন গঠন বা এই সাংবিধানিক পদের জন্য পাঁচজন নির্দলীয়, নিরপেক্ষ ও যোগ্য লোক খুঁজে পাওয়া অসম্ভব নয় (খালেদা জিয়া এখন নিশ্চয়ই মানবেন, পাগল ও শিশু ছাড়াও দেশে নিরপেক্ষ লোক আছেন)।
আর রাষ্ট্রপতির সম্ভাব্য এই উদ্যোগ যদি সফল না হয়, তাহলে কী হতে পারে? আমাদের চোখের সামনে ২০০৬ সালের শেষার্ধের দৃশ্যাবলি ভেসে ওঠে। সরকারের পক্ষ থেকে সংলাপটি যদি নিছক লোক দেখানো হয়, তাহলে কখনোই সমঝোতা হবে না।
আমরা আগেও বলেছি, এখনো বলছি, নতুন নির্বাচন কমিশন গঠনই হতে পারে ক্ষমতাসীনদের জন্য প্রথম মহাপরীক্ষা। এই পরীক্ষায় উত্তীর্ণ হলে দেশটি আপাতত ‘গৃহযুদ্ধ’ থেকে রেহাই পাবে। আর না হলে কী হবে, কেউ বলতে পারে না। দেশবাসী লোক দেখানো সংলাপ চায় না, চায় অর্থবহ সংলাপ, ফলপ্রসূ সংলাপ। ২০০৬ সালে ক্ষমতার পালাবদলের আগে সংলাপে বসেছিলেন বিএনপির নেতা আবদুল মান্নান ভূঁইয়া ও আওয়ামী লীগের নেতা আব্দুল জলিল। তাঁরা ছিলেন পুতুলনাচের পুতুল মাত্র। সুতা ছিল দুই নেত্রীর হাতে। পরে মান্নান ভূঁইয়া অভিযোগ করেছিলেন, দলীয় চেয়ারপারসনের কারণেই সংলাপ সফল হয়নি। কাকে নিয়োগ দেওয়া হবে, সরকার যদি আগে ঠিকঠাক করে সংলাপে বসে কিংবা বিরোধী দল যদি ভাবে সংলাপে বসব, তবে তালগাছ আমার থাকতে হবে—এই জেদ ধরে, তাহলে সংলাপ ব্যর্থ হতে বাধ্য।
৪.
আমাদের দেশে রাজনৈতিক দলগুলো প্রতিশ্রুতি দেয় প্রতিশ্রুতি ভাঙার জন্য। আর প্রতিশ্রুতি ভাঙে নতুন প্রতিশ্রুতি দিয়ে মানুষকে ফের আকৃষ্ট করার জন্য।
ক্ষমতাসীন ও বিরোধী দলের তীব্র বাদানুবাদ ও সাংঘর্ষিক রাজনীতির প্রেক্ষাপটে রাষ্ট্রপতির উদ্যোগ যদি দুই দলকে এক টেবিলেও বসাতে পারে, তাও ভালো দৃষ্টান্ত হবে। নাগরিক সমাজের প্রতিনিধিরা রাষ্ট্রপতির এই উদ্যোগকে স্বাগত জানিয়েছেন। অধ্যাপক মোজাফফর আহমদ বলেছেন, ‘সংলাপ হওয়া ভালো।’ তত্ত্বাবধায়ক সরকারের সাবেক উপদেষ্টা আকবর আলি খান বলেছেন, ‘সবার সঙ্গে আলোচনা করে সর্বসম্মত সিদ্ধান্ত নেওয়া হলে সেটা দেশের জন্য মঙ্গলজনক হবে।’ রাষ্ট্রপতি কাদের নিয়ে সংলাপ করবেন? জাতীয় সংসদে প্রতিনিধিত্ব আছে এবং এখন প্রতিনিধিত্ব না থাকলেও আগে ছিল—এমন রাজনৈতিক দলগুলোর সঙ্গে আলোচনা করে রাষ্ট্রপতি সিদ্ধান্ত নিলে সেই নির্বাচন কমিশনের প্রতি নিশ্চয়ই মানুষের আস্থা বাড়বে। বিতর্ক কম হবে।
প্রস্তাবিত সংলাপ নিয়ে শঙ্কাও কম নয়। এর আগে আওয়ামী লীগ সরকারের অনেক ভালো পদক্ষেপও ভণ্ডুল হয়ে গেছে নেতাদের গলাবাজি ও আবোলতাবোল বচনে। আবার কখনো প্রতিশ্রুতি দেওয়াই হয়েছে প্রতিশ্রুতি ভাঙার জন্য। যে কারণে সরকার ও বিরোধী দলের মধ্যে দূরত্ব বেড়েছে। এখন তো তাদের অবস্থান দুই মেরুতে। নির্বাচনের পর বিজয়ী আওয়ামী লীগ সভানেত্রী (তখনো প্রধানমন্ত্রী হিসেবে শপথ নেননি) শেখ হাসিনা সংবাদ সম্মেলন করে বিরোধী দল থেকে সংসদের ডেপুটি স্পিকার নেওয়ার কথা বলেছিলেন। কিন্তু পরে ক্ষমতাসীনেরা সেই অবস্থান থেকে সরে আসে। দলের একটি প্রভাবশালী মহল প্রধানমন্ত্রীকে বোঝালেন, বিরোধী দলকে ডেপুটি স্পিকার পদ দিলে নাকি সংসদ চালানো যাবে না। যে সংসদে বিরোধী দলের আসনসংখ্যা ৪০টির বেশি নয়, সেই সংসদ নিয়ে সরকারি দলের এ আশঙ্কা কেবল অমূলক নয়, উদ্দেশ্যমূলকও। আমাদের গণতন্ত্রের মূল সমস্যা হলো, সরকারি দল সবকিছু দখলে নিতে চায়, আর বিরোধী দল সবকিছুতে বাদ সেধে পরবর্তী দখলের পথ পরিষ্কার করতে মরিয়া হয়ে ওঠে। আওয়ামী লীগের বিজ্ঞ নেতাদের কাছে প্রশ্ন, এখন কি সংসদ খুব ভালোভাবে চলছে? মন্ত্রী-সাংসদেরা সংসদে যান না, গেলে কথা বলেন না। ড. কামাল হোসেন এর নাম দিয়েছেন ‘বোবা সংসদ’। বোবা সংসদ দিয়ে আর যা-ই হোক, গণতন্ত্রকে এগিয়ে নেওয়া যাবে না।
এই মুহূর্তে আওয়ামী লীগ নেতৃত্বের এমন কিছু বলা উচিত হবে না, যাতে বিরোধী দল সংলাপের উদ্দেশ্য নিয়ে সন্দিহান হয়। নতুন নির্বাচন কমিশন গঠনে বিরোধী দলকে আস্থায় নিতে পারলে অনেক রাজনৈতিক সমস্যার সমাধান হয়ে যেতে পারে। এমনকি বিরোধী দল যেসব কারণে অবাধ ও সুষ্ঠু নির্বাচনের জন্য তত্ত্বাবধায়ক সরকার অপরিহার্য মনে করছে, সেসব কারণ দূর করতে পারলে তাদের আন্দোলনও জনসমর্থন পাবে না।
ফিরে দেখা ’৭১
একাত্তরে বিপ্লব-তীর্থ চট্টগ্রাম
বাংলাদেশের তো বটেই, ব্রিটিশ ভারতের রাজনৈতিক ইতিহাসে চট্টগ্রাম সব সময় একটি গুরুত্বপূর্ণ ভূমিকা পালন করেছে। এই উপমহাদেশে গত শতাব্দীর ত্রিশের দশকের চট্টগ্রাম যুব বিদ্রোহ একটি ঐতিহাসিক ঘটনা। এই যুব বিদ্রোহের নেতৃত্ব দিয়েছেন মাস্টারদা সূর্য সেন, প্রীতিলতা ওয়াদ্দেদার, লোকনাথ বল প্রমুখ। এখানে জন্ম হয়েছে কাজেম আলী মাস্টার, যতীন্দ্র মোহন সেনের মতো উপমহাদেশের স্বাধীনতা সংগ্রামের মহানায়কদের। ১৮৫৭ সালে এই চট্টগ্রাম থেকেই ইংরেজদের বিরুদ্ধে সিপাহি বিদ্রোহের সূচনা করেছিলেন সিপাহি রজব আলী। মহাত্মা গান্ধী চট্টগ্রামের বিপ্লবী চরিত্র দেখে ১৯২১ সালে এই জেলা সম্পর্কে বলেছিলেন: ‘Chittagong to the fore.’ (সবার আগে চট্টগ্রাম)। কবি সুকান্ত তো ‘চট্টগ্রাম বীর চট্টগ্রাম’ বলে একটি কবিতাই লিখে ফেলেছিলেন। এসব কারণে এই উপমহাদেশে বিপ্লব-তীর্থ হিসেবেই চট্টগ্রামের পরিচয়। ১৯৭১ সালেও বাঙালির মুক্তিসংগ্রামের সময় চট্টগ্রাম তার ঐতিহাসিক দায়িত্ব পালন করতে পিছপা হয়নি।
সত্তরের নির্বাচনে আওয়ামী লীগের ঐতিহাসিক বিজয়ের পর এটি স্বাভাবিক ছিল, সংখ্যাগরিষ্ঠ দল হিসেবে আওয়ামী লীগই বঙ্গবন্ধু শেখ মুজিবের নেতৃত্বে পাকিস্তানে কেন্দ্রীয় সরকার গঠন করবে। কিন্তু পাঞ্জাবি সামরিক-বেসামরিক আমলা কর্তৃক নিয়ন্ত্রিত জেনারেল ইয়াহিয়া খানের সামরিক সরকার কখনো চায়নি, বাঙালিরা পাকিস্তানের কেন্দ্রে সরকার গঠন করুক। একাত্তরের পয়লা মার্চ যখন এক বেতার ঘোষণার মধ্য দিয়ে ইয়াহিয়া খান ৩ মার্চ ঢাকায় অনুষ্ঠিতব্য পাকিস্তানের জাতীয় পরিষদের অধিবেশন অনির্দিষ্টকালের জন্য স্থগিত করে দিয়ে বঙ্গবন্ধুর সঙ্গে আলোচনার নামে সময়ক্ষেপণের আশ্রয় নিলেন, তখন বাঙালির কাছে এটি পরিষ্কার হয়ে গিয়েছিল যে পাকিস্তানের সামরিক জান্তা কখনো আওয়ামী লীগের কাছে পাকিস্তানের শাসনভার তুলে দেবে না। গর্জে উঠল বাংলাদেশ। আওয়াজ উঠল ‘বীর বাঙালি অস্ত্র ধর, বাংলাদেশ স্বাধীন কর’। এক ঐতিহাসিক উত্তাল সময়ের শুরু, যার ঢেউ মুহূর্তেই বিপ্লব-তীর্থ চট্টগ্রামে এসে লেগেছিল। আওয়ামী লীগের নেতৃত্বে পাড়ায়-মহল্লায় গঠিত হয়েছিল সংগ্রাম পরিষদ। এ সময় এক ঐতিহাসিক ভূমিকা পালন করেছিল চট্টগ্রামের বুদ্ধিজীবী সমাজ, যার নেতৃত্বে ছিল চট্টগ্রাম বিশ্ববিদ্যালয় শিক্ষক সমিতি; আর চট্টগ্রামের বুদ্ধিজীবীদের সংগঠিত করেছিলেন চট্টগ্রামের বিশিষ্ট সাংস্কৃতিক ব্যক্তিত্ব ডা. কামাল এ খান। সে সময় চট্টগ্রাম বিশ্ববিদ্যালয় শিক্ষক সমিতির সভাপতি ছিলেন পদার্থবিজ্ঞান বিভাগের সভাপতি ড. শামসুল হক (পরে উপাচার্য, ঢাকা বিশ্ববিদ্যালয়) আর সাধারণ সম্পাদকের দায়িত্ব পালন করছিলেন সমাজবিজ্ঞানী ড. অনুপম সেন। বুদ্ধিজীবীদের সব কর্মকাণ্ড সমন্বয় করার দায়িত্ব পড়েছিল তাঁর ওপর। তাঁকে সহায়তা করতে এগিয়ে এসেছিলেন অধ্যাপক আবু জাফর, অধ্যাপক মোহাম্মদ রফিক, অধ্যাপক মোমতাজ উদ্দিন আহম্মদ, অধ্যাপক হায়াৎ মামুদ, অধ্যাপক রশিদুল হক প্রমুখ। তাঁদের সঙ্গে যোগ দিয়েছিল চট্টগ্রামের ছাত্র ও যুবসমাজ। নানাভাবে পরামর্শ দিয়ে সহায়তা করেছিলেন চট্টগ্রাম বিশ্ববিদ্যালয়ের তৎকালীন উপাচার্য ড. এ আর মল্লিক, সৈয়দ আলী আহসান, অধ্যাপক আবুল ফজল, অধ্যাপক আনিসুজ্জামানসহ আরও অনেকে। প্রতিদিন সন্ধ্যায় লালদীঘি ময়দানে ‘এবারের সংগ্রাম মুক্তির সংগ্রাম’ নামে তাঁরা বিভিন্ন উদ্দীপনামূলক অনুষ্ঠান প্রচার শুরু করেন।
২৫ মার্চ দিবাগত রাতে পাকিস্তানি সেনাবাহিনীর বাঙালি-নিধন কর্মসূচি ‘অপারেশন সার্চলাইট’ শুরু হলে চট্টগ্রামে প্রথম বড় আক্রমণটা হয় ২৬ মার্চ দিবাগত রাতে বন্দরে নোঙর করা পাকিস্তানি যুদ্ধজাহাজ থেকে, যদিও এর আগে প্রথম হত্যাযজ্ঞটা পরিচালিত হয় চট্টগ্রাম সেনানিবাসের অভ্যন্তরে। ২৭ মার্চ থেকে ধীরে ধীরে পাকিস্তানি সেনাবাহিনী চট্টগ্রাম শহর দখল করতে অগ্রসর হতে থাকে। তাদের সহায়তা করে পাকিস্তানি নৌবাহিনী। পথে পথে তারা বাঙালি সেনা, ইপিআর, পুলিশ, আনসার, ছাত্র-যুবক আর রাজনৈতিক কর্মীবাহিনীর কাছে তীব্র প্রতিরোধের সম্মুখীন হয়। চট্টগ্রামে মুক্তিযুদ্ধের সূচনালগ্নে পাকিস্তানি সেনাবাহিনীর সঙ্গে বাঙালিদের যে কটি রক্তক্ষয়ী যুদ্ধ হয়েছিল, তার মধ্যে কুমিরা, কালুরঘাট, কোর্ট বিল্ডিং ও পুলিশ লাইনের যুদ্ধ উল্লেখযোগ্য। একাত্তরের পুরো সময় চট্টগ্রাম ছিল এক বিভীষিকার নগর। একদিকে পাকিস্তানি দখলদার বাহিনীর মারমুখী আচরণের কারণে শহরজুড়ে চরম আতঙ্ক আর অন্যদিকে পাকিস্তান সামরিক জান্তাকে সহায়তা করার জন্য এগিয়ে আসে মুসলিম লীগ, জামায়াতে ইসলাম, নেজামে ইসলাম, ইসলামী ছাত্র সংঘ (বর্তমানে ছাত্রশিবির), পিডিপি আর পাহাড়তলী শেরশাহ কলোনির বিহারিরা। গঠিত হয় শান্তি কমিটি, যার নেতৃত্বে ছিলেন কাট্টলির নবী চৌধুরী। মূর্তিমান আতঙ্ক ছিলেন মুসলিম লীগের ফজলুল কাদের চৌধুরী। চন্দনপুরায় তাঁর গুডস হিলের বাসভবনে স্থাপিত নির্যাতনকেন্দ্রের কথা মনে করলে এখনো চট্টগ্রামের মানুষের গায়ে কাঁটা দেয়। সেই নির্যাতনকেন্দ্রে নির্যাতনের দায়িত্ব পালন করতেন তাঁর জ্যেষ্ঠ সন্তান সালাউদ্দিন কাদের চৌধুরীর নেতৃত্বে খোকা, সৈয়দ ওয়াহিদুল আলম (পরবর্তী সময়ে বিএনপির চিফ হুইপ) প্রমুখ। মুসলিম লীগ বিহারি আর দলীয় ক্যাডার নিয়ে গঠন করেছিল আলশামস বাহিনী। এই বাহিনী শহরে তো বটেই, রাউজান, রাঙ্গুনিয়া, ফটিকছড়ি, হাটহাজারী এলাকায় এক ত্রাসের রাজত্ব কায়েম করেছিল। জামায়াত নন্দনকানন ডালিম হোটেলে প্রতিষ্ঠা করেছিল তাদের নিজস্ব নির্যাতনকেন্দ্র। এখানে তারা ছাত্রশিবিরের সহায়তায় বাঙালি আর মুক্তিযোদ্ধাদের ধরে এনে ভয়াবহ নির্যাতন চালিয়ে পরে হত্যা করত। এসব নির্যাতন ও হত্যাকাণ্ডের সঙ্গে জড়িত ছিলেন জামায়াতের আবদুল খালেক, ওসমান রমজ, মাওলানা শামসুল আলম, ইয়াহিয়া খালেদ, ছাত্র সংঘের মীর কাসেম আলী, আফসারউদ্দিন, আবু তাহের, মো. ইউসুফ প্রমুখ। পাকিস্তান সামরিক কর্তৃপক্ষের সহায়তায় সৃষ্টি হয়েছিল রাজাকার বাহিনী। এরা এসেছিল সাধারণত খুব নিম্নবিত্ত পরিবার থেকে, অনেকটা পেটের দায়ে। তাদের নিয়ন্ত্রণ ছিল পাকিস্তান সামরিক কর্তৃপক্ষের হাতে। বিহারিরা পুরো পাহাড়তলী এলাকায় সৃষ্টি করেছিল ভয়াবহ এক মৃত্যুর উপত্যকা। নভেম্বর মাসে তারা ঝাওতলা আর টাইগারপাস এলাকার মাঝামাঝি জায়গায় দুটি ট্রেন দাঁড় করিয়ে নির্বিচারে কয়েক শ যাত্রীকে হত্যা করে এবং টাইগারপাস রেলওয়ে বালিকা বিদ্যালয়ের সামনের মাঠে ও রেল কলোনির সেপটিক ট্যাংকের ভেতর তা ফেলে রেখেছিল। ফয়’স লেক এলাকা থেকে চট্টগ্রাম টিভি স্টেশনের সামনে পর্যন্ত তারা প্রতিষ্ঠা করেছিল বাংলাদেশের বৃহত্তম বধ্যভূমি (বর্তমানে এর গুরুত্বপূর্ণ কিছু অংশ একটি বেসরকারি বিশ্ববিদ্যালয়ের দখলে)।
এপ্রিল-জুলাইয়ে দেশের অন্যান্য অঞ্চলের মানুষের মতো চট্টগ্রামের সাধারণ মানুষও কিছুটা হতাশাগ্রস্ত ছিল। কারণ, এ সময় দেশের বিভিন্ন অঞ্চলে মুক্তিযোদ্ধারা সংগঠিত হচ্ছিল এবং এ কারণে সামগ্রিকভাবে তাঁদের কর্মকাণ্ড কিছুটা স্থবির হয়ে পড়ে। মাঝেমধ্যে কিছু চোরাগোপ্তা আক্রমণ ছাড়া এ সময় উল্লেখ করার মতো তাঁদের তেমন কোনো বড় অপারেশন চোখে পড়েনি। আগস্ট থেকে শুরু হলো মুক্তিযুদ্ধের দ্বিতীয় অধ্যায়। এবার মুক্তিযোদ্ধারা আক্রমণে। দিনের বেলায় শহরে পাকিস্তানি সেনাবাহিনী আর তাদের দোসরদের দেখা গেলেও রাতে তারা ভয়ে প্রকাশ্যে বের হতো না। রাতে তাদের জন্য চট্টগ্রাম ছিল এক আতঙ্কের নগর। সারা রাত গুলি ছুড়ে মুক্তিযোদ্ধারা জানান দিত: আমরা আছি এই নগরে, তোমাদের পাশে। আমাদের মুক্তিযুদ্ধে ‘অপারেশন জ্যাকপট’ একটি উল্লেখযোগ্য ঘটনা। ১৫ আগস্ট আমাদের মৃত্যুঞ্জয়ী নৌ-কমান্ডোরা কর্ণফুলী নদীর অন্য পাড় থেকে সাঁতরে এসে মাইন লাগিয়ে বেশ কয়েকটি পাকিস্তানি জাহাজ ধ্বংস করেন।
৩ ডিসেম্বর মধ্যরাতের পর প্রথমে নবগঠিত বাংলাদেশ বিমানবাহিনী নারায়ণগঞ্জের গোদনাইল ও চট্টগ্রামের পতেঙ্গা তেলের ডিপোতে বিমান হামলা চালায়। এরপর উপর্যুপরি বিমান হামলা চালায় ভারতীয় বিমানবাহিনী। এসব বিমান আসত বঙ্গোপসাগরে নোঙর করা যুদ্ধবিমান বহনকারী জাহাজ ‘বিক্রান্ত’ থেকে। প্রথম হামলা হয় রাত দুইটায়। পরেরটা সকাল সাড়ে সাতটা ও বিকেল চারটায় (৪ তারিখ)। বস্তুতপক্ষে যুদ্ধ শুরুর প্রথম দিন থেকেই পাকিস্তানি বিমানবাহিনী বাংলাদেশের আকাশের নিয়ন্ত্রণ হারিয়ে ফেলে। একই সঙ্গে ভারতীয় নৌবাহিনীর যুদ্ধজাহাজ থেকে নিয়মিত গোলা বর্ষণ করা হচ্ছিল পতেঙ্গা এলাকায়। ৩ তারিখ রাতেই সামরিক কর্তৃপক্ষ শহরে সান্ধ্য আইন জারি করে, কিন্তু সেটি ছিল অনেকটা অকার্যকর। যখন বাংলাদেশকে মুক্ত করার চূড়ান্ত যুদ্ধ শুরু হয়ে গেল, তখন শহরের উপকণ্ঠ, যেমন—সীতাকুণ্ড, মিরসরাই, হাটহাজারী প্রভৃতি অঞ্চল থেকে রাতের অন্ধকার ভেদ করে আসতে লাগল প্রচণ্ড গোলাগুলির আওয়াজ।
ষোলো ডিসেম্বর পড়ন্ত বেলায় ঢাকায় নিয়াজি আত্মসমর্পণ করেন। সে খবর সন্ধ্যা সাতটায় প্রথম অল ইন্ডিয়া রেডিও প্রচার করে। তখন চট্টগ্রামজুড়ে একটাই স্লোগান—‘জয় বাংলা’। চট্টগ্রামে আত্মসমর্পণ অনুষ্ঠানটি হয় ১৭ ডিসেম্বর। সকাল সাতটা নাগাদ পাকিস্তানি সেনাবাহিনী চট্টগ্রাম সার্কিট হাউস—যা সামরিক প্রশাসকের সদর দপ্তর ছিল—থেকে নতুনপাড়া সেনানিবাসে চলে যায়। পাকিস্তানি সেনাবাহিনী সার্কিট হাউস থেকে চলে যাওয়ার পর সকাল আটটা নাগাদ আমি, খালেদুজ্জামান দাদুল (বন্দরের নিরাপত্তা কর্মকর্তা হিসেবে অবসর নিয়েছেন), মাসুদসহ (শিল্পী) আরও কয়েকজন সার্কিট হাউসে প্রবেশ করি। সামনের পতাকাদণ্ডে লাগানো পাকিস্তানি পতাকাটি নামিয়ে আনি আর দাদুল নামায় সার্কিট হাউসের চূড়ার উড়ন্ত পতাকাটি। দুপুর ১২টা নাগাদ মুক্তিবাহিনী ও মিত্রবাহিনীর সেনারা শহরে প্রবেশ করা শুরু করে।
দুই দু’গুণে পাঁচ
বাঙালির বিদেশ ভ্রমণ
জর্জ ডব্লিউ বুশ যখন মার্কিন যুক্তরাষ্ট্রের প্রেসিডেন্ট, তখন গল্প বেরিয়েছিল: পাকিস্তানের তৎকালীন প্রেসিডেন্ট পারভেজ মোশাররফ সরকারি সফরে সস্ত্রীক ওয়াশিংটন ডিসিতে গেছেন। তো প্রেসিডেন্ট জর্জ বুশ কথা প্রসঙ্গে পাকিস্তানি মসলাযুক্ত খাবার খাওয়ার আগ্রহ প্রকাশ করায় পারভেজ মোশাররফ প্রটোকলের সব আনুষ্ঠানিকতা পরিত্যাগপূর্বক তদীয় পত্নী এবং মিস্টার ও মিসেস বুশকে নিয়ে রাতের খাবার খেতে গেলেন ওয়াশিংটনের এক নামকরা পাকিস্তানি রেস্টুরেন্টে। খাওয়া প্রায় শেষ পর্যায়ে, এমন সময় পাকিস্তানি ওয়েটার এসে পারভেজ মোশাররফকে উর্দুতে বলল, ‘স্যার, বিল লা দোও?’ অর্থাৎ, ওয়েটার জানতে চেয়েছিল খাবারের বিলটি সে নিয়ে আসবে কি না। কিন্তু জর্জ বুশ বুঝলেন অন্যথা; তিনি শুনলেন বিন লাদেন এবং ভাবলেন, বিল লাদেনের লোকেরা বুঝি ধারেকাছে অবস্থান নিয়েছে। অতএব, তিনি তড়িঘড়ি করে পারভেজ মোশাররফের কাছ থেকে একরকম বিদায় নিয়েই স্ত্রীসহ কেটে পড়লেন।
গল্পটা গত মাসে সস্ত্রীক সিঙ্গাপুর সফরে গিয়ে কেন আমার মনে পড়ে গিয়েছিল সেটাই তাহলে এ স্থলে বলি: সরকারের উচ্চপদে চাকরির সুবাদে বহুবার দেশ-বিদেশ ভ্রমণ করেছি, বিদেশে দুবার পোস্টিংও করেছি। অতএব, অবসরপ্রাপ্ত জীবনেও দীর্ঘদিন ধরে বাইরে না গেলে হাত-পা নিশপিশ করতে থাকে। বহু দিন ধরে মালয়েশিয়া ও সিঙ্গাপুর দেখার মনে প্রবল সাধ ছিল, কিন্তু সাধ্যে কুলাচ্ছিল না। এটাব-এর প্রেসিডেন্ট সালেহ সাহেবের সৌজন্যে দুটো ফ্রি এয়ার টিকিট পাওয়াতেই না সেই সাধ চরিতার্থ হলো। কিন্তু ট্রেনে আরামসে জার্নি করে কুয়ালালামপুর থেকে সিঙ্গাপুর পৌঁছাতেই ঝক্কি-ঝামেলায় পড়া গেল—পাসপোর্টে ভিসা লাগানো থাকা সত্ত্বেও আমার মুসলিম নাম আর শ্মশ্রুমণ্ডিত চেহারা দেখেই বোধকরি সিঙ্গাপুর ইমিগ্রেশনের লোকেরা ধরে নিলেন, আমি বুঝি বিন লাদেনের দলের কেউ হই; অতএব তারা আমাকে ঘণ্টা খানেক আটকিয়ে রেখে আমি কোনো ধর্মীয় সংস্থার সদস্য কি না ইত্যাদি বিষয়ে জিজ্ঞাসাবাদ করে এবং সে দেশে বসবাসরত চিকিৎসক আত্মীয়ের সঙ্গে টেলিফোনে আলাপ করে অতঃপর আমার পাঁচ আঙুলের ছাপ রেখে আমাকে রেহাই দিলেন। আমি প্রথমে খুব বিক্ষুব্ধ হলেও পরে ভবলাম, ভারতের সাবেক প্রেসিডেন্ট আবুল পাকির জৈনুদ্দিন আবুল কালামকে যদি নিউইয়র্ক এয়ারপোর্টে দুই ঘণ্টা জিজ্ঞাসাবাদের জন্য আটকে রাখে, তাহলে আমার আর অভিযোগ করার কী-ই বা থাকতে পারে।
তবে সবচেয়ে মজার ব্যাপার হলো, ওরা আমার স্ত্রীকে না আটকিয়ে তাঁকে চলে যেতে বলল। কিন্তু তিনি পতিব্রতা নারী; বললেন, ‘আমার স্বামীকে যেতে না দিলে আমিও যাব না।’ ব্যাপারটা অনেকটা সেই টাইটানিক জাহাজডুবির সময়কার একটি ঘটনার মতো আরকি; টাইটানিক জাহাজ ১৯১২ সালে তার প্রথম সমুদ্র যাত্রায়ই মধ্য আটলান্টিকে হিমশৈলের ধাক্কায় ডুবে যাওয়ার কালে ইসাডোরা স্ট্রশ নামের এক নারী স্বেচ্ছায় স্বামীর সঙ্গে সহমরণ বেছে নেন—ডুবন্ত জাহাজের লাইফবোটে যখন পুরুষদের বাদ দিয়ে কেবল নারী ও শিশুদের তোলা হচ্ছিল, তখন মিসেস স্ট্রশ শেষ মুহূর্তে লাইফবোট থেকে লাফ দিয়ে পুনরায় জাহাজে চড়ে স্বামীর হাত জোরে আঁকড়ে ধরে বলেছিলেন, ‘আমরা দুজন বহু বছর ধরে একসঙ্গে আছি। আমরা এখন বুড়োবুড়ি, তুমি যেখানে যাও আমিও সেখানেই যাব।’
সে যা-ই হোক। ইমিগ্রেশনের লোকেরা প্রায়শই এ রকম বেয়াড়া প্রকৃতিরই হয়। তাই তাদের সঙ্গে ক্ষেত্রবিশেষে বেয়াড়া আচরণও করতে হয়। এই যেমন, আমাদের দেশের এক শিক্ষিত ধনাঢ্য পরিবারের সন্তান অস্ট্রেলিয়ায় বেড়াতে যাচ্ছিল। তো, সিডনির বিমানবন্দরে সে দেশের ইমিগ্রেশন অফিসার তাকে প্রশ্ন করে বসল, তার কোনো ক্রিমিনাল রেকর্ড আছে কি না। ছেলেটি জানত, ইংলিশম্যান ক্যাপ্টেন কুক কর্তৃক ১৭৭০ সালে অস্ট্রেলিয়া আবিষ্কৃত হওয়ার পর গোড়ার দিকে অস্ট্রেলিয়ায় অভিবাসন শুরু হয় বিলেতের বিভিন্ন আদালতে দণ্ড পাওয়া ব্যক্তিদের দিয়ে। তাই সে ব্যঙ্গ করে জবাব দিল, ‘আমি জানতাম না যে, তোমাদের দেশে প্রবেশের জন্য এখনো ওটা একটা পূর্বশর্ত।’
আর ইমিগ্রেশনের লোকদের সঙ্গে তাল দিয়ে বিমানবন্দরগুলোর কাস্টমসের লোকেরাও কম যান না। উনবিংশ শতাব্দীর প্রখ্যাত ইংরেজ লেখক অসকার ওয়াইল্ড যখন জাহাজে করে একবার আমেরিকায় পৌঁছালেন, তখন সমুদ্রবন্দরের কাস্টমসের লোকেরা তাঁর কাছে ডিক্লেয়ারেশন তথা ঘোষণা দেওয়ার মতো কিছু আছে কি না, জিজ্ঞেস করলে তিনি চটপট জবাব দিয়েছিলেন, ‘আছে, শুধু আমার প্রতিভা (...)।’ এবং মহাত্মা গান্ধীকেও একবার এক নৌবন্দরে কাস্টমসের লোকেরা জিজ্ঞেস করেছিল তাঁর কাছে ডিক্লেয়ারেশন দেওয়ার মতো কিছু আছে কি না। প্রত্যুত্তরে গান্ধীজি নাকি বলেছিলেন, ‘ওয়েল, আমি একজন ভিখারীসুলভ মানুষ (...)। আমার পার্থিব সম্পদের মধ্যে আছে ছয়টি চরকা, একটি ছাগ-দুগ্ধ রাখার জগ, ছয়টি হাতে বোনা লেঙটি ও একটি তোয়ালে। আর আছে আমার খ্যাতি, যেটা পরিধান করা যায় না।’
শেষ করছি গরুকে নদীর তীরে নিয়ে গিয়ে, পর্যটনসংক্রান্ত একটি মজার গল্প দিয়ে—আমাদের দেশের এক লোক যখন দুনিয়ার বিভিন্ন নামকরা শহরে গেছে ও থেকেছে বলে গুলতান মারছিল, তখন শ্রোতাদের মধ্য থেকে একজন ‘আপনার তাহলে দেখছি জিওগ্রাফি সম্পর্কে ভালো জ্ঞান আছে’ বলে মন্তব্য করাতে লোকটি যে বলে উঠেছিল ‘হ্যাঁ, জিওগ্রাফিতেও আমি দুই সপ্তাহ ছিলাম’, এই রসালো গল্পটি বহু পুরোনো ও বহুল পরিচিত। এবার নিন এই গল্পটির আধুনিক সংস্করণ:
‘এশিয়া মহাদেশ হচ্ছে আমার সবচেয়ে প্রিয় গন্তব্য’, জনৈক আমেরিকান নারী একটি পার্টিতে দম্ভভরে বলছিলেন, ‘এশিয়ার দেশগুলো হচ্ছে প্রহেলিকাময় ও বিস্ময়কর, অবিশ্বাস্য রকমের সৌন্দর্যে ভরপুর। আর চীন দেশ? অবশ্যই ওটা হচ্ছে এশিয়ান ঝিনুকের অভ্যন্তরস্থ মুক্তো।’
‘তা প্যাগোডা (বৌদ্ধদের প্রার্থনালয়ে) সম্পর্কে আপনার কী ধারণা? আপনি কি ওসব দেখেছেন? পাশ থেকে একজন তাঁকে প্রশ্ন করে বসলেন।
‘দেখেছি, মানে? মাই ডিয়ার, আমি ওসব প্যাগোডার সঙ্গে ডিনার খেয়েছি’, তিনি ঝটপট জবাব দিলেন।
পুনশ্চ: কৌতূহলী পাঠকদের উদ্দেশে জানিয়ে রাখি, সিঙ্গাপুরের প্রবেশমুখের ওই অপ্রীতিকর ঘটনার কথা বাদ দিলে মালয়েশিয়া ও সিঙ্গাপুরের সফরটা ছিল এককথায় অবিস্মরণীয়। এ ব্যাপারে পরবর্তী সময়ে বিস্তারিত লেখার ইচ্ছে রইল। 
মুক্তিযুদ্ধ
পাকিস্তানের শাসকদের মূঢ়তা ও বাংলাদেশের ভরসা
যে সময়টায় বাংলাদেশ স্বাধীনতার জন্য লড়ছিল, সেসব দিনের স্মৃতি আমার মধ্যে তৃপ্তির বোধ জাগায়—এ জন্য যে, লাখো-কোটি মুক্তিকামী সাধারণ মানুষের সেই সংগ্রাম ও আত্মত্যাগের সুফল ফলেছে। একই সঙ্গে অনুতাপ ও লজ্জার অনুভূতিও হয়। কারণ, আমাদের ক্ষীণদৃষ্টির শাসকেরা তাদের মূঢ়তা ও অপরাধের ব্যাপকতা কখনো উপলব্ধি করতে পারেনি; এমনকি যে যুদ্ধ আদতে শুরু হওয়াই উচিত ছিল না, সেই যুদ্ধের পরাজয়ের দিনেও তারা মূঢ়তাই দেখিয়েছে।
আজ পাকিস্তানিদের বড় একটি অংশ অনুতপ্ত যে, তারা সে সময় বাঙালিদের স্বাধীনতার আকুতিকে সঠিক দৃষ্টিতে দেখতে পারেনি। তারা হয়তো সঠিক, কিন্তু তারা বলতে পারবে না, কী ঘটছে সেটা তাদের কেউ বলে দেয়নি। পশ্চিম পাকিস্তানের সমগ্র জনগোষ্ঠীই বাঙালিদের বিরুদ্ধে সামরিক আক্রমণ সমর্থন করেনি। নিজেদের ভাগ্যের মালিক হওয়ার যে বাসনা বাঙালিদের তাড়িত করেছিল, পশ্চিম পাকিস্তানের ছোট ছোট রাজনৈতিক দল, বিশেষত বালুচ, পখতুন ও সিন্ধি জাতীয়তাবাদীরা বিভিন্ন মাত্রায় তা বুঝেছিল অথবা তার অংশীদার হয়েছিল। এসব দলের নেতারা ঢাকায় যেতেন এবং শেখ মুজিবের সঙ্গে আলাদা করে দেখা করতেন। কিন্তু ইয়াহিয়া খান, তাঁর পারিষদ ও সহযোগীদের কূটচাল মোকাবিলায় তাঁরা অসহায় ছিলেন। অবশ্য নাগরিকদের ছোট একটি অংশ গণতন্ত্র ও নাগরিক স্বাধীনতার প্রতি দায়বদ্ধতা থেকে বাংলাদেশ রাষ্ট্র প্রতিষ্ঠার আন্দোলনের ন্যায্যতা ও শক্তি অনুধাবন এবং মূল্যায়ন করতে পারছিল।
আমিও সাংবাদিকদের একটি গোষ্ঠীর মধ্যে ছিলাম এবং ঢাকা ও চট্টগ্রামের সাংবাদিক বন্ধুদের মারফত বাঙালি জনগোষ্ঠীর আবেগ-অনুভূতি সম্পর্কে পরিচ্ছন্ন একটা ধারণা গড়ে তোলার সুযোগ পেয়েছিলাম। এই গোষ্ঠীর সদস্যরা দায়বদ্ধ বামপন্থী হিসেবে বিবেচিত হতেন এবং তাঁরা সকল জাতির স্বশাসনের অধিকারের পক্ষ নিতেন। আমার বাড়তি সুবিধা হলো, কয়েকজন চলচ্চিত্রনির্মাতাকে আমি জানতাম। তাঁদের কেউ কেউ কেবল রাজনীতিসচেতন ব্যক্তিই ছিলেন না, তাঁরা রাজনীতির সঙ্গে জড়িতও ছিলেন। ১৯৬৪-১৯৭০ পর্যন্ত ঢাকায় নিয়মিত সফরকারী হিসেবে আমি স্বাধীনতা আন্দোলনের গড়ে ওঠাটা দেখতে পাই, বিশেষত ১৯৬৮-৬৯ সালে। সে সময়ের কিছু ঘটনা আমার মনে গভীর ছাপ ফেলে, যেমন:
চলচ্চিত্রনির্মাতা, অভিনেতা ও সুরকার খান আতাউর রহমান আমাকে একা নৈশভোজের দাওয়াত দিয়ে বললেন, ‘রাজনীতি ছাড়া যেকোনো আলাপ আমি তুলতে পারি। কারণ, ছয় দফা নিয়ে আপস সম্ভব নয়।’
আইয়ুব খানের ঢাকা আগমনের সময় আমি ঢাকায় ছিলাম। সে সময় তাঁকে প্রত্যাখ্যানকারী সাধারণ মানুষের মুখে ঘৃণা ও ক্রোধের ছাপ পড়তে না পারা অসম্ভব ছিল।
চলচ্চিত্রনির্মাতা মুস্তাফিজের কিশোর বয়সী ছেলে আমাকে যখন লাহোর বা ইসলামাবাদের শিশুরা কত ভালো ভালো জিনিস উপভোগ করতে পারে, অথচ সেসব সে বা ঢাকার অন্য শিশুদের করতে দেওয়া হয় না বলে ক্ষোভ জানাল, তখনই বাঙালিদের বিচ্ছিন্নতার মাত্রাটা পরিমাপ করতে পারলাম।
পল্টন ময়দানে মাওলানা ফরিদ আহমেদের সভা যখন তরুণেরা পণ্ড করে এবং তাঁকে তাড়া করে, তখন আমি ঢাকায়।
১৯৭০ সালের জানুয়ারিতে, হোটেলের জানালা দিয়ে আমি তরুণদের একটি মিছিল যেতে দেখলাম। যে-কেউই পূর্ব বাংলার জনগণের নির্বাচন নিয়ে উৎসাহ এবং ইসলামাবাদের প্রত্যাখ্যানের প্রতিক্রিয়া খেয়াল করতে পারত। বুঝতেও পারত, ছাত্ররাই মোটামুটি আন্দোলনের চালিকাশক্তি হয়ে উঠেছে এবং রাজনৈতিক নেতৃত্বের পক্ষে তাদের অস্বীকার করা ছিল অসম্ভব।
মনের পর্দায় ১৯৭০-৭১-এর কিছু স্মৃতি এখনো জ্বলজ্বলে: ১৯৭০ সালের এপ্রিলে সাংবাদিকেরা দেশব্যাপী ধর্মঘট পালন করে এবং তা সফলও হয়, যদিও শতাধিক সাংবাদিক, লিখনশিল্পী এবং প্রেস কর্মচারী ছাঁটাই হয়। এ টি চৌধুরী, আবদুল্লাহ মালিক, হামিদ আখতার, আব্বাস আতহার, মিনহাজ বার্না এবং আমিও বরখাস্ত হই। এরপর ইউনিয়নের নির্দেশনা মোতাবেক আবদুল্লাহ মালিক, হামিদ আখতার, আব্বাস আতহার এবং আমি মিলে সাধারণ নির্বাচনের মাত্র কয়েক দিন আগে দৈনিক আজাদ (ঢাকার নয়) প্রকাশ করে ইয়াহিয়া চক্রকে জবাব দিই। নির্বাচনের এক দিন আগে আমরা আভাস দিই, দেশের ভবিষ্যৎ ঠিক করবেন তিনজন ব্যক্তি—শেখ মুজিবুর রহমান, জুলফিকার আলী ভুট্টো এবং খান আবদুল ওয়ালি খান। সে সময়ের একটি শিরোনাম ছিল: ‘গণরায় সবাই না মানলে জাতীয় পরিষদ ফাঁকা হয়ে যাবে এবং বিষয়টার মীমাংসা হবে রাজপথে’। আমরা এই ভবিষ্যদ্বাণী করেছিলাম, পূর্ব পাকিস্তানের জন্য বরাদ্দ করা ১৬২ আসনের মধ্যে আওয়ামী লীগ জিতবে ১৪০টিতে। (অবশ্য দুটি ছাড়া সব আসনই তারা পেয়েছিল)।
মাজহার আলী খান ছিলেন সম্পাদকদের মধ্যে বয়োজ্যেষ্ঠ, বাঙালিদের প্রতি সংহতির জন্য তাঁর খ্যাতি ছিল। তিনি আমাদের পত্রিকায় তাঁর কলামগুলো ছাপানোর অনুমতি দিলেন, এর মধ্যে ঢাকা থেকে ড. কামাল হোসেন ও রেহমান সোবহান প্রকাশিত ফোরাম পত্রিকার লেখাগুলোও ছিল।
১৯৭১-এর ২৫ মার্চের সামরিক অভিযানকে আমাদের গ্রুপ স্বাধীনতার পথে বাংলাদেশের চূড়ান্ত যাত্রার সূচনা হিসেবে অভিহিত করা হয়।
মে ১৯৭১-এ আজাদ-এর অন্যতম সম্পাদক আবদুল্লাহ মালিককে সামরিক আদালত এক বছরের কারাদণ্ড দেন। তাঁর অপরাধ ছিল, তিনি বিশ্ববিদ্যালয়ে দেওয়া এক বক্তৃতায় ‘বাংলাদেশ’ শব্দটা উচ্চারণ করেছিলেন এবং এর জনগণের প্রতি সংহতি জানিয়েছিলেন।
এয়ার মার্শাল নূর খান পশ্চিম পাকিস্তানের গভর্নরের পদ ত্যাগ করে রাজনীতির প্রতি আগ্রহী হয়ে ওঠেন। তিনি আজাদ-এর জনপ্রিয়তা দ্বারা আকৃষ্ট হন এবং পত্রিকা প্রকাশের ব্যবস্থা করার জন্য একটি ছাপাখানা প্রতিষ্ঠার সিদ্ধান্ত নেন। আমি এবং তাঁর তরুণ উপদেষ্টাদের অন্যতম আহসান রশিদ তাঁর সঙ্গে ঝিলমে গিয়ে একটি ছাপাখানার অর্ডার দিই। পথে আমি নূর খানের কাছে বাংলার পরিস্থিতি সম্পর্কে জানতে চাই। ‘মনে হচ্ছে, তারা পূর্ব পাকিস্তানকে যুদ্ধের পরাজয়ের খেসারত হিসেবে হারাতে যাচ্ছে’, তিনি বললেন। আহসান গাড়ি চালাচ্ছিলেন আর আমাদের মধ্যে নেমে এসেছিল পূর্ণ নীরবতা। নূর খানের সেই প্রেসেই ৫০-৬০ জন বাঙারিদের বিরুদ্ধে দমনপীড়নের প্রতিবাদে জমায়েত হতো।
লাহোর ও ইসলামাবাদের রাজনীতিবিদদের আচরণ আমাদের হতাশ করত। এক ভুঁইফোড় রাজনীতিবিদ ভারতে আশ্রয় নেওয়া মানুষের সম্পত্তি দখল করতে ঢাকায় গিয়েছিলেন।
জাতীয় পরিষদের আওয়ামী লীগের সদস্যদের শূন্যপদে উপনির্বাচনের ঘোষণা অনেকের কাছেই মনে হলো এমন এক সিদ্ধান্ত, যেখান থেকে আর ফিরে আসা সম্ভব নয়।
ভুট্টোর দলের লোকেরা ঢাকা সফর করলেন বটে, কিন্তু লাহোরে ফিরে তাঁদের কথা শুনে মনে হলো, কী ঘটছে তা বুঝতে তাঁরা অক্ষম।
১৯৭১-এর ১৬ ডিসেম্বর। পশ্চিম পাকিস্তানের জনগণ ‘ঢাকা পতনের’ জন্য আহাজারি করে তাদের ইতিহাসের আরেকটি কলঙ্কজনক অধ্যায় রচনা করল। অথচ যে বাঙালিরা পাকিস্তান প্রতিষ্ঠায় তাদের থেকে অনেক বড় অবদান রেখেছিল, তাদের প্রতি বিশ্বাসঘাতকতা এবং ব্যাপকভাবে নিরীহ মানুষ হত্যার জন্য কোনো অনুশোচনা তাদের মনে জাগল না।
বাংলাদেশ স্বাধীনতা আন্দোলনের শক্তি
বাংলাদেশের স্বাধীনতা আন্দোলনকে দেখার এবং নতুন রাষ্ট্রের কার্যক্রমে এর প্রভাব নিরূপণ করার বেশ কিছু দৃষ্টিকোণ রয়েছে। সত্যি, বাঙালি জাতি, তাদের রাজনৈতিক নেতৃত্ব, তাদের বুদ্ধিজীবী গোষ্ঠী এবং সরকারি পর্যায়ে তাদের প্রতিনিধিরা রাজনৈতিক ক্ষমতা ও আমলাতন্ত্রের মধ্যে তাদের ন্যায্য পাওয়া থেকে বঞ্চিত হওয়া নিয়ে ক্রুদ্ধ ছিল। কিন্তু গোড়ায় ভাষা আন্দোলনের মাধ্যমে সাধারণ বাঙালি নাগরিকেরা তাদের আত্মপরিচয়ের স্বীকৃতির লড়াই শুরু করে। তারা মোগলদের কাছে আত্মসমর্পণ করেনি এবং উত্তর থেকে আসা তাদের উত্তরসূরিদের কাছেও তারা মাথা নত করেনি।
বাঙালি পাকিস্তানের জন্য সংগ্রাম করেছে, কিন্তু এর জন্য তাদের রক্ত দিতে হয়নি, অন্তত যেভাবে তারা বাংলাদেশের জন্য জীবন দিয়েছিল, সেভাবে নয়। ১৯৭০-৭১ সালে বাংলাদেশের মানুষ জাতীয় মুক্তির জন্য সত্যিকার একটি যুদ্ধ শুরু করেছিল, যা থেকে তাদের মনে জন্ম নিয়েছিল নিজ রাষ্ট্রের প্রতি এমন এক মালিকানাবোধ, যা তারা আগে কখনো উপভোগ করেনি। কিন্তু তাদের আত্মত্যাগ থেকে একই রকম পরিণত রাজনৈতিক কর্মী সৃষ্টি হয়নি। তাদের একদিকে স্বার্থবাদী গোষ্ঠী, অন্যদিকে ক্ষমতার কাছাকাছি থাকা ব্যক্তিদের উচ্চাভিলাষ মোকাবিলা করতে হয়েছে।
তবু বাংলাদেশের স্বাধীনতাযুদ্ধ সে দেশের সক্ষম নাগরিকদের পুরো প্রজন্মকেই অনুপ্রাণিত করেছে; বাংলাদেশি অর্থনীতিবিদ আনিসুর রহমান একদা আমাকে যেমন বলেছিলেন, তাদের স্বপ্ন হলো সরকারি দপ্তরের কুশনশোভিত আসনে বসা। বাংলাদেশকে উর্দি পরিহিত সুযোগসন্ধানী এবং তুখোড় কর্তৃত্ববাদী রাষ্ট্রপন্থীদের কারণে বাঙালিরা যথেষ্ট ভুগেছে। এই দুই গোষ্ঠীর কেউই বাংলাদেশ জাগরণের চেতনার প্রতিনিধিত্ব করে না। বরং সেই চেতনা বহন করে সে দেশের নারীরা, যারা পোশাকশিল্পে কাজ করে বৈদেশিক মুদ্রা আনছে, সে দেশের বিদ্বানরা যারা তাদের প্রতিষ্ঠানগুলোকে দক্ষিণ এশিয়ার মধ্যে মর্যাদার আসনে উন্নীত করেছে, এবং ড. মুহাম্মদ উনূস, ফজলে হাসান আবেদ ও জাফরুল্লাহ চৌধুরীর মতো মানুষেরা।
কোনো দেশেরই রাজনৈতিক ও অর্থনৈতিক বিপর্যয়ের বিরুদ্ধে স্থায়ী নিশ্চয়তা থাকে না। কিন্তু বাংলাদেশের নির্মাতাদের রক্তদান থেকে এমন এক ভরসা সৃষ্টি হওয়া উচিত, শাসকদের এই বা সেই অংশের দ্বারা রাষ্ট্র বিপথে চললেও যার কল্যাণে তারা আবার সঠিক পথে আসতে সক্ষম হবে। অন্তত পক্ষে যে দেশে এমন অনেক নারী ও পুরুষ আছেন, যাঁরা জানেন যে নিরন্তর নজরদারি ও সচেষ্টতার মূল্যেই স্বাধীনতা রক্ষিত হয় এবং যাঁদের আছে নিজেদের বিশ্বাসের সৎসাহস।
এ আই রহমান: পাকিস্তানি সাংবাদিক, যিনি একাত্তরে বাংলাদেশে পাকিস্তানি সেনা বাহিনীর গণহত্যার প্রতিবাদ জানিয়েছিলেন।
ধূমপান
তামাক ও নির্বাচন
ধূমপান স্বাস্থ্যের জন্য ক্ষতিকর। ধূমপানের ফলে যে ধূমপান করে সে নিজে এবং তার আশপাশের সবাই নানা রোগের শিকার হয়। এই তথ্য নিয়ে কেউ বিতর্ক করে না, কারণ এসবই প্রমাণিত এবং প্রচুর তথ্য আছে। যাঁরা যক্ষ্মা রোগ নিয়ে কাজ করেন, হূদেরাগ এবং শ্বাসকষ্টজনিত রোগ নিয়ে কাজ করেন, তাঁরা সবাই রোগীর সংখ্যা দিন দিন বেড়ে যাওয়া এবং অকালমৃত্যুর সংখ্যা দেখে উৎকণ্ঠিত। ক্যানসারের রোগীর সংখ্যা ব্যাপকভাবে বেড়ে যাওয়া চোখের সামনেই ঘটছে। রোগের চিকিৎসা শুধু নয়, রোগ প্রতিরোধের জন্য তামাকবিরোধী আন্দোলনে বিভিন্ন বিশেষায়িত প্রতিষ্ঠান একত্র হয়েছে। বেশির ভাগ রোগের মূলেই দেখা যাচ্ছে সিগারেট-বিড়ি খাওয়া। ধনীরা যত দামি সিগারেট খান না কেন, Light, mild যত নামেই আশ্বস্ত হওয়ার চেষ্টা করেন না কেন, ধূমপানের ক্ষতি থেকে রক্ষা পাওয়ার কোনো উপায় নেই। তাই যদি হতো, উন্নত দেশে ধূমপান প্রতিরোধের আইন কঠোর হতো না। গরিব মানুষ সস্তা সিগারেট এবং বিড়ি খেয়ে নিজেদের নিঃশেষ করছে, আক্রান্ত হচ্ছে তাদের পরিবারের সদস্যরাও।
ধূমপান ও তামাকজাত দ্রব্যের ব্যবহার নিয়ন্ত্রণ আইন, ২০০৫ থাকা সত্ত্বেও তামাকজাত দ্রব্য যেমন জর্দা, গুল, সাদাপাতার কথা আইনে নেই; তাই এর ব্যবহারের ওপর এখনো কোনো আইনি বাধা আরোপ করা হয়নি। তবে দেখা যাচ্ছে নারীরাই বেশি এসব সেবন করছে এবং নীরবে নানা ধরনের রোগের শিকার হয়ে ধুঁকে ধুঁকে মরছে। আমি বুঝতে পারি না, বিভিন্ন বিষয়ে এত সচেতনতা সৃষ্টির যুগে আমরা এমন সাধারণ এবং দৈনন্দিন জীবনের সঙ্গে জড়িত ঘাতকদের সম্পর্কে সতর্ক করতে পারি না কেন?
এই সবকিছুর পেছনে আরও ভয়াবহ যে দিকটি রয়েছে তা হচ্ছে, তামাক পাতার চাষ। তামাক কোনো ফসল নয়, কৃষক তাঁর নিজের পছন্দে কোন ধরনের তামাক পাতা চাষ করবেন, তাও নির্ধারণ করতে পারেন না। তাঁকে করতে হবে নির্দিষ্ট কোম্পানি তাঁকে যে জাতের পাতা দেয় যেমন ভার্জিনিয়া, বার্লি বা মতিহারি পাতারই চাষ করতে হবে। সে অনুযায়ী কোম্পানি তাঁকে বীজ, সার, কীটনাশক, পলিথিন, অর্থাৎ বীজতলা করা থেকে শুরু করে পাতা কাটা পর্যন্ত যা লাগে সবই দেবে। সবই লিখে রাখা হবে, পরে দাম ধরে কেটে নেওয়া হবে। তারপর পাতা পোড়ানের জন্য তন্দুর করে দেবে এবং সেখানে এলাকার যত ফলদ-বনজ গাছ আছে নির্বিচারে কেটে তন্দুরে খড়ি হিসেবে ব্যবহার করা হবে। সে গাছ আম-জাম-কাঁঠালের মতো ফলের গাছ হতে পারে, গর্জনের মতো কাঠ হতে পারে কিংবা হতে পারে ভেরা, আমলকীর মতো নানা অমূল্য ওষুধের গাছ। তামাকের তন্দুরের জন্য এসবের কোনো মূল্য নেই—পাতা ঠিকমতো পোড়াতে হবে নইলে কোম্পানির নির্ধারিত সঠিক গ্রেডে মূল্য পাওয়া যাবে না। না হলে এত পরিশ্রমের পর তামাক চাষ করে যে মুনাফার আশা করা হয়েছিল, সেই গুড়ে বালি পড়ে যাবে।
তামাক চাষের ক্ষতির হিসাব দিয়ে কুলানো যাবে না। প্রথমত. যে মৌসুমে তামাক চাষ করা হয় সেটা প্রধানত শীতকালীন শাকসবজি, ডাল, তেল, পেঁয়াজ, রসুন এবং বোরো ধানের চাষের সময়। তামাক চাষ করার পরিকল্পনা থাকলে অনেকে আমন ধানও করতে পারেন না; কারণ আমন ধান কাটার সময় তামাক লাগানোর সময় একেবারে কাছাকাছি। যাঁরা আউশ করতে চান তাঁরাও করতে পারেন না; কারণ আউশ লাগার সময় তামাক পাতা মাঠ থেকে ওঠে না। ফলে অক্টোবর থেকে শুরু করে মার্চ-এপ্রিল পর্যন্ত যত ফসল লাগানোর বা কাটার জন্য থাকে, সে সব ফসলই মূলত আটকে যায়। তামাক যাঁরা চাষ করেন, তাঁরা কোম্পানি কার্ডের মাধ্যমে ঋণের ফাঁদে আটকে পড়ে বছরের পর বছর তামাক চাষ করতে বাধ্য থাকেন। তামাক চাষ অন্য কৃষি ফসলের তুলনায় শুধু একটি দিকেই ইতিবাচক সেটা হচ্ছে, কৃষক চাষের উপকরণ এবং বিক্রির এক ধরনের নিশ্চয়তা বোধ করেন, যা অন্য ফসলের ক্ষেত্রে ঘটে না। এটাই আমাদের দুর্ভাগ্য এবং কৃষি বিভাগের ব্যর্থতা। খাদ্য ফসল উৎপাদনকারী কৃষককে নিজ উদ্যোগে বীজ ও অন্যান্য উপকরণের জোগাড় করতে হয় এবং বাজারজাত করতে গিয়ে অনিশ্চয়তার মধ্যে থাকতে হয়। তামাক কোম্পানি কৃষককে ধারণা দেয়, তারা কৃষকের সব পাতা কিনে নেবে। যদিও এই পাতা বিক্রি করতে গিয়ে কোম্পানি নিজের মতো করে গ্রেড অনুযায়ী যে দাম নির্ধারণ করে, তাতে কৃষকের কিছুই করার থাকে না। এমনকি না কিনলেও কিছু করার নেই।
তামাক কোম্পানি লাভের আশা বা ক্যাশ টাকা উপার্জনের লোভ সৃষ্টি করতে পারে এবং কৃষকেরা এতে আকৃষ্ট হন অনায়াসে। এই লোভ আধুনিক কৃষিতে উফশী বীজ দেওয়ার সময়ও ছিল এবং হাইব্রিডের মিথ্যা অতি ফলনের দাবির ক্ষেত্রেও ঘটেছে। ফলে অতিরিক্ত সার-কীটনাশকের ব্যবহার করে উচ্চ ফলনের ফসল আবাদ করে কৃষক গরিব ও ঋণগ্রস্ত হয়ে থেকেছেন দীর্ঘদিন—ঢাকায় এসেছেন রিকশাওয়ালা হয়ে। গৃহস্থ ঘরের বউয়েরা ভিজিডি কার্ডধারী হয়েছেন কিংবা কাবিখা (কাজের বিনিময়ে খাদ্য) কর্মসূচিতে যোগ দিয়েছেন। তা ছাড়া এনজিওগুলোর ক্ষুদ্রঋণ তো গরিবদের জন্য আছেই।
তামাক চাষের কারণে পরিবেশ নষ্ট, মাটি নষ্ট, পানি নষ্ট—সবই ঘটছে। বর্তমানে পার্বত্য চট্টগ্রামের বান্দরবানে ব্যাপকভাবে তামাক চাষ করা হচ্ছে, এই এলাকাকে ভালোবেসে নয়, পাহাড়ের ঘন অরণ্যের গাছের লোভে। সহজে মাতামুহুরী নদীর পাড়ের উর্বর খাসজমি, সেচের পানি এবং গাছ কাটার সুবিধার জন্যই তারা এসেছে। এখন ন্যাড়া পাহাড় দেখে যদি কারও দুঃখ লাগে এবং পর্যটনের জন্য বান্দরবানে এসে শুধু ইউক্যালিপটাস-একাশিয়া দেখে যদি কেউ ভাবেন পাহাড়ের সৌন্দর্য দেখে এসেছেন, তাহলে তাঁদের প্রতি আমার গভীর সমবেদনা প্রকাশ করা ছাড়া কোনো উপায় থাকবে না।
এখন আসি নির্বাচনের কথায়। পাঠক নিশ্চয়ই এতক্ষণ অধৈর্য হয়ে উঠেছেন যে তামাকের এত কথার সঙ্গে নির্বাচনের কী সম্পর্ক? এই সম্পর্কটা আমার নিজের কাছেও পরিষ্কার ছিল না। কিন্তু গত কয়েক বছরে তামাক চাষের এলাকায় প্রশাসন এবং জনপ্রতিনিধিদের সঙ্গে সভা করার সময় বিষয়টির সম্পৃক্ততা বুঝতে পেরেছি। সাধারণত নির্বাচনী প্রচারের সময় প্রার্থী এবং তাঁদের সমর্থকেরা চায়ের দোকানে বসে পান-সিগারেট-বিড়ি খাইয়ে খোশগল্প করে ভোটারদের মনোরঞ্জন করেন। এ তো ভোট আদায় করার একটি কৌশল। কাজেই নির্বাচনী খরচের মধ্যে পান (সঙ্গে জর্দা), সিগারেট এবং বিড়ির খরচ ধরা থাকে। তাই নির্বাচনে প্রার্থী হতে চান এমন ব্যক্তিরা মনে করেন, ধূমপান ও তামাকবিরোধী আন্দোলন করতে গিয়ে আসন্ন কোনো নির্বাচনে ভোটারের সমর্থন পাওয়া যাবে না। ওরে বাবা, ধূমপানের বিরুদ্ধে বললে আমি ভোট পাব কেমন করে? আশ্চর্য যে নির্বাচিত হয়ে জনগণের পক্ষে কাজ করার নিশ্চয়তা নেই, অথচ ঠিকই ভোটারের স্বাস্থ্যের ক্ষতি করে ভোট নেওয়া হচ্ছে! এমন প্রার্থীকে কি আসলেই ভোট দেওয়া উচিত?
আরও দেখা গেছে, নির্বাচিত হয়ে গেছেন, এখন এলাকার মানুষের মঙ্গলের জন্য কাজ করবেন, তাও তাঁর ভয় ভবিষ্যৎ ভোটের জন্য। একটি উদাহরণ দিচ্ছি। বান্দরবানে ব্যাপক তামাক চাষ হচ্ছে। এই সময় এলাকার নির্বাচিত প্রতিনিধি জনস্বার্থে তামাক চাষের বিপক্ষে বলতে গেলে তামাকচাষিরা এসে তাঁর কাছে ধরনা দেন, আমাদের কী হবে? তাঁরাও তো ভোটার ভেবে নির্বাচিত প্রতিনিধি কিছুটা নমনীয় হয়ে যান। কিন্তু তিনি যা করছিলেন, তা ছিল এলাকার সব মানুষের উপকারের জন্য। জনপ্রতিনিধি হিসেবে এটাই তাঁর কাজ। এ ক্ষেত্রে আমি এটাও দেখেছি, জনপ্রতিনিধি তিনি একজন সংসদ সদস্য (নাম বলছি না, তাঁর অনুমতি নিইনি বলে), তিনি তামাকচাষিকে ভোটার হিসেবে স্বীকার করে তাঁর ক্ষতি যেন না হয় এবং একই সঙ্গে এলাকার ক্ষতি যেন না হয় উভয় দিকে ব্যবস্থা নেওয়ার উদ্যোগ নিয়েছেন। অর্থাৎ তিনি বুঝিয়ে দিচ্ছেন, নির্বাচন করতে তামাক চাষ এবং তামাকজাত দ্রব্যের ব্যবহারের পক্ষে থাকতে হবে এমন কথা নেই, বরং জনস্বার্থে কাজ করাই তাঁর দায়িত্ব।
বাংলা ব্লগ দিবস
সামাজিক যোগাযোগমাধ্যম ও সাইবার আইন
১৯ ডিসেম্বর পালিত হচ্ছে তৃতীয় বাংলা ব্লগ দিবস। এবারের প্রতিপাদ্য ‘গণজাগরণে সামাজিক যোগাযোগমাধ্যম ও সাইবার আইন’। ‘ব্লগ’ এ সময়ের সবচেয়ে বহুল উচ্চারিত শব্দগুলোর মধ্যে অন্যতম। একসময় ব্লগ বলতে বোঝানো হতো অন্তর্জালিক ডায়েরি। এখন ব্লগ বিকল্প মাধ্যম হিসেবে সমাদৃত। ব্লগের মূল তাৎপর্য এর অবারিত মিথস্ক্রিয়া। এখানে লেখক এবং প্রকাশকের প্রথাগত ধারণা অবলুপ্ত। আর তাই সামাজিক যোগাযোগ, মুহূর্তের তথ্য ও খবর, ছবি, ভিডিও, টেক্সট প্রভৃতি মাধ্যমের মিশেল ব্লগকে করে তুলেছে স্পন্দনময় এক ক্ষেত্র। যেখানে রয়েছে গণজাগরণের সম্ভাবনা, তুখোড় রাজনৈতিক বিশ্লেষণ, কেবলই মনের ভাব প্রকাশ অথবা বস্তুনিষ্ঠ নাগরিক সাংবাদিকতা—সবই। ব্যক্তির সাইবার-যাপন অবাস্তব কোনো বিষয় নয়, তাই অনুভূত হচ্ছে সাইবার আইনের প্রয়োজনীয়তাও।
বিজয়ের মাস ডিসেম্বর বাংলা ব্লগিংয়ের জন্যও ঐতিহাসিক গুরুত্ব বহন করে। ২০০৫ সালের এ মাসে সামহোয়্যারইন ব্লগের মাধ্যমে বাংলা কমিউনিটি ব্লগের যাত্রা সূচিত হয়। সেই অবদান ও ঐতিহাসিক প্রেক্ষাপট সামনে রেখে ২০০৯ সালের ১৯ ডিসেম্বর প্রথমবারের মতো বাংলা ব্লগ দিবস পালিত হয়। বাংলা ভাষাভাষীদের এই ব্লগের সঙ্গে যুক্ত রয়েছেন এক লাখ ২০ হাজারের ওপরে ব্লগার। এ বছর তৃতীয় বাংলা ব্লগ দিবসের প্রাক্কালে স্বপ্রণোদিত হয়ে এগিয়ে এসেছে ১৩টি কমিউনিটি ব্লগ ও ফোরাম প্ল্যাটফর্ম: উন্মোচন, একুশে ব্লগ, প্রজন্ম ফোরাম, কম্পিউটার জগৎ ব্লগ, মুক্ত ব্লগ, প্রথম আলো ব্লগ, বিডিনিউজ টুয়েন্টিফোর ডট কম ব্লগ, প্রিয় ব্লগ, টেকটিউনস ব্লগ, দৃষ্টিপাত, ইউনিয়ন তথ্য ও সেবাকেন্দ্র এবং সামহোয়্যারইন ব্লগ প্রভৃতি।
‘উন্মোচন’ ব্লগের স্লোগান ‘খুলে দেখি সময়ের মুখোশ’ তার অভিযাত্রায় শরিক লেখক-পাঠক-ব্লগারদের স্বাধীন চর্চায় বিশ্বাস করে। একুশে ব্লগ নামেই ধারণ করে বাংলা ভাষার গর্ব এবং অর্জনের সংখ্যা একুশকে, তাঁদের স্লোগান ‘আমরা বিজয় রাখিব ধরে, আমরা শির রাখিব উচ্চ, আমরা হব না কখনো নত, সকল বিঘ্ন করিব তুচ্ছ’।"প্রজন্ম ফোরাম এমনকি চিৎকারটিও বাংলায় করতে চায়। বিশ্বাস করে, প্রজন্ম হয়ে উঠবে প্রাণবন্ত ও মুক্ত আলোচনার এক অনন্য স্থান। কমজগৎ ব্লগ মূলত কম্পিউটার বিষয়ে যেকোনো সহায়তায় বাংলা ভাষাভাষীদের জন্য চমৎকার স্থান। মুক্ত ব্লগ মুক্তচিন্তা এবং সেই চিন্তার ধারক ও বাহক, স্বাধীন, নিঃসংকোচ মতপ্রকাশে বিশ্বাসী। মতপ্রকাশের পরিসর বাড়ানো, সৃষ্টিশীলতাকে উৎসাহ দেওয়া, লেখক-পাঠক যোগাযোগের মাত্রা প্রসারিত করতে যাত্রা শুরু করে প্রথম আলো ব্লগ। নাগরিক সাংবাদিকতাকে ভিন্নমাত্রা দেওয়ার লক্ষ্য নিয়ে পথ চলছে বিডিনিউজ টুয়েন্টিফোর ডটকম ব্লগ। প্রিয় ব্লগ বাণিজ্য, শিক্ষা, জলবায়ু, সাহিত্য, ধর্মসহ বিভিন্ন বিষয়ভিত্তিক ব্লগিংয়ের সুযোগ দেয়। টেকটিউনস বাংলা ভাষার সবচেয়ে জনপ্রিয় দেশীয় প্রযুক্তি ব্লগ। দৃষ্টিপাত ব্লগ দেশের উন্নয়ন ভাবনায় সম্পৃক্ত সব মানুষের কণ্ঠস্বর হয়ে ওঠার কথা বলে। ‘ইউনিয়ন তথ্য ও সেবাকেন্দ্র’ ব্লগ তৃণমূল পর্যায়ে স্থানীয় মানুষের দৈনন্দিন জীবনের প্রয়োজনীয় প্রায় সব ধরনের তথ্য ও সেবা বিতরণ করে যুগান্তকারী অধ্যায়ের সূচনা করেছে। বাংলা ভাষায় প্রথম ও সর্ববৃহৎ ব্লগ সামহোয়্যারইন ব্লগ যাত্রা শুরু করে ‘বাঁধ ভাঙার আওয়াজ’ স্লোগান নিয়ে; স্বাধীন এক মঞ্চ যেখানে চিন্তা, মতামত, সৃজনশীলতার এক অনন্যসাধারণ প্রকাশ দেখা যায়।
‘আরব বসন্ত’ ও ‘অকুপাই ওয়াল স্ট্রিট’ আন্দোলন ২০১১ সালকে চিহ্নিত করছে সামাজিক যোগাযোগমাধ্যমের বৈপ্লবিক কাল হিসেবে। আরব বিশ্বে স্বৈরাচারী শাসকদের বিরুদ্ধে জনগণ সংঘবদ্ধ হয়েছে এই যোগাযোগ সক্ষমতাকে কাজে লাগিয়ে, যার প্রভাব বাংলাদেশেও দৃশ্যমান। গণজাগরণের জন্য কেবল রাজনৈতিক দলের আহ্বানের প্রয়োজন ফুরিয়েছে। সংখ্যাগরিষ্ঠ জনগণের কোনো ন্যায্য দাবি ও প্রতিবাদের মুখপাত্র হয়ে উঠতে পারছেন যেকোনো ব্যক্তি বা ব্লগার। প্রথাগত রাজনৈতিক সংশ্লিষ্টতাহীন বিভিন্ন প্রতিবাদ-সমাবেশ হতে দেখা যাচ্ছে বাংলাদেশে।
সাইবার পরিসরের অবাধ স্বাধীনতার সুযোগে ব্লগের অপব্যবহার এবং সাইবার অপরাধের পরিমাণও লক্ষণীয় হারে বৃদ্ধি পাচ্ছে। এই অপরাধসমূহকে তিন ভাগে ভাগ করা যায়—(১) অর্থনৈতিক: সংস্থা/ব্যক্তির অর্থনৈতিক তথ্য/অর্থ চুরি; (২) প্রযুক্তিগত: কোড, কপিরাইট ছিনতাই, হ্যাকিং ও প্রযুক্তিগত ভৌত ও অভৌত স্থাপনার ক্ষতিসাধন; এবং (৩) সামাজিক: হুমকি, যৌন নির্যাতন ও অবমাননা। সামাজিক অপরাধসমূহ সাধারণ ব্যবহারকারীদের সঙ্গে অহরহ সংঘটিত হচ্ছে। ওয়েবে মৃত্যুর হুমকি; যৌন হয়রানি এবং ছবি ও পরিচয় পর্নোগ্রাফিতে ব্যবহার, প্রোফাইল ও কপিরাইট হ্যাকিং, ব্লগারদের মানবীয় অনুভূতির সঙ্গে আর্থিক প্রতারণা, ই-মেইল অ্যাড্রেস স্প্যামারকে প্রদান, পাইরেসি, সংবিধানের অবমাননা, সাম্প্রদায়িক নিগ্রহ ইত্যাদি সংগঠিত হলে বাস্তব জীবনের মতোই মানুষ বিপর্যস্ত হয়ে পড়ে। এসব অপরাধ দমনের জন্য আইন প্রণেতাদের এ ক্ষেত্রে সামাজিক যোগাযোগমাধ্যম বিশেষজ্ঞদের সঙ্গে একযোগে গবেষণা পরিচালনা করে প্রতিরোধব্যবস্থা তৈরি করতে হবে। না হলে সামাজিক যোগাযোগমাধ্যম ব্যবহার করে জাতীয় উন্নয়নের পরিবর্তে বাধাগ্রস্ত করবে তথ্যপ্রযুক্তি প্রসার তথা ডিজিটাল বাংলাদেশ গড়ার বাস্তবতা।
বাংলা ব্লগ দিবস অন্তর্জালে সব বাংলা ব্লগ ও কমিউনিটি সাইটের যোগদানের জন্য উন্মুক্ত, তবে অনলাইনে যুদ্ধাপরাধের দোসর গোষ্ঠী এ আয়োজনে সম্পূর্ণরূপে নিষিদ্ধ। বাংলাদেশের সাইবার পরিসরে ব্লগের ভূমিকা অগ্রগণ্য; যুদ্ধাপরাধের তৎপরতা নিষিদ্ধসহ সব বাকস্বাধীনতা ও গণজাগরণের নিশ্চয়তার জন্য সাইবার আইনের পরিকাঠামো তৈরিতে কমিউনিটি ব্লগ প্ল্যাটফর্মসমূহ ঐক্যবদ্ধভাবে কাজ করার প্রত্যয় ব্যক্ত করেছে। তৃতীয় বাংলা ব্লগ দিবস সে প্রত্যয় পূরণে সফল হবে এই শুভকামনা আমাদের সবার।
লেখকবৃন্দ বিভিন্ন ব্লগ পরিচালক ও সামাজিক যোগাযোগমাধ্যমের সঙ্গে সংশ্লিষ্ট।
মাননীয় হুকুমদাতা, আপনাকে বলছি...ইশ, সকালবেলা উঠে এ কী দৃশ্য দেখতে হলো প্রথম আলোর প্রথম পাতায়! দাউ দাউ করে পুড়ছে একটা বাস, দোজখের আগুনের মতো, ‘সিলেট-হবিগঞ্জ সুপার এক্সপ্রেস’ লেখাটা স্পষ্ট আর সৌকর্যময়। জানালা দিয়ে বেরিয়ে আছে একজোড়া পা, মানুষের দুটো পা, জুতো পরা। পুড়ে অঙ্গার হয়ে গেছে ওই মানুষটা। সকালবেলা তিনি বের হয়েছিলেন জুতামোজা পরে; নাশতা করেছিলেন, প্রিয়জনের কাছে বিদায় নিয়েছিলেন, কাজে যাচ্ছিলেন কিংবা যাচ্ছিলেন আপন ঠিকানাতেই। তাঁরও জনক-জননী আছে, তাঁরও জন্মের সময় মুখে মধু বা কানে আজান দেওয়া হয়েছিল। ওই মানুষটিও স্কুলে গেছেন, লেখাপড়া শিখেছেন; তাঁরও আত্মীয়স্বজন বন্ধুবান্ধব আছে, তিনিও ভোট দিতে ভোটকেন্দ্রে গেছেন। একটা মানুষ। একটা জলজ্যান্ত মানুষ। বিবাহিত হলে তাঁর স্ত্রী-সন্তান আছে, হয়তো। তাঁর কী অপরাধ? কেন তাঁকে জ্বলন্ত বাসের মধ্যে কাবাবের মতো পুড়তে হলো?
এ কোন রাজনীতি? এ কোন মানবিকতা? এ কোন আদর্শ? রাজনীতি মানে না নীতির রাজা? নিরপরাধ মানুষকে পুড়িয়ে মারার নাম নীতির রাজা? মানুষ মেরে মানুষের অধিকার প্রতিষ্ঠার কথা বলা?
১৮ ডিসেম্বর ২০১১ ঢাকাসহ সারা দেশে বিনা মেঘে বজ্রপাতের মতো কী ঘটতে দেখলাম আমরা! সারা দেশে একযোগে বাসে আগুন, গাড়িতে আগুন, বাস ভাঙচুর, ককটেল বিস্ফোরণ। ককটেল বিস্ফোরণে ঢাকার মতিঝিলে মারাও গেছেন এক তরুণ।
এ তো স্বতঃস্ফূর্ত প্রতিবাদ নয়। রাস্তায় আন্দোলন আমরাও করেছি, নব্বইয়ের দশকের উত্তাল গণ-আন্দোলনের দিনগুলোয় বিশ্ববিদ্যালয়ের ছাত্র হিসেবে পুলিশের সঙ্গে ঢিল ছোড়াছুড়ির অভিজ্ঞতা আমাদেরও কিছু আছে। বিএনপির মুক্তিযোদ্ধা সংবর্ধনা ছিল ওই দিন, তাতে আসার পথে পুলিশ বাধা দিয়েছে। তাতেই একযোগে সারা দেশে এতগুলো ককটেল সকালবেলাতেই ফুটতে পারে না, এতগুলো বাসে আগুন জ্বলে উঠতে পারে না, যদি না আগে থেকেই পরিকল্পনা করা হয়ে থাকে, প্রস্তুতি নেওয়া হয়ে থাকে। একটা ঠান্ডা মাথার পূর্বপরিকল্পনার আভাস পাওয়া যাচ্ছে। আগে থেকেই নির্দেশ দিতে হয়েছে, ককটেল বানাও। গাড়ি পোড়ানোর সিদ্ধান্তটাও কাউকে না কাউকে নিতে হয়েছে এবং সেটা সারা দেশের কর্মীদের জানিয়ে দিতে হয়েছে।
জনাব পরিকল্পনাকারী ও হুকুমদাতা, অভিনন্দন! আপনার পরিকল্পনা আমাদের কল্পনাকেও হার মানিয়েছে। আজ আপনি যখন নাশতা করছেন, প্রথম আলোর ১৯ ডিসেম্বর ২০১১-এর কাগজটা হাতে নিন। ওই যে মানুষটা বাসের জানালা দিয়ে পা বের করে দিয়ে ভেতরে দাউ দাউ আগুনে পুড়ে যাচ্ছেন, যাঁর মাংসের পোড়া গন্ধে ঢাকা-সিলেট মহাসড়কের চণ্ডীপুলে বদিকোনার আকাশ-বাতাস ভারী হয়ে আছে, তাঁর মৃত্যুর গন্ধ, পোড়া মাংসের গন্ধে আপনার আজকের ব্রেকফাস্ট কি আরও জমে উঠল?
পত্রিকায় নানা কথাই লেখা হয়েছে। বলা হচ্ছে, বিএনপি-জামায়াতের পরিকল্পনা ছিল মুক্তিযোদ্ধা সংবর্ধনার নাম করে সারা দেশ থেকে লক্ষ মানুষকে ঢাকায় ইঞ্জিনিয়ার্স ইনস্টিটিউশনে জড়ো করে সেখান থেকে সচিবালয়ের দিকে যাত্রা করে রাজধানী অচল করে দেওয়া। আইনশৃঙ্খলা রক্ষাকারী বাহিনী আগেই সেটা টের পেয়ে গিয়ে তাদের পরিকল্পনা ভেস্তে দেয়। কিন্তু মুক্তিযোদ্ধা সংবর্ধনা সমাবেশে প্রবেশে বাধার প্রতিক্রিয়া ককটেল-বোমার গণবিস্ফোরণ নয়, হতে পারে না। যাত্রীভরা চলন্ত বাসে আগুন দেওয়াটাকেও গণ-আন্দোলন বলে না।
একটা গুরুত্বপূর্ণ তথ্য পাওয়া গেল চ্যানেল আইয়ের সংবাদ থেকে। ছড়িয়ে দেওয়া হয়েছিল, গোলাম আযমকে গ্রেপ্তার করা হয়েছে। এ হলো তারই প্রতিক্রিয়া। গোলাম আযমের কথিত গ্রেপ্তারের প্রতিক্রিয়া দেখাতে এত বিপুলসংখ্যক গাড়ি ভাঙচুর, গাড়িতে আগুন আর বোমা ফাটানোর মহড়া!
হরতালের আগের দিন গাড়িতে আগুন একটা রেওয়াজে পরিণত হয়েছে। এখন হরতালের দিনে গাড়ি চলে নিরাপদে, কিন্তু হরতালের আগের সন্ধ্যায় গাড়ি পাওয়া যায় না, রাজধানীর রাজপথে অফিসফেরত মানুষ ভোগান্তির শিকার হয় চরম। আর এইভাবে গাড়ি পোড়াতে গিয়ে, গাড়িতে গানপাউডার ছিটিয়ে আগুন ধরিয়ে মানুষ মারা হয়েছে অতীতে, এই শহরেই। বেবিট্যাক্সিতে আগুন দিয়ে এর চালককে জীবন্ত কয়লা বানানো হয়েছে একাধিকবার। পুরো শরীরের দগদগে ক্ষত নিয়ে বেবিট্যাক্সিচালক কয়েক দিন অকল্পনীয় যন্ত্রণায় ছটফট করেছেন হাসপাতালে, তারপর একসময় ঢলে পড়েছেন মৃত্যুর কোলে—এই সব খবর আমরা ভুলতে পারি না। হরতালের আগে যাত্রীবাহী বাসে আগুন দিতে হবে, এটা কোন ধরনের রাজনৈতিক কর্মসূচি? এ তো স্রেফ বর্বরতা। যাত্রী কিংবা চালকসমেত বেবিট্যাক্সিতে আগুন দিতে হবে—জ্বলন্ত শরীর নিয়ে কাতরাবে, গড়াগড়ি খাবে মানুষ; এই দৃশ্য দেখার মধ্যে কোন রাজনৈতিক পরিতৃপ্তি, কোন তৃপ্তির ঢেকুর?
ছোট্ট কন্যাটি অপেক্ষা করে বাড়িতে, বাবা আসবেন। বাবা আসেন না। মা সারা রাত জেগে থাকেন দরজা ধরে, পথ চেয়ে—এই বুঝি ছেলে ফিরে এল। ছেলে ফিরবে কী, সে তো একটা পোড়া মাংসের অবয়বহীন দলা হয়ে পড়ে আছে কোনো ভস্মীভূত গাড়ির ভেতরে।
আমাদের রাজনীতিবিদদের, আমাদের নেতাদের বুঝতে হবে, প্রতিটা জীবন মূল্যবান। অধিকার জনগণের হয় না, অধিকার হয় প্রত্যেক মানুষের। নিরাপত্তা সারা দেশের মানুষের হয় না, নিরাপত্তা হয় প্রত্যেক মানুষের আলাদা আলাদা। একটা মানুষকে হত্যা করা মানে মানবতাকেই হত্যা করা। একজন নাগরিককে জ্বালিয়ে-পুড়িয়ে মারা মানে মানবসত্যকেই জ্বালিয়ে-পুড়িয়ে মারা।
আগে থেকে ঘোষণা না দিয়ে হঠাৎ করে আপনি গাড়ি ভাঙতে, আগুন জ্বালাতে, ককটেল ফোটাতে কেন যাবেন? গত পরশু ঢাকা শহরে মানুষের কী ভোগান্তিটাই না হয়েছে। একদিকে যানজট, অন্যদিকে আতঙ্ক। কাজের উদ্দেশ্যে বেরিয়ে বিপদে পড়েছে মানুষ, কাজ থেকে ফেরার পথে যানবাহন পাওয়া হয়ে পড়েছে ভার। মানুষের এই সব দুঃখ-কষ্টের কোনোই মূল্য নেই আমাদের রাজনীতিবিদদের কাছে? কিসের জন্য রাজনীতি করেন আপনারা? শুধু ক্ষমতার মধু পান করার জন্য, শুধু কোটি কোটি টাকা আত্মসাৎ করার জন্য, শুধু বিরোধী মতকে দলন করার জন্য?
আর সারা দেশে একযোগে বোমা ফাটানোর মানে কী? এই ঘটনা আমাদের স্মরণ করিয়ে দেয় জেএমবির সিরিজ বোমা বিস্ফোরণের দিনগুলোর কথা। আমাদের ভয় হয়, বড় নেতাদের জেলখানায় ঢুকতে দেখে জামায়াত তার মরণকামড় দেওয়ার জন্য প্রস্তুতি নিচ্ছে। তারা সারা দেশকেই জ্বালিয়ে-পুড়িয়ে দেওয়ার কর্মসূচির একটা মহড়া করল মাত্র। আর পরিহাসটা দেখুন। কর্মসূচি দেওয়া হয়েছে মুক্তিযোদ্ধাদের সংবর্ধনা দেওয়ার আর মাঠে ককটেল হাতে নেমে পড়েছে স্বাধীনতাবিরোধী রাজনৈতিক শক্তিটি।
যে পরিকল্পনাকারীরা এই ককটেল বানানোর ও ফাটানোর পরিকল্পনা করেছে, নির্দেশ দিয়েছে, তাদের নাকে কি মাংসপোড়া গন্ধ যাচ্ছে না? আরবের সব সুগন্ধীও কি তাদের হাতে রক্তের গন্ধ দূর করতে পারবে?
হয়তো এদের কোনো ঘ্রাণেন্দ্রিয় নেই। ক্ষমতার মোহ এদের নাক-কান-চোখ বন্ধ করে দিয়েছে। এদের বিবেক বহু আগেই মারা গেছে। সাধারণ দয়া-মায়া-করুণা নামের মানবিক গুণগুলো এদের সত্তা থেকে বহু আগেই বিতাড়িত। এরা অন্ধ, এরা ক্ষমতান্ধ, এরা অন্ধ, এরা আদর্শ-অন্ধ।
এরা করতে পারে না, এমন কোনো কাজ নেই।
হে আল্লাহ, এই রকম রাজনীতি-অন্ধ, ক্ষমতা-অন্ধ, আদর্শ-অন্ধ ভয়ংকর রাজনীতিকদের হাত থেকে দেশ ও মানুষকে তুমি রক্ষা করো।
বাঘা তেঁতুল
ক্রোড়পত্র
সংবাদপত্রের ক্রোড়পত্র জিনিসটি হলো বোঝার ওপর শাকের আঁটি। কাগজের গুরুত্বপূর্ণ খবর ও বড় বড় লেখকের আকর্ষণীয় নিবন্ধগুলোই পাঠক পড়েন। বিশেষ করে পত্রিকার সঙ্গে লেজের মতো কিছু থাকলে সেসব পড়ার সময় কোথায় তাঁর! তা ছাড়া ক্রোড়পত্রের লেখা যে অতি সুখপাঠ্য ও ‘একবার শুরু করলে শেষ না করে পারা যায় না’ গোছের হবে তার নিশ্চয়তা কী? আর হলোই-বা অতি উন্নতমানের রচনা, বিষয়বস্তু যদি পাঠকের পছন্দ না হয়? বালক-বালিকাদের কানে ধরে বাল্যশিক্ষার বই জোর করে পড়ানো যায়, পাঠককে তাঁর ইচ্ছার বিরুদ্ধে ঘাড়ে ধরে একটি লাইনও পড়ানো যাবে না।
কোনো সংবাদপত্র নিজের উদ্যোগে যখন কোনো উপলক্ষে বা বিষয়ে বিশেষ সংখ্যা অথবা মূল কাগজের সঙ্গে ক্রোড়পত্র প্রকাশ করে, সেটা গুরুত্বপূর্ণ। তাতে বিষয়ভিত্তিক লেখা থাকলেও ফরমায়েশি ও মতলবি লেখা থাকে না। তাই সেটা পাঠক শুধু পড়েন না, যত্ন করে তুলে রাখেন, পরে অবসরমতো মনোযোগ দিয়ে পড়বেন বলে। অন্যদিকে আমি অনেক আগে এক সমীক্ষা থেকে জেনেছি, কোনো গোত্রের স্পন্সর করা ক্রোড়পত্র কাগজটি হাতে আসামাত্র মুহূর্ত দেরি না করে সরিয়ে ফেলে। কখনো ঠাঁই পায় ওয়েস্ট পেপার বাস্কেটে।
আমাদের দেশে রেওয়াজ হয়েছে বিভিন্ন জাতীয় উপলক্ষে সরকার বা ক্ষমতাসীন দল পত্রপত্রিকায় বিশেষ ক্রোড়পত্র স্পন্সর করায়। তাতে যেসব লেখা থাকে তার রচয়িতা হন সরকারি কর্মকর্তা অথবা সরকারঘনিষ্ঠ কবি-লেখক। ওগুলো খুব কম পাঠকই ছুঁয়ে দেখেন।
গতকাল এক ক্রোড়পত্রের কল্যাণে বিশ্বে বাংলাদেশের ভাবমূর্তিতে এক নতুন মাত্রা যোগ হয়েছে। ক্রোড়পত্রের মূল্যবান রচনাগুলো পাঠ করার সৌভাগ্য এখনো হয়নি। আমাদের দেশের কাগজের প্রতিবেদন থেকে জানা গেল: ‘বাংলাদেশের ইতিবাচক ভাবমূর্তি তুলে ধরতে বিলেতি পত্রিকায় ক্রোড়পত্র প্রকাশ করছে আওয়ামী লীগের নেতৃত্বাধীন জোট সরকার। ব্রিটেনের প্রভাবশালী দৈনিক দ্য টাইমস-এর ১৯ ডিসেম্বর সংখ্যায় প্রায় সোয়া কোটি টাকা খরচ করে ১২ পৃষ্ঠার এ ক্রোড়পত্র প্রকাশিত হবে।’ (প্রথম আলো)
লন্ডনে বাংলাদেশের হাইকমিশনার জানান, ‘মূলত বাংলাদেশের ৪০ বছরের অর্জন, গণতন্ত্রের অভিযাত্রা—এসব বিষয় প্রতিপাদ্য করা হয়েছে প্রকাশিতব্য ক্রোড়পত্রে।’ পররাষ্ট্র মন্ত্রণালয়ের বহিঃপ্রচার অনুবিভাগের মহাপরিচালক জানিয়েছেন, ‘ক্রোড়পত্র প্রকাশের জন্য ব্রিটিশ দৈনিকটিকে দেড় লাখ ডলার সমপরিমাণ প্রায় সোয়া কোটি টাকা দেওয়া হয়েছে।... এটি তাদের খরচের এক-তৃতীয়াংশ।’
সরকারের শীর্ষ পর্যায়ের নেতারা দুই দিন আগেও বলেছেন, গত ৪০ বছরের মধ্যে আওয়ামী লীগ ক্ষমতায় ছিল ১২ বছরের কম সময়। ধারণা করি, ৪০ বছরের যে অর্জনের কথা বলা হয়েছে, তাতে ১২ বছরের যাবতীয় কৃতিত্ব আওয়ামী লীগ পাবে। সেখানে আর কেউ ভাগ বসাতে পারবে না। কিন্তু পরবর্তী সাড়ে ২৮ বছরে অর্জন আদৌ যদি কিছু হয়ে থাকে, তার জন্য অতি সামান্য কৃতিত্বও জিয়াউর রহমান, আবদুস সাত্তার, হুসেইন মুহম্মদ এরশাদের প্রাপ্য।
১৯৭৫ থেকে ৯০ পর্যন্ত ১৫ বছর জিয়া ও এরশাদের বাংলাদেশ জাতীয়তাবাদী দল ও জাতীয় পার্টি ক্ষমতায় ছিল। তাঁরা ছিলেন সামরিক শাসক। তাঁদের অধিকাংশ সময় বাংলাদেশে গণতন্ত্র ছিল না। কিন্তু তাঁদের সময় বাংলাদেশের গ্রামীণ অর্থনীতি শুধু নয়, ম্যাক্রোপর্যায়ের অসামান্য উন্নতি হয়েছে। গ্রামে শিক্ষা, স্বাস্থ্য, ক্ষুদ্রঋণ কার্যক্রম এনজিওর মাধ্যমে জিয়ার সময় শুরু হয়। পোশাকশিল্প বিকশিত হয় এরশাদের সময়। মধ্যপ্রাচ্যে জনশক্তি রপ্তানিও বিশেষ মাত্রা অর্জন করে জিয়া-এরশাদের শাসনামলে। আশা করি, এসব কথা বলা হবে ১২ পৃষ্ঠার সাপ্লিমেন্টের সাড়ে আট পৃষ্ঠাজুড়ে।
বেগম খালেদা জিয়ার পাঁচ-পাঁচ দশ বছরের শাসন কালের কথা কিছুই যদি না থাকে, তাতে বিস্ময়ের কিছু নেই। অর্থনীতির উদারীকরণ উপমহাদেশের দেশগুলোর মধ্যে তাঁর সময়ই বাংলাদেশে প্রথম হয়। বাংলাদেশের অর্থনীতির অর্জনে তাঁর সরকারের অর্থমন্ত্রী সাইফুর রহমানের অবদান অসামান্য, তা স্বীকার করার জন্য বিএনপিপন্থী হওয়ার দরকার নেই, ভারতের প্রধানমন্ত্রী মনমোহন সিংই বলেছেন।
বাংলাদেশে পর্যটনের বিকাশের চিত্র নাকি তুলে ধরা হয়েছে। হাইকমিশনার জানিয়েছেন, ‘দৈনিকটি প্রতিদিন প্রায় ১৮ লাখ কপি ছেপে থাকে।’ প্রতিটি কপি যদি একজন পাঠক পড়েন, তাহলে ১৮ লাখ পাঠক পড়বেন। ১৮ লাখের মধ্যে যদি সেই ব্রিটিশ মহিলা থাকেন, যিনি কোনো ফ্লাইটে মধ্যরাতে ঢাকা পৌঁছেন। তাঁকে ম্যাডাম ম্যাডাম বলে এক টেক্সিচালক গুলশান এক হোটেলে নিয়ে আসেন। মিনিট দশেকের পথ। মিটার কাজ করছিল না। তাতে ক্ষতি কী? ভাড়া তো মোটামুটি জানাই আছে। মহিলা ৫০০ টাকার একখানি নোট বের করে চালকের হাতে দেন। চালক বলেন, ও রকম নোট আরও চারখানা পার্স থেকে বের করুন। মধ্যরাতে সিনক্রিয়েট হওয়ার ভয়ে এবং বড় রকম বেইজ্জতি থেকে বাঁচতে আড়াই হাজার টাকা দিয়ে তিনি হোটেলে গিয়ে ঢোকেন। হাউস অব লর্ডসের প্রবীণ সদস্য লর্ড এভেরিকে দেখি পায়জামা-পাঞ্জাবি পরে বসে আছেন। আমাদের দেশি পোশাকে তাঁকে দেখে খুশি হলাম। ধন্যবাদ জানালাম। তিনি হাসলেন। চোখের নিমিষে তাঁর স্যুটকেসটি বিমানবন্দরে খোয়া গেছে। বিমানবন্দর থেকেই পায়জামা-পাঞ্জাবি কেনেন।
গণতন্ত্রের অগ্রযাত্রা সম্পর্কে কী লেখা হয়েছে, তা পড়ার জন্য অধীর আগ্রহে অপেক্ষা করছি।
প্রবীণকল্যাণ
বৃদ্ধাশ্রম: শেষ বয়সের ঠিকানা
জীবনের শেষ প্রান্তে এসে এখন অনেকেই ওল্ড হোম বা বৃদ্ধদের জন্য আবাসিক ভবনে এসে আশ্রয় নেন। কেউ হয়তো স্বাধীনভাবে থাকার জন্য স্বেচ্ছায় চলে যান বৃদ্ধাশ্রমে, কেউ বা নিতান্ত বাধ্য হয়েই এ ভাগ্য বরণ করে নেন। ওল্ড হোম নিয়ে আজকের লেখা শুরু করতে চাই একটি বিখ্যাত জনপ্রিয় গানের কলি দিয়ে—
‘ছেলে আমার মস্ত মানুষ, মস্ত অফিসার
মস্ত ফ্ল্যাটে যায় না দেখা এপার-ওপার।
নানান রকম জিনিস আর আসবাব দামি দামি
সবচেয়ে কম দামি ছিলাম একমাত্র আমি।
ছেলের আমার, আমার প্রতি অগাধ সম্ভ্রম
আমার ঠিকানা তাই বৃদ্ধাশ্রম।’
বৃদ্ধনিবাস ধারণাটি পশ্চিমের। বিগত শতকের শুরু থেকে ব্যক্তিকেন্দ্রিক, আধুনিক, গতিশীল জীবনযাত্রার উত্তরণ এবং একান্নবর্তী পরিবারভিত্তিক সমাজব্যবস্থার ক্ষয়ের ফল এসব বৃদ্ধাশ্রম। পশ্চিমা বিশ্বের পুঁজিবাদীব্যবস্থা অনুৎপাদনশীল মানুষকে রাখতে চায় মূল কাঠামোর বাইরে, অন্যদিকে ন্যায়ভিত্তিক সামাজিক নিরাপত্তাব্যবস্থার দায় সারতে চায় সহজেই। এর সঙ্গে আছে তাদের ব্যক্তিস্বাধীনতার প্রবল আকাঙ্ক্ষা। তাই শেষ জীবনের আনন্দাশ্রম হিসেবে বৃদ্ধাশ্রমই হলো তাদের কাছে সুন্দর স্বাভাবিক ব্যবস্থা। এই ব্যবস্থা এখন তাদের সংস্কৃতির অংশ। সন্তানের যখন বয়স ১৮ পার হয়, তখন থেকেই তাঁর স্বাধীন, স্বতন্ত্র জীবনের শুরু হয়। আবার কর্মজীবন শেষে বৃদ্ধ বয়সের অবসরে সবাই নিজের মতো করেই স্বাধীনভাবে শেষ দিনগুলো কাটাতে চান, সন্তানের গলগ্রহ হয়ে থাকতে চান না। তাই অনেকে নিজের মতো একাই থাকেন, কেউ বা ওল্ড হোমে অন্য বৃদ্ধদের সঙ্গে সময় কাটাতে পছন্দ করেন। জীবনের শুরুতে স্কুলে যাওয়ার মতোই শেষ জীবনের বৃদ্ধাশ্রমে থাকা তাঁদের কাছে খুব স্বাভাবিক।
আজকাল আমাদের দেশেও বৃদ্ধদের জন্য এমন নিবাস গড়ে তোলা হচ্ছে। কিন্তু পশ্চিমে যা স্বাভাবিক জীবনযাত্রার উপকরণ, আমাদের দেশে তা ভিন্ন। এখানে ব্যক্তির চেয়ে পরিবারের গুরুত্ব বেশি। একান্নবর্তী ব্যবস্থা এখন খুব একটা না দেখা গেলেও অন্তত পিতা-মাতাকে নিজের পরিবারভুক্ত হিসেবেই গণ্য করা হয়। ব্যক্তিস্বাধীনতার স্বাচ্ছন্দ্যের চেয়ে পরস্পরের সান্নিধ্যের শান্তিটুকুর মূল্য অনেক বেশি। তাই সন্তান স্বাবলম্বী হলেই পিতা-মাতাকে ত্যাগ করে একা থাকবে তা প্রত্যাশিত নয়। এখানে সন্তান সাবালক হলেই পিতা-মাতার দায়িত্ব শেষ হয় না, তেমনি বৃদ্ধ পিতা-মাতার দেখাশোনা করার সামাজিক দায়ভার সন্তানের ওপরই বর্তায়। তাই পশ্চিমের ওল্ড হোম আমাদের জীবনধারায় অনুপস্থিত থাকাটাই কাম্য ছিল। কিন্তু সময়ের সঙ্গে সঙ্গে বাস্তব অবস্থার পরিপ্রেক্ষিতে এর বিপরীতটাই দেখা যাচ্ছে।
বৃদ্ধাশ্রম আমাদের দেশে সংস্কৃতির অংশ নয়, বরং কিছুটা প্রয়োজন এবং অনেকটাই মূল্যবোধের অবক্ষয়ের প্রকাশ। আমাদের এখানে যাঁরা বৃদ্ধাশ্রমে থাকেন, তাঁদের বেশির ভাগই যে স্বেচ্ছায় থাকেন, তা নয়। অনেকেই সন্তানের অবহেলা যা অযত্নের কারণে, কখনো কখনো দুর্ব্যবহারের শিকার হয়ে আশ্রয় নেন এসব নিবাসে। আজ যাঁরা বৃদ্ধ, তাঁরা নিজেদের জীবনের সব ধনসম্পদ বিনিয়োগ করেছিলেন সন্তানের জন্য, নিজের জন্য রাখেননি। কিন্তু বৃদ্ধ বয়সে সন্তানের কাছ থেকে এর একটি ক্ষুদ্র অংশও তাঁরা পাচ্ছেন না। কখনো দেখা যায়, সন্তান তার নিজের পরিবারের খরচ জোগাতে হিমশিম খাচ্ছে, তাই পিতা-মাতাকে মনে করছে বোঝা। নিজে স্ত্রী-সন্তান নিয়ে একটু ভালো থাকার জন্য বাবা-মায়ের ঠাঁই করে দিয়েছেন বৃদ্ধাশ্রমে। একবার বৃদ্ধনিবাসে পাঠাতে পারলেই যেন সব দায়মুক্তি। এভাবে নানা অজুহাতে পিতা-মাতাকে দূরে সরিয়ে দেওয়া হচ্ছে। অনেক নামীদামি বুদ্ধিজীবী, শিল্পী, সাহিত্যিক, সাংবাদিক, শিক্ষক, চাকরিজীবী যাঁরা একসময় খুব বর্ণাঢ্য জীবনের অধিকারী ছিলেন, বৃদ্ধ বয়সে এসে নিজের সন্তানের দ্বারাই অবহেলা ও বঞ্চনার শিকার হয়ে বৃদ্ধাশ্রমে স্থায়ী বাসিন্দা হতে বাধ্য হচ্ছেন। অনেক সন্তান বা আত্মীয়স্বজন আর তাঁদের কোনো খবরও নেন না। বাড়িতে কোনো অনুষ্ঠানে বা ঈদের আনন্দের সময়ও পিতা-মাতাকে বাড়িতে নেন না।
তাই অনেকের জন্য বৃদ্ধনিবাস অতিপ্রয়োজনীয় বিকল্প। অনেক বৃদ্ধ আছেন যাঁর সন্তান নেই, নেই কোনো আত্মীয়, যার কাছে তিনি শেষ দিনগুলো কাটাতে পারেন। বৃদ্ধাশ্রমে তাঁদের জীবন আরেকটু আনন্দময় হবে চিন্তা করেই হয়তো তারা বুকে পাথর বেঁধেই পিতা-মাতাকে সেখানে পাঠিয়ে দেন। অনেকের সন্তান কাজ করেন দেশের বাইরে। তাঁরা টাকা পাঠাতে পারলেও পিতা-মাতাকে সময় দিতে পারেন না। এঁদের জন্য বৃদ্ধনিবাস এক চমৎকার ব্যবস্থা। থাকা-খাওয়ার চিন্তা বাদ দিয়ে, শেষ জীবনের অবসর সময়টাকে উপভোগের সুযোগ করে দেয় এসব বৃদ্ধাশ্রম। এখানে যাঁরা থাকেন, তাঁরা সবাই মিলে একটা নতুন পরিবার তৈরি করে নেন। সমবয়সীদের সঙ্গে হেসেখেলে, স্মৃতিচারণা করে তাঁদের সময়টা ভালোই কেটে যায়।
বৃদ্ধাশ্রম অবহেলিত বৃদ্ধদের জন্য শেষ আশ্রয়। এখানে তাঁরা নির্ভাবনায়, সম্মানের সঙ্গে, আনন্দের সঙ্গে বাকি দিনগুলো কাটাতে পারেন। প্রয়োজনে অনেক বৃদ্ধাশ্রমে চিকিৎসারও সুন্দর ব্যবস্থা আছে। কিন্তু সব প্রাপ্তির মাঝেও এখানে যা পাওয়া যায় না তা হলো পরিবারের সান্নিধ্য। বৃদ্ধ বয়সে মানুষ তাঁর সন্তান, নাতিনাতনিদের সঙ্গে একত্রে থাকতে চান। তাঁদের সঙ্গে জীবনের আনন্দ ভাগাভাগি করে নিতে চান। বৃদ্ধাশ্রমে আশ্রয় পাওয়া যায়, সঙ্গীসাথি পাওয়া যায়, কিন্তু শেষ জীবনের এই পরম আরাধ্য আনন্দটুকু পাওয়া যায় না, যার জন্য তাঁরা এ সময়টায় প্রবল মানসিক যন্ত্রণা আর ভারাক্রান্ত হূদয়ে আবেগাপ্লুত হয়ে ওঠেন।
বিভিন্ন উৎসবে, যেমন ঈদের দিনেও যখন তাঁরা তাঁদের সন্তানদের কাছে পান না, সন্তানের কাছ থেকে একটি ফোনও পান না, তখন অনেকেই নীরবে অশ্রুপাত করেন আর দীর্ঘশ্বাস ছাড়েন। যাঁরা নিজের পর্যাপ্ত সম্পদ ও সময় সুযোগ থাকার পরও অবহেলা করে পিতা-মাতাকে বৃদ্ধাশ্রমে পাঠিয়ে ভুলে যান, তাঁদের স্মরণ রাখা দরকার যে এমন সময় তাঁদের জীবনেও আসতে পারে। 
রাজউককে সক্রিয় ও ড্যাপ বাস্তবায়নের বিকল্প নেই
অননুমোদিত আবাসন প্রকল্
যেসব প্রকল্পে রাজধানী উন্নয়ন কর্তৃপক্ষের (রাজউক) অনুমোদন নেই, সেসব প্রকল্পের প্লট কীভাবে রিহ্যাবের মেলায় বিক্রি হয় ও প্রচার চলে, তা সত্যিই বিস্ময়কর। মেলার সময় রাজউকের যেসব উদ্যোগ ছিল, তা অননুমোদিত প্রকল্পের স্টলগুলোকে পুরোপুরি বন্ধ করতে পারেনি। শেষ পর্যন্ত এসব প্রকল্পের প্লট বিক্রি ও প্রচারণা থামাতে রাজউক থানায় জিডি করেছে বটে, তবে সেটা রিহ্যাব মেলার শেষ সময়ে; এর আগে প্লট বিক্রি, প্রচারণা সবই চলেছে। শেষ সময়ের এই জিডিতে কোনো কাজই হয়নি। শেরেবাংলা নগর থানার ভারপ্রাপ্ত কর্মকর্তা বলেছেন, পুলিশ ব্যবস্থা নেওয়ার আগেই মেলা শেষ হয়েছে। মেলার শেষ সময়ে যে উদ্যোগ নেওয়া হলো, তা কি শুরুতেই নেওয়া যেত না?
দেশের ভূমি ব্যবসার সঙ্গে এমন অনেক চক্র জড়িত রয়েছে, যারা দেশের প্রচলিত আইনকানুনের কোনো তোয়াক্কা করে না। শক্তিশালী এই গোষ্ঠীর বিরুদ্ধে ভূমি দখল, প্রাকৃতিক খাল-জলাশয় ভরাট ও পরিবেশ আইন না মানার অভিযোগ থাকার পরও সরকার ও সংশ্লিষ্ট কর্তৃপক্ষকে তাদের বিরুদ্ধে সক্রিয় দেখা যায় না। এবারের রিহ্যাব মেলায় রাজউকের ভূমিকা দেখেও এটা স্পষ্ট, এই শক্তির সঙ্গে রাজউক পেরে উঠছে না অথবা সরষের মধ্যেই ভূত রয়েছে। রাজউকের দায়িত্ব ছিল, মেলায় যাতে কোনো অননুমোদিত প্রকল্পের প্লট বিক্রি বা এর কোনো প্রচারণা চলতে না পারে, তা নিশ্চিত করা। আমরা দেখলাম, রাজউক মেলা থেকে একপর্যায়ে নিজেদের প্রত্যাহার করে নিয়েছে। রাজউকের বক্তব্য, রিহ্যাব কর্তৃপক্ষ তাদের তালিকা অনুযায়ী অননুমোদিত প্রকল্পগুলোর বিরুদ্ধে ব্যবস্থা না নেওয়ায় তারা মেলা থেকে তাদের প্রতিনিধি প্রত্যাহার করে নিয়েছে।
রাজউকের চেয়ারম্যান এ ব্যাপারে আরও পদক্ষেপ ও আইনানুগ ব্যবস্থা নেওয়ার আশ্বাস দিয়েছেন। আমরা তাঁর এই মনোভাবকে স্বাগত জানিয়েও যে কথাটি বলতে চাই তা হলো, এত ভদ্র বার্তা দুর্জনদের নিবৃত্ত করতে পারবে না। যেসব প্রতিষ্ঠান অননুমোদিত প্রকল্পের প্লট বিক্রি করছে ও প্রচারণা চালাচ্ছে, সেগুলোর বিরুদ্ধে কঠোর আইনগত ব্যবস্থা নেওয়ার পাশাপাশি এ প্রক্রিয়া বন্ধ করার উদ্যোগ নিতে হবে। এটা নিশ্চিত করতে না পারলে প্রতারণা ও ক্ষতির শিকার হবে সাধারণ জনগণ। রাজউকের উচিত, অননুমোদিত প্রকল্পগুলোর তালিকা নিজেদের উদ্যোগে প্রকাশ করা এবং এ ধরনের প্রকল্পের কোনো বিজ্ঞাপন যাতে প্রচারমাধ্যমে আসতে না পারে, তা আইনগতভাবে নিশ্চিত করা।
একই সঙ্গে ঢাকায় ভূমি ব্যবহার নিয়ে যে বিশৃঙ্খলা ও নৈরাজ্য চলছে, তা বন্ধ করতে এবং ঢাকাকে একটি বাসযোগ্য নগর হিসেবে টিকিয়ে রাখতে ঢাকার বিশদ নগর পরিকল্পনা বা ড্যাপ বাস্তবায়নের উদ্যোগও জরুরি ভিত্তিতে নেওয়া প্রয়োজন। এ পরিকল্পনা বাস্তবায়নের ক্ষেত্রেও বড় বাধা হয়ে দাঁড়িয়েছে কিছুসংখ্যক ভূমিদস্যু। এ পরিকল্পনা সরকারের অনুমোদন পেয়েছে, এখন তা বাস্তবায়নে সরকারকেই উদ্যোগী হতে হবে। আমরা মনে করি, পর্যায়ক্রমে ড্যাপ বাস্তবায়নের উদ্যোগ নেওয়া হলে অবৈধ কোনো আবাসন প্রকল্প গড়ে তোলা, ভূমি দখল, জলাশয় ভরাট ও পরিবেশের সর্বনাশ করার বিষয়গুলোও কমে আসতে থাকবে।
কালের পুরাণ
চোরাগোপ্তা গণতন্ত্র!
বিজয়ের মাস ডিসেম্বর। আজ থেকে ৪০ বছর আগে এ মাসে পাকিস্তানি দখলদার বাহিনীকে পরাস্ত করে আমরা বিজয় অর্জন করেছিলাম। ৪০ বছর পর এ বিজয়ের মাস আমরা কীভাবে উদ্যাপন করছি?
আমরা উদ্যাপন করছি রাস্তায় বোমা মেরে নিরীহ মানুষ হত্যা করে। উদ্যাপন করছি বাস পুড়িয়ে, গাড়ি জ্বালিয়ে। উদ্যাপন করছি গুপ্তহত্যা করে। কখনো দলীয় ক্যাড়ার ব্যবহার করে, কখনো আইনশৃঙ্খলা রক্ষাকারী বাহিনীর সহায়তা নিয়ে। এ এক আজব দেশ। গণতন্ত্রের নামে সবকিছুই জায়েজ করা হয়।
আমরা স্বাধীনতার ৪০ বছর উদ্যাপন করছি একে অপরকে চোর, বাটপার, দুর্নীতিবাজ, গণতন্ত্র হত্যাকারী, জঙ্গিবাদ তোষণকারী আখ্যায়িত করে। আমরা উদ্যাপন করছি মুক্তিযোদ্ধার সন্তান হত্যা করে (রোববার মতিঝিলে ককটেল নিক্ষেপে নিহত আরিফুজ্জামানের বাবা একজন মুক্তিযোদ্ধা। পুলিশ তাঁকে শিবিরের কর্মী এবং বিএনপির ভারপ্রাপ্ত মহাসচিব তাঁদের কর্মী দাবি করলেও পরিবারের পক্ষ থেকে বলা হয়, তিনি কোনো দল করতেন না)। উদ্যাপন করছি বিভিন্ন শহরে ককটেল-বোমা ফাটিয়ে, জনমনে আতঙ্ক সৃষ্টি করে।
প্রধানমন্ত্রী শেখ হাসিনা সম্প্রতি এক সভায় বলেছেন, ‘বিরোধীদলীয় নেতার পুত্রের বিরুদ্ধে এফবিআইয়ের কর্মকর্তা এসে আদালতে সাক্ষ্য দেওয়ায় তাঁর মাথা হেঁট হয়ে গেছে।’ সেই সঙ্গে তিনি যদি বলতেন যে একজন নির্বাচিত মেয়রের জীবনের নিরাপত্তা দিতে না পারায় সরকার দুঃখিত এবং এ হত্যাকাণ্ডের সঙ্গে যেহেতু একজন মন্ত্রীর নাম এসেছে, তাঁর ভাই ও এপিএস আসামি হয়েছেন, সেহেতু আমি মন্ত্রীকে বাদ দিলাম। তাতে আইনের শাসনের প্রতি সরকারের সদিচ্ছা ও আন্তরিকতা প্রকাশ পেত। প্রধানমন্ত্রী সেই সাহসী সিদ্ধান্ত নিতে পারেননি। যখন তাঁরই সরকারের একজন মন্ত্রীর দুর্নীতির কারণে পদ্মা সেতুর কাজ আটকে যায়, তখন কি ১৬ কোটি মানুষের মাথাও হেঁট হয়ে যায় না? অবশ্যই যায়।
বিজয়ের এ মাসে প্রধানমন্ত্রী ও বিরোধীদলীয় নেতা বাটেক্সপো মেলায় যোগ দিয়েছেন, তবে একসঙ্গে নয়—একজন উদ্বোধনী অনুষ্ঠানে, আরেকজন সমাপনীতে। উদ্বোধনী অনুষ্ঠানে প্রধানমন্ত্রী বলেছেন, ‘দেশের অর্থনীতি খুব ভালো।’ সমাপনী অনুষ্ঠানে বিরোধীদলীয় নেতা বলেছেন, ‘অর্থনীতি ধ্বংসের পথে।’ দেশবাসী কার কথা বিশ্বাস করবে, নাকি দুজনকেই অবিশ্বাস করবে?
আমরা স্বাধীনতার ৪০ বছর উদ্যাপন করছি শেয়ারবাজারে লাখো বিনিয়োগকারীর বিক্ষোভ ও দীর্ঘশ্বাসের মধ্য দিয়ে। আমরা উদ্যাপন করছি এমাগত মূল্যস্ফীতির বোঝা নিয়ে, যার দায় এসে বর্তায় শেষ পর্যন্ত সাধারণ মানুষের ওপর।
যুদ্ধাপরাধের বিচারের বিরুদ্ধে বিএনপি ও জামায়াত শক্ত অবস্থান নিয়েছে। জামায়াতে ইসলামীর বিষয়টি না হয় বোঝা যায়, এ দলের শীর্ষস্থানীয় সব নেতা যুদ্ধাপরাধের সঙ্গে জড়িত বা অভিযুক্ত। কিন্তু বিএনপির মতো দল কেন সরাসরি যুদ্ধাপরাধের বিচারের বিরোধিতা করছে, যে দলে বহু মুক্তিযোদ্ধা আছেন, যে দলের প্রতিষ্ঠাতা নিজেও মুক্তিযোদ্ধা ছিলেন। একসময় অলি আহমদ (এলডিপির নেতা), সাদেক হোসেন খোকাও যুদ্ধাপরাধের বিচারের পক্ষে ছিলেন। এখন চুপ। এটাই হলো অন্ধ দলীয় রাজনীতি। এ থেকে আমরা বেরিয়ে আসতে পারলাম না।
গণফোরামের নেতা ড. কামাল হোসেন বলেছেন, জাতীয় সংসদে মুজিব কোট গায়ে দিয়ে চুপ করে থাকা বঙ্গবন্ধুর প্রতি অশ্রদ্ধা জানানোর শামিল। কিন্তু সংসদে চুপ করে থাকার সংস্কৃতি শুরু হয়েছিল ১৯৭২ সাল থেকেই; ১৯৭৪ সালে প্রণীত বিশেষ ক্ষমতা আইনের বিরোধিতা কেউ করেননি। ১৯৭৫ সালে একদলীয় শাসনেরও বিরোধিতা করেননি। দলের সংসদীয় সভায় দু-একজন ক্ষীণ কণ্ঠে আপত্তি জানিয়েছিলেন। কিন্তু জাতীয় সংসদে কেউ টুঁ শব্দ করেননি। ঢাকা সিটি করপোরেশন বিভক্তি আইন চার মিনিটে পাস হয়েছে, একদলীয় বাকশালও ১৫ মিনিটে পাস হয়েছিল। অতএব, বোবা গণতন্ত্র আমরা পেয়েছি উত্তরাধিকার সূত্রেই। ১/১১-এর কুশীলবেরা মানুষকে বোবার সঙ্গে বধিরও করে দিয়েছেন। এখন আওয়ামী লীগের বিরুদ্ধে কেউ কথা বললে বিএনপির দালাল এবং বিএনপির বিরুদ্ধে কথা বললে নির্ঘাত আওয়ামী লীগের দালাল হয়ে যাবে।
আজ রাজনীতিতে অবিশ্বাস ও অনাস্থা এমন পর্যায়ে এসেছে যে টিপাইমুখ নিয়ে জাতীয় পার্টির নেতা এরশাদ লংমার্চ করলে বিএনপির নেতা মাহবুবুর রহমান তাকে ভণ্ডামি বলেন। আবার খালেদা জিয়া আগবাড়িয়ে ভারতের প্রধানমন্ত্রীকে চিঠি লিখলে সরকারের লোকেরা বাঁকা চোখের দেখেন। ভাবেন এটি ভারতের আস্থা অর্জনের কৌশল।
আমরা স্বাধীনতার ৪০ বছর উদ্যাপন করছি তীব্র হিংসা, রেষারেষি, ঘৃণা ও বিদ্বেষ ছড়ানোর মাধ্যমে। সরকার বিরোধী দলের বিরুদ্ধে বিষোদ্গার করছে। বিরোধী দল সরকারের বিরুদ্ধে বিদ্বেষ ছড়াচ্ছে। এভাবে আমরা আত্মহননের পথ বেছে নিয়েছি।
১৯৭১ সালে সশস্ত্র মুক্তিযুদ্ধের মধ্য দিয়ে যে স্বাধীনতা আমরা অর্জন করেছিলাম, তার ৪০ বছর পূর্ণ হওয়া একই সঙ্গে আমাদের গৌরব ও আত্মজিজ্ঞাসার। এ ৪০ বছরে আমরা কী অর্জন করেছি, কী অর্জন করতে পারিনি, সেই প্রশ্ন নিজের বিবেককে করা একান্ত জরুরি। দেশের কৃষক-শ্রমিক-শ্রমজীবী সাধারণ মানুষ প্রতি মুহূর্তে তাঁদের অভিজ্ঞতা থেকে বারবার নিজেদের সময়ের সঙ্গে খাপ খাইয়ে নিলেও রাজনীতিকেরা পুরোনো ধ্যান-ধারণাই আঁকড়ে আছেন। তাঁরা দেশ ও জনগণের জন্য রাজনীতি করার কথা বললেও ব্যক্তি ও দলের বাইরে কিছু ভাবতে পারেন না। তাঁরা সর্বক্ষেত্রে অযোগ্যতা ও অদক্ষতার প্রমাণ রেখেছেন। দুর্নীতিতে চ্যাম্পিয়নের শিরোপা অর্জন করেছেন বারবার। রাজনীতিকেরা জনগণকে পথ দেখাবেন কী, তাঁরা নিজেরাই পথের সন্ধান জানেন না। চিন্তা-চেতনায় এখনো তাঁরা ষাট, সত্তর ও আশির দশকে বন্দী আছেন।
তত্ত্বাবধায়ক সরকারের সাবেক উপদেষ্টা আকবর আলি খান বলেছেন, ‘একাত্তরে আমরা অসম্ভবকে সম্ভব করেছিলাম, আর গত ৪০ বছরে আমরা সব সম্ভবকে অসম্ভব করে তুলেছি। আমরা গণতন্ত্রকে অসম্ভব করেছি। সততাকে অসম্ভব করেছি। মানবতাকে অসম্ভব করেছি। অসম্ভব করেছি আইনের শাসনকে।’
আমাদের স্বাধীনতার অন্যতম ভিত্তি ছিল গণতন্ত্র, সাম্য ও নিজের মতো বাঁচার অধিকার। স্বাধীনতার ৪০ বছর পরও দেশের সংখ্যাগরিষ্ঠ মানুষ সেই অধিকার পায়নি। এ জন্য সাধারণ মানুষ মোটেই দায়ী নয়; দায়ী হলো আমাদের রাষ্ট্র ও রাজনীতির কলাকুশীলবেরা, সমাজের সুবিধাভোগী শ্রেণী। তাঁরা মুখে দিন বদলের কথা বলেন, কাজ করেন ঠিক উল্টো।
গণতন্ত্র হলো সবার মতামতের ভিত্তিতে সংখ্যাগরিষ্ঠের শাসন, যা আমাদের দেশে কখনোই ছিল না, নেই এবং ভবিষ্যতে থাকবে কি না সন্দেহ। কেননা, এখানে ক্ষমতাসীনেরা পাঁচ বছরের জন্য দেশটির মালিকানা স্বত্ব ইজারা নেয়, বিরোধী দল পরবর্তী পাঁচ বছর সেই মালিকানা পাওয়ার জন্য যা খুশি তা-ই করে। ক্ষমতায় থাকার জন্য একপক্ষ দমনপীড়ন চালায়, পুলিশ, র‌্যাব, প্রশাসনকে ব্যবহার করে। আরেক পক্ষ ক্ষমতায় যাওয়ার জন্য চোরাগোপ্তা হামলা চালায়, বাসে আগুন দিয়ে মানুষ মারে। এত দিন হরতাল, অবরোধ, রোডমার্চ ও সভা-সমাবেশ রাজনৈতিক দলের জনপ্রিয় কর্মসূচি ছিল। এখন সেই স্থান দখল করেছে চোরাগোপ্তা হামলা।
গণতন্ত্রের পূর্বশর্ত পরমতসহিষ্ণুতা, আলোচনার মাধ্যমে সিদ্ধান্ত গ্রহণ। সেই আলোচনার উপযুক্ত স্থান জাতীয় সংসদকে বিরোধী দল বরাবর এড়িয়ে চলে, আর সরকারি দল ব্যক্তি, গোষ্ঠী ও দলীয় স্বার্থে ব্যবহার করে। এ এক অদ্ভুত ও অভিনব ব্যবস্থা, যার নজির পৃথিবীর আর কোথাও নেই।
প্রধানমন্ত্রী শেখ হাসিনার নাটোরের জনসভা এবং বিরোধীদলীয় নেতা খালেদা জিয়ার বিবিসিকে দেওয়া সাক্ষাৎকারের বিবরণ ছাপা হয়েছে একই দিনের পত্রিকায়। এতে একে অন্যের বিরুদ্ধে দেশ বিক্রি, সন্ত্রাস, দুর্নীতি, জঙ্গিবাদ তোষণের অভিযোগ এনেছেন।
টিপাইমুখ বাঁধ প্রসঙ্গে খালেদা জিয়া বলেছেন, ‘কূটনৈতিক প্রচেষ্টা চালানো হচ্ছে বলে বাইরে বলা হলেও তলে তলে বাংলাদেশের যা-কিছু আছে, সব ভারতের হাতে তুলে দিচ্ছে তারা।’ তিনি আরও বলেছেন, ‘আমরাও যুদ্ধাপরাধের বিচার চাই। আমরা কারও পক্ষ নিইনি। বিচার হতে হবে সম্পূর্ণ স্বচ্ছ, আন্তর্জাতিক মান বজায় রেখে। বিচারকদের হতে হবে নিরপেক্ষ। কিন্তু গঠিত ট্রাইব্যুনালের বিচারক সম্পর্কে নানা অভিযোগ আছে এবং আওয়ামী লীগের মধ্যে যাঁরা যুদ্ধাপরাধী রয়েছে, তাদের কেন ধরা হয়নি? যুদ্ধাপরাধী কারা? যুদ্ধাপরাধী ১৯৫ জন যারা ছিল, তাদের তো ছেড়ে দিয়েছে। তাদের সঙ্গে বোঝাপড়া করেছে। যদি তারা আজ দেশে থাকত, বলতে পারত কারা যুদ্ধাপরাধী।’
কী অদ্ভুত যুক্তি খালেদা জিয়ার। আমরা পাকিস্তানি যুদ্ধাপরাধীদের বিচার করতে পারিনি বলে দেশের ভেতরের যুদ্ধাপরাধীদের বিচার করতে পারব না! যুদ্ধাপরাধ কখনো তামাদি হয় না।
গত কয়েক মাসে গুপ্তহত্যা ও মানুষ গুম হওয়ার ঘটনা বেড়েছে, সে খবর আমরা সবাই জানি। এ নিয়ে দেশি-বিদেশি গণমাধ্যমে প্রচুর লেখালেখি হয়েছে। রাজনৈতিক দল থেকে শুরু করে বিভিন্ন মানবাধিকার সংস্থা উদ্বেগ প্রকাশ করেছে। গণতন্ত্র ও মানবাধিকারের জন্য নাগরিক আন্দোলন গত সোমবার সংবাদ সম্মেলন করে গুপ্তহত্যার বিচার বিভাগীয় তদন্তের দাবি জানিয়েছে। জাতীয় মানবাধিকার সংস্থার চেয়ারম্যান মিজানুর রহমান প্রতীকী হলেও একটি গুপ্তহত্যার ঘটনা তদন্ত করার প্রত্যয় ব্যক্ত করেছেন। আমরা এসব উদ্যোগকে স্বাগত জানাই। দেশে সরকার আছে, আইনশৃঙ্খলা রক্ষাকারী বাহিনী আছে, অথচ একেকটি লোক নাই হয়ে যাবে, তা মেনে নেওয়া যায় না। সভ্য দেশে এটি চলতে পারে না।
গুপ্তহত্যার এ সর্বনাশা প্রবণতার সঙ্গে নতুন যে প্রবণতা যোগ হয়েছে, তার নাম চোরাগোপ্তা হামলা। বিএনপি রোববার ইঞ্জিনিয়ার্স ইনস্টিটিউশনে বিএনপির মুক্তিযোদ্ধাদের সংবর্ধনার আয়োজন করেছিল। সেই সংবর্ধনায় যেসব মুক্তিযোদ্ধাকে আমন্ত্রণ জানানো হয়েছিল, তাঁরা সবাই তাতে যোগ দিয়েছেন। সংবর্ধনা সভায় সভাপতিত্ব করেন চারদলীয় জোট সরকারের আমলে যিনি আইন প্রতিমন্ত্রী হিসেবে অনেক বদনাম কুড়িয়েছেন সেই শাহজাহান ওমর। বিএনপি বিভিন্ন স্থান থেকে মুক্তিযোদ্ধাদের আসতে বাধা দেওয়ার কথা বললেও কোথায় কোন কোন মুক্তিযোদ্ধা আসতে পারেননি, সে সম্পর্কে কিছু বলেনি। কোনো কারণ ছাড়া রাতের সাংস্কৃতিক অনুষ্ঠান বাতিল করা হয়েছে। এসব নানা প্রশ্নের জন্ম দেয়।
প্রথম আলোর খবরে বলা হয়, ‘রোববার মুক্তিযোদ্ধাদের সংবর্ধনার আয়োজন করে বিএনপি। এ জন্য ঢাকার বাইরে থেকে বিএনপির বিপুলসংখ্যক নেতা-কর্মীকে ঢাকায় জড়ো করার চেষ্টা ছিল। তবে বিএনপির পক্ষ থেকে এভাবে লোক সমাবেশ করার বিষয়টি প্রকাশ করা হয়নি।’
বিএনপি কোনো গোপন দল নয়। একটি গণতান্ত্রিক ও প্রকাশ্য দল। তাহলে তারা এ ধরনের গোপন কর্মসূচি কেন নেবে? বিএনপির অনেক নেতাই নাকি এ সম্পর্কে কিছুই জানতেন না। তাহলে বিএনপির ভেতরের কোনো গোষ্ঠীর গোপন কোনো এজেন্ডা ছিল? নাকি গোপন কোনো উদ্দেশ্য? গণতন্ত্রে গোপন কর্মসূচির সুযোগ নেই।
চোরাগোপ্তা হামলা চালিয়ে বিএনপি কি গণতন্ত্রকে চোরাগোপ্তা পথে ঠেলে দিতে চাইছে? এ প্রশ্নের কী জবাব দেবেন বিজ্ঞ নেতা-নেত্রীরা।
অর্থনীতির হালচাল
অর্থনীতি দেউলিয়া হয়ে যায়নি, তবে ঝুঁকিতে আছে
মার্কিন যুক্তরাষ্ট্রের ১৯৯৩-০১ মেয়াদের সাবেক প্রেসিডেন্ট বিল ক্লিনটনের একটা উক্তি বিশ্বখ্যাতি অর্জন করেছে, তা হলো: ‘It is the economy, stupid.’ উক্তিটার সারকথা হলো, রাজনীতিতে বাজিমাত করতে হলে অর্থনীতির সুস্বাস্থ্য নিশ্চিত করতে হবে। অন্য যত অর্জনই থাকুক তাতে কাজ হবে না, যদি অর্থনীতি সংকটগ্রস্ত হয়ে পড়ে। ইরাক যুদ্ধজয়ী প্রেসিডেন্ট বুশ (সিনিয়র বুশ) ১৯৯২ সালের মার্কিন প্রেসিডেন্ট নির্বাচনে ক্লিনটনের কাছে ধরাশায়ী হওয়ার কারণ ব্যাখ্যা করতে গিয়ে ওপরের উক্তিটি করা হয়েছিল।
গত ১ ডিসেম্বর একটা সংবাদ সম্মেলন করে একটি সুলিখিত ভাষণ পাঠ করে আমাদের বিরোধী দলের নেতা বেগম খালেদা জিয়া ঘোষণা দিয়েছেন, ক্ষমতাসীন মহাজোট সরকার (প্রধানত আওয়ামী লীগ) এ দেশের অর্থনীতিকে ‘দেউলিয়া’ করে ফেলেছে। তাঁর দলের ‘থিংক ট্যাংকের’ অন্তর্ভুক্ত কোনো অর্থনীতিবিদের লিখিত ওই ভাষণে এ দেশের সাম্প্রতিক সামষ্টিক অর্থনীতির গতি-প্রকৃতি এবং প্রবণতা সম্পর্কিত অনেক তথ্য-উপাত্ত উপস্থাপিত হয়েছে। তথ্য-উপাত্তগুলো উদ্বেগজনক, কিন্তু অর্থনীতি দেউলিয়া হয়ে যাচ্ছে—এ ধরনের আতঙ্ক সৃষ্টিকারী অনুসিদ্ধান্তে ওগুলোর ভিত্তিতে পৌঁছানো যায় কি? ওটা তো রাজনৈতিক ‘স্টান্ট’ হয়ে গেল।
স্বীকার করতে বাধা নেই, সাম্প্রতিক মাসগুলোয় সামষ্টিক অর্থনীতিতে বেশ কিছু ঝুঁকির সৃষ্টি হয়েছে, যেগুলোকে উদ্বেগজনক অভিহিত করলে আপত্তির অবকাশ থাকত না। কিন্তু অর্থনীতি সম্পর্কে জনমনে আতঙ্ক (Panic) সৃষ্টি করা কি সমীচীন হচ্ছে? ‘দেউলিয়া’, ‘পোড়ামাটিনীতি’, ‘শূন্য কোষাগার’, ‘সর্বগ্রাসী সংকট’—এসব অহেতুক অতিকথন বেগম জিয়ার ভাষণটাকে রাজনৈতিক আক্রমণের পর্যায়ে নামিয়ে এনেছে। তবুও তাঁকে সাধুবাদ জানাই অর্থনীতির সাম্প্রতিককালের ঝুঁকিগুলোর দিকে জাতির এবং ক্ষমতাসীন মহলের দৃষ্টি আকর্ষণের জন্য। কারণ, সংশোধনমূলক নীতিমালা গ্রহণই এখন সময়ের দাবি।
জনগণের কাছে সবচেয়ে বেশি গুরুত্ব পাবে নিত্যপ্রয়োজনীয় পণ্যের অব্যাহত উচ্চ মূল্যস্ফীতির বিষয়টি। শীতের মৌসুমে ধান-চাল, তরিতরকারী ও মাছ-মাংসের দাম বৃদ্ধি কিছুটা কমবে। কিন্তু অভ্যন্তরীণ অর্থনীতিতে উৎপাদিত পণ্যের ক্ষেত্রে দামের এই সাময়িক স্বস্তির বিপরীতে অস্থিরতা সৃষ্টি করবে আমদানি পণ্যের মূল্যস্ফীতির প্রচণ্ড চাপ। অর্থনীতিতে সাম্প্রতিক মাসগুলোতে সবচেয়ে বেশি উদ্বেগজনক ঝুঁকির সৃষ্টি হয়েছে বৈদেশিক বাণিজ্য ও লেনদেনের ভারসাম্য। গত এক দশকের মধ্যে প্রথমবারের মতো লেনদেনের ভারসাম্যের চলতি হিসাবে (Current account of the balance of payments) ঘাটতি অবস্থার সৃষ্টি হয়েছে। সহজ ভাষায়, বিষয়টিকে ব্যাখ্যা করা যায় এভাবে—রপ্তানি আয়ের প্রবৃদ্ধি পরিমাণগতভাবে যতখানি হয়েছে, তার চেয়ে অনেক বেশি বেড়ে গেছে আমদানি ব্যয়ের পরিমাণ। গত ২০১০-১১ অর্থবছরে বাংলাদেশের রপ্তানি আয় বেড়ে দাঁড়িয়েছে প্রায় ২৩ বিলিয়ন ডলারে, কিন্তু আমদানি ব্যয় আরও বেশি হারে বেড়ে ৩৩ বিলিয়ন ডলার ছাড়িয়ে গেছে। তাতে বাণিজ্য ভারসাম্যে ঘাটতি বেড়ে ১০ বিলিয়ন ডলার ছাড়িয়ে গেছে। প্রবাসী বাংলাদেশিদের প্রেরিত রেমিট্যান্স ২০১০-১১ অর্থবছরে ছিল প্রায় ১১ দশমিক ৬২ বিলিয়ন ডলার, কিন্তু বাংলাদেশ থেকে বিদেশে প্রেরিত রেমিট্যাক্স প্রবাহ বাদ দিয়ে দেশে আসা রেমিট্যান্স দেশের বাণিজ্য ভারসাম্যের ঘাটতি মেটানোর জন্য নিকট অতীতে যথেষ্ট হলেও এবার ওই ঘাটতি মেটাতে পারেনি। বৈদেশিক ঋণ ও অনুদানের প্রবাহও সাম্প্রতিক সময়ে একেবারেই অপ্রতুল হয়ে গেছে। প্রথম আলো ১৯ ডিসেম্বর সংখ্যায় প্রকাশিত সংবাদে জানিয়েছে, জুলাই-নভেম্বর ২০১১—এই পাঁচ মাসে বাংলাদেশ সুদাসলে পরিশোধকৃত বৈদেশিক ঋণ বাদ দিয়ে মাত্র পাঁচ মিলিয়ন ডলার বৈদেশিক ঋণ ও অনুদান নিট হিসেবে পেয়েছে।
উপরোল্লিখিত তথ্য-উপাত্তগুলোর যোগ-বিয়োগের ফলাফল হলো, দেশের বৈদেশিক মুদ্রার রিজার্ভ গত ১৫ মাসে ১১ দশমিক ৭ বিলিয়ন ডলার থেকে কমে ১৩ ডিসেম্বরে ৯ দশমিক ৩ বিলিয়ন ডলারে এসে দাঁড়িয়েছে। রিজার্ভের এই দ্রুত হ্রাস পাওয়ার প্রবণতা রুখতেই হবে। তবে এটাকে আতঙ্কজনক বলাটা অনুচিত, দেশ দেউলিয়া হয়ে গেছে বলাটা মিথ্যাচার। বিরোধী দলের নেতাকে স্মরণ করিয়ে দিতে চাই, ২০০৬ সালের অক্টোবরে তিনি ক্ষমতা থেকে চলে যাওয়ার সময় দেশের বৈদেশিক মুদ্রার রিজার্ভ বর্তমান পর্যায়ের অর্ধেক ছিল। রিজার্ভের স্ফীতি ২০০৭-১০ পর্বেই ঘটেছিল দ্রুত হারে। তবে বৈদেশিক মুদ্রার রিজার্ভ একটা স্বস্তিকর অবস্থায় থাকলে অর্থনীতি সম্পর্কে দেশে-বিদেশে আস্থা বাড়ে, সেটা অবশ্যই স্বীকার করতে হবে। এ ক্ষেত্রে যে বিষয়টি সরকারি নীতি-প্রণেতাদের অনুসন্ধান ও বিশ্লেষণ করতে হবে তা হলো, মাঠপর্যায়ের অনুসন্ধান থেকে জানতে পেরেছি, ওভার-ইনভয়েসিংয়ের মাধ্যমে পুঁজি পাচারের হিড়িক পড়েছে। অদূর ভবিষ্যতে দেশে রাজনৈতিক অস্থিরতা বৃদ্ধির আশঙ্কা এহেন হিড়িকের জন্ম দিয়েছে বলে মনে হচ্ছে। বৈদেশিক মুদ্রার কার্ব মার্কেটে ডলারের দাম ৮৬ ডলারে ওঠে যাওয়াটাও পুঁজি পাচারের হিড়িকের প্রমাণ বৈকি! রাজনৈতিক দুর্নীতি ও আমলাতান্ত্রিক দুর্নীতির রাঘববোয়ালেরা এবং গত বছরের শেয়ারবাজারের লুটেরা ফাটকাবাজেরা দেদার ডলার কিনছেন—এটাও ডলারের চাহিদার স্ফীতির জন্য সরাসরি দায়ী। জমির দাম, প্লটের দাম, অ্যাপার্টমেন্টের দাম গত দুই বছরে দ্বিগুণের বেশি বেড়ে যাওয়ায় কালোটাকার মালিকদের কাছে এখন ডলার এবং স্বর্ণের কদর বাড়ছে স্বাভাবিকভাবেই।
এ পর্যায়ে আমি সরকারের নীতি-প্রণেতাদের অনুরোধ করব, দেশের কালো অর্থনীতির আয়তনকে খাটো করে দেখার (Under-estimation) বদখাসলত পরিত্যাগ করুন। কালোটাকাকে পুঁজিবাজারে যেভাবে আকর্ষণ করা হচ্ছে, সেটা বড় ধরনের ভুল হচ্ছে। কারণ, পুঁজিবাজারকে এভাবে কৃত্রিমভাবে ফাঁপানো হলে তা টেকসই হবে না, বেলুন চুপসে যাবে বরং বলা উচিত, ধুরন্ধর লুটেরা মহলগুলো পুঁজিবাজারকে আবারও লুটে নেওয়ার মওকা পেয়ে যাবে। শেয়ারবাজারের ফাটকা কারবারি হওয়া কারও প্রধান পেশা হলে ওটাকে ক্যাসিনো পুঁজিবাদের ‘আসর’ হিসেবে বিবেচনা করতে হবে। পাশ্চাত্যের চলমান অর্থনৈতিক মন্দা থেকে আমাদের শিক্ষা নিতে হবে এ ব্যাপারে। পুঁজিবাজারের ধস নামানোর জন্য যে মহারথীরা খোন্দকার ইব্রাহীম খালেদের নেতৃত্বাধীন তদন্ত কমিটির প্রতিবেদনে সুস্পষ্টভাবে চিহ্নিত হয়েছে, তাঁদের ছত্রচ্ছায়া প্রদানের সরকারি নীতি আর কত দিন বহাল থাকবে? তাঁদের বিরুদ্ধে বিচারিক শাস্তি প্রদান আইনি দুর্বলতার কারণে বিলম্বিত হলেও রাজনৈতিক ও সামাজিকভাবে তাঁদের প্রদত্ত পৃষ্ঠপোষকতা ও মর্যাদা প্রত্যাহার করা হলে অসুবিধা তো দেখছি না। এই লুটেরারা অর্থনীতির একটা বিকাশমান প্রতিষ্ঠান ধসিয়ে দিয়ে দেশদ্রোহিতামূলক অপরাধ করেছে। এর পরও তাঁরা তিরস্কৃত না হয়ে ‘পুরস্কৃত’ থাকবেন কেন?
ব্যাংকিং-ব্যবস্থায় পুঁজিবাজারের ধস যে সংকট সৃষ্টি করেছে, সেটাও অর্থনীতির জন্য বড়সড় ঝুঁকির আলামত বহন করছে। অনেকগুলো ব্যাংক তাদের ক্রীত শেয়ার বিক্রি করতে পারেনি পুঁজিবাজারের ধসের কারণে। স্থায়ী আমানত ও সঞ্চয়পত্রগুলোর আকর্ষণ সরকারি নীতির কারণেই কমে গেছে। ‘গোদের ওপর বিষফোঁড়া’ হিসেবে যোগ হয়েছে ব্যাংক থেকে সরকারের ঋণ গ্রহণের হিড়িক। জ্বালানি আমদানির প্রবল স্ফীতি এবং ভর্তুকি হ্রাসের সিদ্ধান্ত গ্রহণে বিলম্ব সরকারকে বড় ধরনের বেকায়দায় ফেলেছে, বোঝা যাচ্ছে। কিন্তু সরকারের কয়লানীতি ঘোষণায় আর কত টালবাহানা হবে? রাশেদ খান মেননের প্রস্তাব সংসদে গ্রহণ করা হোক। কয়লা রপ্তানি বাংলাদেশ থেকে নিষিদ্ধ করা হলে লুটেরা বহুজাতিক কোম্পানিগুলো কয়লা খাত থেকে হাত গুটিয়ে নেবে। তখন ‘ওপেন পিট মাইনিং’ বনাম ‘সুরঙ্গ পদ্ধতির’ বিতর্কটা স্বচ্ছতার ভিত্তিতে সমাধানের বাতাবরণ সৃষ্টি হবে। বিদ্যুৎ সমস্যার সমাধান চাইলে কয়লাভিত্তিক বিদ্যুৎ উৎপাদনে যেতেই হবে আমাদের। প্রস্তাবিত কয়লানীতি সংসদে পেশ করে খোলামেলা জাতীয় পর্যায়ের আলোচনা-বিশ্লেষণের ভিত্তিতে জাতীয় কয়লানীতি প্রণয়নের ব্যবস্থা করার জন্য সরকারের নীতি-প্রণেতাদের কাছে আহবান জানাচ্ছি। পেট্রোবাংলা থেকে ‘কোল বাংলা’ আলাদা করা হোক। পেট্রোবাংলার নেতৃত্বে আরও গতিশীলতা আনতে হবে। এ ব্যাপারে আশু সিদ্ধান্ত গ্রহণ করা প্রয়োজন। প্রয়োজনীয় ট্রান্সমিশন লাইন নির্মাণের সিদ্ধান্ত নিতে অহেতুক বিলম্বের কারণে বন্দরনগর চট্টগ্রাম গ্যাসের জাতীয় গ্রিড থেকে যথোপযুক্ত পরিমাণে গ্যাস পাচ্ছে না, এটা সাধারণ মানুষ না বুঝলেও ওয়াকিবহাল মহলের তো জানার কথা! এই প্রকল্পটা গত তিন বছরে বাস্তবায়ন হলো না কার দোষে?
আবারও ফিরে আসি মূল ঝুঁকির ইস্যুতে। অবিলম্বে আমদানি প্রবাহের হ্রাস টেনে ধরুন। ওভার-ইনভয়েসিং দমনে ক্র্যাশ প্রোগ্রাম গ্রহণ করুন। থাইল্যান্ডের চিপস, মালয়েশিয়ার বিস্কুট-পরোটা, বেকারি প্রোডাক্টস, চীনের শোপিস, চোখ-ধাঁধানো ইলেকট্রনিকস আইটেম, মার্বেল টাইলস, বিদেশি স্যানিটারি ফিটিংস, বিলাসী গাড়ি, কয়েক শ ব্র্যান্ডের এনার্জি ড্রিংক-সফট ডিংক—এগুলোর আমদানি শক্ত হাতে নিরুৎসাহিত করলে হয় না? মুক্তবাজার অর্থনীতির তাণ্ডবে গত তিন দশকে কয়েক লাখ পরিবারের হাতে অঢেল টাকা এবং সম্পদের পাহাড় সৃষ্টি হয়েছে। এটা উন্নয়নের লক্ষণ নয়, এটা বৈষম্যের যমজ ভাই দারিদ্র্য সৃষ্টির প্রামাণ্য নজির। আমাদের সংবিধানে সমাজতন্ত্র রাষ্ট্রীয় নীতি হিসেবে পুনঃস্থাপিত হয়েছে। সরকারের অর্থনৈতিক নীতিতে এই সাংবিধানিক বাস্তবতার প্রতিফলন দেখছি না কেন? দিনবদলের সনদ সমাজ পরিবর্তনের অঙ্গীকারকে ধারণ করতেই হবে। ১ শতাংশ ধনাঢ্য লুটেরা গোষ্ঠীর কবল থেকে সমাজ, অর্থনীতি ও রাজনীতিকে উদ্ধারের সুকঠিন সাংবিধানিক দায়িত্বকে মাথা পেতে নিতেই হবে শেখ হাসিনার নেতৃত্বাধীন সরকারকে।
এ বছর খাদ্যশস্য উৎপাদনে রেকর্ড সৃষ্টি হয়েছে। কৃষি খাতে পরিবর্তনের সুবাতাস পুরো অর্থনীতিকে উচ্চতর প্রবৃদ্ধির সোপানে উপনীত করেছে। স্বাধীনতার ৪০ বছর পর জাতি একটা যুগোপযোগী শিক্ষানীতি পেয়েছে। ১৯৮১-৮২ অর্থবছরে বৈদেশিক ঋণ ও অনুদান বাংলাদেশের জিডিপির ১৩ দশমিক ৭ শতাংশে পৌঁছে গিয়েছিল। এ বছর ওই অনুপাত জিডিপির ১ শতাংশের নিচে নেমে এসেছে। দেশের আমদানি-বিল পরিশোধের জন্য আমাদের আর বিদেশের খয়রাত ভিক্ষা করতে হচ্ছে না। পোশাক রপ্তানিতে বিশ্বে দ্বিতীয় স্থান অধিকার করেছে বাংলাদেশ। এগুলো কি দেউলিয়া হওয়ার লক্ষণ?
তবে ঝুঁকিগুলো মোকাবিলা করতেই হবে। উচ্চমূল্যস্ফীতির কারণে শ্রমজীবী মানুষের জীবন দুর্বিষহ হয়ে উঠেছে? দুর্নীতি দমনে মোটেও গতি সঞ্চার করা যায়নি। সারা দেশের রাস্তাঘাট, সড়ক-মহাসড়ক ভাঙাচোরা, খানাখন্দে জর্জরিত। এগুলোকে ক্র্যাশ প্রোগ্রামে নিয়ে মেরামত করতেই হবে আগামী কয়েক মাসে। আমদানি প্রবাহের লাগাম টেনে ধরতে হবে শক্ত হাতে। এ দেশের প্রায় এক কোটি প্রবাসী নাগরিকের কাছে সরাসরি আবেদন জানান, হুন্ডির মাধ্যমে দেশে রেমিট্যান্স না পাঠিয়ে বৈধ চ্যানেলে পাঠাতে।
প্রধানমন্ত্রী ও বিরোধীদলীয় নেতা বাংলাদেশ অর্থনৈতিক উন্নয়নের পথে উড়াল দিতে প্রস্তুত (take-off)। আপনাদের ঝগড়াটে রাজনীতির দুষ্টচক্রে জাতি আর কত দিন বন্দী থাকবে? জাতিকে মুক্তি দিন। পথের বাধা এক্ষণে লুটেরা রাজনীতি, দুর্নীতির তাণ্ডব আর সংঘাতমূলক ও ধ্বংসাত্মক দলবাজি। আপনারা এই আত্মাঘাতী রাজনীতির কানাগলি থেকে ফিরে আসুন। পথের বাধা সরিয়ে দিন। বিজয়ের মাসে আপনাদের কাছে এটুকুই কামনা। 
    ১৯৮১-৮২ অর্থবছরে বৈদেশিক ঋণ ও অনুদান বাংলাদেশের জিডিপির ১৩ দশমিক ৭ শতাংশে পৌছে গিয়েছিল। এ বছর ওই অনুপাত জিডিপির ১ শতাংশের নিচে নেমে এসেছে।”
    বৈদেশিক ঋণ ও অনুদানের তুলনা করতে বর্তমানের সাথে কেন ১৯৮১-৮২ অর্থবছরের তুলনা করা হচ্ছে বুঝতে পারলাম না। তাছাড়া ১৯৮১-৮২ অর্থবছরে জিডিপির ১৩ দশমিক ৭ শতাংশ বৈদেশিক ঋণ ও অনুদানের মধ্যে ঋণ ও অনুদানের পরিমান পরিমান কত ছিল (টাকার অংকে পৃথকভাবে) এবং বর্তমানে ১ শতাংশের মধ্যে কত হয়েছে তা উল্লেখ করলে আমার মতো সাধারন নাগরিক বিষয়টা পরিস্কার বুঝতে পারত বলে মনে করি। 
    ((আপনাদের ঝগড়াটে রাজনীতির দুষ্টচক্রে জাতি আর কত দিন বন্দী থাকবে? জাতিকে মুক্তি দিন। পথের বাধা এক্ষণে লুটেরা রাজনীতি, দুর্নীতির তাণ্ডব আর সংঘাতমূলক ও ধ্বংসাত্মক দলবাজি। আপনারা এই আত্মাঘাতী রাজনীতির কানাগলি থেকে ফিরে আসুন। পথের বাধা সরিয়ে দিন। বিজয়ের মাসে আপনাদের কাছে এটুকুই কামনা।)) ড. মইনুল ইসলাম কথাটি খুব সুনদর বলেছেন ! আমার মনে হয় আপনি প্রথম এভাবে খোলামেলা মন্তব্য করলেন আরো ২ জন যদি আপনার মত বলত তাহলে অত্যান্ত আমাদের মত কিছু মূখ মানুস তাদের পতি যূণা যাকত !! 
    এ দেশের প্রায় এক কোটি প্রবাসী নাগরিকের কাছে সরাসরি আবেদন জানান, হুন্ডির মাধ্যমে দেশে রেমিট্যান্স না পাঠিয়ে বৈধ চ্যানেলে পাঠাতে।
    কোন অধিকারে আপনি সরকারকে এই পরামর্শ দিলেন ? বাংলাদেশের নাক পানির উপরে রাখতে যে প্রবাসীরা মা আর বোনের গহনা বেচে, বাবার জমি বেচে বিদেশে গিয়ে অমানুষিক খেটে, অমানবিক জীবন ধারন করে দেশের অর্থনীতিকে সচল রাখছে তাদের জন্য সরকার কি করেছে ? আপনারা কেউ কি এ খবর রাখেন যে কয়জন প্রবাসী তার বিদেশ গমনের খরচা যোগাতে বেচে যাওয়া জমিটি ফেরৎ কিনতে পারে ? আপনারা কি কখনো ঢাকা বিমানবনদরে আরবদেশ গুলো থেকে আসা প্রবাসীদের অপমান দেখেছেন ? দেখেছেন কখনো কাসটম অফিসাররা কেমন ঝাপিয়ে পড়ে তাদের উপর। দেখেছেন কখনো, কেমন বিমাতা সুলভ আচরন তাদের সহ্য করতে হয় তাদের নিজ মাতৃভূমীতে পা রাখার মুহুর্ত থেকেই ? বিদেশে মিশনগুলো প্রবাসীদের সাথে কি আচরন করে তা তো গত কালও খবরে ছিলো। প্রবাসীরা তাদের জীবনের একটি অধ্যায় উৎসর্গ করছে দেশকে। প্রবাসীদেরকে কিছুই না দিয়ে আরো কত চাওয়ার থাকতে পারে তাদের কাছে ? কোন লজ্জায় চাইতে পারি আমরা ? হুন্ডির মাধ্যমে টাকা পাঠালে তাদের কিছু লাভ হয়। সেটা না করলে সরকার কি তাদের লোকসান ভরবে ? কৃষকের পর বাংলাদেশে যদি কারো ভর্তুকির অধীকার থাকে তা হলো প্রবাসীরা। অথচ সেই ভর্তুকি পায় সাংসদ আর আমলা আর আপনার মতো লোকেরা। রাজনীতিকদের লজ্জা নেই। সুধী সমাজের কি লজ্জা থাকতে নেই ? 
মাদক
নেশার রাজ্যে সিসা সেবন
সুপ্রাচীনকাল থেকে নেশা মানুষকে তাড়া করে বেড়াচ্ছে। সকালে নাশতার টেবিলে, সারা দিন কাজের ফাঁকে কিংবা বিকেলের কর্মক্লান্ত সময়ে একজন ধূমপায়ী একটা সিগারেট ধরান। বেশির ভাগ ক্ষেত্রেই নিতান্ত অভ্যাসের বশে। সিগারেটের নেশা যেন অনেকটা অবিচ্ছেদ্যভাবে মিশে আছে অনেকের জীবনযাত্রায়। কিন্তু বিজ্ঞানাগারে যন্ত্রপাতি যা দেখতে পায়, তা একজন ধূমপায়ীর চোখ যদি দেখতে পেত সাম্প্রতিক আবিষ্কৃত সিগারেটের আরও কিছু ক্ষতিকর প্রভাব, তবে সে সত্যিই চমকে উঠত।
চেরনোবিলের পারমাণবিক দুর্ঘটনার কথা আমরা শুনেছি। ভয়াবহ এই দুর্ঘটার প্রত্যক্ষ এবং পরোক্ষ ফলাফল আমরা জানি। সম্প্রতি বিজ্ঞানীরা দেখেছেন, সিগারেট ছেড়ে দেওয়ার পাঁচ বছর পরও ধূমপায়ীদের দেহের তেজস্ক্রিয় বিকিরণকারী তপ্ত কেন্দ্র রয়েছে পূর্ণমাত্রায়। কিন্তু আজকের প্রসঙ্গ সেই সিগারেট ধূমপান নয়, অন্য কিছু।
বর্তমান নেশার জগতের আলোড়ন সৃষ্টিকারী ইয়াবা, হেরোইন ও ফেনসিডিলের সঙ্গে যুক্ত হয়েছে নতুন আরেকটি মাদকের নেশা, নাম তার ‘সিসা’। সিসা কি মাদকদ্রব্য? তরুণ ছেলেমেয়েদের একটি বিরাট অংশ আজ এই সিসায় অভ্যস্ত হয়ে উঠেছে কেন? আরব বিশ্বের অধিকাংশ দেশে এটি অনেক আগে থেকেই জনপ্রিয়। সম্প্রতি আমি বিশ্ব ডায়াবেটিস কংগ্রেসে একটি প্রবন্ধ উপস্থাপন করতে যাই দুবাই শহরে। পৃথিবীর বিভিন্ন দেশ থেকে প্রায় ১৪ হাজার প্রতিনিধি চার দিনব্যাপী এই কংগ্রেসে যোগদান করেন। তবে দিনব্যাপী শুধু সেমিনার, প্রদর্শনী আর পোস্টারে বৈজ্ঞানিক আলোচনা হয়।
চার দিনের মধ্যে একটি রাত ছিল ‘সাফারি নাইট’। তাই উৎসাহী হয়ে যাওয়ার জন্য প্রস্তুতি নিলাম। তৃতীয় দিন সন্ধ্যায় সবাইকে জিপ গাড়িতে করে বালুর মধ্য দিয়ে প্রায় এক ঘণ্টা ঘুরিয়ে নামাল আরেকটি বালুময় মরুভূমিতে, যেখানে আগমনের সঙ্গে সঙ্গে সেই আরবি কায়দা চা পরিবেশন করা হলো। তারপর নৈশভোজের মেনুতে বিভিন্ন মাংসের রান্না আর ভাত, রুটি পরিবেশন করা হলো—সবকিছুই ছিল বালুর ওপরে।
তারপর শুরু হলো আরবি নৃত্য—সবাই মাতোয়ারা, এভাবে চলল প্রায় দুই ঘণ্টা। কিন্তু সব শেষ আয়োজনটা আমাকে অবাক করল। দেখলাম, সারি সারি সোফার মতো করে গদি আর কোলবালিশ, আর সঙ্গে একটি করে হুক্কা সাজানো আছে। যেখানে বসে সবাই সেই বর্তমান সময়ের আলোচিত সিসাতে ধূমপান শুরু করেছে। ভাবলাম, তারা তো তাদের ঐতিহ্য দেখাতেই নিয়ে এসেছে, সুতরাং এটা বিচিত্র কিছু নয়।
সিসা গ্রহণের উন্মত্ততা সেদিন প্রথম আমি অবলোকন করলাম। তবে ব্যতিক্রম যে বিষয়টা আমি দেখলাম, সেটা হচ্ছে এই সিসা গ্রহণের ক্ষেত্রে পুরুষদের চেয়ে নারীরাই বেশি আসক্ত। বাংলাদেশের যেসব অভিজাত এলাকার রেস্তোরাঁতে এখন সিসা গ্রহণ চলছে, তাতেও কিন্তু একই দৃশ্য দেখা যায়। এখানেও ছেলেদের সঙ্গে মেয়েরাও সমানতালে সিসা ধূমপান করে যাচ্ছে।
বিজ্ঞানীদের মতে, এই সিসা এক ধরনের মাদকদ্রব্য। মাদক গ্রহণকারীদের কাছে সম্প্রতি এই সিসা অত্যন্ত জনপ্রিয় হয়ে যাচ্ছে। সম্প্রতি যুক্তরাজ্যের স্বাস্থ্য বিভাগ ও মাদকদ্রব্য নিয়ন্ত্রণ কেন্দ্রের এক গবেষণায় জানা যায়, একবার সিসা সেবনে একটি সিগারেটের চেয়ে চার থেকে পাঁচ গুণ বেশি কার্বন মনো-অক্সাইড গ্রহণ হয়ে থাকে এবং এই উচ্চমাত্রার কার্বন মনোক্সাইড গ্রহণের ফলে মস্তিষ্কের ক্ষতি অনেক বেশি হতে পারে, সেই সঙ্গে ওই ব্যক্তি যে কোনো সময় অচেতন হয়ে পড়তে পারেন। এই সিসা গ্রহণ করা হয়ে থাকে হুক্কার নলের মতো একটি পানির পাইপ দিয়ে। বলা হয়, ফলের সুগন্ধযুক্ত তামাককে কয়লা দিয়ে পোড়ানো হয়, যেটা থেকে ধোঁয়া বের হয়ে থাকে। নাক, মুখ দিয়ে ধোঁয়া বের করার জন্য নলের নিচে পানির মাধ্যমে ধোঁয়া টানতে হয়। এই ধোঁয়া মুখের ভেতর থেকে মাথার ব্রেনে এবং রক্তের মাধ্যমেও শরীরে বিভিন্ন জায়গায় যেতে পারে। তবে রক্তের মাধ্যমে সবচেয়ে বেশি যে রাসায়নিক পদার্থটি আমাদের সিসা গ্রহণকারী তরুণ যুবসমাজকে ক্ষতিগ্রস্ত, রোগাক্রান্ত ও পঙ্গু করে দিতে পারে তা হচ্ছে কার্বন মনোক্সাইড (বিষাক্ত পদার্থ)।
গবেষণায় দেখা যায়, সিসা গ্রহণকারী প্রতি সেশনে ৪০ থেকে ৭০ পিপিএম (পার্টস পার মিলিয়ন) কার্বন মনোক্সাইড শ্বাস-প্রশ্বাসের সঙ্গে টেনে নেয়, তবে মারাত্মক ব্যাপারটি হলো এই ৪০-৭০ পিপিএম কার্বন মনোক্সাইডের প্রায় ৮ থেকে ১২ ভাগই রক্তের সঙ্গে মিশে যায়। গবেষণার এই ফলাফল আমাদের আতঙ্কিত করে। এসব গবেষণা থেকে সহজেই অনুমান করা, সিসা গ্রহণ কখনোই নিরাপদ নয় বরং স্বাস্থ্যের জন্য একটি মারাত্মক হুমকি।
ইদানীং অনেকে এই সিসা গ্রহণকে জীবনের একটা স্বাভাবিক ফুর্তি হিসেবে নিচ্ছে, কখনোই এটাকে ক্ষতিকর বলে ভাবছে না। তাই অনেক পার্টি বা নাইট ক্লাবেও এর জনপ্রিয়তা দিন দিন বাড়ছে। বেশির ভাগ সিসা গ্রহণকারী মনে করে, এটা সিগারেট, গাঁজা অথবা মাদকের মতো ক্ষতিকর নয়। অন্যদিকে বিজ্ঞানীরা বলছেন, সিগারেটের চেয়ে সিসা গ্রহণকারীদের ক্ষতি ৪০০-৫০০ গুণ বেশি। সিসা গ্রহণকারীদের যে শুধু এর রাসায়নিক পদার্থগুলোই ক্ষতিগ্রস্ত করবে তা নয়, এই হুক্কার প্রতিটি নলের ব্যবহার যারা করছে অর্থাৎ একটি নল দিয়ে সবাই যেভাবে এক জায়গায় বসে একের পর এক টানছে তাতে নলের জীবাণুগুলোও ব্যক্তি থেকে ব্যক্তিদের মধ্যে ছড়াচ্ছে। ফলে এই তরুণ যুবসমাজের মধ্যে মারাত্মক ব্যাধি যক্ষ্মাসহ অন্যান্য সংক্রামক রোগ খুব দ্রুত ছড়িয়ে পড়তে পারে, সেটাও এখন দুঃশ্চিন্তার বিষয়।
মনে রাখতে হবে, আসক্তি ও পরিবার দুটোই অঙ্গাঙ্গিভাবে জড়িত। মাদকাসক্ত ব্যক্তির আসক্তিজনিত অস্বাভাবিক আচার-ব্যবহারের প্রভাবে পরিবারের সদস্যরা মানসিকভাবে বিপর্যস্তও অসুস্থ হয়ে পড়তে পারেন। এর ফলে নেশা গ্রহণ না করেও আসক্ত ব্যক্তির পাশাপাশি তার পরিবারের সদস্যদের মধ্যেও আসক্ত ব্যক্তির ন্যায় আচরণগত অসংগতি দেখা দিতে পারে। একে বিশেষজ্ঞরা কো-এডিকেশন বলে চিহ্নিত করেছেন। কখনো এই বিপর্যয় এতটা নাজুক অবস্থা ধারণ করে যে আসক্ত ব্যক্তির চিকিৎসার পূর্বে বা তার পাশাপাশি ক্ষতিগ্রস্ত সদস্যদের নিরাময় প্রয়োজন হয়ে পড়ে।
তাই এখন সময় এসেছে প্রশ্ন করার—‘সিসা’ গ্রহণকে আমরা কি উৎসাহিত করব? নাকি প্রয়োজনীয় ব্যবস্থা নেব? 
সবার জন্য আনন্দময় হয়ে উঠুক পবিত্র এই দিনটি
শুভ বড়দিন
আজ বড়দিন। খ্রিষ্টধর্মাবলম্বীদের সবচেয়ে বড় ধর্মীয় উৎসব। পবিত্র এই দিনে বাংলাদেশসহ সারা বিশ্বের খ্রিষ্টান সম্প্রদায় মহান যিশুর জন্মদিন পালনের উৎসবে মেতে উঠবে। আনন্দ-উৎসবের পাশাপাশি যিশুখ্রিষ্টের শান্তির বাণী ছড়িয়ে দেওয়ার বিষয়টিও গুরুত্ব পাবে খ্রিষ্টধর্মাবলম্বীদের কাছে। বড়দিন একই সঙ্গে উদারতা ও কৃতজ্ঞতার মতো মানবিক গুণাবলিকে ঊর্ধ্বে তুলে ধরে, মানুষকে উদ্বুদ্ধ করে উন্নততর মানবিক সম্পর্ক ও সমৃদ্ধতর সমাজ গড়ে তুলতে।
পৃথিবীতে যিশুখ্রিষ্টের আবির্ভাব হয়েছিল মানবজাতির ত্রাতা বা উদ্ধারকর্তা হিসেবে। হিংসা, বিদ্বেষ, পঙ্কিলতাপূর্ণ এই পৃথিবীর মানুষকে সুপথে আনার মহান দায়িত্ব নিয়েছিলেন তিনি। যিশুর জন্মদিন তাই শুধু খ্রিষ্টান সম্প্রদায়ের জন্য নয়, সমগ্র মানবজাতির ইতিহাসেও এক উল্লেখযোগ্য ঘটনা।
সংযম, সহিষ্ণুতা ও ভালোবাসার পথ ধরে মানুষকে সত্য ও সুপথে আনার কাজে অমানুষিক নির্যাতন ও নিপীড়নের শিকার হয়েছিলেন যিশু। কিন্তু কোনো নির্যাতন বা নিপীড়ন তাঁকে সত্যের পথ থেকে বিচ্যুত করতে পারেনি। আজকের দুনিয়ার দিকে তাকালে আমরা দেখব, সভ্যতা বিকাশের পাশাপাশি সারা বিশ্বে হিংসা, হানাহানি ও অশান্তি যেন বেড়েই চলেছে। সভ্যতার সংঘাত তীব্রতর হচ্ছে। এই দৈন্য ও সংকীর্ণতার ঊর্ধ্বে ওঠার জন্য বড়দিনের বাণী মানবজাতির জন্য বড় সহায় হতে পারে।
যিশুখ্রিষ্ট পথভ্রষ্ট ব্যক্তিদের যেমন দেখিয়েছেন আলোকিত পথ, তেমনি বঞ্চিত-লাঞ্ছিত মানুষকে দিয়েছেন বাঁচার অনুপ্রেরণা। তিনি মানবজাতিকে পাপ-পঙ্কিলতা থেকে ফেরানোর পথ হিসেবে বেছে নিয়েছিলেন মমতা, ভালোবাসা ও ক্ষমার পথ। মানবসভ্যতার ইতিহাসের দিকে তাকালে দেখা যাবে, যিশুর প্রভাব শুধু খ্রিষ্টধর্মাবলম্বীদের জীবন ও দর্শনেই পড়েনি, বরং পুরো মানবসভ্যতাই কোনো না কোনোভাবে প্রভাবিত হয়েছে তাঁর আদর্শ, নীতি, জীবনদর্শন ও বিশ্বাস দ্বারা। শান্তির যে বাণী নিয়ে তিনি আবির্ভূত হয়েছিলেন, তা সব যুগে সব মানুষের জন্যই জরুরি। মুসলমানদের কাছেও যিশুখ্রিষ্ট গভীর শ্রদ্ধার পাত্র, অন্যতম নবী—হজরত ঈসা (আ.) নামে পরিচিত।
বাংলাদেশ একটি মুসলমান সংখ্যাগরিষ্ঠ দেশ হলেও এ দেশে রয়েছে বিপুলসংখ্যক খ্রিষ্টধর্মাবলম্বী জনগোষ্ঠী। খ্রিষ্টান সম্প্রদায়ের এই ধর্মীয় উৎসবে প্রতিবছরের মতো এবারও অন্য সব ধর্ম-সম্প্রদায়ের মানুষের সংহতি থাকবে—সেই প্রত্যাশা রইল। খ্রিষ্টধর্মাবলম্বী সবার প্রতি জানাচ্ছি আমাদের আন্তরিক শুভেচ্ছা ও অভিনন্দন। সবার জন্য আনন্দময় হয়ে উঠুক পবিত্র এই দিনটি। শুভ বড়দিন।
এসো নীপবনে
রেডি ফর শাস্তি
মা-বাবার কাছে শুনেছিলাম আমার ‘তখ্তী’ হয়েছিল মসজিদে। তখন আমাদের পরিবারে এটাই নিয়ম ছিল।
‘তখ্তী’ মানে হচ্ছে হাতে খড়ি। মাওলানা সাহেব দোয়া করেছিলেন যাতে ছেলেটা লেখাপড়ায় দিগ্গজ হয়। সেটা যে হয়নি সে তো আর এখন বলে দেওয়ার প্রয়োজন নেই। আসলে ছাত্র হিসেবে চিরকালই ‘অগা’ রয়ে গেলাম আমি।
পড়াশোনা জিনিসটা আমার কাছে সব সময়ই একটা অসহনীয় বিষয় মনে হতো। তাই স্বাভাবিক কারণে পরীক্ষার ফলাফলও হতো টেনেটুনে পাস।
এহেন আমি টাইগারপাস কিন্ডারগার্টেন স্কুল থেকে প্রাইমারি বৃত্তিতে সুযোগ পেয়ে গেলাম। এবং যথারীতি ব্যর্থ হলাম বৃত্তি পেতে। কিন্তু লাভ হলো একটা যে স্কুলে ক্লাস ফাইভের বার্ষিক পরীক্ষা না দিয়েই উত্তীর্ণ তো হলামই, উপরন্তু ভালো একটা সার্টিফিকেট পাওয়া গেল স্কুল থেকে।
সেই সুবাদে ভর্তি হতে খুবই সুবিধা হলো এক বিখ্যাত স্কুলে। ফুটানিতে মাটিতে পা পড়ে না, এমন অবস্থা তখন আমার। আমি চট্টগ্রাম কলেজিয়েট স্কুলের ছাত্র! একটি ঐতিহ্যবাহী স্কুল চট্টগ্রামের এই কলেজিয়েট স্কুল।
১৮৩৬ সালে প্রতিষ্ঠিত এই স্কুলের ১৭৫ বছর পূর্তি উৎসব শুরু হয়েছে গতকাল। উৎসবে যোগ দেওয়ার আন্তরিক ইচ্ছা সত্ত্বেও কাজের চাপে সম্ভব হলো না বলে মনটা খারাপ। স্মৃতিগুলো সব এসে ভিড় করছে মনের খিড়কিতে একে একে। বসে গেলাম তাই নীপবনে লিখতে।
পাড়ারই এক সিনিয়র ভাইয়ের হাত ধরে গিয়ে ভর্তি হয়েছিলাম। সেই ইংরেজি ‘ই’ প্যাটার্নের ভবনটি কখনো ভোলার নয়। আইস ফ্যাক্টরি রোডের ওপর চমৎকার লাল ইটের একতলা (এখন নাকি দোতলা!) ভবনটির সামনে বিশাল চত্বরে অ্যাসেম্বলিতে দাঁড়াতাম রোজ সকালে—গাইতাম জাতীয় সংগীত, সমবেত কণ্ঠে। সামনে বিশাল মাঠ, তারপরই এক লালঘর। এই পোড়ো লালঘরের রহস্য কোনো দিনই উদ্ধার করতে পারিনি। দেখেছি কিছু ছাত্র ধূমপান করত ওখানে লুকিয়ে লুকিয়ে।
টাইগারপাস থেকে আমরা কয়েকজন দল বেঁধে হেঁটে রওনা হতাম স্কুলের উদ্দেশে। আহা, সেই সব দিন। হাঁটতে হাঁটতে যেতাম নেভি ব্যারাকে এক বন্ধুর বাড়ি। তারপর মামু ভাগনের দরগার পাশ দিয়ে দেওয়ানহাট ব্রিজের তলায় খাল পেরিয়ে পোলো গ্রাউন্ড রেল কলোনির ভেতর দিয়ে কদমতলী রেলগেট পেরিয়ে পোর্ট ট্রাস্টের রেললাইন ধরে সোজা আইস ফ্যাক্টরি রোডে হেডমাস্টার সাহেবের বাড়ির সামনে দিয়ে, শিক্ষকদের কোয়ার্টার, ছাত্রদের হোস্টেল পেরিয়ে লাল বিল্ডিংয়ের স্কুলে পৌঁছাতাম। সব, সব ছবির মতো ভেসে উঠছে আমার চোখের সামনে, পরিষ্কার ছবি।
টিফিনে আলু সেদ্ধ খাওয়ার জন্য পুকুরপাড়ে ছুটতাম। দুআনা কি এক আনার আলু সেদ্ধ কাঠির আগা দিয়ে তুলে খাওয়া! চমৎকার। এই দোকানগুলো যেখানে বসত তার পেছনে পুকুর। তারপর একটু ডানে গেলে মাদারবাড়ি। মনে পড়ে বশরের দোকানের সিঙাড়া আর গোস্ত-পরাটা। নবম-দশম শ্রেণীতে জুনিয়র ক্যাডেট কোরের প্যারেড শেষে বিশেষ টিফিন হিসেবে এগুলো ছিল আমাদের পাওনা বা সান্ত্বনা পুরস্কার। এই কলেজিয়েট স্কুলে জীবনের পাঁচটি বছর কেটেছে আমার। খুবই সুন্দর সময়ের পাঁচটি বছর। ১৯৫৪ থেকে ১৯৫৮। কত যে স্মৃতি তোলপাড় হচ্ছে, কোনটা বলব তা-ই ভাবছি। গুরু ট্রেনিং স্কুলের পেছনে নালাপাড়ায় বন্ধু নাসিরের লাইব্রেরির বইপড়াও মনে পড়ছে।
নীপবনে নানা সময় নানা স্মৃতির কথা বলেছি। আজ বলি মোখলেস স্যারের কথা। স্যারের নাম মোখলেস মিঞা। আমাদের ড্রয়িং স্যার। আবার কাব (সিইউবি) স্যার। ছাত্রদের নয়নের মণি ছিলেন স্যার। তাঁর শিক্ষকজীবনে একবার যাঁরা তাঁর ছাত্র হিসেবে ক্লাস করেছেন, আমি হলফ করে বলতে পারি, কোনো দিন ভুলতে পারেননি তাঁকে।
বেঁটে-খাটো মানুষটি। স্বাস্থ্য ভালো ছিল বেশ। ফলে অনেকটা গোলগালই বলা যেতে পারে। ঢোলা পাজামা আর ঢোলা সাদা পাঞ্জাবি ছিল তাঁর নিত্যনৈমিত্তিক পোশাক। ছটফটে স্বভাবের ছিলেন স্যার। ভাষাটাও নোয়াখালীর (আশা করি ভুল করিনি) সঙ্গে শুদ্ধের সংমিশ্রণ। সুরে আন্তরিকতা ছিল সর্বক্ষণ।
স্যার আমাকে মাফ করবেন—আমরা তো বদের ধাড়ি, আপনার নাম দেওয়া হয়েছিল দেড় ব্যাটারি। আমাদেরও আগের কেউ দিয়েছিল, আমরাও আড়ালে-আবডালে ওই নামেই ডাকতাম আপনাকে। আপনার ক্ষমা নিশ্চয় পেয়েছি তখনই—কারণ আমি নিশ্চিত আপনি জানতেন আপনার এই নাম। জেনেও হাসিমুখে পিতার স্নেহ-আদরে ভরিয়ে দিতেন এসব অপরাধীদের। আপনাকে স্যার সবচেয়ে আকর্ষণীয় লাগত যখন কাবের ড্রেস পরতেন। আমি নিশ্চিত স্যার আপনি ফুলপ্যান্টের নিচে লুঙ্গি পরে নিতেন, যার ফলে পেট এবং পশ্চাদ্দেশ অস্বাভাবিকভাবে ফুলে থাকত।
ছাত্ররা সাধারণত শিক্ষকদের একটি করে নাম দিতে পছন্দ করে। আমার এই মুহূর্তে মনে পড়ছে, অন্তত একজন শিক্ষকের নাম উৎপত্তি হয়েছিল আমাদের ক্লাস থেকেই। সেটা সেই ১৯৫৪ সালের কথা। ক্লাস সিক্সে ভর্তি হয়েছি কলেজিয়েট স্কুলে। ক্লাস শুরু হওয়ার কদিনের মধ্যেই আমাদের এক নতুন ক্লাসটিচার এলেন। নাম যতদূর মনে পড়ছে—ওবায়েদ স্যার (ভুল হলে ক্ষমাপ্রার্থী)। বাংলা পড়াতেন। স্যার ছিলেন খুবই অস্থির চিত্তের। অল্পতেই রেগে যেতেন। পড়ানোটা ছিল মাঝারি পর্যায়ের। আর স্যারের হাতের লেখাটা ছিল—খুবই খারাপ। ছাত্ররা পড়তে পারত না। এটা নিয়ে স্যারকে অনেক হয়রানি হতে হয়েছে দুষ্টু ছাত্রদের কাছে।
তো সেই প্রথম দিন, আমার আজও স্পষ্ট মনে পড়ছে—স্যার পড়াচ্ছেন আর বোর্ডে লিখছেন। ছেলেরা সবাই চুপচাপ। হঠাৎ পেছন থেকে একজন চিৎকার করে বলে উঠল—
‘কোয়াইশ করি ল্যাখ’।
গোটা ক্লাসে হাসির জোয়ার বয়ে গেল সঙ্গে সঙ্গে। ‘কোয়াইশ’ শব্দের মানে হচ্ছে ‘ভালো’। শব্দটার উৎস কিন্তু আরবি ‘কোয়াইস’। যাই হোক সেই থেকে স্যারের নাম হয়ে গিয়েছিল—আবদুল কোয়াইশ।
হ্যাঁ, আমাদের প্রিয় স্যার মোখলেস মিঞার কথায় ফিরে আসি। স্যার ড্রয়িং করাতেন অতি যত্নে। অনেক সময় হাতে ধরে শিখিয়ে দিতেন। কীভাবে কাগজ ধরতে হবে, পেনসিল দিয়ে কীভাবে টান দিতে হবে, ইরেজার ব্যবহার—সবকিছুই স্যার আন্তরিকভাবে শিষ্যদের বুঝিয়ে দিতেন।
স্যার ছাত্রদের বন্ধু ছিলেন একই সঙ্গে। মনে করুন অনেকক্ষণ সিরিয়াসলি ক্লাস করার পর স্যার বলে উঠলেন—
‘পিপাসা লাগছে?’
‘জি স্যার।’ সমস্বরে ছাত্ররা বলে উঠত।
এবার স্যার বলতেন—
‘রেডি ফর আইসক্রিম।’
আমরা সবাই খাতাপত্র গুটিয়ে টেবিলে দুহাত রাখতাম। স্যার তখন বলতেন—‘ওয়ান’।
আমরা মুখ দিয়ে আওয়াজ করতাম বোতলের মুখ খোলার মতো—
‘টক্’।
স্যার বলতেন—‘টু’।
আমরা সমস্বরে আওয়াজ তুলতাম—
‘গ-ঢ়-ঢ়-ঢ়’ গলায় পানি যাওয়ার শব্দ।
‘থ্রি’।
আমরা স্বস্তির আওয়াজ তুলতাম।
‘আ-’।
এভাবেই কাজে পরিশ্রান্ত হয়ে একটু স্বস্তি পাওয়ার চেষ্টা চলত। এ পদ্ধতি সম্পূর্ণই আমাদের মোখলেস স্যারের আবিষ্কার।
স্যার যে শুধু আনন্দই দিতেন তা নয়, শাস্তিও পেতাম আমরা। হয়তো খুব হট্টগোল হচ্ছে ক্লাসে। স্যার হঠাৎ বলে উঠতেন—
‘রেডি ফর শাস্তি।’
আমরা টেবিলে দুহাত রেখে বসতাম।
‘ওয়ান’ স্যারের নির্দেশ আসত।
আমরা দুহাত দিয়ে দু কান ধরে কোরাসে উচ্চারণ করতাম—
‘লজ্জা পেয়েছি।’
‘টু’।
সবাই হাত নামিয়ে বলতাম—
‘ক্ষমা চাই।’
তিনবার করতে হতো এটা। তবেই ক্ষমা হতো।
স্যার, কলেজিয়েট স্কুলের ১৭৫ বছর পূর্তিতে অন্তরের গভীরতম শ্রদ্ধার সঙ্গে স্মরণ করি সব শিক্ষককে, শুভেচ্ছা জানাই প্রাক্তন এবং বর্তমান ছাত্রদের। সেই সঙ্গে শুধু বলব, স্যার, আপনাদের মতো শিক্ষকদের জেগে ওঠার সময় হয়েছে আবার, দেশসেবার নাম করে যাঁরা দেশ নিয়ে ব্যবসা করেন তাঁদের শুধু এটা বলার জন্য যে—
‘রেডি ফর শাস্তি—ওয়ান, টু...।’
যদিও জানি তাঁরা লজ্জা পাবেন না, কানও ধরবেন না। কারণ তাঁদের তো দুকানই কাটা।
জয়তু চট্টগ্রাম কলেজিয়েট স্কুল।
শিবের গীত
ঢাকাদক্ষিণক্লাস সিক্সে পড়ার সময় আমার বন্ধু পার্থপ্রতিম আমাকে তার গ্রামে নিয়ে গিয়েছিল। গ্রামের নাম ঢাকাদক্ষিণ—সিলেট শহরের কয়েক মাইল দূরে যার অবস্থান, এবং শ্রীচৈতন্যদেবের জন্মস্থান বলে অনেকে, বিশেষ করে ঢাকাদক্ষিণবাসী, বিশ্বাস করায় যার মর্যাদা একটা তীর্থস্থানের। পার্থপ্রতিমের ইতিহাসজ্ঞান যে খুব প্রবল ছিল, তা নয়—সে বিশ্বাস করত, শের শাহ ঘোড়ার ডাকের প্রচলন করার আগে ঘোড়ারা ডাকতে পারত না, অর্থাৎ তারা হ্রেষাধ্বনি করতে অপারগ ছিল। সে তার বাড়ির পাশের এক মণ্ডপ দেখিয়ে ঘোষণা দিয়েছিল, ওই মণ্ডপেই শ্রীচৈতন্যের আবির্ভাব হয়েছিল। মণ্ডপের একদিকে আমি সত্যি সত্যি অনেক পুরোনো ইটের একটি দেয়াল দেখেছিলাম, যার অর্ধেক ছিল মাটিতে। শ্রীচৈতন্যের কারণে পার্থপ্রতিমকে আমার সমীহের এবং কিছুটা ঈর্ষার পাত্র বলে মনে হতো। যদিও ওই মহাপুরুষ কোন বিশিষ্টতার দাবিদার, সে সম্পর্কে আমার তখন কোনো ধারণা ছিল না।
শ্রীচৈতন্যের চেয়ে আমার কাছে বরং অনেক কৌতূহলের পাত্র ছিলেন স্বামী স্বরূপানন্দ পরমহংসদেব, যার জন্মদিনের উৎসব হতো আমাদের সিলেটের বাড়ির পাশে মনিপুরি মণ্ডপে এবং যেখানে ভক্তরা তাঁর নানা বাণীসংবলিত হাতে লেখা পোস্টার টাঙ্গিয়ে দিতেন মণ্ডপের ভেতরে-বাইরে। এ রকম একটি বাণী ছিল, ‘জানি জন্ম নাই, মৃত্যু নাই, তথাপি ছেলেরা জন্মোৎসব করে; বাধা দিই না, তাতে তারা আনন্দ পায়। আনন্দই ভগবানের স্বরূপ।’
পার্থপ্রতিমের গ্রামটাকেই একসময় আমার ঈর্ষা হতো। কী সুন্দর নাম, ঢাকার সঙ্গে কী মিষ্টি একটা সম্পর্ক, যদিও গ্রামটি আসলে ঢাকার উত্তর-পূর্বে। ভৌগোলিক এই বিভ্রান্তি মোচনের জন্য আমি নামের শেষে একটি একার যোগ করতে বলেছিলাম পার্থপ্রতিমকে, যাতে গ্রামটির সুদ্ধ নামকরণ হয় ‘ঢাকা দক্ষিণে’। কিন্তু সে রাজি হয়নি। ‘ঠাকুরের পদচিহ্ন-ধন্য গ্রাম, আমি কে যে এই নামেতে পরিবর্তন আনি?’ এই ছিল তার পরিষ্কার উত্তর।
ঢাকাদক্ষিণ নামটা আমাকে এমনই টানত যে একসময় ভেবেছি আমার গ্রাম বানিয়াচংয়ের নামটা বদলে ঢাকাদক্ষিণ অথবা ঢাকাদক্ষিণচং করে ফেলব। আমার ইতিহাস পাঠ আমাকে জানিয়েছিল আমাদের গ্রাম অথবা মহকুমার সঙ্গে সিদ্ধপুরুষ নাসিরউদ্দিন সিপাহসালারের সম্পর্ক ছিল; তিনি এ অঞ্চলেই স্থায়ীভাবে থেকে যান। কিন্তু আমার প্রস্তাবে কেউ সামান্যতম আগ্রহ না দেখানোয় ঢাকা দক্ষিণবাসী হওয়ার স্বপ্ন আমার অপূর্ণই রয়ে যায়।
অপূর্ণ রয়ে যায়, অর্থাৎ মাত্র ৫০ বছর। কারণ, ২০১১ সালের এক শুভদিনে সেই স্বপ্নটি, যাকে বলে আমার আঁখি পাতে এসে ধরা দিল। জাতীয় সংসদে মাত্র চার মিনিটে সরকার বাহাদুর ঢাকাকে উত্তর-দক্ষিণে বিভাজিত করে আমার স্বপ্নের একটি বাস্তব ভিত্তি দিল। এই চার মিনিটের ব্যাপারটা নিয়ে সমালোচনা হতে দেখেছি—কেন এই অনাবশ্যক দ্রুতি, ইত্যাদি। কিন্তু একজন মানুষের স্বপ্ন যে ঘণ্টার পর ঘণ্টা চলে না, স্বপ্নের স্থায়িত্ব, ফ্রয়েড সাহেবের মতে, যে মাত্র মিনিট কয়েকের, তা সমালোচকেরা জানেন না? আমি যে শেষ পর্যন্ত ঢাকা দক্ষিণবাসী হতে পেরেছি, তা কি সম্ভব হতো যদি এ নিয়ে বিস্তর আলোচনা, গণভোট ইত্যাদি হতো? জগতে যা কিছু শুভ, সুন্দর, মঙ্গলময়, সবই তো চটজলদিই হয়। ‘আপনার মেয়ে হয়েছে’ অথবা ‘উড ইউ ম্যারি মি?’ অথবা ‘কাল থেকে চাকরিতে যোগ দেবেন’—এসব বলতে কতক্ষণ লাগে?
আমি সমালোচনা নিয়ে ভাবি না, আমি ভাবি ফল নিয়ে। পার্থপ্রতিম আমেরিকায় থাকে। তাকে ই-মেইলে জানিয়েছি, আমিও এখন ঢাকা দক্ষিণবাসী।
সি.ক. প্রশাসক এখন ঢাকা দক্ষিণপিতা, জনগণের ভোটে পিতা না হয়েও। তাঁকে আমি আরও কিছু অনুরোধ জানাব, যেমন—উত্তরের মশা যেন দক্ষিণে না আসে; দক্ষিণের বাতাস উত্তরে গেলে সে জন্য উত্তরবাসী যেন যথাযথ ট্যাক্স দেয়, উত্তরের শিক্ষার্থীরা দক্ষিণের দুটি পাবলিক বিশ্ববিদ্যালয়ে পড়লে যেন উচ্চতর হারে বেতন দেয়—এসব বিষয় নিয়ে তিনি যাতে উত্তর-দক্ষিণ সংলাপ শুরু করেন। সরকার বাহাদুর বলেছেন, দুই সি.ক. এখন এমন সেবা দেবে যে উত্তরে দুধের নহর বইলে, দক্ষিণে বইবে মধুর নহর। ‘তিলোত্তমা ঢাকা’ নামে যে বিদ্রূপাত্মক বর্ণনা ছিল একসময় শহরটির বিশেষ করে ‘ফুলের মতো পবিত্র’ চরিত্রের এক মেয়রের সময়, এখন দুই ঢাকা তাকে পরিহাস করে হবে তিলোত্তমাতমা। ঢাকা দক্ষিণবাসী হিসেবে আমি চাইব এই তিলোত্তমাতমা হবে ঢাকা দক্ষিণ; ঢাকোত্তর (ঢাকা+উত্তর) হবে তিলোত্তরাতমা।
সেবার প্রসঙ্গে মনে পড়ল, ঢাকা দক্ষিণ ঘোষণার পর মশা নির্মূল হয়ে গেছে, ফুটপাতগুলো আবার মানুষের দখলে, পথঘাট ফাঁকা, রাস্তাঘাটে কোলাহল নেই, ধোঁয়া উড়িয়ে ট্রাক যাচ্ছে না, যত্রতত্র পসরা বসিয়ে পথবণিকেরা ব্যবসা করছে না, বিদ্যুতের সমস্যা নেই, পানির সরবরাহও প্রয়োজনের তুলনায় বেশি।
বিশ্বাস হচ্ছে না? তাহলে যারা গেল ২১ ডিসেম্বর রাত দুটায় ঢাকা দক্ষিণের রাস্তায় বেরিয়েছেন তাঁদের জিজ্ঞাস করুন। তাঁদের নিশ্চয় এই উন্নত ছবিটি চোখে পড়েছে। তবে হোক না তা প্রচণ্ড শীতের রাত দুটার ছবি, অন্তত এক রাত-দুপুরের জন্যও তো ঢাকা দক্ষিণ আমাদের প্রায় তিলোত্তমাসুলভ একটি ছবি দিতে পেরেছে, ফুটপাতে ঘুমিয়ে থাকা শীতজর্জর মানুষগুলোকে বাদ দিলে। তা-ই বা কম কী? মেয়র খোকা কি তা এই ১০ বছরে পেরেছেন, তাঁর সময়ে তো বরং যেখানে মশার ওষুধ দেওয়া হতো, মশারা সেখানে ছুটে যেত। সুগন্ধিযুক্ত পানির স্প্রেতে গোসল করতে কোন মশা না পছন্দ করে, বলুন? ঢাকা দক্ষিণ প্রশাসকের কাছে নিবেদন, সেবার মধুনদী বইয়ে দেওয়া পর্যন্ত ২১ ডিসেম্বরের শীত রাত্রিটা অন্তত সারা বছর প্রলম্বিত করুন। রাস্তায় বেরিয়ে যেন মনে হয়, স্বাভাবিক হাঁটাচলার অধিকারটা অন্তত আছে। রাস্তা যে রাস্তা, মরণফাঁদ নয়, পরপারের ফেরিঘাট নয়—এ কথা তো বহুদিন ভুলেই আছি।
গদ্যকার্টুন
প্রিয় ডিজিটাল চোর...
জাপানের ওই অধ্যাপকের হয়ে আমরা একটু ব্যাপারটা কল্পনা করি।
তিনি বাংলা ভাষাপ্রেমিক।
বাংলা শিখেছেন কষ্ট করে। বাংলা সাহিত্য, বাঙালি সংস্কৃতি নিয়ে তাঁর অপার আগ্রহ।
লালন নিয়ে তিনি গবেষণা করছেন।
গরগর করে বাংলা বলতে পারেন, বাংলা পড়তে পারেন।
সেই বাংলা ও বাঙালিপ্রেমিক জাপানি অধ্যাপক পড়ান জাপানের হিরোশিমা বিশ্ববিদ্যালয়ে। সেখানে তাঁর কাছে আমন্ত্রণ এসে পৌঁছাল বাংলাদেশ থেকে। বাংলাদেশের সর্বোচ্চ বিদ্যাপীঠ প্রাচ্যের অক্সফোর্ড ঢাকা বিশ্ববিদ্যালয়ে একটা সম্মেলন হবে—বঙ্গবিদ্যা সম্মেলন। তিনি নিশ্চয়ই খুবই আনন্দিত হয়েছিলেন এই আমন্ত্রণ পেয়ে। তাঁর স্বপ্নের দেশ বাংলাদেশ। তাঁর স্বপ্নের মানুষেরা থাকে ওই দেশে। তারা তাঁর আগ্রহের ভাষা বাংলায় কথা বলে। এই সেই বাংলা, যে বাংলায় লালন জন্মেছিলেন। এই সেই বাংলা, যেই বাংলার পথে পথে এখনো লালনের মতো বাউলেরা একতারা হাতে গান গেয়ে বেড়ান। তিনি অবশ্যই বাংলাদেশে যাবেন।
বঙ্গবিদ্যা সম্মেলনে অংশ নিতে তিনি ঢাকায় আসেন। ১৯ ডিসেম্বর ২০১১। সম্মেলনের ফাঁকে মধ্যাহ্নভোজের আয়োজন ঢাকা বিশ্ববিদ্যালয়ের ছাত্রশিক্ষক কেন্দ্রের ক্যাফেটেরিয়ায়। সেখানে তাঁর ব্যাগটা রেখে তিনি খাবার আনতে যান। এসে দেখেন ব্যাগ নেই। নেই নেই তো নেই।
ব্যাগে ছিল দুই হাজার ডলার, এক লক্ষ ইয়েন, পঞ্চাশ হাজার টাকা, ডিজিটাল ক্যামেরা, মডেম, ল্যাপটপ, মূল্যবান কাগজপত্র আর পাসপোর্ট।
সবকিছু খোয়ান তিনি বঙ্গবিদ্যা সম্মেলনে এসে।
পরে তিনি সংবাদপত্রে বিবৃতি পাঠান। তিনি বলেছেন, তিনি টাকা-পয়সা কিছুই চান না। এমনকি ল্যাপটপটাও ফেরত চান না। কিন্তু ওই ল্যাপটপের হার্ডডিস্কে তার মূল্যবান কিছু তথ্য আছে। যেগুলো তিনি সারা জীবন গবেষণা করে সঞ্চয় করেছেন। ওই তথ্যগুলো কারও কিছু কাজে লাগবে না। কিন্তু ওগুলো না পাওয়া মানে তাঁর জীবনের অপূরণীয় ক্ষতি। তিনি শুধু ওই তথ্যগুলো ফেরত চান। তিনি কাউকে শাস্তিও দিতে চান না। শুধু তথ্যগুলো ফেরত দেওয়া হোক।
সেটা হয়তো একটা চার শ টাকা দামের পেনড্রাইভে ভরে ফেরত দেওয়া যাবে।
আমরা ওই অধ্যাপকের মনের অবস্থাটা বোঝার চেষ্টা করছি।
তাঁর কেমন লাগছে এখন?
বঙ্গবিদ্যা সম্মেলনে এসে তিনি কোন বঙ্গবিদ্যার খবর নিয়ে যাচ্ছেন?
এ ধরনের খবর পড়লে আমাদের মাথা হেঁট হয়ে আসে। আমরা, পুরো জাতিই, লজ্জায় অধোবদন হয়ে পড়ি। জাপান এমন একটা দেশ, যেখানে রাস্তায় কিছু ফেলে রাখলেও কেউ নেয় না। আর এখানে এসে, দেশের সর্বোচ্চ বিদ্যাপীঠের ছাত্রশিক্ষক কেন্দ্রে তাঁর ব্যাগটা খোয়া গেল?
২
জাপানের অধ্যাপকটি তবু একজন ব্যক্তিমানুষ। আর যে বা যারা ওই বঙ্গপ্রেমিক মানুষটির ব্যাগটা আত্মসাৎ করেছে, সে বা তারাও ব্যক্তিমানুষ। হয়তো যারা এই অপকর্ম করেছে, তারা ঢাকা বিশ্ববিদ্যালয়ের ছাত্রও নয়। তার পরও আমাদের লজ্জা কমে না। আমরা মুখ দেখানোর কোনো একটা অজুহাতও পাই না। কাজেই আমরা আকুল আবেদন জানাই, ভাই, যার কাছে এই ল্যাপটপটা পৌঁছেছে, তিনি দয়া করুন, এক বা একাধিক পেনড্রাইভে ল্যাপটপের ফাইলগুলো কপি করে ওই জাপানির কাছে পৌঁছানোর একটা উপায় অবলম্বন করুন। পেনড্রাইভের দাম বেশি মনে হলে কুড়ি টাকার সিডিতে ভরেও তথ্য-উপাত্ত ফেরত দেওয়া যেতে পারে।
একটা ছোট্ট পেনড্রাইভে ভরে জাপানি অধ্যাপককে তাঁর গবেষণার ফাইলগুলো ফেরত দিলে হয়তো আমাদের লজ্জা খানিকটা কমবে।
যেমন শাহজালাল বিজ্ঞান ও প্রযুক্তি বিশ্ববিদ্যালয়ের দুজন ছাত্র হত্যার সঙ্গে জড়িতদের গ্রামবাসী পুলিশের কাছে সোপর্দ করেছে। এমনকি একজনকে পুলিশের হাতে তুলে দিয়েছেন তার বাবা। ওই ঘটনাও খুব লজ্জার। বিশ্ববিদ্যালয়ের ছেলেমেয়েরা নৌভ্রমণে বেরুবে, তাদের সঙ্গে মেয়ে, কাজেই ওই মেয়েদের তুলে নিয়ে যেতে হবে—এই চিন্তা মাথায় আসে কী করে, আমাদের ভাবতেই হয়। আর একটা নতুন মোবাইল ফোনের লোভে নৌকার মাঝি মাঝপথে নৌকার ইঞ্জিন বন্ধ করে ভাসতে লাগল, সেটাও জানার পর আমাদের মনটা খুব দমে যায়। তার পরও যখন গ্রামবাসী তাঁদের গ্রামের ছেলেদের বা একজন বাবা তাঁর নিজের সন্তানকে পুলিশের হাতে তুলে দেন, আমাদের ক্ষতে সামান্য প্রলেপ পড়ে।
তেমনি করে ওই জাপানি ভদ্রলোক যদি তাঁর সারা জীবনের পরিশ্রমের ফসল গবেষণালব্ধ তথ্যগুলো ফেরত পান, আমাদের লজ্জার আগুনে হয়তো সামান্য পানি পড়বে।
কিন্তু ভাবছি, যখন বিশ্বব্যাংক আমাদের মন্ত্রীর বিরুদ্ধে দুর্নীতির অভিযোগ করে, আর ওই মন্ত্রীকে কেবল বদলি করা হয়, আর ওই মন্ত্রীর বিরুদ্ধে সরকারের উচ্চতম অবস্থান থেকে সাফাই গাওয়া হয়, তখন আমাদের লজ্জার আগুনে তো পানি পড়ে না, বরং কেরোসিন পড়ে।
একটা পেনড্রাইভে করে জাপানি গবেষকের তথ্য তাঁর কাছে ফেরত দেওয়া গেলে আমাদের লজ্জা খানিকটা কমে। কিন্তু আমাদের জাতীয় লজ্জা কোন পেনড্রাইভে ভরে আমরা জমা দেব?
জাপানি ওই অধ্যাপকের কাছে করজোড়ে ক্ষমা প্রার্থনা করে বলি, আপনি যদি বাংলাদেশের প্রবাদ-প্রবচন বাগ্ধারাগুলো নিয়ে গবেষণা করেন, তাহলে আপনি বঙ্গবিদ্যা সম্পর্কে বহু কিছু জানতেন।
এই দেশের বাগ্ধারা হলো, চুরি বিদ্যা বড় বিদ্যা যদি না পড়ে ধরা। এই দেশের বাগ্ধারা হলো, চোরের মার বড় গলা। আপনি নিশ্চয়ই রবীন্দ্রনাথের লেখার ভীষণ ভক্ত। তিনি বলেছেন, ‘এ জগতে হায় সেই বেশি চায় আছে যার ভূরি ভূরি, রাজার হস্ত করে সমস্ত কাঙালের ধন চুরি।’ আর আপনার আগ্রহের অন্যতম বিষয় যে লালন তিনি বলেছেন, ‘মন সহজে কি সই হবা, চিরদিন ইচ্ছা মনে আল ডিঙায়ে ঘাস খাবা।’ এই দেশের প্রবাদ হলো, ‘চোরের দশ দিন, সাধুর এক দিন।’
আমরা কেবল চোরের দশ দিন দেখে যাচ্ছি, সাধুর এক দিন এই দেশে আসছে না। এই দেশের বাগ্ধারা হলো, ‘পুকুরচুরি’। এই দেশে কেবল পুকুরচুরি হয় না; সমুদ্রচুরি, সেতুচুরি, নদীচুরিও হয়।
তবে আশার কথা হলো, আমরা ডিজিটাল বাংলাদেশ গড়ে তুলছি। আপনার চুরিটাকে আমরা বলতে পারি, ডিজিটাল চুরি। আপনার ওই ডিজিটাল চোরের প্রতি আমাদের আকুল আবেদন, হে ডিজিটাল চোর, তুমি সব চুরি করো, কিন্তু বাংলাদেশের মান-সম্মান ভাবমূর্তি চুরি কোরো না। দয়া করে তুমি জাপানি ভদ্রলোকের মূল্যবান গবেষণা তথ্য ফেরত দাও।
একই কথা হয়তো আমাদের সেতু বা নদীবিষয়ক ভাবমূর্তি অপহারকদেরও বলতে পারতাম। কিন্তু ‘চোরা না শোনে ধর্মের কাহিনী।’
পর্যটনশিল্প
বাংলাদেশকে তুলে ধরতে হবে কীভাবে?
সীমিত শব্দের কোন লেখায় একটি দেশের সামগ্রিক ‘ব্র্যান্ডিং’ নিয়ে কথা বলার চেষ্টা করাটা অনেকটাই দুঃসাহসের শামিল। কিন্তু সারা পর্যটন ৪.৬ ট্রিলিয়ন ডলারের একটি শিল্প। সেই তুলনায় এমনকি আইটি শিল্পকেও মনে হবে ৫০০ মিলিয়ন ডলারের ছোটখাটো একটি ‘ব্যবসা’। বর্তমানে বিশ্বব্যাপী পর্যটনশিল্প ২৫০ মিলিয়ন লোকের কর্মসংস্থান করে চলেছে। তুলনামূলকভাবে দেখতে গেলে কর্মসংস্থানের মাধ্যমই হোক অথবা আয়ের উৎসই হোক, বাংলাদেশে পর্যটনশিল্পের বিশাল সম্ভাবনা আজও রয়ে গেছে আমাদের ধরাছোঁয়ার বাইরে। কিন্তু মোটামুটি নিশ্চিতভাবেই বলা যায়, এই শিল্পের প্রতি সামান্য একটু মনোযোগী হলেই তা বাংলাদেশের সামগ্রিক উন্নয়নের ক্ষেত্রে বিশাল ভূমিকা রাখতে পারে।
বাংলাদেশের পর্যটনশিল্প নিয়ে ভাবতে গেলে প্রথমেই যে প্রশ্নটি গুরুত্বপূর্ণ তা হচ্ছে, এ ক্ষেত্রে কেন আমরা এত বেশি পিছিয়ে? আর এর উন্নতির জন্যই বা কী করা প্রয়োজন? প্রথমে কি আমাদের দেশের অবকাঠামোগত উন্নয়নের দিকে নজর দিতে হবে, নাকি বর্তমানে যতটুকু পর্যটনশিল্পের বিকাশ আমাদের দেশে হয়েছে, তা যত অল্পই হোক না কেন, তার প্রতি আরও যত্নশীল হয়ে আরও বেশি পর্যটক আকর্ষণ করাটাই বুদ্ধিমানের কাজ হবে? বিশেষজ্ঞরা তাঁদের অভিজ্ঞতা থেকে বিষয়টির সমাধানের বেশ কিছু পথ দেখানোর চেষ্টা করেছেন। সাধারণ জনগণও এ ব্যাপারে প্রকাশ করেছে তাদের ব্যক্তিগত মতামত। এসব কিছু বিবেচনায় নিয়ে আমার মনে হয়েছে দেশের অবকাঠামোগত উন্নয়নের পাশাপাশি বর্তমানে আমাদের দেশে যেসব পর্যটক আসছেন তাঁদের আরও উন্নত অভিজ্ঞতা নিয়ে ফিরে যেতে সাহায্য করার কাজটা একই সঙ্গে চলতে পারে।
আমরা যারা বিজ্ঞাপনশিল্পের সঙ্গে জড়িত তারা সবকিছুকে ‘ব্র্যান্ড’ হিসেবে দেখতে ভালোবাসি। আর সেই বিবেচনা থেকে প্রথম যে প্রশ্নটি উঠে আসে তা হলো, পর্যটনশিল্পের এই বিশাল বিশ্ববাজারে ‘ব্র্যান্ড বাংলাদেশে’র অবস্থানটা কোথায়? আমাদের সবারই একবাক্যে স্বীকার করতে হবে, বিশ্বের যেকোনো পর্যটককে আকর্ষণ করার মতো সব উপাদানই এই সোনার বাংলাদেশে রয়েছে। প্রাকৃতিক সৌন্দর্য, ভোজনরসিক পর্যটকদের জন্য নতুন স্বাদের বাংলাদেশি নানা রেসিপি থেকে শুরু করে বন্যপ্রাণী—সবই খুঁজে পাওয়া যাবে এই দেশে। তবে কোথাও না কোথাও একটা কোনো সমস্যা নিশ্চয়ই আছে। তা না হলে একজন পশ্চিমা পর্যটক ভ্রমণের কথা ভাবলে প্রথমেই কেন বাংলাদেশের কথা ভাববে না? কেন ভারত, মালয়েশিয়া, এমনকি ভুটান বা মিয়ানমারও পর্যটকদের পছন্দের তালিকায় আমাদের চেয়ে এগিয়ে রয়েছে? আশা করি সমস্যার সমাধান খুঁজতে গিয়ে আমার এই ‘ব্র্যান্ড’কেন্দ্রিক ভাবনাকে পাঠক ক্ষমাসুন্দর দৃষ্টিতে দেখবেন। তবে আবারও বলছি, আমার ধারণা বিশ্বের পর্যটন-মানচিত্রে আমরা ‘ব্র্যান্ড-বাংলাদেশ’কে সঠিকভাবে ‘পজিশন’ করতে ব্যর্থ হয়েছি। অন্যভাবে বলতে গেলে, স্বকীয়, একদম স্বতন্ত্র কোনো আকর্ষণ আমরা পর্যটকদের সামনে তুলে ধরতে পারিনি। এশীয় স্বাদের খাবার, প্রাকৃতিক সৌন্দর্যের হাতছানি বা বন্যপ্রাণীর আকর্ষণ—এর সবই আমাদের বহু আগেই কোনো না কোনো দেশ নিজেদের করে নিয়েছে। এবার যদি আপনি আবার আমাকে প্রশ্ন করেন, এত বছরেও বাংলাদেশের পর্যটনশিল্পের কোনো উন্নতি হলো না কেন, আমার উত্তর হবে, আপনি বিশ্বের কাছে কী উপস্থাপন করছেন তা যতটা না গুরুত্বপূর্ণ, তার চেয়ে গুরুত্বপূর্ণ হচ্ছে কীভাবে আপনি তা উপস্থাপন করছেন। বাংলাদেশকে বিশ্বদরবারে কীভাবে উপস্থাপন করলে তা সত্যিকার অর্থেই পর্যটনশিল্পের উন্নতিতে প্রভাব রাখবে, তা ভেবে বের করে সেই অনুযায়ী কাজ শুরু করতে হবে এখনই।
জরিপ বলছে, গত বছরের শেষ দিকে ২০ হাজারের কিছু বেশি পর্যটক বাংলাদেশে ছুটি কাটাতে এসেছিলেন, যা তার আগের বছরের তুলনায় ৩০ শতাংশ বেশি। এসব পর্যটকের বেশির ভাগই ছিলেন ইউরোপীয় এবং জাপানি। বর্তমানে দেশে কমপক্ষে ১০টি ট্যুর অপারেটর ইউরোপ, আমেরিকা এবং জাপানের ৫০টি অপারেটরের সঙ্গে একত্রে কাজ করে বাংলাদেশের পর্যটকদের সেবা প্রদান করছে। টাকার অঙ্কে তাদের মোট ব্যবসার পরিমাণ ২২ মিলিয়ন আমেরিকান ডলার। গড়ে একজন ইউরোপিয়ান বা জাপানি ট্যুরিস্ট বাংলাদেশে সাত দিনের অবকাশ ভ্রমণে এসে খরচ করেন ৮০০ ডলার। যে কারণেই হোক না কেন, সম্প্রতি বাংলাদেশের পর্যটনশিল্পের খুঁটিনাটি বিষয় নিয়ে আমাকে বেশ কিছুটা কাজ করতে হয়েছে, আর যেসব পর্যটক বাংলাদেশের ভেতরে একবার পা রাখেন তাঁদের বেশির ভাগই যে এই দেশকে ভালোবেসে ফেলেন, তা আমি জানি। ব্যক্তিগতভাবে তাঁদের অনেককেই গবেষনার প্রয়োজনে জানতে চেয়েছি, ‘আমাদের কোন জিনিসটা তোমার ভালো লেগেছে? খাবারদাবার? প্রকৃতি ?’ প্রতিটা ক্ষেত্রে আমি যে উত্তরটা পেয়েছি তা হলো, ‘এর কোনোটাই না! এর চেয়ে মজাদার খাবার, একই ধরনের প্রাকৃতিক সৌন্দর্য আমি অমুক দেশে দেখেছি।’ কিন্তু হাল ছাড়িনি। প্রশ্নের পর প্রশ্ন করে জর্জরিত করে ফেলেছি বিদেশি অতিথিদের। অন্তত কয়েক হাজার পৃষ্ঠার গবেষনা পত্র ঘেঁটেছি শুধু এই একটি উত্তরের জন্য। পর্যটনশিল্প সম্পর্কে সাম্প্রতিক সময়ে প্রতিবেদন প্রস্তুত করতে গিয়ে বিশ্বের সবচেয়ে বড় গবেষনা কোম্পানিগুলো দেখেছে যে আজকালকার পর্যটকেরা চায় নতুন কিছু। প্রকৃতি, বিশাল সব অট্টালিকা আর বন্যপ্রাণী দেখতে দেখতে তারা ক্লান্ত। তারা এখন ভ্রমণ করে নতুন কোনো আবিষ্কারের আশায়।
আমাদের অনেকেই নিশ্চয়ই এই দেশের রাস্তাঘাটে এমন অনেক বিদেশির দেখা পেয়েছেন, যাঁকে দেখে মনে হয় পুরোদস্তুর বাঙালি—সাজপোশাক থেকে শুরু করে আচার-আচরণে তাদের অনেকেই মনে হবে আপনার-আমার চেয়ে অনেক বেশি বাংলাদেশপ্রেমী। এধরণের কাউকে পেলে একটু কষ্ট করে জিজ্ঞেস করবেন, ‘এই দেশের কোন বিষয়টা তোমার সবচেয়ে ভালো লাগে?’ উত্তরটা আমি বলে দিচ্ছি, ‘এই দেশের মানুষ এবং তাদের জীবনযাত্রা। এই দেশের মানুষের আতিথেয়তা।’ এবার আবার ফিরে আসি সেই পুরোনো প্রসঙ্গে—ব্র্যান্ড বাংলাদেশকে আমরা কীভাবে পজিশন করব? বুদ্ধিমান পাঠক উত্তরটা ইতিমধ্যেই পেয়ে গেছেন আশা করি—বাংলাদেশের ‘পজিশনিং’ হতে হবে এই দেশের মানুষকে ঘিরে। আমাদের জীবনযাত্রা আর আনন্দময় ঐতিহ্যকে ঘিরে। আর সেটাই হবে বুদ্ধিমানের কাজ, সঠিক পন্থা। না হলে এত ‘নেই’-এর ভেতরে বছরের পর বছর কীভাবে আমাদের দেশ সবচেয়ে সুখী দেশের তালিকার একদম ওপর দিকটায় থাকছে? এটাই আমাদের স্বকীয়তা। এটাই একমাত্র বিষয় যা অন্য কোনো দেশ আমাদের আগেই দখল করে নেয়নি। বিশেষত আজকের দিনের পর্যটকেরা যদি আসলেই প্রকৃতি আর বন্যপ্রাণী দেখতে দেখতে ক্লান্ত হয়ে থাকেন তাঁদের আমরা দেখানোর প্রতিশ্রুতি দিতে পারব একদম নতুন একটি জিনিস—ছোট্ট এই দেশটির অতিসাধারণ মানুষের হাসিমাখা মুখ, আনন্দময় জীবনপ্রণালি আর আতিথেয়তা।
শীতদুর্গত
বিত্তহীনের শীতযাপন
দরজা-জানালা বন্ধ, দরজার নিচে সামান্য ফাঁকটুকুও বন্ধ, এমনকি প্রতিটি রুমে একটি ঘুলঘুলি রেখে অন্য সব ঘুলঘুলি পর্যন্ত বন্ধ। প্রয়োজনে রুমহিটার দিয়ে রুম গরম করার চেষ্টা পর্যন্ত আছে, আছে পর্যাপ্ত গরম কাপড়। তার পরও সতর্কতার অন্ত নেই শীত থেকে রক্ষা পাওয়ার। উচ্চবিত্ত মানুষের শীতের ভয়াবহতা থেকে রক্ষা পেতে যখন এমন প্রচেষ্টা, তখন বিত্তহীন মানুষের একটি গরম পোশাকের জন্য অনিশ্চিত অপেক্ষা। সুকান্ত ভট্টাচার্যের সেই কবিতা আমাদের আর্থ-সামাজিক পরিস্থিতিতে আজও সমান জরুরি, ‘হে সূর্য!/তুমি আমাদের স্যাঁতসেঁতে ভিজে ঘরে/ উত্তাপ আর আলো দিও/ আর উত্তাপ দিও/ রাস্তার ধারের ঐ উলঙ্গ ছেলেটাকে।’
বাংলাদেশে বিশেষ করে উত্তর জনপদে এই শীত নামে ভয়ংকর রূপ নিয়ে। শীতের এই ভয়ংকর অবস্থা অতিদরিদ্র মানুষের মধ্যে অভিশাপের মতো নেমে আসে। তাদের শীত-বাস্তবতায় যে করুণ পরিণতি নেমে আসে তা অবর্ণনীয়। গ্রামীণ জনজীবনে আবাসিক অবকাঠামো ছন-বাঁশ-মাটি আর টিনে নির্মিত। এই ঘরগুলো এমনভাবে নির্মিত যা শীত প্রতিরোধক নয়। বেড়ার নিচে অনেকখানি ফাঁকা থাকে, আবার চালের নিচেও অনেকখানি ফাঁকা থাকে। এই ফাঁকটুকু বন্ধ করলে গরমের দিনে ঘরগুলো গ্যাস চেম্বার হওয়ার আশঙ্কা থাকে। শীতের দিনে গ্রামীণ জনপদের এই বাড়িগুলো এমনভাবে শীত-কুয়াশায় ঢাকা থাকে যে বাইরের তাপমাত্রা আর ঘরের ভেতরের তাপমাত্রা সমান থাকে। হেমন্তের শেষে আস্তে আস্তে যখন শীত বাড়তে থাকে তখন বিত্তহীন মানুষেরা ক্রমশ শঙ্কিত হয়ে পড়ে। তাদের বেঁচে থাকতে হয় সংগ্রাম করে। পুঁজিবাদের নির্মম বাস্তবতায় নিম্নবিত্ত মানুষেরা যখন মৌলিক চাহিদা পূরণে ব্যর্থ তখন তাদের শীতের মতো প্রাকৃতিক দুর্যোগ থেকে রক্ষার কোনো উপায় থাকে না। তখন কখনো তাদের অপেক্ষা করতে হয় পুঁজিবাদের লৌকিক করুণার ওপর, কখনো রাষ্ট্রের করুণার ওপর। রাষ্ট্রের ওপর তাদের যে অধিকার আছে তা বোঝার উপায় নেই। প্রতিবছর যে পরিমাণ মানুষ শীতে মারা যায় তাতে করে বিশেষত উত্তর জনপদকে প্রাকৃতিক দুর্যোগের আওতায় এনে দুর্যোগ উত্তরণের রাষ্ট্রীয় চেষ্টা থাকা অত্যন্ত জরুরি। তা কখনোই হয়নি।
শীতার্ত বিত্তহীন মানুষের শীতবস্ত্র কতখানি প্রয়োজন তার একটি দৃষ্টান্ত দিচ্ছি। কয়েক দিন আগে রংপুরে একটি স্বেচ্ছাসেবক সংগঠন কিছু গরম কাপড় বিভিন্ন বাড়ি থেকে সংগ্রহ করেছে। তারা সেই কাপড় একটি গ্রামে বিতরণ করতে গেছে। তারা আগে থেকে সেখানে প্রচারণাও চালায়নি। শুধু তাদের সেই গ্রামে উপস্থিতি মাত্রই সেখানে রটে গেল, শীতবস্ত্র বিতরণ করা হবে। মুহূর্তে ভরে উঠল স্কুলমাঠ। নারী-শিশু-পুরুষ সবার ঠেলাঠেলিতে বিতরণকারীরা বিব্রতকর অবস্থায়। আমি লক্ষ করছিলাম, যাঁরা বিতরণ করতে এসেছেন তাঁদের কাছে মাত্র তিন বস্তা পুরোনো কাপড়। ভিড় সামলাতে না পেরে বিতরণকারীরা বললেন, ‘আপনারা সবাই লাইন হয়ে দাঁড়ান।’ শীতের সকালে যারা উপস্থিত হয়েছে তাদের শীত প্রতিরোধের জন্য যে সামান্য আচ্ছাদন তা দেখে ভেতরে ভীষণ কষ্ট অনুভব করলাম। বিতরণকারীরা লাইন হয়ে দাঁড়ানোর কথা বলায় সবাই লাইন হয়ে দাঁড়াল। বিতরণকারীরা ১০০ জনকেও গরম কাপড় দিতে পারেননি। যারা পেয়েছে তাদের চোখেমুখে এক অসামান্য প্রাপ্তির হাসি। আর যারা পায়নি তাদের চোখেমুখে যেন ঘন কুয়াশার চাদর। তাদের দিকে তাকিয়ে নিজেকে কেমন যেন অপরাধী অপরাধী বোধ হলো। এই সামান্য পুরোনো কাপড় পাওয়ার আশায় এত মানুষের ঠেলাঠেলি আর আকুতি দেখে এবং তাদের ছেঁড়া, পাতলা শীতবস্ত্র পরিধান করা অবস্থা দেখে তাদের প্রয়োজনীয়তা পরিষ্কার বোঝা যায়। সাধারণ মানুষের পক্ষে সেটা বোঝা সহজ হলেও সরকার বুঝতে চায় না। বুঝলে সেটা যদি তার জন্য বোঝা হয় সে জন্য বুঝতে চায় না।
যখন শীত নামে তখন তা কখনো দৃশ্যমান, কখনো শুধুই অনুভূতিযোগ্য। শীত যখন ঘন কুয়াশার রূপ ধরে আসে তখন সন্ধ্যা-রাত-সকাল সবকিছুই থাকে কুয়াশায় আবৃত। কুয়াশা কখনো কখনো এমন ঘন হয়ে আসে যে হাত বাড়ালেই ছোঁয়া যায় তাকেও দেখা যায় না। এই বিরূপ আবহাওয়াতেও মাঠে ধান রোপণের কাজে যেতে হয় মজুরদের। জীবন বাজি রেখে পানিতে নেমে সারা দিন ধান লাগাতে হয়। যখন পথে কিছুই দেখা যায় না তখনো রিকশা নিয়ে রাস্তায় নামতে হয় রিকশাওয়ালাদের। কারণ এনজিওওয়ালাদের সাপ্তাহিক কিস্তির টাকা পরিশোধ করতে হবে। কখনো কখনো কোনো কুয়াশা ছাড়াই নামে শীত। শিরশিরে হাওয়ায় ঠান্ডা এসে যেন হাড় ছুঁয়ে যায়। গত কয়েক দিন ধরে দেশব্যাপী যে শীত নেমেছে, গণমাধ্যমে তাতে শীতজনিত রোগে প্রচুর মৃত্যুর খবরও পাওয়া যাচ্ছে। কিন্তু শীত প্রতিরোধে পর্যাপ্ত শীতবস্ত্র বিতরণের লক্ষ্যে রাষ্ট্রীয় কোনো বড় পদক্ষেপ গ্রহণ করা হয়নি। যখন শীত চরম আকার ধারণ করে তখন শীতের ভয়াবহতা নিয়ে অনেক কথা হয়। এমন অবস্থায় একমুঠো রোদ যে কতখানি গুরুত্বপূর্ণ তা কয়েক দিন পরে যখন একচিলতে রোদ ওঠে তখন বোঝা যায়। বিত্তহীন মানুষের জন্য এই আলো এক অসীম স্বপ্ন নিয়ে উপস্থিত হয়। ধান কাটার পর যে ছড়া পড়ে থাকে সেই ছড়া বিত্তহীন মানুষেরা কেটে নিয়ে আসে একটু আগুন জ্বালিয়ে উত্তাপ নেবে বলে।
শীতের ভয়াবহতা থেকে রক্ষা পাওয়ার জন্য বাড়ির গরু-ছাগলকে চট দিয়ে মুড়িয়ে দেওয়া হয়, যাতে করে ঠান্ডা কম লাগে। এমনকি গরুকে গরম পানি করে খাওয়ানো হয়। একজন গৃহস্থ তার বাড়ির গৃহপালিত প্রাণীর প্রতি যখন এতটাই সদয়, তাদের কষ্টে যখন নিজেও কষ্ট অনুভব করে, এবং কষ্ট থেকে পরিত্রাণের প্রয়োজনীয় ব্যবস্থা গ্রহণ করে, তখন আমাদের রাষ্ট্র আমাদের বিত্তহীন মানুষের দিকে চোখ তুলেও চায় না। অথচ বিত্তহীন মানুষের শ্রম কম মূল্যে ক্রয় করে রাষ্ট্র তার চাকচিক্য বানিয়েছে, পুঁজিবাদীরা তাদের বিলাস বাড়িয়েছে। আমাদের এই মানবিক মূল্যবোধ তৈরি হোক যে রাষ্ট্রের প্রতিটি ধূলিকণায়, প্রতি আনা মুদ্রায় আমাদের সমান অধিকার। আমরা যেন প্রত্যেকের কষ্টে ব্যথিত হই। 
আরও দক্ষ ও অভিজ্ঞ আইনজীবী নেওয়া হোক
যুদ্ধাপরাধের বিচারসন্দেহভাজন শীর্ষ যুদ্ধাপরাধী জামায়াতের সাবেক আমির গোলাম আযমের বিরুদ্ধে আন্তর্জাতিক অপরাধ ট্রাইব্যুনাল আনুষ্ঠানিক অভিযোগ পুনর্দাখিলের নির্দেশ দেওয়ার দুই দিনের ব্যবধানে গতকাল আলী আহসান মোহাম্মাদ মুজাহিদ ও মুহাম্মদ কামারুজ্জামানের বিরুদ্ধে আনীত আনুষ্ঠানিক অভিযোগ প্রায় একইভাবে পুনর্দাখিলের নির্দেশ দিলেন ট্রাইব্যুনাল। এ ঘটনায় আবারও প্রশ্ন তৈরি হলো, যুদ্ধাপরাধীদের বিচারের জন্য নিয়োগপ্রাপ্ত প্রসিকিউশন টিম যথেষ্ট দক্ষ ও অভিজ্ঞতায় সমৃদ্ধ কি না।
গত ২৬ ডিসেম্বর ট্রাইব্যুনালের আদেশে বলা হয়েছিল, ‘গোলাম আযমের বিরুদ্ধে আনীত অভিযোগ প্রতীয়মান হচ্ছে যে বিক্ষিপ্তভাবে প্রস্তুত করা হয়েছে।’ এটা প্রসিকিউশনের উড়ুক্কুচিত্তের বহিঃপ্রকাশ কি না, সে প্রশ্ন উঠতেই পারে। কারণ আদেশে আরও বলা হয়েছে, অভিযোগসমূহ যথাযথভাবে শ্রেণীবিন্যস্তও করা হয়নি। তাই এটা ‘পদ্ধতিগতভাবে’ প্রস্তুত করে আগামী ৫ জানুয়ারির মধ্যে পুনরায় দাখিলের নির্দেশ দেওয়া হয়েছে। এ বিষয়ে আইন ও বিচারমন্ত্রী শফিক আহমেদের মন্তব্য করার সুযোগ ছিল না।
আমরা ট্রাইব্যুনাল প্রতিষ্ঠার গোড়াতেই সরকারের বিভিন্ন পর্যায় থেকে অনেক অপ্রয়োজনীয় মন্তব্য শুনে আসছি। আইন প্রতিমন্ত্রীর দেখাদেখি এখন আইনমন্ত্রীও ট্রাইব্যুনালের বিচারিক প্রক্রিয়া সম্পর্কে অনভিপ্রেত মন্তব্য করছেন, যা দুর্ভাগ্যজনক। এর আগে আইনমন্ত্রীর এক মন্তব্যের পরিপ্রেক্ষিতে ট্রাইব্যুনাল ‘আল্লাহর ওয়াস্তে’ চলমান বিচার-প্রক্রিয়া সম্পর্কে মন্ত্রী, সাংবাদিকসহ কোনো মহলকেই অসতর্ক মন্তব্য করা থেকে বিরত থাকার জন্য অনুরোধ জানিয়েছিলেন। আদালত কেন আনুষ্ঠানিক অভিযোগ পুনর্দাখিলের নির্দেশ দিয়েছেন, সে বিষয়ে আইনমন্ত্রীর মৌখিক বক্তব্য ট্রাইব্যুনালের লিখিত আদেশের সঙ্গে সাংঘর্ষিক।
ট্রাইব্যুনাল গঠনের পর থেকেই বিচার-প্রক্রিয়ার দীর্ঘসূত্রতা ও ক্ষমতাসীন দলের রাজনৈতিক উদ্দেশ্য সম্পর্কে বিচারের সপক্ষ শক্তিকে সোচ্চার থাকতে হয়েছে। ১৩ সদস্যের প্রসিকিউশন টিমের অনেক সদস্যের যোগ্যতাও প্রশ্নবিদ্ধ। উপরন্তু পত্রিকান্তরে তাঁদের মধ্যে সমন্বয়হীনতা ও বোঝাপড়ার ঘাটতির বিষয়ে খবর ছাপা হয়েছে। তাঁদের যথেষ্ট যোগ্যতাসম্পন্ন বিবেচনা না করার যে অভিযোগ করা হচ্ছিল, তার ছাপ এখন লক্ষ করা যাচ্ছে। আইনমন্ত্রী মঙ্গলবার বলেছিলেন, হয়তো গোলাম আযমের ব্যাপারে অভিযোগের ব্যাপকতা এবং তাঁর কর্মকাণ্ড সারা দেশে বিস্মৃত ছিল বলেই আদালত নির্দেশনা দিয়েছেন। কিন্তু তাঁর বক্তব্য অসার প্রমাণ করে দিয়ে ২৪ ঘণ্টা না যেতেই ট্রাইব্যুনাল ত্রুটিযুক্ততার কারণেই আরও দুজন আসামির আনুষ্ঠানিক অভিযোগ পুনর্দাখিলের নির্দেশ দিয়েছেন।
গোটা জাতি যুদ্ধাপরাধীদের বিচার দ্রুত সম্পন্ন হওয়ার অপেক্ষায় রয়েছে বলে সরকারি দলের নীতিনির্ধারকেরা হরহামেশা উল্লেখ করে থাকেন। কিন্তু তাঁদের কাজকর্মে এর তেমন ছাপ দেখা যায় না। কিছুদিন এক অনুষ্ঠানে সুপ্রিম কোর্টের উভয় বিভাগের বিপুলসংখ্যক বিচারক এবং জ্যেষ্ঠ আইনজীবীদের উপস্থিতিতে মানবাধিকার কমিশনের চেয়ারম্যান আমীর-উল ইসলামের মতো জ্যেষ্ঠ আইনজীবীদের প্রসিকিউশন টিমে অন্তর্
ভুক্ত করার দাবি জানান। বক্তারা কেউ তাঁর মন্তব্যের বিরোধিতা করেননি।
আমরা আশা করব, সরকার দ্বিধাদ্বন্দ্ব মুক্ত থেকে প্রসিকিউশন টিমে যোগ্য ও অভিজ্ঞ আইনজীবীদের অন্তর্ভুক্ত করার বিষয়টি অত্যন্ত গুরুত্বের সঙ্গে খতিয়ে দেখবে।
সময়চিত্র
অনেক বেশি দেওয়ার কথা ছিল
সরকারের সমালোচনা করি বলে মাঝেমধ্যে কিছু শুভাকাঙ্ক্ষী আতঙ্কিত হন। জানতে চান, ঝামেলা হচ্ছে না কোনো? তাঁদের বোঝাতে কষ্ট হয় যে আসলেই কোনো ঝামেলা হচ্ছে না। আমাদের প্রধানমন্ত্রী নিজে টক শো দেখেন। এ নিয়ে বিরক্তি প্রকাশ করে তিনি পত্রিকায় লিখেছেন। কোনো কোনো টক শোতে আমাদের বলে দেওয়া হয়, ভাই, প্রধানমন্ত্রী আর তাঁর পরিবারকে বাঁচিয়ে কথা বলবেন, অন্য কারও সমালোচনা করলে অসুবিধা নেই। কিন্তু আমি স্বয়ং প্রধানমন্ত্রীর বহু সমালোচনা করেছি, কিছু সমালোচনা বেশ কড়া ভাষায়। অন্তত আমার এ জন্য কোনো সমস্যায় পড়তে হয়নি এখনো। নেই নেই গণতন্ত্র বলে আক্ষেপ করি আমরা, সেই ম্লান গণতন্ত্রও এটুকু সুরক্ষা দিতে পারে আমাদের অনেককে।
কিন্তু আমাদেরও ভালো কথা বলতে ইচ্ছে করে, তা করতে পারলে ভালোও লাগে। বর্তমান সরকারের এক বছর পূর্তি উপলক্ষে ভয়েস অব আমেরিকা একটি সাক্ষাৎকার নিয়েছিল আমার। তার সংক্ষিপ্ত বিবরণী এখনো আছে তাদের ওয়েব পেইজে। আমারই অবাক লাগে, কত প্রশংসা করা সম্ভব হয়েছিল তখন সরকারের! শুরুটা কী চমৎকারই না ছিল তাদের! বিদেশনীতি আর অর্থনীতির বিভিন্ন বিপর্যয় নেমে আসেনি তখন, রাজনীতিতে হানাহানিও শুরু হয়নি। সরকার প্রথম সভায় সংসদীয় কমিটি করেছে, তার কয়েকটির প্রধান হিসেবে আবার বিরোধী দলের নেতাদের বসিয়েছে, বিরোধী দলের সমালোচনা করা হচ্ছে সংযতভাবে। বিরোধী দল নজিরবিহীনভাবে উদ্বোধনী অধিবেশনে অংশ নিয়েছে, বিরোধীদলীয় নেত্রী সহযোগিতার হাত বাড়িয়ে দেওয়ার ঘোষণা দিয়েছেন কয়েকবার। কিছু ইতিবাচক দিক দেখে আশাবাদী হয়ে উঠেছিলাম আমরা, ভেবেছিলাম ওয়ান-ইলেভেন থেকে হয়তো কিছু উপলব্ধি এসেছে আমাদের নেতাদের।
এখন কি আর এভাবে ভাবতে পারি আমরা? সরকারের তিন বছর মেয়াদ পূর্ণ হতে চলেছে। সুশাসন আর রাজনীতির ক্ষেত্রে গত তিন বছরের মূল্যায়নে কেমন করে শুধু ভালো কথা লিখতে পারে এখন কেউ?
২.
আমার পক্ষে বিশ্বাস করা সম্ভব না যে প্রধানমন্ত্রী শেখ হাসিনা কল্যাণ চান না দেশের। তবে ১৯৭৫-এর ১৫ আগস্ট তাঁর জীবনে যে ভয়ংকরতম দুঃসহ ঘটনা ঘটেছে তার প্রভাব থেকে তিনি হয়তো আজও মুক্ত হতে পারেননি। একই কথা অনেকটা প্রযোজ্য বেগম খালেদা জিয়ার ক্ষেত্রেও। আমার ধারণা, তাঁদের পক্ষে রাষ্ট্র পরিচালনার ক্ষেত্রে একটি পর্যায়ে ব্যক্তিগত তিক্ততা আর রাজনৈতিক বৈরিতা কিছুতেই ভোলা সম্ভব হয় না। সুশাসন আর জনকল্যাণের চিন্তা আর সার্বিকভাবে করতে পারেন না, দেশ মানে তাঁদের কাছে শুধুই আওয়ামী লীগ কিংবা শুধুই বিএনপি। বিরোধী দল মানে প্রতিপক্ষ; প্রতিযোগী নয়, অংশীদার তো নয়ই। ক্ষমতা মানে তাই তাঁদের কাছে বিরোধী শিবিরকে দমন-পীড়ন আর নির্যাতনের প্রাধিকার। যা ঘটে বিএনপির আমলে, অনেকটা একই ঘটনা ঘটে আওয়ামী লীগের আমলে। বরং প্রতিযোগিতামূলক কুশাসনের মাত্রা বাড়ে, নাভিশ্বাস ওঠে মাঝখানে থাকা জনগণের।
তাই বলে ভালো কিছু একদম হয় না তা নয়। কিন্তু তা মোটেও যথেষ্ট নয়। আওয়ামী লীগের নির্বাচনী ইশতেহারে পাঁচটি অগ্রাধিকারের একটি ছিল সুশাসন। আমরা যদি পর্যালোচনা করি তাহলে দেখব, এর খুব অল্প বাস্তবায়িত করতে পেরেছে সরকার। নির্বাচনী ইশতেহারের ঘোষণামতো সাম্প্রদায়িক সন্ত্রাস আর জঙ্গিবাদ থেকে দেশকে অনেকাংশে মুক্ত করেছে বর্তমান সরকার। বঙ্গবন্ধু হত্যাকাণ্ডের বিচার হয়েছে, কিন্তু যুদ্ধাপরাধীদের বিচার চলছে খুঁড়িয়ে, জাতীয় চার নেতার হত্যাকাণ্ডের বিচার আরও ম্লানভাবে।
আওয়ামী সরকারের জন্য বড় চ্যালেঞ্জ ছিল তাদের নির্বাচনী অঙ্গীকার অনুসারে ‘বিচারবহির্ভূত হত্যাকাণ্ড বন্ধ করা, দলীয়করণমুক্ত অরাজনৈতিক গণমুখী প্রশাসন গড়ে তোলা, আইনের শাসন প্রতিষ্ঠা এবং মানবাধিকার লঙ্ঘন কঠোরভাবে বন্ধ করা’। এগুলো বড় চ্যালেঞ্জ, কারণ ১৯৯০ সালের পর থেকে প্রতিটি সরকার এসব দায়িত্ব পালনে ক্রমাগত আরও বেশি ব্যর্থতার পরিচয় দিয়ে আসছিল। আওয়ামী লীগের আমলে একই নিম্নমুখী ধারা অব্যাহত থেকেছে। বাড়তি বা নতুন উদ্বেগের বিষয় ছিল গুম ও গুপ্তহত্যার মতো নিকৃষ্টতম মানবাধিকার লঙ্ঘনের ঘটনা, ঘোষণা দিয়ে ঢালাওভাবে দলের লোকদের বিভিন্ন চাকরিতে নিয়োগ, নির্বিচারে দলের লোকদের বিরুদ্ধে সব মামলা প্রত্যাহার, এমনকি ব্যাপকসংখ্যক দণ্ডিত অপরাধীকে রাষ্ট্রীয় ক্ষমা প্রদর্শন। নরসিংদীর মেয়র লোকমান হত্যাকাণ্ডে কয়েক ঘণ্টার মধ্যে বিএনপির একজন নেতাকে সম্পূর্ণ অপ্রাসঙ্গিকভাবে গ্রেপ্তার করা হয়েছিল, অথচ এজাহারভুক্ত একজন শীর্ষস্থানীয় আসামিকে (যিনি একজন মন্ত্রীর ভাই) পুলিশ আজও গ্রেপ্তার করতে পারেনি। দলের শাসন কতটা নগ্নভাবে জেঁকে বসেছে এটি তার একটি বড় প্রমাণ। এমন প্রমাণ আরও বহু ঘটনায় পাওয়া গেছে। অপরাধ বিচারে আগ্রহের চেয়ে অপরাধের দায় অনেক সময় অন্যের ঘাড়ে চাপিয়ে দেওয়া বা দায় আড়াল করা হলে, চাকরি বা ব্যবসায় মেধা ও যোগ্যতা নয়, দলীয় পরিচয় মুখ্য বিবেচ্য বিষয় হয়ে উঠলে, বিনা বিচারে মানুষ খুন বা উধাও হয়ে গেলে সে রাষ্ট্রে আইনের শাসন বা মানবাধিকার আছে তা বলার কোনো সুযোগ নেই। পরিহাসের বিষয় হচ্ছে, এসব এমন একসময় ঘটছে যখন দেশে একটি কলরবময় জাতীয় মানবাধিকার কমিশন এবং তথ্য কমিশন রয়েছে, সরকার জাতিসংঘের মানবাধিকার কাউন্সিলে দ্বিতীয়বার নির্বাচিত হয়েছে এবং দিনবদলের অঙ্গীকারের ভিত্তিতে এই সরকার ক্ষমতায় এসেছে।
সরকারের আরেকটি বড় অঙ্গীকার ছিল ‘বিচার বিভাগের প্রকৃত স্বাধীনতা ও নিরপেক্ষতা নিশ্চিত করা’। নিম্ন আদালতে কয়েক শ বিচারক আমারই একসময়ের ছাত্র বা সহপাঠী। আমার ধারণা, যেভাবে বর্তমানে দল, স্থানীয় প্রশাসন এমনকি মন্ত্রণালয় থেকে এই আদালতকে প্রভাবিত করার চেষ্টা করা হয় তা বিএনপির আমলের চেয়ে ভিন্ন কিছু নয়। এই সরকারের প্রথম দিকে নিম্ন আদালতে নিয়োগ হয়েছিল ভালোভাবে, এখন সেখানেও বৈষম্যমূলক মুক্তিযোদ্ধা কোটাব্যবস্থা চাপিয়ে দেওয়া হয়েছে। নিম্ন আদালতকে আরও দলীয়করণের চিন্তা থেকে সম্ভবত সেখানে নিয়োগের পূর্বশর্ত হিসেবে দলাদলিতে বিভক্ত বারে আইনজীবী হিসেবে দুই বছর কাজ করার নিয়ম করা হয়েছে। অভিযোগ রয়েছে, উচ্চ আদালতে আগের মতোই অধিকাংশ নিয়োগ হয়েছে দলীয় বিবেচনায় কিংবা মন্ত্রী বা জেলা কোটার ভাগাভাগির ভিত্তিতে। নতুন যা, নজিরবিহীনভাবে শতাধিক সিনিয়র বিচারককে ডিঙিয়ে হাইকোর্টে নিয়োগ দেওয়া হয়েছে, প্রায় অর্ধশত সিনিয়য়কে ডিঙিয়ে নিয়োগ দেওয়া হয়েছে আপিল বিভাগে। জনস্বার্থকর অনেক মামলায় উচ্চ আদালত প্রশংসনীয় ভূমিকা রেখেছেন, কিন্তু রাজনৈতিকভাবে স্পর্শকাতর মামলায় (যেমন ড. ইউনূসের অপসারণ, খালেদা জিয়ার বাড়ি, মাহমুদুর রহমান আদালত অবমাননা ইত্যাদি) তার বিভিন্ন রায়ের কঠোর সমালোচনা করেছেন দেশের শীর্ষস্থানীয় অধিকাংশ আইনজীবী। উচ্চ আদালতের কয়েকজন বিচারকের আচরণ নিয়েও সমাজে বহু প্রশ্ন উত্থিত হয়েছে, কিন্তু তার প্রতিকার হয়নি।
উচ্চ আদালতের অন্যতম বিতর্কিত ভূমিকা ছিল তত্ত্বাবধায়ক সরকারসংক্রান্ত মামলার রায়ে। সারা দেশে একমাত্র জাতীয় পার্টি ছাড়া সব মহল এই সরকারব্যবস্থা রাখার পক্ষে প্রকাশ্য অবস্থান নিয়েছিল। ঠিক তখনি তড়িঘড়ি করে উচ্চ আদালত দুর্বোধ্য এবং পরস্পরবিরোধী এমন একটি আদেশ দিয়েছেন যার সুযোগে পঞ্চদশ সংশোধনীর মাধ্যমে সরকার এই ব্যবস্থাকে বাতিল করতে পেরেছে। দেশে পরবর্তী দুই বছরে রাজনৈতিক হানাহানি, সংঘাত এমনকি অবশিষ্ট গণতন্ত্র হুমকির মধ্যে পড়তে পারে এ কারণে।
দেশের আইন ও বিচারব্যবস্থার অন্যতম প্রধান দায়িত্ব থাকে শাসন বিভাগকে জবাবদিহির মুখোমুখি করা। ২০০৯ সালের ফেব্রুয়ারির মর্মান্তিক পিলখানা হত্যাকাণ্ড থেকে আজ পর্যন্ত সরকারের জন্য বিব্রতকর বিষয়গুলোতে এই দায়িত্ব কতটুকু পালন করা হয়েছে বা পালন করতে দেওয়া হয়েছে তা নিয়ে আরও বহু প্রশ্ন ভবিষ্যতে উত্থাপিত হতে পারে।
৩.
প্রশাসন ও বিচার বিভাগ দলীয়করণ, ক্রসফায়ার, মানবাধিকার লঙ্ঘনসহ বহু ব্যর্থতার মূলে কাজ করেছে অপরাজনীতি। অথচ রাজনৈতিক সংস্কৃতির ইতিবাচক পরিবর্তন ছিল আওয়ামী লীগের অন্যতম নির্বাচনী অঙ্গীকার। তাদের লিখিত অঙ্গীকার ছিল: রাজনৈতিক সংস্কৃতিতে শিষ্টাচার ও সহিষ্ণুতা গড়ে তোলা হবে, সন্ত্রাস ও চাঁদাবাজি নিষিদ্ধ হবে, একটি সর্বসম্মত আচরণ বিধিমালা প্রণয়নের উদ্যোগ গ্রহণ করা হবে এবং জাতীয় সংসদকে কার্যকর ও সরকারের জবাবদিহি নিশ্চিত করা হবে। আগেই বলেছি, এ ক্ষেত্রে আওয়ামী লীগের সূচনা ছিল অত্যন্ত আশাব্যঞ্জক। কিন্তু এরপর সংসদে কটূক্তি, রাজপথে নির্মম পুলিশি নির্যাতন ও মামলা-হামলার যে ঘটনাগুলো ঘটেছে তা দেশে ব্যাপক রাজনৈতিক অস্থিরতা সৃষ্টি করেছে। বছরের শেষ দিকে বিরোধী দলকে নির্বিঘ্নে রোডমার্চ করতে দিয়ে সরকার প্রশংসিত হয়েছে, বিএনপিও নেতিবাচক কর্মসূচি কিছুটা পরিবর্তন করে রাষ্ট্রপতির সংলাপ ও সংসদে অংশ নেওয়ার কথা বলেছে। তবে এসব মানুষের উদ্বেগ মোচনের জন্য মোটেও যথেষ্ট নয়। বিশেষ করে তত্ত্বাবধায়ক সরকার ও নির্বাচন কমিশন নিয়ে দুই দলের মৌলিক বিরোধ আগামী দিনে রাজনৈতিক অস্থিরতা বৃদ্ধি না করলেই তা বিস্ময়কর হবে।
এক-এগারোর দুঃখজনক অভিজ্ঞতার পর মানুষ রাজনৈতিক দলগুলোর আচরণে বড় ধরনের ইতিবাচক পরিবর্তন আশা করেছিল। এটি হয়নি। আওয়ামী লীগের আমলে রাজনৈতিক হত্যাকাণ্ড কিছুটা কমেছে, কিন্তু দমন-পীড়নের অন্যান্য আলামত কমেনি। অন্যদের সম্পর্কে দলের নেতাদের এমনকি প্রধান নেত্রীর কিছু মন্তব্য মানুষকে হতাশ করেছে, বিএনপি নেত্রীও আগের তুলনায় কখনো কখনো মারমুখী মন্তব্য করেছেন। আমার মনে হয় না বাংলাদেশের মানুষ এখন বিশ্বাস করে যে এই দুই নেত্রী আরও একটি অনাকাঙ্ক্ষিত পরিস্থিতির আশঙ্কা দূরীকরণে যথেষ্ট সতর্ক আছেন।
৪.
চাইলে এই লেখা আরও ইতিবাচক করা সম্ভব। বিস্তারিতভাবে বলা সম্ভব যে আওয়ামী লীগের আমলে পার্লামেন্টারি কমিটি অনেক বেশি কার্যকর রয়েছে, অধিকাংশ নির্বাচন ঠিকমতো হয়েছে, শিক্ষা ও কৃষি প্রশাসনে গতিশীলতা এসেছে, বিভিন্ন বিধিবদ্ধ কমিশন গঠিত হয়েছে, এমনকি হয়তো দুর্নীতির প্রকোপও কমেছে। বিএনপির আমলের সঙ্গে তুলনা করে আরও কিছু ইতিবাচক উদাহরণও দেওয়া সম্ভব।
কিন্তু আমার কথা হচ্ছে, ২০০৮ সালের নির্বাচনে ভোটাররা খারাপ পূর্বসূরির চেয়ে সামান্য কম খারাপ সরকার প্রতিষ্ঠার আকাঙ্ক্ষা থেকে ভোট দেয়নি। আওয়ামী লীগও তাদের নির্বাচনী মেনিফেস্টোতে তা বলেনি। একটি অসাধারণ মেনিফেস্টো রচনা করে তা ব্যাপকভাবে প্রচার করে আওয়ামী লীগ বিশেষ করে তরুণ ভোটারদের মনে বরং নতুন আশাবাদের সৃষ্টি করেছিল।
এই সরকারের ইতিমধ্যেই তিন বছর পার হয়েছে। মাননীয় প্রধানমন্ত্রী, আপনি আপনার মন্ত্রী ও সিনিয়র নেতাদের নিয়ে এই মেনিফেস্টো আরেকবার পড়ে দেখবেন কি?
আসিফ নজরুল: অধ্যাপক, আইন বিভাগ, ঢাকা বিশ্ববিদ্যালয়।
সিটিজেন জার্নালিজম
ট্রানজিট ও ‘খুন’ হয়ে যাওয়া নদ
একটি টেলিভিশনের প্রতিবেদনের বরাতে আমরা অনেকেই জেনেছি যে তিতাস এখন ‘খুন’ হয়ে যাওয়া একটি নদের নাম! সংবাদের সেই ক্লিপটি যে কত হাজারবার সামাজিক যোগাযোগের প্লাটফর্ম ও ব্লগগুলোতে শেয়ার হচ্ছে, তার হিসাব নেই। খবরের কাগজে বা মুদ্রণ মাধ্যমে অবশ্য এই তৎপরতার ছিটেফোঁটাও দেখা যায়নি। কিন্তু কয়েক দিন ধরে ভার্চুয়াল জগতে সবচেয়ে বেশি আলোচিত ঘটনা এই তিতাস নদের ‘খুন’। শোক পাখা মেলেছে অদ্বৈত মল্ল বর্মণের উপন্যাস এবং ঋত্বিক ঘটকের চলচ্চিত্র তিতাস একটি নদীর নামকে ঘিরে, কখনো বা আল মাহমুদের কবিতার ছন্দে। মেঘনার পেট থেকে জন্ম নেওয়া এই অসম্ভব সুন্দর নদ তিতাস বৃহত্তর কুমিল্লা জেলার বিভিন্ন জনপদের মাঝ দিয়ে বয়ে শেষে বিলীন হয়েছে আবারও মেঘনাতেই। তার পায়ের মল যেখানেই বেজেছে, সেখানেই আমরা পেয়েছি লোকসংগীতের বিশাল ভান্ডার। কিন্তু তিতাস খুন হলো কীভাবে?
একুশে টেলিভিশন যে প্রতিবেদন প্রচার করেছে তা রীতিমতো রোমহর্ষক। আমার মতো দুর্বলচিত্তের জন্য তো বলাই বাহুল্য। বস্ফািরিত চোখে দেখলাম, একপাশে রেলসেতু আর অন্য পাশে সড়কসেতু রেখে একটা নদীকে আড়াআড়ি ভরাট করা হয়েছে পাথর আর সিমেন্টের বস্তা দিয়ে! ব্রাহ্মণবাড়িয়া ও আখাউড়ার মাঝখানে কোনো এক জায়গায়। অবশ্য ভরাট রাস্তার নিচে তিন ফুট ব্যাসের কংক্রিটের পাইপ আছে কয়েকটা। নদীর চলাচলের জন্য! কংক্রিটের পাইপ দিয়ে নদী পার করে দেওয়ার চেয়ে সুঁইয়ের ছিদ্র দিয়ে আস্ত কম্বল পার করে দেওয়া বরং সহজ! এই মন্তব্য করেছেন ব্লগার দিনমজুর, তিতাস নদ নিয়ে সামহোয়ারইনব্লগে তাঁর লেখায়। এই খুন শুধু যে এক জায়গায় হয়েছে, তা নয়। ব্লগার আলী মাহমেদ তাঁর ব্যক্তিগত ব্লগে জানাচ্ছেন, আশুগঞ্জ থেকে আখাউড়া পর্যন্ত তিতাস নদ ও এর ডালপালার ওপর ব্রিজ ও কালভার্ট আছে কমপক্ষে ২৭টা। বাঁধ দেওয়া হয়েছে সব জায়গায়, বানানো হয়েছে রাস্তা, নদের বুক চিরে।
কিন্তু কেন এই নদ খুন? ভারতকে দেওয়া ট্রানজিটের শর্ত অনুযায়ী, আশুগঞ্জ থেকে সাড়ে তিন শ টন ওজনের ১২০ ফুট লম্বা ওডিসি বা ওভার ডাইমেনশনাল কার্গো আখাউড়া স্থলবন্দর দিয়ে ত্রিপুরায় যাবে। কিন্তু আশুগঞ্জ-আখাউড়া সড়কে যেসব ব্রিজ বা কালভার্ট আছে তা এ ধরনের ভারী পরিবহনের জন্য উপযুক্ত নয়। সে ক্ষেত্রে সবচেয়ে স্বাভাবিক যে রাস্তাটি ছিল, সেটি হলো ব্রিজগুলোকে চলাচলের উপযোগী করে তোলা। কিন্তু সেটি সময়সাপেক্ষ, আবার তাতে খরচও অনেক। গরম গরম ট্রানজিট-ভালোবাসায় তত ধৈর্য রাখার জায়গা কোথায়? সে কারণেই ক্ষীণতোয়া তিতাসের গলা টিপে রাস্তা বের করাটাকে সহজ সমাধান ভেবে নিয়েছে ট্রানজিটের রূপকারেরা!
মুদ্রণ মাধ্যম যেখানে নীরব, সেখানে টেলিভিশনের দুই মিনিটের একটি প্রতিবেদনে কতটুকুই আর প্রকাশ পাবে? ফলে সক্রিয় হয়ে ওঠে বিকল্প মাধ্যমগুলো। ব্লগারদের অনেকেই সরেজমিনে পরিদর্শন ও তথ্য যাচাই করেছেন। দিনমজুরের ব্লগে দেওয়া ছবি থেকে জানা যাচ্ছে কীভাবে এসব ভরাট সড়কের নিচের নদী-বাইপাসগুলো নানা বর্জ্যে আটকে গেছে, ব্রিজগুলো কীভাবে বিপজ্জনকভাবে বেহাল হয়ে আছে। সিটিজেন জার্নালিজম কীভাবে কাজ করে এটা যাঁরা জানতে চান, তাঁরা এঁদের ব্লগগুলো ঘুরে আসতে পারেন। আমার এই লেখাটিও তৈরি হয়েছে ব্লগের বিভিন্ন লেখা থেকে তথ্য-উপাত্ত সহায়তা নিয়ে। এমনকি ক্ষেত্রবিশেষে তাদের প্রকাশভঙ্গিও ধার করেছি।
জানা যায়, ট্রানজিটের আওতায় তিতাস নদ ভরাট করা রাস্তার ওপর দিয়ে যেসব মালামাল পরিবহন হয়েছে, তার অধিকাংশই ত্রিপুরায় নির্মীয়মাণ পালাটানা বিদ্যুৎকেন্দ্রের জন্য। আগামী ১৫ মে চালু হতে যাওয়া এই বিদ্যুৎকেন্দ্র উৎপাদন করবে ৭২৬ মেগাওয়াট বিদ্যুৎ এবং এর থেকে ১০০ মেগাওয়াট বিদ্যুৎ পাওয়ার প্রত্যাশা ছিল বাংলাদেশের। এ নিয়ে নীতিনির্ধারণী মহলে সমঝোতা হয়েছিল বলেও শোনা যায়। কিন্তু টিপাইমুখের মতো এখানেও লাভের খাতায় শূন্য যোগ হতে চলেছে। আগরতলা থেকে প্রকাশিত ডেইলি দেশের কথা পত্রিকার ১২ ডিসেম্বর সংখ্যার বরাত দিয়ে ব্লগার আলী মাহমেদ বিদ্যুৎ বণ্টনের হিসাবটি তুলে ধরেছেন তাঁর ব্লগে। সেখানে দেখা যায়, ভারতের বিভিন্ন প্রদেশের ভাগ-বণ্টনেই ৭২৬ মেগাওয়াট শেষ, বাংলাদেশের জন্য কিছু নেই।
বাকি থাকে ট্রানজিট শুল্ক মারফত নগদ লাভের সুযোগ। গত ৪ অক্টোবর পররাষ্ট্রমন্ত্রী দীপু মনি এক আলোচনায় জানান, প্রযোজ্য সব চার্জ দিয়েই নাকি এই পরিবহন হচ্ছে। কিন্তু একুশে টেলিভিশনের পরবর্তী এক প্রতিবেদন থেকে জানা যায়, ট্রানজিটের ব্যাপারে প্রযোজ্য কোনো শুল্কই আদায় হচ্ছে না। বরং ভর্তুকি দিয়ে ট্রানজিট চালানো হচ্ছে বলে সেই প্রতিবেদনে মতামত দিয়েছেন অর্থনীতিবিদ দেবপ্রিয় ভট্টাচার্য।
সব মিলিয়ে যেটা দাঁড়ায় তা হলো, নগদ ও বাকি লাভালাভের যেসব মুলা ঝুলিয়ে ট্রানজিট চালু করা হয়েছে, সেগুলো ইতিমধ্যেই সোনার পাথরবাটি। চালু হয়েছে ট্রানজিট, সরকার নীরবে গুনছে ভর্তুকি আর খুন হয়ে গেছে তিতাস নদ। অতীতে ফারাক্কার মতো বাঁধ দিয়ে গোটা উত্তরবঙ্গের নদীগুলোকে কোমায় পাঠিয়েছে ভারত, অচিরেই টিপাইমুখ চালু করে এই খামাখা মুমূর্ষু হয়ে বেঁচে থাকার ঝামেলা থেকে বাংলাদেশের নদীগুলোকে চিরতরে মুক্তি দেবে সে, আশা করা যায়। বড়র পিরিতি বালির বাঁধ কে বলে, রীতিমতো জন্ম-জন্মান্তরের বাঁধ-বন্ধন! এ যেন জয় গোস্বামীর কবিতার মতো প্রেম: ‘নিঃশ্বাস নিতে দেব না তোমাকে নিঃশ্বাস নিতে দেব না!’ উত্তরবঙ্গের জন্য যেখানে বাঁধ, দক্ষিণ-পূর্ব বাংলাদেশের জন্য সেখানে ট্রানজিট-সড়ক।
এক নবীর আঙুলের ইশারায় নীল নদ দুই ভাগে ভাগ হয়ে গিয়েছিল আর তিতাস ভাগ হলো ভারতেশ্বরের ইশারায়। নীল নদ ভাগ হয়ে গিয়েছিল স্রোতধারার স্বাভাবিক নিয়ম অনুযায়ী দুটি আলাদা আলাদা স্রোতধারায়। অলৌকিক উপকথায়ও যে বিভক্তি কল্পনা করা হয়নি, তিতাস সেই দুঃস্বপ্নকেই বাস্তবে পরিণত করেছে আড়াআড়ি দুই খণ্ড হয়ে গিয়ে। কিন্তু প্রতিদানে কী পাবে বাংলাদেশ? বিধাতা যেসব লাভের টোপ ঝুলিয়েছিলেন, সেগুলো এই কদিনেই আকাশের তারা হয়ে গেছে। বাংলাদেশের পররাষ্ট্রনীতিকে সান্ত্বনা দিতে বাকি থাকল শুধু সুকুমার রায়ের ‘পেনসিল’ আর রবীন্দ্রনাথের গান: ‘আমার যেসব দিতে হবে সে তো আমি জানি!’
আমদানি করা কয়লায় বিদ্যুৎ উৎপাদনের চ্যালেঞ্জ
দেশে বেসরকারি বিনিয়োগে কয়লাভিত্তিক বিদ্যুৎ উৎপাদন কেন্দ্র স্থাপনের প্রথম চুক্তি স্বাক্ষরিত হয়েছে। প্রকাশিত খবর অনুযায়ী, গত ২০ ডিসেম্বর বিদ্যুৎ উন্নয়ন বোর্ড মোট ১০৮৭ মেগাওয়াট ক্ষমতার তিনটি বিদ্যুৎ কেন্দ্র স্থাপনের জন্য স্থানীয় ওরিয়ন গ্রুপের সঙ্গে চুক্তি স্বাক্ষর করেছে। চুক্তি অনুযায়ী, (আগামী ৩৬ মাসে খুলনা ও চট্টগ্রামে এবং ৪২ মাসে মাওয়ায়) উদ্যোক্তা কোম্পানি ১.৪ বিলিয়ন ডলার বিনিয়োগ করে চট্টগ্রামের আনোয়ারায় ২৮২.৬ মেগাওয়াট, খুলনার লবণচড়ায় ২৬২.৬ মেগাওয়াট ও মুন্সিগঞ্জের মাওয়ায় ৫২২ মেগাওয়াট বিদ্যুৎ উৎপাদন কেন্দ্র স্থাপন করবে। এ জন্য সরকারকে তহবিলের জোগান, জ্বালানি সরবরাহ, বিদ্যুৎ কেন্দ্র স্থাপনের জন্য জমি বরাদ্দ বা উন্নয়ন করার দায় বহন করতে হবে না। ওরিয়ন বিদ্যুৎ কেন্দ্রগুলো ‘বিল্ড ওন অপারেট’ ভিত্তিতে পরিচালনা করবে। উৎপাদিত বিদ্যুতের প্রতি ইউনিট বিদ্যুৎ উন্নয়ন বোর্ড যথাক্রমে ৩.৭৯৫ টাকা, ৩.৭৮৫ টাকা, ৪.০৯৫ টাকা দরে কিনে নেবে। বিনিয়োগকারী কোম্পানি কেন্দ্রগুলোর জ্বালানি কয়লা আন্তর্জাতিক বাজার থেকে আমদানি করে নিজেই বিদ্যুৎ কেন্দ্রে সরবরাহ করবে। সংশ্লিষ্ট মন্ত্রণালয়ের প্রয়োজনীয় ভেটিং পেলে আগামী দু-এক মাস পরে এ-সংক্রান্ত বিস্তারিত এবং চূড়ান্ত চুক্তি স্বাক্ষর হওয়ার কথা। ইতিমধ্যে অনুস্বাক্ষরিত চুক্তির সময়সূচি অনুযায়ী, উল্লিখিত কোনো বিদ্যুৎ কেন্দ্রই বর্তমান সরকারের মেয়াদে উৎপাদনের জন্য প্রস্তুত হবে না।
সরকারের দীর্ঘমেয়াদি পরিকল্পনা অনুযায়ী (পাওয়ার সেক্টর মাস্টার প্ল্যান) ২০২০ সালে ২০ হাজার মেগাওয়াট বিদ্যুৎ উৎপাদনের যে লক্ষ্য নির্ধারণ করা হয়েছে তার প্রায় আট হাজার মেগাওয়াট বিদ্যুৎ কয়লা থেকে উৎপাদনের জন্য প্রাক্কলন করা হয়েছে। বিশাল বিনিয়োগের বড়পুকুরিয়া ভূগর্ভস্থ কয়লাখনির নগণ্য পরিমাণ উৎপাদিত কয়লা দিয়ে বিদ্যমান বড়পুকুরিয়া ২৫০ মেগাওয়াট ক্ষমতার কয়লাভিত্তিক বিদ্যুৎ কেন্দ্রটি চালু রাখা ছাড়া সরকারি খাতে নতুন কোনো কয়লাভিত্তিক বিদ্যুৎ কেন্দ্র স্থাপনের উদ্যোগ নেওয়া হয়নি। সরকারি বা বেসরকারি উভয় খাতেই দেশের মজুদ কয়লার নতুন কোনো উত্তোলন উদ্যোগও এখন অবধি অনুপস্থিত। সরকারের ঊর্ধ্বতন কর্মকর্তাদের কথাবার্তা থেকে মনে হয়, বর্তমান সরকারের সময়কালে দেশে আবিষ্কৃত কয়লাক্ষেত্রগুলোর কয়লা উত্তোলনের নতুন কোনো উদ্যোগ নেওয়ার ইচ্ছেও সরকারের নেই। এখন পর্যন্ত প্রধানত গ্যাস পুড়িয়ে বিদ্যুৎ উৎপাদন করা হচ্ছে, তবে আমদানি করা ব্যয়বহুল তরল জ্বালানিনির্ভর বিদ্যুৎ উৎপাদন কেন্দ্রের সংখ্যা ক্রমে বাড়ছে। জ্বালানি আমদানির ব্যয় বাড়ার সঙ্গে সঙ্গে বাড়ছে বিদ্যুতের মূল্য। আমাদের জীবনযাত্রার ব্যয় বাড়ছে। ইতিমধ্যে দেশের বিদেশি মুদ্রার সঞ্চয় ও বাজেট ভারসাম্যে নেতিবাচক প্রভাব ফেলার ক্ষেত্রে অন্যতম প্রধান নিয়ামক হয়ে সামনে এসেছে বিদ্যুৎকেন্দ্রের জন্য জ্বালানি আমদানির ব্যয়। ভবিষ্যতে এ প্রবণতা বাড়বে বলেই অর্থনীতিবিদেরা সতর্ক করছেন।
নীতিনির্ধারকেরা যে বিবেচনাতেই আমদানি করা জ্বালানি কয়লানির্ভর বিদ্যুৎ উৎপাদনব্যবস্থার প্রতি পক্ষপাত প্রদর্শন করুন না কেন, তা টেকসই এবং সস্তা বিদ্যুৎ সরবরাহব্যবস্থা গড়তে সহায়ক হবে না। বরং এ ব্যবস্থা অধিকতর ঝুঁকিপূর্ণ ও ব্যয়বহুল হবে। এ জন্য কয়েকটি কারণ বিবেচনায় নেওয়া যেতে পারে।
আন্তর্জাতিক বাজারের কয়লা কিনে দেশের নদীপথ দিয়ে বিভিন্ন বিদ্যুৎ কেন্দ্রে নিরবচ্ছিন্ন সরবরাহ নিশ্চিত করার কোনো পূর্ব অভিজ্ঞতা এ দেশে নেই। এ জন্য সমুদ্রবন্দর এবং নদীপথের পরিবহনব্যবস্থা দুটোই এখনো অপ্রস্তুত। জ্বালানি কয়লার মজুদ বিশ্বে প্রচুর হলেও আমাদের দেশে যে উৎসগুলো থেকে আমদানি করা যেতে পারে (অস্ট্রেলিয়া, ইন্দোনেশিয়া, দক্ষিণ আফ্রিকা) সেসব বন্দর বেশ দূরবর্তী। তা ছাড়া মহাসমুদ্রে চলাচলকারী কয়লাবাহী জাহাজগুলোর কোনোটিই আমাদের দেশের অগভীর সমুদ্রবন্দরে ভিড়তে পারবে না। ফলে ছোট ছোট জাহাজে করে কয়লা আমদানি ও পরিবহন করতে হবে। এ কারণে, কয়লার উৎসে নির্ধারিত মূল্যের চেয়ে অনেক বেশি মূল্যে কয়লা আমদানি করতে হবে। মোটামুটি বড়পুকুরিয়ার মানের কয়লা আমরা যদি ইন্দোনেশিয়া বা অস্ট্রেলিয়া থেকে আমদানি করি, তাহলে এখন টনপ্রতি (সিঅ্যান্ডএফ) মূল্য চট্টগ্রাম বন্দরেই প্রায় দাঁড়াবে ১৩০ থেকে ১৪০ মার্কিন ডলার। এর সঙ্গে পোর্ট চার্জ, ক্লিয়ারিং চার্জ, শুল্ক ৫ শতাংশ, ভ্যাট ১৫ শতাংশ, অগ্রিম আয়কর ৫ শতাংশ যোগ করলে টনপ্রতি কয়লার মূল্য হবে ১৭০ মার্কিন ডলারের বেশি। অর্থাৎ প্রতি কেজি কয়লার মূল্য দাঁড়াবে প্রায় ১৩.৯৪ টাকা (১ মার্কিন ডলার সমান ৮২ টাকা) । মাওয়া বা খুলনার বিদ্যুৎ কেন্দ্রে এই কয়লা পৌঁছাতে আরও বেশি খরচ হবে। এক ইউনিট (এক কিলোওয়াট-ঘণ্টা) বিদ্যুৎ উৎপাদন করতে প্রায় ০.৩-০.৪ কেজি কয়লা পোড়ানো দরকার হলে (বড়পুকুরিয়ার বর্তমান কেন্দ্রে প্রতি ইউনিট বিদ্যুতের জন্য ০.৪৬ কেজি কয়লা পোড়াতে হয়) কেবল জ্বালানি কয়লার জন্য প্রতি ইউনিটে খরচ হবে প্রায় ৪.১৮-৫.৫৮ টাকা। কম তাপজনন ক্ষমতা, বেশি সালফার ও ছাইবিশিষ্ট কয়লা আমদানি তুলনামূলকভাবে সস্তায় সম্ভব। কিন্তু সে ক্ষেত্রে একই পরিমাণ বিদ্যুৎ উৎপাদন করতে বেশি কয়লা আমদানি করতে হবে এবং পরিবেশের জন্য তা হবে নেতিবাচক। কয়লাভিত্তিক বিদ্যুৎ কেন্দ্রে জ্বালানি কয়লা ছাড়াও অন্যান্য কাঁচামাল আমদানি, অপারেশন ও রক্ষণাবেক্ষণের জন্য প্রতি ইউনিট বিদ্যুতের জন্য নির্ধারিত ব্যয় হয় (বড়পুকুরিয়া বিদ্যুৎ কেন্দ্রে প্রতি ইউনিট বিদ্যুৎ উৎপাদনের জন্য জ্বালানি ব্যয় ছাড়াও অপারেশন ও রক্ষণাবেক্ষণ ব্যয় প্রায় ১.৩০ টাকা)। এর সঙ্গে বিনিয়োগ ব্যয়, মুনাফা ইত্যাদি যোগ করলে ওরিয়ন গ্রুপের সঙ্গে স্বাক্ষরিত চুক্তিমূল্যে বিদ্যুৎ সরবরাহ বাস্তবসম্মত বলে মনে হয় না। (অবশ্য সংবাদমাধ্যমে প্রকাশিত প্রতি ইউনিট বিদ্যুতের মূল্য থেকে প্রকৃত মূল্য ভিন্ন হলে আলাদা কথা)।
আপাত বিবেচনায় বাজারমূল্যের চেয়ে কমে বিদ্যুৎ সরবরাহের কোনো প্রস্তাব পেলে সরকারি সংস্থা আকর্ষণীয় বিবেচনায় তা গ্রহণে আগ্রহী হতে পারে। সে ক্ষেত্রে অপর সম্ভাব্য বিনিয়োগকারীকে মাঠ থেকে বিতাড়ন করে কেউ সংকট সৃষ্টি করতে চায় কি না সেটিও বিবেচনায় নেওয়া প্রয়োজন। বড়পুকুরিয়া কয়লাখনি কর্তৃপক্ষ বড়পুকুরিয়া বিদ্যুৎ কেন্দ্রকে খনির উৎপাদিত কয়লা সরবরাহের জন্য উৎপাদন মূল্যের সমপরিমাণ বা টনপ্রতি প্রায় ১২৫ মার্কিন ডলার পরিশোধের জন্য দাবি করে আসছিল। অন্যথায়, খনি কর্তৃপক্ষ লোকসান কমাতে সরকারের কাছে ভর্তুকি চেয়েছে। সম্প্রতি বড়পুকুরিয়া খনির লোকসান কমাতে বিদ্যুৎ কেন্দ্রের জন্য সরকার বড়পুকুরিয়ার কয়লার টনপ্রতি ১১০ মার্কিন ডলার মূল্য নির্ধারণ করেছে। অন্যান্য ক্রেতার জন্য বড়পুকুরিয়া খনিমুখে কয়লার মূল্য প্রায় ১৪০ মার্কিন ডলার।
বিশ্ববাজারে কয়লার মূল্য বাড়ছে। চুক্তিতে উল্লিখিত বিদ্যুৎ কেন্দ্রগুলোর যখন উৎপাদনে যাওয়ার সময় হবে, তখন কয়লার মূল্য আরও বাড়বে বলেই বিভিন্ন সূত্র অভিমত দিচ্ছে। বিশ্বের ৪০ শতাংশের বেশি বিদ্যুৎ কয়লা পুড়িয়ে উৎপাদিত হয়। গত বছর কয়লার ব্যবহার অন্যান্য জীবাশ্ম জ্বালানির চেয়ে দ্রুত বেড়েছে। বিশ্বে সবচেয়ে বড় কয়লা আমদানিকারক দেশ এখনো জাপান। দেশটি ২০০৯ সালে এককভাবে কয়লা আমদানি করেছে ১৬৫ মিলিয়ন টন। চীন পৃথিবীর বৃহত্তম কয়লা উৎপাদক দেশ হলেও এখন দ্বিতীয় বৃহত্তম কয়লা আমদানিকারক দেশ। ২০০৯ সালে চীন আমদানি করেছে ১৩৭ মিলিয়ন টন। এরপর কয়লা আমদানির তালিকায় দক্ষিণ কোরিয়া ১০৩ মিলিয়ন টন, ভারত ৬৭ মিলিয়ন টন, তাইওয়ান ৬০ মিলিয়ন টন, জার্মানি ও যুক্তরাষ্ট্র উভয়েই ৩৮ মিলিয়ন টন। ১৯৯০ সালে বিশ্বে যেখানে কয়লার (বিটুমিনাস ও অ্যান্থাসাইট কয়লা) উৎপাদন ছিল প্রায় সাড়ে তিন বিলিয়ন টন, সেখানে ২০১০ সালে তা সাড়ে আট বিলিয়ন টন ছাড়িয়ে গেছে। তবু কয়লার মূল্যের ঊর্ধ্বগতি অব্যাহত রয়েছে। কার্বন নিঃসরণ সীমিত করার বৈশ্বিক চুক্তির বিষয়ে ডারবানে অনুষ্ঠিত ক্লাইমেট সম্মেলন মতৈক্যে পৌঁছাতে না পারায় কয়লাসহ জীবাশ্ম জ্বালানির ব্যবহার অন্তত আগামী দু দশক বাড়বে বলেই বিশেষজ্ঞরা মনে করছেন। বিশেষত এ প্রবণতা এশিয়া অঞ্চলে প্রবল হবে। চীন ও ভারতের তীব্র জ্বালানিক্ষুধার সঙ্গে পাল্লা দিয়ে আমাদের প্রয়োজনের নগণ্য পরিমাণ কয়লা বিরতিহীনভাবে আমদানি ও বিদ্যুৎকেন্দ্রে তার সরবরাহ খুব সহজ কাজ হবে মনে করা ঠিক হবে না। এ প্রসঙ্গে বলা ভালো, লক্ষ্যমাত্রা অনুযায়ী আট হাজার মেগাওয়াট বিদ্যুৎ উৎপাদনের জন্য বড়পুকুরিয়া মানের প্রায় ২৪ মিলিয়ন টন কয়লা প্রতিবছর আমদানি করতে হবে। এ জন্য যে অবকাঠামো ও ব্যবস্থাপনা দক্ষতা গড়া দরকার তা এখনো শুরু করা হয়নি।
সরকার আমদানিনির্ভর কয়লা দিয়ে বিদ্যুৎ উৎপাদনের উদ্যোগ যেভাবে এগিয়ে নিতে চাইছে, তাতে সস্তায় বিদ্যুৎ সরবরাহের আকাঙ্ক্ষা অনার্জিতই থেকে যাবে। আমদানি কয়লার মূল্যের সঙ্গে সামঞ্জস্যহীন মূল্যে কয়লানির্ভর বিদ্যুৎ উৎপাদন ও সরবরাহের উদ্যোগ নিলে বিদ্যুৎ উৎপাদনব্যবস্থায় ‘জরুরি অবস্থা’ দীর্ঘ হওয়ার বাড়তি ঝুঁকি তৈরি হতে পারে। এতে চুক্তিবদ্ধ বিনিয়োগকারী অপারগ হলে কেবল একটি বা একাধিক কেন্দ্র বিদ্যুৎ উৎপাদনে ব্যর্থ হওয়ার ঝুঁকিতে পড়বে না, পুরো বিদ্যুৎ উৎপাদন ও সরবরাহব্যবস্থা সচল রাখতে আবারও ‘স্বল্পমেয়াদি অতি জরুরি অবস্থা’ মোকাবিলার ব্যয়বহুল ‘কুইক রেন্টাল’ বিদ্যুৎ উৎপাদনের ব্যবস্থা দীর্ঘ মেয়াদে চালাতে হতে পারে। ফলে ২০২০ সালের লক্ষ্যমাত্রার বিদ্যুৎ উৎপাদন ও সরবরাহ পরিকল্পনাও ঝুঁকিতে পড়তে পারে।
রেলের ‘কালো বিড়াল’ ধরবেন কবে
আমার এক শিক্ষক বন্ধু কয়েকদিন আগে রাজশাহী স্টেশনে ট্রেনের টিকিট কাটতে গিয়ে টিকিট না পেয়ে ফিরে আসেন। কিন্তু তাঁর পিয়ন কিছু টাকা বেশি দিয়ে তাঁকে স্টেশন থেকে ট্রেনের টিকিট এনে দেন। শিক্ষক শুনলেন একটু বেশি টাকা দিলে সব সময় টিকিট পাওয়া যায়। বন্ধু বিস্ময় প্রকাশ করে বললেন, এখন দেখছি রেল পরিবহনে আরও বেহাল দশা হয়েছে। নবগঠিত মন্ত্রণালয়ের দায়িত্ব নেওয়ার সময় রেলমন্ত্রী সাংবাদিকদের কাছে মন্তব্য করেছিলেন, ‘গাই বুড়া, বিয়ানো শেষ’। ক্ষমতা গ্রহণকালে মন্ত্রী মহোদয় হতাশ হয়েই বোধ করি এই মন্তব্য করেছিলেন!
আদতেই রেল পরিবহনব্যবস্থায় কোনোই পরিবর্তন আসেনি। বরং সম্প্রতি অবনতির অনুপাত অনেক গুণে বেড়ে গেছে। শুধু রাজশাহী-ঢাকা পথেই নয়, দেশের সর্বত্রই আন্তনগর ট্রেনের টিকিট নিয়ে ওই তুঘলকি কাণ্ড চলছে। ট্রেনে এত ভিড়, তবু লোকসান হয় কেন? রেলের টিকিট বিষয়ে দুর্নীতির যে অভিযোগ রেলমন্ত্রীর দপ্তরে টেকনো হ্যাভেন কোম্পানি উত্থাপন করেছে, তাদের বিবরণ সত্যিই ভয়াবহ। ওই কোম্পানি রেলের টিকিটের অর্থ আত্মসাতের সঙ্গে রেলের ঊর্ধ্বতন কর্তৃপক্ষের যোগসূত্রতার প্রমাণ পেয়েছে। টেকনো হ্যাভেন উল্লেখ করেছে, স্টেশনগুলোর ডেটাবেইস থেকে টিকিটের বিক্রয়মূল্য মুছে ফেলা হয়, টিকিটের কৃত্রিম সংকট সৃষ্টি করা হয় এবং সিন্ডিকেটের মাধ্যমে কালোবাজারিদের হাতে ওই টিকিট তুলে দেওয়া হয়। প্রতিটি বিক্রীত টিকিট থেকে সার্ভিস চার্জের নামে অতিরিক্ত অর্থও আদায় করা হয়। কী ভয়াবহ চিত্র?
ট্রেন যাত্রার সময় সমস্যায় পড়ে যাত্রীরা, যখন নির্ধারিত সময় ট্রেন ছাড়া হয় না। আরও সমস্যা হয় যখন অনির্ধারিত স্টেশনে ট্রেন থামানো হয়। রাজশাহী থেকে প্রতিদিন তিতুমীর আন্তনগর ট্রেন পার্বতীপুরের উদ্দেশে ছেড়ে যায় সকাল সাড়ে ছয়টায়। পার্বতীপুর পৌঁছার কথা বেলা ১১টায়, কিন্তু পৌঁছায় বেলা একটায়। ট্রেনটির নিয়মিত অনির্ধারিত স্টপেজ রয়েছে হিলি স্টেশনে। সীমান্তবর্তী এই অনির্ধারিত স্টেশনে নিয়মই হয়েছে অন্তত আধঘণ্টা ট্রেন থামিয়ে রেখে চোরাচালানির মালামাল ওঠানো। রেলের একশ্রেণীর কর্মচারী এবং নিরাপত্তাকর্মী এই অবৈধ কাজের সঙ্গে জড়িত বলে জানা গেছে। রেল মন্ত্রণালয় সৃষ্টির আগের এই চিত্রের কোনো পরিবর্তন আসেনি।
রেল পরিবহনব্যবস্থা সুষ্ঠু করা গেলে সরকারকে প্রতিবছর বিপুল অঙ্কের অর্থ ভর্তুকি তো দিতেই হবে না, অধিকন্তু লাভজনক প্রতিষ্ঠানে পরিণত করা সম্ভব। রেল পরিবহনব্যবস্থার উন্নয়ন করে, একে দেশের প্রধান পরিবহন, অর্থাৎ ‘গণপরিবহন’ হিসেবে রূপান্তর করা সম্ভব। পাকিস্তান আমলে আমাদের দেশে রেল পরিবহন যে পর্যায়ে ছিল, তা থেকে কোনো উন্নতি হয়নি, অধিকন্তু নানা ক্ষেত্রে অবনতিই হয়েছে। বাংলাদেশ আমলে যাত্রীবাহী ট্রেনের সংখ্যা সামান্য কটি বাড়লেও মালবাহী ট্রেনের সংখ্যা অর্ধেকে নেমেছে। রেলপথের পরিমাণও বাংলাদেশ আমলে কিছু কমে গেছে।
এ অবস্থাকে আরও সংকটে ফেলে দিয়েছে জনবলের অভাব। রেলওয়ের এক তথ্য বিবরণী থেকে জানা গেছে, জনবল সংকটে পড়ে তিন শতাধিক রেলস্টেশনই বন্ধ হয়ে গেছে। খালাসি, ট্রেন কন্ট্রোলার, ট্রাফিক অ্যাপ্রেনটিস, গার্ড, পোর্টার, ওয়েম্যান, স্টেশনমাস্টার, টুলকিপার, ট্রেড অ্যাপ্রেনটিস ও বুকিং সহকারীসহ অসংখ্য পদে জনবলের অভাব রয়েছে। কারও কারও মতে, বাংলাদেশ রেলে কমপক্ষে আধা লাখ জনবলের প্রয়োজন রয়েছে।
রেল পরিবহনব্যবস্থাকে রক্ষা করা এবং একে গতিশীল করতে বার্ষিক উন্নয়ন কর্মসূচির বিশেষ আওতায় আনতে হবে। প্রথম দিকে গুরুত্বপূর্ণ রেলপথগুলোর বিভিন্ন কৌণিকে উন্নতি বিধান করতে হবে, যাত্রী পরিবহন ও মালামাল পরিবহনের দৃষ্টিকোণ থেকে। প্রয়োজনীয় ডিজেল, ইলেকট্রিক লোকোমোটিভ সংগ্রহ করতে হবে, যাতে যাত্রী ও মালামাল পরিবহনের ক্ষেত্রে রেলব্যবস্থায় নতুন অধ্যায়ের সৃষ্টি হয়। বিশ্বের অনেক দেশের মতো আমাদের দেশেও রেল খাতে বেসরকারি অংশগ্রহণকে উৎসাহিত করতে হবে। রেল মন্ত্রণালয় অবশ্যই আন্তর্জাতিক উন্নয়ন সংস্থাগুলোর সহায়তায় লাইনস অব বিজনেসের (এলওবি) মাধ্যমে রেলওয়েকে সংস্কার করতে পারেন। কমিউটার ট্রেনগুলোর দিকে মন্ত্রণালয়ের নজর দিতে হবে। যানজট নিরসনে এবং স্বল্পপথ অতিক্রমে কমিউটার ট্রেনের ভূমিকা অনেক।
আরও দুটি বিষয়ে রেল মন্ত্রণালয়ের দৃষ্টি দেওয়া প্রয়োজন। এর একটি চট্টগ্রামের পাহাড়তলী ক্যারেজ ও ওয়াগন কারখানার আধুনিকায়ন। উনিশ শতকের শেষের দিকে আসাম-বেঙ্গল রেলওয়ের স্টিম লোকোমোটিভ মেরামত ও রক্ষণাবেক্ষণের জন্য এই কারখানাটি তৈরি করা হয়েছিল। ৩৫ একর জায়গাজুড়ে প্রতিষ্ঠিত এই কারখানায় যাত্রীবাহী ও মালবাহী গাড়ির মেরামত ছাড়াও রোলিং স্টকে ব্যবহার্য বিভিন্ন যন্ত্রাংশ উৎপাদন, বৈদ্যুতিক মেশিনের মেরামত এবং বিভিন্ন নিরাপদ যন্ত্রের (সেফটি আইটেম) পরীক্ষা-নিরীক্ষা করা হতো। এখনো সেসব কাজ কিছু কিছু করা হয়ে থাকে। দুঃখজনক যে পুরোনো এই কারখানার যন্ত্রপাতির অবস্থা অত্যন্ত শোচনীয়। এর আধুনিকায়ন অপরিহার্য হয়ে পড়েছে। অনুরূপ সংস্কার ও আধুনিকায়ন জরুরি দেশের অপর বৃহৎ রেলওয়ে কারখানা সৈয়দপুরের।
রেল পরিবহনব্যবস্থায় ব্যয় কম। অন্যান্য পরিবহনে, বিশেষ করে, সড়কপথ ও নৌপথ থেকে এই পথের দুর্ঘটনার ঝুঁকিও কম। কাজেই দেশের মানুষ নিরাপদ যাত্রার জন্য রেলপথকেই বেছে নিচ্ছে। সরকার ট্রান্স এশিয়ান রেলপথ চালু করতে যাচ্ছে। বাংলাদেশ-ভারত হয়ে পাকিস্তান, ইরান, তুরস্ক পর্যন্ত বিস্তৃত হবে ওই রেলপথ। আধুনিক ওই রেলপথের সঙ্গে বাংলাদেশের রেলব্যবস্থাকে মেলাতে চাইলে রেল পরিবহনের আধুনিকায়ন ছাড়া গত্যন্তর কী?
দুষ্টচক্রের হাত থেকে রেলকে বাঁচাতে হবে। রেলমন্ত্রী এ জন্যই বোধকরি রেলের ‘কালো বিড়াল’ ধরতে চেয়েছেন। তিনি শুধু কথায় নাকি আদতেও কাজ করে দেখাতে পারেন, মানুষ সেই প্রতীক্ষায় আছে।
অরণ্যে রোদন
হিসাবটা মেলান দেখি!
আমার এক বন্ধুর সঙ্গে কিছুদিন আগে দেখা। বাংলাদেশ প্রকৌশল বিশ্ববিদ্যালয়ের ছাত্র ছিল সেও। আমাদের বছর দুয়েকের ছোটই হবে। ভীষণ ভালো ছাত্র ছিল সে। বুয়েটের ছেলেরা সাধারণত ভালো ছাত্রই হয়। সে যে মেধাবী তার একটা প্রমাণ, সে বিসিএস পরীক্ষায় উত্তীর্ণ হয়েছিল। এরপর সে বাংলাদেশ সরকারের চাকরি করছে, বৈজ্ঞানিক গবেষণা কর্মকর্তা হিসেবে। আমাদের পাড়ায় তাকে দেখলাম। কী ব্যাপার, তুমি এখানে। ও বলল, ‘টিউশনি করতে এসেছি। এখানে আমি একটা বাসায় ছাত্র পড়াই।’
আমি বললাম, এখনো ছাত্র পড়াও?
সে বলল, ‘কী করব আনিস ভাই, কয় টাকা বেতন পাই, বোঝেনই তো। ঘুষ খেতে না চাইলে আপনার চাকরির বাইরে কিছু একটা করতেই হবে।’
আমি একটু খোঁজখবর করলাম। ওর বেতন হাজার তিরিশেক টাকার মতো হতে পারে। দুটো বাচ্চা, স্ত্রী, গৃহপরিচারক মিলিয়ে পাঁচজনের সংসার হয়তো তার। বাড়িতে মা-বাবাকে টাকা পাঠানোর প্রশ্নই আসে না। ৩০ হাজার টাকায় তার সংসার কীভাবে চলবে। বাসাভাড়া কমপক্ষে ১৫ হাজার। বিদ্যুৎ বিল, গ্যাস বিল, পানির বিল, টেলিফোন বিল, বাচ্চাদের স্কুলের বেতন—হাজার ছয়েক টাকা চলে যাবেই। বাকি নয় হাজার টাকায় সে খাবে কী, চলাচল করবে কী, কাপড়চোপড় কিনবে কী, আর যদি অসুখ-বিসুখ হয়, চিকিৎসার টাকা তার আসবে কোত্থেকে। একটা টেলিভিশন, একটা কম্পিউটার, একটা রেফ্রিজারেটর যদি সে কিনতে চায়, টাকাটা জোগাড় হবে কী করে?
আর বাচ্চাদের যদি কোচিংয়ে দিতে হয়, গিন্নি যদি একটা শাড়ি কিনতে চান?
আমি যার কথা বলছি, সে বুয়েট থেকে কৃতিত্বের সঙ্গে বেরিয়েছে। সে বিসিএস পরীক্ষায় উত্তীর্ণ। প্রথম শ্রেণীর সরকারি কর্মকর্তা। বাংলাদেশের সবচেয়ে উজ্জ্বল ছেলের সে একজন।
ঘুষ সে খাবে না, সুযোগ থাকলেও না, এটা আমি জানি। তাকে চলতে তো হবে।
আমার আরেক বন্ধুর কথা মনে পড়ছে। সেও বুয়েটেরই। সিভিল ইঞ্জিনিয়ার। ঘুষ খাবে না বলে সে তার সরকারি চাকরির পোস্টিং নিয়েছিল তাদের কম্পিউটার সেন্টারে। যখন তার স্ত্রী সন্তানসম্ভবা, তখনো তার বাড়িতে কোনো গৃহপরিচারিকা ছিল না। তার স্ত্রী ঘর মোছেন শুনে আমি বললাম, ‘এই, তুমি কী বলো, এই শেষ পর্যায়ে এসে তিনি কেন ঘর মুছবেন!’ সে বলেছিল, ‘ছয় হাজার টাকা বেতন পাই। চার হাজার টাকা বাড়িভাড়া দিই। এখন তুমি হিসাব মিলিয়ে দাও, আমি মেইড রাখব কী করে।’
আমার বন্ধুটি একটা উপায় বের করল। সে সফটওয়্যারের কাজটায় খুব ভালো দক্ষতা অর্জন করল। এখন সে দারুণ আয় করে। ভালো আছে।
আমি যাদের মাসিক আয় নির্ধারিত, তাদের হয়ে তাদের কথা ভাবতে বসেছি।
মাত্র গতকাল শুনলাম আমাদের গ্রামের বাড়ির খবর। ধানের দাম কম, কিন্তু উৎপাদন খরচ বেশি। কৃষকদের মাথায় হাত পড়েছে।
প্রথম আলো ২ জানুয়ারি লিখেছে, ‘জ্বালানির অপর্যাপ্ততা ও উচ্চমূল্যস্ফীতির কারণে বিদায়ী বছর ভালো যায়নি। নিত্যপণ্যের বাজার ছিল বেসামাল, বাড়িভাড়া বেড়েছে লাগামহীন। গুপ্তহত্যার কারণে মানবাধিকার-পরিস্থিতিও ছিল উদ্বেগজনক। নতুন বছরে এসব নিয়ে কোনো বাণী নেই। তবে বিদ্যুৎ ও জ্বালানি নিয়ে মানুষকে আশার কথা শোনাতে চেয়েছিল সরকার। আগামী তিন বছরে বিদ্যুতের দাম আরও বাড়বে জেনে নতুন বছরের প্রথম দিনও উদ্বেগহীন হলো না।’
মুদ্রাস্ফীতি যে ঘটছে, সেটা সবাই জানে। জিনিসপাতির দাম বাড়ছে। বাড়ছে বাড়িভাড়া। বাড়ছে গাড়িভাড়া। বাড়ছে বিভিন্ন সার্ভিসের ভাড়া। এখন যে লোকটা প্রতি মাসে নির্দিষ্ট পরিমাণ বেতন পান, তিনি এই পাগলাঘোড়ার পিঠে সওয়ার হয়ে থাকবেন কী করে, টিকবেন কী করে?
বাংলাদেশে আপনারা যাঁরা অঙ্ক ভালো বোঝেন, তাঁরা দয়া করে হিসাবটা মেলান দেখি, সীমিত আয়ের মানুষজন এই বাজারে সংসারটা চালাবে কী করে?
তবুও বাংলাদেশের মানুষ যে টিকে আছে, তার কারণ, বেশির ভাগ মানুষই দুটো কিংবা তিনটা কাজ করেন। শেকসিপয়ারের ভাষায়, আমার মোমবাতির দুদিকেই আগুন জ্বলছে। এটা সারা রাত টিকবে না। আমরা আমাদের প্রাণশক্তি, আমাদের আয়ু—দুদিক দিয়েই জ্বালিয়ে দিচ্ছি। আমরা প্রত্যেকে অতিরিক্ত পরিশ্রম করি। সরকারি অফিস থেকে বেরিয়ে লোকে আরেকটা চাকরিতে যান। বিশ্ববিদ্যালয়ের শিক্ষক যোগ্যতা অনুসারে কোচিং সেন্টার থেকে বেসরকারি বিশ্ববিদ্যালয় বা এনজিওতে ছোটেন। কেউ বা হাতের কাজ করেন, কেউ বা হাতে বানানো পিঠা নিয়ে দোকানে যান এবং ছাত্ররাও কিছু না কিছু করে। টিউশনি করে, পার্টটাইম কাজ করে। পরিবারের প্রত্যেকেই কোনো না কোনোভাবে আয়ের চেষ্টা করে। কৃষক-শ্রমিকের পরিবারের ছোট্ট শিশুটি বাদাম বেচে, ফুল বেচে, গৃহকর্ম করে, দোকানে কাজ করে। বাংলাদেশ ভোক্তা সমিতির হিসাবে এক বছরে জীবনযাত্রার ব্যয় বেড়েছে প্রায় ১২ ভাগ। তার মানে যে ৬০ হাজার টাকা ব্যয় করেছে এক বছর আগে প্রতি মাসে, এ বছর তাকে ব্যয় করতে হচ্ছে সাত হাজার টাকার বেশি। এই টাকাটা তাকে হয় আয় করতে হবে, নয়তো তার বাজেট কমাতে হবে। প্রথম আলোয় খবর বেরিয়েছিল, মধ্যবিত্ত পরিবারগুলো তাদের খাদ্যতালিকা থেকে মাছ-মাংস বাদ দিচ্ছে, বেড়ানো বা কেনাকাটা করার মতো সামান্য শখগুলো তাদের বিসর্জন দিতে হচ্ছে। এর মধ্যে কর্মসংস্থানের নতুন খবর নেই, বিদেশে জনশক্তি রপ্তানি বাড়বে—এ ধরনের কোনো সুসংবাদ নেই; বরং কোনো কোনো দরজা বন্ধ হয়ে যাচ্ছে। শিক্ষা পণ্য হয়ে গেছে, টাকা দিয়ে শিক্ষা কিনতে হয়। স্বাস্থ্যও তা-ই। বাসাভাড়া বাড়ছে। গ্যাস, বিদ্যুতের নতুন সংযোগ দেওয়া স্বাভাবিক নিয়মে বন্ধ। ঢাকায় পানির স্তর নিচে নেমে যাচ্ছে, সারা দেশেই যাচ্ছে। বস্তুত ১০ বছর পরে ঢাকায় পানি উঠবে কোন পাতাল থেকে, কে জানে।
পেটে খেলে পিঠে সয়। পেটে খাবার নেই, তবুও পিঠে কিলটি দেওয়ার গোসাঁইয়ের অভাব নেই। গুপ্তহত্যার ঘটনা ঘটছে। গুপ্তহত্যায় স্বজন হারানো একজন বিলাপ করে বলেছেন, ‘এর চেয়ে ক্রসফায়ার ভালো ছিল, অন্তত জানা যেত, লোকটা মারা গেছে।’ কিন্তু এ তো মহা অনিশ্চয়তা। যে দেশে বিনা বিচারে মানুষ মারার পরে প্রেস বিজ্ঞপ্তি পাঠানো হয়, সে দেশে লোকেরা আইনের শাসনের ওপর আস্থা রাখবে কী করে! কাজেই চলছে গণপিটুনি। ডাকাত সন্দেহে নিরীহ তরুণদের হত্যা তো আমাদের শাসন-নীতিরই প্রতিক্রিয়া মাত্র এবং গুপ্তহত্যা যদি চলতে থাকে, তাহলে ভুয়া র‌্যাবের সংখ্যা বাড়বে, পুলিশ বা র‌্যাবের সোর্স পরিচয় দেওয়া প্রতারকদের সংখ্যাধিক্য দেখা দেবে, রাজনৈতিক বা ব্যবসায়িক বা পারিবারিক দ্বন্দ্বে ক্রসফায়ার বা গুপ্তহত্যার মহৌষধ প্রয়োগের ঘটনা বাড়বে এবং অপরাধীরা এ-ওকে খুন করে গুপ্তহত্যা বলে চালিয়ে দেবে। সৃষ্টি হবে এক মহানৈরাজ্য। তার ওপর আছে ছাত্রলীগের সন্ত্রাস-মাস্তানি। গানের অনুষ্ঠানে কে সামনে চলে এসেছে কিংবা বার্ষিক ভোজের আয়োজনের ত্রুটি বের করতে গেলি কেন, এ নিয়ে ছাত্রলীগের কর্মীরা চড়াও হচ্ছে সহপাঠীদের ওপর, খুলনা প্রকৌশল ও প্রযুক্তি বিশ্ববিদ্যালয় বন্ধ ঘোষণা করতে হয়েছে, হাসপাতালের মেঝেতে পড়ে আছে আহত ছাত্ররা, কাগজে ছবি বেরিয়েছে।
এসব দুশ্চিন্তা, সমস্যা ও সংকট নিয়ে নববর্ষ এসেছে আমাদের দ্বারে। অথচ গত একটা বছরে বড় কোনো প্রাকৃতিক দুর্যোগ হয়নি, কোনো সন্ত্রাসী বোমা হামলা হয়নি, পাকিস্তানের চেয়ে সে সব দিক থেকে আমরা কত ভালোই না আছি। তাই বলি, আমাদের শোকর করতে হবে যে অবস্থা এর চেয়ে খারাপ হয়নি। রাজপথে মারামারি-হানাহানি সামনের বছর অবশ্যম্ভাবী, বিগত বছরে সরকার সেধে সেই পথ তৈরি করেছে। ন্যূনতম রাজনৈতিক সমঝোতার কোনো লক্ষণও নেই। অথচ এই একটা ক্ষেত্রে সমাধানটা সরকারের জানা।
আমাদের কয়লাসহ বিকল্প জ্বালানি ব্যবহার করতে পারতেই হবে। আর আমাদের কূটনীতি হওয়া উচিত জনশক্তি রপ্তানিকেন্দ্রিক, প্রবাসী শ্রমিকদের কল্যাণই হওয়া উচিত কূটনীতির প্রধান লক্ষ্য। সরকার অবশ্য বৈদেশিক মুদ্রা আহরণের জন্য একটা সহজ পথ অবলম্বন করতে পারে। প্রবাসীদের জন্য একটা আবাসন প্রকল্প তৈরি করে প্রবাসীদের কাছ থেকে আবেদনপত্র আহ্বান করতে পারে। কিন্তু এ বড়ই টোটকা পদ্ধতি।
আসলে এই সরকারের প্রধান শত্রু তার বিপুল সংখ্যাগরিষ্ঠতা। এই সংখ্যাগরিষ্ঠতা তাকে আত্মম্ভর করেছে। তার যে স্বাভাবিক মিত্র ছিল, মিত্রদের মধ্যে যে বিশেষজ্ঞরা ছিলেন, তাঁদের সবাইকে দূরে ঠেলে দিয়ে সরকার একলা পথ চলতে চেয়েছে এবং কখনো কখনো মিত্রদের শত্রুতে পরিণত করেছে। এ দেশে মুক্তিযুদ্ধের পক্ষের শক্তিই তো বেশি। তাদের মধ্যে যোগ্য, দক্ষ মানুষও প্রচুর। সরকার ভেবেছে তার কারও সহযোগিতার দরকার নেই। সে একলাই চলতে পারে।
এ অবস্থায় নতুন বছরের শুরুতে আশার কোন খবরটা আপনাদের আমরা দিতে পারি। একটা খবর দেখলাম। আমাদের সমুদ্র-অঞ্চলকে জলদস্যুতার অতিঝুঁকির তালিকা থেকে সম্প্রতি বাদ দেওয়া হয়েছে। অভিনন্দন।
সাদাসিধে কথা
টিপাইমুখ: একটি প্রতিক্রিয়া
১৯৯০ সালে যুক্তরাষ্ট্রের টেক্সাস অঙ্গরাজ্যের গভর্নর পদের জন্য নির্বাচনে প্রার্থী হয়েছিলেন ক্লেটন উইলিয়ামস নামে এক ব্যক্তি। ভদ্রলোক নির্বাচনে জিততে পারেননি, কিন্তু পৃথিবীর অনেক মানুষ তাঁকে মনে রেখেছে তাঁর একটি উক্তির জন্য। তিনি বলেছিলেন, ধর্ষণ থেকে যদি রক্ষা পাওয়ার কোনো উপায় না থাকে, তাহলে চেষ্টা করা উচিত সেটা উপভোগ করা। (আমি যা-ই লিখি, ছোট বাচ্চারা নাকি সেটা পড়ে ফেলে—তাই ওপরের কথাগুলো লিখতে খুব খারাপ লাগছে।) ক্লেটন উইলিয়ামসের কথার মতো হুবহু একটা কথা ২৯ ডিসেম্বর ২০১১-এর প্রথম আলোয় পড়েছি। টিপাইমুখ সম্পর্কে মহিউদ্দিন আহমেদ লিখেছেন, ‘ভারত এই বাঁধ তৈরি করবেই, আমাদের কৌশল হওয়া উচিত এ থেকে আমরা কী সুবিধা নিতে পারব সেই চেষ্টা করা।’
এর কিছুদিন আগে গওহর রিজভী পত্রিকায় একটা লেখা লিখেছিলেন। সেই লেখাটিতে নানা রকম ভণিতা ছিল, দেশ, দেশের স্বার্থ—এই সব বড় বড় কথা ছিল এবং পুরো লেখাটিতে পাঠকদের উপদেশ দেওয়া হয়েছিল, তারা যেন আবেগের বশবর্তী হয়ে হঠকারী কাজকর্ম শুরু করে না দেয়। গওহর রিজভী সরকারের মানুষ, তাঁর লেখাটি পড়ে আমরা সবাই সরকারের ভূমিকাটা কী হবে, তা আঁচ করতে পেরেছিলাম।
আমি নদী বিশেষজ্ঞ নই, পানি বিশেষজ্ঞ নই, পরিবেশ বিশেষজ্ঞ নই। কিন্তু আমার গত ৫৯ বছরের অভিজ্ঞতায় একটা জিনিস শিখেছি, সেটা হচ্ছে পৃথিবীর জটিল থেকে জটিলতম বিষয়টিও কমন সেন্স দিয়ে প্রায় ৯০ ভাগ বুঝে ফেলা যায়। কাজেই বাংলাদেশের মানুষ টিপাইমুখের বিষয়টি শতকরা ৯০ ভাগ শুধু কমন সেন্স দিয়ে কিন্তু বুঝে ফেলেছে। বড় বড় বিশেষজ্ঞ কিউসেকের হিসাব, বর্ষা মৌসুম, শুষ্ক মৌসুম, বন্যা নিয়ন্ত্রণ, সেচব্যবস্থা নিয়ে চুলচেরা বিশ্লেষণ করতে থাকুন, আমরা সাধারণ মানুষ কিছু সাধারণ প্রশ্ন করি:
আমরা কি প্রকৃতিকে নিয়ন্ত্রণ করব, নাকি প্রকৃতির সঙ্গে সহাবস্থান করব? একেবারে ছোট শিশুটিও জানে পৃথিবীতে প্রযুক্তি এখনো প্রকৃতিকে নিয়ন্ত্রণ করার জায়গায় পৌঁছায়নি, কোনো ভূমিকম্প থামানো যায় না, কোনো ঘূর্ণিঝড় বন্ধ করা যায় না, পাহাড় থেকে নেমে আসা পানির ঢল আটকানো যায় না। ঠিক সে রকম একটা নদীকে বন্ধ করা যায় না, গতিপথ ঘুরিয়ে দেওয়া যায় না। নির্বোধ মানুষ যে চেষ্টা করে না তা নয়, পৃথিবীর অনেক জায়গাতেই করা হয়েছে; কিন্তু সেটা মানুষের ওপর অভিশাপ হয়ে নেমে এসেছে। ভবদহের কথা আমরা ভুলিনি, ফারাক্কা আমাদের চোখের সামনেই আছে। কাজেই গওহর রিজভী কিংবা মহিউদ্দিন আহমেদের মতো বিশেষজ্ঞরা যতই বলুন ‘যত তাড়াতাড়ি সম্ভব এই বাঁধ তৈরি করে’ বাংলাদেশকে সুজলা-সুফলা, শস্য-শ্যামলা করে ফেলতে হবে আমি সেই কথা বিশ্বাস করি না। আমাদের দেশে কাপ্তাই বাঁধ দিয়ে বিশাল এলাকা পানিতে ডুবিয়ে দেওয়া হয়েছিল, অসংখ্য অসহায় আদিবাসী মানুষকে রাতারাতি গৃহহারা করা হয়েছিল। এখন সেই চেষ্টা করা হলে বাংলাদেশের মানুষ কোনো দিন সেটা হতে দিত না, কোনো সরকারের সেই দুঃসাহস দেখানোর সাহস হতো না।
কাজেই বিশেষজ্ঞরা যতই বলতে থাকুন টিপাইমুখ বাঁধ বাংলাদেশের জন্য অত্যন্ত শুভ উদ্যোগ, আমি সেটা বিশ্বাস করি না। যারা প্রকৃতিকে ক্ষতিগ্রস্ত করে, আসলে তারা পৃথিবীর ভালো চায় না। তারা বাংলাদেশের মানুষ হোক, ভারত বা চীন যে দেশেরই হোক, তাদের ধিক্কার দিতে হবে। তারা হচ্ছে পৃথিবীর দুর্বৃত্ত।
গওহর রিজভী এবং মহিউদ্দিন আহমেদ দুজনই টিপাইমুখ বাঁধের সুফল নিয়ে ভালো ভালো কথা বলেছেন, তার বেশির ভাগ নিয়ে বিশেষজ্ঞরা তর্ক-বিতর্ক করতে থাকুন। আমি শুধু একটা বিষয় নিয়ে কথা বলতে চাই, সেটা হচ্ছে বন্যা। তাঁরা দুজনেই দাবি করেছেন এই বাঁধ দিয়ে বন্যার প্রকোপ কমানো যাবে। আমি সিলেটে থাকি, আমার বিশ্ববিদ্যালয় থেকে সুরমা নদীর দূরত্ব এক কিলোমিটারও নয়। আমি এখানে ১৭ বছর ধরে আছি, শুধু একবার (২০০৪ সালে) সুরমা নদীর পানি উপচে এসেছিল, আমি তো আর কখনো সুরমা নদীর পানিকে তীর ভেঙে আসতে দেখিনি! হাওর অঞ্চল তো প্রতিবছর পানিতে ডুবে যায়, ডুবে যাওয়ারই কথা, সেটাই হচ্ছে এর প্রাকৃতিক বৈচিত্র্য। সেটা তো বন্যা নয়। তাহলে তাঁরা কোন বন্যাকে ঠেকানোর কথা বলছেন? যে বন্যার অস্তিত্ব নেই, সেই বন্যার প্রকোপ থামানোর কথা বললে আমরা যদি বিশেষজ্ঞদের দিকে ভুরু কুঁচকে তাকাই কেউ আমাকে দোষ দিতে পারবে? এই বন্যা নিয়ে তাঁদের বিশেষজ্ঞ মতামত আমার কাছে অর্থহীন মনে হয়—ঠিক সে রকম তাঁদের অন্যান্য বিশেষজ্ঞ মতামতও যে অর্থহীন নয়, সেই গ্যারান্টি আমাকে কে দেবে?
মহিউদ্দিন আহমেদ বলেছেন, ‘ভারত এই বাঁধ তৈরি করবেই’, তিনি তার বিরোধিতা করতেও রাজি নন। কোনো রকম চেষ্টা না করে পরাজয় স্বীকার করার মধ্যে কোনো গৌরব নেই। টিপাইমুখ বাঁধ বন্ধ করার চেষ্টাকে এ মুহূর্তে তাঁর কাছে এবং সম্ভবত আরও অনেকের কাছে খুব কঠিন কাজ মনে হচ্ছে। সারা দেশে টিপাইমুখের বিরুদ্ধে একটা আন্দোলন গড়ে তোলা এই মানুষগুলোর কাছে একটা অযৌক্তিক এবং অসম্ভব কাজ বলে মনে হচ্ছে। কাজেই তাঁরা এর জন্য চেষ্টা করতেও রাজি নন।
তাঁদের সবাইকে মনে করিয়ে দেওয়া যায় ১৯৭১ সালের ২৫ মার্চ পাকিস্তান সেনাবাহিনী যখন এই দেশে গণহত্যা শুরু করেছিল তখন কোনো মানুষ যদি যুক্তিতর্ক দিয়ে বিবেচনা করত তাহলে তারা নিশ্চিতভাবেই ধরে নিত বাংলাদেশের স্বাধীনতা অর্জন করা একটা পুরোপুরি অবাস্তব বিষয়। মার্চ মাসে শুরু করে মে মাসের মাঝামাঝি পুরো দেশটা পাকিস্তান সেনাবাহিনী দখল করে নিয়েছিল। এখন যাদের যুদ্ধাপরাধী হিসেবে বিচার করা হচ্ছে তারা সেই পাকিস্তান সেনাবাহিনীর পদলেহী অনুচর। মার্কিন যুক্তরাষ্ট্র এবং চীনের মতো দেশ পাকিস্তানের পক্ষে, পৃথিবীর মুসলমান দেশগুলোও পাকিস্তানের পক্ষে, এক কোটি মানুষ দেশছাড়া, যারা দেশে আছে তাদের বাড়িঘর পুড়িয়ে, খুন করে সারা দেশে হাহাকার। দেশের কিছু কম বয়সী ছেলেমেয়ে মুক্তিযুদ্ধ করতে গিয়েছে, তাদের হাতে অস্ত্র নেই, যুদ্ধের অভিজ্ঞতা নেই, পেশাদার বাহিনী বিশৃঙ্খল, যাঁরা নেতৃত্ব দেবেন তাঁদের মধ্যেও কোন্দল—এ রকম একটা পরিবেশ দিয়ে শুরু করে আমরা স্বাধীন একটা দেশ ছিনিয়ে আনতে পারব সেটা কি কেউ কল্পনা করেছিল? করেনি। কিন্তু তার পরও এই দেশের মানুষ দেশপ্রেমের যুক্তিহীন আবেগকে মূলধন করে এই দেশকে স্বাধীন করে ছেড়েছিল।
কাজেই যাঁরা এই দেশের হর্তাকর্তা-বিধাতা তাঁরা এই দেশের মানুষের ‘যুক্তিহীন’ আবেগকে খাটো করে দেখবেন না। প্রকৃতিকে নিয়ন্ত্রণ করতে হয় না, তার সঙ্গে সহাবস্থান করতে হয়। টিপাইমুখের বেলায়ও হুবহু একই কথা বলা যায়—দেশের মানুষের আবেগকে নিয়ন্ত্রণ করার বৃথা চেষ্টা করবেন না, তাদের সঙ্গে সহাবস্থান করুন।
মুহম্মদ জাফর ইকবাল: লেখক। অধ্যাপক শাহজালাল বিজ্ঞান ও প্রযুক্তি বিশ্ববিদ্যালয়।
চালকেরা গরু-ছাগল চিনছে, মানুষ চিনছে না!
সড়কে আর কত প্রাণ ঝরবে?
অজস্র অঘটনের দেশে সাংবাদিকের পরিচয় দুঃসংবাদের বাহক হিসেবে। কিন্তু একজন সাংবাদিক দীনেশ দাশ নিজেই গত রোববার হয়ে গেলেন এক মর্মান্তিক দুঃসংবাদ। বাসচাপা পড়ে তাঁর মৃত্যুর সংবাদ শুধু সাংবাদিক সমাজকেই নয়, আপামর মানুষকে ব্যথিত ও ক্ষুব্ধ করে তুলেছে। একই দিন গাজীপুরে বাসচাপা পড়ে নিহত হয়েছেন তৈরি পোশাক কারখানার তিনজন কর্মী। এভাবে অকালে যানবাহনের নিচে পিষ্ট হয়ে আর কত জীবন যাবে? এ কি সড়ক, না মৃত্যুফাঁদ?
মাত্র ১০ দিন আগেই সাংবাদিক নিখিল ভদ্রের পায়ের ওপর দিয়ে চলে গেল বাস। সেই পা কেটে ফেলতে হয়েছে। আর মোটরসাইকেল আরোহী দীনেশ দাশকে জীবন দিয়ে শুধতে হলো পরিবহন কর্তৃপক্ষের গাফিলতির মূল্য। গত বছরের জুলাই মাসে সাংবাদিক বেলাল হোসেনকেও এভাবে সড়ক দুর্ঘটনায় জীবন দিতে হয়। যার ওপর কারও হাত থাকে না, তাকে দুর্ঘটনা বলে। কিন্তু যে অঘটন মানুষের সৃষ্ট, তাকে আর দুর্ঘটনা বলা চলে না।
নিখিল ভদ্র ও দীনেশ দাশ উভয়েই প্রথমে বাসের ধাক্কায় পড়ে গেছেন। তখনই যদি চালক বাস থামিয়ে দিতেন, তাহলে হয়তো নিখিলের পা এবং দীনেশের জীবন বেঁচে যেতে পারত। সাম্প্রতিক আরেকটি ঘটনায় চালকদের অনেকের এই দায়িত্বহীনতার অভিযোগ ঘনীভূত হয়। পঞ্চগড় মহিলা কলেজের ছাত্রীদের নিয়ে শিক্ষাসফরে যাওয়া একটি বাসের চালক দুর্ঘটনার আশঙ্কা দেখে গাড়ি থেকে লাফিয়ে পালান। পাশে বসে ছিলেন ওই কলেজেরই শিক্ষক তৌহিদুল বারী। তিনি নিজের জীবন বাঁচাতে চালককে অনুসরণ না করে তাৎক্ষণিকভাবে চালকের আসনে বসে গাড়িটিকে নিয়ন্ত্রণে আনেন; বেঁচে যায় ৪০ জন ছাত্রীর জীবন। দীনেশের ঘটনায় এটুকু দায়িত্বশীলতা চালক দেখালে একজন সাংবাদিকের জীবন বাঁচত, তাঁর শিশুকন্যা তাহলে অনাথ হতো না, স্ত্রী হারাতেন না স্বামীকে।
প্রথম আলোর বিশেষ প্রতিবেদন বলছে, প্রতিদিন সড়ক দুর্ঘটনায় গড়ে ৫৫ জন মানুষ মারা যাচ্ছে। গত ১০ বছরে এভাবে মারা গেছে ৩৪ হাজার ৯১৮ জন। এগুলো থানায় মামলা হওয়া থেকে পাওয়া তথ্য, এর বাইরে আরও হতাহত আছে। এত বিপুল মৃত্যু বছরের পর বছর ঘটছে, অথচ প্রতিকারের তেমন উদ্যোগ নেই! কী বিচিত্র এই দেশ!
বাংলাদেশের বাসশ্রমিকদের নেতা নৌপরিবহনমন্ত্রী শাজাহান খান কেবল গরু-ছাগল চিনতে পারাকেই চালকদের লাইসেন্স পাওয়ার যোগ্যতা হিসেবে দাবি করেছিলেন। তাঁর সেই দাবি প্রমাণিত হয়েছে, ঘাতক চালকেরা এখন গরু-ছাগল চিনছে, মানুষ চিনছে না। সড়কের সংস্কার হবে না, চালকদের যোগ্যতা পরীক্ষা করা যাবে না, দুর্ঘটনার জন্য শাস্তি দেওয়া যাবে না, নাজুক বাস রাস্তায় নামিয়ে অতিরিক্ত যাত্রী তুলে ব্যবসা করা হবে, নিরাপদ পাবলিক পরিবহন তথা মেট্রোরেলের ব্যবস্থা হবে না—কেবল মানুষ মরবে। এ অবস্থা আর চলতে পারে না, চলতে দেওয়া যায় না। সড়কে সব মৃত্যুর দায় কর্তৃপক্ষকেই নিতে হবে, নিশ্চিত করতে হবে দায়ী ব্যক্তিদের শাস্তি।    আপামর মানুষকে ব্যথিত করলেও ক্ষমতাসীন শাজাহানদের বুক কখনও কাপেনা, ব্যথিত হওয়া তো দুরের কথা তারা জোর গলায় বলে পরীক্ষা ছাড়াই ড্রাইভার লাইসেন্স দিতে । এ ই হচ্ছে গনতন্ত্র, জনগন এখন এ সুবিধাই পাচ্ছে গনতন্ত্রের জন্য হা পিত্যেসকারীদের কাছ থেকে । মুখ ফুটে প্রতিবাদ করলেই আমাদের শেষ রক্ষাস্থল মাননীয়রা অবমাননার অভিযোগে অনিবার্য জেলের ভাত বিনা পয়সায় খওয়াবেন সন্দেহ নেই, সাথে বোনাস হিসাবে লাশও হওয়ার সম্ভাবনা উড়িয়ে দেয়া যায়না । 
যদি উটপাখি কিনতে পাওয়া যেত!
আমাদের সহকর্মী পলা আজিজের ছেলে আরশান। বয়স চার বছর।
আরশান তার মায়ের গলা জড়িয়ে ধরে বলল, ‘মা, আমাকে একটা অমুক কোম্পানির পাম্প কিনে দাও না!’
‘তুমি পাম্প নিয়ে কী করবে?’
‘টিভিতে বলেছে, এটা টেকসই।’
আরশান যন্ত্রপাতি ভালোবাসে। গাড়ি ভেঙে ভেতরের মোটরটা বের করে নিয়ে খেলে। এবার তার নতুন যন্ত্র দরকার। একটা পানির পাম্প।
টেলিভিশনের বিজ্ঞাপনের প্রভাব দর্শকদের ওপরে থাকেই।
আরশান টেলিভিশনে প্রথম আলোর বিজ্ঞাপন দেখেছে।
এক রাতে সে তার মায়ের গলা জড়িয়ে ধরে আহ্লাদি গলায় বলল, ‘মা, আমি আর উটপাখির জীবন চাই না। আমি মানুষের জীবন চাই। আমাকে মানুষের জীবন কিনে দাও।’
টেলিভিশনের বিজ্ঞাপনে যা দেখানো হয়, তার বেশির ভাগই কিনতে পাওয়া যায়। আরশানের ধারণা হয়েছে, উটপাখি নয়, মানুষের জীবনও কিনতে পাওয়া যায়।
যখন মরুঝড় আসে, তখন উটপাখি বালিতে মাথা গুঁজে থাকে, যেন কোথাও কোনো ঝড় হচ্ছে না, এমন একটা ভাব করে—এ রকম একটা প্রবাদ বাংলা ভাষায় প্রচলিত আছে। যদিও আসলে উটপাখি মরুঝড়ের সময় মাথা গুঁজে থাকে বলে জানা যায় না।
তাতে অবশ্য প্রবাদের কোনো ক্ষতিবৃদ্ধি হয় না। যেমন, আমরা বলি, আঙুল ফুলে কলাগাছ, বা তার বাড়িতে চাঁদের হাট বসেছে। বাস্তবে আঙুল ফুলে কখনো কলাগাছ হয় না, চাঁদের হাট কারও বাড়িতে তো বসেই না, আকাশেও বসে না। তবু প্রবাদ তার বলার কথাটি বলে ফেলতে পারে, সার্থকভাবে।
উটপাখির জীবন উটপাখিরও নয়, কিন্তু আমরা মানুষেরা উটপাখির জীবন যাপন করতে অভ্যস্ত হয়ে পড়ছি।
কত কিছু চারপাশে ঘটছে, আর আমরা বালিতে মুখ গুঁজে থাকার ভান করছি এবং ভাবছি, এভাবেই তো ভালো আছি।
সম্প্রতি প্রথম আলোয় প্রকাশিত হয়েছে সরকার ও বিরোধী দলের তিন বছরের কার্যক্রম নিয়ে জনমত জরিপের ফল। তাতে দেখা যাচ্ছে, সরকারের জনপ্রিয়তা কমেছে। এর আগের দুই বছরের সঙ্গে তুলনা করলে সরকারের জনপ্রিয়তা তলানিতে ঠেকেছে।
পাগলও নাকি নিজের ভালো বোঝে। সরকারের লোকজন নিজের ভালো বুঝবেন কি না জানি না। আমার নিজের প্রত্যাশা হলো, সরকার এই জনমত জরিপটাকে ‘ঘুম থেকে জেগে ওঠার ডাক’ হিসেবে নেবে এবং তাদের জনপ্রিয়তায় ধস নামার কারণগুলো অনুসন্ধান করবে। তারপর ঘুরে দাঁড়াবে। আগামী দুই বছর সুশাসন দিয়ে, ভালো কাজ করে দেশবাসীর চিত্ত জয় করবে। কিন্তু আমার আশঙ্কা, সরকার উটপাখির মতো বালিতে মুখ গুঁজে থাকবে। তারা এমন ভাব করবে যেন কোনো খারাপ কিছু ঘটেনি। দেশ আসলে খুব ভালো চলছে। শুধু ষড়যন্ত্র করে তাদের জনপ্রিয়তাকে খাটো করে দেখানো হচ্ছে। তারা এই জনমত জরিপকে পাত্তা দেবে না। এবং তাদের জনপ্রিয়তা শুধু কমবে তাই নয়, তারা জন-অপ্রিয় হবে।
ছেলে বাবাকে জিজ্ঞেস করল, ‘বাবা, রাজনীতি কী?’
বাবা বললেন, ‘ধরো, আমি আয় করি। আমি হলাম পুঁজিবাদ। তোমার মা সংসারটা চালান। তিনি আয় করেন না বটে, তবে তোমাদের ভালোমন্দ দেখার দায়িত্ব তো তাঁরই। তিনি হলেন সরকার। আর তুমি হলে এই দেশের জনগণ। আর তোমার ছোট ভাইটা হলো এই দেশের ভবিষ্যৎ। আর ওই যে জরিনা, কাজের মেয়ে, ও হলো শ্রমজীবী মানুষ।’
একদিন ছেলে দেখল, ছোটভাই তার প্যান্ট ভিজিয়েছে। মেঝে ভেসে যাচ্ছে। সে মাকে ডাকতে গেল। মা গভীর ঘুমে আচ্ছন্ন। আর বাবা ভীষণ রেগে গেছেন। কাজের মেয়ে চায়ের কাপ ভেঙেছে বলে তিনি তাকে কান ধরে ওঠ-বস করাচ্ছেন। ছেলে তখন বলল, পুঁজিবাদ শ্রমজীবীকে নিষ্ঠুর নির্যাতন করছে। দেশের ভবিষ্যৎ ভেসে যাচ্ছে। সরকার গভীর ঘুমে আচ্ছন্ন। আর জনগণ তাকিয়ে তাকিয়ে দেখছে।
জনগণ আর কত দিন তাকিয়ে তাকিয়ে দেখবে? সরকার আর কত দিন ঘুমাবে? ছাত্রলীগের জেলা শাখার সভাপতি ও সাধারণ সম্পাদক গ্রেপ্তার হচ্ছেন। তাঁদের বিরুদ্ধে অভিযোগ, ছাত্রলীগের প্রতিষ্ঠাবার্ষিকীর অনুষ্ঠানে নৃত্যশিল্পীকে ডেকে এনে অনুষ্ঠানের পর রাতের বেলা নৈশভোজের জন্য এক বাড়িতে নিয়ে গিয়ে ধর্ষণের চেষ্টা করেছেন তাঁরা। জাহাঙ্গীরনগর বিশ্ববিদ্যালয়ে ছাত্রলীগের ছেলেরা একজন সহপাঠীকে পিটিয়ে খুন করে ফেলেছে। বিশ্ববিদ্যালয়ে ছেলেমেয়েরা যায় পড়তে, আদর্শ মানুষ হতে, উচ্চতর জীবনবোধ ও শ্রেয়বোধ অর্জন করতে। সেখানে একজন ছাত্র আরেকজন ছাত্রের গায়ে হাত তোলে কী করে? শুধু সে অন্য একটা উপদলের বলে? খবরের কাগজে বেরিয়েছে, সরকার টাকা ছাপিয়ে অর্থসংকট মোকাবিলার চেষ্টা করছে। কী সর্বনেশে কথা! এসব ঘটনা ঘটতে থাকবে, আর সরকারের জনপ্রিয়তা বাড়বে?
না, দেশ খুব ভালো চলছে। আমরা সবাই উটপাখিই হতে চাই। উটপাখি না হলে এই দেশে আমরা বাঁচব কী করে?
আরশান, যদি কিনতে পাওয়া যেত, আমি একটা উটপাখিরই জীবন কিনতাম। এই দেশে মানুষের জীবন পাওয়া খুবই গ্লানিকর। 
নগর দর্পণ: চট্টগ্রাম
একটি শহর আনন্দময়, একটি বিষণ্ন
২০১১ সালের শেষ দিনটিতে পর্যটন নগর কক্সবাজারে গিয়ে চোখ প্রায় কপালে ওঠার দশা। লোকে-লোকারণ্য! ঢাকা-চট্টগ্রামসহ সারা দেশ থেকে মানুষের ঢল এসে পৌঁছেছে সমুদ্রসৈকতে। এদিন শহরে পর্যটকের সংখ্যা ছিল তিন লাখেরও বেশি। তরুণ-তরুণীরা তো আছেনই, বৃদ্ধ পর্যন্ত কে নেই সেই ভিড়ে? উৎসবপাগল মানুষের উচ্ছ্বাস যেন ছাপিয়ে গেছে সমুদ্র-ঢেউয়ের গর্জনকেও।
এত বড় আয়োজনের ডামাডোলে কোথাও একটুও ছন্দপতন হয়নি। কোনো সংঘাত-সংঘর্ষ নেই, নেই কোনো ছোটখাটো অপ্রীতিকর ঘটনাও। মানুষের ওপর চড়াও না হয়েও যে আইনশৃঙ্খলা রক্ষা করা যায়, তার একটা চমৎকার নজির যেন তৈরি করল প্রশাসন। কক্সবাজারের আইনশৃঙ্খলা রক্ষাকারী বাহিনীকে এ জন্য ধন্যবাদ দিদতে হয়।
৩১ ডিসেম্বর নিয়ে প্রস্তুতিটাও ছিল অনেক দিনের। কাগজে-কলমে এখানে হোটেল মোটেল রেস্ট হাউসের সংখ্যা সাড়ে তিন শর মতো। কিন্তু এই কটা দিন যে এতে সবার ঠাঁই হবে না বোঝাই গিয়েছিল। ফলে স্থানীয় অধিবাসী অনেকের বাসাবাড়িও হয়ে উঠেছিল পর্যটকদের ঠিকানা। দু-তরফেরই লাভ—কেউ পেল আপাতত আশ্রয়, কেউবা বাড়তি কিছু টাকা।
সমুদ্রসৈকতে বর্ষবরণের সবচেয়ে বড় আয়োজনটি ছিল দেশটিভির। দেশের খ্যাতিমান ব্যান্ড তারকাদের জড়ো করেছিল তারা। এই কনসার্টে দর্শক উপস্থিতির সংখ্যা ছিল লক্ষাধিক। এ ছাড়া বড় বড় হোটেল-রেস্টুরেন্টেও ছিল নানা আয়োজন। কলাতলী ও লাবণী পয়েন্টের আশপাশে সি-গাল, লংবিচ, কক্স টু-ডে, ওশান প্যারাডাইসের মতো তারকা হোটেলগুলোতে গ্রাহকদের জন্য যেমন ছিল গান, নাচ, গেম শো, সুস্বাদু খাবারের প্যাকেজ, আবার তেমনি হিমছড়ির অদূরে বিচ সালসা বা পেঁচার দ্বীপে মারমেইড ক্যাফেতেও ছিল বর্ষবরণের মনোমুগ্ধকর আয়োজন। খাবার হোটেল বা ফাস্ট ফুডের দোকানগুলোতেও বিক্রেতাদের দম ফেলার ফুরসত ছিল না মধ্যরাত পর্যন্ত। আন্তর্জাতিক চেইন রেস্টুরেন্ট কেএফসি বা চিকেন কিং মালয়েশিয়াতে যেমন ছিল উপচে পড়া ভিড়, তেমনি মধ্যবিত্তের স্বাচ্ছন্দ্যের নিরিবিলি পউশী, ডায়মন্ড, ঝাউবন, রোদেলাতেও ক্ষুন্নিবৃত্তির জন্য চেয়ার ধরে দাঁড়িয়ে থাকতে হয়েছে পর্যটকদের। এমনকি সস্তা খাবারের ঝুপড়ি হোটেলগুলোও ফাঁকা ছিল না।
সব মিলিয়ে কক্সবাজার শহরটা পর্যটকের আনন্দ-উচ্ছ্বাসে কতটা প্রাণবন্ত ছিল, তার একটা বিবরণ দিতে বলা হলে রাত তিনটার কলাতলী ও লাবণী পয়েন্টের জনাকীর্ণ রাস্তাগুলোর কথা উল্লেখ করব আমি। কে বলবে শেষরাত। এ যেন দিনদুপুরের কোনো মেলা প্রাঙ্গণ। বাপের কাঁধে বসে বাঁশি বাজাচ্ছে শিশু, হাত ধরাধরি করে হাঁটছে নবদম্পতি, ‘আজ কেন মন উদাসী হয়ে...’ সুরে-বেসুরে কোরাস গেয়ে উদ্দেশ্যহীন হাঁটছে একঝাঁক তরুণ-তরুণী।
আবার বলি, সবচেয়ে মন ভালো করা বিষয়টি হচ্ছে চারপাশে এত আনন্দ-কোলাহল, কিন্তু কোথাও কোনো বিশৃঙ্খলা নেই।
এবার এর ঠিক উল্টো একটা ছবির কথা বলি। পুলিশের অনেক প্রহরা পেরিয়ে মধ্যরাতে চট্টগ্রাম শহরের পতেঙ্গা সমুদ্রসৈকতে পৌঁছাতে পেরেছিলেন একটি বেসরকারি টিভি চ্যানেলের প্রতিবেদক ও চিত্রগ্রাহক। সৈকতে ঢোকার মুখে পুলিশের একজন সহকারী পরিদর্শক হেসে বললেন, ‘কী দেখতে এসেছেন, নববর্ষ? যান দেখেন, কয়েকটা কুকুর ছাড়া আর কেউ তো নাই...।’
প্রতিবেদক ও চিত্রগ্রাহক সৈকতে ঢুকে বিস্মিত হয়ে দেখলেন সত্যি এক ভুতুড়ে পরিবেশ। খাঁ খাঁ করছে বিস্তৃত বালিয়াড়ি। সমুদ্রের ভীতিকর গর্জনের সঙ্গে পাল্লা দিয়ে কয়েকটি বেওয়ারিশ কুকুরের কান্না!
কেন? ইংরেজি বছরের শেষ দিনটিকে বিদায় জানাতে সারা বিশ্বের অধিকাংশ সমুদ্রতীর যেখানে উৎসবের আলোয় মাতোয়ারা, সেখানে পতেঙ্গা কেন এত বিষণ্ন্ন?
আইনশৃঙ্খলা রক্ষাকারী বাহিনীর ভাষায়, এর নাম শৃঙ্খলা। ‘কবরের শান্তি’ বলে একটা কথা চালু আছে, সেই শান্তি প্রতিষ্ঠারই একটি নমুনা পাওয়া গেল পতেঙ্গা সৈকতে। সৈকতে প্রবেশের সব পথই রুদ্ধ করে রেখেছিল পুলিশ। রাত সাড়ে আটটার পর সিমেন্ট ক্রসিং এলাকা থেকে কোনো গাড়ি প্রবেশ করতে দেওয়া হয়নি। নেভাল একাডেমি-সংলগ্ন কর্ণফুলীর মোহনায়ও যেতে পারেননি কেউ।
শুধু পতেঙ্গা সৈকত এলাকা কেন, পুরো চট্টগ্রাম শহরটিকেই যেন একটি নিরুত্তাপ-নিরানন্দ শহরে পরিণত করতে বদ্ধপরিকর ছিল নগর পুলিশ। রাস্তার মোড়ে মোড়ে দেহ তল্লাশি ও গাড়িতে তল্লাশির বাড়াবাড়ি নগরবাসীকে বিষণ্ন বদনে ঘরে ফিরতে বাধ্য করেছিল। সবচেয়ে অন্যায্য আচরণটি করা হয়েছে বেসরকারি চ্যানেল এনটিভির সঙ্গে। চট্টগ্রাম এমএ আজিজ স্টেডিয়ামে ইংরেজি বর্ষবরণ উপলক্ষে কনসার্টের আয়োজন করেছিল তারা। জেলা প্রশাসন থেকে মাঠ ব্যবহারের অনুমতি নেওয়া হয়েছে মাস খানেক আগে। কমিশনারসহ মহানগর পুলিশের ঊর্ধ্বতন কর্মকর্তাদের সঙ্গে একাধিক বৈঠকও অনুষ্ঠিত হয়েছে। সংবাদ সম্মেলনের মাধ্যমে অনুষ্ঠান সম্পর্কে নগরবাসীকে বিস্তারিত জানানো হয়েছিল। টিভিতে বিজ্ঞাপন প্রচার হয়েছে, বিলবোর্ড ও পোস্টারিংয়ের মাধ্যমে নগরবাসীর আগ্রহ ও কৌতূহল সৃষ্টির সব ধরনের উদ্যোগই সম্পন্ন হয়েছে ভালোভাবেই। কিন্তু অনুষ্ঠানের ঠিক আগের দিন, অর্থাৎ ৩০ ডিসেম্বর সন্ধ্যায় হঠাৎ অনুমতি বাতিলের চিঠি ধরিয়ে দেওয়া হলো উদ্যোক্তাদের হাতে।
মাত্র একদিন আগে অনুমতি বাতিল করে উদ্যোক্তাদের যে বিপুল আর্থিক ক্ষতির মুখে ফেলা হলো সে কথা না হয় বাদই দিলাম, কিন্তু যে বিপুলসংখ্যক দর্শক দূর-দূরান্ত থেকে নগরে এসে জড়ো হয়েছিলেন তাঁদের আর্থিক ও মানসিক ক্ষতির কথা কে ভাববে? শেষ মুহূর্তে অনুষ্ঠানের অনুমতি বাতিল হওয়ায় দর্শকদের অনেকেই তা সময়মতো জানতে পারেননি। নির্ধারিত দিনে অনুষ্ঠানস্থলে এসে জড়ো হওয়া লোকজনকে সামাল দিতে যে পরিমাণ পুলিশ নিয়োগ দেওয়া হয়েছিল, অনেকের ধারণা, সেই একই সংখ্যার পুলিশ দিয়ে পুরো অনুষ্ঠানটিই সামলে নেওয়া যেত।
বর্ষবরণের অনুষ্ঠানটি করতে না দেওয়ার পেছনে শুধুই নিরাপত্তার প্রশ্ন, না অন্য কোনো কারণ আছে, তা নিয়ে একটা খটকা থেকেই গেল নগরবাসীর মনে।
নিরাপত্তা বিধান করা আইনশৃঙ্খলা রক্ষাকারী বাহিনীর দায়িত্ব। কক্সবাজারে এ রকম উৎসব আয়োজনে নিরাপত্তা বিধান করা গেলে চট্টগ্রাম শহরে তা কেন করা যাবে না আমাদের বোধগম্য হয় না। অভাবটা বোধ করি বিবেচনাবোধ ও সদিচ্ছার।
যুদ্ধাপরাধের বিচার-প্রক্রিয়ায় এক ধাপ অগ্রগতি
গোলাম আযমের বিচার
১৯৭১ সালের স্বাধীনতাযুদ্ধে সংঘটিত মানবতাবিরোধী অপরাধের অভিযোগে জামায়াতে ইসলামী বাংলাদেশের সাবেক আমির গোলাম আযমকে বুধবার দুপুরে গ্রেপ্তার করে কারাগারে পাঠানো হয়েছে। পরের দিন বৃহস্পতিবার জাতীয় সংবাদমাধ্যমে এই সংবাদ বেশ গুরুত্বসহকারে প্রকাশিত হয়।
বিষয়টি নিঃসন্দেহে অত্যন্ত গুরুত্বপূর্ণ। একাত্তরের মুক্তিযুদ্ধকালে সংঘটিত ‘যুদ্ধাপরাধ’ হিসেবে পরিচিত মানবতাবিরোধী অপরাধগুলোর জন্য যাঁদের সাধারণভাবে দায়ী করা হয়, গোলাম আযম তাঁদের নেতৃত্বস্থানীয় হিসেবে পরিচিত। তাঁর দল জামায়াতে ইসলামী আদর্শিকভাবে পাকিস্তানের অখণ্ডতা রক্ষার পক্ষে অবস্থান গ্রহণ করেছিল, ফলে বাংলাদেশের স্বাধীনতার বিরুদ্ধে অবস্থান গ্রহণ দলটির জন্য অনিবার্য হয়ে উঠেছিল। কিন্তু তা করতে গিয়ে তিনিসহ তাঁর দলের নেতা-কর্মীরা নিরীহ, নিরস্ত্র সাধারণ নারী-পুরুষ ও সংখ্যালঘু সম্প্রদায়ের ওপর খুন, ধর্ষণ, অগ্নিসংযোগসহ যেসব অপরাধ সংঘটিত করেছেন এবং অপরাধ সংঘটনে সহায়তা দিয়েছেন বলে অভিযোগ রয়েছে, সেগুলো মানবতাবিরোধী অপরাধ হিসেবে আইন দ্বারা সংজ্ঞায়িত। আইনের শাসনভিত্তিক যেকোনো রাষ্ট্রে এসব অপরাধের বিচার অবশ্যকর্তব্য।
যুদ্ধাপরাধের বিচার দীর্ঘ ৪০ বছরেও সম্পন্ন হয়নি, কিন্তু এই বিচার বহু আকাঙ্ক্ষিত এবং সাম্প্রতিক বছরগুলোতে যুদ্ধাপরাধের বিচারের দাবিতে জনমত বেড়েছে। সুতরাং সমাজে ও রাষ্ট্রে ন্যায়বিচার প্রতিষ্ঠাকামী প্রত্যেক নাগরিকের জন্য এটি একটি স্বস্তির বিষয় যে, দীর্ঘ বিলম্বের পরে হলেও মানবতাবিরোধী অপরাধগুলোর বিচার সংঘটিত হচ্ছে। এই ধারায় বুধবার গোলাম আযমের গ্রেপ্তার এবং আগামী ১৫ ফেব্রুয়ারি তাঁর মামলায় অভিযোগের বিষয়ে শুনানির দিন ধার্য করার খবর বিশেষ তাৎপর্যবহ। একাত্তরে সংঘটিত মানবতাবিরোধী অপরাধের অভিযোগের সিংহভাগ বর্তায় তাঁর ওপর। কেননা, তিনি ওই সময় ছিলেন স্বাধীনতার বিরুদ্ধে এবং পাকিস্তানি হানাদার সামরিক জান্তার পক্ষে অবস্থান গ্রহণকারী রাজনৈতিক দল জামায়াতে ইসলামীর প্রধান নেতা।
গোলাম আযমের বিরুদ্ধে মামলা হয়েছে সুনির্দিষ্ট অভিযোগে। ট্রাইব্যুনালে সেসব অভিযোগ পেশ করার পর ট্রাইব্যুনাল তা আমলে নিয়ে শুনানির দিন ধার্য করেছেন। অর্থাৎ বিচার-প্রক্রিয়া অগ্রসরমাণ। জামায়াতে ইসলামীর বর্তমান আমির মতিউর রহমান নিজামীসহ আরও পাঁচজন শীর্ষস্থানীয় নেতার বিরুদ্ধেও ট্রাইব্যুনালে মামলা দায়ের ও অভিযোগ পেশ করা হয়েছে। তাঁরাও আটক রয়েছেন এবং তাঁদের মামলাগুলোর বিচার-প্রক্রিয়াও এগিয়ে চলেছে।
বিএনপির সাবেক নেতা আবদুল আলীমকে আটক করার পর বার্ধক্য ও অসুস্থতার কারণে শর্ত সাপেক্ষে জামিন দেওয়া হয়েছে। গোলাম আযমের আইনজীবীরাও তাঁর জামিনের আবেদনকালে আবদুল আলীমের উদাহরণ টেনেছেন। কিন্তু গোলাম আযমের মামলা ও তাঁর শারীরিক অবস্থা আবদুল আলীমের থেকে ভিন্ন রকমের বলে অপর পক্ষে যুক্তি তুলে ধরা হয়েছে। গোলাম আযমকে কারাগার থেকে বঙ্গবন্ধু শেখ মুজিব মেডিকেল বিশ্ববিদ্যালয়ের প্রিজন সেলে নেওয়া হয়েছে। আমরা মনে করি, কারাবিধি ও মানবাধিকারসংক্রান্ত বিধিবিধানগুলো অনুযায়ী বন্দীদের সঙ্গে যে ধরনের আচরণ করা উচিত, গোলাম আযমের ক্ষেত্রেও তা-ই করা হচ্ছে এবং হবে। মানবতাবিরোধী অপরাধের বিচার-প্রক্রিয়ার পরিপূর্ণ গ্রহণযোগ্যতা নিশ্চিত করার স্বার্থেই এটা জরুরি।
গোলাম আযমের গ্রেপ্তার ও তাঁর মামলার শুনানির দিন নির্ধারণ যুদ্ধাপরাধের বিচার-প্রক্রিয়ায় এক ধাপ অগ্রগতি; এর ফলে ন্যায়বিচার প্রতিষ্ঠার সামগ্রিক উদ্যোগটি আরও বেগবান হবে।গোলাম আযমের বিরুদ্ধে কি কি সুনির্দিষ্ট অভিযোগ রয়েছে তা আমারা নতুন প্রজন্মকে তথ্য প্রমানসহ জানানোর জন্য প্রথম আলোকে অনুরোধ করছি। বর্তমান প্রজন্মের অনেকেই গোলাম আযমের গ্রেপ্তারের বিরোধিতা করছে কারন ওনার বিরুদ্ধে যুদ্ধাপরাধের কোন প্রমান কোন গণমাধ্যম প্রকাশ করছেনা। সবাই বলে গোলাম আযম নিজামীরা যুদ্ধাপরাধী কিন্তু কেউ সুনির্দিষ্টভাবে বলেন না ওরা অমুক অপরাধ করেছে বা অমুক ব্যাক্তিকে নিজ হাতে হত্যা করেছে বা হত্যা করতে নির্দেশ দিয়েছে। একজন ব্যাক্তির রাজনৈতিক পছন্দ থাকতে পারে এজন্য তাকে দোষী বলা যায়না কিন্তু যুদ্ধাপরাধের জন্য তার অবশ্যই শাস্তি হওয়া উচিত এবং আমরা সেই সব যুদ্ধাপরাধের বর্ণনা তথ্য প্রমান ও সাক্ষীসহ শুনতে চাই। তাছাড়া দেশের অনেক সর্বজন শ্রদ্ধেয় বিশিষ্ট ব্যাক্তিবর্গ রয়েছেন তারাও তাদের বাস্তব অভিজ্ঞতা আমাদের কাছে তুলে ধরতে পারেন। আশা করি প্রথম আলোর সম্পাদক বিষয়টি ভেবে দেখবেন। 
সড়ক দুর্ঘটনা
কোথায় জানাব ফরিয়াদ
কাঁদো বাংলার মানুষ আজিকে কাঁদো, কাঁদো কাঁদো বোন ভাই’—শহীদ আলতাফ মাহামুদ ১৯৭১ সালে এই গানটি সৃষ্টি করেছিলেন, একাত্তরে বাংলার সোনার মানুষদের হারিয়ে যাওয়ার বেদনায়। আজ স্বাধীনতার ৪০ বছর পর আমাদের জন্য গানটির ভীষণভাবে প্রয়োজন হয়ে দাঁড়িয়েছে। আমরা প্রতিদিন আমাদের সোনার মানুষদের বাসচালক দানবের হাতে হারাচ্ছি। আর কত চোখের জলে ভিজবে বাংলার মাটি? আর কত স্বজন হারিয়ে হাহাকার করব? প্র্রতিদিন আর কত সড়ক দুর্ঘটনায় আর কত প্রিয়জনকে হারাব, বলতে পারেন? আমাদের কি কেউ বলে দিতে পারবেন যে আর কত মানুষকে হারানোর পর সড়ক হবে নিরাপদ?
এই সরকারের আগের যোগাযোগমন্ত্রীর কথা ছেড়ে দিলাম—এখন যে যোগাযোগমন্ত্রী আছেন তিনি তো একজন অভিজ্ঞ রাজনীতিবিদ। বাংলাদেশের সড়ক নিরাপদ করার জন্য তিনি কী উদ্যোগ নিচ্ছেন? আমরা সাধারণ জনগণ সড়ক নিয়ে বড় বড় স্বপ্ন দেখতে চাই না, চাই নিরাপদ সড়ক। কয়দিন আগে নৌপরিবহনমন্ত্রী এক সভায় জোরগলায় বলেছিলেন বাসচালকদের ঘাতক না বলতে। তাহলে যে বাসচালক সাংবাদিক দীনেশ দাসের মাথাটা গুঁড়িয়ে চুরমার করে চলে গেল তাকে কি বলব ‘বীর’? যে চালকের বেপরোয়া বাস চালানোর জন্য সাংবাদিক নিখিল ভদ্র তাঁর পা হারালেন সেই বাসচালককে কী বলব? মাননীয় মন্ত্রী, আপনার কাছে এর জবাব কী? আপনি তো শ্রমিক ও মালিক সমিতির সভাপতি। আপনার শ্রমিক ও বাসচালকেরা যে বেপরোয়াভাবে মানুষ মেরেই চলছে তার জন্য আপনি কী জবাব দেবেন জনগণের কাছে? নিরাপদ সড়কের জন্য যখন সাধারণ জনগণ মুখর তখন সরকার ও বিরোধী দল নীরব কেন? সরকারের এই নীরবতার কারণ কী? কেন বিরোধী দলের নেতা রোড মার্চের বক্তব্যে সড়ক দুর্ঘটনা নিয়ে কোনো কথা বলেন না? তাহলে কি ধরে নেব, সরকার ও বিরোধী দল এক? সাধারণ মানুষের ন্যূনতম নিরাপত্তা তারা দিতে পারে না। তার জন্যই কি এই নীরবতা?
খুব বিস্মিত হয়ে দেখেছি, যোগাযোগমন্ত্রী ওবায়দুল কাদের দীনেশ দাসের মৃতদেহটাও দেখতে যাননি। এই ওবায়দুল কাদের তারেক মিশুকদের সড়ক দুর্ঘটনার পর কড়া সমালোচনা করেছিলেন সরকারের। এখন নীরব হয়ে গেলেন কেন? ওবায়দুল কাদেরও কি এখন নৌপরিবহনমন্ত্রীর লোক হয়ে গেলেন, যেমন ছিলেন আবুল হোসেন? নিজে না গিয়ে তথ্যমন্ত্রীকে পাঠিয়ে দায় সারলেন কাদের সাহেব এবং তথ্যমন্ত্রীও একটা দায়সারা বক্তব্য দিয়ে সরকারকে দায় থেকে উদ্ধার করলেন। ১৫ মিনিটে উত্তরা থেকে মিরপুর যেতে চাই না। বরং চাই নিরাপদে যেন রাস্তা দিয়ে যেতে পারি। যেন স্কুলে সন্তানকে দিয়ে লাশ হয়ে বাড়িতে ফিরতে না হয়। আমরা যতই নিজেদের নিরাপত্তার জন্য চিৎকার করি না কেন, সরকার কোনোমতেই শুনবে না আমাদের সেই আর্তনাদ। আমরা সড়ক দুর্ঘটনায় স্বনজদের শুধু হারাতেই থাকব, হারাতেই থাকব। হবে না কোনো বিচার। হবে না কোনো তদন্ত প্রতিবেদন প্রকাশ। তদন্ত প্রতিবেদন প্রকাশ পেলে থলি থেকে যে বেড়াল বেরিয়ে যাবে! সড়ক দুর্ঘটনায় স্বজন হারিয়ে মানববন্ধন কিংবা সড়ক অবরোধ করে কোনো লাভ হবে না।
দীনেশ দাসের মৃত্যুর জন্য দায়ী তারা পরিবহনের ঘাতক বাসচালককে কয়দিনের মধ্যেই পুলিশ ছেড়ে দেবে এবং তার নিরাপত্তার দায়িত্ব নেবে শ্রমিক মালিক সমিতি (দুঃখিত, নৌমন্ত্রী, আমি বাসচালককে ঘাতক বলতে বাধ্য হলাম)। আমি তো শ্রমিক মালিক সমিতির নেতা নই, সাধারণ মানুষ যে তার সবচেয়ে আপনজনকে হারিয়েছে সড়ক দুর্ঘটনায়। সেই দুর্ঘটনার তদন্তের চার্জশিট আজ পর্যন্ত বের হয়নি। যদিও একটা প্রতিবেদন তৎক্ষণাৎ বের হয়েছিল, তাও সেটা মেনে নেওয়া যায় না। বাসচালক জমিরকে গ্রেপ্তার করার পর শ্রমিক লীগের নেতারা জমিরকে নিরীহ ও নিরপরাধ বলেছিলেন এবং তাঁকে ছেড়ে দেওয়ার জন্য ধর্মঘটেরও ডাক দিয়েছিলেন। সাংবাদিক দীনেশ দাসের মৃত্যুর জন্য দায়ী ঘাতক বাসচালককে কি শ্রমিকনেতারা নিরীহ ও নিরপরাধ বলে আখ্যায়িত করবেন? তারা পরিবহনের বাসচালক ও হেলপারকে দেখে মনে হলো, এঁদের ভারী যানবাহনের লাইসেন্স পাওয়ার বয়সও হয়নি। এঁদের কি লাইসেন্স রয়েছে? এই অল্প বয়সে কী করে ভারী যানবাহন চালানোর জন্য লাইসেন্স তাঁরা পান সেটাও দেখার বিষয়।
প্রধানমন্ত্রী বলেছিলেন ডিজিটাল লাইসেন্সের কথা। কোথায় সেই ডিজিটাল লাইসেন্সের বাস্তবায়ন? বাসচালক যার কারণে আমরা হারাচ্ছি আমাদের আপনজন, বন্ধুবান্ধব, সেই চালকদের ঘাতক বলা যাবে না। হবে না কোনো দুর্ঘটনাকারী বাসচালকের সাজা। যদিও বা সাজা হয় তাও এত ন্যূনতম যে মনে হয় সরকার ও বিচার বিভাগ যেন জনগণের সঙ্গে কৌতুক করছে। উদাহরণ দিচ্ছি: মিরেরসরাইয়ে ৪০ জন কিশোরের মৃত্যুর জন্য দায়ী বাসচালকের সাজা হয়েছে মাত্র ছয় বছর। ভাবা যায়, ৪০টা কিশোরকে প্রাণে মারল যে তার সাজা মাত্র ছয় বছর! এটাকে কী বলব, প্রহসন না কৌতুক?
সাধারণ মানুষের জীবন নিয়ে আর কত রাজনীতির নামে ব্যবসা করবে সরকার ও বিরোধী দল, বলতে পারবেন কেউ? সড়ক দুর্ঘটনায় স্বজন হারিয়ে সাধারণ মানুষের কাঁদতে কাঁদতে চোখের জলও ফুরিয়ে যাচ্ছে। নিরাপদ সড়কের জন্য চিৎকার করতে করতে গলার স্বরও নিঃশেষ হয়ে যাচ্ছে। তার পরও সরকারের হয় না কোনো বোধোদয়, মন্ত্রীর হয় না কোনো লজ্জা। আমরা কার কাছে যাব? কার কাছে জানাব আমাদের ফরিয়াদ? কোথায় গেলে পাব আমাদের বিচার? সরকারের প্রতি অনুরোধ, সড়ক দুর্ঘটনায় মৃত মানুষদের বুকের ওপর দাঁড়িয়ে উড়াল পথ, মেট্রোরেলের স্বপ্ন দেখাবেন না। যোগাযোগমন্ত্রীর প্রতি অনুরোধ, যাদের কারণে এই মানুষগুলো মৃত্যুর মুখে পড়ল, কঠিন আইন প্রণয়ন করে সেই ঘাতক দানবদের বিচার করুন। সড়ককে নিরাপদ করুন। যদি না পারেন, নিজের ব্যর্থতা মেনে নিয়ে দায়িত্ব ছেড়ে দিন। আমাদের পিঠ দেয়ালে ঠেকে গেছে, আর সান্ত্বনার বাণী শুনতে চাই না। আশার বাণীও চাই না। চাই নিরাপদ সড়ক, চাই স্বজন হারানোর বিচার।
গোধূলির ছায়াপথে
হাসন লোক-উৎসব থেকে ফিরে
হাজার হাজার লোক হাসনের গান শুনতে এসেছে। কেউ তাঁকে দেখেনি, শুধু নাম শুনেছে। সুনামগঞ্জে তৃতীয়বারের মতো যাওয়ার আমন্ত্রণ পেলে খুশি হওয়ারই কথা, যেখানে মাটির বিছানায় শুয়ে কবি দীর্ঘদিন। নির্মলেন্দু চৌধুরীর কল্যাণে বিশ্ববিশ্রুত। ছেলে উৎপলেন্দু চৌধুরী গানগুলো জিইয়ে রাখেন কলকাতায়। তিনিও লোকান্তরিত। উজির মিয়া, বিদিতলাল দাস, আরতি ধর ও এই অভাজনের মতো কয়েকজনের প্রস্থান হলেই হাসনগীতির প্রথম গায়কেরা মঞ্চ থেকে বিদায় নেবেন।
মঞ্চে গিয়ে গাইলাম যে গান: ‘হাসন রাজায় বলে/ ও আল্লা ঠেকাইলায় ভবের জালে’—এটি তাঁর সর্বশ্রেষ্ঠ গান বলে আমার ধারণা। হাসন রাজা কী ও কেন তা নিয়ে গবেষণা চলছে। কিছু বলেছি জালালউদ্দিন রুমির স্মরণসভায়, তুরস্কের ইস্তাম্বুলে ২০০৮ সালে ঘর ভর্তি পণ্ডিত-সভায়। প্রবন্ধটি ছাপা হয়েছে এবং যথারীতি কেউ পড়েননি। বলেছি, রুমি ও হাসন সমগোত্রীয়, একজন তুরস্কের, অন্যজন সুনামগঞ্জের; একজন ৮০০ বছর আগের, একজন তার পরের। গানগুলো গাইতে গেলে মনে পড়বে রুমির মস্নবি ও নাত। ১০-১২টি গান গাইলে এবং তার বিবরণ করলে হাসন রাজা সামনে এসে পড়েন। প্রভাবশালী ব্যক্তিরা পার্টি ব্যানারে তাঁকে নিয়ে উপস্থিত হন, আমরা যারা কিছু বুঝে উঠতে না পেরে হতভম্ব। উনি ছিলেন জমিদার, শেষ পর্যন্ত তা-ই থাকলে তাঁকে নিয়ে আজকের এই উৎসব হতো না। তাঁদের কেউ মনে রাখে না। মনে রাখে তাঁদের, যাঁরা জমিদারি ছেড়ে সবচেয়ে বড় জমিদারের কাছে আত্মসমর্পণ করেছেন। একই কথা লালন ও রাধারমণ সম্পর্কে। উদ্যোক্তারা জিজ্ঞেস করেন, আপনি লোকসংস্কৃতির লোক, কোথায় সেট করি আপনাকে। শোনাই রবীন্দ্রনাথের গান: ‘সবার শেষে যা বাকি রয় তাহাই লব/ তোমার চরণ ধুলায় ধুলায় ধূসর হব’। ওরা চট করে বুঝতে পারে না। বলি, সবার শেষে দিন।
উনি সবচেয়ে সম্ভ্রান্ত, তবু জমিদারের ঠাটবাটের ধার ধারতেন না। গ্রামেই বাড়ি এবং তাঁদের সঙ্গে একাত্ম হয়েই জীবন কেটেছে, পাঁচজনের মতো বড়মানুষির বেড়া তুলে ধরেননি। লুঙ্গির মতো করে পরা একখানা ছোট ধূতি, গায়ে বা গলায় একখানা চাদর থাকত কি থাকত না, আর পায়ে কাঠের খড়ম—এই তো হাসন রাজা। সংসার ছেড়ে নয় সন্ন্যাস। গাইছেন: ‘সোনার কোটি মানুষ দেখ বসিয়া অন্তরে/ ঝলমল ঝলমল করে রে’। গবেষকেরা—প্রভাতচন্দ্র গুপ্ত, ড. আবদুল ওয়াহাব, দেওয়ান মোহাম্মদ আজরফ—হাসন রাজাকে তুলে ধরেছেন।
১৮৯৭ সালের ১২ জুন বড় ভূমিকম্প হলে ৮ দশমিক ৮ স্কেলের এই ভূমিকম্প হাসন রাজাকে কাঁপিয়ে দেয়। লেখেন: ‘ভূমিকম্পের মাসে বন্ধু ফিরে দেখা দিল.../ প্রেমের ফাঁদে বন্দী করিয়া অন্তরে ছাপাইল’। তিনি কাঁচাঘর ত্যাগ করেননি। সহজ-সরল বাঁশের মাটির ছনের তৈরি চৌচালা ঘরটি ১৪ থেকে ১৬ ফুট উঁচু ছিল, ঘরের মধ্যে অনেকগুলো সারি সারি ঘর। বৃষ্টির পানি ছনের ফাঁক দিয়ে চুয়ে পড়ত হাসন রাজার বিছানায়। দিলারাম বলছেন: ‘বৃষ্টির পানি পড়লে আমরা সাহেবের বড় ছাতাটি বিছানার উপর টাঙাইয়া দিতাম। তুফানের সময় ঘরের কোণে লুকাতেন এবং আল্লার নাম জপ করতেন। গাইতেন: দয়াল বন্ধু ও দয়াধর মুই অধমেরে/ কৃপা করিয়া করা দয়া ডাকি হে তুমারে’। ১৯১০ সালে হাসন রাজা ঢাকায় এসেছিলেন দুই মাসের জন্য। ছেলে গনিউর রেজা তাঁর জন্য একটি পাকা বাড়ি তৈরি করতে উদ্যত হন। সুনামগঞ্জে ফিরে এসেই ছেলেকে করলেন তিরস্কার: এটি আমাদের জন্য নয়, বাবা। গাইলেন: ‘হাসন রাজা রে মইলে বসতি হইবে কই/ কোথা থাকি আসিয়াছি কোথা আসিয়া রই’। আজকের দিনের বড়লোকেরা তাঁর গান শুনছেন, তাঁর দর্শনের ধারেকাছেও নেই। যিনি যত সম্ভ্রান্ত, তাঁর বাড়িতে তত জৌলুশ। সম্ভ্রান্ত ব্যক্তিরা হাসনের গানের কিছুই বোঝেননি।
গান গাওয়ার সময় ২০ হাজার মানুষ। প্রধান অতিথি জিজ্ঞেস করলেন, গান, না বক্তৃতা। শ্রোতারা সমস্বরে বলল: গান, গান, গান। এ কেমন অতিথি, বক্তৃতা করতে করতে ধরেন গান, আবার বক্তৃতা, অশ্রুজলের সঙ্গে কবির দর্শন। দর্শন আর কিছু নয়, রাসুলুল্লাহ [সা.]-এর জীবন, যিনি মাটিতে শুতেন, খেতেন মাটির পেয়ালায়, তা-ও একবেলা, ঘুমুতেন কম, আল্লাহর স্মরণই তাঁর ঘুম। হাসন রাজা গাইছেন: ‘তোমার ঘর তোমার বাড়ি তোমার বাগিচা/ যে দেখিল সত্য দেখেছে, যে না দেখে মিথ্যা’।
এবার বলি, আসমা ও আমি সুনামগঞ্জে গিয়ে কী পেলাম। লন্ডন, আমেরিকা সর্বত্র ছড়িয়ে-ছিটিয়ে থাকা হাসন রাজার প্রপৌত্ররা, তাঁদের ছেলেমেয়েরা, বউরা কী সযতনে যে আমাদের রেখেছেন একটি দিন, স্মরণের মণিকোঠায় তা অক্ষয় হয়ে রইল। হাসনকে দেখিনি, গান গেয়ে গেছি। এঁদের সন্তানদের মুখের আদলে সুমধুর ব্যবহারে, আতিথেয়তায় যেন উপস্থিত মহান কবি। এই উৎসবের কর্ণধার সামারীন দেওয়ান, আমার গানের পর আমার অনুরোধে একটি গান গেয়ে শোনালেন। সাধা গলা নয়, যেন আমি দেখতে পেলাম বহু দিন আগের হাসন রাজাই এসে তাঁর গান গেয়ে গেলেন।
হাসন রাজা ইনস্টিটিউট হচ্ছে সিলেটে, সুনামগঞ্জে, লন্ডনে। বাউল ও সুফি মিলিয়ে বাংলার নিজস্ব মানসিক ফসল। তার সঙ্গে ইবনুল আরবির মিল, যিনি সবকিছুর মধ্যে আল্লাহকে খুঁজে পান। কেউ বা ব্যান্ডের তালে তালে নাচছে, সেটা অপরাধ নয়, সেই সঙ্গে মনকেও নাচতে হবে।
প্রান্তজন
উপকূলের জেলেদের দুর্ভাগ্যের জীবন
দুই হাতে টাকা কামানোর পরও সারা বছর ঋণী থাকতে হয়, এমন পেশাজীবীর নামই জেলে। একসময় জেলেদের শোষণ করতেন দাদনদার মহাজন-জলদস্যু। এখন এর সঙ্গে যোগ হয়েছে সরকারি লোকজন ও বেসরকারি সংস্থা। জেলেদের সঙ্গে জড়িয়ে আছে জাল-মাছ-নৌকা। এখানে আছে কাঁচা টাকা। ওই টাকার দিকে সবারই লোভ!
ইলিশ-ডিম ও জাটকা রক্ষার জন্য সরকারের চেষ্টার শেষ নেই। মা-ইলিশ ও জাটকা সংরক্ষণ মৌসুম কখন আসবে তার আশায় বসে থাকেন লোভী আড়তদার, আইন প্রয়োগকারী সংস্থাগুলোর কিছু লোকজন এবং কিছু সুযোগসন্ধানী। কয়েক বছর ধরে আইন প্রয়োগকারী সংস্থাগুলো ‘ইলিশ ধরা নিষিদ্ধ’ মৌসুমে জলের চেয়ে স্থলে অভিযান চালাতে ভালোবাসে। এসব সংস্থার সদস্যরা জেলে, নৌকা ও জাল ধরার চেয়ে ইলিশ আটক করায় বেশি আগ্রহী। গত অক্টোবরের ইলিশ প্রজনন মৌসুমে জনৈক মৎস্য কর্মকর্তা দুঃখ করে বলছিলেন, ‘যাঁদের নিয়ে নদীতে অভিযানে নেমেছি, তাঁদের প্রত্যেকের পকেটে একটি করে বস্তা। বস্তাওয়ালা কর্মকর্তা-কর্মচারীরা জব্দ করা সেরা ইলিশগুলি বস্তায় ভরছেন। লজ্জায় বলতেও পারছি না, সহ্যও করতে পারছি না।’ খোঁজ নিয়ে জানা যায়, ইলিশ প্রজনন মৌসুমে প্রশাসন, আইনশৃঙ্খলা রক্ষাকারী বাহিনীর সদস্য ও তাঁদের আত্মীয়রা সারা বছরের ইলিশের বন্দোবস্ত করে থাকেন।
বাংলাদেশ মৎস্য বিভাগের তথ্য অনুযায়ী, এ বছর প্রজনন মৌসুমের ১১ দিনে অভিযান চালিয়ে সারা দেশ থেকে দুই কোটি ২২ লাখ মিটার জাল জব্দ করা হয়েছে, যার আনুমানিক মূল্য ৫৫ কোটি টাকা। মোট ইলিশ ধরা হয়েছে ২১৫ মেট্রিক টন। এর মধ্যে এক কোটি পাঁচ লাখ টাকার ইলিশ নিলামে বিক্রি হয়েছে। জেলেদের জরিমানা করা হয়েছে ১২ লাখ ৮৩ হাজার টাকা। ৪৭৭ জন জেলের শাস্তি হয়েছে। এর মধ্যে ৪৫৪ জনকে বিভিন্ন মেয়াদে জেল দেওয়া হয়েছে। মৎস্য বিভাগ ছাড়া কোস্টগার্ড প্রায় ৪৪ কোটি টাকার জাল-নৌকা-মাছ জব্দ করেছে। এত জাল, এত মাছ, এত জরিমানা, এত জেল—সবই তো জেলেকেই বইতে হচ্ছে।
ইলিশ বাঁচানোর জন্য মৎস্য বিভাগ অনেক আইন করেছে। একসময় জেলেরা আইন জানতেন না, কিন্তু জাটকা (ছোট ইলিশ) ও ডিমওয়ালা (মা-ইলিশ) ইলিশ রক্ষা করে চলতেন। আজ জেলেরা আইন জানেন কিন্তু মানেন না। শুধু গরিব জেলে ভয়ে হোক বা অন্য কোনো কারণে হোক আইন মানছেন। যেখানে লাখ লাখ জেলে মাছ ধরতেন, সেখানে শত শত জেলে গোপনে চুরি করে মাছ ধরছেন। এই শত শত জেলে ইলিশ ধরতেন না, যদি তাঁদের জলে পাঠানো না হতো। কে পাঠায়? পাঠাচ্ছেন প্রভাবশালী দাদনদার, আড়তদার ও মাছ ব্যবসায়ীরা। যাঁরা সারা বছর নদী, জল ও মাছের আইন মানেন না। যে দিন থেকে এসব শহুরে পোশাক পরা ও অন্য পেশার লোক নদীতে জেলে হিসেবে নেমেছে, সেদিন থেকেই নদী-সাগর জলসীমানায় সংস্কার ও আইনের বালাই উঠে গেছে। এরা নগদ লাভ চায়। এদের আইনের আওতায় আনা উচিত হলেও কেউ তা বিবেচনায় নিচ্ছে না; বরং নদীতে আইন প্রয়োগকারী সংস্থাগুলো ওই লোভীদের কাছে লাখ লাখ টাকা ঘুষ খাচ্ছে বলে অভিযোগ আছে।
কীভাবে জেলেদের সমস্যা সমাধান করা যায়। শুরুতেই যে কাজটি করতে হবে তা হচ্ছে, উপকূলীয় অঞ্চলের জেলেদের জরিপ। জরিপ থেকে বের করতে হবে, কতগুলো জেলে পরিবার, কতজন সারা বছরের জেলে, কতজন মৌসুমি জেলে, কতজন শিশু জেলে, কতজন জেলেকন্যা-স্ত্রী, স্ত্রী-কন্যা বাড়তি কোনো আয় করতে পারেন কি না, তাঁদের স্থায়ী আবাসস্থল আছে কি না, তাঁদের কত টাকা ঋণ আছে এবং ঋণদাতা কারা? জেলেশিশু কেন শিক্ষা গ্রহণ করছে না। এসব জেলে, জেলে পরিবার, মৎস্য-নৌকা-জাল ব্যবসায়ীর ছবিসহ আইডি নম্বর কম্পিউটারে লিপিবদ্ধ থাকবে। জেলেদের সঙ্গে মৎস্য ব্যবসায়ী, জাল-নৌকা, জাল বিক্রেতার জরিপ করে তাদের রেজিস্ট্রেশন করতে হবে, আইনের আওতায় আনতে হবে। ক্ষমতাসীন দলের লোকজন মাছের ব্যবসা করতে পারবে না। এসব ক্ষমতাসীন মৎস্য ব্যবসায়ীর আড়তে মাছ না বিক্রি করলে জেলেরা জলদস্যুর কবলে পড়েন। কারণ প্রতিটি মাছ ঘাটে জলদস্যুদের সোর্স হচ্ছে মৎস্য ব্যবসায়ী। প্রতিবছর জেলে পুনর্বাসনের নামে কোটি কোটি টাকা বরাদ্দ হচ্ছে। চেয়ারম্যান, মেম্বাররা এ নিয়ে চরম দুর্নীতি করছেন। জেলেরা এর কোনো ফল পান না।
জরিপ না থাকলেও ধরা হয় ভোলায় দেড় লাখ জেলে পরিবার আছে। উপকূলীয় অঞ্চলে আছে কয়েক কোটি। ভোলার এই দেড় লাখ জেলে পারিবারে তিন লাখ শিশু জেলে আছে। এদের নেই কোনো শিক্ষা। সে মহাজনের কাছ থেকে দাদন নিয়ে জাল তৈরি করে মাছ ধরবে। মাছ বিক্রি করবে আড়তে। দাদনের কারণে মহাজনকে শতকরা ১০ থেকে ৩০ টাকা দিতে হয়। মহাজনের ভাগ দিয়ে যা পাবে তা-ই খরচ করবে। ইদানীং মহাজনের দাদনের সঙ্গে যুক্ত হয়েছে এনজিওঋণ। মাছ ধরা নিষিদ্ধ মৌসুমেও তাদের ঋণের কিস্তি শোধ দিতে হয়।
জেলেদের ঠকানো খুব সহজ। এঁদের ভেতর সঞ্চয়ী মনোভাব না থাকায় তাঁরা ইচ্ছামতো খরচ করেন। মাছ ধরা, কেনাবেচাকে কেন্দ্র করে ভোলার প্রায় ৮০টি মাছঘাট গড়ে উঠেছে। এসব আড়তের মহাজনেরা চান, জেলেরা সারাজীবন ঋণী থাকুন। মধ্যস্বত্বভোগীদের থাবা থেকে জেলেদের মুক্ত করতে না পারলে তাঁদের ভেতর সঞ্চয়ী মানসিকতা আসবে না। মানবেতর জীবন থেকে তাঁরা কখনো মুক্ত হবেন না। আর মহাজনি থাবা থেকে জেলেদের মুক্ত করতে হলে দরকার একটি জেলে নীতিমালা, দরকার একটি জেলে ব্যাংক, দরকার প্রতিটি জেলের জীবন বিমা, দরকার ব্যাপক পরিমাণে সচেতনতা সভা; যাতে জেলে, জেলে পরিবার জানতে পারে বছরে আট মাস আয় করে চার মাস বসে বসে, নয়তো অন্য কাজ করে জীবন নির্বাহ করা সম্ভব। মহাজনের কাছ থেকে ঋণ নিতে হবে না, মুক্তবাজারে মাছ বিক্রি করে টাকা কামাতে পারবেন।
নেয়ামত উল্যাহ: সাংবাদিক।
স্বাধীনতাবিরোধী শক্তি
যুদ্ধাপরাধ ও আমাদের বিচিত্র ইতিহাস
গোলাম আযমকে যুদ্ধাপরাধের অভিযোগে গ্রেপ্তার করা হয়েছে। দীর্ঘ ৪০ বছর পরে হলেও আমরা যে জাতি হিসেবে ১৯৭১ সালের ঘাতকদের বিচারের ব্যবস্থা করতে পেরেছি, এতে এক ধরনের সন্তুষ্টিও রয়েছে আমাদের মনে। শুধু ভাবতে অবাক লাগে, যেসব ব্যক্তি ও রাজনৈতিক দল এ দেশের মানুষকেই হত্যা করেছে এবং হত্যা করতে সাহায্য করেছে, তারা আশ্চর্যজনকভাবে আবার এ দেশেই পুনঃপ্রতিষ্ঠা লাভ করেছিল। যেই গোলাম আযম ১৯৭২ সালের পর পাকিস্তানের নাগরিক হয়ে বিশ্বের বিভিন্ন দেশে স্বাধীন বাংলাদেশের বিরুদ্ধে বিষদগার করে ঘুরে বেড়িয়েছেন, সেই গোলাম আযমই আবার বাংলাদেশের নাগরিকত্ব নিয়ে এই দেশে রাজনীতির কলকাঠি নেড়েছেন। বাংলাদেশের নাগরিকত্ব নিয়েছেন ঠিকই, কিন্তু এ দেশের প্রতি তাঁর কখনো আনুগত্য ও ভালোবাসা হয়নি। তাঁর আত্মজীবনী থেকেই তাঁর মনমানসিকতার পরিচয় পাওয়া যায়।
গোলাম আযমের মতো মানুষেরা কী করে এ দেশে আবার রাজনীতি করার সুযোগ পেয়েছেন, সে বিষয়টির ব্যাপারে আমরা সবাই অবগত আছি। এই কিছুদিন আগে যখন বেগম খালেদা জিয়া দাবি করে বসলেন যে যুদ্ধাপরাধীদের বিচার কার্যক্রম বন্ধ করে দেওয়া হোক, তখন আমাদের সেই পুরোনো ব্যথা-বেদনাকেই তিনি আবার জাগিয়ে দিলেন। তাঁরই স্বামী জেনারেল জিয়াউর রহমান, যিনি এত গর্বিতভাবে মুক্তিযুদ্ধে অংশ নিয়েছিলেন এবং যিনি স্বচক্ষে দেখেছেন, পাকিস্তানি বাহিনী ও রাজাকাররা কী জঘন্যভাবে বাঙালি হত্যা করেছে, সেই তিনিই আবার রাজনৈতিক অঙ্গনে আওয়ামী লীগকে ঠেকানোর কৌশল হিসেবে ওই পাকিস্তানি দোসরদের সহায়তায় দেশ পরিচালনার চেষ্টা করলেন। তাঁর মন্ত্রী ছিলেন আবদুল আলীম, যাঁর বিরুদ্ধে সেই ১৯৭১ সাল থেকে আমরা গুরুতর অভিযোগের কথা শুনে এসেছি। জিয়া যখন দেশকে স্বাধীন করার জন্য যুদ্ধ করছিলেন, তখন শাহ আজিজুর রহমান জাতিসংঘে পাকিস্তানের পক্ষে এবং মুক্তিযুদ্ধের বিপক্ষে কথা বলে যাচ্ছিলেন। অথচ এমন একজন মনেপ্রাণে পাকিস্তানিকেই জিয়া তাঁর সরকারে প্রধানমন্ত্রী বানিয়েছিলেন। আর যেই নিজামী ও মুজাহিদকে আমরা নিজ চোখে এই ঢাকা শহরে দেখেছি পাকিস্তান সেনাবাহিনীর হয়ে রাজাকারদের মহড়া পরিচালনা করছেন, তাঁরাই আবার খালেদা জিয়ার সরকারের মন্ত্রীরূপে আবির্ভূত হন।
আমরা বাঙালিরা আমাদের ইতিহাস নিয়ে গর্ববোধ করি এবং সেটা যথার্থই করি। তার পরেও অনেক কথা থেকে যায়। আমি, আপনি, আমরা যারা সেই ভয়াবহ নভেম্বর ১৯৭৫-এর দৃশ্যগুলো দেখেছি—অবাক হয়েছি, যখন বাংলাদেশ সেনাবাহিনীর জওয়ানদের মুখে সেই পাকিস্তানি কায়দায় স্লোগান তুলতে। খালেদ মোশাররফের মতো বীর মুক্তিযোদ্ধাকে হত্যা করে এল তারা। জিয়াকে মুক্ত করে আনল এবং রাজপথে ট্যাংক নিয়ে নামল, অনেক বাঙালি আবার করতালির মধ্যদিয়ে এই খুনিদের স্বাগত জানাল এবং সেটা করল বলেই কয়েক বছর পরে মাওলানা মান্নানের মতো কুখ্যাত এক রাজাকার জেনারেল এরশাদের সামরিক সরকারের মন্ত্রী হিসেবে পুনঃপ্রতিষ্ঠা লাভ করেন। তিনি একা নন, সালাউদ্দিন কাদের চৌধুরীর মতো মানুষও ওই সরকারের মন্ত্রী হয়েছিলেন। আর আমরা বাঙালিরা এসব দৃশ্য দেখেছি। আমাদের মধ্যে অনেকেই আবার মুক্তিযুদ্ধের চেতনাকে বেমালুম ভুলে গিয়ে এই পরিস্থিতি মেনে নিয়েছি। মুক্তিযুদ্ধের সময়ের চার বিশিষ্ট জাতীয় নেতাকে কারাগারে হত্যা করা হলো এবং সেই জঘন্য অপরাধের সুষ্ঠু বিচার আজ পর্যন্ত হলো না। ১৯৭৫ থেকে শুরু করে ১৯৮১ সাল পর্যন্ত একে একে মুক্তিযোদ্ধা সামরিক বাহিনীর অফিসারদের হত্যা করা হয়। সেই বিষয়ে আজ পর্যন্ত কোনো তদন্ত, কোনো বিচার হলো না।
সেই পুরোনো কথাটা মনে পড়ে যায়—বড় বিচিত্র এই দেশ! বেশ কয়েক বছর আগে আমাদের অত্যন্ত শ্রদ্ধেয় সৈয়দ নাজিমদ্দিন হাশিম তাঁর রোজনামচা ‘বন্দিশালা পাকিস্তান’ প্রকাশ করেছিলেন। সেই গ্রন্থে বর্ণিত রয়েছে এমন সব বাঙালি ভদ্রলোকের কথা, যাঁরা সবাই পাকিস্তান সরকারের চাকরি করতেন। কিন্তু ডিসেম্বর ১৯৭১-এর পর পাকিস্তানের বিভিন্ন ক্যাম্পে আটক ছিলেন। হাশিম সাহেব কারও নাম উল্লেখ করেননি, তবে বলে দিয়েছেন যে এসব বাঙালি কী পরিমাণে বাংলাদেশকে ঘৃণা করতেন, কী ভাষায় বলতেন যে পাকিস্তানের ভেঙে যাওয়াটাকে তাঁরা মেনে নিতে পারেননি। সবাই বাঙালি এবং বন্দী, কিন্তু এর পরও পাকিস্তানপ্রীতি তাঁদের যায়নি। আমি হাশিম ভাইকে জিজ্ঞাসা করেছিলাম, কেন তিনি এঁদের নাম প্রকাশ করেননি। জবাবে তিনি বলেছিলেন, এঁরা সবাই জীবিত এবং যেই স্বাধীন বাংলাদেশকে তাঁরা পাকিস্তানের বন্দিশালায় এত ছোট নজরে দেখেছেন, সেই বাংলাদেশেই তাঁরা সরকারের উচ্চস্থানে অধিষ্ঠিত হয়েছেন। এ কথা প্রসঙ্গে মনে পড়ে যায়, ১৯৭৩-এর জোট নিরপেক্ষ সম্মেলনের বিষয়টি। সে সময় আলজিয়ারসে কিউবার নেতা ফিদেল কাস্ত্রো একেবারে পুলকিত হয়ে বঙ্গবন্ধুর সঙ্গে মিলিত হন এবং তাঁর কাছে জানতে চান, বাংলাদেশের প্রশাসন ও নিরাপত্তা কীভাবে তিনি পরিচালনা করছেন। জবাবে বঙ্গবন্ধু তাঁকে নাকি বলেছিলেন, পাকিস্তান থেকে ফিরে আসা বাঙালি সামরিক ও বেসামরিক কর্মকর্তাদের কথা। কিউবার নেতা কিছুটা বিস্মিত হয়ে জানতে চাইলেন, ওই কর্মকর্তাদের বিষয়ে কি কোনো যাচাই-বাছাই করা হয়েছিল কি না। যখন বঙ্গবন্ধু বললেন, ওরা তো আমারই বাঙালি এবং বাংলাদেশের জন্যই কাজ করছেন; তখন ফিদেল কাস্ত্রো নাকি উত্তরে বলেছিলেন, এটা ঠিক হয়নি এবং এই ভুলের কারণেই আপনি বিপদে পড়বেন। আপনাকে শেষ করে দেবে ওরা। ওই কথার দুবছর পরই বঙ্গবন্ধু নিহত হলেন। আজ একটু ভেবে দেখুন। যুদ্ধের পর যেসব সামরিক অফিসার বিভিন্ন সময়ে নিহত হয়েছেন, তাঁরা সবাই ছিলেন মুক্তিযোদ্ধা। পাকিস্তান থেকে আগত বাঙালি সেনা কর্মকর্তাদের সবাই বহাল তবিয়তে রয়ে গেলেন।
এই কথাগুলো আমরা কেউ সচরাচর বলি না, কিন্তু বলা দরকার। সত্যকে পাশ কাটিয়ে যাওয়ার কারণেই আজ আমাদের এই দুর্গতি। সৈয়দ সাজ্জাদ হোসেন ১৯৭১ সালে পাকিস্তানের হয়ে মুক্তিযুদ্ধ সম্বন্ধে মিথ্যা রটিয়েছেন। তিনি এ দেশে ফিরেই মারা গেলেন। পাকিস্তানের পররাষ্ট্র দপ্তরে যেসব বাঙালি একাত্তরের পরও কর্মরত ছিলেন এবং বাংলাদেশের বিরুদ্ধে কথা বলতেন, তাঁরা আবার এ দেশে ফিরে আমাদের পররাষ্ট্রসচিব ও রাষ্ট্রদূত হয়েছেন। একজন বাঙালি ১৯৭৭ পর্যন্ত বিভিন্ন দেশে পাকিস্তানের রাষ্ট্রদূত হয়ে কাজ করেছেন। অথচ সেই ব্যক্তিই বাংলাদেশে ফিরে এসে জেনারেল এরশাদের আমলে জাতীয় সংসদের ডেপুটি স্পিকার হয়েছিলেন। কেন হয়েছিলেন, কীভাবে হয়েছিলেন, সে বিষয়ে কোনো দিন কোনো প্রশ্ন আমরা করিনি। এক ধরনের অনীহা আমাদের মধ্যে এসে গেছে। জিয়াউর রহমান পাঁচ বছর আমাদের ইতিহাসকে কুয়াশায় ঢেকে রেখেছিলেন। হুসেইন মুহম্মদ এরশাদ ওই একই কাজ করেছেন। বেগম জিয়াও খুব একটা পরিবর্তন আনেননি বরং তিনি তাঁর সরকারে যুদ্ধাপরাধীদের একেবারে উচ্চস্থান দিয়েছেন।
অদ্ভুত আমাদের ইতিহাস! বঙ্গবন্ধুকে আমরা হত্যা করেছি। জাতীয় চার নেতাকে হত্যা করেছি। খুনিদের বিভিন্ন সরকার বিভিন্ন সময়ে সুযোগ-সুবিধা করে দিয়েছে। রাজাকারদের বাড়িতে বাংলাদেশের পতাকা উড়তে দেখেছি।
আর যেসব মুক্তিযোদ্ধা স্বাধীন দেশে প্রাণ দিয়েছেন, তাঁদের কথা আমরা কজনই বা স্মরণ করে থাকি? সেদিন কি আসবে, যেদিন সরকার, আমাদের সেনাবাহিনী, আমরা সবাই খালেদ মোশাররফ এবং তাঁর মতো যেসব বীর বাঙালিকে হত্যা করা হয়েছে, তাঁদেরকে সরকারিভাবে, আনুষ্ঠানিকভাবে আবার উচ্চ মর্যাদায় প্রতিষ্ঠিত করা হবে?
হতে পারে। হবেও। কিন্তু এসবই নির্ভর করছে আমরা কত দ্রুত এবং নিখুঁতভাবে একাত্তরের যুদ্ধাপরাধীদের বিচারকাজ সম্পন্ন করতে পারি। জনাব সৈয়দ বদরুল আহ্সান, আপনার লেখায় সবই পেলাম, কিন্তু কিছু ঘটনা কেন যেন আপনি পাশ কাটিয়ে গেলেন। এক, কেন বঙ্গবন্ধু এদেরকে মাফ করেছিল? কারন তিনি যুদ্ধে ছিলেন না এবং জানতেন না আমরা যুদ্ধাবস্থায় কতটুকু নির্যাতিত হয়েছি। অথবা অন্য কোনো অজানা কারন। আমরা অনকেই মনে করি, তার এই ভুলের জন্যই পরবর্তী সব ঘটনার অবতারণা। দুই, কেন তাঁর কন্যা শেখ হাসিনা ওই নিজামী এবং ওই দলের সাথে যুগত্পট আন্দোলন করেছিল। তিন, কেন শেখ হাসিনা আজ অবধি সেই স্বৈর শাসক এবং দালাল দোসর এরশাদের সাথে জোটবদ্ধ? তার মানে, স্বাধীনতা উত্তর আজ অবধি যত দলই ক্ষমতায় গেছে সবাই মোটামোটি আজকের এই অবস্থার জন্য দ্বায়ী। আজ নিজামীর দল যদি আওয়ামীলীগের জোটবদ্ধ হতো, আমি হলফ করে বলতে পারি আজ এদের বিচার হতো না। যেমন বিচার হবেনা অনেক আওয়ামী লীগের বর্তমান দোসর বা আত্মীয়, তত্কালীন রাজাকার/আলবদরদের। জনাব আহসান আমরা প্রথম আলোর কাছ থেকে নিরপেক্ষ রিপোর্টিং আশা করি। প্লিজ ইতিহাসকে টুকরো টুকরো করে দেখবেন না। যার যার দ্বায় ভার তার তার কাঁধে দিন। আশাকরি প্রথমআলো আমার লেখাটুকু ছাপবে।
কৃষি
প্রযুক্তির আধুনিকায়ন
দেশে কৃষিপণ্য উৎপাদন থেকে শুরু করে উৎপাদন বৃদ্ধি এবং বাজারজাতের বিষয়টি অনাবিষ্কৃত রয়ে গেছে এখনো পর্যন্ত। প্রাকৃতিক বিপর্যয়ের কারণে এবং বিদ্যুৎ, সেচ, সার ও কীটনাশকের ঘাটতি, শস্য উৎপাদনে উপযুক্ত পরিকল্পনা, উৎপাদনব্যবস্থায় আধুনিক প্রযুক্তির ব্যবহার হচ্ছে না বলে জনসংখ্যার নিরিখে খাদ্য ও কৃষিপণ্য উৎপাদন হচ্ছে না। ইতিমধ্যে দেশের জনসংখ্যা ১৬ কোটি ছাড়িয়েছে। অন্যদিকে নদীভাঙন, বন্যা, শিল্পায়ন, আবাসন, রাস্তাঘাট নির্মাণ ইত্যাদি বৃদ্ধি পাওয়ায় কৃষি জমির পরিমাণ অনেক কমে গেছে। শুধু যে জমির পরিমাণ কমে গেছে তা নয়, বৈশ্বিক জলবায়ুর পরিবর্তনের কারণে খরা, বন্যা, ঝড়, জলোচ্ছ্বাস ইত্যাদির কারণে কৃষি উৎপাদন ব্যাহত হয়, ফসলহানি ঘটে থাকে। বিভিন্ন কারণে খাদ্যঘাটতি ক্রমশ বেড়েই চলেছে। নিতান্ত দুঃখজনক, বাংলাদেশে বিগত দিনের সরকার কৃষি উন্নয়ন করপোরেশন গুটিয়ে নেওয়ার পর কৃষি মন্ত্রণালয় খাদ্য উৎপাদন বৃদ্ধি তথা খাদ্য উৎপাদন জনসংখ্যার নিরিখে এগিয়ে যাচ্ছে কি না এরূপ কোনো জরিপ করেনি। একদিকে আবাদযোগ্য জমি কমে যাচ্ছে, অন্যদিকে প্রতি বছর দেশের জনসংখ্যা ২০ লাখ করে বাড়ছে। কিন্তু কৃষিতে উন্নত প্রযুক্তির ছোঁয়াই লাগেনি। এভাবে চলতে থাকলে দেশ অচিরেই সংকটের মুখোমুখি হবে।
কৃষি উৎপাদনে গতিশীলতা সৃষ্টি ও কৃষিপণ্য বাজারজাতের বিষয়টি গুরুত্বপূর্ণ। সময়মতো কৃষি উন্নয়নের দিকে নজর না দেওয়ায় আমাদের দেশ আজ খাদ্যঘাটতির মতো অবস্থার মুখোমুখি। গ্রাম ও শহরের মধ্যে উপার্জনের বিশাল ফারাক আছে এবং এই বৈষম্য ক্রমাগত বেড়েই চলেছে। এর অন্যতম কারণ, আমাদের অর্থনীতিতে কৃষির গুরুত্ব কমেছে। ‘হিউম্যান ডেভেলপমেন্ট ইন সাউথ এশিয়া-২০০৩’ শীর্ষক এক নিবন্ধে বলা হয়েছে যে বাংলাদেশে ১৯৯৬-২০০০ সালে জাতীয় উৎপাদনের মোট ২৮ দশমিক ৯ শতাংশ এসেছে কৃষি খাত থেকে। কিন্তু ওই সময় শ্রমিক বিনিয়োগের ক্ষেত্রে কৃষির ওপর নির্ভরশীলতা ছিল ৬৩ দশমিক ২ শতাংশ। অথচ ১৯৮০-৮৫ সালে জাতীয় আয়ের ৪২ দশমিক ২ শতাংশ এসেছে কৃষি থেকে এবং সে সময় কৃষিতে শ্রমিক বিনিয়োগ ছিল ৫৮ দশমিক ২ শতাংশ। অর্থাৎ অর্থনীতিতে গ্রামের গুরুত্ব কমেছে, কিন্তু গ্রামনির্ভর মানুষের সংখ্যা বেড়েছে। বাজারভিত্তিক যে উদার অর্থনীতির ব্যবস্থা আমরা গড়ে তুলেছি, তাতে আমাদের তাবৎ মনোযোগ শহর ও শহুরে মানুষদের ঘিরে। গ্রামে উৎপাদনের চাকা ঘুরছে না, তাই কর্মসংস্থানের সুযোগও নেই। গ্রামীণ মানুষের শিক্ষার সুযোগ ও মান বাড়ানোর চেষ্টা নেই, গ্রামে স্বাস্থ্যসেবার সুযোগ সীমিত এবং আরও দুঃখজনক, গ্রামীণ কুটিরশিল্প হারিয়ে যাচ্ছে। প্রাথমিক অবস্থায় রাষ্ট্রীয় হস্তক্ষেপ অর্থাৎ রাষ্ট্রীয় পৃষ্ঠপোষকতা না পেলে এগুলোর বিকশিত হওয়ার সম্ভাবনা থাকে না।
প্রতিবেশী ভারতে কৃষি উৎপাদন বৃদ্ধি এবং গ্রামকে ঘিরে যে সমৃদ্ধি ঘটেছে, তাতে বিরাট ভূমিকা রেখেছে ইন্ডিয়ান টোব্যাকো কোম্পানি (আইটিসি)। ২০০০ সালে আইটিসির কৃষি ব্যবসায়ের প্রধান নির্বাহী শিবকুমার মধ্য প্রদেশের সয়া চাষিদের ভাগ্যোন্নয়ন এবং সঙ্গে সঙ্গে আইটিসিকে ভিন্ন আরেকটি লাভজনক ব্যবসায়ে যুক্ত করার লক্ষ্যে তিনি আইটিসির চেয়ারম্যান যোগেশ চন্দর দেবেশ্বরের কাছে ৫০ লাখ রুপি মঞ্জুরি চাইলেন। দেবেশ্বর তাঁকে ১০ কোটি রুপি দিলেন। শিবকুমার ই-চৌপল নামে একটি সংগঠন তৈরি করে কাজে নেমে পড়লেন। ই-চৌপল হচ্ছে গ্রামের বয়স্ক এবং জ্ঞানবৃদ্ধদের একটি সংগঠন, যেখানে গ্রাম উন্নয়নভিত্তিক গুরুত্বপূর্ণ বিষয়গুলো আলোচিত হয়। আইটিসি প্রথমে কৃষকদের সংখ্যার ভিত্তিতে গ্রামে গ্রামে ইন্টারনেট সংযোগসহ কম্পিউটার বসিয়ে দেয়। নির্বাচিত গ্রামগুলোতে কম্পিউটার চালানোর জন্য বিদ্যুতের ব্যবস্থা হয়েছে সৌরবিদ্যুৎ থেকে এবং ইন্টারনেট সংযোগ পাওয়া যাচ্ছে ভি-সাট (V-SAT) থেকে। আইটিসির পক্ষ থেকে সপ্তাহ খানেকের প্রশিক্ষণপ্রাপ্ত স্থানীয় একজন সামান্য লেখাপড়া জানা কৃষক এই কম্পিউটার অপারেটর বা সঞ্চালকের ভূমিকা পালন করেন শুধু কৃষকদের কৃষিবিষয়ক তথ্য-উপাত্তভিত্তিক পাঁচ ধরনের সেবা প্রদানের জন্য। যথা এক. তথ্য: দৈনিক আবহাওয়া বার্তা, বিভিন্ন কৃষিপণ্যের মূল্য পরিস্থিতি, আইটিসি কর্মকর্তা ও চাষিদের উদ্দেশে পাঠানো ই-মেইল এবং দেশ-বিদেশের খবর। এসব তাদের সরবরাহ করা হবে বিনা খরচায়, স্থানীয় ভাষায়। দুই. জ্ঞান: প্রতিটি অঞ্চলের প্রত্যেক ফসলের জন্য চাষ-পদ্ধতির ব্যাপারে প্রশিক্ষণ, মাটির গুণাগুণ পরীক্ষা, কৃষি বিশ্ববিদ্যালয়ের বিশেষজ্ঞদের পরামর্শের ভিত্তিতে কৃষকদের কৃষিকাজে উৎসাহিত করা। কৃষকেরা কোনো অর্থ ব্যয় না করেই এ সাহায্য ও পরামর্শ পাবে। তিন. কেনাকাটা: কৃষকেরা ই-চৌপলের মাধ্যমে বীজ, সার এবং কীটনাশক ছাড়াও বাইসাইকেল, ট্রাক্টর এমনকি শস্যবিমা পর্যন্ত কিনতে পারবে। চার. বিপনন: ইন্টারনেটে দর যাচাই করে কৃষকেরা তাদের উৎপাদনসামগ্রী ই-চৌপল কিংবা বাজারে বিক্রি করতে পারে। পাঁচ. উন্নয়ন কর্মসূচি: ই-চৌপলের উদ্যোগে ও সহায়তায় গো প্রজনন উন্নয়ন, কৃষিকাজে সেচের জন্য বৃষ্টির পানি সংরক্ষণ ও মহিলাদের জন্য আত্মকর্মসংস্থানের পথ খুঁজে বের করা ইত্যাদি ক্ষেত্রে বিভিন্ন এনজিও কাজ করছে।
ভারতের কোনো কোনো রাজ্যে ই-চৌপলের ইন্টারনেটের মাধ্যমে কৃষকেরা গ্রামে বসেই অনলাইনে তাদের জমির রেকর্ড যাচাই করার সুযোগ পাচ্ছেন। গ্রামের কৃষকেরা গরিব। কোনো কৃষকেরই খবরের কাগজ কিনে পড়ার সামর্থ্য নেই। এখন তাঁরা অনলাইনে খবরের কাগজ পড়ছেন, দিনভর খাটুনির পর সন্ধ্যায় কাজ শেষে বিনোদনের সুযোগ পাচ্ছেন। সুস্থ বিনোদনমূলক ছবি ছাড়াও অত্যাধুনিক কৃষি-পদ্ধতির ওপর সিনেমা দেখছেন। প্রকল্প এলাকায় কৃষি উৎপাদন তিন গুণ বেড়ে গেছে। কৃষকেরা যাতে উৎপাদিত পণ্যের সঠিক মূল্য পান, সে জন্য ই-চৌপল ন্যায্যমূল্যে পণ্য কিনে নেয়। আইটিসির এই উদ্যোগের সাফল্য অভাবিত। আইটিসির এই উদ্যোগ দ্য নিউইয়র্ক টাইমস, দ্য ইকোনমিস্ট, হার্ভার্ড বিজনেস স্কুল এবং জাতিসংঘের ভূয়সী প্রশংসা অর্জন করেছে।
‘যখন আশ্চর্য বলে কোনো কিছু নেই’
আমরা মাঝেমধ্যে গান গাইতে ঢাকার বাইরে যাই। এক সময় গায়ক বা শিল্পীদের কোনো অনুষ্ঠানে আমন্ত্রণ করে নিয়ে গেলে সম্মানী দেওয়ার নিয়ম ছিল। এই সময়ে এসে নানা ঘটনা পরম্পরায় এবং বেশকিছু তিক্ত অভিজ্ঞতার উপসংহারে সম্মানী শব্দটা বদলে দিয়েছি আমি নিজেই। এক জায়গা থেকে আরেক জায়গায় যাওয়ার ভ্রমণক্লান্তি আর গান গাওয়ার পরিশ্রমের বিনিময় হিসেবে ওটাকে এখন পারিশ্রমিক বলি। সব ক্ষেত্রে সেটিও সব সময় পাওয়া যায় না। কারণ, আয়োজকদের বাজেট প্রায় সময়ই ‘ফেল’ করে। আমরা যে ধরনের গান করি, বিষয়বস্তু ও আঙ্গিক মিলিয়ে তা প্রধানত দেশাত্মবোধক গান বা গণসংগীতের ধারাকে অনুসরণ করে। তো এ ধরনের গান পরিবেশনের শেষে প্রাপ্তি জোটে কখনো ফুলের তোড়া, কখনো প্লাস্টিক দিয়ে তৈরি সুন্দর কোনো ক্রেস্ট। এই তো কয়েক দিন আগে এক অনুষ্ঠানে গান গেয়ে মঞ্চ থেকে নামছি, আমাদের দেশের গুণী শিল্পী সুবীর নন্দী পাশ কাটিয়ে মঞ্চে উঠতে উঠতে আমার হাতে আয়োজকদের দেওয়া ফুলের তোড়া দেখে সহাস্যে বলে উঠলেন, ‘শুধুই ফুল? ফুলে কিন্তু ব্যাকটেরিয়া থাকে।’ আমি তাঁকে আশ্বস্ত করি। ‘না দাদা, ছোট একটা প্যাকেটও দিয়েছে।’ দেশাত্মবোধক গান কিংবা গণসংগীত অনেক দিন করেছেন বা করতেন, যাঁরা নৈতিক অবস্থানে অটল থেকেছেন, যাঁরা রাষ্ট্রশাসক ও কায়েমি স্বার্থের বিরুদ্ধে নিরলস লড়েছেন, যাঁরা গৌরবের ইতিহাস গড়েছেন, মানুষকে মনুষ্যত্বের দিকে চোখ ফিরিয়েছেন, ইতিহাসের পাতা উল্টে উল্টে এখন দেখতে পাই, চলতে চলতে তাঁদের জীবন কী দুঃসহ দিনরাতই না পার করেছে! শিল্প-সংস্কৃতির যেকোনো শাখাতেই এ একই প্রাপ্তি। কেন?
একুশ শতকের পৃথিবী আজ অন্য রকম। বাংলাদেশও। দুঃসংবাদ হলো, এই অন্য রকমটা ইতিবাচক নয়। নেতিবাচক। খুলনা থেকে যে নৃত্যশিল্পীকে সাতক্ষীরায় নিমন্ত্রণ করে এসেছিল আওয়ামী লীগের ছাত্রসংগঠন বাংলাদেশ ছাত্রলীগ তাঁদের অনুষ্ঠানে নৃত্য পরিবেশন করার জন্য, বাজেট ‘ফেল’ করলে তাঁকে ফুলের তোড়া দিয়ে সসম্মানে খুলনা ফিরে যাওয়ার ব্যবস্থা করতে পারত, অন্য আরও অনেক দিনের মতো সেই শিল্পী দীর্ঘশ্বাস বুকে চেপে বাড়ি ফিরতেন, পরদিন সকালে বা বিকেলে আবার পায়ে নূপুর বাঁধতেন, হয়তো কোনো নৃত্যানুষ্ঠান বা নিয়মিত চর্চার পাটাতনে দাঁড়াতেন, নৃত্য মুদ্রাগুলো চোখে-মুখে আঙুলে বাঙময় হয়ে উঠত, জরা ও মৃত্যুকে অস্বীকার করে জীবন হয়ে উঠত আশাবাদের প্রজাপতি...! সেসব কি আর হবে? ঘুমের ভেতর আঁতকে ওঠার মতো, তীব্র অসম্মানের সেই রাতের কথা তিনি বিস্মৃত হবেন কীভাবে? নূপুর পায়ে বাঁধার কথা মনে হলেই তাঁর মনে পড়বে একটা নির্জন বাড়ির কথা। অনুষ্ঠান শেষে স্বামীসহ তাঁকে সেই বাড়িতে নিয়ে যাওয়া হয়েছিল রাতের খাবার খাওয়ানোর জন্য। মধ্যরাতের সেই ঘরে কোনো খাদ্য ছিল না তাঁর জন্য। অপেক্ষা করছিল কতিপয় খাদক। তিনি নিজেই ছিলেন তাদের খাদ্য। পুঁজিবাদী এই সমাজ আর পুরুষতান্ত্রিক মনের গহিনে নারীর পরিচয় তো এর বেশি কিছু না। ক্ষমতাসীন রাজনৈতিক দলের মদদ পাওয়া ছাত্রলীগের সেই পান্ডাদের হাতে কিছুক্ষণ আগের সচল নৃত্যমুদ্রাগুলো মধ্যরাতে নিহত হলো। উৎফুল্ল মনে সেই নৃত্যশিল্পী আর কখনো নাচবেন কি?
স্বাভাবিক মৃত্যুতেও আমাদের শোক হয়। আমরা কাঁদি। বিলাপ করি। স্বজন হারানোর শোক আমাদের ব্যথিত করে। আর অস্বাভাবিক বা অকালমৃত্যুতে আমরা বিক্ষুব্ধ হই। যদি কেউ খুন হয়, আমরা প্রতিবাদে মুখর হই, সমবেত হই, সমস্বার্থে উচ্চকিত হই। সভ্যতা আমাদের তাই শিখিয়েছে। সাতক্ষীরা ও খুলনা থেকে রাজধানী ঢাকা কতদূর? লাঞ্ছনার সেই সংবাদ তো গণমাধ্যম আমাদের কাছে ঠিকই পৌঁছে দিল। এখানে সংস্কৃতিচর্চার হেডকোয়ার্টার। সেই হেডকোয়ার্টারে কত সভাপতি কত সাধারণ সম্পাদক। কত কেন্দ্রীয় কমিটি। শিল্পকলার নানা শাখায় অবদান রাখার জন্য কতজন কত রাষ্ট্রীয় পদক পেয়েছেন। গুণীজন সম্মাননা পেয়েছেন। ঢাকায় কত নৃত্যসংগঠন, নারী সংগঠন। আমরা কেউ মুখর হলাম না প্রতিবাদে! আমরা কেউ বললাম না সত্যভাষণ। যেন, ও কেবল সাতক্ষীরার বিষয়। যেন, ও কেবল ওই নৃত্যশিল্পীর নিজস্ব লাঞ্ছনা। নাকি, আমরা বলার যোগ্যতা হারিয়েছি। আমরা আমাদের নিজস্ব বুদ্ধি বন্ধক দিয়েছি অন্যের কাছে। শিল্পের প্রতি দায়বদ্ধতা, মানুষের ও সমাজের প্রতি দায়বদ্ধতা, নীতি-নৈতিকতা—এসব কথা ও ধারণা এখন কি কেবলই রুদ্ধদ্বার কক্ষের সেমিনারের আলোচ্য বিষয়?
ছাত্রলীগের কেন্দ্রীয় কমিটি লাঞ্ছনাকারী দুজন পান্ডাকে বহিষ্কার করেছে, সাতক্ষীরা জেলা কমিটি বাতিল করেছে। পুলিশ প্রশাসন অভিযুক্ত ব্যক্তিদের গ্রেপ্তার করেছে। উচিত ছিল, ছাত্রলীগ কেন্দ্রীয় কমিটির পক্ষ থেকে অসম্মানিত নৃত্যশিল্পীর কাছে ক্ষমা চাওয়া। সেটা তারা করেনি। ছাত্রলীগের উপদেষ্টা যাঁরা বা যিনি সেই আওয়ামী লীগ নেতৃত্বও তা করেনি। তার মানে, রাষ্ট্র এই অসম্মানকে বৈধতা দিয়েছে। এই রাষ্ট্র মানুষ ও মনুষ্যত্বকে অসম্মান করে, করছে এবং করতে শেখাচ্ছে। সে কারণেই আমরা মৌন ও বধির। একই কারণে ছাত্রলীগ ও ক্ষমতাসীনেরা এমন বেপরোয়া। মৌনতা দিয়ে বেপরোয়া কাউকে আটকানো যায়?
বাংলাদেশ প্রকৌশল বিশ্ববিদ্যালয় (বুয়েট) এবং খুলনা প্রযুক্তি ও প্রকৌশল বিশ্ববিদ্যালয়ের সাধারণ ছাত্রছাত্রীদের ওপর লাঠি, রড ও চাপাতিসজ্জিত ছাত্রলীগের নারকীয় হামলার ঘটনা গণমাধ্যমের কল্যাণে দেশবাসী জেনেছেন। জগন্নাথ বিশ্ববিদ্যালয়ে ভর্তিচ্ছু ছাত্রছাত্রীদের কাছ থেকে উন্নয়ন ফির নামে বাড়তি টাকা নেওয়ার প্রক্রিয়া প্রতিরোধ করতে চেয়েছে সাধারণ ছাত্রছাত্রীদের মোর্চা প্রগতিশীল ছাত্র জোট। বিশ্ববিদ্যালয় প্রশাসনের এই অগণতান্ত্রিক এবং স্বেচ্ছাচারিতামূলক উদ্যোগের পক্ষ নিয়ে ছাত্রলীগ সশস্ত্র হামলা করেছে প্রগতিশীল ছাত্রজোটের নেতা-কর্মীদের ওপর। ছাত্রজোটের নারীকর্মীরাও তাঁদের হামলায় গুরুতর আহত হয়েছেন। প্রশ্ন জাগে, উন্নয়ন ফির নামে বিশ্ববিদ্যালয় প্রশাসন এই যে বাড়তি পাঁচ হাজার করে টাকা প্রত্যেক ভর্তিচ্ছু ছাত্রের কাছ থেকে নিতে চাইছেন, তা যদি তারা নিতে পারেন, তাতে ছাত্রলীগের কী লাভ? তাঁরা কি বিশ্ববিদ্যালয় প্রশাসনের কাছ থেকে ওই টাকার ভাগ পাবেন? তা না হলে সাধারণ শিক্ষার্থীদের স্বার্থবিরোধী এই স্বেচ্ছাচারিতার পক্ষ নিয়ে নারকীয় হামলা এবং বিশ্ববিদ্যালয়জুড়ে একটা ভীতিকর পরিবেশ সৃষ্টি করে চলেছে কেন তারা? ক্ষমতা মানে কী? যতদিন ক্ষমতা, ততদিন লুটেপুটে খাও। পাশবিক উন্মত্ততায় দিগ্বিদিক ছুটতে থাকো। বিচার-বিবেচনা-বিবেক আর সমষ্টির স্বার্থের গলায় পা দিয়ে দাঁড়াও?
রাষ্ট্রের চূড়ায় স্বেচ্ছাচার আর অগণতান্ত্রিকতা থাকলে, ক্ষমতার দাম্ভিক চর্চা বিরতিহীন চলতে থাকলে ক্রমান্বয়ে চূড়া থেকে তা নিচের দিকে নামতে থাকে এবং চারদিকে ছড়ায়। একজন যোগাযোগমন্ত্রী আবুল হোসেন নিয়ে কত কান্ড হলো, বিশ্বব্যাংক দুর্নীতির অভিযোগও করল, ফল কী দাঁড়াল? মন্ত্রণালয় বদল হলো, আবুল হোসেন হাসিমুখে অন্য মন্ত্রণালয়ের মন্ত্রী হয়ে গেলেন। জনগণ কী শিখল? শিখল, ক্ষমতার সবচেয়ে উঁচু চূড়ায় যদি তোমার পক্ষের লোক থাকে, তোমার কিচ্ছু হবে না। জনগণের মধ্যে ছাত্রলীগের বড় ও পাতি কর্মীও থাকে। সেও তা-ই শিখল। আর শিখল বলেই জাহাঙ্গীরনগর বিশ্ববিদ্যালয়ের ছাত্র জুবায়ের স্নাতক চূড়ান্ত পর্বের পরীক্ষা শেষে মৃতে পরিণত হলো। এই খুনে বোধ, এই ক্ষমতালিপ্সা আর উচ্ছিষ্টভোগের প্রবণতা ছাত্রলীগ কোত্থেকে পায়? একই দৃশ্যাবলি আমরা দেখেছি অতীতে স্বৈরাচারী সামরিক সরকার এরশাদ ও বিএনপির মূল দল ও তাদের ছাত্র-যুব সংগঠনের প্রাত্যহিক কর্মকান্ডে। তাহলে কি এটা তারা যে রাজনীতির চর্চা করেন তা থেকে উদ্ভূত? কখনো কখনো কোনো কোনো বামপন্থার দলেও এই প্রবণতা উঁকি দেয়। অথচ তরুণদের শক্তি একদিন ব্রিটিশবিরোধী আন্দোলনের জয়ডঙ্কা বাজিয়েছিল। বায়ান্নর ভাষা আন্দোলন, একাত্তরের মুক্তিযুদ্ধ আর নব্বইয়ের গণ-অভ্যুত্থান—সবখানেই তরুণদের নৈতিক লড়াইয়ের জয়গান। নিশ্চয়ই তখন এমন একটা বোধ ছিল, যা তারুণ্যকে দিয়েছিল অপরিমেয় সাহস, চোখে চোখ রেখে প্রশ্ন করার চেতনা আর ভয়ের টুটি চেপে ধরার মুষ্টিবদ্ধ হাত। সেই বোধ ও জীবন দৃষ্টিভঙ্গি কোথায় হারাল? কেন এসে কেউ মনের দরজায় টোকা দিয়ে বলছে না, শোনো হে, অন্ধ হলে প্রলয় বন্ধ থাকে না।
গুপ্তহত্যা, খুন আর গুম হয়ে যাওয়া লাশগুলো সকাল-দুপুর-রাত খলখল করে হাসে। কী নির্বিকার আমাদের মৌনতা। তারেক মাসুদ, মিশুক মুনীর আর তারও আগে মীরসরাইয়ের চুয়াল্লিশজন শিশুর সড়ক দুর্ঘটনায় অমন মর্মান্তিক মৃত্যু কিংবা নিজের মেয়েকে উত্ত্যক্ত করার প্রতিবাদ করতে গিয়ে বরিশালে নিহত মুক্তিযোদ্ধা শিক্ষক জিন্নাত আলীর স্মৃতি ধূসর হতে না হতেই সড়ক দুর্ঘটনায় নিহত হয়েছেন সাংবাদিক দীনেশ দাস। স্বাধীনতার ৪০ বছর পর যুদ্ধাপরাধীর বিচার শুরু হয়েছে, আমরা আশায় বুক বাঁধি। হোক, অন্তত একটা কিছু নৈতিক হোক। আর তখন একজন মুক্তিযুদ্ধের সেক্টর কমান্ডার বলেন, ৪০ বছরে আমাদের যা কিছু অর্জন তা বৈষয়িক, নৈতিক নয়। স্বাধীনতার ৪০ বছর স্মারক অনুষ্ঠানে বিদগ্ধ আলোচকেরা বলছেন, বৈষম্য এখানে দুটি সমাজ সৃষ্টি করেছে। একটি সমাজে নাভিশ্বাস, অন্যটিতে ক্ষমতার দোর্দণ্ড প্রতাপ। একটি সমাজে নিপীড়িতের কান্না, অন্যটিতে নিপীড়কের সদম্ভ হুঙ্কার। তখনও আমাদের কী প্রগাঢ় মৌনতা। খুলনার নৃত্যশিল্পীকে বলছি, বন্ধু, এসব অনাচারকে আমাদেরই রুখে দিতে হবে। কথা বলতে হবে। বাংলাদেশের সব শিল্পীর পক্ষ থেকে, সব মানুষের পক্ষ থেকে আমি আপনার কাছে ক্ষমা প্রার্থনা করছি। কবি নীরেন্দ্রনাথ চক্রবর্তী লিখেছেন, ‘এই এক আশ্চর্য সময়। যখন আশ্চর্য বলে কোনো-কিছু নেই।’
গ্রামীণ জীবন
তিন নারীর জীবনে দিনবদল
দিনবদলের অঙ্গীকারের ভিত্তিতে ক্ষমতায় আসা মহাজোট সরকার তার মেয়াদের তিন বছর শেষ করেছে। এ উপলক্ষে সরকারের পক্ষ থেকে বিভিন্ন ক্ষেত্রে অভূতপূর্ব সাফল্যের দাবি করা হচ্ছে। পক্ষান্তরে বিরোধী দলের পক্ষ থেকে বলা হচ্ছে যে সরকার সম্পূর্ণ ব্যর্থ। কার দাবি সত্য? সরকারের সফলতা-ব্যর্থতা কি সাধারণ মানুষের জীবনে খুব একটা প্রভাব ফেলেছে?
গত ৭ জানুয়ারি ময়মনসিংহ জেলার সদর উপজেলার চর নিলক্ষ্মীয়া ইউনিয়নের চর পুলিয়ামারী গ্রামের তিনজন নারীর সঙ্গে এ ব্যাপারে আমি আলাপ করি। জানতে চাই, গত তিন বছরে তাঁদের জীবনে কী কী গুরুত্বপূর্ণ পরিবর্তন ঘটেছে। আর সেসব পরিবর্তনের ক্ষেত্রে সরকারের কোনো ভূমিকা ছিল কি না।
প্রথমে কথা হয় সেলিনা নামের একজন নারীর সঙ্গে, যাঁর বয়স আনুমানিক ৩২-৩৩ বছর। তাঁর তিন মেয়ে—রেহানা (১১), সাহানা (৬) ও জুমা (১)। সাহানা প্রথম শ্রেণীতে পড়ে, কিন্তু প্রতিবন্ধিতার কারণে রেহানা স্কুলে যায় না বলে মা দাবি করেন। সেলিনার মাও তার সঙ্গে থাকেন। সেলিনার স্বামী, ফয়জুল হক, দেড় বছর আগে হঠাৎ করে ঘুমের মধ্যে মারা যান, সম্ভবত হূদরোগে। সেলিনার ভাষ্যমতে, টেম্পোচালক ফয়জুল হক একজন স্থূলকায় ও অনেকটা অলস প্রকৃতির মানুষ ছিলেন। তিনি ছিলেন ভূমিহীন এবং স্ত্রী-সন্তানদের নিয়ে শ্বশুরবাড়িতে অন্য একজনের দেওয়া জায়গায় ঘর করে থাকতেন। সেলিনা বর্তমানে আত্মীয়স্বজন ও প্রতিবেশীদের থেকে অর্ডার নিয়ে বিভিন্ন ধরনের খাদ্যদ্রব্য আট কিলোমিটার দূরে অবস্থিত ময়মনসিংহ থেকে এনে কোনোভাবে জীবননির্বাহ করেন। তাঁর কোনো পুঁজি নেই—অর্ডার দাতাদের থেকে অগ্রিম টাকা নিয়েই তিনি মালামাল সরবরাহ করেন। সেলিনা গত ঈদের আগে প্রথমবারের মতো সরকারি সহযোগিতা হিসেবে আট কেজি চাল পান।
এরপর কথা হয় রাবিয়া আখতারের (২০) সঙ্গে। রাবিয়া মমিনুন্নেসা কলেজে অনার্স প্রথমবর্ষের ছাত্রী। ‘এমডিজি ইউনিয়ন’ গড়ার লক্ষ্যে হাঙ্গার প্রজেক্ট-ব্র্যাক কর্তৃক ময়মনসিংহের চারটি ইউনিয়নে পরিচালিত একটি কর্মসূচির আওতায় একজন উজ্জীবক হিসেবে তিনি স্বেচ্ছাশ্রম দিচ্ছেন। প্রসঙ্গত, প্রাথমিকভাবে দুই বছরের জন্য পরিচালিত এই কর্মসূচির উদ্দেশ্য হলো সহস্রাব্দ উন্নয়ন লক্ষ্য অর্জনের জন্য ইউনিয়ন পরিষদের নেতৃত্বে সমাজের বিভিন্ন স্তরের জনগণকে—সাধারণ জনগণ, ছাত্রছাত্রী, চিন্তাশীল নাগরিক, নারী প্রমুখকে উদ্বুদ্ধ ও সংগঠিত করে উন্নয়ন প্রচেষ্টাকে ‘আন্দোলন’-এ পরিণত করা। ২০০৮ সালে হাঙ্গার প্রজেক্ট পরিচালিত একটি সেলাই প্রশিক্ষণেও তিনি অংশ নেন।
সেলাই প্রশিক্ষণ গ্রহণের পর রাবিয়া একটি সেলাই মেশিন ক্রয় করেন। তিনি গত রোজার ঈদে ছয় হাজার এবং কোরবানির ঈদে তিন হাজার টাকা আয় করেন। এ ছাড়া তিনি নিজের পরিবারের অন্যান্য সদস্যের জামা-কাপড় তৈরি করেন। তাঁর আকাঙ্ক্ষা আরও চারটি সেলাই মেশিন কিনে এবং কিছু নারীকে সংগঠিত করে একটি মিনি গার্মেন্টস স্থাপনের। উজ্জীবক হওয়ার পর রাবিয়া স্থানীয় প্রাইমারি স্কুলে ‘প্যারা টিচার’ হিসেবে স্বেচ্ছাশ্রম দিতে থাকেন, যার জন্য মাঝেমধ্যে শ পাঁচেক টাকা পান। তিনি প্রাইমারি স্কুলের শিক্ষক হতে চান, কিন্তু তা হওয়া যাবে কি না সে সম্পর্কে তিনি সন্দিহান। কারণ, এর জন্য মামা-চাচা লাগবে, আরও লাগবে পাঁচ লাখ টাকার মতো উৎকোচ প্রদান।
গ্রামকে নিরক্ষরমুক্ত করার লক্ষ্যে তিনি মাসব্যাপী একটি বয়স্ক শিক্ষাকেন্দ্র পরিচালনা করেছেন। ইতিমধ্যে রাবিয়া ও অন্যান্য স্বেচ্ছাব্রতী মিলে তাঁর চাচাতো বোনসহ বেশ কয়েকটি বাল্যবিবাহ রোধ করতে সক্ষম হয়েছেন। ২০১০ সালে রাবিয়ার জীবেনও একটি গুরুত্বপূর্ণ পরিবর্তন ঘটে—তিনি নিজে পছন্দ করে গ্রামের বাইজীদ ইসলাম নামের এক ছেলেকে বিয়ে করেন। উভয় পরিবার প্রথমে সম্মত না হলেও পরে তাঁদের বিয়ে মেনে নেয়। রাবিয়ার স্বামীও একজন উজ্জীবক। তিনি কৃষিতে ডিপ্লোমা শেষ করেছেন, কিন্তু চাকরি পাননি। এখন তিনি পানের আড়তের অংশীদার হিসেবে কিছু আয় করছেন। একই সঙ্গে জাহাজের কাটিং মাস্টার হিসেবে প্রশিক্ষণ নিচ্ছেন বিদেশ যাওয়ার আশায়। পাশাপাশি তিনি সমাজসেবাও করেন এবং রাবিয়ার কাজে উৎসাহ দেন।
সবশেষে কথা বলি মাহমুদা খাতুনের (২৯) সঙ্গে। ক্লাস টেনে পড়াকালে তাঁর বিয়ে হয় স্বামী আবদুল আউয়ালের সঙ্গে। তাঁদের ১৩ ও সাত বছর বয়স্ক দুই ছেলে এবং উভয়েই স্কুলে যায়। বিয়ের পর মাহমুদা সরকারের টিএলএম কর্মসূচির সঙ্গে যুক্ত হন, পরে ব্র্যাকের নন-ফরমাল স্কুলে পড়ান। মাহমুদাও হাঙ্গার প্রজেক্ট-ব্র্যাক এমডিজি ইউনিয়ন গড়ার কর্মসূচির আওতায় উজ্জীবক প্রশিক্ষণ গ্রহণ করেন। গ্রহণ করেন নারীনেত্রী ও পার ট্রেনিং। তিনি রাবিয়ার সঙ্গেই গ্রামের প্রাইমারি স্কুলে প্যারা টিচার হিসেবে কাজ করেন। ফলে পঞ্চম শ্রেণীতে পাসের হার যেখানে আগে ছিল ২০-৩০ শতাংশ, সেখানে এখন ১০০ শতাংশে এসে দাঁড়িয়েছে। মাহমুদা বিভিন্ন উন্নয়ন কাজে গ্রামবাসীকে উজ্জীবিত করেন। তিনি গত জুলাই মাসে ১২ জনকে নিয়ে মহিলা উন্নয়ন সমিতি করেছেন। তিনিও গণশিক্ষা ও সচেতনতা সৃষ্টিমূলক কাজে জড়িত।
ক্লাস এইট পর্যন্ত পড়ুয়া মাহমুদার স্বামী কেয়ারের একটি এইচআইভি প্রকল্পে কাজ করতেন, কিন্তু প্রকল্পের মেয়াদ শেষ হয়ে যাওয়ায় দুই বছর আগে তাঁর চাকরি চলে যায়। পরে তিনি আত্মকর্মসংস্থানে নিজেকে নিয়োজিত করেন। ১০ হাজার টাকায় দুটি পুকুর ইজারা নিয়ে তিনি গত বছর মাছ চাষ শুরু করেন।
দিনবদলে অঙ্গীকারবদ্ধ মহাজোট সরকারের মেয়াদকালে সেলিনা, রাবিয়া ও মাহমুদার জীবনেও গুরুত্বপূর্ণ পরিবর্তন ঘটেছে। সেলিনার স্বামী মারা গেছেন এবং তিনি বৃদ্ধা মা ও তিন সন্তান নিয়ে অতি কষ্টে কালাতিপাত করছেন। রাবিয়া নিজ ইচ্ছায় বিয়ে এবং সীমিত পরিমাণের হলেও আয়ের উৎস সৃষ্টি করেছেন। মাহমুদার স্বামী চাকরি হারিয়েছেন এবং আত্মকর্মসংস্থান করেছেন। তবে এসব পরিবর্তনে সরকারের নীতি ও কর্মসূচির উল্লেখযোগ্য কোনো প্রভাব নেই। বস্তুত, সরকারের ভূমিকা এ ক্ষেত্রে প্রায় অপ্রাসঙ্গিক। তিনজনের ক্ষেত্রে ব্যক্তির উদ্যোগই সমস্যা সমাধানে এবং আয়ের উৎস সৃষ্টিতে সর্বাধিক গুরুত্বপূর্ণ ভূমিকা রেখেছে। তাঁদের মতে, সরকার সমাজের প্রতিপত্তিশালী ব্যক্তিদের স্বার্থরক্ষা ও নিজেদের এজেন্ডা বাস্তবায়নেই ব্যস্ত। এমনকি বিরোধী দল যেসব ইস্যু নিয়ে বর্তমানে আন্দোলনরত, তাও তাঁদের কল্যাণ বয়ে আনবে কি না সে বিষয়ে যথেষ্ট সন্দেহ রয়েছে।
সরকারি সামাজিক নিরাপত্তাবেষ্টনী কর্মসূচির অত্যন্ত সীমিত প্রভাব দেখা যায় সেলিনার জীবনে। গত কোরবানির ঈদের আগে তিনি প্রথমবারের মতো আট কেজি চাল পান। প্রায় নিঃস্ব হলেও তাঁর মা বয়স্ক ভাতা পান না। তাঁর কন্যাও প্রতিবন্ধী ভাতা থেকে বঞ্চিত। অর্থাৎ হাজার হাজার কোটি টাকা ব্যয়ে পরিচালিত এসব কর্মসূচি প্রকৃত প্রাপ্যদের কাছে পৌঁছায় না। এর মূল কারণ, বিদ্যমান ইউনিয়ন পরিষদ আইনে এসব কর্মসূচির ‘উপকারভোগী’ সুনির্দিষ্ট মানদণ্ডের ভিত্তিতে প্রকাশ্য ‘ওয়ার্ডসভা’য় নির্ধারিত হওয়ার বিধান থাকলেও তা মানা হয় না। এ ছাড়া দ্রব্যমূল্য ও দুর্বৃত্তায়নের কশাঘাত মানুষ এড়াতে না পারলেও, বর্তমান সরকারের আমলে বিদ্যুৎ-পরিস্থিতির উন্নয়নের সুফল এ গ্রামের মানুষের কাছে এখনো পৌঁছায়নি।
তিন নারীর জীবনে বর্তমান সরকারের নীতি ও কর্মসূচির উল্লেখযোগ্য কোনো প্রভাব না থাকলেও, বেসরকারি সংস্থাগুলোর কার্যক্রমের প্রভাব রাবিয়া ও মাহমুদার জীবনে দৃশ্যমান। এসব কার্যক্রমের প্রভাবে চর পুলিয়ামারী গ্রামটি এখন নিরক্ষরতা, বাল্যবিবাহ ও খোলা পায়খানা মুক্ত হওয়ার পথে। এখানে প্রায় সব ছেলেমেয়ে স্কুলে যায়, এখানে অনেকে আত্মকর্মসংস্থান করেছে এবং অনেকগুলো সংগঠন গড়ে উঠেছে।
চর পুলিয়ামারীর তিনজন নারীর সঙ্গে আলাপের পরিপ্রেক্ষিতে আরও তিনটি বিষয় আমার কাছে পরিষ্কার হয়েছে। প্রথমত, চাকরি পেতে এখনো গাদা গাদা টাকা ঘুষ দিতে হয়। বস্তুত, ঘুষ প্রদান এখন প্রাতিষ্ঠানিক রূপ নিয়েছে এবং সর্বস্তরের মানুষ এ ব্যাপারে আতঙ্কিত। দ্বিতীয়ত, মোবাইল ফোন এখন প্রত্যেকের হাতে হাতে। তৃতীয়ত, হূদরোগের মতো সমৃদ্ধির ব্যাধি এখন বাংলাদেশের দরিদ্রদের মধ্যে ছড়িয়ে পড়েছে, চিকিৎসা বিজ্ঞানীরা যাকে ‘ফিটাল প্রোগ্রামিং’-এর ফল বলে মনে করেন। ফিটাল প্রোগ্রামিংয়ের মূল কথা হলো ভ্রূণ থেকে মানুষের ভবিষ্যৎ নিয়তি নির্ধারিত হয়ে যায়। অর্থাৎ যেসব শিশু স্বল্প ওজন নিয়ে জন্মগ্রহণ করে তাদের পরবর্তী জীবনে বহুমূত্র ও হূদরোগ, যেগুলো সাধারণত সমৃদ্ধির—ব্যাধি হওয়ার আশঙ্কা অনেক বেশি। আর ব্যাপক অপুষ্টির কারণেই বাংলাদেশের গ্রামগঞ্জেও হূদরোগ ও বহুমূত্র রোগ এখন ছড়িয়ে পড়েছে। তাই পুষ্টির সমস্যা আমাদের অগ্রাধিকার ভিত্তিতে দূর করতে হবে।
ড. বদিউল আলম মজুমদার: সম্পাদক, সুজন—সুশাসনের জন্য নাগরিক।
অরণ্যে রোদন
কাজী কামালের হাতঘড়ি
কাজী কামাল ছিলেন বাস্কেটবল খেলোয়াড়। পূর্ব পাকিস্তান দলেই জায়গা হয়েছিল তাঁর। পরে তিনি বাংলাদেশ জাতীয় দলের কোচ হয়েছিলেন।
একাত্তর সালে তাঁর বয়স ছিল বছর পঁচিশেক। তিনি যুদ্ধে যাবেন। আগরতলা গিয়ে ট্রেনিং নেবেন। তাঁর যাওয়ার কথা ফতেহ চৌধুরীর সঙ্গে। নির্দিষ্ট দিনে নির্দিষ্ট সময়ের খানিকক্ষণ পরে তিনি যান ফতেহ চৌধুরীর বাসায়। ফতেহ চৌধুরী নয়, তাঁর ভাই শাহাদত চৌধুরীর দেখা পান। শাহাদত বলেন, ‘ওরা তো তোমার জন্য অপেক্ষা করতে করতে শেষে রওনা দিয়ে দিল। এখনো যাও সদরঘাটের দিকে। মতলবের লঞ্চে খোঁজ করো।’
কাজী কামাল ছুটলেন সদরঘাটের দিকে। সদরঘাটে গিয়ে তিনি দেখা পান ফতেহ চৌধুরীর। তাঁর সঙ্গে আরও কয়েকজন তরুণ। তাঁরা সবাই যাচ্ছেন মেজর খালেদ মোশাররফের ট্রেনিং ক্যাম্পে যোগ দিতে।
ফতেহ বলেন, ‘এসেছ ভালো করেছ। কিন্তু যারা যাচ্ছে সবাই ১৭০ টাকা করে জমা দিচ্ছে পথখরচ হিসেবে। তুমি যেতে চাইলে তোমাকেও ১৭০ টাকা জমা দিতে হবে।’
কাজী কামাল মুশকিলে পড়েন। কারণ তাঁর পকেটে টাকা নেই।
‘তাহলে তোমার যাওয়া হবে না।’ তাঁরা জানিয়ে দেন।
‘এক মিনিট, আমি আসছি’ বলে কাজী কামাল লঞ্চ থেকে নেমে পড়েন, একটু পরে ফিরে আসেন হাতে টাকা নিয়ে।
‘নাও। তোমাদের ১৭০ টাকা।’ কাজী কামাল হাত বাড়িয়ে দিয়েছেন। তাঁর হাতে টাকা।
‘কই পেলে?’
কাজী কামাল জানান, তিনি তাঁর বাবার দেওয়া হাতঘড়িটা বিক্রি করে দিয়ে এসেছেন সদরঘাটের ফুটপাতে।
কাজী কামালেরা ট্রেনিং নিয়ে ফিরে এসে ঢাকা শহরে এবং এর আশপাশের এলাকায় অনেকগুলো বীরত্বপূর্ণ অভিযানে অংশগ্রহণ করেন। পাকিস্তানি সেনাদের নাভিশ্বাস তুলে ছেড়েছিলেন তাঁরা। সেসবের অনেকগুলোর বর্ণনা আমরা পাব জাহানারা ইমামের লেখা একাত্তরের দিনগুলি গ্রন্থে। তাঁর সহযোদ্ধা হাবিবুল আলম বীর প্রতীকের লেখা ব্রেভ অফ হার্ট গ্রন্থে পাব বিস্তারিত। ব্রেভ অব হার্ট বই অবলম্বন করে ১৯৭১ সালের ঢাকার একটা সন্ধ্যার বর্ণনা খানিকটা তুলে ধরছি।
২৫ আগস্ট। সন্ধ্যা সাতটা থেকে সাড়ে সাতটা। কয়েকজন তরুণ মুক্তিযোদ্ধা বেরিয়েছেন অভিযানে। তাঁরা একটা মাজদা গাড়ি হাইজাক করেছেন। গাড়িটা ধানমন্ডি ৩২ নম্বরের কালভার্ট পেরিয়ে ডানে ঘুরল।
ধানমন্ডি ১৮ নম্বর সড়কে সাত-আটজন পাকিস্তানি সেনা প্রহরারত। সম্ভবত কোনো আর্মি অফিসারের বাড়ি। সেনারা বেশ অসতর্ক অবস্থায় আছে।
গাড়ির পেছনে বসে আছেন বদি আর কাজী কামাল। তাঁদের হাতে স্টেনগান।
গাড়িটা ওই বাড়ির গেটের কাছে গিয়ে নীরবে গতি কমিয়ে দিল। হাবিবুল আলম বললেন, ‘ফায়ার।’
গর্জে উঠল বদি আর কাজী কামালের হাতের স্টেনগান।
কিছু বুঝে ওঠার আগেই সেনারা লুটিয়ে পড়ল রাস্তায়।
ওই আক্রমণ পরিচালনা করেই তাঁরা নিরস্ত হলেন না। তাঁরা এগিয়ে গেলেন মিরপুর রোডের দিকে। সেখানে সেনারা এরই মধ্যে ব্যারিকেড দিয়ে গাড়ি চেক করতে শুরু করেছে। সেখানে গোটা দুই মিলিটারি ট্রাক ও একটা জিপ দাঁড় করিয়ে রাখা।
তাঁদের গাড়ি সেই সেনা তল্লাশির কাছে যেতেই সেনারা অর্ডার করল, হল্ট। এবং ওরা কিছু বুঝে ওঠার আগেই গর্জে উঠল কাজী কামাল, বদি, স্বপন, রুমিদের অস্ত্র।
পাল্টা আক্রমণের আগেই তাঁদের গাড়ি ছুটছে। কিন্তু পেছনে ধাওয়া করল আর্মি জিপ...
পুরো বর্ণনাটা যদি হাবিবুল আলমের বইয়ে পাঠ করেন, তাহলে গায়ের রোম দাঁড়িয়ে যাবেই।
এ রকম অনেকগুলো অপারেশনে অংশ নিয়েছেন কাজী কামাল। হাবিবুল আলম বীর প্রতীক তাঁর বইয়ে লিখেছেন, ‘কাজী কামাল ছিলেন ঢাকার ক্রীড়াঙ্গনের উজ্জ্বল তারকা। আমাদের কাছে তিনি ছিলেন কাজী ভাই। তার একটা গুণ সবাইকে আকৃষ্ট করত। তিনি কখনও পেছনের দিকে তাকাতেন না। তিনি কখনও হতোদ্যম হয়ে হাল ছেড়ে দিতেন না। যখনই দরকার পড়ত, তিনি দায়িত্ব কাঁধে তুলে নিতেন। তিনি ছিলেন অসমসাহসী, যেকোনো মুহূর্তে পাকিস্তানি সৈন্যদের মুখোমুখি হতে প্রস্তুত ছিলেন।’
আমার মা বইয়ের আজাদের ছেলেবেলাকার বন্ধু ছিলেন কাজী কামাল। ১৯৭১ সালে ৩০ আগস্ট রাতে আজাদদের বাড়িতেই ছিলেন তাঁরা। বেশ কজন মুক্তিযোদ্ধা সে রাতে ছিলেন আজাদদের বাড়িতে। ছিলেন ক্রিকেট খেলোয়াড় মুক্তিযোদ্ধা জুয়েল...মাথার কাছে কাজী কামালের পিস্তলটা নিয়ে। কাজী কামাল ছিলেন শুধু লুঙ্গি পরিহিত অবস্থায়। গভীর রাতে পাকিস্তানি সেনারা ঘিরে ফেলে বাড়িটা। দরজায় আঘাত করে। সেনারা ভেতরে ঢুকে জুয়েলের জখমি হাতে আঘাত করলে কাজী কামাল পাকিস্তানি মেজরের হাত থেকে স্টেনগান কেড়ে নেওয়ার চেষ্টা করেন। গুলি বেরিয়ে যায়। আজাদের চাচাতো ভাই জায়েদ ও টগর গুলিবিদ্ধ হন। কাজী কামালের পরনের লুঙ্গি খুলে গেলে সুতোহীন শরীরে কাজী কামাল ওই বাড়ি ছেড়ে দৌড়ে পালিয়ে যেতে সক্ষম হন।
আজাদ, জুয়েল, বাশার যাঁরা ওই বাড়িতে ধরা পড়েন, তাঁরা আর ফিরে আসেননি।
কিন্তু কাজী কামাল ১৫ জানুয়ারি ২০১২ সাল পর্যন্ত বেঁচে ছিলেন।
মা বইটা লেখার সময় আমি কাজী কামালের সঙ্গে দেখা করি এবং তাঁর সাক্ষাৎকার নিই। এই রকম দিলদরিয়া মানুষ আমি আর দ্বিতীয়টা দেখেছি বলে মনে হয় না। সারাক্ষণ হো হো করে হাসেন।
আমাকে পরে বলেছেন, ‘আরে মিয়া, আমি তো ভাবছি তুমি সাংবাদিক, কী চাকরি করো না করো, খাইতে টাইতে পাও না, তোমারে কিছু সাহায্য করুম। তো তুমি দেখি ভালোই আছ। তোমার তো সাহায্যর দরকার নাই মনে হইতাছে।’
তিনি প্রায়ই প্রথম আলোয় আসতেন। নিজের জন্য নয়। তাঁর বন্ধুর ব্যবসাপ্রতিষ্ঠানের জন্য বিজ্ঞাপন দিতে। আসল উদ্দেশ্য বন্ধুকে সহায়তা করা। শেষের দিকে তাঁর স্বাস্থ্য খুব খারাপ হয়ে পড়ল। কিডনিতে সমস্যা। নিয়মিত ডায়ালাইসিস করতে হয়। এই অবস্থায় কিছুদিন আগে আবার প্রথম আলোয় এলেন তিনি। আমাকে বললেন, ‘বারাইছিলাম ডায়ালাইসিস করাইতে। করাইলাম, তারপর ভাবলাম তোমার লগে দেখা কইরা যাই। শুনো, আমার ছেলেরে কইবা না, একটা মহিলা বাসাভাড়া দিতে পারতাছে না। আমারে খুব ধরছে। দুই মাসের বাসাভাড়া বাকি। আমার এই অবস্থায় কেমনে আমি তারে সাহায্য করি। আমার ছেলে জানলে খুব রাগ করব।’
আমি বললাম, ‘আপনি যান, টাকাটা জোগাড় করি। আমি ওই মহিলার কাছে দুই মাসের ভাড়া পাঠায়ে দেব।’
‘শোনো, তুমি কিন্তু ধার দিতাছ। আগে কও ফেরত লইবা?’
আমি বলি, ‘কামাল ভাই, আপনার শরীর খারাপ। ডায়ালাইসিস করে এসেছেন। এত কথা বলার দরকার নাই তো। মহিলার ঠিকানা দেন। আমি টাকাটা জোগাড় করে পাঠিয়ে দিচ্ছি।’
তিনি চলে গেলেন।
আমি বিস্মিত। ডায়ালাইসিস সেরে এসেছেন, ঠিকমতো হাঁটতে পারছেন না। আর তিনি পরোপকার ব্রতে বেরিয়েছেন।
আমার সঙ্গে কিছুদিন আগেও তাঁর ফোনে কথা হয়েছে। মা বইটার ইংরেজি অনুবাদ বেরুচ্ছে দিল্লি থেকে। পাণ্ডুলিপি সম্পাদক আমাকে ই-মেইলে প্রশ্ন করেছেন, ‘সেন্ট গ্রেগরি স্কুলে আজাদ রোজ নতুন নতুন কাপড় পরে যেত, এটা কী করে হয়? ইউনিফর্ম ছিল না?’
আমার সূত্র তো কাজী কামাল। আমি ফোন করলাম তাঁকে। কাজী কামাল বললেন, ‘না না, ছোটবেলায় আমরা ইউনিফর্ম পরে সেন্ট গ্রেগরি স্কুলে যাইনি। ’
আমি বললাম, ‘কেমন আছেন?’
উনি বললেন, ‘জানো না মিয়া, আমার তো ক্যানসার। হা হা হা।’ বলেই তিনি তার সেই ভুবন-কাঁপানো হাসিটা দিলেন।কাজী কামাল উদ্দীন বীর বিক্রমের এক ছেলে এক মেয়ে। ছেলে সিয়ামের সঙ্গে আমার যোগাযোগ আছে। তিনি ব্যবসা করছেন এবং ভালো করছেন। বাবার চিকিৎসার দায়িত্ব ছেলে যত্নের সঙ্গেই পালন করছিলেন।
গত পরশু বিকেলে সিয়াম ফোন করে বললেন, ‘চাচা, আব্বা কিন্তু আর তিন চার দিনের বেশি সারভাইভ করবেন বলে ডাক্তাররা আশা করছেন না।’
‘কোন হাসপাতালে আছেন?’
‘ইউনাইটেড।’
‘আচ্ছা।’
আমি ভাবলাম, যাব। দেখা করে আসব। কিন্তু তার কয়েক ঘণ্টার মধ্যেই ফোন। ‘চাচা, আব্বা আর নাই।’
আমি ভাবছি কাজী কামালের সেই শখের ঘড়িটার কথা। যে ঘড়িটা তাঁর আব্বা তাঁকে দিয়েছিলেন। যেটা তিনি দেশের জন্য অবলীলায় ২৫ বছর বয়সে উৎসর্গ করে দিয়েছিলেন। আর ক্যানসারে আক্রান্ত হয়ে মৃত্যুর সঙ্গে লড়াই করতে করতেও যিনি পরোপকারের জন্য আমার অফিস পর্যন্ত ছুটে এসেছিলেন।
আসলে নিজের জীবনটাকেই কি এই মুক্তিযোদ্ধারা উৎসর্গ করে রাখেননি? কাজী কামালের সহযোদ্ধারা, বদিউল আলম, রুমী, জুয়েল, আজাদ, বাকী... কতজনই তো ওই একাত্তরেই আর ঘরে ফেরেননি। কাজী কামাল তাঁর সাহস আর প্রত্যুৎপন্নমতিত্বের কারণে ১৯৭১ সালের ৩০ আগস্ট রাতে বেঁচে গিয়েছিলেন।
আজ কাজী কামাল চললেন তাঁর শহীদ সহযোদ্ধাদের দেশে।
বাঘা তেঁতুল
তুই
তুই সর্বনামটি কখনো বড়ই মধুর, কখনো বিষাক্ত তিরের মতো অসহনীয়। বাংলা ভাষায় সবকিছুই বেশি বেশি। সম্বোধন তিন রকম: তুই, তুমি, আপনি। অতি আদরের আপনজনকে বাঙালি ডাকে তুই। যেমন, নিজের ছেলেমেয়ে অথবা সন্তানতুল্য যারা। বউয়ের সবচেয়ে সুন্দর চঞ্চলা ছোট বোনটিকেও অনেক দুলাভাই তুই সম্বোধন করে অতি ঘনিষ্ঠতা থেকে। অতি প্রিয় বন্ধুকে মানুষ তুই ডাকে, সব বন্ধুকে নয়।
তবে তুই তুচ্ছার্থেই ব্যাপক ব্যবহূত। বাড়ির চাকর-বাকর, রাস্তার টোকাই, কানা-নুলো-খোঁড়া ভিখেরিকে কেউ বলে, যা, ভাগ এখান থেকে। শালীকে বললেও শ্বশুর-শাশুড়িকে কেউ তুই বলে না। অফিসের বড় কর্তাকে নয়। সহকর্মীকেও নয়। বিশ্ববিদ্যালয়ের এক শিক্ষক আরেক শিক্ষককে প্রকাশ্য সভায় তুই বলাটা বড়ই অস্বাভাবিক। জুনিয়র শিক্ষক সিনিয়র শিক্ষকদের, সিনিয়র জুনিয়রদের সঙ্গে সভা-সমাবেশে তুই-তোকারি করলে কানে আঙুল দেওয়া ছাড়া আর কিছুই করার থাকে না।
এবার রবীন্দ্র মৌসুম। কেউ লাঠি নিয়ে আমার দিকে তেড়ে এসে বলতে পারেন, তুই নিয়ে তোমার/তোর এত আপত্তি কেন? তুই সর্বনামটি গুরুদেব কি কিছু কম ব্যবহার করেছেন? রবীন্দ্রনাথ যাকে-তাকে তুই বলেছেন। তিনি তা পারেন, কারণ তিনি দেবতুল্য। সহকর্মী তো বটেই, তিনি তাঁর জীবনদেবতাকেও তুই বলতে দ্বিধাহীন। তিনি বসন্তের বাতাসকেও তুই বলেন: ‘তুই রে বসন্ত সমীরণ/ তোর নহে সুখের জীবন।’ আগেই বলেছি, সবচেয়ে আপনকে মানুষ তুই ডাকে। নিজের চেয়ে আপন কেউ নেই। তিনি বলেন: ‘তুই ফেলে এসেছিস কারে, মন, মনরে আমার।’ কতজনকে তিনি তুই বলেছেন, তার শেষ নেই। যেমন, ‘পথিক পরান, চল্ চল্ সে পথে তুই/যে পথ দিয়ে গেল রে তোর বিকেলবেলার জুঁই\’ দেশের লোকজনকে তুমি করেই বলতে পারতেন, কিন্তু তিনি বলেছেন তুই: ‘যদি তোর ডাক শুনে কেউ না আসে তবে একলা চলো রে।’ অথবা ‘তোরা যে যা বলিস ভাই, আমার সোনার হরিণ চাই।’
তবে কবিতা-গানেই তুই-তোর চলে, সামাজিক জীবনে নয়। কর্মজীবনে নয়। বিশ্ববিদ্যালয়ের একজন মেধাবী ছাত্র তাঁরই দলের কয়েকজন বন্ধুর হাতে নিহত হলে ওই বিশ্ববিদ্যালয়ের ছাত্র-শিক্ষক-কর্মচারীদের মাস খানেক শোকে পাথর হয়ে থাকার কথা। অবশ্য পৃথিবীর সব দেশের বিশ্ববিদ্যালয়ে এ ধরনের ঘটনা ঘটে না। বার্কলে, শিকাগো, ক্যালিফোর্নিয়া, টরন্টো বা মেলবোর্ন বিশ্ববিদ্যালয়ে এমনটি ঘটে না। জামিয়া মিলিয়া বা বেনারস হিন্দু বিশ্ববিদ্যালয়েও ছাত্রনেতা ও তাঁদের ক্যাডারদের সার্বভৌমত্ব নেই। ওই সব বিশ্ববিদ্যালয়ের উপাচার্য, রেজিস্ট্রার, প্রোক্টর প্রভৃতি ছাত্রনেতাদের কথায় উঠবস করেন না।
ছাত্র নিহত হলেন। তাঁর মা-বাবার জীবন শূন্য হলো। একটি পরিবারের স্বপ্ন চূর্ণ-বিচূর্ণ হয়ে গেল। তাতে কোনো করুণার উদ্বেগ হলো না তাঁর শিক্ষকদের, তাঁর বিশ্ববিদ্যালয়ের কর্ণধারদের। অপরাধীদের বাঁচাতে উপাচার্যের অক্লান্ত চেষ্টা। অভিযুক্তদের বছর খানেক ক্যাম্পাসের বাইরে সরিয়ে রাখলেই সর্বোচ্চ শাস্তি হয়ে গেল। যেমন, ধর্ষণের শাস্তি হিসেবে একজন পুলিশকে ‘ক্লোজ’ করা হয়। ব্যস।
যা-ই হোক ছাত্র হত্যার পরবর্তী পরিস্থিতিতে করণীয় নিয়ে ডাকা হলো শিক্ষক সমিতির সভা। তাতে পরস্পরের বক্তব্য নিয়ে শিক্ষকদের মধ্যে মতভেদ দেখা দেয়। ‘উপাচার্যপন্থী জুনিয়র শিক্ষক সমিতির সভাপতিকে বলেন, “তুই বস।” তাতে ক্ষুব্ধ হয়ে আরেক সহযোগী শিক্ষক জুনিয়রদের “তুই” বলে সম্বোধন করেন।’ ‘হট্টগোল চলাকালে প্রোক্টর শিক্ষক সমিতির সভাপতির দিকে তেড়ে আসেন’ এবং বলেন, ‘কই যাস্, দায়িত্ব থেকে পদত্যাগ করে বের হয়ে যা।’ তারপরই শুরু হয় অসৌজন্যমূলক সম্বোধন থেকে পরবর্তী পদক্ষেপ: বলিষ্ঠ হাতের সদ্ব্যবহার। ঘটনার বিস্তারিত সচিত্র প্রতিবেদন শুক্রবারের সমকাল-এ প্রকাশিত হয়েছে।
কেউ বলবেন, কিল-ঘুষি-লাথির চেয়ে তুই-তোকারি ভালো। তাতে হাড়গোড় ভাঙে না, শরীরটা অক্ষত থাকে, মনটা ভাঙে। তুই শুধু তুচ্ছার্থে নয়, বাঙালির অপমানেরও অস্ত্র।
কোনো দেশে একটি বিশ্ববিদ্যালয় একটি অতি উঁচু প্রতিষ্ঠান। তার মর্যাদা সরকারের কোনো মন্ত্রণালয়ের চেয়ে বেশি। কোনো প্রকাণ্ড মাল্টিন্যাশনাল প্রতিষ্ঠানের চেয়ে বেশি। সেখানে উচ্চতর বিদ্যার চর্চা হয়। নতুনতর ও উন্নততর জ্ঞানের অন্বেষণ হয়। গভীর গবেষণামূলক কাজ হয়। বিশ্ববিদ্যালয়ের শিক্ষকেরা শিক্ষাগত যোগ্যতায় দেশের সর্বোচ্চ শিক্ষিতদের অন্তর্ভুক্ত। কোনো মন্ত্রণালয়ের কর্মকর্তারা গবেষণা করেন না, মুক্তবুদ্ধির চর্চা তো নয়ই।
তাঁরাই হন বিশ্ববিদ্যালয়ের শিক্ষার্থী, যাঁরা সবচেয়ে মেধাবী। শিক্ষাজীবন শেষ করে একদিন তাঁরাই সমাজের ও রাষ্ট্রের যেকোনো পদে দায়িত্ব পালনের যোগ্যতা অর্জন করেন। বিশ্ববিদ্যালয়ের একজন ছাত্রের অকালমৃত্যু, শুধু তাঁর পরিবারের ক্ষতি নয়, জাতি ও রাষ্ট্রের ক্ষতি। বিশ্ববিদ্যালয়ের একজন শিক্ষকের আচরণ শুধু তাঁর ছাত্রছাত্রীদের কাছে নয়, সমস্ত যুবসমাজের কাছে অনুকরণীয় হওয়ার কথা। আজ যে অবস্থা দেখছি, তাতে প্রকাশ্যে কাউকে ‘তুই’ বলা কেন অবৈধ নয়—সেই রুল চেয়ে রিটও হতে পারে।
অভিভাবকেরা বড় আশা নিয়ে তাঁদের সন্তানদের বিশ্ববিদ্যালয়ে পাঠান। তাঁরা একদিন বিশ্ববিদ্যালয়ের ফটকে দাঁড়িয়ে ছেলেমেয়েকে বলবেন, ‘শিক্ষার মান নেমে গেছে, দুঃখ নাই, আগে তোরা মানুষ হ।’
প্রতিক্রিয়া
টিপাইমুখ বাঁধের ভূমিকম্প ঝুঁকি
মহিউদ্দিন আহমদ ২৯ ডিসেম্বর ২০১১ প্রথম আলোয় ‘টিপাইমুখ বাঁধ তৈরি করা কেন জরুরি’ নিবন্ধে উল্লেখ করেছেন, ‘কেউ কেউ আছেন সরাসরি বাঁধের বিরুদ্ধে বলেন না, কিন্তু ভূমিকম্পের জুজুর ভয় দেখান।’ আবার জল পরিবেশ ইনস্টিটিউটের চেয়ারম্যান, প্রকৌশলী মো. ইনামুল হক ১৪ জানুয়ারি ২০১১ প্রথম আলোয় ‘টিপাইমুখ ড্যামের সম্ভাব্য প্রভাব নিয়ে বিতর্ক’ নিবন্ধে বলেছেন, ‘ভূমিকম্পের বিষয়টিও বড় নয়। কারণ, এর সম্ভাবনা ১০০ বছরে একবার মাত্র।’ তাঁদের এই দুটি মন্তব্যের আলোকে কিছু কথা বলা প্রয়োজন।
পৃথিবীর সবচেয়ে বেশি ঝুঁকিপূর্ণ ছয়টি ভূমিকম্প অঞ্চল হচ্ছে (১) আমেরিকার ক্যালিফোর্নিয়া, (২) ভারতের উত্তর-পূর্বাঞ্চল, (৩) জাপান, (৪) মেক্সিকো, (৫) তাইওয়ান ও (৬) তুরস্ক। টিপাইমুখ বাঁধ নির্মাণের পরিকল্পিত স্থানটি ভারতের উত্তর-পূর্বাঞ্চলে অর্থাৎ পৃথিবীর সবচেয়ে বেশি ঝুঁকিপূর্ণ ছয়টি ভূমিকম্প অঞ্চলের একটিতে। ভারতের উত্তর-পূর্বাঞ্চল পাঁচটি টেকটনিক সেটিংস যথা (১) ইস্টার্ন হিমালয়ান কলিশন জোন, (২) ইন্ডিয়া-মিয়ানমার সাবডাকশন জোন, (৩) সিনট্যাক্সিস জোন, (৪) শিলং-প্লাটু আসাম-ভ্যালি জোন ও (৫) বেঙ্গল বেসিন এবং ত্রিপুরা-মিজোরাম ফল্ট বেল্ট দ্বারা গঠিত। এই পাঁচটি টেকটনিক সেটিংসে ১৮৬৯ থেকে ১৯৮৮ পর্যন্ত রিখটার স্কেলে ৭ দশমিক শূন্য বা তার বেশি মাত্রার ভূমিকম্পই ঘটেছে ১৭টি। এর মধ্যে ভূমিকম্পের ইতিহাসে বহুল অলোচিত ১৮৯৭ সালের ১২ জুন রিখটার স্কেলে ৮ দশমিক ১ মাত্রার দি গ্রেট আসাম আর্থকোয়েকটি ঘটেছিল টিপাইমুখ থেকে কমবেশি মাত্র ২০০ কিলোমিটার দূরত্বে। এই ভূমিকম্পটি এতই শক্তিশালী ছিল যে এর উৎসস্থল থেকে ৭০০ কিমি ব্যাসার্ধজুড়ে ভয়ানক ক্ষয়ক্ষতি হয়েছিল। ভূমিকম্পটির উৎসস্থল থেকে কমবেশি ২০০ কিমি দূরত্বে আগরতলায় ত্রিপুরার রাজবাড়িটি বিধ্বস্ত হয়েছিল। আংশিক বিধ্বস্ত হয়েছিল নাটোরের রাজবাড়ি। ক্ষতিগ্রস্ত হয়েছিল দিনাজপুরের কান্তজিউর মন্দির বা ঢাকার আহসান মঞ্জিল। টিপাইমুখ বাঁধের থেকে ১০০ কিমি ব্যাসার্ধের মধ্যে গত ১০০ বছরে রিখটার স্কেলে ৫-এর অধিক মাত্রার শতাধিক ভূমিকম্প ঘটেছে। ভারতের সাইজমিক হ্যাজার্ড ম্যাপ দেখতে http://www.bmtpc.org/pdf-misc/eq-india.pdf ঘুরে আসার জন্য যে কারও প্রতি আমন্ত্রণ রইল।
ভূমিকম্প একবার যেখানে ঘটে, সেখানে কোনো রিটার্ন পিরিয়ডে আবারও একই মাত্রায় ঘটতে পারে। তার কারণ, ভূতত্ত্বের বৈশিষ্ট্য, টেকটনিকের ইতিহাস এবং ভূমিকম্প ঘটা—এই তিনের মধ্যে রক্তের সম্পর্কের মতো একটি সম্পর্ক আছে। এ জন্যই ১৮৯৭ সালের মতো একই মাত্রার একটি ভূমিকম্প ওই একই স্থানে ঘটতে পারে। তা ছাড়া ১৮৬৯ থেকে ১৯৮৮ পর্যন্ত ঘটা অন্য ১৬টি ভূমিকম্পের যেকোনোটি অজানা কোনো এক রিটার্ন পিরিয়ডে ঘটতে পারে। উল্লেখ করা প্রয়োজন ভারতের পশ্চিমাঞ্চল গুজরাট রাজ্যের ভূজে ২৬ জানুয়ারি ২০০১ রিখটার স্কেলে ৭ দশমিক ৬ মাত্রার একটি ভূমিকম্প ঘটে প্রায় ৪০ হাজার লোকের প্রাণহানি ঘটেছিল। আন্তর্জাতিক বিশেষজ্ঞদের আশঙ্কা সত্য প্রমাণ করে কাশ্মীর অঞ্চলে ৪ অক্টোবর ২০০৫ ৭ দশমিক ৬ মাত্রার একটি ভূমিকম্প ঘটে বাড়িঘর বিধ্বস্ত হয়ে প্রায় ৭৫ হাজার লোকের প্রাণহানি ঘটে। টিপাইমুখ বাঁধ অঞ্চল এ দুটো অঞ্চলের চেয়েও অধিক ঝুঁকিপূর্ণ। ভারতের সাইজমিক জোনিং ম্যাপ এই ঠিকানায়:
www.mapsofindia.com/maps/india/seismiczone.htm
যে অঞ্চলটি এমন একটি ভয়াবহ সাইজমিক হ্যাজার্ড ম্যাপ এবং জোনিং ম্যাপের ইতিহাসসমৃদ্ধ, সে অঞ্চল সম্পর্কে ‘ভূমিকম্পের জুজু’ বলে কঠিন এক বাস্তবতাকে এড়িয়ে যাওয়া ঠিক নয়। উল্লিখিত ১৮৯৭ সালের দি গ্রেট আসাম আর্থকোয়েকটি ঘটেছিল প্রায় ১১৫ বছর আগে। এই ভূমিকম্পটির পুনরাবৃত্তি আজও হয়নি। এ ছাড়া ১৮৬৯ থেকে ১৯৮৮ সাল পর্যন্ত আরও যে ১৬টি ৭ দশমিক শূন্য বা তার বেশি মাত্রার ভূমিকম্প ঘটেছিল তার বয়স ১৪৩ থেকে ২৪ বছর। এর অনেকগুলোর বয়স ১০০ বছর পার হয়েছে, অনেকগুলো ১০০ বছরের কাছাকাছি, অনেকগুলো অর্ধশত বছর। এর মধ্যে কোন ভূমিকম্পটি ১০০ বছরে একবার ঘটবে? টিপাইমুখ বাঁধ হলে বাংলাদেশ এক থেকে দুই হাজার কোটি টাকার ফসল ক্ষতির যে ব্যাখ্যা প্রকৌশলী মো. ইনামুল হক তুলে ধরেছেন, তা অত্যন্ত তাৎপর্যপূর্ণ। কিন্তু ভূমিকম্প বিষয়ে তাঁর মন্তব্যটি বিভ্রান্তিকর।
টিপাইমুখ বাঁধটির উচ্চতা প্রায় ১৬৩ মিটার এবং দৈর্ঘ্য ৩৯০ মিটার। বাঁধের জলাধারের তলদেশে প্রতি বর্গমিটারে পানির অনুভূমিক চাপ থাকবে প্রায় ১৬০ টন (স্থির অবস্থায়)। ভূমিকম্প ঘটলে পানির এই অনুভূমিক চাপ কয়েক গুণ বৃদ্ধি পাবে। কারণ, নিউটনের দ্বিতীয় সূত্রানুসারে পানির ভর এবং ভূমিকম্পের অনুভূমিক ত্বরণ এই দুটি একে অপরের দ্বারা গুণ হয়ে পানির অনুভূমিক চাপকে কয়েক গুণ বাড়িয়ে দেবে, যার ফলে ভূমিকম্পের মুহূর্তে বাঁধ আরও বেশি ঝুঁকিতে থাকবে। এ জন্যই একই নকশার দুটি পাশাপাশি ভবনের একটির ছাদে যদি সুইমিংপুল থাকে এবং অপরটিতে না থাকে, তবে সুইমিংপুল থাকা ভবনটি ভূমিকম্পের মুহূর্তে বেশি ঝুঁকিতে থাকে। একই কারণে নদীতে ঢেউ না থাকা অবস্থার চেয়ে নদীতে ঢেউ উঠলে নদীর পাড় সহজে ভাঙে। একই কারণে একজন গোয়ালা গ্রামের রাস্তায় ঘাড়ে করে যখন দুধ বহন করে তখন দুধের পাত্রের মধ্যে খেজুরের পাতা ডুবিয়ে রাখে, যাতে করে হাঁটার সময় তরল দুধ ছিটকে না পড়ে।
সংগত কারণে ভাবা স্বাভাবিক যে ভারত টিপাই বাঁধের নকশা ভূমিকম্পের শক্তি আমলে রেখে এমনভাবে করবে যেন সহসা তা ভূমিকম্পে বিধ্বস্ত না হয়। কারণ, বিধ্বস্ত হলে বাংলাদেশের চেয়ে ভারত আগে ও বেশি ক্ষতিগ্রস্ত হবে। বাঁধটির পরিকল্পিত অবস্থান বাংলাদেশ-ভারত সীমান্ত থেকে মাত্র ১০০ কিলোমিটার উজানে হওয়ায় এর অবস্থান বাংলাদেশের শিয়রে। বাঁধ বিধ্বস্ত হলে বাংলাদেশের উত্তর-পূর্বাঞ্চল প্লাবিত হওয়ার বিষয়টি ৬ জানুয়ারি ২০১২ প্রথম আলোয় নাসরিন আই খান তাঁর নিবন্ধ ‘জরুরি টিপাইমুখে কীটপতঙ্গের দাঙ্গা’ নিবন্ধে তুলে ধরেছেন। তাই এই বাঁধের নকশা সম্পর্কে বাংলাদেশেরও জানা জরুরি। পৃথিবীর অন্যতম ভূমিকম্পপ্রবণ এলাকায় বাঁধটি বানালে উভয় দেশের জনগণ সারা জনমের মতো আতঙ্কের মধ্যে থাকবে। ফারাক্কা থেকেও যে অতিরিক্ত উদ্বেগ বাংলাদেশকে তাড়িত করবে, তা হলো বাঁধটি বিধ্বস্ত হওয়ার আশঙ্কা। বাংলাদেশ ভূমিকম্পপ্রবণ দেশ হিসেবে চিহ্নিত হওয়ার মূল কারণই হচ্ছে ভারতের উত্তর-পূর্বাঞ্চল।
ড. মো. আলী আকবর মল্লিক: কাঠামো প্রকৌশলী এবং ভূমিকম্প বিশেষজ্ঞ। বাংলাদেশ আর্থকোয়েক সোসাইটির সাবেক মহাপরিচালক|
ক্রসফায়ার, গুম বন্ধ করুন
মানবাধিকার নিয়ে উদ্বেগ
সোমবার জাতীয় প্রেসক্লাবে সাংবাদিকদের সঙ্গে এক মতবিনিময় সভায় ইউরোপীয় ইউনিয়নের (ইইউ) বাংলাদেশ ডেলিগেশনের প্রধান উইলিয়াম হানা এ দেশে বিচারবহির্ভূত হত্যাকাণ্ড, গুপ্তহত্যা, গুম ইত্যাদি মানবাধিকারপরিপন্থী অপরাধের নিন্দা করেছেন। বিষয়টি সংবাদমাধ্যমে গুরুত্ব পেয়েছে। ইউরোপীয় ইউনিয়নের একজন শীর্ষস্থানীয় কূটনীতিক নিন্দা করেছেন বলে নয়, বাংলাদেশের মানুষের শান্তিপূর্ণ ও নিরাপদ জীবন যাপন নিশ্চিত করার স্বার্থে বিষয়টির প্রতি গুরুত্ব দেওয়া উচিত।
মানবাধিকার সংস্থা আইন ও সালিশ কেন্দ্রের হিসাব অনুযায়ী, ২০১১ সালে আইনশৃঙ্খলা রক্ষাকারী বাহিনীর হেফাজতে মারা গেছে এবং ‘ক্রসফায়ার’ বা ‘এনকাউন্টার’ বলে বর্ণিত বিচারবহির্ভূত হত্যাকাণ্ডের শিকার হয়েছে ১০০ জন মানুষ। তাদের মধ্যে র‌্যাপিড অ্যাকশন ব্যাটালিয়নের (র‌্যাব) হাতে ৩৫ জন, পুলিশের হাতে ১৯ জন আর র‌্যাব-পুলিশের যৌথ অভিযানে নিহত হয়েছে চারজন। বাকিরা মারা গেছে আইনশৃঙ্খলা রক্ষাকারী কর্তৃপক্ষের হেফাজতে থাকা অবস্থায়, যেটাকে বলা হয় ‘নিরাপত্তা হেফাজত’।
২০০৪ সালে র‌্যাব গঠনের পর থেকে এ পর্যন্ত কথিত ক্রসফায়ারে নিহত মানুষের সংখ্যা প্রায় এক হাজার। দেশের ভেতরে ও বাইরে ব্যাপক নিন্দা-সমালোচনার পরও ক্রসফায়ার নামের বিচারবহির্ভূত হত্যাকাণ্ড বন্ধ হয়নি। নতুন উদ্বেগের বিষয়, সাম্প্রতিক সময়ে শুরু হয়েছে আরও এক গুরুতর পদ্ধতি—গুম বা গুপ্তহত্যা। সাদা পোশাকে আইনশৃঙ্খলা রক্ষাকারী বাহিনীর সদস্যরা কাউকে তুলে নিয়ে গেছেন। তার পর থেকে তিনি নিখোঁজ। আইনশৃঙ্খলা রক্ষাকারী কর্তৃপক্ষ কিছু জানে না, নিখোঁজ ব্যক্তিকে খুঁজে বের করতেও পারে না। তারপর এক দিন পাওয়া গেল নিখোঁজ ব্যক্তিটির লাশ। এ রকম ঘটনা বেশ কয়েকটি ঘটেছে সাম্প্রতিক সময়ে। আইন ও সালিশ কেন্দ্রের হিসাবে ৫১ জন মানুষ নিখোঁজ হয়েছে। তাদের মধ্যে লাশ পাওয়া গেছে মাত্র ১৫ জনের, বাকিরা নিরুদ্দেশ। তাঁরা বেঁচে আছেন না মারা গেছেন, বেঁচে থাকলে কোথায় আছেন—এসব উদ্ঘাটন করা, উদ্ধারের প্রয়োজন হলে উদ্ধার করার দায়িত্ব আইনশৃঙ্খলা রক্ষাকারী বাহিনীর, তথা রাষ্ট্রের। কিন্তু বাস্তবে দেখা যায়, আইনশৃঙ্খলা রক্ষাকারী বাহিনী নিখোঁজ (গুম বা অপহরণের শিকার) ব্যক্তিদের দায়িত্ব নিতে চায় না।
আইন ও সালিশ কেন্দ্রের মানবাধিকার প্রতিবেদনে মন্তব্য করা হয়েছে, ২০১১ সালে দেশের সার্বিক আইনশৃঙ্খলা পরিস্থিতির কিছুটা উন্নতি হয়েছে। কিন্তু আমরা সাধারণ আইনশৃঙ্খলা পরিস্থিতি ও মানবাধিকারকে পৃথকভাবে দেখতে চাই। সমাজে খুন, ধর্ষণ, চাঁদাবাজি, ছিনতাইসহ নানা ধরনের অপরাধ হ্রাস পেলে অবশ্যই জনজীবনে কিছুটা শান্তি ফিরে আসে এবং সে কারণে এটা অবশ্যই অত্যন্ত গুরুত্বপূর্ণ বিষয়। এ ক্ষেত্রে আইনশৃঙ্খলা রক্ষাকারী বাহিনীর ইতিবাচক ভূমিকা অবশ্যই প্রশংসনীয়। কিন্তু খোদ আইনশৃঙ্খলা রক্ষাকারী বাহিনীর সদস্যদের হাতেই যদি মানবাধিকার লঙ্ঘিত হওয়ার ঘটনা অব্যাহত থাকে, তাহলে সমাজে গভীর নিরাপত্তাহীনতা থেকেই যায় এবং সার্বিক বিচারে তাহলে বলা যায় না আইনশৃঙ্খলা পরিস্থিতির আসলে উন্নতি হয়েছে। উন্নয়ন-সহযোগী বা দাতাদের নিন্দা-সমালোচনার কারণে নয়, বাংলাদেশের জনগণের স্বার্থেই সরকারের উচিত ক্রসফায়ার ও গুমের মতো বিচারবহির্ভূত হত্যাকাণ্ড ও নিরাপত্তা হেফাজতে মানুষের মৃত্যুর ঘটনাগুলো বন্ধ করার কার্যকর পদক্ষেপ নেওয়া।
প্রান্তকথা
হিলি স্টেশন
সেদিন বুধবার। রংপুর থেকে সৈয়দপুর যাওয়ার বাসটা মাঝপথে টায়ার ফাটিয়ে থেমে গেল। বাসযাত্রীরা আশ্বস্ত করলেন, সীমান্ত এক্সপ্রেস ছাড়তে দেরি আছে, টেনশন করবেন না। আমিও ভাবলাম, আজকাল আর সময়মতো রেলগাড়ি ছাড়ে কই! কিন্তু সৈয়দপুর স্টেশনে পৌঁছাতে না পৌঁছাতেই চোখের সামনে দিয়ে সীমান্ত এক্সপ্রেস ছেড়ে গেল। আমি সৈয়দপুর স্টেশনের পাশ থেকে একটা মাইক্রোবাস ভাড়া করে খুলনাগামী সীমান্ত এক্সপ্রেসের আগেই পার্বতীপুর পৌঁছে ট্রেনে উঠে বসতে সক্ষম হলাম। তারও আধা ঘণ্টা পর পার্বতীপুর থেকে সীমান্ত ছাড়ল।
আসন পড়েছে টয়লেটের পাশে। নাক চেপে তবু স্বস্তি নিয়ে বসে থাকলাম। ক্লান্ত হয়ে পড়েছিলাম। একটু ঘুম ঘুম ভাব এসেছিল কি আসেনি, পিঁপড়ার মতো মানুষ উঠে আসতে থাকল সেই চেয়ার কোচ কামরায়। জানালার ফাঁক দিয়ে মাথা বের করে দিলাম। আবছা অন্ধকার ভেদ করে বর্ডার গার্ডের ছাউনির সামনে সশস্ত্র দাঁড়িয়ে আছেন দেখলাম, সীমান্তের অতন্দ্র প্রহরীরা। একজন সহযাত্রীর কাছ থেকে জানলাম, সেটা হিলি স্টেশন। এখানে ট্রেন আসতে না আসতেই রেললাইনের ধার বরাবর অপেক্ষা করতে থাকা সারি সারি মানুষ ট্রেনে উঠতে থাকে। শত শত নারী-পুরুষ। সীমান্ত এক্সপ্রেস কয়েক সেকেন্ড দাঁড়িয়েই ছেড়ে দেয় হিলি থেকে। কিন্তু কামরায় উঠে আসতে থাকা মানুষের স্রোত যেন থামতে চায় না। বেশির ভাগই মহিলা। চেহারা দেখেই বোঝা যায়, খুবই গরিব এই মানুষগুলো। ময়লা শাড়ি ঠেলে ছড়িয়ে পড়ে দুর্গন্ধ। কামরায় উঠে সবগুলো জানালা-দরজা দখল করে ঠেলাঠেলি করে দাঁড়ায়। চিৎকার, বিবাদ, অশ্লীল গালাগালি, রেলগাড়ির কামরা যেন নরক হয়ে ওঠে। যাত্রীরা বিব্রত, বিমূঢ়।
তখন সীমান্ত এক্সপ্রেস চলছিল হাঁটার চেয়েও ধীরগতিতে। ট্রেনের জানালা-দরজায় অসংখ্য টর্চ, মুঠোফোন ইত্যাদি থেকে নানা ভঙ্গিতে আলোর সংকেত ঝলকে ঝলকে ওঠে। চাপাচাপি দেহগুলোর প্রায় নিশ্ছিদ্র দেয়াল ঠেলে পথ করে নিয়ে মালের বস্তা, ফোলা ফোলা ব্যাগ, শাড়ি, ডাল, ওষুধ, মসলা ও কীটনাশক উঠে আসতে থাকল কামরার ভেতর। সব যাত্রীদের মতো হাঁ হয়ে দেখছিলাম। অভিজ্ঞ যাত্রীদের আলাপচারিতায় স্পষ্ট হলো, হিলি স্টেশন দিয়ে যাতায়াত করা প্রতিটি ট্রেনেই এই হয়। ভারতীয় মালামাল আসে। যার অনেক কিছুই দেখা যায়, আবার অনেক কিছু দেখা যায় না। অনুমান করাও শক্ত, কী কী ভারতীয় মালামাল বহন করে চলে এই লাইনের ট্রেনগুলো। নিয়মিত যাত্রীরা নানা দ্রব্যের মোড়কে ফেনসিডিল আনার কথাও জানেন। ভারতের কীটনাশক বাংলাদেশে নিষিদ্ধ। কারণ, সেগুলো দ্রুত ক্ষতিকর কীট মেরে ফেলে বটে, উপকারী কীটও ধ্বংস করে। এটা ব্যবহারে মাটি ও পরিবেশের ওপর দীর্ঘমেয়াদি ক্ষতিকর পরিস্থিতি তৈরি হতে পারে। অন্যদিকে অবৈধভাবে হাজার হাজার ভারতীয় শাড়ি প্রতিদিন দেশে ঢুকে পড়ায় দেশীয় শাড়ি দেশেই বাজার হারাচ্ছে। হিলি স্টেশন বরাবর রেললাইনের পাশেই ভারত। আইন প্রয়োগকারী সংস্থাগুলোর সদাসতর্ক সদস্যদের চোখ কী করে ফাঁকি দেয় আপাতদৃষ্টিতে অসহায় মানুষগুলো! তবে হ্যাঁ, ফখরুদ্দীন আহমদের তত্ত্বাবধায়ক সরকারের প্রথম কয়েক মাস নাকি হিলি সীমান্ত দিয়ে ভারতীয় অবৈধ মালামাল আসা বন্ধ ছিল।
কতক্ষণ ধরে চলন্ত ট্রেনে মালামাল উঠল, হিসাব রাখার চেতনা আমি হারিয়ে ফেলেছিলাম। ততক্ষণে সীমান্ত এক্সপ্রেসের গতি বেড়েছে। বর্ডার গার্ডের দায়িত্বশীল সদস্যরা রুটিন চেকিং করতে ট্রেনে উঠলেন। ভিড় ঠেলে এগিয়ে এসে আমার সামনে দাঁড়িয়ে থাকা এক বয়স্ক মহিলাকে ‘মা’ সম্বোধন করে যা যা আছে বের করে দিতে বললেন। মহিলা প্রথমে অস্বীকার করলেন। পরে বর্ডার গার্ডের একজন সদস্য মহিলার পরনের শাড়ির ভেতর থেকে একের পর এক শাড়ি বের করতে থাকলেন। এমনকি কোমরে, দুই পায়ের পুরো দৈর্ঘ্য বরাবর রাবার দিয়ে বাঁধা শাড়ি আর শাড়ি। এভাবে এতগুলো ভাঁজ করা নতুন ভারতীয় শাড়ি সারা গায়ে আটকিয়ে তার ওপর নিখুঁতভাবে পরনের শাড়ি পেঁচিয়ে স্বাভাবিক ভঙ্গিতে দাঁড়িয়ে থাকা সে নারীর দক্ষতা অনুমান করে অবাক হতে হয়। কিন্তু ঘন হয়ে দাঁড়িয়ে থাকা মানুষগুলোর বেশির ভাগই চোখের সামনে চোরাই পথে আসা ভারতীয় মালামাল গ্রহণ করেছে, একমাত্র ওই একজনকেই কেন ধরল বর্ডার গার্ড, সে এক রহস্য। মহিলা চিৎকার করে বিলাপ করছিলেন। বিলাপ অপরাধীর হলেও মনটাকে এলোমেলো করে দেয়। যাত্রীরা বলাবলি করছিলেন, নিরুপায় হয়ে তিনি অন্যায়টা করেছেন, এখন ধরা পড়ে সর্বস্বহারা হয়ে গেলেন।
তাহলে কি সীমান্তবর্তী হাজার হাজার আবালবৃদ্ধবনিতা কেবল বেঁচে থাকার জন্য আর কোনো জীবিকা না পেয়ে এই অন্যায়ের পথ বেছে নিয়েছে? নাকি আর্থসামাজিক-রাজনৈতিক দুর্বলতার উসকানিও আছে এই পরিস্থিতির পেছনে? তা ছাড়া রেলওয়ে পুলিশ, বর্ডার গার্ড অব বাংলাদেশ আর ওদিকে ভারতীয় সীমান্তরক্ষী বহিনীর চোখের সামনে দিয়ে কী কৌশলেই বা প্রকাশ্য চোরাচালান ঘটে?
এই প্রশ্নগুলো কার কাছে করলে ঠিক উত্তর পাওয়া যাবে, সে তথ্যও আমরা নাগরিকেরা জানি না বললেই চলে!
অর্থনীতি
অর্থনীতির চ্যালেঞ্জ ও গৃহীত ব্যবস্থা
২০০৮ সালের ২৯ ডিসেম্বর জনগণের অকুণ্ঠ সমর্থন ও ভালোবাসায় সিক্ত হয়ে বর্তমান সরকারের অর্থনৈতিক মুক্তির সনদ ‘রূপকল্প-২০২১’ বাস্তবায়নকে সামনে রেখে দেশ ও জাতির কল্যাণে সরকার অত্যন্ত দৃঢ়তার সঙ্গে কার্যক্রম শুরু করে। সরকারের লক্ষ্য হচ্ছে রূপকল্প-২০২১ বাস্তবায়নের মাধ্যমে তথ্যপ্রযুক্তিসমৃদ্ধ, উন্নত ও দারিদ্র্যমুক্ত বাংলাদেশ বিনির্মাণ এবং বাংলাদেশকে একটি মধ্যম আয়ের দেশে পরিগণিত করা। রূপকল্প-২০২১ বাস্তবায়নের অংশ হিসেবে পরিকল্পিত অর্থনৈতিক ব্যবস্থাপনা ও উন্নয়নের মাধ্যমে ২০১৪ ও ২০১৭ সাল নাগাদ জাতীয় প্রবৃদ্ধি যথাক্রমে ৮ শতাংশ ও ১০ শতাংশে উন্নীত করা।
সরকারের ক্ষমতা গ্রহণকালে চ্যালেঞ্জ: সরকারকে একসঙ্গে দুঃশাসন ও দুর্নীতির মোকাবিলা করতে হয় এক হাতে আর অন্য হাতে বিশ্বমন্দা ও মূল্যস্ফীতিকে করতে হয় নিয়ন্ত্রণ। সরকার শক্ত হাতে জঙ্গিবাদ নিয়ন্ত্রণ করে ও পুলিশ বাহিনীকে শক্তিশালী করে। ৩০ বছর পর হলেও সরকার যুদ্ধাপরাধী ও মানবতার শত্রুদের বিচার শুরু করে। সরকার দুর্নীতির অপবাদ রোধে কঠোর অবস্থান নেয় এবং অন্তত উচ্চপর্যায়ে দুর্নীতিকে নিয়ন্ত্রণে নিয়ে আসে। সঙ্গে সঙ্গে সরকারের জনবল শক্তিশালী করতে ব্রতী হয় এবং তিন বছরে প্রায় দুই লাখ সরকারি চাকুরেকে নিযুক্তি দেয়। সরকারের কৃতিত্ব হলো বিচার বিভাগের স্বাধীনতা নিশ্চিতকরণ ও দক্ষতা বৃদ্ধি।
গত তিন বছরে অর্থনৈতিক ভারসাম্য রক্ষার লক্ষ্যে ব্যাপক সুদূরপ্রসারী সংস্কার কার্যক্রম, সুষ্ঠু বাজেট ব্যবস্থাপনা ও প্রণোদনার মতো কর্মকাণ্ড বাস্তবায়নের ফলে সামষ্টিক অর্থনীতিতে স্থিতিশীলতা আনয়ন ও রাজস্ব খাতে শৃঙ্খলাও বজায় রাখা সম্ভব হয়েছে।
সরকারের অঙ্গীকার: ক্ষমতা গ্রহণ করার পরে ২০০৯-১০ সালের বাজেট প্রণয়নের সময় সরকারের ঘোষণা ছিল:
‘মহাজোট সরকারের নির্বাচনী ওয়াদার প্রথম বিষয়টি ছিল মহামন্দার মোকাবিলা, দ্রব্যমূল্যের হ্রাসকরণ ও দেশজ উৎপাদন বাড়িয়ে বা যথাসময়ে আমদানি করে নিত্যপ্রয়োজনীয় দ্রব্যমূল্যের স্থিতিশীলতা বজায় রাখা।’
‘আমাদের আরেকটি অঙ্গীকার ছিল জ্বালানি ও বিদ্যুৎ-সংকটের সমাধান এবং সেই লক্ষ্যে একটি তিন-সালা জরুরি কার্যক্রম বাস্তবায়ন।’
‘অর্থনৈতিক উন্নয়নের জন্য আমাদের প্রধান খাতগুলো হলো: কৃষি ও গ্রামীণ উন্নয়ন, মানবসম্পদ উন্নয়ন, শিল্প ও বাণিজ্য প্রসার এবং সামাজিক নিরাপত্তা বিধান।’
অর্থনৈতিক ক্ষেত্রে সাফল্য: সরকারের অঙ্গীকার মত প্রতিকূল ও চ্যালেঞ্জপূর্ণ পরিস্থিতি সফলভাবে মোকাবিলা করে প্রবৃদ্ধির ধারা অব্যাহত রাখাই সরকারের অন্যতম প্রধান অর্জন। গত তিন বছরে অর্থনৈতিক ক্ষেত্রে বাংলাদেশ যে অবস্থানে আছে তার সার্বিক চিত্রটি নিম্নরূপ:
১. সারা বিশ্বে মহামন্দার সময়ও বাংলাদেশে প্রবৃদ্ধি, রপ্তানি বৃদ্ধি, রেমিট্যান্স বৃদ্ধি অব্যাহত থাকে এবং বিনিয়োগ কখনো নিম্নগামী হয়নি (গড়ে ২৪ দশমিক ৫ শতাংশ)। ২০০৯ সালে বিশ্বব্যাপী পণ্য ও সেবা রপ্তানি যেখানে ২০ দশমিক ৪ শতাংশ সংকুচিত হয় সেখানে ২০০৮-০৯ অর্থবছরে বাংলাদেশের রপ্তানি প্রবৃদ্ধি হয় ১০ দশমিক ৩ শতাংশ। ২০০৯ সালে বিশ্বব্যাপী রেমিট্যান্স-প্রবাহ ৫ দশমিক ৩ শতাংশ হ্রাস পায়, অথচ সে বছর বাংলাদেশের রেমিট্যান্স প্রবাহ ১৯ দশমিক ৪ শতাংশ বৃদ্ধি পায়।
২. ২০০৭-০৮ অর্থবছরের তুলনায় পরবর্তী দুই অর্থবছরে মূল্যস্ফীতির হার প্রশমিত হয়। বর্তমান অর্থবছরে মূল্যস্ফীতির ঊর্ধ্বগতি পরিলক্ষিত হচ্ছে। বিশ্বব্যাপী জ্বালানি ও খাদ্যপণ্যের মূল্যবৃদ্ধির কারণে মূল্যস্ফীতির যে ঊর্ধ্বমুখী ধারা তা কেবল বাংলাদেশে নয়, বিকাশমান ও উন্নয়নশীল দেশগুলোতেও পরিলক্ষিত হচ্ছে।
৩. সম্প্রসারণশীল অর্থনৈতিক নীতিমালা অবলম্বন করেও বাজেট ঘাটতি চার শতাংশের সামান্য ওপরে থাকে।
৪. বৈদেশিক মুদ্রার রিজার্ভ প্রায় দ্বিগুণ হয়েছে, ৬ দশমিক ১ বিলিয়ন থেকে ১০ দশমিক ৯ বিলিয়ন মার্কিন ডলার।
৫. সরকারি বাজেটের আকার, রাজস্ব আদায় ও সরকারি ব্যয় প্রায় দ্বিগুণ হয়েছে (উন্নয়ন কার্যক্রমে এই ধারা বহাল থেকেছে)। রাজস্ব আদায় ৬৪ হাজার ৫০০ কোটি থেকে বাড়ছে এক লাখ ১৮ হাজার কোটি ও মোট সরকারি ব্যয় বাড়ছে ৮৯ হাজার কোটি থেকে এক লাখ ৬৩ হাজার ৫০০ কোটি টাকা।
৬. বৈদেশিক সহায়তা হিসেবে নতুন অর্থের যে অঙ্গীকার পাওয়া গেছে তাও দ্বিগুণ হয়েছে। যদিও বৈদেশিক সহায়তা ব্যবহারের ক্ষেত্রে অবনতি ঘটেছে। অঙ্গীকার ২৮০০ মিলিয়ন থেকে ৫৯০০ মিলিয়ন ডলারে উন্নীত হয়েছে।
৭. মন্দার মধ্যেও জনশক্তি রপ্তানি বহাল থেকেছে এবং বর্তমান বছরে তা প্রায় পাঁচ লাখে পৌঁছাবে।
৮. কৃষি ও গ্রামীণ অর্থনীতিতে ব্যাপক প্রবৃদ্ধি অভ্যন্তরীণ চাহিদাকে জোরদার রেখেছে। মানুষের আয় বাড়িয়েছে এবং কর্মসংস্থানের সুযোগ করে দিয়েছে।
৯. সামাজিক নিরাপত্তাব্যবস্থা শক্তিশালী করা এবং খাদ্যনিরাপত্তা নিশ্চিত করার ফলে দারিদ্র্য কমেছে, বিশেষ করে হতদরিদ্রের সংখ্যা কমেছে এবং বর্তমান মূল্যস্ফীতির প্রভাব বঞ্চিত ব্যক্তিদের ওপরে পড়েনি।
১০. অতিরিক্ত বিদ্যুৎ উৎপাদনের ফলে অর্থনীতির গতিশীলতা জোর পেয়েছে এবং শিল্প খাতে সর্বোচ্চ প্রবৃদ্ধি সাধিত হয়েছে। বর্তমান বিদ্যুৎ উৎপাদনে তরল জ্বালানিনির্ভর সরবরাহের পরিমাণ বেড়েছে কিন্তু রেন্টাল সরবরাহের অবসায়নে তা তিন বছরে অনেক কমে আসবে।
১১. বিভিন্ন কর্মসংস্থান কার্যক্রমের ফলে বেকারত্ব বাড়েনি ও দারিদ্র্য বিমোচনে সাফল্য এসেছে। দারিদ্র্যের হার ২০০৫ সালে ৪০ শতাংশ থেকে ২০১০ সালে ৩১ দশমিক ৫ শতাংশে নেমে এসেছে।
অর্থনৈতিক পরিস্থিতি: চ্যালেঞ্জ ও সমাধান: ১. ২০১১-১২ সালে বাজেট উপস্থাপনাকালে দারিদ্র্য দূরীকরণ ও দেশের সমৃদ্ধির জন্য এই সরকার তাদের কৌশল বিবৃত করে এই বলে:
দুটি বছর বিশ্ব মহামন্দার সফল মোকাবিলা করে দেখা গেল যে, ২০১১-১২ সালে বিশ্ব অর্থনৈতিক অবস্থা বেশ নাজুক। বিশেষ করে খাদ্যপণ্য ও তেলের দাম যেভাবে বাড়তে থাকল তাতে মূল্যস্ফীতি একটি প্রধান সমস্যা হিসেবে সামনে এল। এ অবস্থা অনুধাবন করে ২০১১-১২ সালের বাজেটে মহাজোট সরকার ঘোষণা দিল, খাদ্যপণ্যের মূল্য ও জ্বালানি তেলের বৃদ্ধিজনিত ‘অভিঘাত মোকাবিলার জন্য আমাদের সবাইকে প্রস্তুত থাকতে হবে। যেমন: হয়তো বেশ কিছু অপ্রিয় সিদ্ধান্ত আমাদের নিতে হতে পারে। ক. ভর্তুকিসহ কম গুরুত্বপূর্ণ ব্যয় হ্রাস,
খ. প্রয়োজনে কৃচ্ছ্র সাধন, গ. রাজস্ব আয় বাড়ানো, ঘ. মুদ্রা সরবরাহ ও ব্যক্তি খাতে ঋণ সরবরাহ কমানো এবং ঙ. বিনিময় হারের যথাযথ বিন্যাস করা।’
৫.২. অভ্যন্তরীণ ও বহিঃ অভিঘাত মোকাবিলা করে বাংলাদেশ গত তিন বছর সামষ্টিক অর্থনৈতিক স্থিতিশীলতা বজায় রাখাসহ উচ্চ প্রবৃদ্ধি অর্জন করেছে। জিডিপির ধারাবাহিক প্রবৃদ্ধি ও মাথাপিছু জাতীয় আয় বাড়ার সঙ্গে সঙ্গে আয়-দারিদ্র্যের হারও উল্লেখযোগ্য হারে কমেছে । পাশাপাশি, ভৌত অবকাঠামো নির্মাণে বিশেষ গুরুত্ব প্রদানের ফলে বিশেষ করে বিদ্যুৎ খাত পরিস্থিতির উন্নতি, তথ্যপ্রযুক্তির প্রসার, রাজস্ব আদায়, রপ্তানি ও রেমিট্যান্সের প্রবাহ ইত্যাদি ক্ষেত্রেও অর্জন প্রণিধানযোগ্য।
৫.৩. ২০০৯-১০ ও ২০১০-১১ অর্থবছরে অর্থনৈতিক নীতিমালা সম্প্রসারণশীল অর্থনীতির জন্য কাজ করে। অভ্যন্তরীণ চাহিদা বৃদ্ধি ও সংরক্ষণ করা, মহামন্দার মুখে রপ্তানি ধরে রাখা, ঋণখেলাপি থেকে ব্যবসাপ্রতিষ্ঠানকে সুরক্ষা দেওয়া, কর্মসংস্থানের জন্য বিশেষ কার্যক্রম পরিচালনা করা এবং সামাজিক ও খাদ্যনিরাপত্তা নিশ্চিত করা—এসব উদ্যোগের জন্য মুদ্রা ও ঋণনীতি থাকে মোটামুটি সম্প্রসারণশীল। সম্প্রসারণশীল ধারার পরিবর্তন সূচিত হয় ২০১১-১২। মুদ্রা সংকোচন হয় অপরিহার্য, ঋণপ্রদানেও আসে কড়াকড়ি। কিন্তু সরকারের ভর্তুকির দায় তত দ্রুততার সঙ্গে কমানো হয় কষ্টকর। তার সঙ্গে যুক্ত হয় বৈদেশিক সহায়তা ব্যবহারে গাফিলতি ও শ্লথগতি। এতে নির্ধারিত ঘাটতি বাজেটে টানাপোড়েন চলে। আবার আমদানি-বাণিজ্যে নিম্নগতিও আসতে দেরি হয়। এ জন্য সাময়িকভাবে সরকারের ব্যাংক ঋণ বেড়ে যায় এবং মুদ্রামানে দ্রুত অবচিতি ঘটে। অন্যদিকে পর পর আড়াই বছর অর্থনৈতিক ঊর্ধ্বগতির ফলে প্রত্যাশার হয় বিস্ফোরণ এবং ভর্তুকির জন্য চাহিদা, বাজেট বরাদ্দের জন্য দাবি বাড়তেই থাকে। এ পরিস্থিতিতে অর্থনৈতিক ব্যবস্থাপনায় আমাদের সাবধানতা গ্রহণ করতে হয়েছে।
৫.৪. বর্ণিত পরিস্থিতিতে, সামষ্টিক অর্থনৈতিক ভারসাম্য রক্ষা এবং এসব ঝুঁকি মোকাবিলায় সরকার বিভিন্ন নীতি-কৌশল গ্রহণ করেছে।
ক. রাজস্ব আদায়ের লক্ষ্যমাত্রা অর্জনে প্রচেষ্টা জোরদার
এনবিআর রাজস্ব আদায়
‘বিকল্প বিরোধ নিষ্পত্তি’ ব্যবস্থার দ্রুত বাস্তবায়ন;
ভ্যাট আদায়ের compliance বৃদ্ধি;
কর ফাঁকি রোধে কার্যক্রম শক্তিশালীকরণ;
গ্রোথ সেন্টারগুলোকে ভ্যাট ও আয়করের আওতাভুক্তকরণ।
নন-এনবিআর ও এনটিআর রাজস্ব আদায়
২০০০ সালের আগে নির্ধারিত ফি/রেটগুলো বর্তমান বাজারমূল্যের সঙ্গে সামঞ্জস্য রেখে আবশ্যিকভাবে পুনর্নির্ধারণ;
২০০০-০৬ সময়ে নির্ধারিত ফি/রেটগুলো বর্তমান প্রেক্ষাপটে পর্যালোচনা ও পুনর্নির্ধারণ,
নতুন ভ্যাট ও আয়কর আইন প্রণয়ন,
ভ্যাট আইনের খসড়া জানুয়ারি ২০১২ সালের মধ্যে মন্ত্রিপরিষদ সভায় উপস্থাপন।
খ. সরকারি ব্যয়ের ক্ষেত্রে মিতব্যয়িতা ও ব্যয় সংকোচন
অনুন্নয়ন বাজেটের আওতায় ব্যয় সীমিত রাখা
সরকারি খরচে বিদেশ ভ্রমণ, গাড়ি ক্রয়, নতুন ভাতা প্রচলন না করা এবং বিদ্যমান ভাতার হার বৃদ্ধি না করা;
খাদ্যশস্যের সরকারি মজুদ পর্যাপ্ত থাকায় খাদ্য আমদানি (চাল) হ্রাস করা।
বর্তমান আর্থিক সীমাবদ্ধতার বিষয় বিবেচনা করে এডিপির ব্যয় অগ্রাধিকারভিত্তিক করা
পরিকল্পনা কমিশন কর্তৃক চিহ্নিত ‘উচ্চ অগ্রাধিকার’, ‘অগ্রাধিকার’ ও ‘কম অগ্রাধিকার’—এই তিন ধরনের প্রকল্পের মধ্যে উচ্চ অগ্রাধিকারপ্রাপ্ত প্রকল্পগুলোর জন্য চাহিদা অনুযায়ী বরাদ্দ প্রদান।
বার্ষিক উন্নয়ন কর্মসূচিতে প্রকল্প সাহায্যের ব্যবহার: পাইপলাইনে থাকা প্রতিশ্রুতি প্রকল্প সাহায্যের প্রাপ্তি নিশ্চিত করতে অর্থনৈতিক সম্পর্ক বিভাগ, প্রকল্প বাস্তবায়নকারী মন্ত্রণালয় ও দাতা সংস্থার মধ্যে সমন্বয় জোরদার করা।
গ). ভর্তুকিজনিত ব্যয় যৌক্তিক পর্যায়ে নামিয়ে আনা
জ্বালানি খাতে ভর্তুকিজনিত ব্যয় যৌক্তিক পর্যায়ে নামিয়ে আনার লক্ষ্যে দেশীয় বাজারে জ্বালানি পণ্যের মূল্য পর্যায়ক্রমে আন্তর্জাতিক বাজারের সঙ্গে সামঞ্জস্যপূর্ণ করার উদ্যোগ অব্যাহত রাখা;
বিদ্যুৎ খাতে ভর্তুকি সীমিত রাখার লক্ষ্যে—
পরিকল্পনা অনুযায়ী বিদ্যুতের ট্যারিফ adjustment অব্যাহত রাখা;
জ্বালানি খাত-সম্পর্কিত পরিকল্পনার সঙ্গে সামঞ্জস্য রেখে কয়লা, গ্যাস, তাপবিদ্যুৎ ও নবায়নযোগ্য জ্বালানিনির্ভর দীর্ঘমেয়াদি বিদ্যুৎ প্ল্যান্ট বাস্তবায়ন।
কৃষি ভর্তুকি লক্ষ্যভিত্তিক করার জন্য জ্বালানি বাবদ প্রদত্ত ভর্তুকি সুবিধা ক্ষুদ্র ও প্রান্তিক কৃষকদের সরাসরি প্রদানের কৌশল নির্ধারণ;
কৃষি উপকরণ কার্ডের মাধ্যমে বিতরণের কৌশল নির্ধারণ;
আন্তর্জাতিক বাজারের সঙ্গে সামঞ্জস্য রেখে বিভিন্ন প্রকার সারের স্থানীয় বিক্রয়মূল্য পুনর্নির্ধারণ।
ঘ. ব্যাংক উৎসের ওপর চাপ কমাতে ব্যাংকবহির্ভূত উৎস হতে প্রাপ্তি বাড়ানোর উদ্যোগ
জরুরি ভিত্তিতে, পরিবার সঞ্চয়পত্র ও পেনশনার সঞ্চয়পত্র হতে প্রাপ্তি বাড়াতে বিশেষ প্রচারণা (compaign) চালানো এবং প্রয়োজনে সুদের হার (সামাজিক নিরাপত্তা প্রিমিয়ামসহ) বাড়ানো।
ঙ). মুদ্রা খাতসহ লেনদেন ভারসাম্য রক্ষা
মূল্যস্ফীতি ও বৈদেশিক মুদ্রা বিনিময় হারের অবচিতি নিয়ন্ত্রণে ব্যাপক মুদ্রা সরবরাহ ও ঋণের প্রবৃদ্ধি (বিশেষ করে সরকারি খাতে ঋণ গ্রহণ) সীমিত রাখা;
দীর্ঘমেয়াদি গুরুত্বপূর্ণ উন্নয়ন প্রকল্পে বৈদেশিক অর্থায়ন নিশ্চিত করতে অনুদান ও concessional ঋণের পাশাপাশি বিকল্প অর্থায়নের উৎস বিবেচনা;
উন্নয়ন-সহযোগী দেশ বা সংস্থার সম্ভাব্য অর্থায়নে বৃহৎ প্রকল্পগুলো [যেমন: পদ্মা সেতু, এমআরটি-৬] বাস্তবায়ন এগিয়ে নিয়ে যাওয়া, যা লেনদেন ভারসাম্যে ইতিবাচক প্রভাব ফেলবে;
জনশক্তি রপ্তানি ও রেমিট্যান্স বৃদ্ধির লক্ষ্যে
বিদেশ গমনে ইচ্ছুক শ্রমিকদের উপযুক্ত প্রশিক্ষণ প্রদান এবং প্রশিক্ষণ কার্যক্রমে সংশ্লিষ্ট মন্ত্রণালয় ও সংস্থাগুলোকে সম্পৃক্ত করা।
গৃহীত ও চলমান বিভিন্ন পদক্ষেপের ফলে অর্থনীতিতে ইতিমধ্যে ইতিবাচক পরিবর্তন এসেছে। বাংলাদেশ ব্যাংক থেকে গৃহীত ঋণ (নিট ওভার ড্রাফট) ডিসেম্বর ২০১১ সালের শুরুতে যেখানে ছিল ১৪ হাজার ১২০ কোটি টাকা তা ডিসেম্বর ২০১১ শেষ নাগাদ ১০ হাজার কোটি টাকায় নেমে এসেছে। পাশাপাশি যৌক্তিক মুদ্রানীতি গ্রহণের ফলে মুদ্রা সরবরাহের প্রবৃদ্ধি হ্রাস পাচ্ছে। অনুৎপাদনশীল খাতে ঋণ প্রদান নিরুৎসাহিত করার ফলে বেসরকারি খাতে ঋণের প্রবৃদ্ধি হ্রাস পেয়েছে। অপ্রয়োজনীয় আমদানি নিরুৎসাহিত করা এবং খাদ্যপণ্য আমদানি হ্রাসের ফলে সার্বিকভাবে আমদানি কমে আসছে। এ ছাড়া সাম্প্রতিক সময়ে বৈদেশিক কর্মসংস্থানও উল্লেখযোগ্য হারে বৃদ্ধি পাচ্ছে। আমদানি ব্যয় হ্রাস ও জনশক্তি রপ্তানির এ ধারা অব্যাহত থাকলে বৈদেশিক মুদ্রার ওপর চাপ হ্রাস পাবে। একই সঙ্গে উন্নয়ন-সহযোগী সংস্থা থেকে প্রাপ্ত সহজশর্তে ঋণ ব্যবহার বেগবান হলে বৈদেশিক মুদ্রার রিজার্ভ বৃদ্ধিসহ মুদ্রাবাজারে বৈদেশিক মুদ্রার জোগান বাড়বে, যা টাকার বিনিময় হারকেও স্থিতিশীল অবস্থায় নিয়ে আসবে। তবে সবচেয়ে ঝুঁকিপূর্ণ দিক হচ্ছে রাজনৈতিক বিভাজন ও অসহিষ্ণুতা। (সংক্ষেপিত)মাননীয় অর্থমন্ত্রীর লেখা এই নিবন্ধের পুরোটাই দৃশ্যত সরকারের অর্থনৈতিক সাফল্য বর্ণনায় নিবেদিত। অর্থনীতির কোনো ক্ষেত্রে আদৌ কোনো সমস্যা আছে কিনা তার কোনো উল্লেখ নেই। তদুপরি রাজনৈতিক বিভাজন ও অসহিষ্ণুতার বিষয়টিকে সবচেয়ে ঝুঁকিপূর্ণ দিক হিসেবে উল্লেখ করা হলেও এই বিভাজন ও অসহিষ্ণুতা দূরীকরণে সরকার কি কি ইতিবাচক পদক্ষেপ নিয়েছে অথবা নিতে যাচ্ছে তারও কোনো উল্লেখ নেই। রাজনীতিতে পরমতসহিষ্ণুতার চর্চা ও সুশাসনের সার্থে সর্বক্ষেত্রে জবাবদিহিতা নিশ্চিত করতে সরকার কি কি ব্যবস্থা নিয়েছে সে বিষয়টিও এই নিবন্ধে অনুপস্থিত। রাজনীতি ও সুশাসনের জন্য এই আবশ্যকীয় দিকটিকে বাইরে রেখে শুধুমাত্র অর্থনীতির সূচকে অর্জিত প্রবৃদ্ধির সুফল দেশের সাধারণ মানুষ কতোটা ভোগ করতে পারবে তা নিয়ে সন্দেহ আছে। 
খোলা চোখে
হাত বাড়াও, বন্ধু
মাস কয়েক আগে প্রথম আলো পত্রিকায় ময়মনসিংহের রিকশাচালক জয়নাল আবেদিনের ওপর একটি প্রতিবেদন বের হয়েছিল। হতদরিদ্র এক দিনমজুর, তিলে তিলে সঞ্চয় করে প্রায় ৩০ বছরের এক টানা সাধনার পর নিজের অর্থে গড়েছেন একটি হাসপাতাল ও একটি স্কুল। অবিশ্বাস্য ঘটনা, কিন্তু সত্যি। বিনা চিকিৎসায় বাবার মৃত্যুর পর জয়নাল শপথ করেছিলেন একটি হাসপাতাল করবেন, যেখানে তাঁর বাবার মতো হতদরিদ্র মানুষ চিকিৎসার সুযোগ পাবে।
সন্দেহ নেই, জয়নাল সাহেবের অক্লান্ত পরিশ্রম ও একাগ্রতার ফসল এই হাসপাতাল। প্রতিবেদনটি ঘনিষ্ঠভাবে পড়লে আরও একটি বিষয় স্পষ্ট হয়। একার কাজ, কিন্তু একা একা এ কাজ তিনি শেষ করেননি। বাবার মৃত্যুর পর সপরিবারে ঢাকায় চলে আসেন জয়নাল। শাহজাহানপুর রেল কলোনির পানির ট্যাংকের কাছে সে সময় তিনি আশ্রয় নিয়েছেন। অসহায় এই মানুষটিকে দেখে এগিয়ে আসেন স্থানীয় এক রিকশা মালিক মোশাররফ। নিজ থেকেই তাঁকে রিকশা চালানোর ব্যবস্থা করে দেন। টিকে থাকার জন্য ৫০ টাকা দেন, কী করে রিকশা চালাতে হয়, তা-ও হাতে ধরে শিখিয়ে দেন।
আরও একজন মানুষ তাঁকে সাহায্যের জন্য এগিয়ে আসেন। রিকশা চালিয়ে যে অল্প-বিস্তর অর্থ জমত, তা আলাদা করে রেখে দিতেন জয়নাল তাঁর স্বপ্নের হাসপাতালের জন্য। খুব চেষ্টায় ছিলেন ব্যাংকে একটি অ্যাকাউন্ট খুলতে। সবাই অবজ্ঞাভরে মুখ ঘুরিয়ে নিয়েছে, বলেছে, রিকশা চালিয়ে আর কয় পয়সা জমানো যাবে। এমন সময় একজনের কাছ থেকে সাহায্যের আকস্মিক হাত এগিয়ে আসে। সোনালী ব্যাংকের ম্যানেজার সালেহা আক্তার তাঁকে সঞ্চয়ী হিসাব খুলতে সাহায্য করেন। ২০ বছর পর তাঁর মোট সঞ্চয়ের পরিমাণ দাঁড়ায় এক লাখ ৮৪ হাজার টাকা। শুরু হয়ে যায় জয়নালের স্বপ্নের হাসপাতাল।
এ ঘটনাটা মাথায় রাখুন। এবার আমি আপনাদের ভিন্ন দুটি ঘটনা বলব, এর একটি মাইক্রোসফটের বিল গেটস, অন্যটি বিখ্যাত পপ গ্রুপ বিটলসকে নিয়ে। এঁদের মধ্যে সম্পর্ক কোথায়, সে কথায় পরে আসছি।
অবস্থাসম্পন্ন পিতা-মাতার সন্তান বিল গেটস বড় হয়েছেন সিয়াটলে। গোড়াতে পড়াশোনা করেছেন স্থানীয় সরকারি স্কুলে, সপ্তম শ্রেণী থেকে তাঁকে ভর্তি করানো হয় লেকসাইড নামে একটি প্রাইভেট স্কুলে। বড়লোকদের স্কুল, লেখাপড়ার বিস্তর সুযোগ সেখানে। এই স্কুলের মায়েরা মিলে একটি মাদার্স ক্লাব গড়েছিলেন। ১৯৬৮ সালে এই ক্লাবের পয়সায় একটি কম্পিউটার ক্লাবের ব্যবস্থা করা হয়, গ্রীষ্মের ছুটিতে ছেলেমেয়েদের ব্যস্ত রাখাই তাঁদের উদ্দেশ্য। তখনো ঘরে ঘরে কম্পিউটার আসেনি, পুরো ব্যাপারটিই নতুন। যে কম্পিউটারটি কেনা হলো, তা ছিল এএসআর-৩৩ টেলিটাইপ, যা টাইম-শেয়ারিং ব্যবস্থায় সরাসরি যুক্ত ছিল সিয়াটলের শহরতলির মেইনফ্রেম কম্পিউটারের সঙ্গে। অষ্টম শ্রেণীর ছাত্র বিল গেটস প্রথমবারে মতো টাইম-শেয়ার ব্যবস্থার সঙ্গে পরিচিত হলেন। তখন থেকে বলতে গেলে প্রায় সারাক্ষণই সেই কম্পিউটার রুমে পড়ে থাকতেন বিল গেটস। এর সামান্য কিছু পরে ওয়াশিংটন বিশ্ববিদ্যালয় একটি কম্পিউটার সেন্টার খোলে। সে সেন্টারের অন্যতম পরিচালক মনিক রোনার এক ছেলে পড়ত লেকসাইডে। তিনি উদ্যোগ নিয়ে লেকসাইড স্কুলের কম্পিউটার ক্লাবের সদস্যদের বিশ্ববিদ্যালয় সেন্টারের সফটওয়্যার পরীক্ষার ব্যবস্থা করে দিলেন। ছাত্ররা সে সফটওয়্যারের ব্যবহার যোগ্যতা টেস্ট করবে, বিনিময় শনি-রোববার বিশ্ববিদ্যালয়ের কম্পিউটার কেন্দ্রে নিখরচায় প্রোগ্রামিং করার সুযোগ পাবে। লাফিয়ে উঠলেন বিল গেটস। রাত তিনটায় ঘুম থেকে উঠে সাইকেল চালিয়ে কম্পিউটার সেন্টারে আসতেন, বাবা-মা জানতেও পারতেন না। ঘণ্টার পর ঘণ্টা সেখানে পড়ে থাকতেন। তিন বছর পরের ঘটনা। ওয়াশিংটন স্টেটের একটি বিদ্যুৎ কোম্পানি তাদের নতুন কম্পিউটার ব্যবস্থা ‘টেস্ট’ করার জন্য লোক খোঁজা শুরু করেছে। সময়টা ১৯৭১, তখনো কম্পিউটার প্রোগ্রামিং বোঝে এমন লোক বেশি ছিল না। বাড পেম্বরুক নামের এক ভদ্রলোক বিল ও তাঁর বন্ধুদের কথা জানতেন। তাঁরই উদ্যোগে বিলের জন্য ব্যবস্থা হয়ে গেল নতুন সেই কম্পিউটার পরীক্ষা করার। হাইস্কুল শেষ করার আগেই হাজার হাজার ঘণ্টা—সম্ভবত ১০ হাজার ঘণ্টা বা তার চেয়েও বেশি—কম্পিউটার নিয়ে পরীক্ষা-নিরীক্ষা সেরে ফেললেন বিল গেটস।
এবার বিটলসের গল্প
ষাটের দশকের গোড়ার দিকে লিভারপুলে চার ইংরেজ তরুণ মিলে একটি গানের দল গড়ে তোলেন। খুব বেশি লোক তাঁদের কথা জানত না, তাঁদের গান পছন্দও করত না। এ সময় ব্রুনো নামের এক জার্মান লন্ডনে আসেন হামবুর্গে তাঁর নাইট ক্লাবের জন্য গানের দল ভাড়া করতে। এক ইংরেজ বন্ধুর কাছ থেকে তিনি বিটলসের খোঁজ পেলেন, গান শুনে ভালো লাগল, তাঁদের সঙ্গে চুক্তিও হয়ে গেল। ঘণ্টার পর ঘণ্টা গান গাইতে হতো বিটলসদের—কখনো কখনো ১০-১২ ঘণ্টা। কিছুটা নাম-ডাক হওয়ার পর প্রায় সাত দিনই তাঁদের গান গাইতে হতো। অন্যতম বিটলস জন লেনন পরে বলেছেন, হামবুর্গের সেই ক্লাবে গানের সুযোগ পাওয়ার ফলেই দল হিসেবে জমে ওঠে বিটলস। সে সময় কম করে হলেও ১০ হাজার ঘণ্টা তাঁরা গাওয়ার সুযোগ পেয়েছিলেন বৈকি।
গেটস ও বিটলসের এই গল্প আমি পড়েছি ম্যালকম গ্লাডওয়েলের আউটলায়ার্স নামের একটি বই থেকে (লিটল, ব্রাউন অ্যান্ড কোম্পানি, ২০০৮)। এ রকম আরও অসংখ্য উদাহরণ রয়েছে বইটিতে। তার সবগুলোর একটি মোদ্দা বক্তব্য: সাধনা ও পরিশ্রম ছাড়া জীবনে বড় ধরনের সাফল্য পাওয়া কঠিন। সফল এমন সব মানুষই কঠোর পরিশ্রম করেছেন, গ্লাডওয়েলের কথামতো, ১০ হাজার বা তার চেয়েও বেশি ঘণ্টা ব্যয় করেছেন তাঁরা। কিন্তু শুধু সাধনা ও পরিশ্রমই যথেষ্ট নয়—প্রায় প্রতিটি সাফল্যের পেছনে রয়েছে সুযোগ (অপরচুনিটি)। একদম সাধারণ, তেমন উল্লেখ করার মতো কোনো ব্যাপার নয়, কিন্তু তাতেই সাফল্যের পথ খুলে যায়। আশপাশে মানুষ, যাদের গ্লাডওয়েল ‘কমিউনিটি’ নাম দিয়েছেন, তাঁরাই সে সুযোগ তৈরি করে দেন। বিল গেটস যদি ওয়াশিংটন বিশ্ববিদ্যালয়ে প্রোগ্রামিংয়ের সুযোগ না পেতেন, বিটলস দলের যদি হামবুর্গে ঘণ্টার পর ঘণ্টা গাওয়ার সুযোগ না আসত, তাহলে তাঁদের জীবনে এই অসম্ভব বাঁক ঘোরা কি সম্ভব হতো?
ম্যালকম তাঁর বইয়ে ক্রিস লানগ্যান নামে এক অসাধারণ প্রতিভাধর ব্যক্তির কথা বলেছেন। প্রতিভাবান, কিন্তু ব্যর্থ। সাধারণ মানুষের আইকিউ যেখানে ১০০, লানগ্যানের আইকিউ ১৯৮। তুলনা হিসেবে জানিয়ে রাখছি, বিজ্ঞানী আইনস্টাইনের আইকিউ ছিল ১৫০। ক্রিস দরিদ্র ঘরের সন্তান, ছোট বেলায় বাবা নিখোঁজ হন, মা সামান্য লেখাপড়া জানতেন, খুব ক্ষুদ্র একটি চাকরি করতেন। তার ছেলে যে প্রতিভাবান, এ কথা বোঝা সেই মায়ের পক্ষে অসম্ভব ছিল। কলেজে ভর্তি হওয়ার জন্য স্কলারশিপের আবেদন করেছিলেন ক্রিস, কিন্তু তাঁর মা আয়-ব্যয়ের হিসাব দিতে ভুলে যান, ফলে স্কলারশিপ ফসকে যায়। তার পরও মন্টানা বিশ্ববিদ্যালয়ে ভর্তি হয়েছিলেন অঙ্ক ও দর্শন নিয়ে পড়তে। বাড়ি থেকে প্রায় ১৩ মাইল দূরে ক্লাস। যাতায়াত করতেন ভাঙা একটা গাড়িতে। একদিন সে গাড়ি অকেজো হয়ে গেলে ক্রিস তাঁর অধ্যাপককে অনুরোধ জানান, সকালের ক্লাসের বদলে সন্ধ্যায় ক্লাস করার সুযোগ তাঁকে দেওয়া হোক। এক প্রতিবেশী সন্ধ্যায় এদিকে আসেন, তিনি তাঁকে তাঁর গাড়িতে নিয়ে আসতে পারেন। রাজি হলেন না সেই অধ্যাপক। বাধ্য হয়ে লেখাপড়া ছেড়ে দিলেন ক্রিস। এই লোকের কথা হয়তো আমরা জানতামই না, যদি না কয়েক বছর আগে ‘হু ওয়ান্টস টুবি মিলিয়নিয়ার’ টিভি অনুষ্ঠানে পাঁচ লাখ ডলার জিতে তিনি সাড়া না ফেলে দিতেন।
ম্যালকমের বক্তব্য, অসাধারণ প্রতিভাধর হওয়া সত্ত্বেও ব্যর্থ মানুষই হয়ে রইলেন ক্রিস লানগ্যান। যে সুযোগ বিল গেটস বা বিটলস পেয়েছিলেন, ক্রিস তা পাননি। পরিশ্রম তিনি কম করেননি, তাঁর একাগ্রচিত্ততারও কোনো অভাব ছিল না। সাফল্যের জন্য যে সিঁড়ি চাই, কেউ তাঁর পথ তাঁকে দেখিয়ে দেয়নি। জয়নাল আবেদিনের ব্যাপারটা অনেকটা তাই। তাঁর সাধনা ও পরিশ্রমের কোনো তুলনা নেই, কিন্তু বন্ধুপ্রতিম হাত না পেলে সাফল্যের সিঁড়ির খোঁজ তিনি কি পেতেন?
আরেকটি গল্প বলে এই লেখা আমি শেষ করব। গ্লাডওয়েলের বইটির কথা আমাকে জানান জিম্বাবুয়ের এক সহকর্মী। একদিন দুজন লাঞ্চ খেতে গেছি, সেখানেই বইটি নিয়ে কথা। হঠাৎ বন্ধুর মুঠোফোন বেজে ওঠে। কঙ্গোর একটি মেয়ে ফোন করেছেন, দেড় লাখ ডলারের একটি চাকরি তিনি পেয়েছেন, সে কথা জানাতেই ফোন। কিন্তু সে কথা তোমাকে জানাতে হবে কেন? জানতে চাইলাম। বন্ধুটি জানালেন, বছর দুয়েক আগে মেয়েটি তাঁর অফিসে ইন্টার্ন হিসেবে কাজ করতেন। সে সময় কথায় কথায় জানান, তাঁর ইচ্ছা আইনজীবী হওয়া, কিন্তু সে জন্য পরীক্ষা দিতে যে টাকা লাগে, তা তাঁর নেই। আমার বন্ধু ও তাঁর এক সতীর্থ মিলে সে টাকা জোগাড় করে দিই। এখন কৃতজ্ঞতা জানাতে সবার আগে তাঁকে এই ফোন।
আউটলায়ার্স বইটি পড়ে একটি বিষয় আমি শিখেছি। সাফল্য জিনিসটা কঠিন, কিন্তু অসম্ভব নয়। আমরা নিজেরাই কখনো কখনো অন্যের সাফল্যের কারণ হতে পারি। এর জন্য চাই মনটাকে উদার করা, চাই অন্যকে সাহায্য করার জন্য মানসিকতা। একদম তুচ্ছ কাজ, আমাদের আয়ত্তের ভেতর যে কাজ, তার মাধ্যমেই কারও কারও জীবন আলোকিত হতে পারে। সে আলোয় আমরাও উজ্জ্বল হই। আরও একটি কথা। স্বার্থহীন কোনো কাজের মূল্য দাম দিয়ে কেনা যায় না। আমার জিম্বাবুয়ের বন্ধুর গর্বিত মুখটি দেখে আমি সে কথা ঠিক বুঝতে পেরেছি।
বন্ধু, প্লিজ, আপনার হাতটি বাড়ান।
বাঘা তেঁতুল
বিপ্লবীদের ঝাপসা স্মৃতি
সিরাজ শিকদার কবিতা লিখতেন, আমিও কবিতা লিখতাম। তিনি যে ছাত্র সংগঠনের নেতৃস্থানীয় ব্যক্তি ছিলেন, আমি সেই সংগঠনের একজন নগণ্য কর্মী ছিলাম। তিনি শ্রমজীবী মানুষদের নিয়ে বিপ্লব ঘটাতে চাইতেন, আমি নিরাপদ দূরত্বে থেকে বিপ্লবকে স্বাগত জানাতাম। তাঁর সাহস ছিল, আমার ছিল সাহসের অভাব। তিনি তাঁর আদর্শের জন্য জীবন দিয়েছেন, আমি আপস-টাপস করে দিব্যি বেঁচেবর্তে আছি।
আমি অল্প কয়েকজন অত্যন্ত সৎ, আধা-সৎ এবং অসংখ্য অসৎ খ্যাতিমান মানুষ দেখেছি। তার মধ্যে বাম ঘরানার তিনজনকে আবার মনে হয়েছে সৎ। তাঁরা হলেন মানবেন্দ্র নারায়ণ লারমা, সিরাজ শিকদার ও কর্নেল আবু তাহের। তাঁরা ছিলেন বিপ্লবপন্থী। সৌভাগ্যক্রমে এই তিনজনের সঙ্গেই জানাশোনা ছিল। তাঁদের কর্মকৌশল সর্বদা বাস্তবসম্মত মনে হয়নি। কিন্তু তাঁদের লক্ষ্য ও উদ্দেশ্যকে সম্মান ও সমর্থন না করে পারিনি।
সেকালের বাম নেতাদের মধ্যে মোহাম্মদ তোয়াহার সঙ্গেই আমার ঘনিষ্ঠতা ছিল একটু বেশি। যতটা না রাজনৈতিক, তার চেয়ে ব্যক্তিগত। কারণ, তিনি ছিলেন সৈয়দ ওয়ালীউল্লাহ, সানাউল হক, এ কে নাজমুল করিম ও সৈয়দ নূরুদ্দীনের সহপাঠী ও বন্ধু। তাঁরা স্নেহ করতেন বলে কমরেড তোয়াহাও স্নেহ করতেন।
সিরাজ শিকদারের সঙ্গে আমার পরিচয় ১৯৬৬ সালে, পূর্ব পাকিস্তান শ্রমিক পরিষদ ও পূর্ব পাকিস্তান ছাত্র ইউনিয়নের সম্মেলনের সময়। কিন্তু পরিচয় হলেও তাঁর সঙ্গে আমার কথাবার্তা সামান্যই হয়েছে। ঘনিষ্ঠভাবে বার দুয়েকের বেশি নয়। তাও স্বাধীনতার আগে। তিনি ছিলেন আমার চেয়ে বছর চারেকের বড়। লারমা ও তাহের ছিলেন আরও কয়েক বছরের বড়। কিন্তু শেষ দুই বিপ্লবপন্থীর সঙ্গেই বরং ঘনিষ্ঠতা ছিল বেশি এবং সেটা স্বাধীনতার পরে। তখন সিরাজ শিকদার অনেক দূরে চলে গেছেন।
১৯৬৭ সালে সিরাজ শিকদার ছাত্র ইউনিয়নের (মেনন গ্রুপ) একজন কেন্দ্রীয় নেতা। তাঁর মতো নেতা অনেকেই ছিলেন। তাঁকে অসাধারণ বলে মনে হতো না। কিন্তু ১৯৬৮ সালে তিনি যখন পূর্ব বাংলা শ্রমিক আন্দোলন প্রতিষ্ঠা করেন, তখন দেখলাম যে তিনি অনেকের একজন নন। অন্য রকম মানুষ। সংকল্পে কঠিন। তারপর ‘মাও সে-তুং গবেষণাকেন্দ্র’ প্রতিষ্ঠার পর বোঝা গেল, তিনি ভালোভাবে প্রস্তুতি নিচ্ছেন। কিছু সহযোগীও তৈরি করছেন। আমি যাইনি, আমার অনেক বন্ধু তাঁর কেন্দ্রে যেতেন। ওই সময়ই বকশীবাজারের এক সস্তা রেস্তোরাঁয় তাঁর সঙ্গে আমার অনেকক্ষণ কথা হয়। তাঁর একটি কথাই আমার মনে আছে। বলেছিলেন, মওদুদীর জামায়াতে ইসলামী আমাদের পেছনে লেগেছে। তার কয়েক দিন পরেই মোনায়েম খানের পুলিশ মাও সে-তুং কেন্দ্র তালা লাগিয়ে দেয়। সিরাজ শিকদার প্রথমেই শিকার হন ধর্মীয় মৌলবাদী গোষ্ঠীর।
১৯৭০-৭১ সাল নাগাদ পূর্ব বাংলা শ্রমিক আন্দোলন যথেষ্ট শক্তি অর্জন করে। কয়েকটি শিল্প-অঞ্চল ও গ্রামে কৃষকের মধ্যেই বেশি কাজ শুরু করে। তিনি গঠন করেন বিপ্লবী পরিষদ। এর মধ্যে মুক্তিযুদ্ধ শুরু হয়। মে-জুনের দিকে ক্যাপ্টেন আবদুল হালিম চৌধুরী বললেন, সিরাজ শিকদার বরিশালে পাকিস্তানি বাহিনীর বিরুদ্ধে শক্ত প্রতিরোধ গড়ে তুলেছেন। জানা গেল, তিনি পূর্ব বাংলা সশস্ত্র দেশপ্রেমিক বাহিনী গঠন করেছেন। স্বরূপকাঠির পেয়ারাবাগানে তাঁর মূল ঘাঁটি। তবে একই সঙ্গে আওয়ামী লীগ নেতৃত্বের সঙ্গেও তাঁর বিরোধ ছিল।
সিরাজ শিকদারের লক্ষ্য ছিল শুধু পাকিস্তানিদের বিতাড়িত করা নয়, শোষণহীন সমাজতান্ত্রিক সমাজ প্রতিষ্ঠা। তিনি গঠন করেন শ্রমিক-কৃষকদের রাজনৈতিক সংগঠন ‘পূর্ব বাংলা সর্বহারা পার্টি’। বায়াত্তরে সর্বহারা পার্টির প্রথম কংগ্রেসে দলের রণকৌশল গ্রহণ করেন। নতুন মার্ক্সবাদী তত্ত্ব দাঁড় করান। সশস্ত্র বিপ্লবই লক্ষ্য। বুর্জোয়া গণতন্ত্র প্রত্যাখ্যান করেন। ১৯৭৩ সালে নির্বাচনের পরে গঠন করেন ‘পূর্ব বাংলার জাতীয় মুক্তিফ্রন্ট’। তিনি ছিলেন তার প্রধান। ১৯৭৪ সালে তিনি আত্মগোপনে যান।
১৯৭৫ সালের ১ জানুয়ারি চট্টগ্রামের হালিশহরে গোয়েন্দা সদস্যরা তাঁকে গ্রেপ্তার করেন। ওই দিনই তাঁকে বিমানে ঢাকায় আনা হয়। পরদিন শেরেবাংলা নগর থেকে সাভারে রক্ষীবাহিনীর ক্যাম্পে নিয়ে যাওয়ার সময় আইনশৃঙ্খলা রক্ষাকারী বাহিনীর হাতে নিহত হন। তখন তাঁর পিঠমোড়া করে হাত বাঁধা ছিল। সুতরাং ক্রসফায়ার বলা যাবে না।
শিকদারকে হত্যা করেন রাষ্ট্রের আইন রক্ষাকারী বাহিনীর সদস্যরা, তাহেরকে ফাঁসিতে ঝুলিয়ে হত্যা করেন তাঁরই সহকর্মী বন্ধু এবং লারমাকে হত্যা করেন তাঁর সংগঠনের লোকেরা। তাঁদের স্মৃতি কখনো হানা দেয়। বিপ্লববাদীদের ব্যর্থতা বলে কিছু নেই, বরং দৈবাৎ সফল হলেই তা বিস্ময়কর।
সিরাজ শিকদারদের মৃত্যুবার্ষিকীতে মিলাদ মাহফিলে দুই হাত তুলে কেউ মোনাজাত করবে না। টিভি চ্যানেলের পর্দা সত্য-মিথ্যায় উচ্চ কণ্ঠে উত্তাল হয়ে উঠবে না। লাখ টাকা খরচ করে সেমিনার বসবে না। কাগজের আধা ইঞ্চি জায়গাও তাঁদের জন্য উৎসর্গ করা হয় না।
রাজনীতিতে যাঁরা ব্যক্তিগত স্বার্থের ঊর্ধ্বে উঠে আদর্শের জন্য আত্মদান করেন, তাঁদের পথটা সঠিক যদি না-ও হয়, তবু জগতের মানুষ ত্যাগের জন্য তাঁদের সম্মানটা করে। রাজনৈতিক মতাদর্শনির্বিশেষে চে গুয়েভারা দুনিয়ার দেশে দেশে মর্যাদা পান। একটি জীর্ণ ও পচা সমাজ পরিবর্তনের জন্য এবং একটি শোষক-নিপীড়ক রাষ্ট্রব্যবস্থা বদলানোর লক্ষ্যে ভুল পদ্ধতিতেও যদি কেউ সংগ্রাম করেন, তাঁকে অস্বীকার ও অবহেলা করা যায় না। পৃথিবীর প্রগতির যাত্রায় তাঁদের পরোক্ষ ভূমিকা সামান্য নয়।
দেশহীন মানুষের কথা
আদিবাসীদের জন্য ওবামার ভাষণ
একটি গুরুত্বপূর্ণ ঘটনা ঘটে গেল বিশ্বের আদিবাসীদের জীবনে। ১৬ ডিসেম্বর ২০১০ হোয়াইট হাউসে সকাল নয়টা ৩৯ মিনিটে আমেরিকার প্রেসিডেন্ট বারাক ওবামা ঘোষণা করলেন, যুক্তরাষ্ট্র জাতিসংঘ আদিবাসী অধিকার ঘোষণাপত্রকে সমর্থন করছে। এ বিষয়ে ১৮ পৃষ্ঠার ঘোষণাপত্র বা বিবৃতি দিয়েছে আমেরিকা। আর বারাক ওবামা আদিবাসী নেতাদের উদ্দেশে হোয়াইট হাউসে বক্তব্য দিলেন ১৫ মিনিট। এর আগেও ওবামা হোয়াইট হাউসে আদিবাসী নেতাদের সঙ্গে সভা করেছিলেন। বক্তৃতায় অনেক কথার পর ওবামা বললেন, ‘আমি আপনাদের কাছে অঙ্গীকার করেছিলাম। আমার মনে আছে, দুই বছর আগে আমি মন্টানাতে ক্রো আদিবাসীদের কাছে গিয়েছিলাম। মনে আছে, অনেক আদিবাসী নেতার সঙ্গে নির্বাচনী প্রচারে আমার সাক্ষাৎ হয়েছিল। নিশ্চয় এসব কথা আপনাদের মনে আছে। আমি দত্তক ক্রো আদিবাসী হয়ে গিয়েছিলাম এবং আমার “ক্রো ইন্ডিয়ান” নামের অর্থ হলো, আমি এমন একজন মানুষ, যে এই ভূমির জনগণকে সাহায্য করে।’ তিনি বলেছেন, ‘আমি আদিবাসী এই নামটি পছন্দ করেছি এবং এর অর্থ ধরে রাখতে খুব কঠিন পরিশ্রম করছি।’
বারাক ওবামা বক্তব্যের শুরুতেই সম্বোধন করে বলেছেন, ‘আমি প্রথম আমেরিকান এবং সব আমেরিকানকে শুভেচ্ছা জানাচ্ছি।’ এখানে প্রথম আমেরিকানরা হলো আদিবাসীরা, যাদের নেটিভ আমেরিকান বা ইন্ডিয়ান বলা হয়। প্রেসিডেন্ট স্বয়ং আদিবাসীদের প্রথম আমেরিকান সম্বোধন করায় আমেরিকার সব জায়গা-জমি ও সম্পদ আদিবাসীদের হয়ে যাচ্ছে না বা সব সাদা মানুষকে আমেরিকা ছাড়তে হচ্ছে না। কিন্তু ওই কথার মধ্য দিয়ে ঐতিহাসিক ভুল ও অন্যায়ের প্রতি বিনম্র স্বীকারোক্তি প্রকাশ পায়, যা রাষ্ট্রকে সম্মানে অনেক উঁচুতে নিয়ে যায়। বছর যায়, বছর আসে। আমি ভাবি, আমাদের দেশে এ রকম কবে হবে?
এর আগে অস্ট্রেলিয়া সরকার ২০০৯ সালে এবং ২০১০ সালের এপ্রিলে নিউজিল্যান্ড সরকার, নভেম্বর মাসে কানাডা সরকার জাতিসংঘ আদিবাসী অধিকার ঘোষণাপত্রকে সমর্থন করেছিল। ডিসেম্বরে এসে সমর্থন করল আমেরিকা। এই চার রাষ্ট্রই এই অধিকার ঘোষণাপত্রের বিরোধিতা করেছিল ২০০৭ সালে। অনেক পরে হলেও ওরা বুঝতে পেরেছে, যাকে আদিবাসীরা স্বাগত জানিয়েছে। এর আগে কানাডা ও অস্ট্রেলিয়া সরকার আদিবাসীদের কাছে অতীতের ভুল আচরণের জন্য ক্ষমা চেয়েছিল। তখন অস্ট্রেলিয়ার প্রধানমন্ত্রী বলেছিলেন, ‘আজ আমরা এই ভূমির আদিবাসীদের শ্রদ্ধা জানাই, যারা মানবতার ইতিহাসে সবচেয়ে প্রাচীন সংস্কৃতির ধারক। আমরা আমাদের অতীতের ভুল আচরণের জন্য ক্ষমাপ্রার্থী। এখন জাতির জন্য সময় এসেছে অস্ট্রেলিয়ার ইতিহাসের নতুন পাতা খোলার, যেখানে অতীতের ভুলগুলো শুধরে নেওয়া হবে এবং সবাইকে আস্থায় নিয়ে সুন্দর ভবিষ্যৎ রচিত হবে।’ আমরা জানি, অস্ট্রেলিয়ার প্রধানমন্ত্রীর এই বক্তব্যের পর অস্ট্রেলিয়ার ভূমি থেকে আদিবাসীরা উৎখাত হয়ে যায়নি বা তাদের কেউ তাড়িয়ে দেয়নি। কিন্তু চেতনা ও স্বপ্নের দিক থেকে আদিবাসী ও অস্ট্রেলিয়াবাসীর অতীতের অমর্যাদা ও অপমানের গ্লানির ভার কিছুটা হলেও লাঘব হয়েছে। বাংলাদেশের আদিবাসীদের সাংবিধানিক স্বীকৃতি যদি আগামীকালই কাগজে-কলমে দেওয়া হয়, আদিবাসীরা তাদের জায়গা-জমি ফেরত পাবে না বা তাদের জীবনমানও রাতারাতি বদলে যাবে না। কিন্তু এটি তারা উপলব্ধি করতে পারবে যে রাষ্ট্র তাদেরও স্থান দিয়েছে।
জাতিসংঘ সাধারণ পরিষদে যখন আদিবাসী অধিকার ঘোষণাপত্র গৃহীত হয়, তখন ১৪৩টি দেশ পক্ষে ভোট দিয়েছিল। আর বিপক্ষে দিয়েছিল ওই চারটি দেশ, যারা সবাই এখন ঘোষণাপত্রকে সমর্থন করল। মধ্যপ্রাচ্যের প্রায় সব দেশ, পুরো ইউরোপ, আফগানিস্তান, পাকিস্তান, নেপাল, ভারত, জাপান, মালয়েশিয়া, ইন্দোনেশিয়া, চীন থেকে শুরু করে এশিয়ার প্রায় সব দেশ পক্ষে ভোট দিয়েছিল। আর আমাদের বাংলাদেশ অন্য ১০টি দেশের সঙ্গে ভোটদানে বিরত থেকেছিল। কয়েকটি দেশ পরে ঘোষণাপত্রকে সমর্থন করেছে।
এখন কানাডা, নিউজিল্যান্ড, অস্ট্রেলিয়া ও আমেরিকার সমর্থনের পর জাতিসংঘের সদস্যরাষ্ট্র হিসেবে নিশ্চয় বাংলাদেশের উচিত জাতিসংঘ আদিবাসী অধিকার ঘোষণাপত্র সমর্থন করা। তা ছাড়া ২০০৭ সালে ছিল তত্ত্বাবধায়ক সরকার। তারা কী বুঝে এই ১৪৭টি দেশের সঙ্গে গেল না, তা আমার বোধগম্য নয়। আমাদের পররাষ্ট্র মন্ত্রণালয় এখন বিষয়টি ভেবে দেখবে কি?
আবার বারাক ওবামার বক্তব্যে ফিরে আসি। আমেরিকা ১৮ পৃষ্ঠার এই সমর্থনের বিবৃতিতে বলেছে, যার মূল কথাই হলো আদিবাসী জনগণের সঙ্গে রাষ্ট্রের সম্পর্কের উন্নয়ন সাধন। আর রয়েছে আদিবাসী ভূমি রক্ষা ও পরিবেশ সংরক্ষণ, শিক্ষা, স্বাস্থ্য সমস্যা, স্থায়িত্বশীল অর্থনৈতিক উন্নয়ন, আদিবাসী সংস্কৃতির উন্নয়ন সাধন ইত্যাদি। ওবামা বলেছেন, ‘ওয়াশিংটন আদিবাসী সমাজ ও মানুষের ওপর কোনো নীতি চাপিয়ে দিতে পারে না, এটি উচিত নয়। আদিবাসী সমাজ অধিকতর ভালো কাজ করতে পারে, যখন তাদের নিজেদের সিদ্ধান্ত গ্রহণের ক্ষমতা দেওয়া হয়।’ তিনি আরও বলেছেন, যত দিন আমি হোয়াইট হাউসে আছি, এখানে আপনাদের ঠিকানা আছে, কণ্ঠ শোনার মানুষ আছে। এখানে কেউ আপনাদের অগ্রাহ্য করতে বা ভুলে যেতে পারবে না। ওবামা বলেন, ‘গত বছর আমি সব কেবিনেট এজেন্সিকে নির্দেশ দিয়েছি আদিবাসী সমাজ ও নেতাদের সঙ্গে অধিকতর সংলাপ করার জন্য। আদিবাসী তরুণ যাদের অনুভূতি হয়েছে যে তারা ব্যর্থ, আমরা তাদের কর্মসংস্থান ও প্রশিক্ষণের জন্যও কাজ করছি।’
বারাক ওবামা আদিবাসীদের উদ্দেশে দেওয়া বক্তৃতা শেষ করেছেন এই বলে, ‘সুতরাং আমরা সামনের দিকে এগিয়ে যাচ্ছি। এগিয়ে চলার জন্যই আমরা আজ এখানে সমবেত হয়েছি। আমি আশাবাদী, একত্রে কাজ করা অব্যাহত রাখলে আমরা “প্রথম আমেরিকান” এবং সব আমেরিকান জনগণের জন্য উজ্জ্বল ভবিষ্যৎ রচনা করতে পারব।’
আমাদের রাষ্ট্রনায়কদের মুখেও এমন ভাষণ শোনার অপেক্ষায় ছিলাম বছরজুড়ে।
অভিমত ভিন্নমত
বন সম্প্রসারণ, না ভূমি আগ্রাসন
ভূমি সমস্যা পার্বত্য চট্টগ্রামের প্রধানতম সমস্যা আর মৌলিক সব সমস্যার কেন্দ্রবিন্দু। বর্তমান সরকার ক্ষমতায় আসার পর পার্বত্য চুক্তির পূর্ণাঙ্গ বাস্তবায়নের অঙ্গীকার ব্যক্ত করেছে। এরই মধ্যে ভূমি কমিশন আইন সংশোধন ও ভূমি জরিপ-প্রক্রিয়ার প্রাথমিক কাজ শুরু হয়েছে। অথচ সাম্প্রতিকতম খবর হলো, খাগড়াছড়িতে প্রায় ১২ হাজার ৮৯৪ একর জায়গায় বনাঞ্চল সম্প্রসারণের উদ্যোগ। এটি ভূমি জরিপের প্রক্রিয়াকে জটিলতর ও বাধাগ্রস্ত করবে।
পার্বত্য চট্টগ্রামে এযাবৎ যত ভূমি অধিগ্রহণ করা হয়েছে, তার কোনো ক্ষেত্রেই ক্ষতিগ্রস্ত পরিবারকে সঠিক ও পূর্ণাঙ্গ পুনর্বাসন করা হয়নি। ১৯৬০ সালে কাপ্তাই বাঁধ নির্মাণের ফলে ক্ষতিগ্রস্ত পরিবার আর ১৯৯৭ সালের পর ভারত-প্রত্যাগত উদ্বাস্তুদের পূর্ণাঙ্গ পুনর্বাসন এখনো হয়ে ওঠেনি। অন্যদিকে অনেকটা তোড়জোড় করেই ভূমি জরিপের প্রক্রিয়া শুরু করার প্রচেষ্টা তো রয়েছেই। আর এরই মধ্যে বন বিভাগের হাজার হাজার একর জমি অধিগ্রহণের যৌক্তিকতা কী?
সেচ ও জলবিদ্যুৎ প্রকল্প, পর্যটন, বন সংরক্ষণ ও সম্প্রসারণ, ইকো পার্ক, রাবার চাষ প্রকল্প, চা-বাগান, বিজ্ঞান ও প্রযুক্তি বিশ্ববিদ্যালয় স্থাপন, এপিবিএন, আনসার ও শত শত অস্থায়ী সেনাক্যাম্প, ইটভাটার জন্য ইজারা, সমতলের উদ্বাস্তু ও ছিন্নমূল মানুষদের পুনর্বাসন—কতভাবেই না জমি দখল ও অধিগ্রহণের পাঁয়তারা! তাহলে পার্বত্য চট্টগ্রামের আদিবাসীদের বসবাস ও চাষযোগ্য ভূমি কতটুকুই বা থাকে? তারা যাবে কোথায়? বাঁচবে কীভাবে?
বনাঞ্চল সম্প্রসারণের জন্য প্রাথমিকভাবে যেসব জমি চিহ্নিত করা হয়েছে—রেকস্যা, ছোট ও বড় মেরুৎ, তারাবন্যে, হাজাছড়া প্রভৃতি মৌজা। মূলত দীঘিনালার সেসব বিস্তীর্ণ এলাকা, যেখানে পার্বত্য চুক্তির পরে অভ্যন্তরীণ ও ভারত-প্রত্যাগত উদ্বাস্তুদের পুনর্বাসন করা হয়েছে (কিছু অংশ) বা করা হবে বলে নির্ধারিত ছিল। আর ওই এলাকাতেই বনাঞ্চল সম্প্রসারণ করতে হবে! তাও আবার নতুন করে আদিবাসীদের উদ্বাস্তু বানিয়ে এবং নতুনভাবে আবারও পুনর্বাসনের আশ্বাসে! এতে সার্বিকভাবে পার্বত্য ভূমি জরিপ-প্রক্রিয়ায় একটি বিরূপ প্রভাব নিশ্চয়ই পড়বে।
ভারতবর্ষে ব্রিটিশ রাজত্ব বিস্তারের আগে আদিবাসীদের জঙ্গলের ওপর একক আধিপত্য ছিল। কিন্তু তা সত্ত্বেও তারা পরিবেশের ভারসাম্য নষ্ট না করেই বন ও বনজের সান্নিধ্যে থেকেই স্মরণাতীতকাল ধরে জীবন-জীবিকা নির্বাহ করে এসেছে। ১৮৬৫ সালের বন আইন অনুযায়ী ব্রিটিশ সরকার গাছে ঢাকা যেকোনো এলাকাকে সরকারি বনভূমি হিসেবে গণ্য করার অধিকার অর্জন করে। পরে ১৮৮৫ সালে বন সংরক্ষণের নামে প্রথম আদিবাসীদের ওপর প্রত্যক্ষ ও পরোক্ষ বিধিনিষেধ আরোপ করা হয়। তারই ধারাবাহিকতায় ব্রিটিশ, পাকিস্তান আর অধুনা বাংলাদেশ সরকারের সব কটি শাসনামলেই আদিবাসীদের জমি-বন-ভূমি-বসতভিটা-সর্বোপরি অস্তিত্বকেই অধিগ্রহণ, নিশ্চিহ্ন ও জবরদস্তি দখল করার পাঁয়তারা চলছে তো চলছেই। কবে বন্ধ হবে উন্নয়ন-সংরক্ষণ-সম্প্রসারণের নামে এই সর্বগ্রাসী আগ্রাসন?
অস্তিত্বের শেকলে টান পড়লে বিরোধিতা আপনিই উপস্থিত হয়। তাই এই ভূমি-আগ্রাসী কার্যক্রম বন্ধ হোক।
সুলভ চাকমা, শিক্ষার্থী, নটর ডেম কলেজ।
‘দুঃখটাকে ভাগাভাগি করি’
প্রথম আলোয় প্রকাশিত মুহম্মদ জাফর ইকবালের ‘দুঃখটাকে ভাগাভাগি করি’ লেখাটিতে বিশ্ববিদ্যালয়ে ভর্তি-ইচ্ছুক শিক্ষার্থীদের ভোগান্তি লাঘবে অত্যন্ত জরুরি পরামর্শ উঠে এসেছে।
আমার মনে পড়ে, ২০০৩-০৪ সেশনে আমরা যখন শাহজালাল বিজ্ঞান ও প্রযুক্তি বিশ্ববিদ্যালয়ের (শাবিপ্রবি) কম্পিউটার বিজ্ঞান ও প্রকৌশল বিভাগে ভর্তি হয়েছিল, তখন ছিলাম ১২০ জন। কিছুদিনের মধ্যেই ১০ জন ভর্তি বাতিল করে অন্যত্র চলে যায়। তারপর আমরা ১১০ জন চার বছর একসঙ্গে পড়াশোনা করি। আমার এক বন্ধু বুয়েটে ভর্তি হয়েছিল। সেখানে এক মাস পড়ার পর সে ভর্তি বাতিল করে ঢাকা বিশ্ববিদ্যালয়ে চলে আসে। পরে শুনেছি, বুয়েটে তার আসনটি নাকি চার বছর ফাঁকাই ছিল। বিশ্ববিদ্যালয়ে ভর্তির পর প্রায় এক মাস পর্যন্ত মাইগ্রেশনের সময় দেওয়া হয় (যদিও সব বিশ্ববিদ্যালয়ে দেওয়া হয় না)। কিন্তু এরপর যদি কেউ ভর্তি বাতিল করে অন্য কোথাও চলে যায়, তাহলে আর সেই ফাঁকা আসনগুলো পূরণ করা হয় না। এভাবে প্রতিবছর বিশ্ববিদ্যালয়গুলোর অনেক আসন ফাঁকা থাকে। তা ছাড়া আবার দেখা যায়, একই সঙ্গে পড়াশোনা শুরু করে চার বছর পর কোনো কোনো বিশ্ববিদ্যালয়ের শিক্ষার্থীরা চাকরি করে; আবার কোনো কোনো বিশ্ববিদ্যালয়ের শিক্ষার্থীরা সেশনজটে পড়ে ছয় বছরেও অনার্স কোর্স শেষ করতে পারে না। সমন্বিত ভর্তি পরীক্ষা নিলে বিশ্ববিদ্যালয়গুলোর আসনও ফাঁকা থাকবে না এবং সেশনজটও অনেক কমে যাবে।
গত বছর একমাত্র শাবিপ্রবিতে এসএমএসের মাধ্যমে রেজিস্ট্রেশন করে ভর্তি পরীক্ষা নেওয়া হয়েছিল। এ বছর অনেক বিশ্ববিদ্যালয়ে এসএমএসের মাধ্যমে রেজিস্ট্রেশন করে ভর্তি পরীক্ষা নেওয়া হয়েছে। সেটা যে শিক্ষার্থী ও অভিভাবকদের কষ্ট কতটা কমিয়ে দিয়েছে, তা আর বলার অপেক্ষা রাখে না। কিন্তু বড় কোনো বিশ্ববিদ্যালয়কে এসএমএসের মাধ্যমে রেজিস্ট্রেশন করে ভর্তি পরীক্ষা নিতে দেখা যায়নি। শিগগিরই নেবে বলেও মনে হচ্ছে না। রুয়েট, কুয়েট, চুয়েট আগে যখন বিআইটি ছিল, তখন সমন্বিত ভর্তি পরীক্ষা নিত। এখন বিশ্ববিদ্যালয় হওয়ার পর তারাও আর সমন্বিত ভর্তি পরীক্ষা নেয় না। শিক্ষার্থীদের দুঃখ-কষ্টের কথা অনেকেই বুঝতে চায় না।
বিশ্ববিদ্যালয়গুলো স্বায়ত্তশাসিত হওয়ার পরও দেখা যায়, সরকার বদল হওয়ার সঙ্গে সঙ্গে বিশ্ববিদ্যালয়গুলোর প্রশাসনেরও বদল হয়। দলীয় লোক বসানো হয় বিশ্ববিদ্যালয়গুলোর উপাচার্যের আসনে। তাই সরকার থেকে সমন্বিত ভর্তি পরীক্ষার নির্দেশ দিলে নিশ্চয়ই উপাচার্য মহোদয় অমত করবেন না। সরকার কি লাখ লাখ শিক্ষার্থীর কষ্টের কথা, অভিভাবকদের কষ্টের কথা চিন্তা করে ডিজিটাল বাংলাদেশ গড়ার লক্ষ্যে এতটুকু কাজ করতে পারে না?
মো. আমিনুর রহমান
কম্পিউটার প্রকৌশলী।
ভুলে ভরা নতুন বই
গুঁড়ি গুঁড়ি বৃষ্টি, বছরের প্রথম দিন। প্রতিটি শিক্ষাপ্রতিষ্ঠানে শিশুদের স্বতঃস্ফূর্ত উপস্থিতি। নতুন বছরের প্রথম দিনে নতুন বই। তাও আবার বিনা মূল্যে। খুদে শিক্ষার্থীদের সেকি আনন্দ! আমি একজন শিক্ষাকর্মী হিসেবে এ আনন্দঘন পরিবেশ অবলোকন করেছি। এ আনন্দকে নিরানন্দের অতলে নিক্ষেপ করা হয়েছে দায়সারা গোছের প্রকাশনা।
দেশের উত্তর সীমান্ত জেলা পঞ্চগড়। জেলার সদর উপজেলার গলেহাহাট আলিম (প্রস্তাবিত ফাজিল) মাদ্রাসায় সারা দেশের মতোই বই বিতরণ করা হয়েছে ১ জানুয়ারি। দাখিল প্রথম শ্রেণী থেকে নবম শ্রেণী পর্যন্ত বিতরণ করা দাখিল ষষ্ঠ ও দাখিল সপ্তম শ্রেণীর ‘বাঙলা সাহিত্য’ বই দুটিতে চোখ রাখার সুযোগ পেয়েছি।
ষষ্ঠ শ্রেণীর বাঙলা সাহিত্যের গদ্যাংশে সূচিপত্র ১৩-তে সাইয়েদ মুহাম্মদ আমীনুল ইসলামের ‘হযরত আবু বকর সিদ্দীক (রা:)’ প্রবন্ধটি ৫৫ পৃষ্ঠায় শুরু হয়েছে। এর শেষ কোথায়, তা তো বইতে নেই-ই বরং ধারাক্রম অনুযায়ী পরের পদ্যাংশে গোলাম মোস্তফার ‘মুনাজাত’, মোহাম্মদ মুনিরুজ্জামানের ‘এলো যে মুহম্মদ’ পদ্যাংশের কোনো অস্তিত্বই নেই। হতে পারে দু-একটা বইয়ে বাইন্ডিং ত্রুটি। না, প্রায় সব বইয়ের একই অবস্থা। দাখিল সপ্তম শ্রেণীর পাঠ্যসূচি বাংলা বইয়ের দ্বিতীয় প্রবন্ধটি ড. মুহম্মদ শহীদুল্লাহ্র ‘সত্যবাদী যুবক’ প্রবন্ধটির ১০ পৃষ্ঠা আরও অপরিচ্ছন্ন। সৈয়দ মুজতবা আলীর প্রবন্ধ ‘অল্প শোকে কাতর, অধিক শোকে পাথর’ প্রবন্ধটি শুরু হয়েছে বইয়ের ৫০ পৃষ্ঠায়। শেষ ৫১ পৃষ্ঠায়। ৫২ পৃষ্ঠায় লেখক, পাঠ পরিচিতি, শব্দার্থ শেষে শুরু করা হয়েছে অনুশীলনী প্রশ্ন পর্ব। ৫৩ পৃষ্ঠায় প্রশ্নের ক্রমমান ২, ৩, ৪ উল্লেখ থাকলেও নেই প্রশ্ন। পুরো পাতাই ধবধবে সাদা। ‘হযরত আবদুল কাদের জিলানী (রঃ)’ প্রবন্ধটি বইয়ের ৫৪ পৃষ্ঠায় শুরু হয়ে ৫৮ পৃষ্ঠায় শেষ হয়েছে। এই প্রবন্ধের ৫৬ পৃষ্ঠাটি পুরোপুরি সাদা। শুধু তা-ই নয়, বাংলাদেশ মাদ্রাসা শিক্ষা বোর্ড কর্তৃক বাজারে আসা আলিম ও ফাজিল শাখার বাঙলা সাহিত্যের পাঠ্যসূচির অবস্থা এতই খারাপ যে প্রতিটি প্রবন্ধ, কবিতা, গল্পের প্রতি বাক্যেই অসংখ্য বানান ভুল, বিভ্রান্তকর তথ্যে পরিপূর্ণ। এসব ভুলের জন্য সংশ্লিষ্ট বিভাগকে জবাবদিহি করা উচিত।
আর্তের ত্রাণ আর জীবনের উদযাপনের মৌসুম
শীতের কাঁপন লাগল যখন
কয়েক বছর ধরে বাংলাদেশের শীতের চরিত্র রবীন্দ্রনাথ ঠাকুরের গানের ভাষায়, ‘এসেছিলে তবু আস নাই, জানায়ে গেলে’-জাতীয় ছিল। আর এবার, ‘শীতের হাওয়া লাগলো প্রাণে...’ তো বটেই, হাড়েও কাঁপন ধরাল। পৌষের মাঝামাঝি থেকেই বস্ত্রসমৃদ্ধ সচ্ছল মানুষ মাঘের শীত উপভোগ করছে, আর বস্ত্র-দরিদ্র গরিবেরা পাচ্ছে কষ্ট। শীত তবুও প্রকৃতিতেই, রাজনীতি ও বাজারের উত্তাপ তাতে কিছুমাত্র কমেনি।
প্রকৃতি দরিদ্রবান্ধব নয়। এই শীতেও অজস্র মানুষ কষ্ট পাবে, বয়স্ক ও দুর্বলদের জন্য তা হবে অসহনীয়। তবুও ধনী-দরিদ্রনির্বিশেষে, গ্রাম-শহরে একযোগে শীত নিয়ে আসছে ঋতুবদলের আমেজ। বাহারি পোশাক আর পিঠা ও নতুন সবজি জীবনযাপনে বৈচিত্র্য আনবে। বান্যির মেলা, পোড়াদহের মেলাসহ দেশের অনেক বিখ্যাত মেলা এ সময়ই জমে উঠবে। খেজুরগাছগুলো গলায় হাঁড়ি ঝুলিয়ে দাঁড়িয়ে থাকবে বোকার মতো। চলবে কুটুমবাড়ি বেড়ানোর রেওয়াজ। নবান্ন আর নববিবাহের ধুম দেখা যাবে। হিমেল কুয়াশা আর কার্তিকের নির্মেঘ পূর্ণিমা—দুই-ই বেশ উপভোগ্য। ডিসেম্বরে শীত, ডিসেম্বরেই স্কুলগুলোর ছুটি। জানুয়ারিতে নুতন ক্লাস, নুতন বই, নুতন বছর। শীত তাই কষ্ট সত্ত্বেও উৎসবেরই উপনাম।
মাঠে মাঠে ফসল কাটার ধুম শুরু হয়ে গেছে। এখন রাত জেগে চলবে মেয়েদের ধান ভানা আর গীত গাওয়া। ওদিকে ন্যাড়া মাঠে তখন শিশুদের গোল্লাছুটের অফুরান সুযোগ। তারা ছড়া কাটবে, ‘পৌষ আসছে গুড়ি গুড়ি/ পৌষের মাথায় চালের ঝুড়ি/ এসো পৌষ, যেও না/ জনম জনম ছেড়ো না’। তখনই আমের মুকুলের সুরভিতে পথ-ঘাট-আঙিনা ম-ম করবে। শীতে গাছের পাতা যতই ঝরুক, মানুষের হূদয়ে লাগবেই ফুর্তির রেশ। সন্ধ্যায় নাড়ার আগুনে মেঠো চড়ুইভাতি, বিকেলে ঘুড়ি ওড়ানো আর রাতে লেপ-কাঁথা মুড়ি দিয়ে কেচ্ছা শোনার সাবেকি দিনগুলোর কথা মনে পড়বে অনেকের।
শীতে জীবনের এই উদ্যাপন তখনই সাবলীল হবে, যখন শীতার্ত মানুষকে দেওয়া যাবে গরম বস্ত্রের উষ্ণতা। বর্ষার বন্যার মতো শীতের হিমেও মানুষ দুর্গত হয়ে যায়। সরকারসহ স্বেচ্ছাসেবী সংগঠন এবং ছাত্র-তরুণদের উচিত বরাবরের মতো শীতবস্ত্র সংগ্রহ ও বিতরণে ঝাঁপিয়ে পড়া। স্কুল-কলেজ বন্ধ থাকায় শীতার্ত মানুষের সেবা করার এখনই উপযুক্ত সময়। শীতের হাওয়া প্রাণকে উদ্দীপ্ত করুক জীবনের উদ্যাপনে আর আর্তমানবতার সেবায়।
নগরদর্পণ: চট্টগ্রাম
এরই নাম প্রেম?
পুরোনো দিনের বাংলা ছবি যাঁরা দেখেছেন, তাঁরা একটি দৃশ্যের সঙ্গে খুবই পরিচিত। নায়ক ‘মা’ ‘মা’ বলে ছুটে আসছেন বাড়িতে। দরিদ্র পরিবারের কর্মব্যস্ত মা ছেলের ডাক শুনে রান্নাঘর থেকে হন্তদন্ত হয়ে বেরিয়ে আসেন। নায়ক বলেন, ‘মা, আমি ফার্স্ট ক্লাস ফার্স্ট হয়েছি।’ আনন্দ-বেদনায় আপ্লুত মা ওপর দিকে দুই হাত তুলে শুকরিয়া আদায় করেন সৃষ্টিকর্তার প্রতি। এর পরই ঘরে টাঙানো একটি ফ্রেমে বাঁধানো ছবির কাছে গিয়ে মায়ের অশ্রুপাত, ‘আজ যদি তোর বাবা বেঁচে থাকত,...ওগো দেখে যাও...’ ইত্যাদি। বড় ক্লিশে মনে হতো দৃশ্যটি। নায়ক মানেই ফার্স্ব ক্লাস ফার্স্ট। তাঁর সঙ্গে প্রায়ই প্রেমে জড়িয়ে পড়তেন বড়লোকের গুণমুগ্ধ মেয়েটি।
কিন্তু সেই দৃশ্য এখন পাল্টে গেছে। সম্ভবত আশির দশক থেকেই এই চোখে পড়ার মতো পরিবর্তনটির সূচনা। এর আগে অবশ্য রংবাজ ছবির মাতাল নায়কের সূত্রে পরিবর্তনের ইশারা-ইঙ্গিত পাওয়া গিয়েছিল। কিন্তু নায়কের পুরোপুরি পরিবর্তিত রূপটি পাওয়া গেছে আশি-নব্বইয়ের দশকে। এখন দেখতে পাই নায়িকা আক্রান্ত হয়েছেন ভিলেন বা তার দলবলের হাতে, চিৎকার করছেন, ‘বাঁচাও, বাঁচাও...ছেড়ে দে শয়তান...’ বলে। সেখানে প্রায় মাটি ফুঁড়ে ত্রাতা হিসেবে নায়কের আবির্ভাব। প্রায় একাই ভিলেন বাহিনীকে পরাজিত করে যখন বীরদর্পে ফিরে যেতে উদ্যত, তখনই নায়িকার মধুর আহ্বান, ‘শুনুন’। সেখানে প্রেমকাহিনির শুরু। অর্থাৎ বাহুবলের প্রতি সমীহ বা মুগ্ধতাই অনুবাদ হলো প্রেমে, পরোক্ষভাবে প্রতিনায়কের (অ্যান্টিহিরো) প্রতিই আকর্ষণ বোধ করল নায়িকা।
আমরা যেগুলোকে ফর্মুলা ছবি বলি, তাতে একসময় ফার্স্ব ক্লাস ফার্স্ট, কবি বা শিল্পী এঁরাই হতেন নায়ক। এখন তাঁরা বড়জোর কৌতুকাভিনেতার (কমেডিয়ান) চরিত্র পেতে পারেন, ভাঁড়ামি করে মনোরঞ্জনের বেশি দায়িত্ব তাঁদের দেওয়া হয় না। আমাদের দর্শকেরা তো বাংলা ও হিন্দি ছবিই (স্যাটেলাইট চ্যানেলের সূত্রে) দেখেন বেশির ভাগ ক্ষেত্রে, এ দুই ধরনের ছবিতেই (ব্যতিক্রম কখনো নিয়ম নয়) এখন প্রতিনায়কের জয়জয়কার।
সমাজের পরিবর্তনের লক্ষণগুলোই কি এ ধরনের ছবি নির্মাণের প্রেরণা, নাকি এ ধরনের ছবিই পাল্টে দিচ্ছে তরুণদের মনমানসিকতা—এ নিয়ে গবেষণা চলতে পারে। কিন্তু বাস্তবতা এই, সমাজ ও বিনোদনমাধ্যম উভয় ক্ষেত্রেই ঘটে গেছে বিশাল এই পরিবর্তন।
ইভ টিজিং, বখাটের দৌরাত্ম্য—এ নিয়ে এখন সমাজ উদ্বিগ্ন। এ নিয়ে আইনের আওতা ও ক্ষমতা বাড়ানোর দাবি উঠছে সচেতন মহলের বিভিন্ন ক্ষেত্র থেকে। কিন্তু হাতেগোনা কয়েকটি বাংলা ছবিতে দেখা যাবে, যেখানে তথাকথিত নায়ক উত্ত্যক্ত করছে না নায়িকাকে। উত্ত্যক্ত হতে হতে একসময় নায়িকা অনুরক্ত হচ্ছে নায়কের প্রতি—এ রকম উদাহরণ তো প্রচুর। তাহলে স্কুল-কলেজগামী ছাত্রীদের পেছনে লাগে যে বখাটেরা, তারা উৎসাহিত হবে না কেন?
এ লেখা যখন লিখছি, তখন চট্টগ্রাম মেডিকেল কলেজের ওয়ানস্টপ ক্রাইসিস সেন্টারে কাতরাচ্ছে ১৫ বছর বয়সী এক কিশোরী। তার অপরাধের নাম প্রেম! কুমিল্লার দাউদকান্দি উপজেলা থেকে পোশাকশ্রমিকের চাকরি নিয়ে চট্টগ্রাম এসেছিল মেয়েটি। দেওয়ানহাটের একটি পোশাক কারখানায় কাজ করত, থাকত লালখান বাজারে বড় বোনের বাসায়। একই এলাকার স্বপন নামের এক ছেলের সঙ্গে প্রেমের সম্পর্ক গড়ে উঠেছিল তার। ৩ জানুয়ারি সন্ধ্যায় ওই কিশোরী দেওয়ানহাটে বান্ধবীর বাসায় যাবে বলে বেরিয়ে দেখা করে স্বপনের সঙ্গে। স্বপনের প্রস্তাবে রাজি হয়ে বেড়াতে যায় মতিঝরনা পাহাড়ে। প্রেমিকের প্রস্তাবে রাজি হয়ে ভরসন্ধ্যায় নির্জন পাহাড়ে যাওয়ার সময় কল্পনায়ও আসেনি কী ভয়াবহ পরিণতি অপেক্ষা করছিল তার জন্য। পাহাড়ে নির্জনতার সুযোগে স্বপন ও তার বন্ধুরা মিলে ধর্ষণ করে মেয়েটিকে। সুমন, কামাল, বাবু ও রুবেল নামে স্বপনের এই বন্ধুদের আগে থেকেই চিনত মেয়েটি। তারা যে হঠাৎ পূর্বপরিচয়ের সামান্য মনুষ্যত্বও ঝেড়ে ফেলবে, কী করে বুঝবে অল্প বয়সী মেয়েটি? ধর্ষণের পর সংজ্ঞাহীন মেয়েটিকে পাহাড় থেকে ঠেলে ফেলে দিয়েছিল স্বপন ও তার বন্ধুরা। মৃত্যু ছিল অবধারিত। কিন্তু সৌভাগ্য বা দুর্ভাগ্যক্রমে বেঁচে গেছে মেয়েটি। পাহাড় থেকে গড়িয়ে ঢালের একটি বাসার টিনের চালের ওপর পড়েছিল। স্থানীয় বাসিন্দারা দ্রুত হাসপাতালে নিয়ে জীবন রক্ষা করে তার।
ঘটনার অন্য একটি ভাষ্যও পাওয়া গেছে। বলা হচ্ছে, মেয়েটির বিয়ে ঠিক হয়েছিল গ্রামের বাড়িতে। সে খবর শুনে মতিঝরনার কাছে তার গতিরোধ করে স্বপন। তারপর পাহাড়ে নিয়ে গিয়ে প্রতিশোধ চরিতার্থ করেছে সে।
আমরা যুগে যুগে দেখেছি, প্রেমিকার সম্ভ্রম বাঁচাতে জীবন তুচ্ছ করেছে পুরুষ। অথচ এখানে আরও তিন-চারজন দুর্বৃত্তকে ডেকে এনে নিজের চোখের সামনে প্রেমিকার সম্ভ্রমহানি উপভোগ করছে যে তরুণটি, তার মনস্তত্ত্বের কী বিশ্লেষণ দেবেন মনোবিজ্ঞানীরা জানি না, কিন্তু সভ্য সমাজে যে তার স্থান হওয়ার কথা নয়, এ তো নিশ্চিত।
পোশাকশ্রমিক মেয়েটি ছিল দরিদ্র পরিবারের সন্তান। মনে হতে পারে, বোনের বাড়িতে আশ্রিত মেয়েটির পক্ষে আইনকানুনের আশ্রয় নেওয়ার সামর্থ্য কম ভেবেই এ রকম একটি ঘটনা ঘটানোর দুঃসাহস করেছে স্বপন ও তার সহযোগীরা। কিন্তু গত অক্টোবরে মিধাত সারিমা রহমান নামের যে তরুণী খুন হলেন তাঁরই এক বন্ধুর হাতে, তাঁর ক্ষেত্রে কী সিদ্ধান্ত নেব আমরা? মিধাত অবস্থাপন্ন পরিবারের মেয়ে। বেসরকারি বিশ্ববিদ্যালয়ে পড়াশোনা করতেন। তাঁর খুনি তোহাও সচ্ছল পরিবারের বখে যাওয়া সন্তান। প্রেমে প্রত্যাখ্যাত হওয়ার পর আত্মহত্যা করবে বলে হুমকি দিয়ে মিধাতকে এক বন্ধুর বাসায় ডেকে এনেছিল তোহা। সেখানেও বোঝানোর চেষ্টা করেছিল তার প্রস্তাবে রাজি হওয়ার জন্য। কিন্তু কিছুতেই তাঁকে রাজি করাতে না পেরে উপর্যুপরি ছুরিকাঘাত করে হত্যা করেছিল মিধাতকে। ভাবুন, প্রেমের প্রস্তাব দেওয়ার জন্য বন্ধুকে ডেকে আনার আগেই পশু জবাইয়ের ছুরি সংগ্রহে রেখেছিল বন্ধু! হয় রাজি হও, নয় মৃত্যুবরণ করো। এ কেমন প্রেম! আগেই বলেছি, কবি-শিল্পী বা ক্লাসের ভালো ছাত্রটি এখন সিনেমার ভাঁড় চরিত্রে প্রতিষ্ঠিত। অথচ প্রেমে ব্যর্থ জন কিটসের কবিতা বা ভ্যান গঘের ছবি মর্যাদা পেয়েছে শিল্প-সাহিত্যের চিরকালীন সম্পদ হিসেবে। প্রেমে ব্যর্থ কিন্তু জীবনে সফল মানুষের সংখ্যা আমাদের দেশেও তো কম নয়। আমাদের মেধাবী তরুণেরা সেই ইতিহাস থেকে শিক্ষা নেবেন না? নাকি খুন, এসিড-সন্ত্রাসের মতো প্রতিহিংসার পথটিকেই একমাত্র গন্তব্য বলে বিবেচনা করবেন? অথবা মাদকাসক্তির মতো আত্মবিধ্বংসী পথ?
প্রযুক্তির যুগে প্রতিহিংসা চরিতার্থ করার নতুন নতুন পথ উদ্ভাবন হচ্ছে। মেধার অপব্যবহার দেখছি এসব উদ্ভাবনের ক্ষেত্রেও। প্রেমে ব্যর্থ বা প্রতারিত হয়ে প্রেমিকার সঙ্গে অন্তরঙ্গ মুহূর্তে মুঠোফোনে তোলা ছবি ছড়িয়ে দেওয়া হচ্ছে ইন্টারনেটে। নিজের সবচেয়ে প্রিয় মানুষটির শতবার সম্ভ্রমহানি ঘটছে শত কুৎসিত দৃষ্টির সামনে। এ কেমন প্রেম!
এ কথা বলার অপেক্ষা রাখে না, পুরুষ তার দৈহিক ও সামাজিক শক্তির জোরেই নারীর ওপর প্রতিশোধ নেওয়ার কথা ভাবতে পারে। পুরুষের কাছে প্রেমে প্রতারিত নারী সহিংস প্রতিশোধ নিয়েছে, এমন ঘটনা দুর্লভ। এখানেই আইনের আওতা ও প্রয়োগের কথাটি বারবার আসছে। এ দেশে আইনে নারী ও পুরুষের অধিকার কি সমান? এক শব্দে এর উত্তর দেওয়া যায়—না। একটি পরিণত ও সভ্য সমাজ প্রতিষ্ঠা করতে হলে আইনে নারীর অধিকার ও সুরক্ষা নিশ্চিত করতে হবে। পাশাপাশি সচেতনতা সৃষ্টির কাজটিও এগিয়ে না গেলে আমাদের তরুণেরা হয়তো প্রেম ও প্রতিযোগিতার তফাৎটি শনাক্ত করতে পারবে না। তাদের জানাতে হবে, প্রকৃত প্রেম, তা সফল হোক বা ব্যর্থই হোক, অপরাজেয়। 
জনসংস্কৃতি
গ্রামীণ মেলাগুলো ফিরে আসুক
আকসার মেলা চারদিকে। কর মেলা, ব্যাংকঋণ মেলা, উচ্চশিক্ষা মেলা, সফটওয়্যার মেলা, কম্পিউটার মেলা, চাকরি মেলা, আবাসন মেলা, আনন্দ মেলা, বাণিজ্য মেলাসহ আজকাল নিয়মিত আয়োজিত রংবেরঙের মেলাগুলো নগরবাণিজ্যের অন্যতম আলোড়ন। কেবল বস্তুগত পণ্যদ্রব্যের বিপণনে নয়, সেবাপণ্যের বাজারজাতেও মেলা পরিণত হয়েছে অন্যতম বাণিজ্যকৌশলে। গ্রামদেশে আয়োজিত বিচিত্র সব মেলার পাশাপাশি সত্তর ও আশির দশকে নগর ঢাকায় নববর্ষে কিছু সর্বজনীন মেলার আয়োজন চলতে থাকে। বাণিজ্যের কৌশল হিসেবে মেলাকে ব্যবহার করার ধারণা বিকশিত হয়েছে মূলত অমর একুশের গ্রন্থমেলার অভাবনীয় সাফল্যের সূত্র ধরে। অমর একুশের গ্রন্থমেলা কেবল বই কেনাবেচার স্থান নয়, এটা হলো লেখক-পাঠক-ছাত্র-যুবার মিলনমেলা।
বিবিধ উপলক্ষে আয়োজিত গ্রামীণ মেলাগুলো ছিল সমাজকাঠামোর চিরায়ত আর্থসাংস্কৃতিক কর্মকাণ্ডের জ্ঞান-অভিজ্ঞতা-দক্ষতা, উপকরণ আর ব্যবহার বা আচরণের যৌথ আনুষ্ঠানিকতা, বিপুলভাবে যা প্রতীকময়তা-ঋদ্ধ। প্রয়োজনের বিকিকিনির পাশাপাশি মেলার নান্দনিক চর্চাগুলো দিয়েছে বিনোদন; শিক্ষা, অভিজ্ঞতা, চর্চা ও মিথস্ক্রিয়া ছিল সামাজিকীকরণের অন্যতম প্রক্রিয়া। মেলার সেসব কৃষিকালীন যৌবন-জৌলুশ হারিয়েছে কবেই; হীন যেনতেন প্রকারের মুনাফা-লক্ষ্য কলুষিত করেছে মেলা। মেলায় এখন ‘এক ঝাঁক উড়ন্ত বলাকার ঝুমুর ঝুমুর নৃত্য’ বা মাংসাশীদের জন্য অপভ্রংশযাত্রা বা অর্থলিপ্সাজাগানিয়া হাউজির ব্যাপক বিস্তার। সমকালীন গ্রামীণ মেলাগুলো আজ আর সব বয়সের মানুষের সাধারণ স্থান নয়, সম্ভোগ আর পুরুষতান্ত্রিকতার হাত ধরে নারীর শত্রুও বটে।
গ্রামীণ মেলার সর্বজনীনতার হূত গৌরব পুনরুদ্ধার কি সম্ভব? ১৪১৫ বঙ্গাব্দে ‘গ্রামীণ জীবনযাত্রার স্থায়িত্বশীল উন্নয়নের জন্য প্রচারাভিযান’ আয়োজিত ১৫টি নিরীক্ষাধর্মী মেলার অভিজ্ঞতা বলছে সম্ভব। ১৪১৭ বঙ্গাব্দের অগ্রহায়ণ-পৌষের ২৮টি মেলা সে সম্ভাবনায় দিয়েছে প্রত্যয়গতি।
মেলাগুলো গ্রামীণ উৎপাদকদের পণ্য বিপণনে রাখছে ব্যাপক ভূমিকা। মেলার স্টলে সবার সামনে তৈরি মুড়িমুড়কি আর পিঠাপুলির মাধ্যমে তাৎক্ষণিক রসনাবিলাস নিশ্চয়ই ক্রেতার মতো বিক্রেতার জন্যও লাভজনক। বীজ-গাছ, গ্রামীণ গবেষকের উদ্ভাবিত জৈবসার আর দা-খুন্তি-কাঁচি-নিড়ানিসহ বিবিধ কৃষি উপকরণ, হাঁড়ি-পাতিল-ঝাড়ুসহ বিচিত্র গৃহস্থালি সরঞ্জামের বিক্রি এবং ক্ষেত্রবিশেষে উৎপাদন-প্রক্রিয়ার প্রদর্শন মেলাগুলোকে পরিণত করেছে সমগ্র গ্রামের প্রতিরূপে।
স্থানীয় ও জাতীয় পরিসরে উদ্ভাবিত নতুন নতুন কৃষি প্রযুক্তির প্রদর্শন ও সম্প্রসারণে মেলাগুলো পালন করছে কালোপযোগী ভূমিকা। জলবায়ু পরিবর্তনসহ পরিবেশ-প্রকৃতির বিরূপতা মোকাবিলায় বা পরিবর্তিত পরিস্থিতির সঙ্গে খাপ খাওয়ানোয় সক্ষম—এমন প্রযুক্তি প্রদর্শন ও সম্প্রসারণ করা। যেমন—খরাপ্রবণ এলাকায় নতুন সেচপদ্ধতি জনপ্রিয় করতে কিংবা লবণসহিষ্ণু জাতের ধান পরিচিত করতে কিংবা জলোচ্ছ্বাসপ্রবণ এলাকার বসতঘরের নতুন কাঠামো শেখাতে, মূল্যবান ব্যবহারিক জ্ঞানের বিস্তার কার্যক্রমে মেলাগুলোর অবদান বিপন্ন গ্রাম্য জীবনে আশাজাগানিয়া আলোকবর্তিকা। বহু জাতের বীজ ও বিলুপ্তপ্রায় বনজ-ফলদ-ঔষধি গাছপালার প্রদর্শন জীববৈচিত্র্য সংরক্ষণে প্রদান করছে উৎসাহব্যঞ্জক গতি।
সরকারি সেবা ও সামাজিক নিরাপত্তা কর্মসূচিগুলোর পরিচিতি এবং তথ্য প্রদর্শনেও মেলাগুলো ভূমিকা রাখছে। সরকারের প্রাণিসম্পদ বিভাগ, মৎস্য বিভাগ, ভ্রাম্যমাণ মাটি পরীক্ষা কেন্দ্র, কৃষি তথ্য বিভাগ, সম্প্রসারণ বিভাগসহ অনেক সরকারি বিভাগ মেলাগুলোতে নিজেদের স্টল স্থাপনের মাধ্যমে জনগণের কাছে পৌঁছে দিচ্ছে সেবা-সম্পর্কিত প্রয়োজনীয় তথ্য ও প্রযুক্তি।
মেলাগুলো সকাল-বিকেলে পরিণত হয়েছে খেলাধুলাসহ বিভিন্ন ধরনের বিনোদনধর্মী কর্মকাণ্ডের প্রাণকেন্দ্রে। হাডুডু, দাঁড়িয়াবান্ধা, দড়ি টানাটানি, লাঠিখেলা, মোরগ লড়াই, ষাঁড়ের লড়াইসহ লোকপ্রিয় খেলাগুলোর প্রতিযোগিতা গ্রামের মানুষদের দিচ্ছে বিপুল আনন্দ। সন্ধ্যায় বিভিন্ন ধরনের লোকসংগীত আর নাটক বা যাত্রার আয়োজন শত শত নারী-পুরুষের জন্য হয়ে ওঠে মনোমুগ্ধকর।
প্রকাশ্যে নারীর সগৌরব উপস্থিতি ও গমনাগমনের মধ্যে নিহিত থাকে ধর্মান্ধ মৌলবাদ ও সাম্প্রদায়িকতাকে অগ্রাহ্য করার উপাদান। সে বিবেচনায় গ্রামীণ মেলাগুলোয় হাজার হাজার নারীর ভোররাত অবধি অবস্থান এবং যাত্রা-নাটক-লোকসংগীত উপভোগের রয়েছে গভীরতর রাজনৈতিক মাত্রা। নারীর সামাজিক গতিময়তার ক্ষেত্রে মেলাগুলোর এ সৃজনশীল ভূমিকাকে মোটেই খাটো করে দেখার অবকাশ নেই, বিশেষত ধর্মান্ধ মৌলবাদ ও সাম্প্রদায়িকতা বিকাশের উর্বর পারিপার্শ্বিকতার বিদ্যমানতার কালে। এটা খুবই উৎসাহব্যঞ্জক যে একেকটি মেলাকে উপলক্ষ করে পার্শ্ববর্তী অঞ্চলের শত শত নারী নাইয়র আসছেন পিত্রালয়ে, যাচ্ছেন শ্বশুরালয় বা পরিজনের বাড়িতে।
গ্রাম্য জীবনের উৎকর্ষ সাধনে এভাবে গ্রামীণ মেলাগুলো পালন করতে পারে গৌরবোজ্জ্বল ভূমিকা। যে মন্ত্রণালয়টিকে প্রায়ই সবচেয়ে গুরুত্বহীন বিবেচনা করা হয় এবং বাজেট বরাদ্দকালে অবজ্ঞাভরে সরিয়ে রাখা হয় এক পাশে, সেই সংস্কৃতিবিষয়ক মন্ত্রণালয় যথাযথ বরাদ্দ প্রাপ্তি সাপেক্ষে সারা দেশে অন্তত সব উপজেলায় আয়োজন করতে পারে এ ধরনের গ্রামীণ জীবনযাত্রার মেলা। মেলায় গ্রামীণ জীবনযাত্রা-সংশ্লিষ্ট মন্ত্রণালয়গুলোর সমন্বিত অংশগ্রহণ নিশ্চিত করতে সংস্কৃতিবিষয়ক মন্ত্রণালয় পালন করতে পারে নেতৃত্বের ভূমিকা। অন্যদিকে, শুধু গ্রাম্য জীবনেই নয়, শহরাঞ্চলেও যেসব মেলার আয়োজন করা হয়, সেগুলোও কীভাবে জাতীয় অর্থনীতি ও সংস্কৃতি এবং গ্রামীণ জীবনযাত্রার স্থায়িত্বশীল উন্নয়নে ভূমিকা রাখতে পারে, সেটাও নীতিনির্ধারণী মহলের বিশেষ বিবেচ্য হতে পারে। সংস্কৃতির আর্থ-উপাদানের ভূমিকা ছাপিয়ে মেলাগুলো স্থানীয় কৃষি-ক্রীড়া-সংগীত-নাট্য-কাব্য দল ও লোকজ উদ্ভাবকদের সৃজনশীল প্রণোদনা প্রদানের মাধ্যমে পালন করতে পারে ব্যাপক গৌরবোজ্জ্বল ভূমিকা।
নববর্ষ, ঈদ আর জাতীয় উৎসবের প্রাক্কালে রাজধানী ও মহানগরগুলোয় তাঁত ও বস্ত্রমেলা এবং কুটিরশিল্প মেলার আয়োজন করা হয়ে থাকে। জানা যায়, সুপার মার্কেট সমিতিগুলো সংঘবদ্ধভাবে উৎকোচ দেওয়া ও বৈধ-অবৈধ পন্থায় প্রশাসন বা সিটি করপোরেশনকে প্রভাবিত করে, যাতে এসব মেলা অনুষ্ঠিত হতে না পারে। ভারত-পাকিস্তান-থাইল্যান্ড-চীনসহ প্রতিবেশী দেশগুলো থেকে আমদানি করা শাড়ি, পাঞ্জাবি, সালোয়ার-কামিজ, লুঙ্গি, চাদর বিক্রির একচেটিয়া অধিকার ভোগের জন্যই মার্কেটের সমিতিগুলো এভাবে দেশজ উৎপাদকদের মেলাগুলোকে বন্ধ করার অপপ্রয়াস নেয় এবং প্রায়ই সফল হয়। গ্রামীণ জীবনযাত্রার স্থায়িত্বশীল উন্নয়নের স্বার্থে সরকার ও প্রশাসনের উচিত শাড়ি, পাঞ্জাবি, সালোয়ার-কামিজ, লুঙ্গি, চাদরসহ যেসব পণ্যসামগ্রী বাংলাদেশে উৎপাদিত হয়, সেগুলোর আমদানি পুরোপুরি নিষিদ্ধ করা অথবা দেশজ পণ্যের বাজারসুবিধা নিশ্চিত করতে বিদেশি পণ্যে ব্যাপক শুল্ক আরোপ করা এবং সব উৎসবের প্রাক্কালে রাজধানী ও মহানগরগুলোতে এসব মেলা আয়োজনে অর্থনৈতিক ও প্রশাসনিক সহায়তা দেওয়া। সরকার ও প্রশাসনের উচিত, সুনির্দিষ্ট নীতিমালার অধীনে গ্রামীণ জীবনের সামগ্রিক উন্নয়নের স্বার্থে প্রতিটি উপজেলার প্রত্যন্ত গ্রামে মেলার আয়োজন করা। জাতীয় বাজেটে মাত্র ৪৫ কোটি টাকা বরাদ্দ করলে প্রতিবছর প্রতিটি উপজেলায় অন্তত তিনটি করে মেলার আয়োজন করা সম্ভব। সমালোচনা শোনায় দেয়ালেরও কান গজিয়ে যায়; সুপরামর্শকালে মস্তিষ্কের সঙ্গে শ্রবণেন্দ্রিয়ের যোগাযোগব্যবস্থা ছিন্ন হয় প্রিয় স্বদেশে। হায়!
খাদ্যমূল্যের ওপর বিরূপ প্রভাব ফেলবে
আবার লাইসেন্স প্রথা?
ভরা মৌসুমেও কেন চালের দাম বাড়ছে, সে বিষয়ে সরকার অনুসন্ধানের কথা বলেছে। তদন্তে সুনির্দিষ্ট অভিযোগ ও তথ্যপ্রমাণ পাওয়া গেলে দায়ী ব্যক্তিদের বিরুদ্ধে ব্যবস্থা নেওয়াই উচিত। চাল, ডাল, তেল, পেঁয়াজসহ খাদ্যদ্রব্যের মূল্য স্থিতিশীল রাখার জন্য এটা প্রয়োজন। কিন্তু আমদানি ও মজুদ নিয়ন্ত্রণের জন্য যদি আবার লাইসেন্স প্রথা চালু, মজুদের পরিমাণ ও সময়সীমা নির্ধারণ করে দেওয়া হয়, তাহলে খাদ্যপণ্যের সরবরাহ কমে দাম বেড়ে যাওয়ার আশঙ্কা দেখা দেবে। এটা কাম্য নয়। শনিবার প্রথম আলোয় প্রকাশিত প্রতিবেদনে জানা গেছে, সরকার ৫৮ বছর আগের এ-সংক্রান্ত একটি আইন সংশোধন করে আবার চালু করার উদ্যোগ নিতে যাচ্ছে। ব্যবসায়ীরা মনে করেন, এ ধরনের ব্যবস্থা সরকারের জন্য আত্মঘাতী হবে।
লাইসেন্স প্রথা বিগত সত্তর-আশির দশকে ব্যাপক দুর্নীতির জন্ম দেয়। বিশেষত সামরিক স্বৈরশাসক এরশাদের আমলে লাইসেন্স নিয়ে দলীয়করণ, ঘুষ-দুর্নীতি, অব্যবস্থাপনা তুঙ্গে ওঠে। বাজারদরে দেখা যায় অস্থিরতা। তারই ধারাবাহিকতায় ১৯৯১ সালে লাইসেন্স প্রথা বাতিল করা হয়। বাজারদরে এর সুফলও পাওয়া যায়। লাইসেন্সের নামে আসলে খাদ্যপণ্যের ব্যবসায় সরকারের অযাচিত হস্তক্ষেপ কায়েম ও খাদ্য বিভাগের কিছু আমলার উদরপূর্তির ব্যবস্থা হয় মাত্র।
অন্যদিকে সরকারকে মনে রাখতে হবে, মূল্য নিয়ন্ত্রণের জন্য যেমন ব্যবসায়ীদের আমদানির ও মজুদের ওপর নজরদারি রাখতে হবে, তেমনি আবার বাজারে বিকল্প সরবরাহের ব্যবস্থাও করতে হবে। সরকার সুবিধাবঞ্চিত গরিব মানুষের মধ্যে ভিজিডি-ভিজিএফ কর্মসূচি পরিচালিত করছে, ফেয়ার প্রাইস কার্ড করেছে। এ পর্যন্ত ঠিকই আছে। কিন্তু যদি ব্যবসায়ীদের খাদ্য আমদানির পরিমাণ ও গুদামে রাখার সময়সীমা নির্ধারণ করে দেওয়া হয় এবং এ নিয়ে কড়াকড়ির নামে এমন কিছু করা হয়, যা ব্যবসায়ীদের স্বাভাবিক কাজে বাধা সৃষ্টি বলে প্রতীয়মান হতে পারে, তাহলে হিতে বিপরীত হওয়ার আশঙ্কা থাকবে। বিগত তত্ত্বাবধায়ক সরকারের আমলে কিছু গুদাম সিল করে দিয়ে সুফল পাওয়া যায়নি। ব্যবসায়ীরা আলাদাভাবে আমদানি না করে অনেক সময় একাধিক ব্যবসায়ী একসঙ্গে বেশি পরিমাণে পণ্য আমদানি করেন এবং সেগুলো একসঙ্গে কোনো গুদামে রেখে পরে নিজেরা বিভিন্ন অংশে ভাগ করে নেন। সুতরাং মজুদের পরিমাণ ও সময়সীমার বিষয়ে বাস্তবতা বিবেচনায় রাখতে হবে। আধুনিক যুগে নিয়ন্ত্রিত ব্যবস্থা কোনো সুফল দেয় না। বরং বাজারের ওপর কঠোর নজরদারি এবং ওএমএস পদ্ধতি প্রয়োজন অনুযায়ী চালানোর ওপরই বেশি গুরুত্ব দেওয়া দরকার।
প্রতিক্রিয়া
প্রসঙ্গ টিআইবির দুর্নীতি প্রতিবেদন
সাম্প্রতিক প্রকাশিত টিআইবির খানা জরিপ নিয়ে পত্রপত্রিকায়, টিভিতে এবং নানা মহলে নানা রকম আলোচনা হচ্ছে। আমরা এই আলোচনাকে গুরুত্বপূর্ণ মনে করি এবং প্রতিষ্ঠিত আন্তর্জাতিক এনজিও হিসেবে খানা জরিপে এনজিও-সম্পর্কিত অংশের ওপর আলোকপাত করতে চাই। দারিদ্র্যের কারণে সমাজের ম্লান-মূঢ়-মূক মুখে ভাষা দিতে, কণ্ঠে ধ্বনি ও শক্তি জোগাতে এবং দারিদ্র্য নিরসনে আমরা কাজ করি। বিশ্বব্যাপী দারিদ্র্যের একটি মূল চ্যালেঞ্জ হলো দুর্নীতি; এবং দুর্নীতি দমনের একটি অন্তরায় হলো দুর্নীতির ব্যাপকতা বুঝতে না পারা। সেদিক থেকে টিআইবির খানা জরিপ অনেক উপযোগী তথ্য দিয়েছে। টিআইবির প্রতিবেদন অনুযায়ী ১০ শতাংশ খানা এনজিও কার্যক্রমে দুর্নীতি ও অনিয়মের অভিজ্ঞতা তুলে ধরেছে। এই শতকরা হার ২০০৭ সালের জরিপে ছিল ১৩ দশমিক ৫ ভাগ। এনজিওতে দুর্নীতির শতকরা হার সেবা খাতের মধ্যে সবচেয়ে কম হলেও এবং ২০০৭ সালের তুলনায় কমে এলেও এতে সন্তুষ্ট হওয়ার কিছু নেই। খানা জরিপে এনজিও কার্যক্রমের মূলত যে দুটি বিষয়ে দুর্নীতির প্রশ্ন উঠেছে তা হলো ক্ষুদ্রঋণ ও ত্রাণ বিতরণ কার্যক্রম। এনজিও সেবাগ্রহীতাদের মধ্যে ৭ দশমিক ২ শতাংশ গ্রহীতা ঋণ গ্রহণের জন্য ঘুষ প্রদানে বাধ্য হয়েছেন এবং ২৬ দশমিক ৭ শতাংশ গ্রহীতা ঋণের সঙ্গে অপ্রয়োজনীয় সেবা গ্রহণে বাধ্য হওয়াসহ আরও কিছু বিষয়ে বলেছেন। টিআইবি প্রাক্কলন করে দেখিয়েছে যে মাঠপর্যায়ে ক্ষুদ্র ঋণদানকারী কর্মচারীরা প্রায় ৪২ কোটি টাকার দুর্নীতি ও অনিয়ম করেছে; কয়েক হাজার কোটি টাকার ক্ষুদ্রঋণ খাতে। এই পরিমাণ যত ক্ষুদ্রই হোক না কেন, ক্ষুদ্রঋণ সেবায় নিবেদিত হাজারো মাঠকর্মীর সৎ প্রচেষ্টা ও হাড়ভাঙা খাটুনিকে তা ম্লান করে দেয়। যদিও বাংলাদেশ ব্যাংক ক্ষুদ্রঋণ নিয়ন্ত্রণকারী কর্তৃপক্ষ গঠন করেছে এবং কর্তৃপক্ষ ক্ষুদ্রঋণ প্রদানকারী সংস্থাকে নিবন্ধন দিচ্ছে, সুদের হার বেঁধে দিয়েছে, তা সত্ত্বেও অবশ্যপালনীয় আচরণ বা করণীয় এবং বর্জনীয় সম্পর্কে মানদণ্ড বেঁধে দেওয়া, তা প্রতিপালন এবং পরিবীক্ষণ করার ক্ষেত্রে এখনো দুর্বলতা রয়ে গেছে। তবে নিয়ন্ত্রণকারী কর্তৃপক্ষের ভূমিকাই এখানে মুখ্য হতে পারে না। এনজিওর নিজস্ব দায়িত্ব, সামাজিক লক্ষ্য ও দায়বদ্ধতা এখানে মুখ্য হওয়া উচিত।
ক্ষুদ্রঋণ ছাড়াও ত্রাণবিষয়ক কার্যক্রমের অনিয়মের চিত্রও এতে তুলে ধরা হয়েছে। এনজিও থেকে যাঁরা ত্রাণ নিয়েছেন তাঁদের উল্লেখযোগ্য অংশ ত্রাণ গ্রহণে নানা দুর্নীতি ও অনিয়মের শিকার হওয়ার কথা উল্লেখ করেছেন। এর মধ্যে অর্থ দিয়ে ত্রাণ গ্রহণ, ঘুষ, স্বজনপ্রীতি এবং কম পরিমাণে ত্রাণ পাওয়ার কথা উল্লেখ করেছেন।
এসব অভিযোগকে অস্বীকার না করে আমরা একে সতর্কসংকেত হিসেবে বিবেচনা করছি। আমরা সরকারের কাছে, জনগণের কাছে এবং আমাদের দাতাদের কাছে জবাবদিহি করি। আমাদের আর্থিক ব্যবস্থাপনার ভিত্তি এতটাই মজবুত যে প্রতিটি টাকার যথাযথ ব্যয় যাচাই করা সম্ভব। সরকার ও দাতারা পরীক্ষা-নিরীক্ষা করে আমাদের প্রকল্প অনুমোদন করে। আমাদের ব্যয় প্রতিবছর সরকার অনুমোদিত অডিটর দ্বারা অডিট করা হয় এবং বাৎসরিক প্রতিবেদন ও অডিট সরকারের কাছে জমা দেওয়া হয়। অডিট গৃহীত হলেই কেবল পরবর্তী বছরের জন্য সরকার অর্থ ছাড়ের অনুমতি দেয়। আমাদের বাৎসরিক প্রতিবেদন ও অডিট যে কেউ চাইলে দেখতে পারেন।
টিআইবির খানা জরিপে আমরা পক্ষ কি বিপক্ষ, এর নমুনায়ন বিশুদ্ধ না স্বল্প শুদ্ধ; জরিপে যাঁরা অংশ নিয়েছে তাঁরা কারা বা কোন এলাকার—ইত্যাদি বিতর্কে বা খোঁজে না জড়িয়ে আমরা মনে করি যে খানা জরিপের প্রতিবেদন আমাদের নিজেদের সংস্থার ভেতরে, আমাদের পার্টনারদের আরও অনুসন্ধানী এবং আত্মসমালোচনা করার সুযোগ এনে দিয়েছে। আমরা মনে করি, আমাদের নিজস্ব সংস্থার ভেতর এবং আমাদের পার্টনার সংস্থাগুলোকে দুর্নীতি নিরসনে আরও সক্রিয় হতে হবে। জনগণের কাছে আমাদের অনুরোধ, আমাদের সংস্থাগুলোর কার্যক্রমে কোনো প্রকার দুর্নীতির খবর পেলে অনুগ্রহ করে আমাদের জানাবেন। আমাদের পার্টনার এনজিওগুলোকেও একই কাজ করার অনুরোধ জানাই। দুর্নীতিমুক্ত দেশ গড়ার জন্য সরকারি প্রচেষ্টা ও নেতৃত্বের প্রতি শ্রদ্ধাশীল থেকে নিজ নিজ সংস্থাকে এবং সংস্থার সব তহবিলপ্রবাহ ও কর্মকাণ্ডকে দুর্নীতিমুক্ত রাখার ব্যাপারে আমাদের অঙ্গীকার রইল।
লেখক: ফারাহ কবীর, গ্যারেথ প্রাইস জোন্স, এ কে এম মুসা, পলাশ দাস, খায়রুল ইসলাম, নিকোল মোমেন্টে, জাভেদ আমির, হাসিনা ইমাম, হেলেনা জিলার্ড, নৃপেণ বৈদ্য ও আনোয়ার হোসেন শিকদার।
লেখকেরা যথাক্রমে অ্যাকশন এইড, অক্সফাম, কনসার্ন ওয়ার্ল্ডওয়াইড, ক্রিশ্চিয়ান এইড, ওয়াটার এইডের, এইডা, ইসলামিক রিলিফ, ড্যানচার্চ এইড, সলিডারিটিস ইন্টারন্যাশনাল, ওয়েসিস ইন্টারন্যাশনাল ও প্ল্যান ইন্টারন্যাশনাল বাংলাদেশ অফিসের প্রধান।
বিচারবহির্ভূত হত্যা বন্ধ করতে হবে
মানবাধিকার পরিস্থিতি
যে নামেই ডাকা হোক, গোলাপ গোলাপই, অন্য কিছু নয়। যে পদ্ধতিতেই হোক, র্যাব বা পুলিশের বিচারবহির্ভূত হত্যাকাণ্ড হত্যাই বটে। প্রথমে ছিল ‘ক্রসফায়ার’, পরে হয়েছে ‘বন্দুকযুদ্ধ’, নতুন কৌশল হলো ‘গুপ্তহত্যা’। গল্পটাই শুধু বদলায়, কিন্তু সব গল্পের শেষেই গুলিবিদ্ধ হয়ে কারও না-কারও মৃত্যু হয়, বিচার হয় না। এবং বরাবরের মতো পুলিশ বা র্যাবের পক্ষ থেকে বলা হয়, তারা আত্মরক্ষার্থে গুলি করে এবং তাতে মানবাধিকারের কোনো ক্ষতি হচ্ছে না। আইনশৃঙ্খলা রক্ষাকারী বাহিনীর সদস্যরা যখন অভিযুক্ত, তখন তাঁদের কৃতকর্মের সঠিক মূল্যায়ন তাঁদের কাছ থেকে না পাওয়াই স্বাভাবিক। মানবাধিকারের সংজ্ঞাটি বরং মানবাধিকারবিষয়ক কর্মী-গবেষক ও আইনবিদদের দ্বারাই নিরূপিত হোক এবং স্বরাষ্ট্র মন্ত্রণালয় এ বিষয়ে তাদের করণীয় বিষয়ে সজাগ হোক।
মানবাধিকার সংস্থা আইন ও সালিশ কেন্দ্র এবং অধিকার একযোগে বলেছে, ২০১০ সালে সবচেয়ে উদ্বেগজনক মানবাধিকার লঙ্ঘনের ঘটনা ছিল র্যাব ও পুলিশের ক্রসফায়ার। বিশেষ করে ধরে নিয়ে হত্যা করে লাশ ফেলে রাখার যে অভিযোগ গত শনিবার আসকের সংবাদ সম্মেলনে প্রকাশ করা হয়েছে, তা গভীরভাবে উদ্বেগের বিষয়। আইনের আওতার বাইরে যেকোনো হত্যাকাণ্ড, তা যত মহৎ উদ্দেশ্যেই করা হোক না কেন, তার ফল মন্দ হতে বাধ্য। আইন-আদালত থাকতে বিনা বিচারে মানুষ হত্যার প্রয়োজনটাই বা কেন হচ্ছে, সেটাই খতিয়ে দেখা দরকার।
বিদায়ী বছরের মানবাধিকার পরিস্থিতি বিষয়েও একই কথা বলা যায়। শিক্ষাপ্রতিষ্ঠানে সন্ত্রাসী সংগঠনগুলোর হানাহানিতে বেশ কয়েকটি প্রাণ ঝরে গেছে। অজস্র নারী নির্যাতিত হয়েছেন এবং বখাটে যুবকদের ‘যৌন সন্ত্রাসের’ কবলে ঝরে গেছে অনেক তরুণীর প্রাণ। রাজনৈতিক প্রতিহিংসার কারণেও রক্ত ঝরেছে, প্রাণ গেছে। চিহ্নিত অপরাধীদের মামলা থেকে রেহাই দেওয়ার ঘটনাও ঘটেছে। সব মিলিয়ে সার্বিক মানবাধিকার পরিস্থিতি সুখকর ছিল না। মুশকিল হচ্ছে, সরকার একদিকে মানবাধিকার কমিশন গঠন করছে, অন্যদিকে মানবাধিকার লঙ্ঘনের অভিযোগ বিষয়ে উদাসীনতা দেখাচ্ছে। অথচ আওয়ামী লীগ তার নির্বাচনী ইশতেহারে এবং প্রধানমন্ত্রী ক্ষমতা গ্রহণের অল্প দিন পরই সংসদে দাঁড়িয়ে ক্রসফায়ার বন্ধের অঙ্গীকার করেছিলেন।
মানবাধিকার হচ্ছে যেকোনো সরকারের সাফল্য-ব্যর্থতার অন্যতম নিরিখ। অন্য অনেক ক্ষেত্রের সাফল্যও কিন্তু ম্লান হয়ে যেতে পারে, যদি সরকার তার অধীন সরকারি প্রতিষ্ঠান তথা র্যাব-পুলিশ-আদালত-প্রশাসন এবং সরকারদলীয় সংগঠনগুলোর আচরণকে সংযত করতে না পারে। দুর্নীতির মতো মানবাধিকার লঙ্ঘনও অন্যতম জাতীয় সমস্যা। মনে রাখা চাই, পেটের মারের চেয়ে অনেক সময় পিঠের মার বেশি অসহনীয়। ক্রমাগত মানবাধিকার লঙ্ঘন সে রকমই এক নাজুক বিষয়, যার অবসান হওয়া জরুরি।
সময়ক্ষেপণ ঝুঁকি বাড়াতে পারে
জিম্মি নাবিকদের ফিরিয়ে আনা
আরব সাগরের ভারতীয় উপকূল থেকে ছিনতাই হওয়া বাংলাদেশি জাহাজ এমভি জাহান মণির জিম্মি ২৬ জন নাবিক প্রায় এক মাস ধরে চরম অনিশ্চয়তার মধ্যে দিনাতিপাত করছেন। তাঁদের স্বজনদেরও উদ্বেগ-আশঙ্কার শেষ নেই। গত ৫ ডিসেম্বর সোমালীয় জলদস্যুদের হাতে আটক হওয়ার পর ওই নাবিকেরা স্বজনদের সঙ্গে টেলিফোনের মাধ্যমে প্রথম যোগাযোগের সুযোগ পান এক সপ্তাহের মাথায় ১২ ডিসেম্বর। তার ১৯ দিন পর দ্বিতীয় দফায় তাঁদের টেলিফোনে কথা বলতে দেওয়া হয়েছে গত শনিবার। এ যোগাযোগের মর্মার্থ: জলদস্যুরা মোটা অঙ্কের মুক্তিপণ চায়।
প্রায় ৬৩ কোটি টাকার সমান ৯০ লাখ মার্কিন ডলার মুক্তিপণ দাবি করেছে জলদস্যুরা। শনিবার তারা সময় বেঁধে দিয়েছে—এক সপ্তাহের মধ্যে মুক্তিপণের টাকা দিতে হবে, নইলে নাবিকদের খাওয়াদাওয়া বন্ধ করে দেওয়া হবে। এ ব্যাপারে জাহাজটির মালিকের প্রতিক্রিয়ায় দায়িত্বশীলতার অভাব লক্ষ করা যাচ্ছে। তিনি বলেছেন, জলদস্যুরা মুক্তিপণ আদায়ে চাপ প্রয়োগের একটি কৌশল হিসেবে সাত দিনের মধ্যে সব ফুরিয়ে যাওয়ার কথা বলেছে। এ রকমটি তারা নাকি শুরু থেকেই বলে আসছে। এরই মধ্যে ২৫-২৬ দিন পেরিয়ে গেছে। স্বাভাবিকভাবেই জাহাজটির জ্বালানি, খাদ্যদ্রব্য ও খাওয়ার পানির পরিমাণ কমে আসছে। জ্বালানি ফুরিয়ে গেলে মুক্তিপণ দেওয়ার পরও জাহাজটি ফিরে আসতে পারবে না—এমন কথা নাবিকদের সূত্রেও জানানো হয়েছে। তা ছাড়া সবচেয়ে গুরুতর বিষয় হচ্ছে জলদস্যুদের মানসিক অবস্থা: তারা বেপরোয়া, স্নায়বিকভাবে উত্তেজিত, যেকোনো মুহূর্তে তাদের ধৈর্যচ্যুতি ঘটতে পারে। এ অবস্থা যতই দীর্ঘায়িত হবে, ততই ঝুঁকি বাড়বে। জাহাজটির মালিকের উচিত হবে অত্যন্ত সতর্কতার সঙ্গে বিষয়টি নিষ্পত্তির চেষ্টা করা, যত তাড়াতাড়ি সম্ভব। এ ক্ষেত্রে সরকারের পক্ষ থেকে কোনো রকমের সহযোগিতা দেওয়া সম্ভব কি না, তাও আমরা ভেবে দেখতে বলি।
এমভি জাহান মণি ছিনতাইয়ের পাশাপাশি বড় উদ্বেগের খবর হচ্ছে, আরব সাগরে জলদস্যুদের তৎপরতার ক্ষেত্র বৃদ্ধি পাচ্ছে, ছিনতাইয়ের ঝুঁকিপূর্ণ এলাকার পরিধি বেড়ে যাচ্ছে। এটা আমাদের জন্য বিশেষভাবে উদ্বেগের বিষয়। কেননা, ওই জলপথ ধরেই এ দেশের বিরাট অংশের রপ্তানিপণ্য পরিবহন করা হয়। কিন্তু এ ব্যাপারে বাংলাদেশের একার পক্ষে কিছু করা সম্ভব নয়। ভারত, পাকিস্তান, শ্রীলঙ্কা, ইরানসহ সংশ্লিষ্ট সব দেশের সরকারকে মিলিতভাবে উদ্যোগ নিতে হবে। বাংলাদেশ এমন আঞ্চলিক উদ্যোগে অগ্রণী ভূমিকা নিতে পারে।
নতুন আশায় শুরু হোক নতুন বছর
স্বাগত ২০১১
আজ, ২০১১ খ্রিষ্টাব্দের প্রথম দিন। বিশ্ববাসী পা রাখল একুশ শতকের দ্বিতীয় দশকে। বাংলাদেশ পদার্পণ করল স্বাধীনতা অর্জনের ৪০তম বছরে। নতুন বছরের এই নবীন প্রভাতে আমাদের অগণিত পাঠক, লেখক, এজেন্ট, বিজ্ঞাপনদাতা ও শুভানুধ্যায়ীর প্রতি রইল শুভেচ্ছা ও অভিনন্দন।
এ এমন এক মুহূর্ত, যখন আনন্দ উদ্যাপনের পাশাপাশি পেছন ফিরে তাকিয়ে দেখার উপলক্ষও আসে। ঠিক এক বছর আগে যেভাবে আমরা তার আগের বছরের দিনগুলোর দিকে ফিরে তাকিয়েছিলাম, আশা-প্রত্যাশার সঙ্গে প্রাপ্তি-অপ্রাপ্তির হিসাব মেলাতে চেষ্টা করেছিলাম, ব্যর্থতা ও অপ্রাপ্তিগুলো পূরণের জন্য নতুন আশা ও স্বপ্নে মনকে উজ্জীবিত করেছিলাম, আজও আমাদের মন তা-ই করতে চায়।
নতুন বছরে পদার্পণের মধ্য দিয়ে আওয়ামী লীগের নেতৃত্বাধীন মহাজোট সরকারের দ্বিতীয় বছর পূর্ণ হতে চলেছে ৬ জানুয়ারি। ২০০৮ সালের ২৯ ডিসেম্বরের সাধারণ নির্বাচনে আওয়ামী লীগের অভূতপূর্ব বিজয়ের পেছনে তাদের যেসব নির্বাচনী অঙ্গীকার ছিল, সেগুলোর আজ কী অবস্থা, তা আজ তাদের পর্যালোচনা করে দেখার সময়। ২০১০ সালে বাংলাদেশের জন্য কয়েকটি গৌরবজনক ঘটনা ঘটেছে। প্রথমত মুসা ইব্রাহীমের এভারেস্ট বিজয়, যে ঘটনার মধ্য দিয়ে বিশ্বের সর্বোচ্চ পর্বতশৃঙ্গে প্রথমবারের মতো উড্ডীন হয়েছে বাংলাদেশের লাল-সবুজ পতাকা। বিজ্ঞানী মাকসুদুল আলমের নেতৃত্বে সোনালি আঁশখ্যাত আমাদের একসময়ের অতিশয় অর্থকরী ফসল পাটের জীবনরহস্য উন্মোচনের ঘটনাটিও এক বড় বৈজ্ঞানিক আবিষ্কার। একটি ভালো শিক্ষানীতিও গৃহীত হয়েছে ২০১০ সালে, স্বাধীনতার প্রায় ৩৯ বছর পর। একাত্তরে মুক্তিযুদ্ধকালে মানবতার বিরুদ্ধে অপরাধের বিচারকাজ ২০১০ সালে এসে আগের চেয়ে বেগবান হয়েছে। এসব অপরাধের অভিযোগে মতিউর রহমান নিজামী, দেলাওয়ার হোসাইন সাঈদী, সালাউদ্দিন কাদের চৌধুরীসহ বেশ কয়েকজনকে আটক করে বিচার-প্রক্রিয়ার মুখোমুখি করার উদ্যোগ নেওয়া হয়েছে। যুদ্ধাপরাধের বিচারের দাবিতে জনমত প্রবল, বিচার-প্রক্রিয়ার ধীরগতির জন্য অনেক অসন্তোষও ব্যক্ত হয়েছে বিভিন্ন মহলে।
দুর্ভাগ্যজনকভাবে রাজনৈতিক অনুশীলনের ক্ষেত্রে উন্নতির কোনো লক্ষণ দেখা যায়নি। প্রধান বিরোধী দলের নেতৃত্বাধীন চারদলীয় জোট সংসদ অধিবেশনগুলোতে যোগ দেয়নি। উপরন্তু, সেনানিবাসের বাড়ি থেকে বিএনপির চেয়ারপারসন খালেদা জিয়াকে সরিয়ে দেওয়াকে কেন্দ্র করে সরকার ও বিরোধী দলের মধ্যকার সম্পর্কের আরও অবনতি ঘটেছে। সবচেয়ে উদ্বেগের বিষয় যে রাজনৈতিক সংস্কৃতিতে ইতিবাচক পরিবর্তনের লক্ষণ নেই। বিরোধ-সংঘাতের সেই পুরোনো আবর্তেই রাজনীতি ঘুরপাক খেতে থাকলে একুশ শতকের দ্বিতীয় দশকের উপযোগী দেশ আমরা কীভাবে গড়ব?
সরকার মোটের ওপর শাসনকাজ চালিয়ে যাচ্ছে, কিন্তু আমলাতন্ত্রে ব্যাপক রদবদলের ফলে অস্থিরতা বিরাজ করছে। জঙ্গিবাদী তৎপরতা নিয়ন্ত্রণে রয়েছে, কিন্তু পুলিশ হেফাজতে ও র‌্যাবের ‘ক্রসফায়ারে’ মৃত্যু বা বিচারবহির্ভূত হত্যাকাণ্ড অব্যাহত থেকেছে এবং বাংলাদেশ আন্তর্জাতিকভাবে সমালোচিত হয়েছে।
নিত্যপ্রয়োজনীয় জিনিসপত্রের দাম কমেনি, বরং কিছু পণ্যের ক্ষেত্রে বেশ বেড়েছে—সরকার বাজারের কারসাজি নিয়ন্ত্রণে হিমশিম খেয়েছে।
এসব বাস্তবতা সঙ্গে নিয়েই আমরা আরও এক নতুন বছর এবং নতুন দশক শুরু করছি। আমরা সব সময় আশাবাদী। আমরা স্বপ্ন দেখি সামনের দিনগুলো সুন্দর হবে। নতুন বছরে আমাদের প্রত্যাশা, রাজনৈতিক ক্ষেত্রে জনকল্যাণের বিষয়টি গুরুত্ব পাবে, বৈরিতার পরিবর্তে সহযোগিতার সম্পর্ক সৃষ্টি হবে।
ব্যক্তি ও প্রতিষ্ঠান
জবাব না দেওয়ার সংস্কৃতি
বছর পাঁচেক আগে প্রথম আলোয় ‘তালি ও বাঙালি’ শিরোনামে আমার একটি লেখা ছাপা হয়েছিল। তালি দিতে বা প্রশংসা করতে আমরা বাঙালিরা অতিশয় ব্যয়কুণ্ঠ। লেখাটার সঙ্গে অনেকেই একমত পোষণ করলেও স্বভাব খুব একটা বদলেছে, বলা যাবে না। কারণ, এখনো কোনো অনুষ্ঠানে প্রশংসা প্রদানের সময় এলে ঘোষকের ঘোষণা ব্যতিরেকে স্বতঃস্ফূর্ত তালি আমাদের হাতে খেলে না, যদিও ‘বদলে যাও বদলে দাও’ স্লোগান নিয়ে প্রথম আলোর অব্যাহত পথচলায় আমরা কম-বেশি সহযোগী হতে সচেষ্ট, তবু কাঙ্ক্ষিত পরিবর্তনগুলোর জন্য আমাদের আরও আন্তরিক হওয়ার প্রয়োজন আছে। রাষ্ট্র, সমাজ, পরিবার, ব্যক্তিপর্যায়ে অহিতকর আচার-আচরণ-স্বভাব-দৃষ্টিভঙ্গি-চিন্তাধারায় পরিবর্তন আনতে পারলেই না আমরা বদলে যেতে পারব। পরিবর্তনে বিশ্বাসী ব্যক্তিরা অবশ্যই ভেতরে ভেতরে বদলাচ্ছেন। আর যাঁদের বদলানোর প্রয়োজন নেই, তাঁরা বদলে দিতে এগিয়ে আসছেন। তো, ছোট্ট একটা পরিবর্তনের কথা এ ক্ষেত্রে উল্লেখ করার ইচ্ছা। সেটা হচ্ছে জবাব বা রেসপন্স না করার স্বভাব পরিবর্তনের।
আমরা বিদেশ-বিভুঁইয়ে গেলে অন্য দেশের লোকজনের সঙ্গে পরিচয় হয় বা অন্য দেশের কেউ দেশে এলে আমাদের স্বভাবসুলভ আতিথেয়তায় তারা মুগ্ধ হয়। আমাদের স্বভাব এখনো শ্রীকান্ত উপন্যাসের সেই হতদরিদ্র গৃহস্বামীর মতো, যারা নিজের শেষ সম্বলটুকু বাঁধা রেখেও অতিথি আপ্যায়ন করি। অতিথি আপ্লুত হয়, তাদের দেশে ফিরে গিয়ে তারা চিঠিপত্রে (ইদানীং ই-মেইল, টেলিফোন) যোগাযোগ রাখার চেষ্টা করে, তুলে নিয়ে যাওয়া ফটো পাঠায়, আমরা বড়জোর প্রথম চিঠিটার জবাব দিই, তারপর চিরকালের মতো নিশ্চুপ। কেউ কেউ আদৌ কোনো জবাবই দিই না। তারা বারবার যোগাযোগ করে হতাশ হয়ে একসময় থেমে যায়। এক অফিসের উচ্চপদস্থ কর্মকর্তা ২০০০ সালের পর ২০০৯ সালে আবার আমেরিকায় কনফারেন্সে যোগদান করে ফিরে এসে সহকর্মীদের কাছে ভারি কৌতুকের সঙ্গে গল্প করছিলেন এ রকম, এবারের কনফারেন্সেও যোগদান করা সেই ২০০০ সালের খুব বন্ধু হয়ে যাওয়া এক আমেরিকান তাঁকে দেখামাত্রই জড়িয়ে ধরে কাঁদতে শুরু করেন। তাঁদের উচ্চপদস্থ তো কিছুই বুঝে উঠতে পারছিলেন না, হঠাৎ এ মরা কান্না কেন? কিছুক্ষণ পর নাক-মুখ মুছে আমেরিকান বললেন যে তিনি ধরেই নিয়েছিলেন, বাংলাদেশে সংঘটিত ভয়াবহ সিডরে তাঁর মৃত্যু হয়েছে। এ কর্মকর্তা গল্পের সময় সেই সহমর্মী আমেরিকানকে ‘নাদান’ সম্বোধন করে হাসতে হাসতে বললেন, সিডরের পরপর অবশ্য তাঁর কাছ থেকে একটা চিঠি তিনি পেয়েছিলেন। জবাব না দেওয়ার কারণেই ওই হূদয়বিদারক অবস্থার অবতারণা।
আমরা হরহামেশাই বিয়ের কার্ড পাই। আমন্ত্রণপত্রের নিচে ‘অপারগতায়’ শব্দের পাশে ফোন নম্বর দেওয়া থাকে। আমরা অপারগতায় বিয়ের অনুষ্ঠানে যোগদান করতে না পারলেও কখনো সেই নম্বরে টেলিফোন করে জানিয়ে দেওয়ার প্রয়োজন অনুভব করি না। ওদিকে নিমন্ত্রণকারীর হাঁড়ি হাঁড়ি খাবার অপচয় হয়। টাকাপয়সার শ্রাদ্ধ তো আছেই। আবার এমনও দেখা গেছে, যাঁরা বিয়েতে যেতে পারেননি, তাঁদের বাড়ি হাঁড়িসুদ্ধ খাবার পাঠিয়ে দিয়েছেন নিমন্ত্রণকারী। তার জন্য তিনি ধন্যবাদও পাননি, যথাসময়ে হাঁড়িও ফেরত পাননি। হাঁড়ি আনতে যখন নিজের লোক পাঠালেন, দেখা গেল, সে হাঁড়ি তত দিন পর্যন্ত আধোয়া অবস্থায় পড়ে আছে।
একবার এক উঠতি লেখক প্রসিদ্ধ এক ম্যাগাজিনে একটা লেখা পাঠিয়ে তিন মাস অপেক্ষা করেও যখন দেখলেন প্রকাশিত হচ্ছে না, তখন লেখাটা দ্বিতীয় অন্য পত্রিকায় পাঠালেন। দুর্ভাগ্যবশত কদিন পর একই দিনে ওই একই লেখা দুটি পত্রিকাতেই ছাপা হলো। লেখক লজ্জায় একশেষ। দুটি পত্রিকার সম্পাদক টেলিফোনে জানালেন, ‘এটা ঠিক হয়নি আপনার।’ লেখক বিষয়টা খুলে বললেন। দ্বিতীয় পত্রিকার সম্পাদক এমন নাখোশ হলেন যে তিনি তার পর থেকে লেখকের আর কোনো লেখাই ছাপেন না। ভাগ্যিস, প্রথম সম্পাদক ব্যাপারটা ভুলে গেছেন। অথচ ওই হতভাগা লেখক নাকি শুরুর দিকে ভারতের দেশ পত্রিকায় ডাকে একটা গল্প পাঠিয়েছিলেন। স্বয়ং সাগরময় ঘোষ অপারগতা প্রকাশ করে কদিন পরই তাঁকে চিঠি দিয়ে জানিয়েছিলেন, গল্পটা ভালো, কিন্তু ভাষার গাঁথুনি আরও মজবুত হতে হবে। অথচ ‘আপনার কবিতাখানি পেলুম’ বলে রবীন্দ্রনাথ থেকে শুরু করে বুদ্ধদেব বসুসহ পরবর্তী সময়ে আরও অনেক খ্যাতিমান সাহিত্যিক-সম্পাদক উত্তরসূরি নামকরা কবির অজস্র পত্রের জবাব দিয়েছেন; আমরা পড়ি।
আগেকার দিনে অবশ্য বাবুরা চাকরদের ‘জবাব’ দিতেন। তবে সে তাৎক্ষণিক জবাবে বেচারা চাকরদের পরিণাম কী হতো, তা বলাই বাহুল্য। আজকাল একটা জবাবের অপেক্ষায় চাকরিপ্রার্থীরা তীর্থের কাকের মতো বসে থাকেন। চাকরির বিজ্ঞাপন দেখে আবেদন করেন। কিন্তু তারপর আর কোনো খবর নেই! যে প্রতিষ্ঠান বিজ্ঞাপন দেয়, সেখানে ধরণা দিতে গেলে দারোয়ানেরা পর্যন্ত বড় সাহেব বনে যান। কবে কার্ড ছাড়বে, কবে নিয়োগ-পরীক্ষা—এসবের কোনো সদুত্তর পাওয়া যায় না। তারপর বছর-দুই বছর পর একদিন হয়তো পরীক্ষার প্রবেশপত্র হাতে আসে। দেশের প্রত্যন্ত অঞ্চল থেকে ঢাকা শহরে এসে নাখোশ আত্মীয়ের বাসায় রাত কাটিয়ে পরীক্ষার জন্য কেন্দ্রে গিয়ে দেখেন, নোটিশ বোর্ডে পরীক্ষার তারিখ পরিবর্তনের নোটিশ। আরও ১০ দিন পর পরীক্ষা অনুষ্ঠিত হবে। প্রার্থীকে বাড়ি ফিরে গিয়ে আবার আসতে হয়। ঢাকা শহরে থাকা, আসা-যাওয়ার খরচ, ঝামেলা—এসবের কোনো ধারই ধারে না কর্তৃপক্ষ। সময়মতো সবকিছু জানিয়ে দিলে এই ঝক্কি ও ব্যয় নির্বাহ থেকে সাধারণ দরিদ্র প্রার্থীর কত বড় উপকার হয়, তা অনুধাবনের সময় নেই বড় বড় কর্তাব্যক্তির। আর ভালো পরীক্ষা দিয়েও চাকরি পাওয়া?—এ কাদের কপালে আছে, তা-ও অনেকেই জানেন। কম্পিউটার-ইন্টারনেটের সুবিধা এখন প্রত্যন্ত অঞ্চলেও পৌঁছে গেছে। বর্তমান সরকার প্রতিটি ইউনিয়ন কাউন্সিলে কম্পিউটার প্রদানসহ ইন্টারনেট সংযোগের প্রকল্প হাতে নিয়েছে। সংশ্লিষ্ট সংস্থা বা প্রতিষ্ঠান সময়মতো আবেদনপত্র, পরীক্ষা ও তারিখ পরিবর্তনের তথ্য ইন্টারনেটের মাধ্যমে জানিয়ে দিলে প্রার্থীদের হয়রানি ও খরচ কমে এবং কার্যক্রমে গতি আসে। বিশ্ব যখন গোলকায়নে ঘূর্ণমান, আমরা তখনো তথ্য জানার গোলকধাঁধায় আটকে আছি। কেবল এই আধুনিক প্রযুক্তি নিয়ে বসে থাকলেই কাজ হবে না; জবাব দেওয়ার স্বভাবও আয়ত্ত করতে হবে। তথ্য মন্ত্রণালয় সম্প্রতি ‘তথ্য জানা ও পাওয়া আপনার মৌলিক অধিকার। তথ্য অধিকার আইন অনুসারে সরকারি ও বেসরকারি সংস্থা তথ্য প্রদানে বাধ্য। আরও জানতে দেখুন: www.infocom.gov.bd’ বলে গ্রামীণফোনে এসএমএসের মাধ্যমে সবাইকে জানিয়েছে। আমরা আশাবাদী, এতে আমাদের মধ্যে জবাবদিহির সংস্কৃতি গড়ে উঠবে
দারিদ্র্য বিমোচন
ভুল পথে ক্ষুদ্রঋণ
১৯৭০-এর দশকে আমি যখন এখানে কাজ শরু করি, যা শেষ পর্যন্ত ক্ষুদ্রঋণ কার্যক্রম বলে পরিচিতি লাভ করে, তখন আমার একটি লক্ষ্য ছিল সুদখোর মহাজনি প্রথা বিলোপ করা। কর্জদাতা মহাজনেরা ছিল একেকটা হাঙরের মতো, গরিব মানুষকে ঋণের জালে আটক করে খেয়ে ফেলে তারা ধনী হতো। ১৯৮৩ সালে আমি গ্রামীণ ব্যাংক প্রতিষ্ঠা করলাম গরিব মানুষকে, বিশেষত দরিদ্র নারীদের স্বল্প অঙ্কের ঋণ দেওয়ার ব্যবস্থা করতে, যাঁরা ওই ঋণের অর্থ কাজে লাগিয়ে নিজেদের দারিদ্র্য ঘোচাতে পারবেন। সে সময় আমি কল্পনাও করতে পারিনি যে ভবিষ্যতে কখনো আমাদের ক্ষুদ্রঋণের ব্যবস্থায়ও নিজস্ব ধরনের ঋণদাতা হাঙরদের সৃষ্টি হতে পারে।
কিন্তু তা হয়েছে। এবং এ কারণে ভারতে অনেক গরিব মানুষ ক্ষুদ্রঋণ নিয়ে তা শোধ করতে পারছে না, আর এতে ক্ষুদ্র ঋণদাতাদের কর্মকাণ্ড বন্ধ হয়ে যেতে পারে। ভারতের ক্ষেত্রে এ সমস্যা থেকে পরিষ্কারভাবে এই ইঙ্গিত পাওয়া যাচ্ছে যে ক্ষুদ্রঋণব্যবস্থাকে সঠিক পথে ফিরিয়ে আনা প্রয়োজন।
ক্ষুদ্রঋণ নিয়ে সমস্যার শুরু হয় ২০০৫ সালের দিকে, যখন অনেক ঋণদাতা প্রতিষ্ঠান ক্ষুদ্রঋণব্যবস্থাকে অলাভজনক প্রতিষ্ঠান থেকে লাভজনক বাণিজ্যিক প্রতিষ্ঠানে রূপান্তরের উপায় খুঁজতে শুরু করে। ২০০৭ সালে ‘কমপারতামোস’ নামের মেক্সিকান একটি ব্যাংক লাতিন আমেরিকার প্রথম ক্ষুদ্রঋণদাতা ব্যাংক হিসেবে আত্মপ্রকাশ করে। আর গত বছরের আগস্ট মাসে ভারতের বৃহত্তম ক্ষুদ্রঋণদাতা ব্যাংক ‘এসকেএস মাইক্রোফিন্যান্স’ তাদের প্রাথমিক গণপ্রস্তাবের (পাবলিক অফারিং) মাধ্যমে ৩৫ কোটি ৮০ মিলিয়ন মার্কিন ডলার তুলেছে।
ক্ষুদ্রঋণকে তার শেয়ারহোল্ডারদের জন্য লাভজনক করতে এ ধরনের ব্যাংকগুলোকে সুদের হার বাড়াতে হয়, প্রবল মার্কেটিং তৎপরতা চালাতে হয় এবং ঋণ সংগ্রহে অত্যন্ত তৎপর হতে হয়। ক্ষুদ্রঋণদাতা প্রতিষ্ঠানগুলো যখন অলাভজনক ছিল, তখন ঋণগ্রহীতাদের প্রতি তাদের যে এক ধরনের সহানুভূতিপূর্ণ দৃষ্টিভঙ্গি ছিল, এই প্রক্রিয়ায় তা হারিয়ে যায়। ক্ষুদ্রঋণ দিয়ে যেসব মানুষের উপকার করার কথা ছিল, এভাবে তাঁরা উল্টো ক্ষতিগস্ত হতে শুরু করেন। তাই ভারতে ক্ষুদ্রঋণগ্রহীতাদের মনে হতে থাকে যে ঋণদাতা প্রতিষ্ঠানগুলো তাঁদের ওপর সুযোগ নিচ্ছে; ফলে তাঁরা ঋণ পরিশোধ করা বন্ধ করে দেন।
বাণিজ্যিকীকরণের ক্ষুদ্রঋণব্যবস্থা এক ভয়ংকর দিকে মোড় নিয়েছে এবং এর মধ্য দিয়ে গরিব মানুষকে ঋণদানকারী প্রতিষ্ঠানগুলোতে এক উদ্বেগজনক লক্ষ্যচুতির ইঙ্গিত স্পষ্ট হচ্ছে। দারিদ্র্য দূর করতে হবে, দারিদ্র্যকে টাকা বানানোর সুযোগ হিসেবে দেখা উচিত নয়। ক্ষুদ্রঋণব্যবস্থাকে যতটা সম্ভব বেশি পরিমাণ মুনাফা অর্জনের একটি ব্যবসা হিসেবে বিবেচনা করার ক্ষেত্রে কিছু গুরুতর প্রায়োগিক সমস্যা আছে। বাংলাদেশ যেমনটি করেছে, ক্ষুদ্রঋণদাতা প্রতিষ্ঠানগুলোকে অর্থ ধার দেওয়ার জন্য বড় তহবিল সৃষ্টি করার পরিবর্তে ওই বাণিজ্যিক প্রতিষ্ঠানগুলো অস্থিতিশীল আন্তর্জাতিক আর্থিক বাজার থেকে বিরাট অঙ্কের অর্থ তুলে থাকে এবং তারপর আর্থিক ঝুঁকিগুলো পরিব মানুষের মধ্যে সঞ্চালন করে। উপরন্তু এর অর্থ দাঁড়ায়, বাণিজ্যিক ক্ষুদ্রঋণ প্রতিষ্ঠানগুলো ক্রমাগত আরও বেশি পরিমাণে মুনাফা অর্জন করতে চায়। আর সেটা হতে পারে গরিব মানুষের কাছ থেকে আরও উচ্চহারে সুদ আদায় করার মধ্য দিয়ে। এভাবে আসলে ক্ষুদ্রঋণব্যবস্থার মূল্য উদ্দেশ্যই বিফলে যায়।
ক্ষুদ্রঋণব্যবস্থার বাণিজ্যিকীকরণের সমর্থকদের কেউ কেউ বলেন, ক্ষুদ্রঋণকে সহজলভ্য করার পরিধি বাড়নোর জন্য প্রয়োজনীয় অর্থ সংগ্রহের এবং ক্ষুদ্রঋণব্যবস্থাকে দাতাদের ওপর নির্ভরশীলতা থেকে বের করে আনার এটাই একমাত্র উপায়। কিন্তু দাতাদের দান বা আন্তর্জাতিক অর্থবাজারের ওপর নির্ভর না করেই ক্ষুদ্রঋণব্যবস্থায় বিনিয়োগ আকৃষ্ট করা, এমনকি মুনাফা করাও সম্ভব।
বাংলাদেশে গ্রামীণ ব্যাংকের শাখা রয়েছে আড়াই হাজার; আমি এই প্রতিষ্ঠানের ব্যবস্থাপনা পরিচালক। মাসে ১০ কোটি মার্কিন ডলারেরও বেশি অর্থ ঋণ দেওয়া হয় এ প্রতিষ্ঠান থেকে। ‘সংগ্রামী সদস্য’ কর্মসূচির আওতায় ভিক্ষুকদের জন্য ৭০০ টাকা (১০ মার্কিন ডলার) থেকে শুরু করে ক্ষুদ্র উদ্যোক্তাদের জন্য ৭০ হাজার টাকা (এক হাজার মার্কিন ডলার) পর্যন্ত ঋণ দেওয়া হয়। আমাদের অধিকাংশ শাখাই আর্থিকভাবে স্বনির্ভর; তাদের নির্ভরতা শুধু বাংলাদেশের সাধারণ মানুষের সঞ্চয়ের ওপর। যখন কোনো ঋণগ্রহীতা গ্রামীণ ব্যাংকের সঙ্গে যুক্ত হন, তখন তিনি একটি সঞ্চয়ী হিসাব খোলেন। এই ব্যাংকের সব গ্রহীতারই সঞ্চয়ী হিসাব আছে। তাঁদের অনেকেরই ব্যালান্স তাঁদের নেওয়া ঋণের পরিমাণের চেয়ে বেশি। এবং প্রতিবছর গ্রামীণ ব্যাংকের অর্জিত মুনাফা লভ্যাংশ হিসেবে আবার ওই ঋণগ্রহীতাদের কাছেই ফিরে যায়, যাঁদের ৯৭ শতাংশই দরিদ্র নারী।
এই মডেল অধিকাংশ ক্ষুদ্রঋণদাতা প্রতিষ্ঠানের জন্য অনুসরণীয় হওয়া উচিত। ক্ষুদ্রঋণের আসল স্বরূপটি পুনঃপ্রতিষ্ঠা করা প্রয়োজন, বাণিজ্যিকীকরণ পরিত্যাগ করে গরিবের সেবায় ফিরে যাওয়া প্রয়োজন।
এ ক্ষেত্রে সরকারের কঠোর নিয়ন্ত্রণ সহায়ক হতে পারে। সর্বোচ্চ সুদের হার তহবিলের মূল্যের চেয়ে বেশি হওয়া উচিত নয়। অর্থাৎ ব্যাংক যে অর্থ ঋণ দেবে, তা সংগ্রহ করার প্রক্রিয়ায় যে খরচ হয়, তার সঙ্গে তহবিলের ১৫ শতাংশ। এই ১৫ শতাংশ ব্যয় হয় কর্মসূচি পরিচালনার ক্ষেত্রে এবং তা মুনাফা অর্জনে সহায়ক হয়।
গ্রামীণ ব্যাংকের ক্ষেত্রে তহবিল ব্যয় ১০ শতাংশ। এ ক্ষেত্রে সর্বোচ্চ সুদের হার হতে পারত ২৫ শতাংশ। কিন্তু আমরা আমাদের ঋণগ্রহীতাদের কাছ থেকে ২০ শতাংশ নিই। আসলে তহবিল ব্যয় ও ঋণের হারের মধ্যকার পার্থক্য ১০ শতাংশের কাছাকাছি থাকলেই ভালো হয়।
এ ধরনের ব্যবস্থা কার্যকর করতে বিশ্বের যেসব দেশে ক্ষুদ্রঋণ কার্যক্রম চালু রয়েছে, সেগুলোর প্রতিটিতে ক্ষুদ্রঋণ কর্মসূচি নিয়ন্ত্রণ কর্তৃপক্ষ থাকা উচিত। বাংলাদেশে প্রতি বর্গমাইলে ক্ষুদ্রঋণগ্রহীতার সংখ্যা বিশ্বের মধ্যে সবচেয়ে বেশি, এখানে কয়েক বছর ধরে তেমন একটি কর্তৃপক্ষ আছে। এই কর্তৃপক্ষ ক্ষুদ্রঋণ বিতরণের ক্ষেত্রে স্বচ্ছতা নিশ্চিত করেছে এবং অত্যধিক সুদের হার ও সুদ আদায়ের ক্ষেত্রে বাড়াবাড়ি প্রতিহত করেছে। এই কর্তৃপক্ষ ক্ষুদ্রঋণ ব্যাংকগুলোর অনুমোদন দিতে পারে। এ ধরনের একটি সংস্থা অত্যন্ত প্রয়োজন ভারতে, যেখানে ক্ষুদ্রঋণ খাত দ্রুত বাড়ছে।
অসহায় ও দুর্বলের ওপর সুযোগ নিতে চায়, এমন মানুষ সব কালেই থাকে। কিন্তু যেসব ঋণ কর্মসূচি গরিব মানুষের দুঃখ-দুর্দশাকে পুঁজি করে মুনাফা করতে চায়, সেগুলোকে ‘ক্ষুদ্রঋণ’ বলে বর্ণনা করা উচিত নয়। আর যেসব বিনিয়োগকারীর এ রকম কর্মসূচি আছে, তারা যেন ক্ষুদ্রঋণ ব্যাংকগুলোর সংগতভাবে অর্জিত আস্থার সুযোগ নিয়ে লাভবান হতে না পারে, তা নিশ্চিত করা প্রয়োজন।
এ ধরনের অনিয়ম, অনাচার প্রতিরোধ করার দায়িত্ব সরকারগুলোর। ১৯৯৭ সালে সে সময়ের মার্কিন ফার্স্ট লেডি হিলারি ক্লিন্টন ও বাংলাদেশের প্রধানমন্ত্রী শেখ হাসিনা বিশ্বের অন্যান্য নেতার সঙ্গে মিলিত হয়ে অঙ্গীকার করেছিলেন যে ২০০৫ সালের মধ্যে ১০ কোটি গরিব মানুষের জন্য ক্ষুদ্রঋণ ও অন্যান্য আর্থিক সেবার ব্যবস্থা করবেন। সে সময় মনে হয়েছিল, এটা একেবারেই অসম্ভব একটা কাজ। কিন্তু ২০০৬ সালের মধ্যে আমরা তা করতে সক্ষম হয়েছি। ক্ষুদ্রঋণ কর্মকাণ্ডকে সঠিক পথে ফিরিয়ে আনতে বিশ্বনেতাদের আবারও ঐক্যবদ্ধ হওয়া উচিত।
শিল্প-কারখানার বর্জ্য পরিশোধন ও নিষ্কাশনে গাফিলতি কেন?
দুর্ভোগের ভাগাভাগি সমাধান নয়
৩৬৫টি শিল্পকারখানা বনাম কয়েক লাখ মানুষের বসতি, মাঝখানে রেললাইন বহে সমান্তরাল। ৩৬৫টি কারখানার রাসায়নিক বর্জ্য ও তরল আবর্জনায় রাজধানীর নামা শ্যামপুর এলাকার একটা অংশ সারা বছরই ডুবে থাকে। কয়েক বছর ধরে এই ভোগান্তি তাদের সইতে হলেও না নগর প্রশাসন, না শিল্প-প্রশাসন, না কারখানাগুলোর কর্তৃপক্ষ—কারোরই টনক নড়েনি। অবশেষে ময়লাবাহী নর্দমার মুখ আটকে দিয়ে প্রতিরোধের মাধ্যমে সেই টনক নড়িয়েছে এলাকাবাসী। তাহলে কি প্রতিরোধ ছাড়া কর্তব্যসচেতনতা জাগানো যায় না?
সোমবারের প্রথম আলোয় ‘এক পাশে স্বস্তি অন্য পাশে দুর্ভোগ’ শিরোনামে সংবাদটি প্রকাশিত হয়েছে। কারখানাগুলোর বর্জ্য রেল সেতুর নিচ দিয়ে প্রবাহিত হতে পারলে ডুবে যায় নামা শ্যামপুর, আর না পারলে ডোবে শ্যামপুর। রেললাইনের এপার-ওপার যেন সমস্যার এপার-ওপার। বছরের পর বছর অভিযোগ জানিয়েও কাজ হয়নি। নিরুপায় এলাকাবাসী অবশেষে ১০ ফুট প্রশস্ত খালের মুখে বাঁশ ও বালুর বস্তা দিয়ে আটকে দেয়। নামা শ্যামপুরের অধিবাসীরা কিছুটা রেহাই পায়। কিন্তু এতে সমস্যাটি কেবল রেললাইনের ওপার থেকে এপারে চলে আসে। ডুবতে থাকে এপারের শ্যামপুর এলাকা। ঘটনার ধারাবাহিকতায় সব পক্ষ আলোচনায় বসে। যাদের দায়, সেই শিল্পমালিকেরা ময়লা নিষ্কাশনের বিকল্প নর্দমা তৈরি করে দিতে রাজি হয়। খালের মুখের অবরোধ তুলে নিতে রাজি হয় নামা শ্যামপুর। শ্যামপুর স্বস্তি ফেলে। এভাবে অস্বস্তি ও দুর্ভোগের ভাগাভাগির মাধ্যমে আপাত সমাধান হলো বটে। কিন্তু ৩৬৫টি কারখানায় কেন বর্জ্য পরিশোধনযন্ত্র বসানো হয়নি, কেন তারা এত দিন লাখ লাখ মানুষের দুর্ভোগকে থোড়াই পরোয়াও করেনি, তার জবাবদিহি ও জরিমানা করতে হবে না?
আমরা উদ্ভূত সমস্যার দ্রুত সমাধান চাই বটে, কিন্তু যেনতেন সমাধান সমস্যার সাময়িক ধামাচাপাই দেবে কেবল, স্থায়ী সমাধান হবে না। উচ্চ আদালতের নির্দেশ রয়েছে সব শিল্প-কারখানায় বর্জ্য পরিশোধনযন্ত্র বা ইটিপি স্থাপন করতে হবে, রাসায়নিক দূষণকারী উপাদান নদী বা খালে পড়তে দেওয়া যাবে না, জনবসতিপূর্ণ এলাকায় স্থাপিত শিল্প উপযুক্ত এলাকায় সরিয়ে নিতে হবে। এসব নির্দেশ বাস্তবায়নই হতো যথাযথ সমাধান। তা না করে সাময়িক সমাধানের নামে আরও বড় সমস্যার বীজ রোপণ করা মোটেই কাঙ্ক্ষিত নয়।
পুরানো সেই দিনের কথা
২৪ মার্চ, ১৯৮২-র সকাল। তখন বেলাবেলি উঠে গেছি। অফিসে যাওয়ার প্রস্তুতি হিসেবে বারান্দায় বেসিনের আয়নার সামনে দাঁড়িয়ে দাড়ি কামাচ্ছিলাম। আমার ফ্ল্যাটসংলগ্ন পাশের বাড়ির ভদ্রলোক, যাঁর সঙ্গে চোখাচোখি হলে সালাম বিনিময় ছাড়া কথাবার্তা হতো না; গলাখাঁকারি দিয়ে আমার মনোযোগ আকর্ষণ করলেন। তাঁর বারান্দা থেকে আমার বারান্দার দূরত্ব ছয়-সাত ফুটের বেশি হবে না। আমি তাঁর দিকে তাকাতেই তিনি বললেন, ‘খবর শোনেন নাই? ক্যু হইয়া গেছে।’
বললাম, ‘ক্যু মানে? মার্শাল ল নাকি?’
তিনি বললেন, ‘সেনাবাহিনীপ্রধান ক্ষমতা নিয়া নিছেন। দ্যাশে সামরিক আইন জারি হইছে। রেডিও ধরেন।’
গালে সাবান মাখানো অবস্থায়ই রেডিও অন করি। ভদ্রলোকের কথা এক শ ভাগ সত্য। মধ্যরাতে নির্বাচিত রাষ্ট্রপতি আবদুস সাত্তারকে ক্ষমতাচ্যুত করা হয়েছে।
১৯৮১ সালের ১৫ নভেম্বর দেশের দ্বিতীয় রাষ্ট্রপতি নির্বাচন অনুষ্ঠিত হয়। প্রার্থী ছিলেন মোট ৩১ জন। প্রতিদ্বন্দ্বিতা হয় বাংলাদেশ জাতীয়তাবাদী দলের (বিএনপি) প্রার্থী বিচারপতি আবদুস সাত্তার এবং আওয়ামী লীগের ড. কামাল হোসেনের মধ্যে। আবদুস সাত্তার ১,৪২,৩৩,৯৫৮ ভোট পেয়ে নির্বাচিত হন। কামাল হোসেন পেয়েছিলেন ৫৬,৩৬,১১৩ ভোট। সব দলই ওই নির্বাচন মেনে নিয়েছিল। কারচুপির অভিযোগ ওঠেনি। কিন্তু ফলাফলটা সেনাবাহিনীপ্রধান লেফটেন্যান্ট জেনারেল হুসেইন মুহম্মদ এরশাদের মনঃপূত হয়নি। তিনি প্রকাশ্যেই সাত্তার সরকারের সমালোচনা করা শুরু করেন।
যখন শুনলাম জেনারেল এরশাদ ক্ষমতা দখল করেছেন, কিছুমাত্র বিস্মিত হইনি। কারণ, দু-আড়াই মাস যাবৎ অপরিচিত কোনো কোনো সাপ্তাহিক কাগজ বিরাট বিরাট হেডিং দিয়ে সন্ধ্যাবেলা প্রতিবেদন করছিল: দেশে সামরিক শাসন জারি হচ্ছে ইত্যাদি। আমাদের দেশে কখনো কখনো বাকস্বাধীনতা ও মতপ্রকাশের স্বাধীনতা একেবারে চূড়ায় গিয়ে ঠেকে। যার যা খুশি বলতে পারে, যা খুশি তা-ই লিখতে পারে। কারও কাছে জবাবদিহি করতে হয় না। সেনাবাহিনীর প্রধানও এ-অনুষ্ঠান সে-অনুষ্ঠানে সরকারের সমালোচনা করে যাচ্ছিলেন। আইনশৃঙ্খলা পরিস্থিতির জন্য ক্ষোভ প্রকাশ করছিলেন। তাঁর সুরে সুর মেলানোর মতো নীতিবাগীশ রাজনীতিকও ছিলেন অনেকে। রাষ্ট্রপতির উচিত ছিল সেনাবাহিনীর প্রধানকে সরিয়ে দেওয়া। তিনি তা পারেননি। কারণ, তত দিনে জেনারেল এরশাদের শেকড় সেঁধিয়ে গেছে মাটির অনেক নিচে। তাঁকে উপড়ানো বৃদ্ধ ও বন্ধুহীন বিচারপতি সাত্তারের শক্তিতে কুলাত না।
মধ্যরাতে বঙ্গভবনে কী নাটক হয়েছে, তা আমরা জানি না। কিন্তু ভোররাতে বাংলাদেশের মালিকানা বদলে যায়। ৫৬ হাজার বর্গমাইলের যাবতীয় জীব ও জড় পদার্থের মালিক হয়ে যান জেনারেল এরশাদ। প্রধান সামরিক আইন প্রশাসকের দায়িত্ব গ্রহণ করে ফরমান জারি করে বলেন:
‘যেহেতু দেশে এমন একটি পরিস্থিতির সৃষ্টি হচ্ছে যাতে অর্থনৈতিক জীবনে নেমে এসেছে অচলাবস্থা, বেসামরিক প্রশাসন সুষ্ঠুভাবে কাজ করতে পারছে না, সকল স্তরে যথেচ্ছ দুর্নীতি জীবনের অবিচ্ছেদ্য অংশে পরিণত হয়েছে। ফলে জনগণ অসহনীয় দুর্দশায় পড়েছে, আইনশৃঙ্খলা পরিস্থিতির বিপজ্জনক অবনতি ঘটেছে, শান্তিস্থিতিশীলতা হুমকির সম্মুখীন হয়েছে, মর্যাদার সঙ্গে জীবনযাপন করা মুশকিল হয়ে পড়েছে, রাষ্ট্রীয় কর্তব্যে অবহেলা করে ক্ষমতাসীন দলের সদস্যদের মধ্যে ক্ষমতা নিয়ে কাড়াকাড়ি জাতীয় নিরাপত্তা ও সার্বভৌমত্ব বিপন্ন করেছে।
‘যেহেতু দেশের জনগণ চরম নৈরাশ্য, হতাশা ও অনিশ্চয়তার মধ্যে নিমজ্জিত হয়ে গেছে,
‘যেহেতু বৃহত্তর জাতীয় স্বার্থে এবং জাতীয় নিরাপত্তার খাতিরে কষ্টার্জিত দেশকে সামরিক আইনের অধীনে ন্যস্ত করা প্রয়োজনীয় হয়ে পড়েছে এবং জনগণ ও দেশের প্রতি তাদের কর্তব্যের অংশ হিসেবে এ দায়িত্ব সশস্ত্র বাহিনীর উপর পড়েছে,
‘এখন অতএব আমি লেফটেন্যান্ট জেনারেল হুসেইন মুহম্মদ এরশাদ সর্বশক্তিমান আল্লাহর সাহায্য ও করুণায় এবং আমাদের মহান দেশপ্রেমিক জনগণের দোয়ায় গণপ্রজাতন্ত্রী বাংলাদেশের প্রধান সামরিক আইন প্রশাসক হিসেবে ১৯৮২ সালের ২৪শে মার্চ বুধবার থেকে গণপ্রজাতন্ত্রী বাংলাদেশ সরকারের সকল ও পূর্ণ ক্ষমতা গ্রহণ করছি এবং ঘোষণা করছি যে গোটা বাংলাদেশ অবিলম্বে সামরিক আইনের আওতায় আসবে। প্রধান সামরিক আইন প্রশাসকের দায়িত্ব গ্রহণের সঙ্গে সঙ্গে আমি বাংলাদেশের সকল সশস্ত্র বাহিনীর পূর্ণ ক্ষমতা ও নিয়ন্ত্রণ গ্রহণ করছি।
‘এ ব্যাপারে আমার উপর অর্পিত সকল ক্ষমতা বলে আমি, লেফটেন্যান্ট জেনারেল হুসেইন মুহম্মদ এরশাদ আরো ঘোষণা করছি যে:
(ক) ১৯৮২ সালের ২৪শে মার্চ বুধবার থেকে আমি প্রধান সামরিক আইন প্রশাসকের দায়িত্ব গ্রহণ করছি।
(খ) আমি যে-কোনো ব্যক্তিকে দেশের প্রেসিডেন্ট মনোনীত করতে পারি, যিনি বাংলাদেশের প্রধান বিচারপতি অথবা আমার মনোনীত সুপ্রিম কোর্টের যেকোনো বিচারপতির কাছে শপথ গ্রহণ করে প্রেসিডেন্টের দায়িত্বভার গ্রহণ করবেন। আমি সময় সময়ে এ মনোনয়ন বাতিল বা রদ করতে পারি এবং আর এক ব্যক্তি রাষ্ট্রপ্রধান হবেন এবং প্রধান সামরিক আইন প্রশাসক রূপে আমার উপদেশ অনুসারে কাজ করবেন এবং আমি তাকে যেসব কাজের দায়িত্ব দেব তা পালন করবেন।’
এই ফরমানটির পুরো উদ্ধৃতির প্রয়োজন রয়েছে। লাখ লাখ প্রাণের বিনিময়ে অর্জিত স্বাধীন বাংলাদেশের মানুষের এই ফরমানের বিষয়বস্তু সম্পর্কে অবগত হওয়া দরকার। যদিও জেনারেল বাংলাদেশকে ‘গণপ্রজাতন্ত্রী’ বলেই সম্বোধন করেছিলেন, বস্তুত ওই দিন থেকে ১৯৯০-এর ৬ ডিসেম্বর ক্ষমতা হস্তান্তর করা পর্যন্ত এই ভূখণ্ডটি ছিল স্রেফ তাঁর ব্যক্তিগত সম্পত্তির মতো। প্রতিটি নাগরিক পরিণত হয়েছিল তাঁর গোলামে। মানুষ যেমন গৃহভৃত্যের চাকরি দেয়, আবার তাড়িয়েও দেয়, সেইভাবে তিনি ‘যেকোনো ব্যক্তিকে দেশের প্রেসিডেন্ট মনোনীত’ করতে পারতেন এবং তাঁকে তাড়িয়েও দিতে পারতেন। এবং রাষ্ট্রপতিকে ‘যেসব কাজের দায়িত্ব’ দেবেন, তা যদি তিনি ঠিকঠাকভাবে পালন না করেন—সঙ্গে সঙ্গে চাকরি নট। বিধাতা যদি বাংলা ভাষায় কথা বলতে পারতেন, তা হলে সেদিন এই জেনারেলকে বলতেন: তোমার ক্ষমতা তো দেখছি আমার চেয়ে কম নয় হে!
যিনি নতুন নতুন রাষ্ট্রপতিকে চাকরি দিতে পারেন, তিনি পুরোনো রাষ্ট্রপতিকে দিয়ে যা খুশি তা-ই বলিয়েও নিতে পারেন। সাত্তারের অবস্থা তখন বাহাদুর শাহ জাফরের মতো। বিটিভির ক্যামেরা তাঁর সামনে নিয়ে একটি চোতা তাঁর হাতে ধরিয়ে দিয়ে বলা হয়েছিল, ছোটবেলায় স্কুলে যেমন বাংলা র্যাপিড রিডার পড়তেন, সেইভাবে পাঠ করুন। তিনি লক্ষ করেন যে স্টেনগান হাতে লোকজন এদিক-ওদিক ঘোরাফেরা করছে। সুতরাং বয়স যতই হোক, মৃত্যুর আগে কে মরতে চায়? তিনি কম্পিত কণ্ঠে পাঠ করেন:
‘দেশের আইন-শৃঙ্খলা, অর্থনৈতিক ও রাজনৈতিক পরিস্থিতি এমন এক পর্যায়ে পৌঁছেছে যে, জাতীয় স্বার্থে সারা দেশে সামরিক আইন জারি করা অপরিহার্য হয়ে পড়েছে। সারা জীবন আমি ঐকান্তিকতা ও আন্তরিকতার সঙ্গে দেশের জন্য কাজ করেছি এবং সর্বদাই দেশের কোটি কোটি সাধারণ মানুষের সার্বিক অবস্থার যাতে উন্নতি হয়, তাই কামনা করেছি। দেশের বর্তমান এই অবস্থায় দেশের জন্য রয়েছে আমার আন্তরিক মঙ্গল কামনা। আমি পরম করুণাময় আল্লাহতালার কাছে এই মোনাজাতই করি যে তাঁর অশেষ রহমতে আমাদের প্রিয় মাতৃভূমি বাংলাদেশে শান্তি, ন্যায়বিচার, প্রগতি ও সমৃদ্ধির এক নবযুগের সূচনা হবে।
‘বাংলাদেশের নির্বাচিত প্রেসিডেন্ট হিসাবে আমার সঙ্গে সর্বাত্মক সহযোগিতা এবং আমাকে সব রকমভাবে সাহায্য করার জন্যে সকলকে জানাই আমার আন্তরিক ধন্যবাদ।
‘আমাদের দেশবাসীর সামাজিক ও অর্থনৈতিক অবস্থার উন্নয়ন সাধনের জন্য দেশপ্রেমিক সশস্ত্র বাহিনীর এই মহান প্রচেষ্টার আমি সর্বাঙ্গীণ সাফল্য কামনা করছি। জাতির প্রয়োজনে দেশের জন্য আমি যেকোনো কর্তব্য পালনে বিন্দুমাত্র দ্বিধা করব না। পরম করুণাময় আল্লাহ আমাদের সহায় হোন।’
পরম করুণাময় তাঁর প্রতি সদয় ও সহায় ছিলেন না, তবে যিনি তাঁর কাছ থেকে ক্ষমতা ছিনিয়ে নেন, তাঁর প্রতি খুবই প্রসন্ন ছিলেন। কী পরিস্থিতিতে সেদিন বিচারপতি ওই চোতা পাঠ করে জীবন রক্ষা করেছিলেন, তা মৃত্যুর আগে বর্ণনা করে গেছেন। যারা ৩২ নম্বরে রক্তের বন্যা বইয়ে দিয়ে জাতির মহানায়ককে সপরিবারে শেষ করতে পারে, তারা বঙ্গভবনে নিঃসন্তান বৃদ্ধকে খতম করতে এক সেকেন্ড চিন্তা করবে না—তা বোঝার মতো বুদ্ধি তাঁর ছিল। সাত্তার আরও জানতেন যে, তিনি মহানায়ক তো ননই, নায়কও নন—ইতিহাসের এক পার্শ্বচরিত্র।
যা হোক, জেনারেল এরশাদ আলেকজান্ডার বা চেঙ্গিস খাঁর মতো দিগ্বিজয়ী বীর ছিলেন না যে ১০ কোটি মানুষকে বুটের নিচে পিষতে পারেন। রাতবিরাতে ওসব ক্যু-কাজ একা কোনো পাগলও করে না। সেদিন এরশাদের পাশে তাঁর সহযোগী ছিলেন বহু। তাঁদের কারও কারও নাম অনেকেই জানে। অনেকেরই নাম অজানা। কয়েক মাস দামাদামি করে অনেক রাজনৈতিক নেতাকে কিনেছিলেন। কাউকে বেশি দামে, কাউকে কম দামে। সিনিয়র অনেক আমলাকে পেয়েছিলেন সঙ্গী। সাংবাদিক, শিক্ষাবিদ ও এনজিওর মালিকদের পেয়েছিলেন। তাতেও কুলাত না, যদি বিদেশি দোস্ত না থাকত।
আমেরিকার সম্মতি ছাড়া পৃথিবীর কোনো সেনানিবাসের একটি পিঁপড়াও নড়াচড়া করতে পারে না। এরশাদ সে সম্মতিও পেয়েছিলেন। ভারতের নেতারা মনে করলেন, তিনি তাঁদের কবজাতেই থাকবেন। পশ্চিমবঙ্গের সাংবাদিকেরা দেখলেন, তাঁর ‘বন্দুকের নলের ডগায় প্রজাপতি’ বসা। পাকিস্তানকে তিনি এমন ধারণা দিলেন যে ইসলাম ছাড়া আর কিছুই বোঝেন না তিনি। রাষ্ট্রধর্ম করার বহু আগেই তিনি রেডিও-টেলিভিশনে আজানের দোয়া যোগ করলেন। সৌদি আরবসহ গোটা মধ্যপ্রাচ্য মনে করল: ইনি আমাদেরই লোক। চীনপন্থীদের সঙ্গে তিনি এমন মহব্বত শুরু করলেন যে তাঁরা ভাবলেন, এই নেতাকে ‘কমরেড’ সম্বোধন করলে ক্ষতি নেই। অর্থাৎ তিনি এমনই খেলোয়াড় যে সৌদিপন্থী, বাগদাদপন্থী, ভারতপন্থী, পাকিস্তানপন্থী ও চীনপন্থীদের বশ করে ফেললেন।
এরশাদের মতো ভাগ্যবান সামরিক শাসক দুনিয়ায় দ্বিতীয়টি নেই। সব দলের মধ্যেই তিনি বন্ধু পেয়েছিলেন। বিএনপির একটি অংশের সঙ্গে তাঁর বোঝাপড়া ছিল গোড়া থেকেই। ক্ষমতা দখলে তাঁরা তাঁকে সহায়তা করেন। আওয়ামী লীগের নেতাদের অনেকের সঙ্গে তাঁর গভীর প্রণয় হয়েছিল, তা অপ্রকাশ্য থাকেনি। বিএনপি সরকারের পতন ঘটানোতে অন্তরের অন্তস্তল থেকে আওয়ামী লীগের আশীর্বাদ পান। চীনপন্থী বামদের একটি অংশ একপায়ে খাড়াই ছিল যেকোনো সামরিক শাসককে সমর্থন জানাতে। মাওলানা মান্নানের মাধ্যমে মাদ্রাসার শিক্ষকদের আপন করে নেন। বাংলাদেশ শিক্ষক সমিতি ফেডারেশনের সদস্যদের তিনি কিনে ফেলেন। একপর্যায়ে তিনি ওই সংগঠনের চেয়ারম্যান নির্বাচিত হন। শিক্ষাঙ্গন কলঙ্কিত করেন। ছাত্রনেতাদের বৈষয়িক ব্যাপারে কলুষিত করতে শিক্ষা মন্ত্রণালয়ের অধীনে গঠন করেন ‘জাতীয় ছাত্র পরিষদ’। ছাত্র পরিষদের প্রধান, যাঁর পদবি ছিল ‘সমন্বয়কারী’, তাঁকে নিয়োগ দেন তাঁর অর্থাৎ বিশ্ববিদ্যালয়ের চ্যান্সেলর বা রাষ্ট্রপতির ‘ছাত্রবিষয়ক উপদেষ্টা’। তাঁর পদমর্যাদা ছিল যুগ্ম সচিবের। ডাকসুর সাধারণ সম্পাদক জিয়াউদ্দিন বাবলু ছাত্র আন্দোলনের সঙ্গে বিশ্বাসঘাতকতা করে প্রথমে এরশাদের ছাত্রবিষয়ক উপদেষ্টা নিযুক্ত হন, তারপর হন শিক্ষা উপমন্ত্রী। ছাত্রদল, ছাত্রলীগ প্রভৃতির বহু নেতাকে কিনে ফেলেন। প্রথমবার ছাত্র পরিষদকে অনুদান দেন ৩৭ লাখ টাকা, দ্বিতীয় বছরে ৮৬.৪৯ লাখ। এটা প্রকাশ্য অনুদান। অপ্রকাশ্যে কত টাকা বণ্টন করেছেন, তার হিসাব বিধাতা ছাড়া কেউ জানে না।
এরশাদ সাহেব ছিলেন পাকা খেলোয়াড় ও মনোবিশ্লেষক—ফ্রয়েড বা য়ুঙ তাঁর কাছে কিছু না। ক্ষমতা দখলের সোয়া দুই মাস পরে এল জিয়াউর রহমানের মৃত্যুদিন। তিনি ছুটলেন চন্দ্রিমা উদ্যানে। সপারিষদ ও ঘটা করে। দুই বছর তিনি চন্দ্রিমায় দৌড়ান। জিয়ার অগণিত অনুসারী ও সমর্থক ছিল সারা দেশে। তারা মনে করল, তিনি জিয়ার সহকর্মী নন, ভাই। সেনাবাহিনীতে জিয়ার ভক্তরা ভাবলেন, জিয়া হত্যাকাণ্ডে ইনি জড়িত থাকতেই পারেন না।
টুঙ্গিপাড়ায় তিনি প্রথম দিকে গেলেন না। আওয়ামী লীগের লোকদের বোঝালেন, আমি ঠিক অবস্থানেই আছি। যখন যা দরকার তা-ই করব। ওখানেও যাব, একটু পরে। গিয়েছিলেন ঠিকই। গিয়ে কাঁদো কাঁদোভাবে বলেছিলেন, আমার আসতে দেরি হয়ে গেল। এবার রবীন্দ্রনাথের সার্ধশত বছর। তাই গাইতে ইচ্ছা করছে: পুরানো সেই দিনের কথা ভুলবি কি রে হায়।
এরশাদের স্বৈরশাসনের বিরুদ্ধে গণতান্ত্রিক আন্দোলনে ১৫ দলীয় জোট থেকে শেখ হাসিনা এবং সাতদলীয় জোট থেকে খালেদা জিয়া উত্তাল আন্দোলন করেছেন। তাঁদের সঙ্গে ছিলেন দেশের ছাত্র-শিক্ষক-সংস্কৃতিসেবী, আইনজীবী, কৃষক, শ্রমিক, চিকিৎসক—সব শ্রেণীর মানুষ। পতনের পর ১০ বছর না যেতেই তিনি হন পুনর্বাসিত।
সংবিধানের সপ্তম সংশোধনীর মাধ্যমে এরশাদ তাঁর শাসনকে বৈধ করেছিলেন। গত ২৬ আগস্ট হাইকোর্টের এক রায়ে সপ্তম সংশোধনী অবৈধ ঘোষণা করা হয়। ২৯ ডিসেম্বর প্রকাশিত হয়েছে ১৩৬ পৃষ্ঠার পূর্ণাঙ্গ রায়টি। রায়ে বলা হয়েছে: ‘সামরিক শাসন জারির জন্য হুসেইন মুহম্মদ এরশাদ ষড়যন্ত্র ও রাষ্ট্রদ্রোহমূলক অপরাধ করেছেন। এ জন্য তাঁর বিচার হওয়া উচিত। এ বিষয়ে পর্যাপ্ত সাক্ষ্যপ্রমাণ আছে কি না, সরকার তা খতিয়ে দেখতে পারে।’
এই রায় প্রকাশের ৭২ ঘণ্টার মধ্যেই সরকার ব্যবস্থা নিতেন, যদি তিনি আজ থাকতেন খালেদা জিয়ার জোটে। ব্যবস্থার পরিবর্তে পক্ষকাল না পেরোতেই তিনি প্রধানমন্ত্রীর সঙ্গে ঘটা করে গেলেন রংপুরে। পোস্টারে পোস্টারে উত্তরবঙ্গ ছেয়ে গেল। হাসিনা-এরশাদ বোন ও ভাই। রংপুরের উন্নয়ন করতে চাইলে তা সেখানকার সুযোগ্য ‘ছাওয়াল’টিকে ছাড়াও করা যায়। ছাওয়ালের গঠিত জাতীয় পার্টি কোনো অভ্যুত্থান ঘটায়নি। তাদের নিয়েও করা যায়। জাতীয় পার্টির অন্য কোনো নেতার বিরুদ্ধে আদালতের রায় নেই।
এরশাদ যে অবৈধ ছিলেন, তা তিনি নিজেও অন্তত একদিন স্বীকার করেছেন। নাজিমউদ্দিন রোডের বিশেষ আদালতে এরশাদ যে লিখিত জবানবন্দি দিয়েছিলেন, তা প্রকাশিত হয়নি। বর্তমান বিচারকদ্বয় সেই জবানবন্দি পাঠ করেছিলেন কি না জানি না, নিশ্চয়ই করে থাকবেন। তাতে তিনি স্বীকার করতে বাধ্য হয়েছিলেন—‘সেদিন আমার ক্ষমতা গ্রহণ সংবিধানসম্মত ছিল না।’
অবৈধ রাষ্ট্রক্ষমতা দখল, রাষ্ট্রের সব প্রতিষ্ঠান ধ্বংস করা, নৈতিকতা বিসর্জন দেওয়া একটি রাষ্ট্রের সর্বোচ্চ অপরাধ। রাষ্ট্রদ্রোহ—বলেছেন মাননীয় বিচারপতিরা। আদালতের রায়ের বাইরেও অন্য দিক রয়েছে। জনগণ তাঁকে অভ্যুত্থান ঘটিয়ে ক্ষমতাচ্যুত করেছে। তাঁকে সসম্মানে স্বীকৃতি দেওয়া হলে জনগণকে অপমান করা হয়। জাতীয় পার্টির অন্য সদস্যদের নিয়ে সমস্যা নেই। তাঁরা জনগণের প্রতিনিধি। এরশাদ সাহেবও নির্বাচিত এবং তাঁর এলাকায় জনপ্রিয়। তা সত্ত্বেও আদালতের রায়ের পরে তাঁকে পাশে নিয়ে গণতান্ত্রিক রাজনীতি করা দৃষ্টিকটু। দেশের মানুষ শেখ হাসিনাকে জানে টুঙ্গিপাড়ার শেখ মুজিবুর রহমানের মেয়ে—লেফটেন্যান্ট জেনারেল হুসেইন মুহম্মদ এরশাদের ‘ভাই’ হিসেবে নয়। চির সামরিক শাসকবিরোধী বঙ্গবন্ধুর আত্মা ৮ জানুয়ারি প্রচণ্ড কষ্ট পেয়েছে।
সংস্কৃতি
একটুখানি আশার আলো
আমার এক অধ্যাপক বলছিলেন, খবরের কাগজে লেখালেখি করে কোনো কাজ হয় কি? অযথা তোমরা সময় নষ্ট করো। বন্ধুকে বলেছিলেম, কথাটা নির্জলা মিথ্যা নয়। তবে, কাজ একটু-আধটু যে হয় না, তা নয়। প্রচারমাধ্যমে বিশিষ্টজনেরা যে অভিমত রাখেন কিংবা পরামর্শ দেন, কর্তৃপক্ষ তা নজরে এনে সে বিষয়ে চিন্তা-ভাবনা তো করেই। তাঁকে গত বিশ্বকাপ ফুটবল খেলা চলার সময়ের একটি ঘটনার উল্লেখ করে বললাম, ওই সময় তো শহর-গ্রাম ছেয়ে গিয়েছিল আর্জেন্টিনা আর ব্রাজিলের ঢাউস আকারের পতাকায়। দেশের মাটিতে বিদেশি পতাকা নিয়ে হই-হুল্লোড় দেখে অনেকের কাছে বিষয়টি বিসদৃশ মনে হওয়ায় কেউ কেউ খবরের কাগজে বিরূপ মন্তব্য করেন। সরকার কিন্তু বাধ্য হয়েছিল আইন করে পতাকা ওড়ানো বন্ধ করতে। জাতীয় সংসদে আইন পাস করেই দেশবাসীকে এই পতাকার বিষয়ে গৃহীত সিদ্ধান্ত জানানো হয়েছিল।
শিক্ষানীতির মতো দেশে একটি সুষ্ঠু ও সর্বজনগ্রাহ্য সংস্কৃতি নীতি সম্পর্কে অনেক লেখালেখি হয়েছে। সুধীজনেরা নানা ফোরামেও কথা বলছেন। কদিন আগে খবরের কাগজে প্রকাশিত একটি সংবাদ থেকে খানিকটা আশান্বিত হলাম। সরকারিভাবে না হলেও দলীয়ভাবে বর্তমান ক্ষমতাসীন সরকার দেশের খ্যাতিমান একজন শিক্ষাবিদকে সভাপতি ও একজন দর্শকপ্রিয় সাংস্কৃতিক ব্যক্তিত্বকে সদস্যসচিব করে একটি সংস্কৃতি উপকমিটি গঠন করেছে। ওই কমিটি দেশের সাংস্কৃতিক কর্মকাণ্ড নানা কৌণিকে পর্যালোচনা করে একটি সংস্কৃতি নীতিমালা প্রণয়নে সহায়তা করবে। নিউক্লিয়াস হিসেবে প্রণীত এই খসড়া সংস্কৃতি নীতিগুলোই বিভিন্ন পর্ব ও পর্যায় অতিক্রম করে জাতীয় সংস্কৃতি নীতি হিসেবে দেশবাসীর কাছে উপস্থাপিত হবে। এই প্রাথমিক উদ্যোগ নেওয়ায় বর্তমান সরকার অবশ্যই ধন্যবাদার্হ।
প্রতিটি দেশেরই সাংস্কৃতিক নীতিমালা থাকা প্রয়োজন। কারণ, সেই ভূখণ্ডে বসবাসকারী জনগোষ্ঠীর আত্মিক, বুদ্ধিগত, বস্তুগত, আবেগগত চিন্তা-চেতনা প্রকাশের স্বার্থেই এই সম্পর্কিত নিয়ম-নীতির প্রয়োজন। বলা হয়ে থাকে, সাংস্কৃতিক ঐতিহ্য সংরক্ষণের মাধ্যমেই একটি জাতি তার স্বাধীনতা ও স্বাতন্ত্র্য রক্ষা করতে পারে।
এই লক্ষ্যেই মেক্সিকোতে অনুষ্ঠিত ইউনেসকোর ১৯৮২ সালের আন্তর্জাতিক কনভেনশনে সংস্কৃতিনীতি বিষয়ে বেশ কিছু গুরুত্বপূর্ণ সিদ্ধান্ত গৃহীত হয়। জাতিসংঘের অন্তর্ভুক্ত সব সদস্যদেশকে স্বতন্ত্রভাবে সংস্কৃতিনীতি প্রণয়ন করতে হবে। আরও উল্লেখ করা হয়, সংস্কৃতির মাধ্যমেই মানুষ নিজেকে প্রকাশ করে, আত্মসচেতন হয়, নিজের অসম্পূর্ণতা সম্পর্কে বোধ জন্মে, নিজের কর্মকাণ্ড সম্পর্কে প্রশ্ন করতে শেখে, অনবরত নিজের সীমা অতিক্রম করে দক্ষতা অর্জন করে। কোনো একটি একক সংস্কৃতি তার সর্বজনীনতা বিস্তারের ক্ষেত্রে অনেক অন্তরায়। পৃথিবীর অন্যান্য সংস্কৃতির সঙ্গে তাকে সম্পর্ক গড়তে হবে এবং সেই সম্পর্ক স্থাপনের মধ্য দিয়ে সে তার অস্তিত্ব প্রমাণ করবে। আদান-প্রদানের মাধ্যমে কেবল সর্বজনগ্রাহ্য সাংস্কৃতিক বলয় তৈরি হতে পারে।
আমাদের দেশে সংস্কৃতিনীতি প্রণয়ন করতে গেলে ইউনেসকোর ঘোষিত এই তথ্যগুলো মাথায় রাখতে হবে তো বটেই। সংস্কৃতির বিষয়াবলি বহুমাত্রিক আমাদের দেশে। তেল, গ্যাস, জ্বালানি ও খাদ্যসংকটের মতো বড় বড় সমস্যা থাকলেও সংস্কৃতি নিয়ে ভাবনার প্রয়োজন অবশ্যই আছে। দেশে দ্রুত নগরায়ণ, তথ্যপ্রযুক্তির সর্বগ্রাস, পরিবেশের দ্রুত পরিবর্তন—জনগণের রুচি ও চাহিদার পরিবর্তনের কারণে এসব দিক অত্যন্ত তাৎপর্যপূর্ণ। জাতি হিসেবে আমাদের আবহমানকালের ঠিকানা রক্ষা করার স্বার্থেই আমাদের দেশে সংস্কৃতিনীতি প্রণয়ন করা জরুরি।
আমাদের লোকঐতিহ্যের জনপ্রিয় শাখা যাত্রাশিল্প। ষোড়শ শতক থেকে শুরু হয়েছে এই বিনোদনমাধ্যমের চর্চা। প্রায় দুই শ যাত্রাদল রয়েছে দেশে। কলাকুশলী, যন্ত্রী, রূপসজ্জাকর মিলে লাখ ছয়েক লোকের জীবন এই শিল্পের সঙ্গে যুক্ত। ১৯৩৩ সালের লাইসেন্স এনডোরসমেন্ট অ্যাক্টের অব্যবস্থার কারণে গ্রামের মানুষের প্রিয় এই বিনোদনমাধ্যমটি এখন ধ্বংসোন্মুুখ। এই শিল্পকে রক্ষা করার উদ্যোগ নিতে হবে। আমাদের আরেক জনপ্রিয় বিনোদনমাধ্যম চলচ্চিত্র। চলচ্চিত্রশিল্পকে সর্বজনগ্রাহ্য করার নীতিও প্রণয়ন করা প্রয়োজন। বাংলাদেশ ফিল্ম সোসাইটিজ অ্যাক্ট বাতিল করা প্রয়োজন দেশের চলচ্চিত্রের বিকাশের স্বার্থেই। বিশেষভাবে বিশ্ববিদ্যালয় পর্যায়ে চলচ্চিত্র বিষয়ে উচ্চতর প্রশিক্ষণ প্রদানের সুযোগ সৃষ্টি করতে হবে। এর সঙ্গে ফিল্ম অ্যাপ্রিসিয়েশন কোর্সও সংযোজনের ব্যবস্থা রাখা প্রয়োজন।
সাংস্কৃতিক সম্পদ সংরক্ষণের ক্ষেত্রে দেশের বিদ্যমান আইনগুলো অত্যন্ত দুর্বল, এগুলোর আধুনিকায়ন দরকার। ঔপনিবেশিক আমলের আইনগুলোই এখন দেশে চালু রয়েছে। দেশের ঐতিহাসিক স্থানগুলোর পূর্ণাঙ্গ জরিপ এখনো হয়নি। প্রত্নতাত্ত্বিক উৎখনন অপরিহার্য প্রত্নপীঠগুলো ক্রমান্বয়ে কৃষিজমিতে রূপান্তরিত হওয়ার ফলে হারিয়ে যাচ্ছে পুরাকীর্তির বিপুল সম্ভার। দেশের অনেক ঐতিহাসিক ইমারত সংরক্ষণ না করে ধ্বংস করে ফেলা হচ্ছে। অপরদিকে যেগুলো সংরক্ষণের উদ্যোগ নেওয়া হচ্ছে, সেগুলোর মান নিয়ে অভিজ্ঞজনেরা প্রশ্ন তুলছেন, প্রতিবাদ জানাচ্ছেন। এমন এক প্রতিবাদের মুখে সুলতানি বাংলার একসময়ের রাজধানী সোনারগাঁয়ের পানাম নগরের সংরক্ষণকাজ বন্ধ রাখা হয়েছে। সাংস্কৃতিক নীতিমালা তৈরির সময় এদিকে বিশেষ দৃষ্টি দিতে হবে। বিদেশে বাংলাদেশের সাংস্কৃতিক প্রতিনিধি পাঠানোর সময়ও এই নীতিমালায় সঠিক দিকনির্দেশনা দিতে হবে, বিশেষ করে সংগীত, নৃত্য, শিল্পকলা, চলচ্চিত্র, ভাষা-সাহিত্য, নাটক প্রভৃতি অঙ্গন থেকে কারা, কোন কোন বিবেচনায় দেশের প্রতিনিধিত্ব করবেন, তারও ব্যাখ্যা থাকতে হবে। এসব বিষয়ে না থাকায় অতীতে দেখা গেছে বহির্বিশ্বে দেশের সঠিক সংস্কৃতির প্রতিনিধিত্ব হয়নি। দেশের পুস্তক, প্রকাশনা ও বিপণনেও অনেক সমস্যা রয়েছে। সমস্যাগুলো চিহ্নিত করে তা দূর করতে হবে। আমদানিকৃত পুস্তকের সম্ভার দেশের প্রকাশনাশিল্পের ক্ষতি সাধন করছে। আধুনিক প্রযুক্তির কারণে দ্রুতই সব বিদেশি বই পাইরেসি হয়ে বাজার সয়লাব করছে, এটাও আমাদের প্রকাশনাশিল্পে সংকট নিয়ে আসছে, এর নিয়ন্ত্রণ দরকার। দেশের প্রকাশনাশিল্পের উন্নয়নের লক্ষ্যে ন্যাশনাল বুক ট্রাস্ট জাতীয় সংস্থা গঠন করা যেতে পারে। আগে গঠিত এ ধরনের সংস্থা থাকলে তা যুগোপযোগী করতে হবে।
তবে সরকার ইতিমধ্যেই একটি ভালো উদ্যোগ নিয়েছে। আন্তর্জাতিক মাতৃভাষা ইনস্টিটিউট প্রতিষ্ঠার কাজ শুরু হয়েছে। প্রথম পর্যায়েই ইনস্টিটিউটে একটি ভাষা জাদুঘর প্রতিষ্ঠা করা হয়েছে। দ্বিতীয় পর্যায়ে নির্মিতব্য বারোতলা ভবনে আরও থাকবে আরকাইভস, গ্রন্থাগার, ভাষা গবেষণাকেন্দ্র প্রভৃতি। এখানে সুযোগ থাকছে বিদেশিদের বাংলা ভাষা শেখার। ভাষা ইনস্টিটিউটের অন্যতম প্রধান লক্ষ্য জাতিসংঘের অন্যতম দাপ্তরিক ভাষা হিসেবে বাংলা ভাষার সংযোজন। মনে রাখতে হবে, বিশ্বের ১৮ কোটি বাংলা ভাষাভাষী মানুষের প্রতিনিধিত্ব করতে যাচ্ছে এই ইনস্টিটিউট। নিঃসন্দেহে এটি বর্তমান সরকারের উল্লেখযোগ্য কাজের মধ্যে অন্যতম। সরকারের পক্ষ থেকে সোনারগাঁয়ের জাতীয় ফোকলোর ইনস্টিটিউট প্রতিষ্ঠার যে পরিকল্পনা রয়েছে, তার রূপরেখা প্রণয়ন ও বাস্তবায়নের কৃৎকৌশল এই সংস্কৃতিনীতিতে লিপিবদ্ধ করতে হবে।
বর্তমান সরকার নির্বাচনী ইশতেহারে দেশের উন্নয়ন ও কল্যাণে যে রূপকল্প ২০২১-এর বাস্তবায়নের যে প্রত্যয় ব্যক্ত করেছিলেন, সংস্কৃতিনীতি প্রণীত হলে তার অনেকখানিই যে পূরণ হবে, তা বলতে দ্বিধা নেই।
ড. সাইফুদ্দীন চৌধুরী: গবেষক, অধ্যাপক, ফোকলোর বিভাগ, রাজশাহী বিশ্ববিদ্যালয়।
গোধূলির ছায়াপথে
লেখার জন্ম বেদনার মধ্যে
মধ্য নভেম্বর থেকেই লেখকেরা গা ঢাকা দেন। সামাজিক অনুষ্ঠান, সভা, সংবাদপত্রের সাহিত্য পাতায়—কোথাও নেই। নিদারুণ ব্যস্ত লেখা নিয়ে, সামনে যে বইমেলা। শীর্ষেন্দুর মতো লেখকেরা পূজার অনেক আগেই পালান অস্ট্রেলিয়া বা পাপুয়া নিউগিনিতে। ফেরেন আনকোরা উপন্যাস, গল্প নিয়ে। আমাকে বললেন শীর্ষেন্দু, পাঠকেরা ভাবেন সহজেই এসে গেছে চরিত্রগুলো, তা নয়। তারা অনেক দিন ধরে আমার মধ্যে প্রবেশ করে থাকে, আমাকে কাঁদায়, হাসায়, তারপর লিখি।
ব্যস্ত লেখকদের রাজা হুমায়ূন আহমেদ শত শত বই লেখার পর লিখেছেন সিনেমা। বই পড়ে যখন ফেলে দেন পাঠক, হলে যাওয়া যখন ছেড়ে দেন দর্শক, হুমায়ূন চকিতে পরিবর্তন করেন স্ট্র্যাটেজি। টেলিভিশনের সামনে এখন হুমড়ি খেয়ে পড়েছেন ভিডিওর দর্শক। গল্পে ও কথার ফাঁদে তাঁরা লা-জওয়াব। প্রকাশকেরা বাড়ি চেনেন হাতে গোনা লেখকেরই, বাকিরা যেন ভেসে এসেছেন উত্তরের বানের জলে। ...‘মুহম্মদ জাফর ইকবাল, ইমদাদুল হক মিলন, আনিসুল হকের মতো কিছু ছাড়ুন, তার আগেই কড়ির হিসাব?’ ফুচকো, চিনাবাদাম ও বেলুনওয়ালাদের বাটাবিক্রি শুকনো মুখ নতুন লেখকদের চেয়ে বেশি, গত বছর বইমেলায় তাঁদের সঙ্গে আলাপচারিতায় জানতে পারি।
‘দূরের বাদ্যি মধুর’। দেখিনি যাঁদের, তাঁদের জন্য পাঠকদের আগ্রহ। বাণী বসু, সুচিত্রা ভট্টাচার্য, নবনীতা দেবসেন অপরিচয়ের অবগুণ্ঠন খুলে সামনে এসে দাঁড়ান, চিনতে পারি মুহূর্তে। তাঁরা শুধু্ই লেখক, মানুষের জীবনের কত অজানা গল্প সূক্ষ্ম দৃষ্টির সামনে প্রতিভাত। নিউইয়র্কে, লস অ্যাঞ্জেলেসে, ডালাসে, হিউসটনে, ওয়াশিংটনে, লন্ডনে, প্যারিসে বাঙালিদের বইয়ের র্যাকে খুঁজে পাই পাঠক-পাঠিকাদের সবচেয়ে দুর্লভ সম্পদ, লেখকদের শেষ গন্তব্য।
সেলিনা হোসেনের গায়ত্রী সন্ধ্যা, শওকত আলীর প্রদোষে প্রাকৃতজন-এর মতো নন্দিত গ্রন্থরাজি তাঁদের বেডরুমেই আবিষ্কার করি। হই-হট্টগোলে নয়, নিভৃতে স্বল্প আলোকে পঠিত আদরণীয় গ্রন্থ, পাঠক-পাঠিকা তাঁদের পছন্দের লেখক খুঁজে পান; বাজানো হয় গানগুলো, যা জয় করেছে শ্রোতার মন। আলী ইমাম, তিন শ গ্রন্থের জনক বললেন: ‘টেলিভিশন থেকে অবসর নিয়েছি, তবু অবসরে নই। লিখতাম এক হাতে, এখন দুই হাতে। অপর হাতটির নাম কম্পিউটার। অর্থ নয়, মান নয়, সম্মান নয়, নিশুতি রাতে সবাই যখন ঘুমিয়ে, আমি অতন্দ্র জাগর শিশুদের মুখের দিকে তাকিয়ে, যেদিন শিশুটি আমার লেখা নতুন বই হাতে নেয়। আমার রাত জাগা মনে হয় সার্থক।’
মেলায় যাঁর সঙ্গেই দেখা হয় লিখেছেন শতাধিক, বন্ধু মোবারক হোসেন খানেরও তাই, ‘আমার মোটে কয়েকটি।’ খানিকটা দমে যাই বৈকি। তখনই মনে পড়ল নজরুলের গান: ‘আমার আছে এই ক’খানি গান, তা দিয়ে কি ভরবে তোমার প্রাণ’। চার হাজার গান লেখার পরও নজরুলের মনে হয়েছে: ‘অনেক বেশি তোমার দাবি, শূন্য হাতে তাই তো ভাবি, কি দান দিয়ে ভাঙ্গব তোমার গভীর অভিমান’। টেলিভিশনে গানটি গেয়েছিলেন আসাফ্উদ্দৌলাহ্। নজরুলের প্রেম সংগীতের মধ্যে সর্বাধিক পছন্দ গানটি, সম্ভবত আসাফ্উদ্দৌলাহ্র নিজের সুর। ফোন করে বললাম: আমাকে কি তুলে দেওয়া সম্ভব? বললেন, ‘তোমাকে সিডি পাঠাচ্ছি। সুরটি সুন্দর।’
আমার চাচা আবদুল করিম লিখেছিলেন শতাধিক ভাওয়াইয়া, গেয়েছেন আমার পিতা ও আমি। গভীর রাতে চাচা গানগুলো লিখতেন। এ গানগুলো তো আজও বেঁচে। কবি গোলাম মুস্তাফা ভোরবেলায় বুকে বালিশ চেপে লিখতেন বিশ্বনবী, প্রতি সংস্করণে বইটি হতো স্ফীত, যা পৌঁছে গেছে বাংলার ঘরে ঘরে। অধমের রচনাপ্রয়াস আমেরিকার গ্রন্থাগারে নানা গ্রন্থ স্পর্শ করে, মুহাম্মদের নাম [সা.] এক্ষণে বাংলার দিগন্ত স্পর্শধন্য। প্রশংসাবাক্য বা আলোচনার প্রয়োজন নেই, প্রয়োজন যা, পাঠকদের স্বীকৃতি।
পুরোনো বন্ধুর সাতটি বই বেরোবে এ বছর। তাই টেলিফোন, দর্শন, বাক্যালাপ বন্ধ। অনেক আগে একবার সে আমাকে বলেছিল, ‘জানো আব্বাসী, এটি প্রসব বেদনার মতো।’ সত্যি তাই। যে লেখা, যে গান শুধু আমার হূদয়েই গুঞ্জরিত, তাকে আনব জনারণ্যে। এটাও তো জন্মের মতো বেদনার, যদিও অন্যের জন্য তা আনন্দের।
এসো নীপবনে
শীত এবং শারীরিক কসরত
শীত যেভাবে জাঁকিয়ে বসেছে, তাতে সারা দেশের রুক্ষ ভাবটাই যেন বদলে গেছে। মানুষ যেন উত্তেজিত হতে ভুলে গেছে শীতের প্রকোপে। বুধবারের পৌর নির্বাচনই তার উৎকৃষ্ট প্রমাণ। সবই যেন ঠান্ডা মেরে গেছে। সারা বছর এমন শীত থাকলে খুবই ভালো হতো। কিন্তু তা তো হওয়ার নয়। তাই এই শান্তিও চিরস্থায়ী হওয়ার সম্ভাবনা ক্ষীণ।
যা-ই হোক, প্রতিবারই শীত আসবে। চাল-চুলোহীন মানুষ কষ্ট পাবে, আরামে লেপ মুড়ি দেবে বাকিরা। এটাই চিরকাল হয়ে থাকে। হবেও।
কথা সেটা নয়। কথা হচ্ছে, বিত্তহীনরা বিত্তশালীদের লেপ কেড়ে নিলেই যত বিপত্তি। সে বিপত্তি দেখা না দিলেই ভালো। সে রকম বিপ্লবের ধকল এ দেশ সইতে পারবে না। তবে ক্ষমতাবানেরা দুর্বলদের লেপ কেড়ে নেয়—এটা হরহামেশাই হচ্ছে বৈকি।
সেই কথাটাই মনে পড়ছে আজ।
বুড়োদের শীত যদিও অনুভব হয় বেশি, জোয়ানেরাই কিন্তু লেপ মুড়ি দেওয়াটাকে ভালোবাসে অধিক। সেই বুয়েটে যখন ছাত্র ছিলাম, তখনকার কথাটাই আজ খুব বেশি করে মনে পড়ছে। আমাদের পাঠ্যক্রমে পিটি (শারীরিক কসরত) ছিল বাধ্যতামূলক। আটটি সেমিস্টারের প্রতিটিতে একটি করে কোর্স ছিল পিটির। এবং সেই কোর্সের নম্বর ডিভিশন পেতে যোগ হতো। সুতরাং কেউ পছন্দ করুক আর না করুক, ক্লাসে উপস্থিত থাকতে হতো বাধ্য হয়ে।
পিটি ক্লাস হতো সূর্যদেব উদিত হওয়ার আগেই। গ্রীষ্মকালটা তো ভালোই যেত। যত সমস্যা ছিল শীতের সময়। হায়রে কষ্ট। মনে পড়লে গা শিউরে উঠছে আমার। ওই লেপের ওম ছেড়ে কুয়াশার মধ্যে স্যান্ডো গেঞ্জি পরে ছুটতে হতো লাল ভবনের মাঠে। ফুল পার্সেন্টেজ সবার থাকত না পিটি ক্লাসের, তারপর সেমিস্টার শেষে স্যারদের হাতেপায়ে ধরা—নন কলেজিয়েট যাতে না হয়—আহারে, সেই সব দিন!
কিন্তু এখন ভাবছি, হবু ইঞ্জিনিয়ারদের এভাবে কষ্ট দিয়ে পিটি করানোর প্রয়োজন কী? (এখনো হয় কি না জানি না) প্রয়োজন নিশ্চয় ছিল, তা না হলে মাথাওয়ালা মানুষগুলো ছাত্রদের কষ্ট দেবেন কেন। যে মানুষগুলো ভবিষ্যৎ জীবনে দেশ গড়ার কাজে অন্যতম প্রধান ভূমিকা নেবেন, তাঁদের তো নিজেদের শরীর গড়তে হবে আগে, তাই না? শরীর আর মনের সম্পর্ক নিবিড়। সুতরাং মন ভালো রাখতে গেলে শরীর ঠিক রাখা চাই। আর তাই তো শারীরিক কসরত।
চট্টগ্রাম কলেজিয়েটে যখন পড়তাম, সেই বাধ্যতামূলক জুনিয়র ক্যাডেট কোরে যোগ দিতে হয়েছিল। নবম আর দশম শ্রেণী, এই দুই বছর মিলিটারি ট্রেনিং নিতে হয়েছে আমাদের। পিটি একটি প্রধান অঙ্গ ছিল জুনিয়র ক্যাডেট কোরের। তখন থেকেই দেশ গড়ার জন্য প্রস্তুতি দেওয়া হয়েছে আমাদের। আসলেই প্রকৌশলী জীবনে বহু প্রতিকূল অবস্থায়, পরিবেশে কাজ করতে হয়েছে। সেগুলো সইবার জন্য শরীরের দৃঢ়তা, তার সঙ্গে মানসিক স্থিতির প্রয়োজন ছিল। এবং ওই সব শিক্ষা সেসব ক্ষেত্রে কাজ দিয়েছে বলে বিশ্বাস করি আমি।
যেমন, লিবিয়াতে চাকরিকালে শীতের সময় অফিসে যেতে হতো সাতটায়। অথচ সূর্য ওঠে বেলা আটটার পরে। ওই সেই লেপের ওম ছেড়ে বেরিয়ে আসতে হতো কাজের জন্য সাইটে। সে সময়ও মনে পড়ে যেত বুয়েটের কথা। পিটির কথা।
আজও খুব করে মনে পড়ছে। কারণ এখন বেলা নয়টা আর বাইরের তাপমাত্রা ১১ ডিগ্রি সেলসিয়াস। সূর্যের কোনো খবর নেই। কুয়াশায় আচ্ছন্ন চতুর্দিক। আর আমি ছুটছি পুবাইলে নাটকের শুটিং করতে। আমি নিশ্চিত যে, পুবাইলে এখন তাপমাত্রা কম করে হলেও ঢাকার চেয়ে ২ ডিগ্রি কম।
কিন্তু ওই যে শিক্ষা। ছাত্রাবস্থার শিক্ষা কেমন কাজে লাগছে বলুন। কিন্তু দেখুন, ছাত্ররা কিন্তু মানতে চায় না সেটা। আমি নিজেও কত বাপান্ত করেছি কর্তৃপক্ষের সেই সময়। আজ বুঝছি, সেটা ভুল ছিল। আমার কন্যারাও বোঝেনি—তারা পিটির দিন এলেই দেখেছি সকাল থেকে খ্যানখ্যান শুরু করত।
‘আব্বু, একটা চিঠি দাও আপাকে।’
‘কেন?’
‘আমার শরীর ভালো না। পিটি করতে পারব না।’
সব সময় যে তাদের আবদার শুনিনি, তা নয়। কখনো কখনো অতিস্নেহের বশে লিখে দিয়েছি দুই লাইন ওদের আপাকে—
‘মেয়ের শরীর পিটির অনুকূলে নয়, রেহাই দেওয়া যেতে পারে।’
ওটা ছিল আমার ভুল। আমার বিশ্বাস, ওরাও একসময় বুঝবে, ভুল ছিল ওদের ওই আবদার করাটা।
সে যা-ই হোক, স্কুলের শিক্ষা তথা ছাত্রজীবনের প্রতিটি শিক্ষাই ভবিষ্যৎ জীবনের পাথেয়। সেটাই ভীষণ কুসময়ে সহায় হয়ে দাঁড়ায়।
যুক্তরাষ্ট্রের ডালাসে এক শিক্ষাপ্রতিষ্ঠানে সেই নব্বইয়ের দশকে একটি সিদ্ধান্ত নেওয়া হয়েছিল। সেটা তাদের শিক্ষানীতি হিসেবে স্কুল কমিটির অনুমোদনও পেয়েছিল। ‘টিচিং দেম বাই বিটিং দেম।’ হ্যাঁ, Teaching them by beating them—এই নীতিতে চলছিল স্কুলটি। প্রতিদিন সকালে স্কুলে আসার সঙ্গে সঙ্গে লাইন করে দাঁড় করানো হতো ছাত্রদের। তারপর শুরু হতো পেছনের সারির ছাত্রদের বেতানো। সেটা শেষ হলে বেত তুলে দেওয়া হতো সেই ছাত্রদের হাতে। সেটা দিয়ে তারা বেত মারত তাদের সামনের সারির ছাত্রদের। এভাবেই চলত পুরো প্রক্রিয়াটি। এ কাজ শেষে ক্লাসে যেত ছাত্ররা। সেখানে ভুলত্রুটির জন্য তো ছিলই আরও বেতের বাড়ি।
এ রকম একটা উন্নত দেশের শিক্ষিতজনেরা এমন একটা কাজ করতেন কি এমনি এমনি! নিশ্চয় না। ছাত্রদের ভালোর জন্যই তো। তাঁরা বুঝেছিলেন—মাইরের ওপরে ওষুধ নাই। তাই পিটিয়ে মানুষ করার সঙ্গে সঙ্গে ভবিষ্যৎ জীবনেও যাতে তারা আপদে-বিপদে পিটুনি সইতে পারে, তার জন্যও প্রস্তুত করতে চেয়েছিলেন ছাত্রদের।
কিন্তু সে দেশেও তো মূর্খের সংখ্যা কম নেই। তাঁরা বাধা দিলেন এমন মহৎ যুগান্তকারী পদ্ধতিতে। এ নিয়ে কোর্ট-কাচারি হলো। আইনি বিচারে স্কুল কর্তৃপক্ষ হেরে গেল। ফলে ছাত্ররা আপাত রেহাই পেলেও ভবিষ্যৎ জীবনে মারপিটের সময় খুবই কষ্টের সম্মুখীন যে হয়েছে বা হবে তাতে আমার সন্দেহের অবকাশ নেই।
আমি ব্যক্তিগতভাবে ওই পদ্ধতিটাকে খুবই পছন্দ করেছি। এবং বুয়েট, চুয়েট, ডুয়েট যত সব প্রকৌশলী গড়ার কারখানা আছে, তাদের অনুরোধ করছি, আর ভুল করবেন না, পিটি যদি বাদ হয়ে থাকে তবে অনতিবিলম্বে তা পুনর্যোগ করুন এবং ওপরে উল্লিখিত পদ্ধতিটি শিক্ষাপ্রতিষ্ঠানে প্রয়োগ করুন—
‘টিচিং দেম বাই বিটিং দেম।’
যুদ্ধাপরাধ
বিচারের জন্য ৩৯ বছর অপেক্ষা
কথা সত্য যে, আপস আর সমঝোতার মধ্য দিয়েই সমাজকে এগিয়ে যেতে হয়েছে। তবু প্রশ্ন থেকে যায়, সব বিষয়ে কি আপস করা সম্ভব? না আপস করা উচিত? মানবসভ্যতা আজ যে স্থানে এসে দাঁড়িয়েছে, তা কখনোই সম্ভব হতো না, যদি না বিভিন্ন সময় বিভিন্ন ব্যক্তিত্ব সত্যকে প্রতিষ্ঠার প্রয়াসে পর্বতপ্রমাণ বাধাকে অগ্রাহ্য করে মিথ্যার সঙ্গে আপস না করতেন এবং জীবনের ঝুঁকি না নিতেন। ইতিহাস বারবার তার সাক্ষ্য দিয়েছে। আর তাই ১৯৭১ সালের যুদ্ধাপরাধের বিচার করার উদ্যোগ যখন নেওয়া হয়েছে, তখন তাকে সেই বিবেচনাতেই দেখতে হবে।
অখণ্ড পাকিস্তানের ২৪ বছরের ইতিহাস হচ্ছে অগণতান্ত্রিক শক্তির সঙ্গে আপসের ইতিহাস এবং সত্যকে অস্বীকার করার ইতিহাস। এই আপসের সঙ্গে খুব কম বাঙালিই হাত মিলিয়েছে। যারা হাত মিলিয়েছিল, তারা সমাজে দালাল বলে পরিচিত। পাকিস্তানিদের মিথ্যার আশ্রয়ের জন্য দেশটির বর্তমান অবস্থা করুণ। পাকিস্তান একটি ব্যর্থ রাষ্ট্র বলে পরিচিত।
বাংলাদেশের অবস্থাও খুব সন্তোষজনক নয়। তবে এর সম্ভাবনা অনেক। যুদ্ধাপরাধীদের বিচারের কারণে বহির্বিশ্বে দেশের মর্যাদা বেড়েছে। দু-একটি দেশ গোপনে বিরোধিতা করতে পারে, তাতে কিছু আসে-যায় না। যুদ্ধাপরাধীর বিচারের উদ্দেশ্য হচ্ছে সত্য ও ন্যায় প্রতিষ্ঠা। এখানে হিংসা বা প্রতিহিংসার কিছু নেই। যারা এখনো মানবতাকে গ্রহণ না করে ব্যক্তিস্বার্থকে অগ্রাধিকার দিচ্ছে, তাদের হুঁশিয়ার করে দেওয়ার জন্য এ বিচার। সর্বোপরি, যাঁরা ১৯৭১ সালের মানবাধিকার লঙ্ঘনের শিকার, তাঁদের আত্মার শান্তির জন্য দরকার এ বিচার। আর এর প্রধান আসামি হলো পাকিস্তান এবং তার এ দেশীয় সহচরেরা।
মানবাধিকার লঙ্ঘনের কোনো স্টেটুুয়ারি লিমিট বা সংবিধিবদ্ধ সীমা নেই। তাই ৩৯ বছর পরও অপরাধীদের বিচার সম্ভব এবং হওয়া বাঞ্ছনীয়। স্বাধীনতার পরপরই কেন বিচার হয়নি, কে বা কারা তার জন্য দায়ী, সেসব প্রশ্ন ন্যায়সংগত হলেও বর্তমানের উদ্যোগকে বিতর্কিত করা উচিত নয়; বরং ৩৯ বছর পরও যে অতীতের ভুল সংশোধনের চেষ্টা হচ্ছে, তাকে সমর্থন করা সবার নৈতিক দায়িত্ব।
১৯৭১ সালের ২৫ মার্চ মধ্যরাত থেকে ১৬ ডিসেম্বর পর্যন্ত পাকিস্তানি বাহিনী ও তার সমর্থকেরা যে মানবাধিকার লঙ্ঘনের কর্মকাণ্ড চালিয়েছে, তার বিচার হওয়া উচিত। এর সমর্থনে সবাইকে এগিয়ে আসা উচিত, বিশেষ করে যাঁরা ১৯৭১ সালের হত্যাযজ্ঞের শিকার হয়েছেন, তাঁদের আপনজন, বন্ধুবান্ধব ও পরিচিত সবার জন্য এই বিচারকে সমর্থন করা নৈতিক কর্তব্য।
১৯৭১ সালের ২৫ মার্চের পর অনেক নিরীহ নারী-পুরুষ নিহত হয়েছেন পাকিস্তানি সেনাবাহিনীর হাতে। রাতের অন্ধকারে ঘরে প্রবেশ করে ঘুমন্ত ব্যক্তিকে হত্যা করা কোনো বীরত্বের কাজ নয় এবং কোনো যুক্তি দিয়েই এ রকম ঘৃণ্য কাজকে জায়েজ করা যায় না। রাতের অন্ধকারে আক্রমণ করা অবৈধ এবং সভ্যতার বিরোধী।
পাকিস্তান সরকার এবং তার কিছু তাঁবেদার ১৯৭১ সালের হত্যাযজ্ঞের প্রমাণ মুছে ফেলার চেষ্টা করলেও পুরোপুরি সফল হয়নি। যাঁরা জীবন হারিয়েছেন, যাঁরা লাঞ্ছিত হয়েছেন, যাঁরা অত্যাচারিত হয়েছেন, তাঁদের আপনজনের স্মৃতিতে অপকর্মের প্রমাণ জাগ্রত হয়ে আছে। পাকিস্তানি সেনাবাহিনীর শিকার হয়নি এমন পরিবার খুঁজে পাওয়া কঠিন। তার পরও এ দেশে এমন কিছু লোক আছে, যারা একাত্তরের ঘটনাকে একটি সাধারণ ঘটনায় পরিণত করতে চায়। হত্যাযজ্ঞকে পরিণত করতে চায় রাজনৈতিক কর্মকাণ্ডে। নিরীহ মানুষকে হত্যা করা কোনো রাজনৈতিক কর্মকাণ্ড হতে পারে না।
দেশের প্রতিটি শহর-গ্রামগঞ্জে ঘটেছে হত্যাকাণ্ড। তার অল্পই হয়তো লিপিবদ্ধ হয়েছে। আবার লিপিবদ্ধ হয়নি বলে সে ঘটনা ঘটেনি, তা নয়। যেমন, চট্টগ্রাম শহরের দুটি ঘটনা। আফতাব হোসেন, মোহাম্মদ শফী ও খন্দকার এহসানুল হক আনসারী এই দুই ঘটনার শিকার। বাংলাদেশের সবাই তাঁদের হত্যার সংবাদ জানে না। জানে কেবল তাঁদের আত্মীয়পরিজন-বন্ধুবান্ধব। আর তাঁরা দীর্ঘদিন ধরে আশা করে আছেন, এই হত্যার বিচার একদিন হবেই।
মোহাম্মদ শফী ছিলেন একজন ডেন্টিস্ট। রাজনীতি বুঝতেন কি না, সে বিষয়ে অনেকের সন্দেহ ছিল। হ্যাঁ, তাঁর স্ত্রী অন্য সব বাঙালির মতো উদ্বিগ্ন হয়ে অপেক্ষা করছিলেন, ইয়াহিয়া-মুজিবের বৈঠকের ফল দেখার জন্য। আর সব বাঙালির মতো সাতই মার্চের ভাষণের কারণে রেডিও পাকিস্তান-চট্টগ্রামের একজন কর্মী হিসেবে তাঁর স্ত্রী মুশতারি শফী পাকিস্তান সরকারের সঙ্গে অসহযোগ করছিলেন। তাঁর স্বামী শফী রাজনীতির কিছু বোঝেন না, ‘আমার কিছু হবে না, আমি পালাব কেন’ বলে রয়ে গেলেন। মোহাম্মদ শফীর শ্যালক এহসান বিএ পাস করে চাকরির সন্ধানে আছেন। কখনো কোনো রাজনৈতিক কর্মকাণ্ডে অংশ নেননি, তিনিও রয়ে গেলেন। তাঁদের বোঝার বাইরে ছিল যে পাকিস্তানি সেনা বাঙালিদের নির্মূল করার জন্য ‘অপারেশন সার্চলাইট’ শুরু করেছিল। দুজনকে সেই যে জলপাই জিপ নিয়ে গেল, আর তাঁরা ফিরে আসেননি।
এমনিভাবে নিখোঁজ হন চট্টেশ্বরী রোডের কালীমন্দিরের উল্টো দিকের বাড়ির আফতাব হোসেন। নিরীহ অদ্ভুত ধরনের অতিভদ্র স্বভাবের মানুষ। চাকরি, সংসার আর ধর্মকর্ম—এই ছিল তাঁর জীবন। অথচ তাঁকেও হারাতে হয় জীবন। আফতাব সাহেবের স্ত্রী রেডিও পাকিস্তানে চট্টগ্রাম কেন্দ্রে চাকরি করতেন। তাই মুক্তিযুদ্ধ শুরুর পর প্রাণভয়ে তাঁরা সবাই বাড়ি ছেড়ে আশ্রয় নেন আফতাব সাহেবের এক আগাখানী বন্ধুর বাড়িতে। সেখান থেকে আফতাব সাহেব অফিসে যেতেন কাজে। তাঁর বাসার দক্ষিণ পাশে এক তিনতলা দালানে থাকত পশ্চিম পাকিস্তান থেকে আসা কয়েকজন কাবুলিওয়ালা। তারা ছিল সুদের কারবারি। তাদের অনেকের চোখ ছিল পাশের এ দালানটির ওপর। তাই অনেকের ধারণা, আফতাব হোসেন নিখোঁজ হওয়ার পেছনে ওই কাবুলিওয়ালাদের হাত ছিল।
বন্ধুর বাড়িতে থাকাকালে এপ্রিলের শেষে খবর আসে যে, কে বা কারা বাড়িটির বেশ ক্ষতি করেছে। খবর পেয়ে আফতাব হোসেন বন্ধুকে নিয়ে অফিসের পর একদিন বাড়িটি দেখতে গেলেন। সঙ্গে তাঁর স্ত্রীও ছিলেন। বাড়ির সামনে গাড়ি থেকে নেমে আফতাব সাহেব দৌড়ে গেলেন বাড়ির ভেতর। এরই মধ্যে চলে এল জলপাই রঙের জিপ। নামল পাঁচ-সাতজন পাকিস্তানি সেনা। তারা দৌড়ে গিয়ে ধরে নিয়ে এল আফতাব সাহেবকে। জিপে তুলে নিয়ে গেল। সেই যে গেলেন, আর ফিরে এলেন না। ৩৯ বছর অপেক্ষায় থেকে তাঁর স্ত্রীও গত হলেন। তিন কন্যা আর তিন পুত্র এখনো অপেক্ষা করে আছে—একদিন এই হত্যার বিচার হবে। যেমন অপেক্ষায় আছে মোহাম্মদ শফীর সন্তানেরা। তাদের এখন মনে হতেই পারে, বুঝি সেই দিন এল...।
এই সময়
তরুণ-তরুণীরা কী চায়?
তরুণেরা কী চায়? জানতে ঘর থেকে ‘দুই পা ফেলিয়া’ পাড়ার মোড়ে গেলাম। সামনেই একটা সাইবার ক্যাফে। আজকের দিনে ইন্টারনেট আর সচ্ছল তারুণ্য প্রায় সমার্থক। যাদের ঘরে ইন্টারনেট-কম্পিউটার নেই, সাইবার ক্যাফেই তাদের ভরসা। সে রকম একটিতে ঢুকে গোটা পাঁচেক কম্পিউটারের সার্চ হিস্ট্রি ঘেঁটে দেখি, প্রধানত তিনটি জিনিস তারা খোঁজে। ফেসবুকে খোঁজে বন্ধু, জব সাইটে খোঁজে চাকরি, আর শেয়ার মার্কেটের ওয়েবসাইটে খোঁজে বাজারের হালচাল। প্রেম আর প্রতিষ্ঠাই তাহলে তারুণ্যের চাওয়ার এপিঠ-ওপিঠ?
তারুণ্য কী করে, জানতে খবরের কাগজ খুলি। সেখানে অজস্র তরুণের দীর্ঘ সারির ছবি। তারা রাত জেগে অপেক্ষা করছে ক্রিকেট বিশ্বকাপের একটি টিকিটের জন্য। এই টিকিট আনন্দ আর উত্তেজনার উৎসবে শামিল হওয়ার গেট পাস। হ্যাঁ, বেশিটাই তারা চায়। চায় বাংলাদেশ ক্রিকেট দল বিরাট কিছু করে দেখাক, গর্বে তাদের বুকটা ফুলে যাক। তারুণ্য জাতীয় আত্মমর্যাদার জন্য ক্ষুধার্ত। অন্য মাঠে মার খায়ে ক্রিকেটের মাঠে সেটাই তারা খুঁজছে।
আবার বারান্দায় গিয়ে দাঁড়াই। পাশেই সেমি পাকা বস্তির মতো একসারি ঘর। সরু গলির দুই পাশে সারি সারি এক ঘরের সংসার। ১০ ফুট বাই ১০ ফুট ঘরগুলো আলাদা হলেও টিনের চাল একটাই। রাত ১০-১১টার পর সেই চালের ওপর চোরের মতো লুকিয়ে আড্ডা বসে। নিচে ঘর-বাজার একাকার, তাই টিনের চালই সই। সেখানে বসে হয়তো প্রেমালাপ করে, হয়তো বলিউডি নাচ অথবা উত্তেজক ছবি নিয়ে মাতে। একটু দূরে, পাঁচতলার চিলেকোঠা থেকে দলবদ্ধ গান ভেসে আসে। ছাদের একটা অংশ কাপড়ে ঘিরে নিয়ে বাল্ব জ্বেলে চৌকির ওপর মজমা বসিয়েছে বাড়িওয়ালার ছেলে। প্রায়ই মধ্যরাত পর্যন্ত সেখানে আড্ডা-গান-গাঁজা ইত্যাদি চলে। বেশির ভাগই জনপ্রিয় ব্যান্ড অথবা লোকসুরের বিচ্ছেদী সুর; সঙ্গে বাজে গিটার। যেন তাদের মনে অনেক হাহাকার, যেন তাদের কী যেন নেই। প্রেম-নেশা আর হুল্লোড়ে কি তারা শান্তি খোঁজে? তরুণের আত্মা আজ অশান্ত। সেই অশান্ত মনেরই প্রকাশ দেখি ধনীর দুলাল-দুলালীদের কারও কারও ইয়াবা সেবনে, কিংবা জঘন্য গর্জন তুলে শৌখিন স্পোর্টস কার হাঁকানোয়। এবং অল্প বয়সী তরুণদের নৃশংসতায়। এবং নারীর ওপর যৌন সন্ত্রাসে। এবং কিশোরী ও তরুণীদের আত্মহত্যায়। এবং মাদকের ওপর নির্ভরতায়।
তারুণ্যের ঠাট-বাট-চমক, তরুণ সেলিব্রেটির রূপ-কণ্ঠ আর পারফরম্যান্স ভিজুয়াল বিনোদনের প্রধান কাঁচামাল। তরুণেরাই আবার এই কালচার ইন্ডাস্ট্রির প্রধান ক্রেতা ও ভোক্তা। ফ্যাশনে বিপ্লব ঘটিয়েছে এরাই। আগেকার তরুণদেরও লাইফ নিয়ে চিন্তা ছিল, স্টাইল-সচেতনও ছিল কেউ কেউ। এখন লাইফটাই হয়ে যাচ্ছে একটা স্টাইল। স্টাইল ঠিক তো লাইফ ঠিক। লাইফ স্টাইলই তার ব্যক্তিত্ব, রুচি ও চিন্তাভাবনার প্রকাশ। আজকের তরুণেরা দেখতে ও দেখাতে চায়। তারা জানাতে চায়, তারা আছে। তারুণ্য চায় মনোযোগ, চায় গুরুত্ব, চায় প্রশংসা।
এই চাওয়াগুলোই সব নয়। কিন্তু নমুনা আকারে নিলেও এসব চাওয়ার যোগফল হিসাবে এক বড় চাওয়া দাঁড়িয়ে যায়। সেই চাওয়ার নাম মুক্তি ও গতি। অভাব থেকে, অসামর্থ্য থেকে, বিধিনিষেধ থেকে, সংকীর্ণতা থেকে তারা মুক্তি চায়। বিধিনিষেধের বাইরে তারা চায় জীবনের উদ্যাপন। মন ডানা মেলতে চায়, শরীর চায় উদ্দীপ্ত হতে, প্রেমে বা সংগ্রামে। কিন্তু উপযুক্ত পরিবেশ না পেয়ে তারুণ্যের শক্তি নিজের বিরুদ্ধেই যায়। তারা হয়ে ওঠে আত্মধ্বংসী সন্ত্রাসী বা মাদবসেবী। তাদের ভয় বা সাহস, নৈরাজ্য ও সন্ত্রাস, সেই সীমা ডিঙানো মুক্তির আকাঙ্ক্ষারই প্রকাশ।
সেই মুক্তি কোথায় মেলে? টেলিভিশন খুললেই দেখি, আরে! এই মুক্তির কথাই তো বলছে বেশির ভাগ বিজ্ঞাপন। মোবাইল বা ল্যাপটপ, জুতা বা জিনস, ত্বকের প্রসাধনসহ যাবতীয় পণ্য কেনার ফজিলত নাকি একটাই—আরও স্বাধীনতা, আরও মুক্তি, আরও সুখ। পণ্য নয় কোম্পানিগুলো নাকি মুক্তির জীবনদর্শনই ছড়িয়ে দিতে চায়। পণ্য সেবনে স্বাধীনতা বাড়বে, আনন্দও বাড়বে, মুক্তি চলে আসবে হাতের মুঠোয়। অর্থাৎ ক্রেতা বা কনজুমার হয়ে ওঠাই মুক্তির শর্ত বলছে বিজ্ঞাপনগুলো। বিশ্বাসও করছে অনেকে। ফুটপাত থেকে শপিং মল পর্যন্ত সবখানেই তারা খুঁজছে, বাচছে, কিনছে। মুক্তির দোকানে তাদের যাওয়া-আসা আর শেষ হয় না, কিন্তু শান্তি মেলে না, শান্তি কেবল বিলবোর্ডে আর বিজ্ঞাপনে।
একটি মোবাইল ফোন বা ফেসওয়াশ তাকে স্বাচ্ছন্দ্য দিচ্ছে হয়তো, কিন্তু সে ঠেকে যাচ্ছে অর্থনীতি ও রাজনীতির কাঁটাতারে। যেমন করে সীমান্তের কাঁটাতারে আটকে গিয়েছিল দরিদ্র কিশোরী ফেলানী। তেমনই দেশের সরকারি-বেসরকারি প্রতিষ্ঠানের সংকীর্ণ সিঁড়িতে তারুণ্যের গতি আটকে যায়। মেধার স্বীকৃতি, পরিশ্রমের মর্যাদা সেখানে কতটা? অথচ দুনিয়াকে প্রভাবিত করা ফেসবুক, গুগল, উইকিপিডিয়া, উইকিলিকসের প্রতিষ্ঠাতারা কিন্তু তরুণ। টাইম ম্যাগাজিন-এর পাঠক জরিপে সেরা ব্যক্তিত্ব হয়েছেন একজন তরুণ—ফেসবুকের প্রতিষ্ঠাতা মার্ক জ্যাকারবার্গ। আমেরিকার তরুণ ভোটাররা প্রেসিডেন্ট হিসেবে যাঁকে বেছে নিয়েছেন, তিনিও কিন্তু ভাবমূর্তিতে তরুণ। যে নতুন সাহসী দুনিয়া সৃষ্টি হয়েছে, তা অনেকাংশে তরুণদের আইডিয়া ও মেধারই ফল। তরুণদের আস্থায় না নিলে ভালো-মন্দ কোনো দিনবদলই সম্ভব নয়।
মহাজোট সরকার নিজেদের তরুণদের সরকার বলে গর্ব করে। গত নির্বাচনে ৭০ শতাংশ তরুণ ভোটারের অনেকের সমর্থন তারা পেয়েছিল। কিন্তু সেসব বেকার তরুণ-তরুণীর চাকরি ও কর্মসংস্থান, সেসব কম মজুরির শ্রমজীবীর ন্যায্য অধিকার, সেসব মধ্যবিত্ত তরুণের সুযোগ বাড়ানো, সেসব উচ্চবিত্তের উদ্যোক্তা তারুণ্যের জন্য সুযোগ কি খুব একটা বেড়েছে? সাইবার ক্যাফের ওই অনুসন্ধান তালিকা কেবল নিম্নমধ্যবিত্ত তরুণের চাওয়াকে প্রকাশ করছে। ওই তথ্যটিই বলছে, তাদের আনন্দ, বিনোদন, ফ্যাশন, বন্ধুত্ব, প্রেম, যৌনতা—সবই প্রয়োজন, কিন্তু তার তলায় প্রয়োজন মোটামুটি একটা প্রতিষ্ঠার সুযোগ। কিন্তু কোনো পোশাক, কোনো আড্ডা, কোনো বিশ্বকাপ, কোনো উত্তেজক বিনোদন, কোনো সঙ্গ তাকে এটা দিতে পারে না। এটা দিতে পারে সরকার ও রাজনৈতিক ব্যবস্থা। অথচ সরকার কেবল তাদের আনুগত্য চায়, রাজনীতি কেবল তাদের মিছিল-ভোট-পেশিশক্তি চায়, বাজার চায় তাকে ক্রেতা বানাতে। ফ্যাশন-টেলিভিশন-তথ্যপ্রযুক্তির কর্তারা চায় তরুণের আসক্তি। সাংস্কৃতিক পণ্যের এই পুরো জগৎটাই তরুণদের সৃষ্টি। তাহলেও তরুণের আকাঙ্ক্ষার পালে হাওয়া দেওয়ার কাজ কজনা করে?
২০০৪ সালের এক হিসাবে (বাংলাদেশের যুবদারিদ্র্য: আবুল বারকাত) ১৮-৩৫ বছরের বয়সকে যুব ধরে নিলে তিন ভাগের এক ভাগ হয় যুব জনসংখ্যা। কিন্তু তাদের জন্য বাজেটের তিন ভাগের এক ভাগ বরাদ্দ করা হয় কি? তাদের প্রায় ৮০ শতাংশের বাস গ্রামে। মোট বেকারদের ৮৬ শতাংশই যুববয়সী, আবার মোট যুবকদের ২৭ শতাংশই বেকার। তাদের মুক্তির পথ তো বিজ্ঞাপনগুলো বাতলে দেবে না। জাতীয় অর্থনীতির বিকাশ এবং সত্যিকার গণতন্ত্র না হলে আলাদা করে তারুণ্যের মুক্তি ঘটবে না। এখানেই সকল শ্রেণীর তরুণদের স্বার্থ জনগণের সার্বিক স্বার্থের সঙ্গে যুক্ত। আমাদের যে তরুণেরা বিশ্বের বড় বড় ভবন বানাচ্ছে, শহর পরিষ্কার রাখছে, কারখানায় আর খামারে খাটছে, বাংলাদেশকে নতুন করে গড়বার সুযোগ কি তারা পাবে না? এই সুযোগ যে বাংলাদেশি তরুণ-তরুণী পাশ্চাত্যে যোগ্যতার ঝলক দেখাচ্ছে, তাদের কি কোনো দিন দুঃখী স্বদেশটাকে সুখী করার কাজে লাগানো যাবে? এই সুযোগ একাত্তরের পরেও তারা পায়নি। ভবিষ্যতে পাবে কি না, সেই প্রশ্ন তোলা রইল। এসব ছাড়া ডিজিটাল বাংলাদেশের কী অর্থ, কী পরিচয়?
তরুণেরা অপেক্ষা করছে আর ধৈর্য হারাচ্ছে। যে যুবকটি ঘটি-বাটি বেচে প্রবাসে গিয়েও মার খাচ্ছে কিংবা যে যুবতীটি গার্মেন্ট কারখানায় কাজ করেও মানুষের মতো জীবন পাচ্ছে না, যে প্রতিভা উপেক্ষিত হচ্ছে, তাদের তৃপ্তি আর রাজনীতির ডিজিটাল মুক্তি অথবা বিজ্ঞাপনী মুক্তি এক জিনিস নয়। সেই মুক্তি সাইবার দুনিয়ার অলিগলি, শপিং মল বা টিনের চাল বা চিলেকোঠায় নেই। নকল চাওয়ার রাংতা-চমক খুলে আসল চাওয়াগুলো চিনে নিতে হবে তাদের।
সম্প্রতি ব্রিটিশ কাউন্সিল বাংলাদেশের তারুণ্যের ওপর ‘নেক্সট জেনারেশন’ নামে একটি জরিপ প্রকাশ করেছে। সেখানে দেখা যাচ্ছে, বাংলাদেশের ৯৮ শতাংশ তরুণই সমাজসেবায় আগ্রহী। অন্যদিকে তাদের ৭৪ শতাংশই রাজনীতির প্রতি উদাসীন। ৯৮ বনাম ৭৪ আসলে বর্তমান রাজনীতির গভীর সংকটটিই তুলে ধরছে। যে সমাজসেবায় ইচ্ছুক, তার তো রাজনীতিই করার কথা! বিদ্যমান রাজনীতি সমাজসেবার অন্তরায়। অন্যভাবে বললে, এই ৯৮ শতাংশই আসলে অন্য রাজনীতি চান। কেননা, এই রাজনীতি ও অর্থনীতি সুযোগ ও সম্ভাবনার দুয়ার যেভাবে আটকে রাখে, তা তারুণ্যকে হতাশ করে দেয়। তারা এতই হতাশ, দেশের মাটিতে উপযুক্ত কর্মসংস্থান ও সুযোগ মিলবে না বলে তাদের ৪১ শতাংশই সুযোগ পেলে দেশ ছাড়ার প্রথম প্লেনে সিট পেতে চাইবে। যে তারুণ্য মুক্তিযুদ্ধ করেছে, যে দেশের মাটিতে লাখো তরুণ মুক্তিযোদ্ধার কবর, যে দেশের ইতিহাসের বাঁকে বাঁকে তরুণের রক্তদানের দাগ, সেই দেশের অর্ধেক তরুণের চোখে স্বদেশের থেকে প্রবাসই যদি বেশি পছন্দের হয়, সেখানে দেশ চালানো প্রবীণদের ভাবিত হওয়া দরকার।
কবি জীবনানন্দ দাশ লিখেছিলেন, কেবলই ব্যক্তির মৃত্যু করে দিয়ে আমরাও মরে গেছি আজ। তেমনই কেবলই স্বপ্নের মৃত্যু করে দিলে, বাস্তবও মরে যাবে একদিন। দেশটা হয়ে পড়বে আশার সমাধিক্ষেত্র। সেই সমাধিতে শোকের পাথরে লেখা হবে এপিটাফ: ‘এই সেই স্বাধীন দেশ, যার বয়স অধিকাংশ শহীদ মুক্তিযোদ্ধার আয়ুর থেকে বেশি। অথচ সেই সব নিহত তরুণের স্বপ্নের সমান তা হতে পারেনি।’ পারবে কি কোনো দিন? 
শহীদ বুদ্ধিজীবীদের প্রতি এই অসম্মান কেন?
রায়েরবাজার স্মৃতিসৌধ
স্বাধীনতার প্রাক্কালে পাকিস্তানি বাহিনী ও তাদের এদেশীয় দোসরেরা রায়েরবাজারের যে জায়গায় দেশের শ্রেষ্ঠ সন্তানদের ধরে নিয়ে হত্যা করে, সেখানে একটি পূর্ণাঙ্গ শহীদ বুদ্ধিজীবী স্মৃতিসৌধ নির্মাণের দাবি ছিল সর্বমহলের। দীর্ঘ অপেক্ষার পর বিগত আওয়ামী লীগ সরকারের আমলে একটি স্মৃতিসৌধ নির্মাণ করা হলেও সেটি এখনো পূর্ণাঙ্গ রূপ পায়নি। স্মৃতিসৌধটিকে সম্প্রসারিত করে পাঠাগার ও জাদুঘর নির্মাণের পরিকল্পনাও সরকারের আছে বলে জানানো হয়েছিল। কিন্তু বাস্তবে তার কোনো লক্ষণ নেই। বরং কর্তৃপক্ষের উদাসীনতার সুযোগ নিয়ে স্থানীয় স্বার্থান্বেষী মহল স্মৃতিসৌধটি নিয়ে ষড়যন্ত্র শুরু করেছে। প্রকাশিত খবর অনুযায়ী, স্মৃতিসৌধের বেষ্টনীর চারপাশে ধর্মের নামে একাধিক স্থাপনা নির্মাণ করা হচ্ছে।
জনবিক্ষোভের ভয়ে কাজটি তারা করছে রাতের আঁধারে। যে স্থানে স্থাপনা তৈরি করা হচ্ছে, সেটি ব্যক্তিমালিকানাধীন দাবি করলেও তা সত্য নয় বলে জানিয়েছে স্থানীয় জনগণ। আসলে স্মৃতিসৌধের জায়গা দখলই মহলটির উদ্দেশ্য। দ্বিতীয় কথা হলো, সেই জমি ব্যক্তিমালিকানাধীন হলেও শহীদ বুদ্ধিজীবী স্মৃতিসৌধকে ক্ষতিগ্রস্ত করে কিংবা এর সৌন্দর্য নষ্ট করে তারা কোনো স্থাপনা নির্মাণ করতে পারে না। এ ব্যাপারে উচ্চ আদালতেরও স্পষ্ট নির্দেশনা আছে। হাইকোর্টের রায় হলো, মুক্তিযুদ্ধের গুরুত্বপূর্ণ স্থাপনা, গণকবর স্মৃতিস্তম্ভ ও ঐতিহাসিক স্থানের সার্বিক আবহ নষ্ট হতে পারে এমন স্থাপনা নির্মাণ করা যাবে না।
সম্মিলিত সাংস্কৃতিক জোট বৃহস্পতিবার এক বিবৃতিতে রায়েরবাজার স্মৃতিসৌধকে ঘিরে স্বার্থান্বেষী মহলের ষড়যন্ত্র ও অবৈধ স্থাপনা নির্মাণে গভীর উদ্বেগ প্রকাশ করেছে। আমরা তাদের এই উদ্বেগের সঙ্গে একমত। রায়েরবাজার শহীদ বুদ্ধিজীবী স্মৃতিসৌধের বেষ্টনী ঘিরে যেসব নতুন স্থাপনা নির্মাণ করা হচ্ছে, তা অবিলম্বে বন্ধ করা হোক। শহীদ বুদ্ধিজীবীদের প্রতি এ ধরনের অসম্মান এবং স্মৃতিসৌধের অমর্যাদা কোনোভাবেই মেনে নেওয়া যায় না। সেই সঙ্গে রায়েরবাজার শহীদ বুদ্ধিজীবী স্মৃতিসৌধটিকে পূর্ণাঙ্গ রূপ দিতে প্রয়োজনীয় পদক্ষেপ নেওয়ার জন্য সরকারের প্রতি আহ্বান জানাচ্ছি।
দাম স্থিতিশীল রাখতে বহুমুখী উদ্যোগ জরুরি
খাদ্যপণ্য পরিস্থিতি
বিশ্ববাজারে খাদ্যের দাম সামনের দিনগুলোতে বাড়বে—এমন পূর্বাভাস পাওয়া গেছে। কারণ, গত বছরের তুলনায় এবার প্রায় ৬ শতাংশ খাদ্যপণ্য বাজারে কম আসবে। বিশ্বের অনেক দেশে এরই মধ্যে এর চাপ পড়তে শুরু করেছে। খাদ্যপণ্যের দাম বাড়ার দিকে থাকলেও বাংলাদেশ এখনো বড় চাপে পড়েনি। কিন্তু পরিস্থিতি সামাল দিতে দ্রুত ও কার্যকর প্রস্তুতি না নিতে পারলে সামনে বিপদে পড়ার আশঙ্কা রয়েছে। সরকার এরই মধ্যে বিভিন্ন উদ্যোগ নিতে শুরু করেছে। আমরা সামগ্রিকভাবে আরও কিছু বিষয়ের প্রতি সরকারের মনোযোগ আকর্ষণ করতে চাই।
প্রথমেই বলা প্রয়োজন, খাদ্যসংকটের যে আশঙ্কা দেখা দিয়েছে, তাকে সর্বোচ্চ গুরুত্বের সঙ্গে বিবেচনায় নিতে হবে। ২০০৭-০৮-এর খাদ্যসংকটের বিষয়টি মাথায় রেখে আমাদের উদ্যোগ নিতে হবে। যে পূর্বাভাস পাওয়া যাচ্ছে, তাতে এটা বোঝা যাচ্ছে যে এবারের এই সংকট দীর্ঘমেয়াদি হতে পারে। উৎপাদন কমে যাওয়ায় যেমন সংকট দেখা দিতে যাচ্ছে, তেমনই উৎপাদন খরচ বেড়ে যাওয়ায় সামনের দিনগুলোয় খাদ্যপণ্যের দাম বেড়ে যেতে পারে। আন্তর্জাতিক বাজারে তেলের মূল্যবৃদ্ধির যে প্রবণতা, তাতে সামনের দিনগুলোতে দাম আরও বাড়ার ইঙ্গিত পাওয়া যাচ্ছে। সাধারণত তেলের দাম বাড়ার প্রভাব খাদ্যপণ্যের ওপর পড়ে মাস ছয়েক পর। তেলের দাম বাড়ার সঙ্গে সার ও সেচের সম্পর্ক থাকায় কৃষিপণ্যেরও দাম বেড়ে যায়। ফলে খাদ্যসংকট ও খাদ্যপণ্যের দাম বাড়ার প্রবণতা দীর্ঘস্থায়ী হওয়ার আশঙ্কাই বেশি।
বর্তমান বাস্তবতায় দেশের খাদ্যনিরাপত্তা নিশ্চিত করতে আগামী তিন মাসের মধ্যে বহুমুখী তৎপরতা ও উদ্যোগ জরুরি হয়ে পড়েছে। এই সময়ের মধ্যে কোথা থেকে কী খাদ্যপণ্য সংগ্রহ করা যাবে, তা নিশ্চিত না করলে এবং সামনে দাম আরও বেড়ে গেলে বিষয়টি কঠিন হয়ে পড়বে। সরকার ইতিমধ্যে ভিয়েতনাম থেকে আড়াই লাখ টন চাল আমদানির উদ্যোগ সেরে ফেলেছে এবং অর্ধেক চাল দেশে চলেও এসেছে। ভারত থেকে পাঁচ লাখ টন চাল আমদানির বিষয়টি তাদের নানা শর্তের কারণে ঝুলে আছে। এর বাইরে সরকার থাইল্যান্ড ও কম্বোডিয়া থেকে চাল আমদানির উদ্যোগ নিয়েছে। আমরা মনে করি, রাষ্ট্রীয় পর্যায়ের এই উদ্যোগগুলো জরুরি এবং এখনই সামনে চাল আমদানির জন্য এই দেশগুলোর সঙ্গে রাষ্ট্রীয় পর্যায়ে কিছু চুক্তি করে রাখা উচিত।
এখানে একটি বিষয় উল্লেখ করা প্রয়োজন যে পাশের দেশ ভারত থেকে চাল আমদানি দাম বা পরিবহন যেকোনো বিবেচনায়ই সাশ্রয়ী। ভারত থেকে আনা গেলে সবচেয়ে ভালো, কিন্তু দেশটির নানা শর্ত ও আমলাতান্ত্রিক জটিলতার কারণে ভারতীয় চালের ওপর নির্ভর করে বসে থাকার সুযোগ নেই। বিকল্প সব সম্ভাবনা বিবেচনায় নিতে হবে। এ ধরনের পরিস্থিতিতে আন্তর্জাতিক ব্যবসায়ী সিন্ডিকেটও সক্রিয় হয়ে ওঠে, বাজার থেকে সুবিধা নেওয়ার চেষ্টা করে। এই বিষয়গুলোও সরকারের বিবেচনায় নিয়ে প্রয়োজনীয় উদ্যোগ নিতে হবে।
দাম বেড়ে যাওয়ার কারণে দেশের বেসরকারি খাত খুব স্বাভাবিক কারণেই চাল ও গমের মতো খাদ্যপণ্য আমদানি কমিয়ে দিয়েছে। সরকারের খাদ্য মজুদের ক্ষমতা বা দুর্নীতি ও আমলাতান্ত্রিক জটিলতা—এসব বিষয় বিবেচনায় নিয়ে বলা যায়, শুধু সরকারের পক্ষে চাল বা খাদ্যপণ্য আমদানি করে পরিস্থিতি সামাল দেওয়া কঠিন হবে। বেসরকারি খাতকে এই উদ্যোগে সম্পৃক্ত করা সে কারণেই জরুরি। কীভাবে এই প্রক্রিয়ায় বেসরকারি খাতকে যুক্ত করা যায়, সে ব্যাপারে সরকার আমদানিকারকদের সঙ্গে আলাপ-আলোচনা শুরু করতে পারে। রাষ্ট্রীয়ভাবে অন্য দেশের সঙ্গে খাদ্যপণ্য আমদানির সমঝোতার ক্ষেত্রে বেসরকারি খাতের জন্যও কোটা নির্দিষ্ট করে দেওয়ার বিষয়টি বিবেচনা করা যেতে পারে।
আমরা আশা করব, সামগ্রিক পরিস্থিতি বিবেচনায় নিয়ে সরকার এগোবে। এ ক্ষেত্রে দেরি করার কোনো সুযোগ নেই।
শিবের গীত
রবীন্দ্রনাথ, নৌকা ও ধানের শীষ
রবীন্দ্রনাথের সার্ধশত জন্মবার্ষিকী পালনের তোড়জোড় শুরু হয়ে গেছে বাংলাদেশে। সারা বছর ধরে রবীন্দ্র গবেষকেরা নতুন গবেষণার তাড়া অনুভব করবেন, অথবা পুরোনো গবেষণার তোড়া নতুন নামে সাজাবেন। এত বই আর সংকলন বের হচ্ছে এ বছর বিশ্বকবির ওপর যে সবচেয়ে অপ্রতিষ্ঠিত রবীন্দ্র-লেখককেও তিনখানা নিবন্ধ লিখতে হবে তাঁকে নিয়ে। এসব গবেষণায় নতুন বিষয় কিছু না কিছু নিশ্চয় যুক্ত হবে, যেমন ‘রবীন্দ্রনাথ কেন মোগলাই পোশাক পরতেন?’ অথবা ‘রবীন্দ্র-সাহিত্যে মশা ও অন্যান্য পতঙ্গ’। আওয়ামী মহিলা তাঁতী লীগ যে সংকলন বের করবে, তাতে ‘বাংলাদেশের তাঁতশিল্প উন্নয়নে রবীন্দ্রনাথের ভূমিকা’ অথবা ‘রবীন্দ্রনাথ ও হাসিনা সরকারের দুই বছর’ শীর্ষক প্রবন্ধ থাকতে পারে। থাকা উচিতও। তাঁর হাত ধরেই তো বাংলা সাহিত্যের বিশ্বদরবারে পৌঁছানো এবং তাঁর লেখা গানই তো এখন বিশ্বদরবারে বাংলাদেশের অস্তিত্বের জানান দিচ্ছে। তিনি নোবেল না পেলে এ বছর তাঁকে নিয়ে এত বই এত সংকলন কি বের হতো, আর লেখালেখি করে আমিও কি তিন হাজার টাকা উপার্জন করতে পারতাম? তাঁর প্রতি এই যে ঋণ, তা কি সহজে শোধ হয়?
রবীন্দ্রনাথকে নিয়ে মহিলা তাঁতী লীগের সংকলনের কথা উল্লেখ করেছি, কিন্তু জাতীয়তাবাদী মহিলা তাঁতী দলের সংকলনের কথাটা তুলিনি—এ নিয়ে দেশের বিরোধী শিবির থেকে কেউ কেউ অভিযোগ তুলতে পারেন। কিন্তু অভিযোগের উত্তরটিও তাঁরা দিতে পারবেন, যেহেতু মহিলা তাঁতী দল, আমার জানামতে, তাঁকে নিয়ে কখনো কোনো উচ্ছ্বাস দেখায়নি। এ বছর যে দেখাবে, তারও কোনো নিশ্চয়তা নেই। বস্তুত খোদ বাংলাদেশ জাতীয়তাবাদী দলেই কি কোনো উচ্ছ্বাস আছে? জনমনে বরং একটা ধারণা, দলটি রবীন্দ্রবিরোধী না হলেও রবীন্দ্র-নিরপেক্ষ। দলটির এক বড় নেতা, যিনি এখন কারান্তরালে সংগ্রামী জীবন অতিবাহিত করছেন, তিনি তো বলেই দিয়েছেন, ‘রবীন্দ্রনাথের লেখা কোনো গান আমাদের জাতীয় সংগীত হতে পারে না।’ কিন্তু জাতীয়তাবাদী দল যতই দূরে রাখুক রবীন্দ্রনাথকে, তিনি তাদের মোটেও দূরে রাখেননি। তিনি আওয়ামী লীগকেও দূরে রাখেননি। রাখেননি যে তার প্রমাণও আমাদের কাছে আছে। এরশাদের পতনের পর একটি গণতান্ত্রিক সরকার ক্ষমতা গ্রহণের ১০০ বছর আগে ‘আজি হতে শত বর্ষ পরে’ ধরনের চেতনা থেকে লেখা একটি কবিতায় তিনি বাংলাদেশের দুটি বড় দল নিয়ে একটি ঐতিহাসিক মূল্যায়ন করেছিলেন। মূল্যায়নটি বিশেষভাবে প্রণিধানযোগ্য ১০০ বছর পরের বাংলাদেশের রাজনৈতিক ঘটনাবলিকে এতটা দূরদৃষ্টি ও স্বচ্ছতা নিয়ে তাঁর দেখার জন্য।
এ কবিতাটি প্রমাণ করে ১. রবীন্দ্রনাথ বাংলাদেশ বলতে বর্তমান বাংলাদেশকেই বুঝতেন, ২. বাংলাদেশের রাজনীতি নিয়ে তিনি আমাদের মতোই আশা-নিরাশার দ্বন্দ্বে দুলতেন এবং ৩. শেষ পর্যন্ত একটা হতাশা দিয়েই তাঁর বাংলাদেশের রাজনীতি-দর্শন শেষ হয়েছিল, আমাদের মতোই।
কবিতাটির নাম ‘সোনার তরী’।
কবিতাটির একটি সারাংশ করলে এ রকম দাঁড়ায়: কবিতার হা-হুতাশকারী উত্তম পুরুষ রাশি রাশি ধান কেটে কূলে বসে আছে, একটা নৌকা চালিয়ে কেউ একজন এল, তার সব ধান তুলে নিয়ে নৌকা বোঝাই করল এবং তাকে ফেলে রেখেই চলে গেল। বড়ই শূন্যতার কবিতা, আবার পূর্ণতারও। এত যে ভারা ভারা ধানের শীষ ওই উত্তম পুরুষ স্তূপ করে রাখলেন নদীর তীরে, তা তিনিই কিনা তুলে দিলেন নৌকায়। ভাবুন, নৌকা বোঝাই হচ্ছে ধানের শীষে! তারপর কিনা নৌকা হাওয়া। বক্ষ্যমাণ কবিতায় কবি বোঝাতে চেয়েছেন, জাতীয়তাবাদী দল ও আওয়ামী লীগ একটি জায়গায় এসে চমৎকার এক সহাবস্থান তৈরি করল, কিন্তু যে লোক নৌকা চালাচ্ছিল, সে দুটো নিয়েই হাওয়া হয়ে গেল। অর্থাৎ জাতীয়তাবাদী-আওয়ামী সৌহার্দ্য এক নিষ্ফলতায় শেষ হলো, যেখানে উত্তম পুরুষ (অর্থাৎ জনগণ) কিছুই পেল না। জনগণ ‘শূন্য নদীর তীরে রহিনু পড়ে।’
কী আর করা!
রবীন্দ্রনাথের ‘সোনার তরী’ তাই আওয়ামী লীগের গল্প, জাতীয়তাবাদী দলের গল্প—এ দুই দলের একটি অবস্থানে একত্রে আসার গল্প, কিন্তু শেষ পর্যন্ত জনগণের হাত থেকে দুটি দল বেরিয়ে যাওয়ার এবং (সম্ভবত) দেশ হাইজ্যাক হয়ে যাওয়ার গল্প। যে লোকটি ধানের শীষ ও নৌকা নিয়ে হাওয়া হয়ে গেল, সে কে? দলীয় টেন্ডারবাজ, সন্ত্রাসী? তৃতীয় শক্তি, যারা মাঝেমধ্যেই গণতন্ত্রকে হাওয়া করে দেয়? মাইনাস টুর প্রবক্তারা? নাকি কোনো পরাশক্তি? বোঝাই যাচ্ছে, রবীন্দ্রনাথ সহজ মানুষ ছিলেন না, থাকলে কি আর এত বড় মাইনাস টুর ঘটনাটা তিনি ধরতে পারতেন?
রবীন্দ্রজন্মের সার্ধশত বছরে তাঁর ওপর লেখা আমার এই দ্বিতীয় প্রবন্ধের শিরোনাম হতে পারত ‘রবীন্দ্রনাথ ও মাইনাস টু’। হয়নি, কারণ ‘সোনার তরী’ দেখিয়েছে, ভুখা জনগণও মাইনাস হয় এবং তাদের খুশি রাখার জন্য আধ্যাত্মিক চিন্তার একটা থালা হাতে ধরিয়ে দেওয়া হয়। ‘সোনার তরী’ ও ‘অধ্যাত্ম চিন্তার থালা’ নামে এ বছর লিখিতব্য কোনো প্রবন্ধে সেই বিষয়টি নিশ্চয় পাওয়া যাবে। প্রবন্ধটি কেউ না লিখলে আমিই লিখব এবং সেটি হবে এ বছর আমার তৃতীয় ও শেষ রবীন্দ্র-প্রবন্ধ।
উন্নত ব্যবস্থাপনা নিশ্চিত করতে হবে
যানজট কমাতে স্কুলবাস
গত রোববার থেকে স্কুলের শিক্ষার্থীদের জন্য বিআরটিসির তত্ত্বাবধানে রাজধানীর রাস্তায় নেমেছে স্কুলবাস। শুরুতে পরীক্ষামূলকভাবে মিরপুর-আজিমপুর রুটে ১৪টি বাস নিয়ে শুরু হয়েছে এই বিশেষ সেবা। জনবহুল এই মহানগরে স্কুলকেন্দ্রিক যানজটের দুঃসহ অভিজ্ঞতা কমবেশি সব নাগরিকেরই আছে। কার্যকরভাবে স্কুলবাস চালু রাখা গেলে যানজট পরিস্থিতির কিছুটা উন্নতি হবে। পাশাপাশি শিক্ষার্থী ও অভিভাবকদের দুর্ভোগও কমবে। সেই বিবেচনায় স্কুলবাস চালুর উদ্যোগ একটি যৌক্তিক পদক্ষেপ। আমরা একে স্বাগত জানাই।
রাজধানীর শিক্ষার্থীদের কেউ কেউ নিজস্ব গাড়িতে, কেউ ভাড়া বাসে, কেউ বা স্কুলের মাইক্রোবাস বা ভ্যানগাড়িতে কিংবা রিকশায় বা হেঁটে স্কুলে আসা-যাওয়া করে। এতে যেমন যানজট বাড়ে, তেমনই শিক্ষার্থী-অভিভাবকের যাত্রাও হয় ঝুঁকিপূর্ণ। স্কুলবাস চালু হওয়ায় শিক্ষার্থীদের সাধারণ বাসে চড়ার ঝক্কি-ঝামেলা লাঘব হবে। অভিভাবকদেরও দুশ্চিন্তা কমবে। চলাচল সহজ হবে। 
তবে এই সেবা সফল করতে হলে সুশৃঙ্খলভাবে, সময়মতো ও নিরাপদে শিক্ষার্থীদের আনা-নেওয়া আবশ্যক। উদ্যোগটির সফলতাও এর ওপর নির্ভরশীল। স্কুলবাস চালুর প্রথম দিনের অভিজ্ঞতা বিশেষ সুখকর হয়নি। অনেকে স্বস্তি নিয়ে আসা-যাওয়া করতে পারলেও ব্যক্তিগত গাড়িতে আসা-যাওয়া করা শিক্ষার্থীদের স্কুলবাস ব্যবহার করতে দেখা যায়নি। সময়মতো স্কুলে শিক্ষার্থীদের পৌঁছে না দিতে পারলে এই বিশেষ সেবার সুফল পাওয়া যাবে না।
ব্যক্তিগত গাড়ির মালিকেরা তাঁদের সন্তানদের বাসে পাঠাতে চান না। কারণ সন্তানের নিরাপত্তা নিয়ে শঙ্কা। ব্যক্তিগত গাড়ি ব্যবহারকারীদের এই সেবা গ্রহণে উদ্বুদ্ধ করা না গেলে স্কুলকেন্দ্রিক যানজট পরিস্থিতির উন্নতি হবে না। সেবার মানের ব্যাপারে যে সংশয় আছে, তা দূর করা গেলে ধীরে ধীরে সেসব অভিভাবকের মানসিকতা বদলাবে। অভিভাবকদেরও ভেবে দেখা উচিত, শিক্ষার্থীরা এ ধরনের সেবা ব্যবহার করলে তা তাদের মধ্যে সামাজিক সম্প্রীতিও গড়ে উঠবে, স্বাধীন ব্যক্তিত্ব বিকাশেও ইতিবাচক ভূমিকা রাখবে।
কোনো শিক্ষাপ্রতিষ্ঠান স্ব-উদ্যোগে নিজস্ব শিক্ষার্থীদের জন্য এ ধরনের সেবা চালু করলে তাতে সরকারের সব ধরনের সহযোগিতা দেওয়া উচিত। রাজধানীর অন্যান্য রুটেও শিগগিরই স্কুলবাস চালু করা দরকার। কেননা একটি রুটে স্কুলবাস চালু করে যানজট কমানো যাবে না।
নগর পরিবহনব্যবস্থায় শৃঙ্খলা আনার জন্য অতীতে নানা উদ্যোগ দেখা গেছে। কিন্তু সেগুলো কিছুদিন পরই মুখ থুবড়ে পড়ে। স্কুলবাসের ক্ষেত্রে তেমনটা ঘটতে দেওয়া যাবে না। এর কার্যকারিতা ও স্থায়িত্ব নিশ্চিত করতে কর্তৃপক্ষকে সর্বোচ্চ সতর্ক থাকতে হবে।
সহজিয়া কড়চা
...অলার শরম নাই, দেখনেঅলার শরমউত্তরাঞ্চলের রাজশাহী ও রংপুর বিভাগের পৌরসভা নির্বাচনে বিএনপি যথেষ্ট ভালো এবং আওয়ামী লীগ অপেক্ষাকৃত খারাপ করায় পরদিন সকালে এক স্বনামধন্য আমাকে বললেন, ‘লজ্জা, বড়ই লজ্জার কথা।’
ওই নির্বাচনে ৭২টি পৌরসভার মেয়র পদে বিএনপি-সমর্থিত প্রার্থী ৩৫, আওয়ামী লীগ-সমর্থিত ২৩, জামায়াত-সমর্থিত পাঁচ এবং জাতীয় পার্টি-সমর্থিত দুই এবং নির্দলীয় সাতজন নির্বাচিত হন।
স্বনামধন্যকে আমি বললাম, খুনখারাবি ও মাথা ফাটাফাটিমুক্ত নির্বাচন হয়েছে, এতে লজ্জার কী? খুশির কথা।
তিনি বললেন, বিএনপি-জামায়াত ৪০ আর আওয়ামী লীগ-জাতীয় পার্টি ২৫—এ লজ্জা রাখি কোথায়?
আমি তাঁকে বললাম, নির্বাচনে হারা-জেতা কোনো লজ্জা- শরমের ব্যাপার নয়। এটাই গণতন্ত্র। বেশির ভাগ মানুষ যখন যাঁকে চাইবে, তিনিই নির্বাচিত হবেন, যে দলকে অধিকাংশ মানুষ ভোট দেবে, সে দলই ক্ষমতায় যাবে। গণতন্ত্রের সেটাই বিধান। যাঁরা দলীয় রাজনীতি করেন, নির্বাচনে পরাজিত হলে তাঁদের খারাপ লাগতে পারে, কিন্তু লজ্জিত হওয়ার কিছু নেই। প্রতিপক্ষের ওপর অথবা ভোটারদের ওপর ক্ষুব্ধ হওয়াও উচিত নয়। তবে তাঁর লজ্জিত হওয়ার কথায় আমার অনেক দিন আগের একটি ঘটনা মনে পড়ল। 
সেবার দিল্লিতে গিয়ে উঠেছিলাম বিপিন চন্দ্র পাল মেমোরিয়াল ট্রাস্টের গেস্টহাউসে। সেটি বাঙালি-অধ্যুষিত চিত্তরঞ্জন পার্কে। সকালবেলা কিছু একটা কিনতে আমি দোকানে গেছি। সেখানে কথাবার্তা হচ্ছিল কয়েকজন বাঙালি ভদ্রলোকের মধ্যে। ওই পাড়ার কোনো এক লোকের হাতেনাতে ঘুষ খাওয়া ধরা পড়ায় চাকরি চলে গেছে। একজন বললেন, ছি-ছি-ছি, লজ্জা লজ্জা। আরেক ভদ্রলোক থলে নিয়ে বাজারে যাচ্ছিলেন। তিনি বিরক্তির সঙ্গে বললেন, ঘুষ খেয়ে সে চাকরি খুইয়েছে, লজ্জা তো তারই পাওয়ার কথা। আপনার কিসের লজ্জা। এ হলো হাগনেঅলার শরম নাই, দেখনেঅলার শরম।
অর্থাৎ ফাঁকা জায়গায় বসে পায়খানা করতে গিয়ে যদি কেউ শরম না পায়, যারা তাকে দ্যাখে, তাদের আর লজ্জা কী?
নানা কারণে কোনো নির্বাচনে বিশেষ দল বা প্রার্থী খারাপ করেন। বর্তমান পৌর নির্বাচনেও তা হতে পারে। আওয়ামী লীগ উত্তরাঞ্চলে যোগ্যতর প্রার্থী দেয়নি, অথবা মহাজোটের অন্যান্য দল আওয়ামী লীগের প্রার্থীর জন্য কাজ করেনি, দলীয় কোন্দলও থাকতে পারে অথবা শাসক দলের দুই বছরের কাজে মানুষ অসন্তুষ্ট। তাই তাদের মনোভাব ভোটের মাধ্যমে জানিয়ে দিয়েছে। তাতে বিএনপি-জামায়াত ভালো করেছে। এই ভালো করার অর্থ এই নয় যে, দুই বছর বিএনপি-জামায়াত মানুষের কল্যাণে প্রচুর কাজ করেছে। হতে পারে তুলনামূলকভাবে তাদের প্রার্থী জনপ্রিয় ও যোগ্য। 
আমরা নাগরিক সমাজের পক্ষ থেকে কয়েক বছর ধরে বলে আসছি ইউনিয়ন পরিষদ নির্বাচন, পৌরসভা নির্বাচন, উপজেলা পরিষদ নির্বাচন দলীয় ভিত্তিতে না করতে। নির্দলীয়ভাবে করতে। তাতে দলের বাইরে স্থানীয় পর্যায়ে যেসব সম্মানিত সমাজকর্মী ও যোগ্য ব্যক্তি আছেন, তাঁরা নির্বাচনে অংশ নিতে পারবেন। যদিও যে কারও বিশেষ দলের প্রতি আনুগত্য থাকতেই পারে, হতে পারেন তিনি কোনো দলের সদস্য। কোনো দলের স্থানীয় নেতাও হতে পারেন। দলীয় ভিত্তিতে হলে ক্ষমতাসীন দল নানাভাবে প্রভাব বিস্তারের চেষ্টা করবে তার প্রার্থীকে জয়ী করতে। পেশিশক্তিনির্ভর রাজনীতিতে প্রশাসন নিরপেক্ষ ও স্বাধীনভাবে কাজ করতে পারবে না। কিন্তু আমাদের সেই প্রস্তাব মহাজোট সরকার, এমনকি প্রধান বিরোধী দলও নাকচ করে দেয়। কোন ভীতি থেকে তারা তা করেছে, তা বোঝা যায়। 
গণতান্ত্রিক রাষ্ট্রে শক্তিশালী স্থানীয় সরকার গণতন্ত্রের ভিত্তিকে সুদৃঢ় করে। একটি ইমারতের মতো নিচের থেকে ধাপে ধাপে গণতন্ত্র গড়ে ওঠে। শুধু গণতন্ত্র গড়ে ওঠা নয়, নেতৃত্বও গড়ে ওঠে। স্থানীয় সরকারের নেতাদের থেকেই একদিন জাতীয় নেতৃত্ব তৈরি হয়। ব্যক্তিগতভাবে আমি আশা করছি, এবার যাঁরা পৌরসভার মেয়র নির্বাচিত হয়েছেন, আগামী দিনে তাঁদের অনেককেই আমরা জাতীয় সংসদের সদস্য হিসেবে দেখব। তাঁদেরই কেউ হবেন মন্ত্রী, চিফ হুইপ বা স্পিকার। এবং আরও আশা করি, তাঁরা অপেক্ষাকৃত যোগ্যতার সঙ্গেই তখন তাঁদের দায়িত্ব পালন করতে পারবেন। কারণ, পৌরসভা বা স্থানীয় সরকার চালানোর অভিজ্ঞতা তাঁদের থাকবে।
বাংলাদেশের আজ সবচেয়ে বড় অভাব যা, তা হলো নেতৃত্বের সংকট। স্থানীয় বা জাতীয় পর্যায়ে যোগ্য, দূরদর্শী ও নিবেদিত নেতার অভাব। আগে নেতৃত্ব তৈরি হতো ছাত্ররাজনীতি থেকে। আশির দশকের পরে আমাদের গৌরবময় ছাত্ররাজনীতির ধারা শেষ হয়ে যায়। আশির দশকের স্বৈরাচারবিরোধী আন্দোলনের সময় রাজনৈতিক নেতাদের কেউ কেউ তলে তলে আপসরফা যা-ই করুন, ব্যতিক্রম কেউ ছাড়া ছাত্রনেতারা ছিলেন আপসহীন। নব্বইয়ের দশকে ছাত্রনেতা বলে পরিচিত যাঁরা, তাঁরা বৈষয়িক দিকে ঝুঁকে পড়েন। বড় দলগুলোর, বিশেষ করে শাসক দলের আনুকূল্য বর্ষিত হয় তাঁদের ওপর। ছাত্ররাজনীতি তাঁদের কাছে বাণিজ্যবিশেষ। তাতে অনাগত নেতৃত্ব তৈরির পথ বন্ধ হয়ে যায়।
গত বছরগুলোতে দেশের বিভিন্ন এলাকায় ঘুরে অসংখ্য সমাবেশে এই কথাটি বলতে চেয়েছি যে, দেশে যখন যোগ্য রাজনৈতিক নেতৃত্বের অভাব দেখা দেয়, তখন নেতৃত্ব চলে যায় অরাজনৈতিক অপশক্তির হাতে। অসৎ ও খারাপ নেতৃত্ব তখন অপশক্তির সঙ্গে হাত মিলিয়ে এক দুর্বৃত্তায়িত রাজনীতির জন্ম দেয়। পাকিস্তান ও বাংলাদেশ তার উদাহরণ। দক্ষিণ এশিয়ায় ভারত, শ্রীলঙ্কা এমনকি নেপালেও রাজনৈতিক নেতৃত্ব গড়ে উঠেছে। ছাত্ররাজনীতি কলুষিত ও ধ্বংস হয়ে যাওয়ার পর এখন আমাদের একমাত্র ভরসা স্থানীয় সরকার থেকে নেতৃত্ব তৈরি করা। স্থানীয় সরকার নির্বাচন সেই পথটা করে দেয়।
জাতীয় নেতৃত্বের ট্রেনিং বা প্রশাসনিক কাজের প্রশিক্ষণটা স্থানীয় প্রশাসন থেকে হওয়া উচিত এবং সব দেশে তা-ই হয়। আমাদের স্থানীয় সরকারের নির্বাচিত প্রতিনিধিদের যদি স্বাধীনভাবে কাজ করতে দেওয়া হয় এবং তাঁরা যদি সততা ও দক্ষতার সঙ্গে তাঁদের দায়িত্ব পালন করে নিজেদের গড়ে তোলেন ভবিষ্যৎ নেতৃত্বের জন্য, তা হলে আমাদের গণতন্ত্রের ভবিষ্যৎ উজ্জ্বল। আর যদি ক্ষমতার অপব্যবহার করেন, জনগণের কাজ ফেলে নিজের ব্যবসা-বাণিজ্য ও সয়সম্পত্তি নিয়ে ব্যস্ত থাকেন; এমপি, মন্ত্রী ও দলের কেন্দ্রীয় নেতাদের পোঁ ধরে দুর্নীতিতে অংশ নেন, তা হলে তাঁরা যে শুধু দেশের নেতৃত্ব দিতে ব্যর্থ হবেন তা-ই নয়, নিজের এলাকাতেই জনপ্রিয়তা ও মর্যাদা হারাবেন। দ্বিতীয়বার নির্বাচিত হওয়ার সুযোগ পাবেন না।
আমাদের উপজেলা পরিষদের অভিজ্ঞতা ভালো নয়। অনেক দিন হলো সেখানে নির্বাচন হয়েছে। উপজেলা চেয়ারম্যান, ভাইস চেয়ারম্যানদের কাজকম্ম নেই বললেই চলে। তাঁদের ওপর খবরদারি করার জন্য এমপিরা কোমর বেঁধেছিলেন। আমরা তার প্রতিবাদ করেছি। অন্যদিকে খবরের কাগজ পড়ে মনে হয়েছে, চেয়ারম্যানরা নির্বাচিত হয়েছেন একটি দামি জিপ পাওয়ার জন্য। জিপ জরুরি নয়, জনগণের জন্য কাজ করা জরুরি। অধিকাংশ উপজেলাই দৈর্ঘ্যে-প্রস্থে ১০-১২ মাইলের বেশি নয়। জিপ তাঁরা হাঁকাবেন কোথায়? অবশ্য স্ত্রী-পুত্র-কন্যা-শ্যালক-শ্যালিকাদের ঢাকায় অনবরত আসা-যাওয়ার প্রয়োজন হতে পারে। আমি আমার শৈশবে দেখেছি, জেলা বোর্ডের নির্বাচিত কর্মকর্তাদের পরিবারের সদস্যরা নিতান্ত প্রয়োজন না হলে সেকালের willy জিপে চড়ার সুযোগ পেত না। উল্লেখ করা দরকার, সেকালের জেলার পরিধি ছিল এখনকার ২০টি উপজেলার সমান। যদি কোনো দিন শুনি, কোনো চেয়ারম্যান ৪২ লাখ টাকার জিপ পাননি, সাইকেলে চড়ে যাতায়াত করছেন, তাঁকে গিয়ে সালাম জানিয়ে আসব।
দল-মনোনীত হয়ে নির্বাচিত হলেও এখন মেয়রদের কর্তব্য হবে দলের ঊর্ধ্বে উঠে পৌর এলাকার সব মানুষের কল্যাণে কাজ করা। আওয়ামী লীগদলীয় মেয়রদের কাজ করতে হবে বিএনপি-জাতীয় পার্টি-জাসদ-ওয়ার্কার্স পার্টি-জামায়াত সবাইকে নিয়েই। বিএনপি-জামায়াতের মেয়রদের মহাজোটের দলগুলোর নেতা-কর্মীদের সঙ্গে মিলেমিশে এবং তাঁদের পরামর্শমতো কাজ করতে হবে। ব্যক্তির রাজনৈতিক মতাদর্শ আছে, কোনো শহরের তা নেই। পৌরসভা চায় উন্নয়ন। সে চায় তার অধিবাসীর জীবনযাত্রা উন্নততর হোক, অবকাঠামোর উন্নতি হোক, শান্তিশৃঙ্খলা বজায় থাকুক। কোনো শহরই চায় না তার নেতারা মতাদর্শ নিয়ে মাথা ফাটাফাটি করে তার উন্নতির পথ রুদ্ধ করুক।
দলীয় রাজনীতি ছাড়া গণতন্ত্র হয় না। কিন্তু ক্ষেত্রবিশেষে সংকীর্ণ দলীয় রাজনীতি সর্বজনীন সামাজিক অগ্রগতির পথে বড় বাধা হয়ে দাঁড়ায়। বাংলাদেশে দলীয় রাজনীতি মানুষকে অন্ধ বানায়—আলোকিত মানুষ তৈরি করে না। ধর্মীয় সাম্প্রদায়িকেরা আওয়ামী লীগের নেতাদের সদ্গুণের কথা স্বীকার করবেন না। ধর্মপন্থী ও প্রতিক্রিয়াশীল হলেও কোনো জামায়াত নেতার মধ্যে সততা ও কর্মদক্ষতা থাকতে পারে না—এ কথা কোনো আওয়ামী লীগ নেতার মনে করা সংগত নয়। যাঁরা নির্বাচিত হয়েছেন, তাঁরা যে দলেরই হোন, এলাকার সংখ্যাগরিষ্ঠ জনগণের প্রতিনিধি, তা স্বীকার করতেই হবে। এবং তার নামই গণতন্ত্র।
পৌর নির্বাচনে আওয়ামী লীগের অবস্থানে মহাজোটের সমর্থকদের যাঁরা লজ্জিত হয়েছেন বা হতাশ হয়েছেন, তাঁরা নির্মোহভাবে পরিস্থিতির পর্যালোচনা করেননি। ভাবাবেগ তাঁদের যুক্তিশীলতা নষ্ট করে দিয়েছে, তাঁদের দৃষ্টি ঝাপসা করে দিয়েছে—অন্ধ যদি না-ও করে থাকে। তাই তাঁরা কোনো কিছু পরিষ্কার দেখতে পাচ্ছেন না। নিজের ভুল ও দুর্বলতা তাঁদের চোখে পড়ে না। যে স্বনামখ্যাত আমার কাছে তাঁর লজ্জিত হওয়ার কথা বলেছেন, তাঁকে আমি বলেছি, চট্টগ্রাম সিটি করপোরেশন নির্বাচনের পরেই আপনার লজ্জিত হওয়া উচিত ছিল। এখন দেরিতে লজ্জা পাওয়া ঠিক হচ্ছে না।
তাঁকে আমি আরও বলেছি, সিসিসি নির্বাচনের ফলাফল বিচার-বিশ্লেষণ করা উচিত ছিল আপনার দলের নেতাদের। তা তাঁরা করার প্রয়োজন মনে করেননি। নির্বাচনের আগে ও পরে আমাদের অত্যন্ত শ্রদ্ধেয় বিনোদবিহারী চৌধুরীর টিভি চ্যানেলকে দেওয়া বক্তব্য আওয়ামী লীগের নেতা ও তাঁদের বুদ্ধিজীবীদের অনুধাবন করা উচিত ছিল। তিনি একজন প্রজ্ঞাবান মানুষ। ১০০ বছরের জীবনের অভিজ্ঞতা। প্রধানমন্ত্রী শেখ হাসিনার সঙ্গে তাঁর টেলিফোনে কথা হয়েছিল নির্বাচনের আগে। তিনি তাঁর সৎ মতামতই প্রধানমন্ত্রীকে দিয়েছিলেন। স্তাবকতা করেননি।
গত ৩৯ বছরে বাংলার জনগণ নানা ঘাত-প্রতিঘাতের ভেতর দিয়ে পার হওয়ায় ত্যক্ত-বিরক্ত হয়ে গেছে। তারা নানা রকম সরকার দেখেছে। নির্বাচিত সরকার দেখেছে, অনির্বাচিত সরকার দেখেছে। প্রগতিশীল সরকার দেখেছে, রক্ষণশীল ও প্রতিক্রিয়াশীল সরকার দেখেছে। সামরিক সরকার দেখেছে, ঊন-সামরিক সরকার দেখেছে। অসাম্প্রদায়িক সরকার দেখেছে, সাম্প্রদায়িক সরকারও দেখেছে। বাঙালি শাসকদের শাসনেও তারা ছিল, বাংলাদেশি শাসকদের অধীনেও ছিল। তাদের অভিজ্ঞতার শেষ নেই।
সাম্প্রদায়িকতা একটি ব্যাধি। তবে উপমহাদেশের নির্বাচনী রাজনীতিতে সাম্প্রদায়িকতা একটি সুবিধাও বটে। কোনো দল সাম্প্রদায়িক হওয়ার কারণে সংখ্যাগরিষ্ঠকে খুশি করে বেশি ভোট পায়। কোনো দল সংখ্যালঘু সম্প্রদায়কে নিজেদের স্বার্থসিদ্ধির জন্য ব্যবহার করে নির্বাচনে জয়ী হতে চায়। একটি প্রচলিত ধারণা যে বিএনপি-জামায়াত মুসলমানদের ভোট বেশি পায়। আওয়ামী লীগ অসাম্প্রদায়িক নীতিতে বিশ্বাসী বলে অমুসলমানদের ভোটটা টানে বেশি। দুই পক্ষের এই থিওরির কারণে ভারতের মতো বাংলাদেশেও ‘সাম্প্রদায়িকতা’ শব্দটি সুবিধামতো ব্যবহূত হয়। ফলে সাম্প্রদায়িকতা টিকেও আছে। বছরে এমন একটি দিন নেই যেদিন বাম প্রগতিশীল দলের নেতারা সাম্প্রদায়িকতা শব্দটি উচ্চারণ করেন না। কিন্তু তাঁরা সংখ্যাগরিষ্ঠের ভোটও পান না, সংখ্যালঘুর ভোটও পান না। সংখ্যালঘু নিয়ে রাজনীতি করার থিওরি যে অচল হয়ে পড়েছে, তা চট্টগ্রাম সিটি করপোরেশনের নির্বাচন ও পৌর নির্বাচনগুলো আমাদের চোখে আঙুল দিয়ে দেখিয়ে দিল। শ্রদ্ধেয় বিনোদবিহারী চৌধুরী সে কথাটিই বলেছিলেন। কেউ তাঁর কথায় কান দেননি।
আওয়ামী লীগ ও বিএনপিকে তাদের পুরোনো কৌশল ও নীতি সংশোধন করতে হবে। বাংলাদেশের অধিকাংশ মানুষ সাম্প্রদায়িকতা পছন্দ করে না। বগুড়া জেলার নন্দীগ্রাম পৌরসভার মেয়র নির্বাচিত হয়েছেন বিএনপির সুশান্ত কুমার শান্ত। দলের বিদ্রোহী মুসলমান প্রার্থী না থাকলে তিনি বিপুল ভোট পেয়ে আওয়ামী লীগের প্রার্থীকে পরাজিত করতেন। শেরপুর পৌরসভার মেয়র নির্বাচিত হয়েছেন বিএনপির স্বাধীন কুমার কুন্ডু। আওয়ামী লীগের মুসলমান প্রার্থী পরাজিত হয়েছেন। বদরগঞ্জ পৌরসভার মেয়র নির্বাচিত হয়েছেন আওয়ামী লীগের উত্তম কুমার সাহা। নন্দীগ্রাম, শেরপুর ও বদরগঞ্জ হিন্দু সংখ্যাগরিষ্ঠ এলাকা নয়।
বাংলাদেশের কোনো নির্বাচনে প্রার্থী ও ভোটারদের কাছে ধর্মীয় পরিচয় কোনো বিবেচ্য বিষয় নয়। যোগ্যতর ও ভালো মানুষ হলে মুসলমান মোল্লা-মুসল্লি পর্যন্ত অমুসলমান প্রার্থীকে ভোট দেন; হিন্দু-বৌদ্ধ ভোটাররা টুপি-দাড়িওয়ালা প্রার্থীর মার্কায় সিল মারেন। প্রার্থী কোন দলের, সেটাও তাঁরা ভাবেন না। তাই বিএনপির হিন্দু প্রার্থী পাস করেন, আওয়ামী লীগের মুসলমান প্রার্থী ফেল করেন। ‘পাকিস্তান নামক রাষ্ট্র’টির নাম শুনলে এখন যাঁরা তেলেবেগুনে জ্বলে ওঠেন, সেই পাকিস্তান আমলে রাষ্ট্রীয় পর্যায়ে সাম্প্রদায়িকতা নিশ্চয়ই ছিল, কিন্তু ভোটাভুটিতে হিন্দু-মুসলমান বিভেদ ছিল না। তা থাকলে সামরিক একনায়ক আইয়ুব খানের ‘মৌলিক গণতন্ত্রে’র মধ্যেও বহু হিন্দু ইউনিয়ন কাউন্সিলের চেয়ারম্যান ও মেম্বর নির্বাচিত হতে পারতেন না। সম্ভ্রান্ত মুসলমান এলাকায় নমঃশূদ্র হিন্দু নির্বাচিত হয়েছেন। 
সব ধর্মের সমন্বিত সংস্কৃতির সমাজ আমাদের। যার যার ধর্ম তার তার কাছে প্রিয় ও পবিত্র। কিন্তু সাধারণ মানুষ ধর্ম নিয়ে রাজনীতি করে না—ধর্ম নিয়ে রাজনীতির বাণিজ্য করেন বড় রাজনৈতিক দলের নেতারা। গত কয়েকটি নির্বাচনে দেখা গেছে, হিন্দু-বৌদ্ধ-আদিবাসী ভোটাররা বিএনপির প্রার্থীদের ভোট দিয়েছেন। কিন্তু বিএনপির নেতারা তাঁদের প্রতি সুবিচার করেননি। সেক্যুলারওয়ালারাও তাঁদের প্রতি সুবিচার করেন না। দুর্ভাগ্য তাঁদের। যাঁরা নির্বাচিত হন তাঁদের ভোটে, ভাগ্যবান তাঁরাই। 
ফুলবাড়ীতে উন্মুক্ত পদ্ধতিতে কয়লা উত্তোলন করে ৯৪ ভাগ বিদেশিদের হাতে তুলে দিতে দুই শাসক দলের নেতাদের বিবেক একটুও দংশন করে না। লাখ লাখ হিন্দু-বৌদ্ধ-আদিবাসী ভিটেমাটি হারাবে। গোটা উত্তরবঙ্গের পরিবেশ ধ্বংস হবে। সেখানকার জনগণ কী চায়, তা তারা একবার রক্ত দিয়ে জানিয়ে দিয়েছে। এবার পৌর নির্বাচনে ভোট দিয়ে জানিয়ে দিল। তেল-গ্যাস ও বিদ্যুৎ-বন্দর রক্ষা জাতীয় কমিটির সমর্থিত প্রার্থী মানিক সরকার নির্বাচিত হয়েছেন। বিএনপি-আওয়ামী লীগকে মানুষ প্রত্যাখ্যান করেছে। ওই এলাকার মানুষ ধর্ম-বর্ণ-জাতি কিছুই বিবেচনা করেনি, বিবেচনা করেছে জাতীয় স্বার্থ। 
গণতান্ত্রিক রাষ্ট্রে প্রতিটি নির্বাচন বড় দলগুলোকে আত্মসমালোচনা ও আত্মবিশ্লেষণের সুযোগ করে দেয়। খারাপ ফলাফলে সমর্থকদের মন খারাপ হতে পারে, কখনো তাদের লজ্জাও হতে পারে। কিন্তু আনন্দিত বা লজ্জিত হওয়া উচিত নেতাদের। নানা কারণে ক্ষমতাসীন দলের জনপ্রিয়তা কমে। প্রতিপক্ষের বিরুদ্ধে প্রতিহিংসার বশে মামলা-মোকদ্দমা দিয়ে হয়রানি করলে, দলীয়করণ সীমা ছাড়িয়ে গেলে, খাদ্যশস্যের দাম নিয়ন্ত্রণ করতে না পারলে, শেয়ারবাজারে বিপর্যয় ঘটলে, অঙ্গসংগঠনের নেতা-কর্মীদের হিংস্র-কার্যকলাপে, কাজের চেয়ে কথা বেশি বললে, সরকারি কর্মকর্তাদের ভৃত্যের মতো ব্যবহার করতে চাইলে, আইনশৃঙ্খলা রক্ষার উপযুক্ত ব্যবস্থা না নিলে, আদালত ও অন্যান্য সংস্থাকে নিজেদের স্বার্থে ব্যবহার করলে, অকারণে অর্থহীন প্রকল্প গ্রহণ করে সাধারণ মানুষকে খেপিয়ে তুললে, বিল-বাঁওড় সব অধিগ্রহণ করে শ্রমজীবী মানুষকে উচ্ছেদ করতে চাইলে, বিদেশি কোম্পানির সঙ্গে জাতীয় স্বার্থবিরোধী চুক্তি করলে—জনসমর্থন কমে যায়। বর্তমান পৌরসভার নির্বাচনও বড় দলগুলোর জন্য একটি শিক্ষা হতে পারে।
গদ্যকার্টুন
আমরা কি ব্যাঙের ভূমিকা নিতে যাচ্ছি?
স্বর্ণকেশী বা স্বর্ণকেশিনীদের নিয়ে অনেক কৌতুক পশ্চিমে প্রচলিত আছে। এসব কৌতুকের একটাই বিষয়, প্রমাণ করার চেষ্টা যে, এদের মাথায় বুদ্ধি কম। 
যেমন একজন স্বর্ণকেশিনী ইলেকট্রনিকসের দোকানে ঢুকে বলল, ওই টেলিভিশনটার দাম কত?
দোকানি উত্তর দিল, আমরা স্বর্ণকেশিনীর কাছে জিনিস বেচি না।
স্বর্ণকেশিনী দোকান থেকে বেরিয়ে সোজা গেল একটা বিউটি পারলারে। নিজের চুলের রং কালো কুচকুচে করল। চেহারারও পরিবর্তন ঘটাল। এমনকি পোশাকও পাল্টে ফেলল। না, এবার তাকে চেনাই যাচ্ছে না। সে ফিরে এল সেই দোকানে। বলল, ওই টেলিভিশনটার দাম কত?
দোকানি নির্বিকার ভঙ্গিতে বলল, আমরা কোনো স্বর্ণকেশিনীর কাছে জিনিস বেচি না।
স্বর্ণকেশিনী বিস্মিত। দোকানি বুঝল কী করে যে সে স্বর্ণকেশিনী! সে আবার বাইরে গেল। এবার সে এল একটা বোরকা পরে। গলার স্বর বদলে সে বলল, এই টেলিভিশনটার দাম কত?
দোকানির একটাই জবাব, স্বর্ণকেশিনীর কাছে আমরা কোনো কিছু বিক্রি করি না। 
মেয়েটি তার মুখের ঢাকনা সরিয়ে বলল, আচ্ছা, বলুন তো, আপনি কী করে বুঝছেন যে আমি একজন সোনালি চুলের মেয়ে?
দোকানি অন্যমনস্কভাবে জবাব দিল, একমাত্র স্বর্ণকেশিনীরাই মাইক্রোওয়েভ ওভেনকে টেলিভিশন বলে থাকে।
একজন স্বর্ণকেশিনী গাড়ি চালাচ্ছে। তার গাড়ি গিয়ে ধাক্কা দিল একটা ট্রাককে। ট্রাকচালক খুব খেপে গেল।
ট্রাক থেকে নেমে সে স্বর্ণকেশিনীকে বলল, গাড়ি থেকে নামুন।
স্বর্ণকেশিনী এই আজ্ঞা পালন করল।
ট্রাকচালক চক দিয়ে একটা বৃত্ত আঁকল রাস্তায়। তারপর সোনালিচুলোকে বলল, তুমি এই বৃত্তের মধ্যে থাকবে। একদম নড়তে পারবে না।
তারপর ক্ষিপ্ত ট্রাকচালক মেয়েটির গাড়ির সামনের কাচ দিল ভেঙে।
মেয়েটি খিলখিল করে হাসতে লাগল।
ট্রাকচালক মেয়েটির গাড়ির পেছনের কাচ ভেঙে দিল। মেয়েটি হেসে উঠল আবারও। বিস্মিত ট্রাকচালক বলল, আপনি হাসছেন কেন?
স্বর্ণকেশিনী জবাব দিল, আপনি যখন আমার গাড়ির দিকে তাকিয়ে আছেন, এই ফাঁকে আমি আপনার আঁকা বৃত্ত থেকে দুবার বাইরে বেরিয়েছিলাম। আপনি টেরও পাননি। 
সম্মানিত পাঠক, নিশ্চয়ই বুঝতে পারছেন, ব্লন্ড বা সোনালিচুলোদের বোকামি নিয়ে কী রকম নিষ্ঠুর রসিকতাই না চালু আছে।
একবার একটা রেস্তোরাঁয় একজন দৃষ্টিপ্রতিবন্ধী ঘোষণা করল, আমি কি স্বর্ণকেশিনীদের নিয়ে একটা কৌতুক বলতে পারি।
তখন রেস্তোরাঁর একজন বেয়ারা বলল, শোনো। কৌতুকটা বলার আগে তোমার একটা তথ্য জানা উচিত। আমি এই রেস্তোরাঁর বেয়ারা, আমার চুল সোনালি, আমি একজন মুষ্টিযোদ্ধা, আমার ম্যানেজার তিনিও সোনালিচুলো, তিনি একজন কুস্তিগীর, আর দুজন খদ্দের উপস্থিত আছেন এখানে, এঁরা দুজনও সোনালি চুলের, একজন হকি খেলোয়াড়, তাঁর হকিস্টিকটা তাঁর হাতে আছে, আরেকজন শ্যুটার, তাঁর হাতে আছে পিস্তল। এবার তুমি চিন্তা করে দেখো, তুমি এখানে ব্লন্ড জোকস বলবে কি না।
দৃষ্টিপ্রতিবন্ধী খদ্দেরটি তখন বলল, না, আমি কোনো কৌতুকই বলব না। আমার পক্ষে একই কৌতুক পাঁচবার পাঁচজনকে বুঝিয়ে বলা সম্ভব নয়।
আমি এতক্ষণ ধরে যে ভূমিকাটি পাড়ছি, তা-ও এই কথা বলার জন্য যে, আমি এই কলামে নানা কৌতুক পরিবেশন করে থাকি কোনো বিষয়ে আমার কোনো বক্তব্য থাকলে তা গল্পের ছলে পেশ করার জন্য। আশা করি, আমার পাঠকেরা স্বর্ণকেশী বা স্বর্ণকেশিনী নন।
এইবার যে একটিমাত্র কৌতুক বলার জন্য আমি এত বড় ভূমিকা পাড়লাম, সেটা বলি।
একটা পানশালা। একজন খদ্দের এল সেই রেস্তোরাঁয়। বেয়ারাকে বলল, তোমাকে একটা জাদু দেখাব। যদি তোমার ভালো লাগে, আমাকে একটা পানীয় দিয়ো বিনি পয়সায়। 
আচ্ছা, আগে জাদুটা দেখি।
খদ্দেরটি তার পকেট থেকে একটা ছোট্ট ইঁদুর বের করল। আরেক পকেট থেকে বের করল একটা ছোট আকারের পিয়ানো। ইঁদুরটিকে সে পিয়ানোর ওপরে ছেড়ে দিল। ইঁদুরটি পিয়ানোর কি-বোর্ডের ওপরে লাফিয়ে লাফিয়ে একটা গান বাজাতে লাগল।
বেয়ারা বলল, ঠিক আছে, আমি আপনাকে এক গেলাস পানীয় বিনি পয়সায় দিচ্ছি।
সেই গেলাস খালি করে খদ্দের বলল, আমি আরেকটা জাদু দেখাই। এটা ভালো লাগলে তুমি আমাকে আরেক গেলাস পানীয় দিয়ো।
আচ্ছা, দেখান।
এবার ওই ইঁদুর আর পিয়ানোর সঙ্গে খদ্দেরটি বের করল একটা ছোট্ট ব্যাঙ। ইঁদুর পিয়ানো বাজানো শুরু করল, আর তার সঙ্গে ব্যাঙটি গান গাইতে শুরু করল। 
এর মধ্যে আরেকজন খদ্দের ব্যাপারটা লক্ষ করে এগিয়ে এল। সে বলল, আপনি আপনার এই ইঁদুরটাকে বিক্রি করবেন?
জাদুকর বলল, না। ওটা বিক্রির জন্য নয়।
তাহলে ব্যাঙটাকে বিক্রি করবেন?
হ্যাঁ, যদি ভালো দাম পাওয়া যায়।
এক লাখ টাকা?
না, এত কম দামে বিক্রি করব না।
পাঁচ লাখ টাকা?
না, হবে না।
১০ লাখ?
আচ্ছা নিন।
১০ লাখ টাকা নগদ গুনে নিয়ে জাদুকর ব্যাঙটা তুলে দিল ক্রেতার হাতে। ক্রেতা চলে গেলে বেয়ারা বলল, এত সস্তায় কেন এ রকম একটা ব্যাঙ বিক্রি করে দিলেন। এটা এক কোটি টাকায় কেনার লোকও এই শহরে ছিল।
জাদুকর বলল, আরে ভাই, আসলে গান করে ইঁদুরটি। ওই ব্যাঙটা শুধু হাঁ করে শ্বাস নেয়। তাই মনে হয় ব্যাঙটা গান গাইছে।
ইঁদুরটা গান গাইছে, এটা বোঝা যায় না তো।
ইঁদুরটা হলো ভেন্ট্রিলকিস্ট। এর মানে হচ্ছে, ইঁদুরটা ঠোঁট না নড়িয়ে কথা বলতে পারে। তাই সে যখন গান করে, মনে হয়, পাশের কেউ গান করছে।
বিশ্বকাপ ক্রিকেট উপলক্ষে বাংলাদেশে ঢাকায় ও চট্টগ্রামে উদ্বোধনী অনুষ্ঠানের বাইরে একাধিক সাংস্কৃতিক অনুষ্ঠান হবে বলে শুনছি। সেখানে নাকি মুম্বাই থেকে বলিউডের তারকারা এসে নাচগান করবেন। আমাদের ভূমিকা কী হবে? আমরা কি ব্যাঙের মতো বলিউডি তারকাদের গানের সঙ্গে মুখ নাড়ব। ওই ব্যাঙের যে কোনো দাম নাই, এই কথা কিন্তু একজন ব্লন্ডও বুঝবে। আমাদের কর্তাব্যক্তিদের বুদ্ধি-বিবেচনা আশা করি তার চেয়ে বেশি। বাংলাদেশের শিল্পীদের কি শ্রীলঙ্কায় আর ভারতে গিয়ে সাংস্কৃতিক অনুষ্ঠানে অংশ নিতে দেওয়া হবে?
পৃথিবীর উন্নত দেশগুলো অলিম্পিক গেমস বা বিশ্বকাপের স্বাগতিক দেশ হওয়ার জন্য কী প্রাণান্ত চেষ্টাই না করে থাকে। কারণ, এ ধরনের আয়োজন সেই দেশের ভাবমূর্তি উজ্জ্বল করে, অর্থনীতির চেহারা পাল্টে দেয়। সারা পৃথিবীর কাছে নিজেদের শ্রেষ্ঠ নিদর্শনগুলো তুলে ধরার এই সুযোগ কেউই ছাড়তে চায় না। ক্রিকেট বিশ্বকাপের উদ্বোধনী অনুষ্ঠানের আয়োজক দেশ আর বিশ্বকাপের অন্যতম স্বাগতিক দেশ হওয়ার এই বিরল সুযোগটা পেয়ে আমরা কি একটা ব্যাঙের ভূমিকা নিতে যাচ্ছি? 
বঞ্চনা
একজন মা ও একটি সরকারি হাসপাতাল
সরকারি কর্মজীবী নারীদের জন্য মাতৃত্বকালীন ছুটি চার মাস থেকে বাড়িয়ে ছয় মাস করা হয়েছে। গত ৯ জানুয়ারি থেকে তা কার্যকর হলো। একজন নারী তাঁর কর্মজীবনে সর্বোচ্চ দুবার এই ছুটি ভোগ করতে পারবেন। ছুটির মেয়াদ বাড়ানোর উদ্দেশ্য, পূর্ণ ছয় মাসই যেন একটি শিশু মায়ের দুধ পায় আর শিশুর মৃত্যুহার যাতে কমে। তবে এই ছুটি নারীর জন্য কল্যাণকর হবে, নাকি নারীর পদোন্নতি ও নিয়োগের ক্ষেত্রে নতুন জটিলতা তৈরি করবে, সে বিষয়ে বিতর্ক রয়েছে। মাতৃত্বকালে নারী ছয় মাস ছুটিতে থাকবেন অর্থাৎ একটি বড় সময় শ্রম দিতে পারবেন না—এই অজুহাতে পিতৃতান্ত্রিক শ্রমদুনিয়ায় নারীর চাকরির ক্ষেত্রে সমস্যা তৈরি হতে পারে। কর্মক্ষেত্রে নারীর নিয়োগ ও পদোন্নতির ক্ষেত্রে এটি যেন কোনো অন্তরায় না হয়ে দাঁড়ায়। কোনো সামাজিক দৃষ্টিভঙ্গি কিংবা বৈষম্যের কারণে কোনো মা কিংবা সন্তান যেন অবহেলিত না হন, এ বিষয়ে সরকারের সুস্পষ্ট নির্দেশনা প্রয়োজন।
সেদিন প্রথম আলোর তৃতীয় পাতায় প্রকাশিত একটি খবরে দেখলাম, তাতে মাতৃত্বকালীন ছুটি নিয়ে নারীর আপাত স্বস্তি হোঁচট খায়। সংবাদটি ছোট পরিসরে ছাপা হলেও অত্যন্ত তাৎপর্যপূর্ণ। এক নবজাতক ও মাকে হাসপাতালের ওয়ার্ডে না রেখে পাঠিয়ে দেওয়া হয় বারান্দায়। অপারেশন হওয়া মা ও নবজাতক কনকনে শীতের মধ্যে বারান্দাতেই কাটায়। রোগীর থাকার জায়গা পরিবর্তনের কারণ, সেখানকার চিকিৎসকেরা জানতে পেরেছিলেন, সদ্য মা হওয়া নারীটি একজন যৌনকর্মী। এই অমানবিক ঘটনটি ঘটেছে দেশের সবচেয়ে নামী ঢাকা মেডিকেল কলেজ হাসপাতালে (প্রথম আলো ১২ জানুয়ারি)। বোঝা যায়, মায়েদের জন্য আন্তরিক কোনো পদক্ষেপ নেওয়া হলেও একজন মায়ের প্রতি সামাজিক দৃষ্টিভঙ্গিগত সমস্যা নানাভাবে নিরাপদ মাতৃত্ববোধকে প্রশ্নবিদ্ধ করতে পারে।
প্রকাশিত প্রতিবেদন থেকে আরও জানা যায়, ঢাকা মেডিকেল কলেজ হাসপাতালের পরিচালক বিষয়টি অবগত ছিলেন। এই মাকে আলাদা রাখার কারণ হিসেবে তিনি হাজির করেছেন যৌনকর্মীদের মধ্যে এইচআইভি/এইডসসহ যৌনবাহিত বিভিন্ন রোগ থাকার আশঙ্কাকে। অন্য শিশু ও প্রসূতি মায়েদের যাতে কোনো ঝুঁকিতে পড়তে না হয়, সে জন্য ওই মাকে আলাদা করে রাখার ব্যবস্থা। চিকিৎসকের কাছ থেকে রোগীর প্রতি এমন অসংবেদনশীলতা একেবারে অগ্রহণযোগ্য। 
হতে পারেন তিনি একজন যৌনকর্মী, তাতে সমস্যা কোথায়? তিনি একজন মা, তিনি হাসপাতালে চিকিৎসা নিতে গিয়েছেন। সুচিকিৎসা পাওয়া তাঁর মৌলিক অধিকার। একটি সরকারি হাসপাতাল তাঁর এই অধিকার নিশ্চিত করার জন্য সব করবে—এ রকমই তো হওয়ার কথা। চিকিৎসক হয়ে কারও এইচআইভি/এইডস আছে কি না, তা পরীক্ষা না করেই সেবাপ্রার্থীর সঙ্গে বৈষম্যমূলক অচরণ করার কী ব্যাখ্যা থাকতে পারে? সেই মায়ের যদি এইচআইভি/এইডস থেকেও থাকে, তবু তো তাঁর প্রতি এমন আচরণ চলতে পারে না। এটা তো সবার আগে চিকিৎসকেরই জানার কথা। 
একজন রোগীর পেশা নিঃসন্দেহে তাঁর চিকিৎসার ক্ষেত্রে কোনো ধরনের বাধা কিংবা বাড়তি সুবিধা তৈরি করতে পারে না। চিকিৎসকেরা তাঁদের সাধ্যমতো সবাইকে চিকিৎসা দেবেন। যৌনকর্মী হলে তাঁর প্রতি বৈষম্য করা হবে—আইনের কোথাও এ রকম লেখা নেই। চিকিৎসক হিসেবে কীভাবে তিনি এমন ব্যবস্থা নিতে পারলেন! রোগের ধারণা করে কি কোনো চিকিৎসক রোগীকে ওষুধ দেন? আর নবজাতকের বেলায়? যৌনকর্মীর জঠরে জন্মেছে—এ-ই তার অপরাধ? জন্মেই বৈষম্যের শিকার। যে সন্তান মানুষের, তাকে কীভাবে ওয়ার্ড থেকে খোলা বারান্দায়, ঠান্ডা বাতাসে রাখার মতো সিদ্ধান্ত চিকিৎসক নিতে পারলেন? তাহলে কার সেবা করেন তাঁরা?
শিশুমৃত্যুর হার কমানো কিংবা নিরাপদ মাতৃত্ব নিশ্চিত করতে সরকার যত আইনি ব্যবস্থাই করুক না কেন, তা বাস্তবায়ন করতে সামাজিক প্রতিবন্ধকতাগুলোকে সবার আগে চিহ্নিত করতে হবে। না হলে এসব পদক্ষেপ নারীর জন্য অর্থবহ হয়ে উঠবে না। 
বাংলাদেশ সরকারের জন্য শিশু ও মায়ের স্বাস্থ্য-সম্পর্কিত নানা চ্যালেঞ্জ রয়েছে। এমন ঘটনা সেসব চ্যালেঞ্জ মোকাবিলার পথে বড় হুমকি। বাংলাদেশের জন্য সহস্রাব্দ উন্নয়ন লক্ষ্যের ৫ নম্বর লক্ষ্য, ২০১৫ সালের মধ্যে মাতৃমৃত্যুহার প্রতি লাখে ৫৭০ (১৯৯০ সালের তথ্য) জন থেকে কমিয়ে ১৪৪ জনে নামিয়ে আনা। শিশুমৃত্যুর হার কমিয়ে দৃষ্টান্ত স্থাপন করলেও মাতৃমৃত্যুহার তেমন কমেনি। এ লক্ষ্য অর্জনে বেশ অনেকটাই পিছিয়ে আছে বাংলাদেশ। এখনো এক লাখ গর্ভবতী মায়ের মধ্যে ৩৫১ জনই প্রসবকালে মৃত্যুবরণ করেন। সেই হিসাবে দেশে প্রতিবছর প্রসবকালেই প্রায় ২০ হাজার নারী মৃত্যুবরণ করেন এবং আরও প্রায় ছয় লাখ নারী প্রসবজনিত নানা সমস্যায় ভোগেন। এভাবে চললে ২০১৫ সালের মধ্যে মাতৃমৃত্যুহার দাঁড়াবে প্রতি লাখে ৩১০ জন। মায়েদের প্রতি নানা ধরনের সামাজিক দৃষ্টিভঙ্গিও এর পেছনে কাজ করছে, যার অনেকগুলো চিত্রের একটিমাত্র আমরা পত্রিকায় পড়েছি।
তাই আইন ও পদক্ষেপই যথেষ্ট নয়, পাশাপাশি এই বিষয়গুলো নিয়ে সবার সচেতনতা তৈরিতে সদা তৎপর থাকতে হবে। বিভিন্ন প্রতিষ্ঠানের গুরুত্বপূর্ণ ব্যক্তিদেরই আগে সবচেয়ে বেশি সংবেদনশীলতার সঙ্গে এই বিষয়গুলো বিবেচনা করতে হবে। শিশুমৃত্যুর হার কমানো এবং নারীর নিরাপদ মাতৃত্বের জন্য প্রয়োজন অধিক সচেতনতা ও সামাজিক পদক্ষেপ।
সরকারি সিদ্ধান্ত বাস্তবায়ন করতে হবে
সিএনজিচালিত অটোরিকশার ভাড়া
সিএনজিচালিত অটোরিকশার ভাড়া সরকার যে হারে নির্ধারণ করে দিয়েছে, অটোরিকশার চালকেরা তা মেনে চলেন না—এ অভিযোগ অনেক পুরোনো। যেন তাঁরা তা মেনে চলেন, তেমন চেষ্টাও মাঝেমধ্যে করা হয়েছে। কিন্তু কখনোই সাফল্য আসেনি। সর্বশেষ গত রোববার থেকে নতুন ভাড়ার হার কার্যকর করার উদ্যোগটিও পুরোপুরি সফল হয়নি বলে খবর বেরিয়েছে।
প্রথম আলোয় প্রকাশিত এ-সম্পর্কিত প্রতিবেদনে দেখা যায়, কিছু চালক মিটার অনুযায়ী ভাড়া নিয়ে যাত্রী পরিবহন করলেও অধিকাংশ তা মেনে চলছেন না। আবার মিটারে ভাড়া বেশি ওঠারও অভিযোগ রয়েছে। এখানে মিটার কারসাজি করে বেশি ভাড়া ওঠানোর ব্যবস্থা করা হয়েছে কি না, তা খতিয়ে দেখার বিষয়। অন্যদিকে অনেক যাত্রী ঝামেলা এড়াতে মিটার অনুযায়ী ভাড়া না দিয়ে চুক্তির ভিত্তিতে চলছেন। তাঁরা ভেবেছেন, মিটারে যাওয়ার জন্য চাপাচাপি করলে চালক গন্তব্যে যেতে চাইবেন না। অর্থাৎ একটি সুষ্ঠু ব্যবস্থাকে স্থায়ী অনুশীলনে পরিণত করার ক্ষেত্রে চালক ও যাত্রী উভয় পক্ষেই অনীহা লক্ষ করা যাচ্ছে।
ঢাকা মহানগরে চলাফেরার ক্ষেত্রে সময়মতো ন্যায্য ভাড়ায় যানবাহন পাওয়া বিরল সৌভাগ্যের ব্যাপার। জনপরিবহনের সিংহভাগ চলে বিভিন্ন রুটের বাসগুলোর দ্বারা। বাকিটা চলে কিছু টেম্পো ও হিউম্যান হলার-জাতীয় ছোট ছোট যানবাহন, সিএনজিচালিত অটোরিকশা এবং স্বল্প দূরত্বে পায়ে টানা রিকশায়। নিম্ন আয়ের মানুষের প্রধান ভরসা বাস; এবং যেহেতু নিম্ন আয়ের মানুষের সংখ্যাই বেশি, তাই বাসে ভিড়ও খুব বেশি। জরুরি ভিত্তিতে কোথাও যাওয়ার ক্ষেত্রে সামর্থ্যবান মানুষেরা সিএনজিচালিত অটোরিকশাগুলোর ওপর নির্ভর করেন। কিন্তু যাত্রীর তুলনায় অটোরিকশার সংখ্যা এত কম যে অটোরিকশাগুলোর চালকেরা সরকার-নির্ধারিত ভাড়ায় মিটার অনুযায়ী চলা দূরে থাক, নিজেদের ইচ্ছামতো অনেক বেশি ভাড়া হাঁকেন। অনেক সময় তাঁরা বেশি ভাড়ায়ও যেতে রাজি হন না, যদিও নিয়ম অনুযায়ী যেকোনো গন্তব্যে যাত্রী পরিবহনে বাধ্য। কিন্তু এখন অনিয়মই নিয়ম হয়ে দাঁড়িয়েছে, ফলে দুর্ভোগ ও হয়রানির শিকার হচ্ছেন যাত্রীরা। 
সিএনজিচালিত অটোরিকশার চালকদের দাবির পরিপ্রেক্ষিতে বর্ধিত ভাড়া নির্ধারণ করে দিয়েছে কর্তৃপক্ষ। এর পরও মিটারে না যাওয়ার কোনো যুক্তি নেই। অবশ্য কোনো কোনো চালক তাঁদের কাছ থেকে মালিকেরা নির্ধারিত হারের বেশি জমা নেন বলে দাবি করেছেন, সে রকম কিছু ঘটে থাকলে তারও প্রতিকার প্রয়োজন। বিআরটিএ বলছে, অটোরিকশার চালকেরা সরকার-নির্ধারিত হারে ভাড়া নিচ্ছেন কি না, তা দেখার মতো লোকবল তাদের নেই। তারা এটা দেখার জন্য পুলিশ কমিশনারকে অনুরোধ জানিয়ে চিঠি লিখেছে। ট্রাফিক পুলিশের দায়িত্ব এটি দেখা, কিন্তু গত কয়েক দিনে তাদের তেমন তৎপরতা লক্ষ করা যায়নি। অনেক যাত্রী অভিযোগ করেছেন, টেলিফোনে পুলিশের সাহায্য চেয়েও তাঁরা সাড়া পাননি। এটা দুঃখজনক। ট্রাফিক পুলিশের সহযোগিতা ছাড়া এ ক্ষেত্রে নিয়মনীতি প্রতিষ্ঠা করা সম্ভব হবে না। আমরা পুলিশ কর্তৃপক্ষের মনোযোগ আকর্ষণ করছি—বিআরটিএকে সহযোগিতা করুন; প্রয়োজনীয় লোকবল নিয়োগ করুন। অন্যথায় বিআরটিএর এই উদ্যোগও ভেস্তে যাবে।
বন্য প্রাণী
একটি বাঘের মূল্য
২০০১ সালের জানুয়ারি মাসের এক সন্ধ্যাবেলা। সারা দিন সুন্দরবনে হাড়ভাঙা খাটুনির পর গরম জলে স্নান সেরে মংলার পশুর মোটেলের লাউঞ্জে বসে ডিনারের অপেক্ষা করছি। হঠাৎ আমাদের স্পিডবোটের চালক এগিয়ে এসে আস্তে করে আমাকে বলল, ‘স্যার, রুমে আসেন, কথা আছে।’
নিশ্চয়ই কোনো ঝামেলা বেধেছে। রুমে ঢুকে তাকে জিজ্ঞাসা করলাম, ‘কী ব্যাপার?’
বোটের চালক বেশ উত্তেজনার সঙ্গে বলল, ‘বাঘের চামড়া কিনবেন?’ শুনে থমকে গেলাম। ছাগ-বাঘ যা-ই হোক কোনো বন্য বা পোষা প্রাণীর চামড়ার প্রতি আমার সামান্যতম আগ্রহও নেই। নিরাপদ দূরত্বে থেকে অন্তত তিন-চারবার আমি বাঘ মারতে পারতাম। নিরাপদ বলছি এ জন্য, আমি স্পিডবোটে বসে আট ফুট দূরত্বে অথবা বোটে বসে ২০ ফুট দূরত্বে বাঘ পেয়েছি। গুলিতে আহত হলেও বাঘ আমার কিছু করতে পারত না। মৃত এই মহান প্রাণীটির ওপর বন্দুক রেখে একটি পা তার ওপর তুলে দিয়ে হাস্যমুখে ফটো খিঁচতে পারতাম। পত্রিকায় ছাপিয়ে বা দেয়ালে টাঙিয়ে বেশ বাহবাও পেতাম।
চালককে না বলে দেব—হঠাৎ মাথায় চাপল; আমি তো সাংবাদিকও, বাঘের চামড়া বেচাকেনার ওপর একটা তদন্ত প্রতিবেদন করছি না কেন!
বললাম, ‘দাম কত?’
‘দুইটা আছে, ছোটটার দাম ৩০০ ডলার, বড় একটা আছে, ৫০০ ডলার।’ 
‘চামড়া তোমার কাছে আছে?’
লজ্জিতভাবে বলল, ‘না স্যার, চামড়া বেচার পার্টি আছে।’
‘ওরা ভাবল কেন, আমি চামড়া কিনতে পারি?’
‘আপনি তো সাহেবদের (সাদা চামড়ার লোক) সঙ্গে জঙ্গলে ঘোরাফেরা করেন। ভাবছে, আপনি কিনতে পারেন, বললে সাহেবরাও কিনতে পারে। এদের একজন আমার দেশি। বললে চামড়া নিয়ে হোটেলে আসবে দুজন।’
‘এদের একজনকে কাল আসতে বলো, চামড়া যেন সঙ্গে না আনে।’ 
চালক ফিরে গেলে ঢাকায় ডেইলি স্টার-এ বার দুই চেষ্টা করেও সংযোগ পেলাম না। হঠাৎ মনে পড়ল খুলনার সাংবাদিক মানিক সাহার কথা (পরে যিনি ঘাতকের বোমায় নিহত হন)। তাঁর পরামর্শ কাজে লাগবে। ফোনে তাঁকে পেয়ে বিস্তারিত বললাম। মানিকদা আতঙ্কিত হয়ে বললেন, ‘খবরদার, আপনি এদের সঙ্গে জড়াবেন না। অন্য কেউ হলে বলতাম, ঠিক আছে প্রতিবেদন করেন। কিন্তু আপনি তো সারা বছর জঙ্গলে আসেন। এরা ভিসিয়াস সার্কেল, আপনাকে কেটে নদীতে ভাসিয়ে দেবে। পুলিশে খবর দিয়ে লাভ নেই, সেখানে এদের লোক আছে। বন বিভাগকে বলতে পারেন—কিন্তু আপনি তো পার পাচ্ছেন না। এদের না খেপিয়ে মানে মানে বিদায় করেন।’
পরের দিন সন্ধ্যায় চালকের সঙ্গে আসা বাদুড়ে টুপি র‌্যাপার জড়ানো লোকটিকে ঘরে বসালাম। অস্বস্তি বোধ করছিল। পরিস্থিতি হালকা করতে লোকটিকে এক কৌটা বিয়ার দিয়ে জিজ্ঞেস করলাম, ‘চামড়ার দাম এত কম, বাঘের চামড়া তো?’
কথায় কথায় লোকটি জানাল, ছোট চামড়াটি খুব ছোট না। বাঘটি মারা হয়েছে শরণখোলা রেঞ্জে। চামড়ায় এলজির ছররায় কয়েক জায়গায় ফুটো হয়ে যাওয়ায় দাম কম। বড়টি মারা হয়েছে নলিয়ান রেঞ্জে। কুকুর মেরে সেটির শরীর কেটে কেটে চামড়ার ভেতরে পলিথিনের মোড়কে এনড্রিন ঢুকিয়ে বাঘের যাতায়াতের পথে রেখে দেওয়া হয়। পাশেই গর্ত করে মালসায় পানি রাখা হয়।
বাঘ মরা কুকুর খেতে খেতে মালসার পানি খেলে এনড্রিনের ঘাতক আক্রমণ শুরু হয়। আক্রান্ত বাঘ বেশি দূর যেতে পারে না। শিকারিরা পায়ের ছাপ দেখে সহজেই মরা বাঘ খুঁজে পেয়ে চামড়া ছাড়ায়। অটুট চামড়া লবণ, তুঁতে দিয়ে ছায়ায় শুকিয়ে নেয়। এই চামড়া কয়েক হাত হয়ে দালালদের হাতে আসে। চামড়ার মূল ক্রেতা গ্রিসান জাহাজের নাবিকেরা। তিন থেকে পাঁচ হাজার ডলারে চামড়া বিক্রি হয়। কোরিয়া ও চীনের নাবিকেরাও চামড়া কেনে। সে সময় যৌথ বাহিনীর চাপ, বন্দরে জাহাজ না আসার কারণে অল্প দামেই এরা চামড়া বিক্রি করবে। কারণ, লবণ ও তুঁতে দিয়ে শুকানো চামড়ার লোম কিছুদিনের মধ্যেই খসে পড়তে থাকে। ঢাকায় নিয়ে ট্যানারিতে ট্যান করাতে ১৫-২০ হাজার টাকা লাগে। আমি চাইলে আমার বাসার ঠিকানায় এরা চামড়া পৌঁছে দিয়ে সেখানে দাম নিতে রাজি। স্টিমারে চেক করা হয় না বলে এরা স্টিমারে পৌঁছে দেবে। আরও জানতে পারলাম বানিয়াখালী, গোলখালী, সাতক্ষীরা এলাকায় যে শিকারির দল আছে, তারা নিজেরাই চামড়া বিক্রি করে। গ্রাম্য গরিব শিকারি বা ডাকাতের হাতে বাঘ মারা পড়লে সেগুলো দালালদের হাতে আসে। দালালেরা বছরে সাত-আটটি চামড়া পায়।
লোকটির সঙ্গে কথা বলতে আমার চেনা দু-তিনজন চোরাই শিকারির সঙ্গে পরিচয়ের উল্লেখ করেছিলাম বলে তথ্যগুলো পাওয়া গেল। লোকটিকে জানালাম, ‘আমার আগ্রহ নেই, সায়েবরা কেউ কিনলে জানাব।’
ওই ঘটনার পর থেকে যতবারই সুন্দরবনে গিয়েছি, যখনই সুযোগ পেয়েছি স্থানীয় বন বিভাগের লোকজন, চোরাই শিকারি জঙ্গলপাড়ের বন্ধুবান্ধবের কাছে জানতে চেষ্টা করেছি সুন্দরবনে বছরে কটি বাঘ মানুষের হাতে মারা পড়ে। সঠিক হিসাব কারও কাছেই নেই। তবে অধিকাংশের ধারণা, বর্তমানে শিকারিদের হাতে বাঘ কম মারা পড়লেও বছরে অন্তত সাত-আটটি বাঘ মারা পড়ে। লোকালয়ে ঢুকে বছরে গড়ে তিনটি বাঘের মৃত্যু হয়। মোট ১১টি বাঘ অপমৃত্যুর শিকার হয়।
আমরা এখনো জানি না, আমাদের এলাকার সুন্দরবনে কটি বাঘ আছে। কটি বাঘ জন্মের পর বেঁচে থাকে, স্বাভাবিক মৃত্যু হয় কটি বাঘের। আর এই অপমৃত্যু বাঘের সংখ্যার হারকে কতটা প্রভাবিত করে সেটাও আমাদের অজানা।
এ বছর বিশ্বব্যাংক এগিয়ে এসেছে বাঘ রক্ষার্থে। পৃথিবীর ১৩টি বাঘ-অধ্যুষিত দেশে বাঘের সংখ্যা দ্বিগুণ করার জন্য বিশ্বব্যাংক সহায়তা করবে।
কর্মটি সম্পন্ন হবে ২০২০ সালের মধ্যে। বিশ্বব্যাংকের এই উদ্যোগ নেওয়ার কারণ হলো, কয়েক বছর আগেও যেখানে ধারণা করা হতো পৃথিবীতে বন্য অবস্থায় পাঁচ হাজার বাঘ আছে, বর্তমানে সে সংখ্যা কমে তিন হাজার ২০০-তে নেমেছে।
১৯৭৩ সালে ভারতে যখন বাঘ প্রকল্প চালু হলো, তখন বাঘ মারা হতো শুধু চামড়ার জন্য। আজকে চৈনিক ঐতিহ্যবাহী ওষুধের তীব্র চাহিদায় বাঘের হাড়, মাংস, রক্ত, লিঙ্গ, গোঁফ দক্ষিণ এশীয় বাজারে বহুমূল্যে বিক্রি হচ্ছে। এই চাহিদা এমন যে মনে হয় না কখনো শেষ হবে। ওষুধ হিসেবে এর বৈজ্ঞানিক কার্যকারিতা প্রমাণিত না হলেও বাঘের জারকমদ্য, বাম, স্যুপ, পিল সম্পর্কে এমন সংগঠিত প্রচারণা চালানো হয় যে, বাত থেকে আমাশয় পর্যন্ত বাঘনির্যাস সর্বরোগহর। হংকং, তাইওয়ান, চীনের বাজারভর্তি এখন বাঘ-ওষুধে। এগুলো আরও বেশি বিক্রি হয় ইউরোপ, উত্তর আমেরিকার চায়না টাউনে। বাঘের চামড়া উদ্ধার সহজ। সহজেই চেনা যায়। কিন্তু হাড়গোড়, রক্ত-মাংস চিনতে বিশেষজ্ঞের সাহায্য দরকার। এই কু-ব্যবসার দাপটে শুধু ভারতেই প্রতি ১৮ ঘণ্টায় একটি বাঘ মারা পড়ে।
ভারত থেকে আমাদের দেশের দূরত্ব বেশি নয়। একই সমস্যায় ভুগছি আমরা—দারিদ্র্য। দেশে হয়তো এখনো বাঘ আছে, পয়েন্ট পরিণামে আছে। কিন্তু বৈশ্বিক এই চাপ আমাদের মতো পরিবেশ অবহেলার দেশ কত দিন সামলাতে পারবে?
এই সময়
তারুণ্যের তরল আধুনিকতা, তারুণ্যের পাতলা সম্পর্ক
আজকের তারুণ্যকে বলা যায় উল্টানো নারকেলের মতো। ওপরটা সাদা ও নরম, ভেতরটা বাদামি ও কঠিন। ওপরটা হলিউডি-বলিউডি, ভেতরটা স্বদেশি। ওপরটা মোবাইল ভেতরটা স্থির। বাইরে পপ কালচার ভেতরে পরিবার। আজকের মধ্যবিত্ত-উচ্চবিত্ত তারুণ্যের মন বুঝতে এই দুইয়ের সংঘাতকে বুঝতে হবে। এই বৈপরীত্যের মধ্যে দেখতে পাই দুই ধরনের আধুনিকতা। সমাজতাত্ত্বিক জিগমুন্ট বৌম্যান এর ভাষায় বললে লিকুইড ও সলিড আধুনিকতা তথা তরল আধুনিকতা বনাম ভারী আধুনিকতার টানাটানি। 
সব যুগেই পরিবর্তনের গতি তারুণ্যের ওপরই ভর করে। তার মন হতে চায় বাঁধনহারা হতে। তরল আধুনিকতা তাকে সেই ডাকই দিচ্ছে। টেলিভিশনে ডিজুস ব্র্যান্ডের ‘দুনিয়ার সুখ’ নামের একটি বিজ্ঞাপনচিত্রে দেখা যায়, এক বিষণ্ন তরুণ আর এক বিষণ্ন তরুণী ঘর পালিয়ে, দেয়াল টপকে ছুটে যাচ্ছে কোনো এক আলো-আঁধারির উৎসবে। সেখানে নাচ আছে, উত্তালতা আছে, আছে ফুর্তি। কলেজে উঠে তুমি কী চাও? এক তরুণের উত্তর: মাস্তি। একটি এফএম রেডিও চ্যানেলের নামও রাখা হয়েছে রেডিও ফুর্তি। এমনকি ডিজুসের লোগোর মধ্যেও সেই উত্তাল-ফুর্তি আর দেহজ বিকারের ভঙ্গিমাই ফুটিয়ে তোলা হয়েছে: অনেকগুলো স্তম্ভ একটা কেন্দ্র থেকে ১০ দিকে ছুটে বেরিয়ে যেতে চাইছে। অনেকটা চরম আনন্দে বা ব্যথায় হাত-পা ছুড়ে দেওয়ার মতো। মধ্যবিত্ত ও উচ্চবিত্ত তরুণ-তরুণীদের ফেভারিট সালসা নাচের মধ্যেও সেই দেহজ ভঙ্গিমা আর যৌনাবেগই প্রকাশিত হয়। দুনিয়ার সুখের ওই বিজ্ঞাপনটি হলো আজকের তারুণ্যের তরল আধুনিতার ইশতেহার। 
এই তারল্য, এই বাঁধনহারা দুনিয়ার সুখ, এই ফুর্তি আর কামজ প্রেম তরল আধুনিকতার লক্ষণ। তাহলে কঠিন আধুনিকতা কী ছিল, যা থেকে তরুণেরা পালাতে চায়? তরল আধুনিকতার প্রতীক যদি হয় বলিউডি ফিল্ম বান্টি আউর বাবলির রানী মুখার্জি আর অভিষেক বচ্চন, কঠিন আধুনিকতার প্রতীক হলো হারানো সুরের উত্তম-সুচিত্রা জুটি। সিনেমায় যেমন বাস্তবেও উত্তমের জীবন দায়হীন ফুরফুরা নয়, পরিবারের-সমাজের-জীবনের অনেক দায়িত্ব তাঁর কাঁধে। নায়িকা সুচিত্রারও উপায় নেই সব বাধা উপেক্ষা করে নায়কের কাছে যাওয়া। প্রেম তাঁদের জীবনে একবারই আসে, কিন্তু আজীবন সেই স্মৃতির দুঃখমাখা সুরভি বহন করে চলতে হয়। তাঁরা কেউ কাউকে শেষ পর্যন্ত পায় না, তবু তাঁরা বিশ্বাস করে, ‘তুমি যে আমার ওগো তুমি যে আমার।’ এই প্রেম কঠিন, কোনো মানসিক ডিটারজেন্টেই এই দাগ ওঠে না। বাস্তবেও উত্তমকে অকালে প্রয়াণ করতে দেখি, আর সুচিত্রা সেনকে দেখি লোকচক্ষুর আড়ালে স্বেচ্ছা নির্বাসনে চলে যেতে। এই প্রেম আজ অচল। সচল হলো বান্টি আউর বাবলির যতক্ষণ ভালো লাগে ততক্ষণ আছি টাইপের প্রেম। জনম জনম তব তরে কাঁদিব আজ কেউ আর বলে না।
ক্যারিয়ার হলো তার ধ্যান-জ্ঞান। গরমের ছুটিতে তারা গ্রামের বাড়ি যায় না, একটা কোর্স করে কিংবা পার্টটাইম জব করে সিভি ভারী করে। আত্মীয়তা থেকে বন্ধুত্ব তাকে বেশি টানে। প্রেম তার স্ট্যাটাসের অনুষঙ্গ মাত্র। বয়ফ্রেন্ড বা গার্লফ্রেন্ড থাকলে আড্ডায় বা পার্টিতে কদর বাড়ে, বন্ধুদের চোখটাটানি দেখার সুখ হয় এবং বলা বাহুল্য, দুজনেরই সালসা নাচ শেখা থাকলে ভালো। নইলে শুনতে হবে ‘পাপ্পু কান্ট ডান্স সালা’। কঠিন আধুনিকতার যুগের শেষ গান ছিল, কেয়ামত সে কেয়ামত তক ছবির ‘পাপা ক্যাহতে হয়, বড়া নাম করে গা’। আর আজকের পাপ্পু নাম নয় বড় কাম করতে চায়, প্রতিষ্ঠা পেতে চায়, চায় সৌভাগ্যের ব্রেক। 
আজকের বান্টি আর বাবলিরা চায় সম্পর্ক হালকা হোক, চাপ তৈরি না করুক। বিশ্বাস, আস্থা, দায়, মূল্যবোধ তাদের কাছে বাড়তি ঝামেলা। উত্তম-সুচিত্রার জাদুকরি প্রেমের মোহের চেয়ে গার্লফ্রেন্ড-বয়ফ্রেন্ড টাইপের সম্পর্কই তাকে স্বস্তি দেয়। বিজ্ঞাপনের ভাষায় বললে, ‘সুবিধা অনেক কিন্তু ওজনে হালকা; ব্যবহার করেই দেখুন!’ বিনোদন ম্যাগাজিনের প্রেমঘটিত উপদেষ্টা অথবা মনস্তাত্ত্বিক কাউন্সেলররাও এখন এই পরামর্শই দেন। সুনীল গঙ্গোপাধ্যায়ের উপন্যাস ভালবাসা, প্রেম নয় এরা চায় না। এরা চায় প্রেম, ভালোবাসা নয়। বাস্তব প্রয়োজনের সঙ্গে রোমান্টিক চাওয়ার সংগতি স্থাপনের সমস্যারই প্রতিফলন ঘটে এই মনোভাবে।
তরল আধুনিকতার আরেকটি প্রতীক হলো মোবাইল। মোবাইল প্রজন্ম ও তরল আধুনিকতা প্রায় সমার্থক। তার অস্থির জগতে একমাত্র স্থির বিষয় হলো মোবাইল। মোবাইল মানে ক্যারিয়ার ও বন্ধুত্বের গতিশীল নেটওয়ার্ক। মোবাইল ফোনের নেটওয়ার্ক তারুণ্যেরও নেটওয়ার্ক। সম্পর্কের চেয়েও দামি এই নেটওয়ার্ক। তরল তারুণ্য সম্পর্ককে ভয় পায়, সে চায় হালকা নেটওয়ার্কের মধ্যে পালকের মতো ভাসতে। তরল আধুনিকতা ও ভারী আধুনিকতার পার্থক্য ল্যান্ডফোন আর মোবাইল ফোন দিয়েও বোঝানো সম্ভব। 
ল্যান্ডফোনকে থাকতে হয় দেয়ালের পাশে টেবিলের ওপর স্থির হয়ে। তার জন্য তারের লাইন লাগে, লাগে প্লাগ ও সকেটের সঙ্গে স্থায়ী যোগাযোগ। কিন্তু মোবাইল-ইন্টারনেটের নেটওয়ার্কে থাকার জন্য কোনো প্লাগ, কোনো লাইন, কোনো ঘর-টেবিলের প্রয়োজন নেই। ঘর-বাহির এখানে একাকার। নেটওয়ার্কে ঢোকা ও বেরিয়ে আসা কেবল একটা ক্লিকের ব্যাপার। যুক্ত থাকার জন্য কোনো দায়, আস্থা, বিশ্বাস, ভার কিছুই নিতে হবে না। ইচ্ছেমতো বন্ধু হওয়া বা বাতিল করায়ও কোনো মানা নেই। ভার্চুয়াল বন্ধুত্বকে তাই বলা যায় পাতলা সম্পর্ক। সেজন্যই বুঝি তা এত জনপ্রিয়। অন্যদিকে কারও সঙ্গে সম্পর্ক করা মানে অন্য রোমান্টিক সম্ভাবনার দরজা বন্ধ করে দেওয়া। তরল আধুনিকতার যৌনতা ও প্রেম কমিটমেন্ট ও ভালোবাসা ছাড়াও সম্ভব। অনেকটা পণ্যের মতো, চাইবামাত্র তৃপ্তি পাবেন, কিছুক্ষণ পর ভুলে যাবেন এবং আবার চাইবেন। কবি শহীদ কাদরী বহু আগেই বলেছেন, ‘প্রেমিক মিলবে প্রেমিকার সাথে ঠিকই, কিন্তু শান্তি পাবে না পাবে না পাবে না।’ আর রবিঠাকুরের গান তো আছেই, ‘এরা সুখের লাগি চাহে প্রেম, প্রেম মেলে না’। আজকের তারুণ্য বলবে, সুখের চেয়ে আনন্দই উত্তম। এই আনন্দ-মাস্তি-ফুর্তির হালকা নেটওয়ার্ক গভীর সম্পর্কের ভার বইতে পারে না। ফেসবুকে তারই বেশুমার নজির। 
মিলান কুন্ডেরার বিখ্যাত উপন্যাস আনবিয়ারেবল লাইটনেস অব বিয়িং বা সত্তার অসহ্য নির্ভার এরও বিষয় ছিল এই টানাপোড়েন। নায়ক অনেকটা মাসুদ রানার মতো, কাছে টানে কিন্তু জড়াতে চায় না কাউকেই। কারও দায়িত্ব নেওয়া, প্রেমের বন্ধনে জড়ানো তার ভারী লাগে, হাঁসফাঁস লাগে। কিন্তু উপন্যাসের শেষে তাকেই দেখা যায়, তানিয়া নামের মফস্বলের মেয়েটির সঙ্গে রাজধানী ছেড়ে গ্রামে চলে যেতে, যেখানে তারা সন্তান জন্ম দেবে, খামার গড়ে তুলবে, দুজনের জন্য শুধু দুজনই থাকবে, এমন আস্থা তাদের। নায়ক থমাসের তখন মনে হয়, নিদায় নির্ভার ভেসে বেড়ানোটাই বরং অসহনীয়।
তরল বা কঠিন, পাতলা বা গভীর যা-ই হোক, শেষ পর্যন্ত জীবন একটাই। সেই জীবনকে রাংতার মতো একদিকে চকচকে আর অন্যদিক ফাঁকা রয়ে গেলে হতাশার বোধে জর্জরিত হওয়া বিচিত্র নয়। তারুণ্য নিজেকে এতটা হালকা ও তরল করতে পারে না যে, সামাজিক-রাজনৈতিক দায়দায়িত্ব ছাপিয়ে তারা বেলুনের মতো ওপরে উঠে যাবে। বেলুন একসময় ফাটে বা চুপসায়। আবার যে সমাজ-রাজনীতি তাদের স্বতঃস্ফূর্ততাকে আটকায়, সেটাও ভেঙে পড়তে পারে। 
তা যে পারে, তা প্রমাণ করেছে তিউনিসিয়ার যুব প্রজন্ম। তাদেরও ছিল মোবাইল নেটওয়ার্ক, ফেসবুক-নেশা আর তরল আধুনিকতার পাতলা সম্পর্ক। বৈষম্য, বেকারত্ব ও স্বৈরশাসনের ঘেরাটোপের বাইরে সেটাই ছিল তাদের সচলায়তন। কিন্তু দুঃশাসন একসময় তাদের বেপরোয়া করে তোলে। মুহাম্মদ বুয়াজিজ নামের এক তরুণ গায়ে আগুন ধরিয়ে আত্মাহুতি দিয়ে রুখে দাঁড়ানোর ডাক দেয়। এই আগুন দাবানল হয়, তার তাপ ভার্চুয়াল দুনিয়ার পাতলা নেটওয়ার্কেও লাগে। 
যে বাস্তব দুনিয়ার দুঃখ তাদের ভার্চুয়াল দুনিয়ার দিকে ঠেলেছিল, সেই দুনিয়ার চাপেই তারা আবার ঘুরে দাঁড়ায়। লাখো তরুণ-তরুণী পথে নেমে বিপ্লব ঘটিয়ে ফেলে। ২৪ বছরের স্বৈরশাসনের খলনায়ক বেন আলী দেশ ছেড়ে পালাতে বাধ্য হন। তাদের এই ঘুরে দাঁড়ানোতেই ইতিহাস জেগে উঠল, ঘটল বহু কাঙ্ঘিত পরিবর্তন। এই পরিবর্তন সলিড ও কঠিন। যে তরল আধুনিকতা ও পাতলা সম্পর্কের নেটওয়ার্ক তাদের ভাসাচ্ছিল, এবার তারাই সেই নেটওয়ার্ককে ভাসিয়ে দেয় সেই কঠিন পরিবর্তনের সংগ্রামে। তরল আধুনিকতা তাদের উল্টানো নারকেল বানাতে চাইলেও, জীবনের ডাকে তারা সোজা হয়, কঠিনের বিরুদ্ধে দেখায় কাঠিন্য আর কোমলকে বাঁচিয়ে রাখে বুকের ভেতর। 
মাতৃভাষা বাংলার মর্যাদা কোথায়
ভাষার মাস
আবার এসেছে ফেব্রুয়ারি: স্বাধীনতা, মুক্তি, সাম্য, গণতন্ত্র—আধুনিক বাঙালির সব শুভচেতনার মাস। বহু বছর ধরে ফেব্রুয়ারি আমাদের ভাষার মাস, সৃজন-মননশীলতা প্রকাশের মাস, বই-উৎসবের মাস। অমর একুশে গ্রন্থমেলা ঘিরে পুরো মাসে বিরাজ করে আনন্দ-উৎসবের পরিবেশ। একুশে ফেব্রুয়ারি আসার আগে থেকেই বাজে গান: ‘আমার ভাইয়ের রক্তে রাঙানো একুশে ফেব্রুয়ারি...’।
কিন্তু আমাদের প্রাণপ্রিয় মাতৃভাষার কী অবস্থা? বাংলা বাংলাদেশের রাষ্ট্রভাষা; কিন্তু সরকারি দাপ্তরিক কাজে বাংলার ব্যবহার পর্যাপ্ত নয়। বাংলা ভাষায় আইন প্রণীত হচ্ছে, কিন্তু উচ্চ আদালতে এখনো বাংলা চালু হয়নি। ব্যবসা-বাণিজ্যে বাংলা ভাষার স্থান নেই বললেই চলে। সেমিনার, সিম্পোজিয়ামে আলোচনা-বক্তৃতা চলে ইংরেজিতে, প্রতিবেদন ও অন্যান্য লেখালেখির ভাষাও ইংরেজি। তরুণ-তরুণীরা মাতৃভাষা বাংলা নয়, আন্তর্জাতিক ভাষা ইংরেজি রপ্ত করতে চান। উচ্চশিক্ষায় বাংলার ব্যবহারও কম। বিশ্ববিদ্যালয় পর্যায়ে প্রবন্ধ-সন্দর্ভ রচনায় বাংলার চেয়ে ইংরেজি বেশি প্রাধান্য পায়। শিশুদের শিক্ষার ক্ষেত্রে শুধু ইংরেজি মাধ্যমের বিদ্যালয়ের প্রসার নয়; বাংলার প্রতি অবহেলা সাধারণ বিদ্যালয়েও কম নয়। সর্বস্তরে বাংলা ভাষা চালু করার উদ্যোগ কখনো বেগবান হয়নি। অর্থনৈতিক কর্মকাণ্ডে, মানবিক যোগাযোগের ক্ষেত্রে মাতৃভাষার প্রতিষ্ঠা না ঘটলে বাংলা ভাষা ব্যবহারের প্রসার ঘটা কঠিন। একটি জাতীয় পরিকল্পনা প্রয়োজন, শুধু বাংলার জন্য নয়, এ দেশের অন্যান্য জনগোষ্ঠীর ভাষার উন্নতি সাধনের লক্ষ্যেও। বর্তমান সরকার আন্তর্জাতিক মাতৃভাষা ইনস্টিটিউট প্রতিষ্ঠা করেছে, আশা করি এই প্রতিষ্ঠান বাঙালিসহ এ দেশের সব জাতিগোষ্ঠীর মাতৃভাষা বিকাশে উদ্যোগ নেবে।
আজ থেকে শুরু হচ্ছে অমর একুশে গ্রন্থমেলা, আমাদের সবচেয়ে বড় সাংস্কৃতিক উৎসবগুলোর একটি। মূলত এই মেলাকে কেন্দ্র করেই সজীব ও প্রাণবন্ত আছে আমাদের সৃজনশীল পুস্তক প্রকাশনা শিল্প। গ্রন্থমেলা যেন সুষ্ঠুভাবে চলে, সেদিকে কর্তৃপক্ষ নিশ্চয়ই লক্ষ রাখবে। বইপ্রেমী মানুষ এই মাসজুড়ে বই কিনবে, বই পড়া ও উপহার দেওয়ার চর্চা চলবে, পাঠকের সংখ্যা ক্রমশ বাড়বে, পুস্তক প্রকাশনার জগতে আরও বৈচিত্র্য আসবে—ফেব্রুয়ারি মাস ঘিরে এসবই আমাদের প্রত্যাশা।
গদ্যকার্টুন
অফিসে আসলে আমরা কী করি
অফিসে লোক নিয়োগ দেওয়া হয়েছে প্রচুর; কার্পেট থেকে শুরু করে কম্পিউটার, জিনিসপাতি, রসদপত্র কম কেনা হয়নি; বিশেষজ্ঞ উপদেষ্টা নিয়োজিত আছেন, তার পরও দেখা যাচ্ছে, অফিসের কর্মদক্ষতা কমে গেছে। কারণ কী? কারণ কর্মচারী ও কর্মকর্তারা অফিসে আসেন ঠিকই, কিন্তু কাজের কাজ করেন না। তাহলে ওই সময়ে তাঁরা করেনটা কী? এটা জানার জন্য মানবসম্পদ বা হিউম্যান রিসোর্স বিভাগ থেকে একটা জরিপপত্র পাঠানো হলো প্রত্যেক কর্মকর্তা-কর্মচারীর কাছে। জরিপপত্রটি নিম্নরূপ:
জরিপপত্র
অফিস সময়ে আপনি কী করেন? সঠিক উত্তরের পাশে টিক দিন। একাধিক ঘরে টিক দেওয়া যেতে পারে। বরং সেটাকেই আমরা উৎসাহিত করছি।
অ. নিষ্ফল মিটিং করা
আ. মিটিংয়ের মধ্যে আলোচনায় বিঘ্ন ঘটানো
ই. মিটিংয়ের সময় নিজেকে জ্ঞানী প্রমাণের চেষ্টা করা
ঈ. বিরতির জন্য অপেক্ষা করা
উ. মিটিংয়ের সময় চায়ের জন্য অপেক্ষা করা
ঊ. মিটিংয়ে অনুপস্থিত সহকর্মীর দোষত্রুটি বিস্তারিত তুলে ধরা
ঋ. সহকর্মী-বন্ধুর দোষত্রুটি ঢাকার চেষ্টা করা
এ. আপনার মতো বুদ্ধিমান নয়, এমন সহকর্মীকে কিছু বোঝানোর চেষ্টা করা
ঐ. আপনাকে মোটেও পছন্দ করেন না, এমন সহকর্মীর সঙ্গে সম্পর্ক উন্নয়নের চেষ্টা করা
ও. নাশতা কিনে আনতে দেওয়া
ঔ. নাশতার জন্য অপেক্ষা করা ও নাশতা খাওয়া
ক. কিছু ঘটার পর আপনি প্রতিক্রিয়া দেখাবেন, এমন পরিস্থিতির জন্য অপেক্ষা করা
খ. চুলকানি অনুভব করা
গ. চুলকানো
ঘ. ঘুম-ঘুম অনুভব করা
ঙ. ঘুমানো
চ. চাকরিটা যে কত বিরক্তিকর, তা নিয়ে অনুযোগ করা
ছ. কম বেতন নিয়ে অনুযোগ করা
জ. কাজের চাপ নিয়ে অনুযোগ করা
ঝ. ঊর্ধ্বতন কর্মকর্তাকে নিয়ে অনুযোগ করা
ঞ. ব্যক্তিগত সমস্যা নিয়ে অনুযোগ করা
ট. দুই দিন ধরে সর্দি-কাশিতে ভোগা
ঠ. অফিসের স্টেপলার, কাগজ ইত্যাদি নিজের ব্যাগে ভরে ফেলা
ড. অফিসের প্রিন্টারটি নষ্ট করে ফেলার পর সাফাই দেওয়া
ঢ. অফিস থেকে ফোন করে বাড়ির গৃহকর্মীকে কাজ বুঝিয়ে দেওয়া
ণ. অফিসের ফোন থেকে বন্ধুর স্ত্রীর খোঁজখবর নেওয়া
ত. অফিসের ফোন ও কম্পিউটার ব্যবহার করে সন্তানের জন্মদিনের পরিকল্পনা তৈরি করা
থ. অফিসের কম্পিউটার ও প্রিন্টার ব্যবহার করে সন্তানের স্কুলের কাজ করে দেওয়া
দ. অফিসের ইন্টারনেট সংযোগ ব্যবহার করে ক্যারিয়ার-বিষয়ক ওয়েবসাইট দেখা ও নতুন করে সিভি তৈরি করা
ধ. নানা জায়গায় সিভি পাঠানো
ন. অফিসের সময়ে অন্য জায়গায় চাকরির সাক্ষাৎকার দিতে যাওয়া
প. ঊর্ধ্বতন কর্মকর্তার সামনে কাজের ভান করা
ফ. কাজটা দারুণ উপভোগ করছেন এমন ভান করা
ব. অফিসে বসে বই, চিত্রনাট্য, গান লেখা ইত্যাদি সৃজনশীল কাজ করা
ভ. জানালা দিয়ে ট্রাফিক জ্যাম দেখা এবং এর ভয়াবহতা সম্পর্কে ৪০ মিনিটের বক্তব্য দেওয়া
ম. কম্পিউটার দ্রুত কাজ করছে না বলে যেকোনো কাজে তিন গুণ সময় লাগানো
য. ঘণ্টায় দুবার ওয়াশরুমটা ঘুরে আসা
র. বাথরুমে টয়লেট পেপার নেই কেন, তার কারণ অনুসন্ধানের চেষ্টা
ল. অফিসের ফোন ব্যবহার করে ব্যক্তিগত চিকিৎসকের সঙ্গে আলাপ করা
শ. অফিসের ফোন ব্যবহার করে রূপবিশেষজ্ঞের পরামর্শ নেওয়া
ষ. অফিসের ফোন ব্যবহার করে বাড়ির রংমিস্ত্রিকে কাজ বুঝিয়ে দেওয়া
স. অফিসের ফোন ব্যবহার করে বাড়িতে পানি নেই, সেই সমস্যার সমাধান করার চেষ্টা
হ. ফেসবুক বন্ধ কেন, তা নিয়ে অনুযোগ করা
ক্ষ. ফেসবুকের অভাবে টুইটার, মাইস্পেসে অ্যাকাউন্ট খোলা
ড়. ই-মেইল পড়া
ঢ়. ই-মেইল পড়তে পড়তে হাসা
য়. ই-মেইলের মোক্ষম জবাব ভাবা
ৎ. ই-মেইলের জবাব লেখা
ং. ই-মেইল পাঠানো
ঃ. অফিসের ফোন ব্যবহার করে প্রেমালাপ চালিয়ে যাওয়া
ঁ. ইন্টারনেটে চ্যাট করা
অঅ. অফিসে কোট ঝুলিয়ে রেখে অফিসের কাজের অজুহাতে বাইরে চলে যাওয়া
আআ. অফিসে বসে বাইরের অফিসের জন্য কনসালট্যান্সি করা
ইই. বসে বসে গদ্যকার্টুন পড়া।
প্রিয় পাঠক, আপনি এই লেখাটা পড়েছেন? আপনি কি লেখাটা কোনো অফিসে বসে পড়ছেন? তাহলে আপনি আমাদের অভিনন্দন গ্রহণ করুন। আপনার উত্তর যদি হ্যাঁসূচক হয়, তাহলে এবার আমরা আসব বিদ্যালয়পর্যায়ে প্রবর্তিত সৃজনশীল প্রশ্নের কায়দায়। ওপরের অংশটা পড়ে আপনি নিজেই একই ধরনের একটি জরিপপত্র তৈরি করুন। আপনার জরিপপত্রের বিষয় হবে, আমাদের জাতীয় সংসদ অধিবেশনের সংসদ সদস্যদের পারফরম্যান্স। সংসদ অধিবেশন চলাকালে একজন মাননীয় সংসদ সদস্য কী করে থাকেন? তিনি কি মনোযোগ দিয়ে বক্তার কথা শ্রবণ করেন এবং প্রয়োজনীয় প্রতিক্রিয়া ব্যক্ত করেন? তিনি কি নিজের দলের বক্তার বক্তৃতার সময় টেবিল চাপড়ে অভিনন্দন জানান, নাকি হঠাৎ করতালি ও ফাইল তালির শব্দ শুনে চমকে ওঠেন?
জাতীয় সংসদ অধিবেশনে বিরোধী দল কেন অনুপস্থিত থাকে, কেন তারা অনেক দিন পর এক দিনের জন্য হাজির হয়, এই বিষয়ে নিজের ভাষায় দুটো অনুচ্ছেদ লিখে ফেলুন। লিখেছেন? আপনার সময় ভালোই কেটেছে। এবার আপনার অফিস সময় শেষ হলো। আপনি এবার বাড়ি যেতে পারেন। অবশ্যই আধঘণ্টা আগেই আপনাকে বেরোতে হবে। কারণ আজকাল রাস্তাঘাটের যা অবস্থা!
আমার আজকের গদ্যকার্টুন এখানেই সমাপ্ত। বলা বাহুল্য, এই রচনাটি ইন্টারনেট অবলম্বনে রচিত। তবে একটা কৌতুক না বলে লেখাটা শেষ করছি না।
বস বললেন, আপনি অফিসে দেরি করে আসেন কেন?
‘স্যার, ঘুম থেকে উঠতে দেরি হয়ে গেছে।’
‘সেকি! আপনি বাড়িতেও ঘুমান নাকি?’
দুই দেশকেই দায়িত্বশীল আচরণ করতে হবে
সীমান্ত সমস্যা
বাংলাদেশ-ভারতের সীমান্ত পৃথিবীর মধ্যে অন্যতম দীর্ঘ সীমান্ত। আবার এই সীমান্তেই রয়েছে পৃথিবীর বৃহত্তম কাঁটাতারের বেড়া। গত ১০ বছরে এই সীমান্তে এক হাজারেরও বেশি মানুষ নিহত হয়েছে। সম্প্রতি সীমান্তে বিএসএফের গুলিতে ফেলানী নামের এক কিশোরীর মৃত্যু ও তাঁর লাশ কাঁটাতারের বেড়ায় ঝুলে থাকার ঘটনা দেশবাসীর মনে ব্যথা ও ক্ষোভেরও জন্ম দিয়েছে। এই পরিপ্রেক্ষিতে উভয় দেশের পক্ষ থেকে সীমান্ত সমস্যা সমাধানে উদ্যোগও লক্ষ করা গেছে। কেবল সরকারি পর্যায়েই নয়, দুই দেশেরই নাগরিক ও মানবাধিকার সংস্থার কর্মীরাও সমস্যাটি সমাধানে আলোচনা চালিয়ে যাচ্ছেন। গত শনিবার ঢাকায় এ রকমই একটি মতবিনিময় সভায় দুই দেশের বিশেষজ্ঞ ও মানবাধিকারকর্মীরা সীমান্তে হত্যা-নির্যাতন বন্ধে উদ্যোগী হওয়ার আহ্বান জানিয়েছেন।
বিশেষজ্ঞরা একমত হয়েছেন যে, সীমান্ত সমস্যাটি মূলত অর্থনৈতিক। দুই দেশের সীমান্তবাসীই যার যার সরকারের উপেক্ষার শিকার। সে কারণেই দুই পারের মানুষ পরস্পরের ওপর অর্থনৈতিকভাবে নির্ভরশীল হয়ে পড়ে। সীমান্ত এলাকায় কর্মসংস্থানের অভাবও মানুষকে সীমান্ত পেরিয়ে উপার্জনের পথে যেতে প্ররোচিত করে। জীবিকার তাগিদেই তারা জীবনের ঝুঁকি নিয়ে বৈধ কাগজপত্র ছাড়াই সীমান্ত পাড়ি দেয়। দুর্ভাগ্য হলো, এসব ভাগ্যসন্ধানী নিরীহ মানুষ ভারতের সীমান্তরক্ষী বাহিনীর ‘দেখামাত্রই গুলি নীতি’র শিকার হয়। শুধু গুলিই নয়, সীমান্ত পারাপারের সময় দরিদ্র নারীদের পাচার-নির্যাতনের অভিযোগও রয়েছে। অবৈধভাবে সীমান্ত পারাপার বেআইনি কাজ বটে, কিন্তু এর জন্য বিনা বিচারে গুলি করে হত্যা কোনোভাবেই গ্রহণীয় নয়।
সীমান্তে চোরাচালানও এক বাস্তবতা। বিশেষত ভারতীয় গরু আনা নিয়ে প্রায়ই সংঘর্ষের ঘটনা ঘটে। দুই দেশই যেহেতু এই অবৈধ বাণিজ্যের ফলভোগী, সেহেতু সীমান্ত-বাণিজ্যকে আইনসংগত উপায়ে চলতে দিলে অসুবিধা কোথায়? সে কারণেই মতবিনিময় সভার সাউথ এশিয়ান ফোরাম ফর হিউম্যান রাইটসের সাধারণ সম্পাদক তপন বোসও বলেন, দুই দেশের সরকারই সীমান্তের মানুষকে ‘সৎছেলেমেয়ে’র মতো দেখে। এ অবস্থার পরিবর্তনে সীমান্ত এলাকায় কর্মসংস্থান ও অর্থনৈতিক কার্যক্রম বাড়ানো জরুরি। প্রয়োজনে খুদে ব্যবসায়ীদের অস্থায়ী পাসপোর্ট ও ভিসা এবং পারমিট দেওয়া যেতে পারে। এ ছাড়া বাংলাদেশ থেকে ভারতীয় সীমান্ত দিয়ে মানব পাচারও এক পুরোনো সমস্যা। এরও সমাধান চাই।
নিসর্গ
সামান্য ও অসামান্য
খবরে প্রকাশ, জাহাঙ্গীরনগর বিশ্ববিদ্যালয়ের ঝিলগুলোতে এ বছর কমসংখ্যক অতিথি পাখি এসেছে এবং কারণ হিসেবে পরিবেশ বিনষ্টি ও মাছ চাষের কথা বলা হয়েছে। পার্ক ও বিদ্যালয়ের জলাশয়ে মাছের চাষ এবং চত্বরে মেহগনি, সেগুন ও আকাশমণির মতো অর্থকরী বৃক্ষ আবাদ এখন রেওয়াজে পরিণত। দুটোই বাণিজ্যিক বিষয়, অবশ্যই প্রয়োজনীয়, তবে যথাস্থান পার্ক ও বিশ্ববিদ্যালয় চত্বর নয়। রমনা লেকে একদা নানা রঙের অজস্র শাপলা, এমনকি আমাজন লিলিও ছিল। মাছ চাষের কল্যাণে সবই গেছে এবং লেকটি এখন নিষ্প্রাণ ও মলিন। লিলিপুলের মতো ঝিলের সৌন্দর্যায়নও একটি বহুচর্চিত শিল্প। রমনা লেকের কিনার ঘেঁষে পানিপসন্দ গাছপালা এবং ভেতরে পদ্ম-শাপলা লাগালে এই জলস্থান হারানো ঐশ্বর্য ফিরে পেত এবং পার্কের বৃক্ষশোভার সঙ্গে একীভূত হতে পারত, তাতে গোটা চত্বরের সৌন্দর্য বাড়ত বহুগুণ। কিন্তু বাণিজ্যিক মাছের চাষ থাকলে নৈবচ নৈবচ। প্রকৃতি ও সৌন্দর্যকে ছাড় দেওয়ার গুরুত্ব আমরা ভুলতে বসেছি, একরৈখিক বৈষয়িক ভাবনায় আমাদের মনোজগৎ ক্রমেই আবিল হয়ে উঠছে আর সব উন্নয়ন কর্মকাণ্ড হারাচ্ছে নান্দনিকতার মাত্রা।
জাহাঙ্গীরনগর বিশ্ববিদ্যালয়ে আমার যাতায়াত আছে। একবার দেখলাম, ঝিলের পাড়ে লাগানো দু-তিনটি তালগাছ কুপোকাত হতে চলেছে। জানা গেল, মাটিভুক গ্রাসকার্প মাছেরাই এই অঘটন ঘটিয়েছে। কেন এই বাণিজ্যিক মাছের চাষ? এতে কতটাই বা আর্থিক লাভ হবে বিশ্ববিদ্যালয়ের? উপযোগী বিকল্প ভাবনাও কিন্তু ছিল। অতিথি পাখির যাতায়াত নির্বিঘ্ন করার সঙ্গে সঙ্গে এখানে সৌন্দর্য, শিক্ষা ও সংরক্ষণের মেলবন্ধন ঘটানো যেত দুষ্প্রাপ্য মাছ ও বিপন্ন জলজ গাছগাছড়া লাগিয়ে। প্রসঙ্গত, জনসংখ্যার চাপে জলাভূমি সংকোচন ও অতি আহরণে আজ অনেক মৎস্য ও জলজ উদ্ভিদ প্রজাতি বিলুপ্তপ্রায়। বিশ্ববিদ্যালয়ের শিক্ষকেরা নিশ্চয়ই এমনটি দেখে থাকবেন বিদেশের শিক্ষাঙ্গন ও পার্কগুলোতে। এ ক্ষেত্রে একটি অসুবিধা হলো, এ দেশে ল্যান্ডস্কেপিংয়ে দক্ষ লোকের অভাব। আমাদের স্থাপত্য বিদ্যালয়ে বিষয়টির চর্চা প্রায় নেই, অন্যথা বিদ্যালয়চত্বর ও পার্কগুলো যথাযথ আঙ্গিকে গড়ে উঠতে পারত।
একাত্তরের মুক্তিযুদ্ধে আগরতলায় থাকার সময় প্রাসাদের পেছনে একটি লেক দেখেছিলাম, ছেয়ে আছে এক জাতের সুগন্ধি লীল-শালুকে (Nymphaea capensis)। গন্ধমোদিত নীলের কী আশ্চর্য শোভা। একটি নমুনা আছে বলধা উদ্যানে, আছে ব্যক্তিগত সংগ্রহেও। শুনেছি, মৌলভীবাজারের মাধবপুর চা-বাগানের লেকে আছে অনেকগুলো। একসময় গাছগাছালির খোঁজে দূর-দূরান্ত ঘুরেছি, দেখেছি অনেক ছোট-বড় হাওর-বাঁওড়, কোনো কোনোটি প্রকৃতির অপূর্ব শিল্পকর্ম, কৃত্রিম ঝিলসজ্জার আদর্শ। এগুলো আজ বিলীয়মান। যখন লোপ পাবে, তখন চিরতরে হারিয়ে যাবে আমাদের প্রকৃতির আরেকটি অনন্য প্রতিমা।
মেহগনি, সেগুন ও আকাশমণির ব্যাপক চাষে আমাদের দেশি দারু বৃক্ষ এখন কোণঠাসা। লাভজনক বিধায় এটি নিয়ন্ত্রণ কঠিন। কিন্তু পার্ক ও বিদ্যালয়চত্বরে এগুলোর আগ্রাসন বড়ই দৃষ্টিকটু। এখানে এই গাছপালা লাগালে ও বড় হতে দিলে সেগুলো থেকে রেহাই মেলা কঠিন, তাতে চত্বরশোভার ব্যাপক ক্ষতি। কিছুদিন আগে দেশের দক্ষিণের এক বিশ্ববিদ্যালয়ের উপাচার্য তাঁদের ক্যাম্পাস থেকে আকাশমণি উচ্ছেদ-বিষয়ে আমার পরামর্শ চেয়েছিলেন। আমি সেগুলো টিকিয়ে রাখতে বলেছি। অনাকাঙ্ক্ষিত হলেও একসঙ্গে অনেক গাছ কেটে ফেলা নান্দনিক বিচারে অযৌক্তিক। নির্বিচারে বিদেশি প্রজাতি পোষণের দায়ভার আমাদের অনেক দিন বইতেই হবে। সিলেটে শাহজালাল বিজ্ঞান ও প্রযুক্তি বিশ্ববিদ্যালয়ের ক্যাম্পাস সৌন্দর্যায়নের শুরুতে সেখানকার তিনটি টিলায় সিলেট বিভাগের বনবৃক্ষের একটি সংগ্রহ গড়ে তোলার সিদ্ধান্ত গৃহীত হয়েছিল, কিন্তু পরবর্তী কালে প্রশাসনের নানা রদবদলে তা আর বাস্তবায়িত হয়নি। এখন একটি টিলাজুড়ে আছে সেগুন। অত্যন্ত গুরুত্বপূর্ণ একটি সিদ্ধান্তের এমন দুঃখজনক অপমৃত্যু কেবল আমাদের দেশেই সম্ভব।
দালানকোঠা নির্মাণের ব্যাপারে সরকারের নানা আইন আছে। বৃহৎ কোনো নির্মাণে ল্যান্ডস্কেপিং বাধ্যতামূলক করলে এবং যথাসম্ভব বেশি সংখ্যায় বনজ গাছগাছালি লাগানোর শর্ত রাখলে সমস্যার একটা সুরাহা হতে পারে। এতে প্রজাতিবৈচিত্র্যের সুরক্ষা ও শিক্ষা দুটিই লাভবান হবে
ইজতেমা বিশ্বমানবতার কল্যাণ ও শান্তির প্রেরণা
আখেরি মোনাজাত
আখেরি মোনাজাতের মধ্য দিয়ে আজ শেষ হচ্ছে বিশ্ব ইজতেমার প্রথম পর্ব। শুরু থেকে বিশ্ব ইজতেমা একবারেই অনুষ্ঠিত হলেও এবার ৪৫তম ইজতেমা প্রথমবারের মতো দুই পর্বে হচ্ছে। প্রথম পর্বে ঢাকার অদূরে টঙ্গীর তুরাগ নদের তীরে দেশের ৩৩ জেলার মুসল্লিদের সঙ্গে বিদেশ থেকে আসা মুসল্লিসহ কয়েক লাখ ধর্মপ্রাণ মুসলমান সমবেত হয়েছেন। শুক্রবার আনুষ্ঠানিকভাবে শুরু হওয়া ইজতেমার প্রথম দিনে লাখো মুসল্লি সমবেত হন ইজতেমা ময়দানে। পবিত্র হজের পর মুসলিম সম্প্রদায়ের সবচেয়ে বড় ধর্মীয় সমাবেশ এই ইজতেমা। আখেরি মোনাজাতে বিশ্বের সব মুসলমানের শান্তি, সমৃদ্ধি ও ইসলামধর্মের মূল আদর্শ বজায় রাখতে মহান আল্লাহর কাছে প্রার্থনা করবেন সমবেত মুসল্লিরা।
শুক্রবার আনুষ্ঠানিকভাবে শুরু হলেও আগে থেকেই সেখানে ধর্মপ্রাণ মুসলমানদের উপস্থিতি বাড়তে শুরু করে। প্রথম দিন ফজরের নামাজের পর আমবয়ানের মধ্য দিয়ে ইজতেমার আনুষ্ঠানিক কার্যক্রম শুরু হয়। প্রথম দিন জুমার নামাজ পড়তে সেখানে আশপাশ এলাকা থেকে বহু মুসল্লি যোগ দেওয়ায় ইজতেমা প্রাঙ্গণ কানায় কানায় ভরে গেলে মূল ময়দান ছাড়িয়ে আশপাশ এলাকায় বিস্তৃত হয় জামাত। নামাজ শেষে তাঁদের অনেকে ফিরে এলেও আজ আখেরি মোনাজাত উপলক্ষে সারা দেশ থেকে আরও অনেকে এই সমাবেশে যোগ দেবেন বলে আশা করা হচ্ছে।
আখেরি মোনাজাতের মধ্য দিয়ে ইজতেমার প্রথম পর্ব শেষ হওয়ার পর চার দিন বিরতি দিয়ে ২৮ জানুয়ারি শুরু হবে দ্বিতীয় পর্ব। বাকি জেলাগুলোর মুসল্লিরা এ পর্বে ইজতেমায় সমবেত হবেন।
১৯৬৬ সালে তুরাগ নদের তীরে ইজতেমা স্থানান্তরিত হওয়ার পর থেকে পর্যায়ক্রমে এই সমাবেশে দেশ-বিদেশের মুসলমানদের অংশগ্রহণ এবং এর আকার বৃদ্ধি ইসলামের বিশ্বভ্রাতৃত্বের অনন্য দিকটি তুলে ধরছে। এবার ইজতেমার প্রথম দিনে ৯৫টি দেশ থেকে যোগ দিয়েছেন নয় হাজার মুসল্লি। অন্যবারের তুলনায় এ সংখ্যা অনেক বেশি। বোঝা যায়, বিশ্বব্যাপী ধর্মপ্রাণ মুসলমানদের কাছে ইজতেমার গুরুত্ব বাড়ছে। অনেক আলেমও এসেছেন বিশ্বের বিভিন্ন দেশ থেকে। তাঁদের বয়ানে তাঁরা ইসলামের প্রকৃত মর্মবাণী ও মানবিক আদর্শের দিকগুলো তুলে ধরেছেন।
তুরাগ নদের তীরে এই ইজতেমায় প্রতিবছর এত মানুষের সমাবেশ ঘটে যে স্বাভাবিক কারণেই সমাবেশস্থলে মুসল্লিদের কিছু সমস্যা ও দুর্ভোগের মধ্যে পড়তে হয়। এবারও এ ধরনের কিছু সমস্যা লক্ষ করা গেছে। পর্যাপ্ত খাওয়ার পানি, পয়োনিষ্কাশন বা খাবারের আয়োজনের ক্ষেত্রে সমস্যা লক্ষ করা গেছে। ভবিষ্যতে এর আয়তন আরও বাড়লেও মুসল্লিরা যাতে খুব একটা কষ্টে না পড়েন, সে জন্য ইজতেমার ব্যবস্থাপনা আরও উন্নত করার দিকে নজর দেওয়া উচিত।
আজ বিশ্ব ইজতেমার আখেরি মোনাজাতে অংশ নেওয়া লাখো মুসলমান সৃষ্টিকর্তার কাছে বিশ্বমানবতার শান্তি, সম্প্রীতি ও কল্যাণ কামনা করবেন এবং অন্তরের পরিশুদ্ধি লাভের জন্য প্রার্থনা করবেন। বিশ্ব ইজতেমার এই সমাবেশ মানবতার শান্তি ও কল্যাণ প্রতিষ্ঠায় আমাদের প্রেরণা জোগাবে সেটাই প্রত্যাশা।
নগর দর্পণ: চট্টগ্রাম
কেন আত্মহত্যা করতে চেয়েছিলেন তাহের?
মুক্তিযুদ্ধের সময় জন্মই হয়নি তাহেরের। দেশ স্বাধীন হওয়ার আরও ছয় বছর পর ১৯৭৭ সালে তাঁর জন্ম। মুক্তিযুদ্ধ নিয়ে তাঁর কোনো স্মৃতি থাকার কথা নয়। কিন্তু বাবার কাছে শুনেছেন নিজের পরিবারের দুর্ভোগ-লাঞ্ছনা ও দুঃসহ অভিজ্ঞতার কথা। বাবা মমতাজউদ্দিনের আবাস ও সামান্য জমি ছিল রাউজানের ইদিলপুর গ্রামে। মুক্তিযুদ্ধের অব্যবহিত আগে ও মুক্তিযুদ্ধের নয়টি মাস রাউজানের মানুষ কী দুঃসহ জীবন কাটিয়েছে, তার সাক্ষ্য আজও ছড়িয়ে-ছিটিয়ে আছে সেখানকার বিভিন্ন পরিবারে, গ্রামের পথে-ঘাটে-প্রান্তরে। মুসলিম লীগের প্রভাবশালী নেতা ও পাকিস্তানের তৎকালীন স্পিকার ফজলুল কাদের চৌধুরীর (সালাউদ্দিন কাদের চৌধুরীর বাবা) অনুগত বাহিনীর হত্যা-নির্যাতন ও অগ্নিসংযোগের কারণে মুক্তিযুদ্ধের সমর্থক মানুষজন ও সংখ্যালঘু পরিবারগুলোর জন্য দোজখে পরিণত হয়েছিল রাউজান।
যারা এলাকা ছেড়ে পালিয়ে বেঁচেছিল, তাদেরই একজন মমতাজ উদ্দিন। ভিটেমাটি ফেলে তিনি সপরিবারে চলে গিয়েছিলেন রাঙামাটি। এ সময় তাঁর অসুস্থ সদ্যোজাত কন্যাসন্তানটি মারা গিয়েছিল বিনা চিকিৎসায়। রাঙামাটিতে গিয়ে পুরোনো শহীদ মিনার এলাকায় বাসস্ট্যান্ডে একটি ঝুপড়ি তুলে ভাতের হোটেল দিয়ে জীবিকা নির্বাহ করছিলেন তিনি। কিন্তু দুর্ভাগ্য পিছু ছাড়েনি তাঁর। গোপনে মুক্তিযোদ্ধাদের খাবার সরবরাহ করেন—এই অভিযোগে তাঁর হোটেলটি পুড়িয়ে দিয়েছিল রাজাকাররা। আবু লাইনম্যান নামের একজন মুক্তিযোদ্ধার নিয়মিত যাতায়াত ছিল এই হোটেলে। তাঁকে খুঁজতে এসে পাকিস্তানি সেনা ও রাজাকাররা বেধড়ক পিটুনি দেয় তাঁকে। অশীতিপর বৃদ্ধ মমতাজউদ্দিন আহমদ এখনো শরীরে বয়ে বেড়াচ্ছেন সেই স্মৃতি। বাবার কাছে সেই দিনগুলোর কথা শুনে দেশ, মুক্তিযোদ্ধা ও স্বাধীনতা নিয়ে এক ধরনের আবেগ ও ভালোবাসার অনুভূতি জন্ম নিয়েছিল তরুণ তাহেরের মনে, পাশাপাশি রাজাকার-আলবদরের প্রতি প্রচণ্ড ঘৃণা।
বঙ্গবন্ধুর কথা শুনেছিলেন বাবার কাছে, ইতিহাস পড়ে জেনেছিলেন, তাঁর নেতৃত্বে কীভাবে ঐক্যবদ্ধ হয়েছিল পুরো জাতি। সপরিবারে বঙ্গবন্ধুর হত্যাকাণ্ড তাই ক্ষুব্ধ ও ব্যথিত করেছে তাহেরকে। স্কুলজীবনে জড়িয়ে পড়েছিলেন এক-আধটু রাজনীতির সঙ্গে। কোনো পদ-পদবি ছিল না, জাতীয় ছাত্রলীগের কর্মী ছিলেন। লেখাপড়া বেশি দূর এগোয়নি। এইচএসসি পাস করে দায় নিতে হয়েছে সংসারের। গাড়ি চালানো শিখে চট্টগ্রাম শহরের বহদ্দারহাটে এসে নিয়মিত মাইক্রোবাস চালানোর কাজ নিয়েছেন। এর মধ্যে বিয়ে করে সংসারী হয়েছেন, জনক হয়েছেন সন্তানের। এভাবে চলতে থাকলে মো. আবু তাহের উদ্দিনকে নিয়ে নতুন করে কিছু লেখার ছিল না। কিন্তু তাহেরের জীবনটি হঠাৎ পাল্টে গেল একটি ঘটনার সূত্রে।
২০০৯ সালের ২০ নভেম্বর কয়েকজন বন্ধুর সঙ্গে খাগড়াছড়ি থেকে চট্টগ্রামে আসছিলেন তাহের। পথে ফটিকছড়ির বিবিরহাটে নেমেছিলেন চা খাওয়ার জন্য। সেখানে শুনলেন, বিএনপির স্থানীয় একটি সমাবেশে বক্তব্য দেবেন সালাউদ্দিন কাদের চৌধুরী। তিন বন্ধু হঠাৎ সিদ্ধান্ত নিলেন, সভায় যোগ দিয়ে শুনবেন কী বলেন সাকা। সেদিন তাঁর বক্তব্য শুনে ক্ষোভে-বিস্ময়ে বিমূঢ় হয়ে পড়েছিলেন তাহের ও তাঁর বন্ধুরা।
মাত্র এক দিন আগে বঙ্গবন্ধু হত্যার রায় ঘোষণা হয়েছে। এর এক দিন পরই বঙ্গবন্ধুকে নিয়ে, তাঁর হত্যাকাণ্ডের রায় নিয়ে প্রকাশ্যে এ রকম কটূক্তি করার, বিদ্রূপ ও ব্যঙ্গ করার সাহস স্বাধীনতাবিরোধী হিসেবে চিহ্নিত একজন রাজনীতিক কোথায় পেলেন তা ভেবে পাননি তাঁরা। মুঠোফোনে পুরো বক্তৃতার ভিডিও ধারণ করলেন তাহের। ঠাট্টা-তামাশা করে অনেক কথা সাকা বলেছেন। বলেছেন, ১৫ আগস্ট জাতির জন্য গুরুত্বপূর্ণ দিন; ১৫ আগস্ট না হলে বাংলাদেশের জনগণ ভোটের অধিকার ফিরে পেত না; বঙ্গবন্ধু হত্যার রায় জাতি মেনে নেয়নি; প্রয়োজনে ১৫ আগস্ট থেকে শিক্ষা নিতে হবে ইত্যাদি।
তাহের ঠিক করলেন, এই ঔদ্ধত্যের প্রতিবাদ জানাবেন। নভেম্বরের ২৯ তারিখ আদালতে গেলেন তিনি। কিন্তু স্বরাষ্ট্র মন্ত্রণালয়ের অনুমতি নেই বলে রাষ্ট্রদ্রোহী মামলা নেওয়া হলো না। ডিসেম্বরের ১ তারিখ স্বরাষ্ট্র মন্ত্রণালয়ে সাকার বিরুদ্ধে রাষ্ট্রদ্রোহ মামলার অনুমতি চেয়ে আবেদন করলেন। ৩ ডিসেম্বর মামলা উঠল আদালতে। আদালত মামলাটি আমলে নিয়ে গ্রেপ্তারি পরোয়ানা জারি করেন সাকার বিরুদ্ধে। তিনি বিদেশে ছিলেন, ফিরে এসে ৬ ডিসেম্বর জামিন নিলেন হাইকোর্ট থেকে।
এর পর থেকে শুরু হলো হুমকি-ধমকি-নির্যাতন। সাকার বাহিনী পিছু নিল তাহেরের। চট্টগ্রাম শহরের বাদুড়তলায় তাঁর ভাড়া বাসায় হামলা করল তারা। সৌভাগ্যক্রমে বাসায় ছিলেন না তাহের। কিন্তু ঘরের মালপত্র ভেঙেচুরে কর্মফল ভোগ করার বার্তা দিয়ে গেল তারা। এরপর এক বছরের মধ্যে ১১ বার বাসা বদল করতে হয়েছে তাঁকে। স্ত্রী-সন্তানকে গ্রামের বাড়িতে পাঠিয়ে দিয়ে ছদ্মবেশে আজ এখানে, কাল ওখানে থেকেও রেহাই পাননি তাহের। অন্তত ১৮ বার হামলার শিকার হয়েছেন। নিরাপত্তাহীনতার কারণে নগরের বিভিন্ন থানায় ১০টি সাধারণ ডায়েরিও করেছেন তিনি। কিন্তু নিরাপত্তা নিশ্চিত হয়নি, এমনকি গেল বছরের ২৬ মার্চ রাঙামাটির শহীদ মিনারে ফুল দিতে গিয়ে সরকারি গানম্যানের উপস্থিতিতেই শিকার হয়েছেন সাকা বাহিনীর।
তাহের ভেবেছিলেন, আওয়ামী লীগের নেতা-কর্মীরা থাকবেন তাঁর পাশে। কিন্তু সে রকম সাহায্য-সহযোগিতা তো পানই নি, বরং সেখানেও আছে তাঁর তিক্ত অভিজ্ঞতা। মুঠোফোনে উপর্যুপরি হুমকি পেয়ে পাঁচলাইশ থানায় গিয়েছিলেন অভিযোগ জানাতে। পুলিশের কর্মকর্তা হুমকিদাতার ফোন নম্বর সম্পর্কে বিস্তারিত তথ্য নিয়ে জানতে পারেন, নম্বরটি চট্টগ্রাম নগর আওয়ামী লীগের একজন নেতার ছেলের। পুলিশের কর্মকর্তা ওই ছেলের সঙ্গে কথা বললে তিনি ফোন করার কথা স্বীকার করে বলেছেন, ‘জাস্ট ফান।’
আওয়ামী লীগের নেতা-কর্মীদের অসহযোগিতা বা কারও কারও বিরূপ আচরণের পেছনে কী মনস্তত্ত্ব কাজ করছে জানতে চেয়েছিলাম। তাহের জানিয়েছেন, ‘হয়তো তাঁদের ধারণা, আমি সাকার বিরুদ্ধে মামলা করে দলে পদ-পদবি পাওয়ার বা নেতা হওয়ার চেষ্টা করছি।’ বিষণ্ন কণ্ঠে তাহের বললেন, ‘আমি তো নেতা হতে চাই না, সে যোগ্যতাও আমার নেই। আমি শুধু চেয়েছি, যাদের হাতে এ দেশের মানুষ নির্যাতিত হয়েছে, মুক্তিযোদ্ধারা খুন হয়েছেন, যারা স্বাধীন দেশে দাঁড়িয়ে দেশের স্থপতির সম্পর্কে প্রকাশ্যে কটূক্তি করার দুঃসাহস দেখাচ্ছে, তাদের বিচার হোক।’
ঘরে-বাইরে এ রকম শত্রুতা, হুমকি-হামলা-মামলার শিকার হয়ে পর্যুদস্ত তাহের গত ৩ ডিসেম্বর চট্টগ্রাম প্রেসক্লাবে একটি সংবাদ সম্মেলন করে ঘোষণা দিয়েছিলেন, ৩১ ডিসেম্বরের মধ্যে যদি সালাউদ্দিন কাদের চৌধুরী গ্রেপ্তার না হন, তাহলে ওই দিন রাতেই আত্মহত্যা করবেন তিনি। বলেছেন, ‘আমার জীবন দিয়ে যদি এই ঘাতকের বিচার হয়, তাহলে আমি জীবন দিতে চাই। এতে শহীদদের আত্মা কিছুটা হলেও শান্তি পাবে।’
৩১ ডিসেম্বরের আগেই সাকা চৌধুরী গ্রেপ্তার হওয়ায় জীবন দিতে হয়নি তাহেরকে। কিন্তু জীবন এখনো তাঁর শঙ্কামুক্ত নয়। ১৯ জানুয়ারি সাকার বিরুদ্ধে ফটিকছড়ি থানা পুলিশের করা রাষ্ট্রদ্রোহ মামলার সাক্ষ্য দিতে গিয়ে চট্টগ্রাম আদালত ভবন প্রাঙ্গণে সাকার সমর্থকদের রোষানলে পড়েছিলেন তিনি। পুলিশের উপস্থিতিতেই এই সমর্থকেরা বারবার হামলা করতে চেয়েছে তাঁর ওপর। এমনকি পুলিশ তাঁকে রক্ষা করতে গেলে পুলিশের ওপরও হামলা চালিয়েছে সাকার বাহিনী। এ সময় আদালত প্রাঙ্গণে উপস্থিত ছিলেন সাকার স্ত্রী-পুত্র-কন্যারাও।
বিভিন্ন সংবাদমাধ্যমে সালাউদ্দিনের স্ত্রী-কন্যারা আবেগময় বক্তব্য দেন, তাঁদের স্বামী বা বাবার প্রতি অমানবিক আচরণের অভিযোগ করেন। দেশি-বিদেশি মানবাধিকার সংস্থাগুলোও তাঁর প্রতি মানবিক আচরণের আবেদন জানিয়েছে। আমাদের এতে দ্বিমত নেই। কিন্তু সালাউদ্দিনের বিরোধিতা করেন যাঁরা, যাঁরা তাঁর কৃতকর্মের বিচার চান, তাঁদের প্রতি মানবিক আচরণ হচ্ছে কি না, তাঁরা নিঃশঙ্কচিত্তে বিচার প্রার্থনা করতে পারছেন কি না, সেই নিশ্চয়তা দেবে কে? তাঁদের ওপর হুমকি-হামলার প্রতিকার করা, অনুগত সন্ত্রাসী বাহিনীর হাত থেকে তাঁদের রক্ষা করাটাও নিশ্চয়ই মানবাধিকারের পর্যায়েই পড়ে?
বিশ্বজিৎ চৌধুরী: কবি, লেখক ও সাংবাদিক।
পানি ব্যবস্থাপনা
ঢাকার নদী-খাল সংরক্ষণের দায়িত্ব কার?ঢাকার ভেতরের এবং আশপাশের নদী, খাল ও জলাভূমি দখল ও দূষণ নিয়ে লেখালেখির শেষ নেই। কিন্তু কোনো কাজ হচ্ছে না। ওয়াসা ও বিআইডব্লিউটিএ খাল উদ্ধার ও নদী খননের প্রকল্প হাতে নিচ্ছে, ঘটা করে তার উদ্বোধনও হচ্ছে, পত্রপত্রিকা-টেলিভিশনে ফলাও করে প্রচারও হচ্ছে, কিন্তু ফলাফল শূন্য বা বিপরীত। হচ্ছে আরও দখল, আরও দূষণ। সবই কি দুর্নীতির কারণে, নাকি গোড়ায় গলদ? কারণ, আমরা ভুল পথে চলছি। আমরা কাজটা যার নয়, তাকে টাকা দিচ্ছি আর সে বাহাদুরি নিতে গিয়ে সব লেজেগোবরে করে দিচ্ছে।
মূল প্রশ্ন হলো, ঢাকার নদী, খাল, জলাভূমি সংরক্ষণের দায়িত্বটা কার? সঠিক উত্তর হলো, পানি উন্নয়ন বোর্ডের। কিন্তু আমরা তার জবাবদিহি চাই না। প্রশ্ন উঠতে পারে, অভিযোগের ভিত্তি কী? উত্তর হলো, এসব প্রতিষ্ঠান সৃষ্টির জন্য রাষ্ট্রের আইন এবং মন্ত্রণালয়গুলোর ওপর অর্পিত কার্যপ্রণালিবিধিই প্রমাণ। আইন অনুয়ায়ী, ওয়াসার দায়িত্ব বিশুদ্ধ পানি সরবরাহ এবং পয়োবর্জ্য শোধন করে নদীতে ফেলা। বিআইডব্লিউটিএর দায়িত্ব নদীপথের ঘাটগুলো পরিচালনা ও সংরক্ষণ এবং নদীপথ সচল রাখা। নিষ্কাশন বা নদী ব্যবস্থাপনার দায়িত্ব এ দুই প্রতিষ্ঠানের কারোরই নয়। রাষ্ট্রীয় আদেশে এ দায়িত্ব পানি উন্নয়ন বোর্ডের।
২০০০ সালের ২৬ নম্বর আইনের ৬(ক) ধারায় নদী ও নদী অববাহিকা নিয়ন্ত্রণ ও উন্নয়ন এবং বন্যা নিয়ন্ত্রণ ও পানি নিষ্কাশন, সেচ ও খরা প্রতিরোধের লক্ষ্যে জলাধার, ব্যারাজ, বাঁধ, রেগুলেটর বা অন্য যেকোনো অবকাঠামো নির্মাণের দায়িত্ব পানি উন্নয়ন বোর্ডের। এর ১৫ ধারায় এক হাজার হেক্টরের অধিক এলাকার নিষ্কাশন প্রকল্প গ্রহণ পানি উন্নয়ন বোর্ডের ওপর ন্যস্ত আছে। বাংলাদেশে সরকারের চলতি কার্যবিধি অনুযায়ী, পানিসম্পদ মন্ত্রণালয়ের ওপর অর্পিত দায়িত্বের মধ্যে ২ ধারায় সেচ, বন্যা নিয়ন্ত্রণ, জলাবদ্ধতা দূরীকরণ, নিষ্কাশন ও ভূমিক্ষয় রোধে সাধারণ নীতিমালা প্রণয়ন এবং কারিগরি সহায়তা এবং ৮ ধারায় ভূমি সংরক্ষণ, নিষ্কাশন, জলাবদ্ধতা দূর ইত্যাদি কথা বলা আছে। এসব কারণেই পানি উন্নয়ন বোর্ড ঢাকা মহানগরকে পূর্ব ও পশ্চিম দুই অংশে ভাগ করে নিষ্কাশন প্রকল্পও হাতে নিয়েছে। এর পূর্বাংশের এলাকা ১২ হাজার ৪০০ হেক্টর, পশ্চিমাংশের ১৩ হাজার ৬০০ হেক্টর। এর মধ্যে পশ্চিমাংশের কাজ অনেক এগিয়েও গেছে। কিন্তু এ দুটি প্রকল্পের প্রধান কাজ বাঁধের ব্যাপারেই আমরা পানি উন্নয়ন বোর্ডের খবরদারি করি, নিষ্কাশনের বেলায় খোঁজ নিই না।
পানি উন্নয়ন বোর্ডের ব্যবস্থাপনায় একটা বড় সুবিধা হলো, খাল-নদী জরিপের জন্য এর একটি মরফোলজি সার্কেল আছে এবং ছয়টি ডিজাইন সার্কেলের অধীনে একটি বড় ডিজাইন দপ্তর আছে। ঢাকার নদী ও নিষ্কাশন খালগুলো পুনরুদ্ধারে এসব জরিপ ও ডিজাইন দপ্তরের মাধ্যমে প্রবাহপথের নকশা করা দরকার। উল্লেখ্য, একটি নিষ্কাশন খালের পাড় থাকে, বৃষ্টিপাতের সময় যা উপচে পানি প্রবাহিত হয়। ঢাকার খালগুলোর পাড় এমনকি তলাও ভরাট হয়ে যাওয়ায় বৃষ্টিপাতের সময় পানিপ্রবাহপথ না পেয়ে শহরের ভেতর জলাবদ্ধতা সৃষ্টি করে রাস্তাঘাট তলিয়ে দেয়। তাই শুধু খাল উদ্ধার করেই নয়, এর প্রবাহপথ পুনরায় ডিজাইন করে পুনর্বহাল করা দরকার। না হলে খাল উদ্ধার হলেও বর্জ্য, মাটি ও বালুতে ভরাট হয়ে থেকে প্রবাহপথের উন্নতি করতে পারবে না। এ রকম বেহাল দশাই বরং পুনরায় দখলদারদের প্রলুব্ধ করবে। ঢাকার জেলা প্রশাসক ভূমি মন্ত্রণালয়ের দায়িত্বপ্রাপ্ত প্রতিনিধি হিসেবে কেবল ইজারা দিতে পারেন, আবার খাল পুনরুদ্ধার করার মহড়া করতে পারেন, কিন্তু নগরের জলাবদ্ধতা দূর করা তাঁর কম্ম নয়। তবে তিনি যদি পানি উন্নয়ন বোর্ডের সুপারিশমতো খালগুলোর নকশা অনুযায়ী প্রবাহপথ বজায় রাখতে আইন প্রয়োগ করেন এবং প্রবাহপথের জমি ইজারা দেওয়া বন্ধ করেন, তাহলে কাজ হবে। প্রশ্ন হলো, পানি উন্নয়ন বোর্ড তার ওপর ন্যস্ত দায়িত্ব পালনে কতটা আগ্রহী?
ঢাকা ও নারায়ণগঞ্জবাসীর প্রতিদিনের চাহিদা ১৮০ কোটি লিটার পানির বিপরীতে ওয়াসার শোধন কারখানা থেকে আসে সর্বোচ্চ ২৭.৫ কোটি লিটার। বাকিটা আসে ভূগর্ভস্থ পানির স্তর থেকে; এই পানি শোধন করা লাগে না। এ দুই নগরের পয়োবর্জ্যের পরিমাণ দৈনিক দেড় হাজার টন। ওয়াসা তার পাগলার একমাত্র পয়োবর্জ্য শোধনকেন্দ্র থেকে শোধন করে সর্বোচ্চ ১২০ হাজার টন, বাকিটা কাভার্ড ড্রেন ও স্টর্ম সিউয়ারের মাধ্যমে খাল আর নদীতে পাঠিয়ে দেয়। এ দুই নগরে এখন প্রতিদিন ছয় হাজার টন কঠিন বর্জ্য এবং ৫০ হাজার টন তরল শিল্পবর্জ্য সৃষ্টি হয়। কঠিন বর্জ্যের অর্ধেকের মতো আশপাশে ছড়িয়ে গেলেও বাকিটা এবং শিল্পবর্জ্যের পুরোটাই চলে যায় নদী, খাল ও জলাভূমিতে। বিআইডব্লিউটিএ বুড়িগঙ্গা নদীর বর্জ্য তোলার প্রকল্প হাতে নিয়ে এক তামাশা শুরু করেছে। এতে যে পরিমাণ কঠিন বর্জ্য প্রতিদিন তোলা হচ্ছে, তার চেয়ে অনেক গুণ বেশি কঠিন বর্জ্য প্রতিদিন নদীতে ফেলা হচ্ছে। এসব কে রোধ করবে?
আশি ও নব্বইয়ের দশকে ভূমিদস্যুদের দৌরাত্ম্য ঢাকাসহ দেশব্যাপী ছড়িয়ে পড়ে। পরিবেশবাদীদের আন্দোলনের মুখে ঢাকা মহানগর, বিভাগীয় শহর ও জেলা শহরের পৌর এলাকাসহ দেশের সব পৌর এলাকার খেলার মাঠ, উন্মুক্ত স্থান, উদ্যান ও প্রাকৃতিক জলাধার সংরক্ষণ তথা সরকারি জমির জবরদখল ঠেকাতে জারি হয় ২০০০ সালের ৩৬ নম্বর আইন। কিন্তু কোনো শহরে এ আইন কার্যকর করার জন্য অবশ্যই পৌর এলাকার একটি মাস্টারপ্ল্যান থাকার প্রয়োজন ছিল, যা কেবল ঢাকা, চট্টগ্রাম, খুলনা ও রাজশাহী মহানগরের আছে। দেশের অধিকাংশ পৌর এলাকার কোনো মাস্টারপ্ল্যান না থাকায় আইনটি সেখানে অকার্যকর হয়ে যায়। এদিকে ঢাকা মহানগরের ১৯৯৭ সালের মাস্টারপ্ল্যানও কাজে এল না। কারণ সড়ক, শিল্প এলাকা, আবাসিক এলাকা, উদ্যান, জলাভূমি ও বিপণি এলাকার বিস্তারিত নগর পরিকল্পনার কিছুই তার মধ্যে ছিল না।
ঢাকা মহানগরের আশপাশের সরকারি জমি জবরদখল ঠেকাতে হাইকোর্ট ২৫ জুন ২০০৯ সিএস ম্যাপের ভিত্তিতে ঢাকার নদী ও জলাভূমির সীমানা নির্ধারণের আদেশ দেন। কিন্তু ২০১০ সালে রাজউকের ডিটেইলড এরিয়া প্ল্যান বা ড্যাপ প্রণয়ন করা হয় আরএস ম্যাপের ভিত্তিতে, যাতে নদী, খাল ও জলাভূমির অবৈধ দখলকে বৈধতা দেওয়া হয়েছে। এতে হাইকোর্টের আদেশ মোটেই কার্যকর করা যাবে না। তা ছাড়া ১৯৯৭ সালের মাস্টারপ্ল্যানে ‘ফ্লাড প্লেইন’ বা প্লাবনভূমি হিসেবে চিহ্নিত পূর্ব দিকের নিম্নভূমি এলাকাকে ডিটেইলড এরিয়া প্ল্যানে শহর হিসেবে দেখিয়ে বালু নদের তীরের বেরাইদ, সাঁতারকুল, বালুরপাড় গ্রামগুলো বরাবর উঁচু জায়গায় নতুন করে হ্রদ সৃষ্টি করার নকশা দেওয়া হয়েছে। সম্পূর্ণ অবাস্তব এবং উদ্দেশ্যমূলক এই নকশার মাধ্যমে ঢাকার চারদিকে ভূমিদস্যুদের দখলকৃত ও বালু দিয়ে ভরাটকৃত বিস্তীর্ণ জলাভূমি দখল করাকে বৈধতা দেওয়া হয়ে গেছে।
আওয়ামী লীগ সরকার ২০০১ সালে পানিসম্পদ মন্ত্রণালয়ের এক সিদ্ধান্তের মাধ্যমে ‘হাওর ও জলাভূমি উন্নয়ন বোর্ড’ সৃষ্টি করে। কার্যপ্রণালিবিধি অনুযায়ী এই বোর্ডকে কার্যকর করে পানিসম্পদ মন্ত্রণালয়ের অনেক দায়িত্ব একে দেওয়া যেত। কিন্তু এই বোর্ড কোনো আইনের মাধ্যমে গঠিত না হওয়ায় এখনো সাবালকত্ব অর্জন করতে পারেনি। এই বোর্ডের নাম পাল্টে ‘হাওর ও জলাভূমি সংরক্ষণ বোর্ড’ করে এবং পানিসম্পদমন্ত্রীকে চেয়ারম্যান করে একে এখনই কার্যকর করা দরকার। ঢাকা মহানগরের জলাভূমিগুলো সংরক্ষণের দায়িত্ব একটি নির্দিষ্ট সংস্থার হাতে পড়লে জবাবদিহি বাড়বে।
উদোর পিণ্ডি বুধোর ঘাড়ে চাপিয়ে সরকার যতই প্রকল্প গ্রহণ করুক বা সেসবের অগ্রগতির প্রচার করুক না কেন, জনগণের দেওয়া রাজস্বের টাকা অপচয় আর লুটপাট হয়ে দুর্বৃত্তদের পেটে যাবে ও যাচ্ছে। ফলে সমস্যা তো দূর হবেই না, বরং বাড়বে এবং বাড়তি হিসেবে জনগণের ঘাড়ে চাপবে প্রকল্প গ্রহণ বাবদ অতিরিক্ত ঋণের বোঝা।
প্রকৌশলী ম. ইনামুল হক: সাবেক মহাপরিচালক, পানিসম্পদ পরিকল্পনা সংস্থা। 
বাংলাবান্ধার বন্ধন সুদৃঢ় হোক
দ্বিপক্ষীয় স্থলবন্দর উদ্বোধন
আঞ্চলিক বা উপ-আঞ্চলিক সহযোগিতার দিক উন্মোচনে বাংলাবান্ধা হতে পারে মাইলফলক। বাংলাবান্ধার ওপারে ভারতীয় ভূখণ্ডের নাম ফুলবাড়ী। এলাকাটির এমন এক কৌশলগত অবস্থান, যা শুধু দুই প্রতিবেশীকেই নয়, একসঙ্গে চার প্রতিবেশীকে বাঁধতে পারে। শনিবার সবুজ পতাকা উড়িয়ে ভারতের অর্থমন্ত্রী প্রণব মুখার্জি ও বাংলাদেশের কৃষিমন্ত্রী মতিয়া চৌধুরী এই স্থলবন্দর উদ্বোধন করেন। তবে ঘটনাটি পূর্ণতা পেত যদি সেখানে নেপাল ও ভুটানের মন্ত্রীরাও হাজির থাকতেন। ভারতীয় ভূখণ্ড দিয়ে নেপালের কাকরভিটার সঙ্গে বাংলাবান্ধার ট্রানজিট চালু হয়েছিল ১৯৯৭ সালে। বাংলাদেশ ও নেপালের বাণিজ্যমন্ত্রীরা ওই সময় সেখানে উপস্থিত ছিলেন। কিন্তু নানা কারণে সেই উদ্যোগ ভেস্তে যায়।
অগ্রাধিকারের ভিত্তিতে এই চার প্রতিবেশীর মধ্যে যত বেশি মাত্রায় সম্পর্ক স্থাপন ও তার বিকাশ ঘটানো সম্ভব হবে, ততই পারস্পরিক সম্পর্ক জোরদার হবে। ঢাকায় বিমসটেক সচিবালয় প্রতিষ্ঠার ঘোষণা এবং চতুর্দেশীয় বাণিজ্য মিলনস্থলের উদ্বোধন একই সূত্রে গাঁথা। এর আগে যখন এই গুরুত্বপূর্ণ স্থলবন্দরটি চালু করা হয়েছিল, তখন চুক্তি ছিল না। বাংলাবান্ধা এক সুতোয় সরাসরি বাঁধতে পারে তিনটি দেশকে—ভারত, নেপাল ও ভুটান। ২০১০ সালে দিল্লিতে শেখ হাসিনা-মনমোহনের যৌথ ইশতেহারে এই আন্তদেশীয় বাণিজ্য-সংযোগ কার্যকরভাবে চালুর অঙ্গীকার করা হয়েছিল। তাই সর্বোচ্চ রাজনৈতিক সদিচ্ছা যদি থাকে, তাহলে বাংলাবান্ধার বিকশিত হওয়ার সম্ভাবনা অনেক।
সার্কের ইউরোপীয় ইউনিয়ন হয়ে ওঠা আমাদের লক্ষ্য। কিন্তু সেই পথে যেতে হলে অনেকগুলো ধাপ পেরোতে হবে। চতুর্দেশীয় বাণিজ্যবন্ধনকে যথাসম্ভব ব্যাপকতা দেওয়া সম্ভব হলে আমরা সেই লক্ষ্যে পৌঁছাতে পারব। ভারত আগামী ছয় মাসের মধ্যে ফুলবাড়ীতে প্রয়োজনীয় অবকাঠামো নির্মাণ করে যাত্রী চলাচলের ব্যবস্থা করার আশ্বাস দিয়েছে। এই আশ্বাস বাংলাদেশের মানুষের জন্য অত্যন্ত তাৎপর্যপূর্ণ। কারণ, বাংলাবান্ধায় অভিবাসনসংক্রান্ত প্রয়োজনীয় অবকাঠামো বিদ্যমান। দার্জিলিংয়ে অনেক বাংলাদেশি ছাত্রছাত্রী অধ্যয়ন করে। বাংলাবান্ধা ব্যবহার করতে পারলে তাদের যাতায়াত সহজ ও সাশ্রয়ী হবে। অন্যদিকে দার্জিলিং ও নেপালে প্রতিবছর ৪০ থেকে ৫০ হাজার পর্যটক যান। বাংলাবান্ধা দিয়ে যাতায়াতের সুযোগ থাকলে বাংলাদেশকে তাঁরা ট্রানজিট হিসেবে ব্যবহারে আগ্রহী হবেন। এ জন্য ঢাকা-শিলিগুড়ি বিমান রুট থাকা দরকার।
বর্তমানে এই বন্দর দিয়ে তালিকাভুক্ত ভারতীয় পণ্য আমদানিতে বিধিনিষেধ আছে। বাংলাদেশের পণ্য যেতে পারে, কিন্তু ভারত থেকে পাথর ছাড়া অন্য কিছু আসতে পারে না। বাংলাদেশের ব্যবসায়ীদের দাবির সঙ্গে আমরাও সহমত পোষণ করি যে, এ বন্দর দিয়ে সব ধরনের পণ্য আমদানি-রপ্তানির সুযোগ থাকতে হবে। অন্যথায়, যে উদ্দেশ্যে বাংলাবান্ধা স্থলবন্দর উদ্বোধন করা হয়েছে, তা সফল হবে না। আমরা চাই আঞ্চলিক বাণিজ্যিক সহযোগিতার মেলবন্ধন, যাতে কোন দেশ ক্ষতিগ্রস্ত হবে না, বরং অর্থনৈতিক সমৃদ্ধির পথে একে অপরের সহায়ক হবে। বাংলাবান্ধার বন্ধন সুদৃঢ় হোক।
দাহকালের কথা
সূচক
দৃশ্যগুলো অস্বাভাবিক। কয়েক দিন ধরে দেশের গণমাধ্যমে প্রচারিত ও প্রকাশিত শেয়ারবাজারের সূচক ওঠানামার জুয়াখেলার নানা রঙের কাণ্ডকীর্তি দেখতে দেখতে আমাদের চোখ সেসব সয়েও নিল সম্ভবত নিজে নিজেই। নিয়মও তাই; প্রথম প্রথম খারাপ লাগবে। অস্বস্তি হবে। তারপর একই বিষয়ের পুনরাবৃত্তি যদি চলতেই থাকে, হোক তা ভুল বা অন্যায়, আমাদের মস্তিষ্ক একসময় জেনে যাবে, মেনে নেবে, এটাই স্বাভাবিক। কোন মস্তিষ্ক? কম জানা বা ভুল জানা মস্তিষ্ক। এটা বিজ্ঞানসিদ্ধ মতামত। চারপাশ এ রকম অনেক উদাহরণে সয়লাব হয়ে আছে। দীর্ঘদিন যদি কোনো ভুল বা মিথ্যা বা অনাচার সাবলীল চলতে থাকে, নিরুপায় বোধ তখন শেখায়—যা চলছে, তা-ই স্বাভাবিক। আর সর্বনাশ তখনই ষোলোকলা পূর্ণ করে দেঁতো হাসি হাসে। শেয়ারবাজারের বড় জুয়াড়িরা ছোটদের সর্বনাশের বত্রিশকলা পূর্ণ করে বগল বাজিয়ে নাচছেন। ২০ জানুয়ারি সূচক নেমেছে ৬০০ পয়েন্ট। সময় লেগেছে পাঁচ মিনিট। এরই মধ্যে সব হারানো বিক্ষুব্ধ ক্ষুদ্র বিনিয়োগকারীদের মিছিল মতিঝিল থেকে চলে গেছে সিলেটে, অর্থমন্ত্রীর বাড়ি ঘেরাও করতে। এটাকেই সম্ভবত বিদ্যুৎগতি বলে! সূচক সম্পর্কে, ওঠানামা সম্পর্কে, ২৩৭ কিংবা ৬০০ পয়েন্ট সম্পর্কে আমার কোনো পরিষ্কার ধারণা নেই। আমি কেবল সেসব মুখের দিকে তাকিয়ে দেখছি, যাঁরা বলছেন—এটা স্বাভাবিক এবং যাঁরা হিংস্র উন্মত্ততায় রাজপথে অন্যের জানমালের ওপর হামলা করছেন।
কোনটা স্বাভাবিক? তিন দিন আগে একাধিক দৈনিকে ছাপানো একটি আলোকচিত্র? বিক্ষুব্ধ বিনিয়োগকারীদের হাতে আক্রান্ত একটি ব্যক্তিগত গাড়ি, চালকের আসনে বসে থাকা একজন সিটবেল্ট বাঁধা নারী, একটি হাত গাড়ির দরজা বাইরে থেকে খুলে ফেলেছে, আর একটি হাত সেই চালককে টেনেহিঁচড়ে নামাতে চাইছে গাড়ি থেকে। আতঙ্কিত, বিপন্ন, অসম্মানিত নারীর এই ছবিটি স্বাভাবিক? নাকি ওই ছবিটা? একজন বিনিয়োগকারীকে ছয় জোড়া পা বিরতিহীন লাথি মারতে মারতে রাস্তায় শুইয়ে ফেলেছে? কুণ্ডলী পাকানো শরীরের রক্তাক্ত মুখের ছবিটা স্বাভাবিক? নাকি শেয়ারবাজারের জুয়াখেলায় লোভ ও লাভের নির্লজ্জ ঢেউয়ের দোলা? কোনটা?
জানি না। জানতেও চাই না আমরা। প্রশ্ন করলে উত্তর মেলে না। তাই প্রশ্ন করি না। বাংলাদেশ রাষ্ট্রটা এখন নয় শুধু, বহুকাল ধরেই তো শাসকদের স্বেচ্ছাচারিতা, জনস্বার্থ উপেক্ষা, নিজেদের গোষ্ঠীগত ও ব্যক্তিগত মুনাফা বাড়ানোর যন্ত্র মাত্র। জবাবদিহি, স্বচ্ছতা, আইনের শাসন—এসব শব্দ, বাক্য ও কথা শুধু সংবিধানের পাতায় পাতায় লেখা। আমজনতা সেসব চড়া স্বরে শুনতে পায় শুধু পাঁচ বছর পর পর নির্বাচনের সময়, নির্বাচনী ইশতেহার ও বক্তৃতার মৌখিক প্রতিশ্রুতিতে। তারপর আবার একই মুদ্রার এপিঠ-ওপিঠ। আর তাই তো মস্তিষ্ক মেনে নেয় সব অনাচার—যে, প্রশ্ন না করাটাই স্বাভাবিক। বিশ্বখ্যাত চলচ্চিত্রনির্মাতা সত্যজিৎ রায়ের একটি ছবির নাম হীরক রাজার দেশে। তো হীরকের রাজা স্বাভাবিকভাবেই অত্যাচারী। প্রজারা যেন এসব নিয়ে প্রতিবাদ না করে, রাজার বিরুদ্ধে প্রতিবাদের আঙুল না তোলে—এ জন্য রাজা রাজবিজ্ঞানীকে (রাজার অনুগত বিজ্ঞানী) দিয়ে একটা যন্ত্র বানাল। যন্ত্রটার কাজ হলো মগজ ধোলাই করা। যে প্রশ্ন করে, তাকে প্রশ্নহীন করো। যে প্রতিবাদ করে, তাকে প্রতিবাদহীন করো। একটা সংলাপ মনে পড়ছে; ছাত্রদের মগজ ধোলাই করার পর ছাত্ররা সমস্বরে বলতে থাকে, ‘জানার কোনো শেষ নাই/ জানার চেষ্টা বৃথা তাই...।’
একুশ শতকের মগজ ধোলাই যন্ত্রগুলো অত্যাধুনিক। জোর করে সেখানে কাউকে ঠেলে দিতে হয় না। পৃথিবীজুড়েই এখন ব্যক্তিবাদের জয়জয়কার। ব্যক্তির লাভ, ব্যক্তির স্বার্থ, ব্যক্তির ইচ্ছা, ব্যক্তির সুবিধা—এই হচ্ছে আমাদের ছুটে চলার মূল প্রণোদনা। যদিও মানুষ সামাজিক জীব, সন্দেহ নেই যে সে সমাজবদ্ধ হয়েই বাঁচে। অন্যের সহযোগিতায় বাঁচে, একের শ্রমে অন্যের মঙ্গলধ্বনি শোনা যায়। মানবজাতির নানা কালপর্বে যে যুগপুরুষেরা মানবতা ও মনুষ্যত্বের ঝান্ডা তুলেছিলেন, তাঁদেরও বাণী ছিল তাই। মনে পড়ে, ভাবসম্প্রসারণ শিখতে হয়েছিল আমাদের মাধ্যমিক স্কুলে, ‘আপনারে ল’য়ে বিব্রত রহিতে/ আসে নাই কেহ অবনী পরে/ সকলের তরে সকলে আমরা/ প্রত্যেকে আমরা পরের তরে...!’ বিশ্ববিজ্ঞানের কিংবদন্তি, বিজ্ঞানী আইনস্টাইন বলেছেন...‘আমরা যে খাদ্য গ্রহণ করি তা অপরে তৈরি করে, যে বস্ত্র পরিধান করি তাও অপরের প্রস্তুত, যে গৃহে বাস করি অপরেই তা নির্মাণ করে। অপরের দ্বারা জ্ঞান ও উপলব্ধির প্রায় সমস্ত অংশের সঙ্গে আমাদের পরিচয় ঘটেছে ভাষার মধ্য দিয়ে—সে ভাষা অপরেই সৃষ্টি করেছে।’...এই বোধগুলো আমাদের মস্তিষ্ক থেকে হারিয়ে যাচ্ছে ক্রমশ। কে দায়ী?
১৯৯৯ সালে আমেরিকার বেসরকারি টিভি এবিসি শুরু করেছিল ‘হু ওয়ান্টস টু বি এ মিলিয়নিয়ার’ অনুষ্ঠানটি। তারই আদলে ভারতের স্টার প্লাস টিভি ২০০০ সালে করেছে ‘কৌন বনেগা ক্রোড়পতি’। ব্রিটিশ টেলিভিশন শো ‘পপ আইডল’-এর অনুকরণে ফক্স নেটওয়ার্ক আমেরিকায় ২০০২ সালে শুরু করে আমেরিকান আইডল। ভারতে সেটা নাম বদলে সনি টিভি শুরু করে ২০০৪ সালে ‘ইন্ডিয়ান আইডল’ নামে। বাংলাদেশে ২০০৫ সালে এনটিভি শুরু করেছিল ‘ক্লোজআপ ওয়ান: তোমাকেই খুঁজছে বাংলাদেশ’ নামে। এ বছর বাংলাদেশে ‘কে হবে কোটিপতি’ অনুষ্ঠানের সব আয়োজন প্রায় সম্পন্ন। মুক্তিযুদ্ধের বিজয়ের মাসে ঢাকার আর্মি স্টেডিয়াম নাচিয়ে গেল বলিউডের শাহরুখ খান ও তাঁর দল। বিশ্বকাপ ক্রিকেট উপলক্ষে ১৬ ও ১৮ ফেব্রুয়ারি বলিউডের বাণিজ্যিক শিল্পীদের নিয়ে ‘বিগ শো’ করার সিদ্ধান্ত নিয়েছে খোদ বিসিবি। স্থূল রুচি, দেহসর্বস্ব নৃত্য আর ভিনদেশি ভাষার সংগীত নামের বেলেল্লাপনার এই আয়োজন কি সরকারের বিনা অনুমোদনে হচ্ছে? সরকার তাহলে কাদের? ব্যবসায়ীদের? নাকি বাংলাদেশের? কে না জানে, ব্যবসায়ীদের কোনো স্বদেশ নেই! শুধু লাভ! শুধু মুনাফা! মনুষ্যত্ব? ফুঁ...! সূচকটা প্রতিদিন নিচের দিকে নামছে। চক্ষুষ্মান কেউ নেই?
মাহমুদুজ্জামান বাবু: গায়ক ও সংস্কৃতিকর্মী।
ভিনদেশী শিলপীদের নিয়ে এত কথা কেন। আমাদের বাৃলাদেশী শিলপীরা বাইরে গিয়ে অনুষটান করলে কারও তো সমস্যা হয় না। তাছাড়া cricket world cup তো আন্তজাতিক অনুষটান। এখানে তো বিভিনন দেশের শিলপীরা থাকবেই। মানুষ যদি এদের গরহন করে তাহলে তো কারও সমস্যা হওয়ার কথা না। আমাদের শিলপী নিজেদের অসতিত্ব্ব নিয়ে শনকিত মনে হচেছ । আমাদের দেশে নতুন কিছুর যাতরা শুরু হলে . সবার মধ্যে একটা জাত গেল গেল ভাব।
দুই দু’গুণে পাঁচ
পুনশ্চ বুদ্ধিদীপ্ত রসিকতা
লিখতে বসেই গল্পটা মনে পড়ে গেল: বিলেতের একটি বড় শহরে এক লোক দুটি পেঙ্গুইন নিয়ে রাস্তা দিয়ে হেঁটে যাচ্ছিলেন। আইনশৃঙ্খলা রক্ষাকারী বাহিনীর এক কর্মকর্তার সেটা চোখে পড়ায় তিনি তাঁকে বললেন সেগুলো চিড়িয়াখানায় নিয়ে যেতে। লোকটি মাথা নেড়ে সম্মতি জানালেন। কিন্তু সপ্তাহ খানেক পর পুনরায় একই দৃশ্য অবলোকন করে ওই কর্মকর্তা লোকটিকে উদ্দেশ করে বললেন, ‘আপনাকে বলেছিলাম এগুলো চিড়িয়াখানায় নিয়ে যেতে, যাননি?’ লোকটি প্রত্যুত্তরে জানালেন, ‘গিয়েছিলাম তো। ওরা চিড়িয়াখানা খুব পছন্দ করেছে বলে মনে হয়েছে। তাই তো আজ ওদের জাদুঘর দেখাতে নিয়ে যাচ্ছি।’
অনুরূপভাবে এই কলামের গেল কিস্তির ‘বুদ্ধিদীপ্ত রসিকতা’ অনেক পাঠকের কাছে উপভোগ্য হয়েছে বলে মনে হয়েছে। অনেকেই টেলিফোনে ও ব্যক্তিগতভাবে এই অভিব্যক্তি প্রকাশ করেছেন বিধায় আমি ওটার আরেকটা কিস্তি লিখতে মনস্থির করে ফেললাম। অবশ্য একজন পাঠক অনুযোগ করেছেন, ‘সবকিছু যিনি পণ্ড করেছেন তিনিই পণ্ডিত, এটা কেমন করে হয়?’ তাৎক্ষণিক জবাবে আমি তাঁকে বলেছি, ‘রম্যজগতে তথা হাসির রাজ্যে সবকিছুই সম্ভব।’ এ ক্ষেত্রে একটি উদাহরণ দিয়ে ব্যাপারটা খোলাসা করা যেতে পারে। ইংরেজিতে লিখিত হাসির বইয়ে আছে: একজন কিশোর তার নবপরিচিত বন্ধুদের গল্পচ্ছলে বলছিল, ‘আমি বড় হয়ে পুলিশ অফিসার হতে এবং আমার বাবার পদাঙ্ক অনুসরণ করতে চাই।’ বন্ধুরা সমস্বরে বলে উঠল, ‘আমরা জানতাম না যে তোমার বাবা একজন পুলিশ অফিসার।’ তখন সে আবারও বলল, ‘না, তিনি তা নন। তিনি একজন সিঁধেল চোর।’ এক্ষণে কথা হলো, বাস্তবে এটা সম্ভব না হলেও হাসির গল্পে কিন্তু সম্ভব। বাস্তবে কোনো ছেলে তার বাবা সিঁধেল চোর, এটা মুখ ফুটে কাউকে কখনো বলবে না।
যা-ই হোক, কথা আর না বাড়িয়ে এবার আসল ব্যাপারটায় তথা বুদ্ধিদীপ্ত রসিকতার ঘটনাসম্পর্কিত দ্বিতীয় কিস্তির পরিবেশনায় নিবিষ্ট হই।
বিলেতের অন্যতম বিখ্যাত কবি ও সাহিত্যিক জি কে চেস্টারটন ছিলেন অসম্ভব মোটা। অন্যদিকে স্বনামধন্য নাট্যকার জর্জ বার্নার্ড শ ছিলেন একেবারে রোগা-পাতলা। দুজনের জীবনাদর্শও ছিল ভিন্ন। যে কারণে সুযোগ পেলে একে অন্যকে বাক্যবাণে বিদ্ধ করতে কার্পণ্য করতেন না। তো একবার এক ভোজসভায় হঠাৎ দুজনের সাক্ষাৎ ঘটল। তখন বিলেতে খুব দুর্ভিক্ষ চলছিল। তাই চেস্টারটন বার্নার্ড শকে ঠাট্টা করে বললেন, ‘মি. শ, আপনাকে দেখেই বোঝা যাচ্ছে যে ইংল্যান্ডে এখন দুর্ভিক্ষ চলছে।’ বার্নার্ড শ বিন্দুমাত্র ইতস্তত না করে সঙ্গে সঙ্গে উত্তর দিলেন, ‘আর আপনাকে দেখলেই কিন্তু বিলক্ষণ বোঝা যাবে, দেশে কেন দুর্ভিক্ষ ঘটেছে।’ শর উত্তর শুনে চেস্টারটন একেবারে থ।
আমেরিকার দুই বিখ্যাত সিনেটর রেনডলফ ও হেনরি ক্লের মধ্যে একবার ভীষণ ঝগড়া হয়ে দুজনের মধ্যে কথাবার্তাই বন্ধ হয়ে গিয়েছিল। তো এই ঝগড়ার কয়েক সপ্তাহ পর রাজধানী ওয়াশিংটনের এক সরু রাস্তায় হঠাৎ দুজনের দেখা হয়ে গেল। রাস্তাটা এত সরু ছিল যে একজনকে রাস্তা ছেড়ে দিয়ে পাশের কাদামাটির মধ্যে দাঁড়িয়ে অন্যজনকে যাওয়ার রাস্তা করে দিতে হতো। দুজনই মুখোমুখি খানিকক্ষণ দাঁড়িয়ে রইলেন। অতঃপর ক্লের চোখের দিকে সোজাসুজি তাকিয়ে রেনডলফ বেশ ঝাঁজালো কণ্ঠেই বলে উঠলেন, ‘আমি কোনো রাসকেলকে কখনো রাস্তা ছেড়ে দিই না।’ ‘কিন্তু আমি দিই’—এই বলে ক্লে রাস্তা থেকে নেমে রেনডলফকে যেতে দিলেন।
স্থানীয় জমিদারের এস্টেট থেকে হরিণ চুরি করে পলাতক এবং লন্ডনে এসে প্রাথমিক পর্যায়ে নাট্যশালার আস্তাবলে ঘোড়-রক্ষক শেকসপিয়ারের কালজয়ী নাটকগুলো প্রকৃতপক্ষে তিনিই লিখেছেন, নাকি তাঁর সমসাময়িক বিদ্বান ব্যক্তি ফ্রান্সিস বেকন লিখে দিয়েছেন, এ নিয়ে মতবিরোধ চিরন্তন। তো একবার মার্ক টোয়েন আমেরিকা থেকে ইংল্যান্ডে এলে একটি ঘরোয়া বৈঠকে এ ব্যাপারে তাঁর মতামত জানতে চাওয়া হলো। মার্ক টোয়েন বললেন, ‘আমি বরং মৃত্যু পর্যন্ত অপেক্ষা করব এবং অতঃপর স্বর্গে গিয়ে শেকসপিয়ারকে জিজ্ঞেস করে প্রকৃত সত্য জানার চেষ্টা করব।’ উপস্থিত লোকজনের মধ্য থেকে একজন বললেন, ‘তবে শেকসপিয়ার যদি স্বর্গে না গিয়ে নরকে গিয়ে থাকেন, তাহলে?’ এটা বলতেই মার্ক টোয়েন তাঁকে উদ্দেশ করে বললেন, ‘সে ক্ষেত্রে আপনি ওটা জেনে নিয়েন।’
রবীন্দ্রনাথের জীবদ্দশায় শান্তিনিকেতনে ইংরেজি ও ফরাসির অধ্যাপক ছিলেন মরিস সাহেব। তিনি বাংলা ভাষাও বেশ কিছুটা রপ্ত করেছিলেন। তো একবার তিনি বিশ্বভারতীয় তৎকালীন ছাত্র প্রমথনাথ বিশীকে বললেন, গুরুদেব চিনির ওপর একটি মিষ্টি গান লিখেছেন, ‘আমি চিনি গো চিনি তোমারে, ওগো বিদেশিনী...’। প্রমথনাথ বিস্মিত হয়ে তাঁকে বললেন, তা চিনির গান তো মিষ্টি হবেই। কিন্তু এই ব্যাখ্যা আপনি কোথায় পেলেন? উত্তরে মরিস সাহেব বললেন, ‘কেন, স্বয়ং গুরুদেবই তো আমাকে বলেছেন।’
ভারতবর্ষের পরাধীন আমলে মহাত্মা গান্ধী কর্তৃক স্বাধীনতাসংগ্রামের নেতৃত্ব প্রদানকালে একবার তিনি জাহাজযোগে দক্ষিণ আফ্রিকা থেকে ভারতবর্ষের বোম্বাই বন্দরে পৌঁছালে নৌবন্দরের কাস্টম কর্তৃপক্ষ তাঁকে জিজ্ঞেস করেছিল, ডিক্লারেশন দেওয়ার মতো তাঁর কাছে কিছু আছে কি না। প্রত্যুত্তরে তিনি বললেন, ‘আমি গরিব ভিখারি; আমার পার্থিব সম্পদের মধ্যে আছে ছয়টি চরকা, একটি ছাগলের দুধ রাখার জগ, ছয়টি হাতে বোনা লেংটি ও একটি তোয়ালে। আর আছে আমার খ্যাতি, যেটা পরিমাপ বা পরিধান করা যায় না।’
দার্শনিক বার্ট্রান্ড রাসেলের বয়স যখন ৭৬ বছর, তখন একবার তিনি সি-প্লেনে নরওয়ের অসলো থেকে অন্য একটি শহরে যাওয়ার পথে প্লেনটি বিধ্বস্ত হয়ে পানিতে পড়ে যায়। কাকতালীয়ভাবে প্লেনটির ১৯ জন অধূমপায়ী যাত্রীর সবাই মারা যান এবং পাইপ-পায়ী রাসেলসহ অন্যরা প্রচণ্ড ঠান্ডা পানিতে হাবুডুবু খেয়ে শেষ পর্যন্ত উদ্ধারকারী নৌকায় উঠতে সক্ষম হন। ৭৬ বছরের বৃদ্ধ রাসেলকে অতঃপর যখন জিজ্ঞেস করা হয়েছিল, হিমশীতল পানিতে হাবুডুবু খাওয়ার সময় তিনি মনে মনে কী ভাবছিলেন? তখন তিনি একগাল হেসে জবাব দিয়েছিলেন, ‘আমি ভাবছিলাম, পানিটা বেশ ঠান্ডা।’
পরিশেষে ইসলামের চতুর্থ খলিফা হজরত আলীর (রা.) এক উপাখ্যান। একদা দুজন পরিব্রাজক একসঙ্গে ভ্রমণ করছিলেন, তাঁদের একজনের কাছে ছিল পাঁচটা এবং অন্যজনের কাছে তিনটা পাউরুটি। পথিমধ্যে আরেকজন তাঁদের সঙ্গে মিলিত হলে ক্ষুধার্ত অবস্থায় তিনজন রুটিগুলো সমান ভাগে ভাগ করে খেলেন। আগন্তুক বিদায় নেওয়ার কালে খাদ্যের দাম বাবদ আট দিরহাম দিয়ে গেলে পাঁচ রুটির মালিক পাঁচ দিরহাম রেখে তিন রুটির মালিককে তিন দিরহাম দিতে চাইলে বিরোধ বেধে গেল। তিন রুটির মালিক সমান ভাগ অর্থাৎ চার দিরহাম পেতে চাইলেন।
বিরোধটা হজরত আলী (রা.) পর্যন্ত গড়ালে তিনি কী চমৎকার সমাধান দিলেন, দেখুন! তিনি বললেন, ‘প্রতিটি পাউরুটিকে তিনটি সমান ভাগে ভাগ করলে মোট টুকরার সংখ্যা দাঁড়ায় ২৪। তিনজনের প্রত্যেকে আট টুকরা করে খেয়েছেন; যাঁর তিনটি পাউরুটি ছিল, তিনি তাঁর নয় টুকরার মধ্যে আট টুকরাই খেয়েছেন, মাত্র এক টুকরা অবশিষ্ট ছিল।
অন্যদিকে যাঁর পাঁচটি পাউরুটি ছিল, তিনি তাঁর ১৫ টুকরার মধ্যে আট টুকরা খেয়েছেন, অবশিষ্ট ছিল সাত টুকরা। তৃতীয় ব্যক্তি মোট আট টুকরা খেয়েছেন এবং আট দিরহাম পরিশোধ করেছেন। অতএব, আইনত পাঁচ রুটির মালিক পাবেন সাত দিরহাম এবং তিন রুটির মালিক পাবেন এক দিরহাম।
গল্পটি বোধ করি ইতিপূর্বেও একবার এ কলামেই বলা হয়েছে। কিন্তু এটা এমন একটা গল্প, যা বারবার বলা যেতে পারে, যাতে করে বিভিন্ন প্রজন্মের সংখ্যাগরিষ্ঠ মানুষ তাদের ধর্মীয় ঐতিহ্যের ব্যাপারে আগ্রহান্বিত ও গর্বিত হয়।
অরণ্যে রোদন
বাংলাদেশ যদি চলতে চায়বাংলাদেশটা কি চলছে নাকি থেমে আছে? কথাটা আলংকারিক অর্থে নয়, বলতে চাইছি বাস্তব অর্থে। বাংলাদেশের যোগাযোগব্যবস্থার হালটা কী? চলছে নিশ্চয়ই। নইলে তো সবকিছু থেমে যেত, বাজারে চাল-ডাল কিছুই মিলত না, পদ্মার ইলিশের পিঠে রুপোলি আলো ফেলতে পারত না কারওয়ান বাজারের রোদ, আর মহেশখালীর অজপাড়াগাঁর মুদির দোকানে মিলত না মিনিপ্যাক শ্যাম্পু। কিন্তু সেই চলাটা কতটা ভালোভাবে চলা? নিজের অফিসকক্ষে বসে জানালা দিয়ে তাকিয়ে আছি নজরুল ইসলাম এভিনিউয়ের দিকে। কই, চলছে না তো। সবকিছু থেমে আছে। বেশির ভাগ ব্যক্তিমালিকাধীন গাড়ি, আমরা যেসবকে বলি প্রাইভেট কার, সেসবই রাস্তার বেশির ভাগটা জুড়ে; ডেইলি স্টার-এ খবর বেরিয়েছে, ঢাকার রাস্তার ৭০ শতাংশ জুড়ে থাকে এসব গাড়ি, অথচ গাড়িতে মাত্র ৪ শতাংশ যাত্রী চলাচল করে। সবচেয়ে বেশিসংখ্যক মানুষ, ৬২ শতাংশ চলে হেঁটে, এর পরে আছে রিকশাযাত্রীর সংখ্যা, ১৩ শতাংশ, তারপর বাস, ১০ শতাংশ। ৪ শতাংশ যাত্রীর জন্য রাস্তার ৭০ শতাংশ ছেড়ে দিয়েছি আমরা, অথচ সবচেয়ে বেশি জায়গা দাবি করে পথচারীরা, তারাই সংখ্যায় বেশি। দিল্লির বিজ্ঞান ও পরিবেশ কেন্দ্র ও বাংলাদেশ পরিবেশ সাংবাদিক ফোরাম পরিচালিত গবেষণাপত্রের সূত্র ধরে ২৩ জানুয়ারির ডেইলি স্টার-এ বেরিয়েছে এই খবর। এই গবেষণাপত্রের সুপারিশ হলো, ঢাকার রাস্তায় বাসে ভ্রমণকারীদের সংখ্যা বাড়ানো, আর প্রাইভেট কার নিরুৎসাহিত করা।
তবে আরেকটা খবর বেরিয়েছে একই দিনের ডেইলি স্টার-এ। বাংলাদেশ রেলওয়ে ঢাকার নিয়মিত যাত্রীদের ভোগান্তি কমানোর জন্য ২৫টা নতুন সেবা কর্মসূচি চালু করতে যাচ্ছে। ঢাকা-নারায়ণগঞ্জ নতুন ট্রেনসেবা উদ্বোধন করতে গিয়ে যোগাযোগমন্ত্রী সৈয়দ আবুল হোসেন জানিয়েছেন, ঢাকা-ময়মনসিংহ, ঢাকা-জয়দেবপুর, ঢাকা-নারায়ণগঞ্জ নতুন নতুন ট্রেন সার্ভিস চালু করা হবে। আগামী বছর নাগাদ সেসব চলতে শুরু করলে ঢাকার রাস্তার ওপরে চাপ কমবে, মানুষের জন্য চলাচল খানিকটা সহজ হবে।
যানজট যে কেবল ঢাকায় হচ্ছে, তা নয়, সারা দেশের সব শহরেই যানজট লেগে আছে, কিন্তু সবচেয়ে ভয়ংকর কথা, যেটা সবাই জানি, কিন্তু প্রায় কেউই যা নিয়ে আলোচনা করছি না, আমাদের মহাসড়কগুলোতেও যানজট লেগে আছে। ঢাকা-চট্টগ্রাম মহাসড়কে যানজট না থাকলে যেখানে পাঁচ ঘণ্টায় ভ্রমণ করা সম্ভব, সেখানে ওই পথটুকু পাড়ি দিতে কতক্ষণ লাগবে, তা কেউ বলতে পারে না। ওই মহাসড়কে একটা ট্রাক উল্টে থাকলেই যানজট লেগে যায় কয়েক মাইল লম্বা, সবকিছু থেমে থাকে ঘণ্টার পর ঘণ্টা। একই ঘটনা ঘটে ঢাকা থেকে টাঙ্গাইল যাওয়ার পথে, বঙ্গবন্ধু সেতু অভিমুখী মহাসড়কে, যা কিনা গোটা উত্তরবঙ্গ আর দক্ষিণবঙ্গের অনেকাংশ যুক্ত রাখে রাজধানীর সঙ্গে। চন্দ্রায় কিংবা করোটিয়ায় কিংবা মির্জাপুরের কোথাও একটা সড়ক দুর্ঘটনা ঘটল কি সবকিছু অচল। আর ঈদের আগে-পরে এই রাস্তাগুলোয় যাত্রীরা আটকে থাকেন দিনের পর দিন, অনেকেই ঈদের নামাজ পড়েন মহাসড়কের পাশে।
এ কারণেই প্রশ্ন জাগে, বাংলাদেশটা কি আসলে চলছে?
বাংলাদেশের যোগাযোগব্যবস্থাকে আমরা বানিয়ে তুলেছি সড়কনির্ভর। এক হিসাবে দেখা যাচ্ছে, দেশের মোট যাত্রী ও মালামাল পরিবহনের ৭০ শতাংশ চালিত হচ্ছে সড়কপথে। অথচ ঐতিহ্যগতভাবে এ দেশের প্রধান যোগাযোগের মাধ্যম ছিল নৌপথ। এটাই সবচেয়ে সস্তা। এর পরেই আসে রেলের কথা। রেল যোগাযোগ অনেক বেশি পরিবেশবান্ধব, জ্বালানিসাশ্রয়ী ও কম ব্যয়বহুল। স্বাধীনতার পর আমাদের সড়কপথ অনেক প্রসারিত হয়েছে, কিন্তু সেই তুলনায় রেলপথ বাড়েনি বললেই চলে। বাংলাদেশের যোগাযোগব্যবস্থাকে সড়কনির্ভর করার ফলটা দাঁড়িয়েছে, আমাদের আকাশ-বাতাসকে আমরা করে ফেলেছি দূষিত, জ্বালানি খাতে টাকা গুনতে হচ্ছে কাঁড়ি কাঁড়ি, কখন কোথায় বের হয়ে কবে, কোথায় পৌঁছাব আমরা জানি না। আমাদের দরিদ্র দেশের সরকারের পক্ষে সড়ক বানিয়ে দেওয়াটা আপাতত সহজ, কারণ এরপর বাস কিংবা গাড়ির দায়িত্ব আর সরকারকে নিতে হয় না। বেসরকারি খাত বাস-ট্রাক নামিয়ে নিজেদের মতো করে বাকিটা চালিয়ে নেয়।
কিন্তু আমাদের যোগাযোগব্যবস্থা হওয়া উচিত রেলভিত্তিক। আমাদের জোর দেওয়া উচিত নৌ-যোগাযোগ আর রেল-যোগাযোগের ওপরে। আমেরিকায় মোটরগাড়ির নির্মাতাদের চাপে যোগাযোগব্যবস্থাকে সড়কনির্ভর করা হয়। ওরা তখন হয়তো ভেবেছিল ব্যক্তিস্বাধীনতার কথা, একটা গাড়ি একজন নাগরিককে দেয় চলাচলের স্বাধীনতা আর রেলগাড়িতে চলাচল অনেকটাই রেল কোম্পানির ওপরে নির্ভরশীল করে তোলে, হয়তো ব্যাপারটার মধ্যে একটা সাম্যবাদী গন্ধ ছিল। সেই ভুল এখন ওরা টের পাচ্ছে হাড়ে হাড়ে। নির্বাচনের আগে বারাক ওবামা বলেছিলেন, ‘রেল খুবই দক্ষ একটা যোগাযোগের মাধ্যম, এটা আমাদের মহাসড়কগুলোকে যানজট থেকে বাঁচাতে পারে। নিরাপদ, পরিবেশবান্ধব, জ্বালানিসাশ্রয়ী, নির্ভরযোগ্য যোগাযোগব্যবস্থার প্রাণ হলো রেল। যেটা হতে পারে আমাদের পরিবহন সমস্যা ও জলবায়ু পরিবর্তন সমস্যার সমাধান। কাজেই আমরা যাত্রী ও মালামাল পরিবহনের ক্রমবর্ধমান চাহিদা মেটাতে রেলব্যবস্থাকে উন্নত করার জন্য তহবিল বরাদ্দে মোটেও সময়ক্ষেপণ করতে পারি না।’ একটা মালবাহী রেল একটা ট্রাকের চেয়ে তিন থেকে ছয় গুণ বেশি সাশ্রয়ী, ১২ গুণ পর্যন্ত পরিবেশবান্ধব, একটা ট্রেন এক হাজার ১০০টি গাড়ির সমান মাল বহন করতে পারে।
আমরা আমাদের সড়কগুলোকে মৃত্যুফাঁদে পরিণত করেছি। ২০০৯ সালে এ দেশে প্রায় চার হাজার জন মারা গেছে সড়ক দুর্ঘটনায়। আহত যে কত হয়েছে, কে তার সুমার রাখে। এক হিসাবে বলা হচ্ছে, সড়ক দুর্ঘটনায় প্রতিবছর আমাদের আর্থিক ক্ষতি হয় পাঁচ হাজার কোটি টাকা। আমাদের দেশে সড়ক দুর্ঘটনার প্রধান শিকার কিন্তু পথচারীরা। আমাদের মহাসড়কগুলো তো আসলে নামেই মহাসড়ক, এতে রিকশা, সাইকেল, মোটরসাইকেল, বেবিট্যাক্সি, গরুর গাড়ি, ঘোড়ার গাড়ি সবই চলে, আর মহাসড়কের দুই পাশেই গড়ে ওঠে দোকানপাট, হাটবাজার। ফলে এই মৃত্যু রোধ করাও খুব কঠিন। বাংলাদেশ যখন অর্থনৈতিক দিক থেকে যথেষ্ট সচ্ছল হয়ে উঠবে, তখন হয়তো আমরা এমন মহাসড়ক নির্মাণ করতে পারব, যাতে স্থানীয় যানবাহন বা পথচারীরা উঠতে পারবে না, কিন্তু আপাতত এই চিন্তা একটা আকাশকুসুম স্বপ্ন মাত্র।
এসব সমস্যার সমাধান হতে পারে আমাদের যোগাযোগব্যবস্থাকে রেলভিত্তিক করে গড়ে তোলা। আমাদের নৌপথগুলোকে নিরাপদ আর আধুনিক করে গড়ে তোলা। সে জন্য দরকার একটা মহাপরিকল্পনা। আমাদের দরকার একটা জাতীয় যোগাযোগ ও পরিবহন নীতি।
সড়কনির্ভর যোগাযোগ আমাদের সমস্যার সমাধান নয়। সড়কের নিয়ম হলো, যতই তুমি রাস্তাঘাট বানাও না কেন, গাড়ির সংখ্যা সব সময়ই রাস্তার ধারণক্ষমতার চেয়ে বেশি হবে। একটা শহরে রাস্তা থাকার কথা শহরের আয়তনের ২৫ শতাংশ, ঢাকায় সেটা আছে ৯ শতাংশের মতো, এই রাস্তার আবার বেশির ভাগটা দোকানপাট, নির্মাণসামগ্রী আর গাড়ি পার্কিং দিয়ে ঢাকা থাকে। আমরা রাস্তার সংখ্যা যতই বাড়াই না কেন, আমাদের ট্রাফিক ব্যবস্থাকে সহজ করতে পারব না। এ দেশে মানুষের হাতে টাকা এলেই সে প্রথমে যে কাজটা করে, তা হলো একটা গাড়ি কেনা। এটা কেবল তার শ্রেণী-উত্তরণ ঘটায়, তা-ই না, এটা তাকে নিরাপত্তা দেয়। হয়তো তার চলাচলের দক্ষতাও বাড়ায়। কারণ একটাই—আমাদের গণপরিবহন ব্যবস্থা নেই। আমাদের অবশ্যই গণপরিবহন ব্যবস্থা গড়ে তুলতে হবে। সে ক্ষেত্রে সড়কনির্ভরতার স্থলে আমাদের রেলভিত্তিক যোগাযোগের দিকে যেতেই হবে।
এটা কি সুস্থতার লক্ষণ যে দেশের হূৎপিণ্ড চট্টগ্রাম সমুদ্রবন্দর থেকে সারা দেশে মালামাল পরিবহনের জন্য আমাদের প্রধান নির্ভরতা সড়কের ওপরে? আমরা নির্ভর করেছি সেই ঢাকা-চট্টগ্রাম মহাসড়কের ওপরে, যা কারণে-অকারণে প্রায়ই বন্ধ থাকে। আমরা কেন ঢাকা থেকে চট্টগ্রামে রেলগাড়িতে করে চার ঘণ্টায় যেতে পারব না? কেন ঢাকা থেকে খুলনা বা রংপুরে ট্রেন যাবে না ছয় ঘণ্টা বা তারও কম সময়ে?
আমরা যদি সড়কনির্ভরতা কমিয়ে আমাদের যোগাযোগব্যবস্থায় রেল ও নৌপথকে গুরুত্ব দিই, তাহলে আমরা কম খরচে বেশি মালামাল ও যাত্রী পরিবহন করতে পারব, আর আমরা কার্বন নিঃসরণ কম করে আমাদের যোগাযোগব্যবস্থাকে সবুজ বা পরিবেশবান্ধব করে গড়ে তুলতে পারব। আমরা পৃথিবীকে বলতে পারব, দেখো, তোমাদের পাপে পৃথিবীতে যে জলবায়ুর পরিবর্তন ঘটছে, আমরা তার প্রধান শিকার বটে, কিন্তু তা সত্ত্বেও আমরা আমাদের দেশটাকে সবুজ করেই রেখেছি। আমাদের কাছ থেকে শেখো। আর যানজট সমস্যার সমাধানও হলো রেল-যোগাযোগকে আধুনিক সময়োপযোগী করা আর ক্ষমতা বাড়িয়ে তোলা। তবে যা-ই করা হোক না কেন, তা করতে হবে বিশেষজ্ঞ গবেষণা দ্বারা প্রণীত একটা মহাপরিকল্পনা অনুসারে, সুসমন্বিতভাবে। কোনো নেতার মনে হলো, এখানে একটা উড়ালসেতু চাই, কোনো স্বার্থান্বেষী মহল তদবির করল কোথাও একটা প্রকল্প গ্রহণ করতে আর অমনি আমরা লেগে পড়লাম উদ্বোধনের পাথর বসাতে, তা যেন না হয়। দুর্নীতিগ্রস্ত এ দেশে একটা প্রকল্প মানেই তো পুকুরচুরির নতুন পথ উন্মোচিত করা। মহলবিশেষের স্বার্থে নয়, পরিকল্পনা গ্রহণ করতে হবে দেশের স্বার্থে, মানুষের কল্যাণে।
শুরুর প্রশ্নে ফিরে আসি আবারও। বাংলাদেশটা কি চলছে, নাকি থেমে আছে? ভবিষ্যতের দিকে তাকিয়ে প্রশ্ন, বাংলাদেশটা কি চলবে, নাকি থেমে যাবে যানজটে? বাংলাদেশকে যদি চলতে হয়, তাহলে রেলগাড়িতেই চলতে হবে। রবীন্দ্রনাথ লিখেছিলেন, ‘কঠিন লোহা কঠিন ঘুমে ছিল অচেতন, ও তার ঘুম ভাঙাইনু রে... অচল ছিল, সচল হয়ে ছুটেছে ওই জগৎজয়ে— নির্ভয়ে আজ দুই হাতে তার রাশ বাগাইনু রে\’ অচলকে সচল করতে হলে রেলের কাছেই আমাদের যেতে হবে।লেখাটা অনেক গুরুত্বপূর্ণ। উল্লেখিত পরামর্শগুলো সরকারের অবশ্যই গ্রহন করা উচিৎ। কিন্তু, যাদের জন্য এ লেখা, তারা এগুলো পড়েন কিনা, আমার অনেক সন্দেহ আছে। বিশিষ্ঠ জনের এ ধরণের পরামর্শকমূলক লেখা সরকারের নীতিনির্ধারকদের বাসায় খামে ভরে, খামের উপরে বড় অক্ষরে " অবশ্যই পড়নীয় ও করনীয়" কথাটা লিখে পাঠানো উচিৎ এবং উক্ত নীতিনির্ধারকদেরকে জবাব প্রদানে বাধ্য করতে হবে
বাঘা তেঁতুল
জেলের ভাতঅস্ট্রেলিয়ার গবেষকেরা প্রায় ১৭ প্রজাতির হাঙরের ওপর জরিপ চালিয়ে গবেষণা করে দেখেছেন, হাঙর মাছ সবকিছু রংহীন দেখে। রঙিন বস্তুকে তারা দেখে রংহীন বর্ণে। গবেষণাপ্রধান ইউনিভার্সিটি অব ওয়েস্টার্ন অস্ট্রেলিয়ার অধ্যাপক নাথান হার্ট বলেছেন, ‘এই তথ্য আমাদের হাঙরের আক্রমণ থেকে বাঁচার পথ খুলে দিল। যদি কেউ এমন রঙিন পোশাক পরে পানিতে নামে, যার রং সমুদ্রের পানির রঙের চেয়ে খুব একটা গাঢ় নয়, তাহলে তাকে আর হাঙর আক্রমণ করতে পারবে না।’
এই গবেষণার ফলাফলকে চ্যালেঞ্জ করে সেখানকার কেউ যদি আদালতে মামলা ঠুকে দেয়, তাহলে হার্ট সাহেবের হার্টফেল করার উপক্রম হবে। প্রমাণ করবেন কীভাবে তিনি? প্রমাণ করতে গেলে রঙিন কাপড় পরে সমুদ্রে ঝাঁপ দিতে হবে দুই পক্ষকেই।
কিছুকাল আগে সম্ভবত জার্মানির এক প্রতিষ্ঠান আদিরসাত্মক বিষয়ে জরিপ করেছে। ইউরোপের দেশে দেশে তা প্রায়ই করা হয়। কয়েক হাজার দম্পতির মধ্যে জরিপ করে তারা নাকি দেখেছে, ৭৫ শতাংশ উত্তরদাতা বলেছেন, যৌনমিলনের জন্য উইকেন্ড বা শুক্রবার বা শনিবার রাতটিই তাঁদের পছন্দ। জরিপের এই ফলাফল নিয়ে মকদ্দমা হলে নির্ঘাৎ হেরে যেতেন জরিপ কর্মকর্তারা। উত্তরদাতারা যে সত্য বলেননি, বানিয়ে বলেছেন, তা কীভাবে প্রমাণ করা যাবে? উত্তরদাতারা এখন যদি অস্বীকার করেন? অথবা বিচারালয় যদি এই জরিপের ফলাফল ভ্রান্ত ধারণার ভিত্তিতে করা বলে মনে করেন?
এখন থেকে দুনিয়ার জরিপকারী গবেষকদের এমন আটঘাট বেঁধে কাজ করতে হবে, যাতে প্যাঁচে পড়ে গেলেও বেরিয়ে আসার পথটা খোলা থাকে। এখন পদবি বদলে গেছে। আগে লোকে আমাকে বলত কবি, সমালোচক ও গবেষক। সমালোচনা ও গবেষণা জিনিসটি হলো যথাক্রমে সম্ভাব্য ও তথ্যনির্ভর। সমালোচনা করতে গিয়ে যদি বলি অগ্নিবীণা কোনো কাব্যই নয়, তা হবে আমার মন্তব্য। যদি বলি, বাংলাদেশের ৯০ শতাংশ উপন্যাসে দাম্পত্য মাধুর্য ঠিকমতো আঁকা হয়নি, স্বামী-স্ত্রীর খিটিমিটির কথাই বেশি, এখন যে অবস্থা তাতে কথাশিল্পীদের অনুভূতিতে আঘাত লাগলে মামলা হতে পারে। আদালত সমন না পাঠিয়ে সরাসরি আমাকে গ্রেপ্তারের পরোয়ানা জারি করতে পারেন। তখন সব উপন্যাস ঠেলাগাড়িতে আদালতে নিয়ে আমি প্রমাণ করতে পারব না আমার বক্তব্য তথ্যনির্ভর।
২২ জানুয়ারি প্রথম আলোর মতামত জরিপের প্রশ্ন ছিল: টিআইবির জরিপ ভ্রান্ত ধারণার ভিত্তিতে করা, সুপ্রিম কোর্টের মূল্যায়ন কমিটির এ বক্তব্যের সঙ্গে কি আপনি একমত? ১১.২৪ শতাংশ বলেছেন ‘হ্যাঁ’। ৮৬.৭১ শতাংশ উত্তরদাতা বলেছেন, তাঁরা একমত নন। এখন যদি কেউ মামলা ঠুকে দেয়, উত্তরদাতাদের নাম-সাকিনসহ উপাত্তের বান্ডিল বগলে নিয়ে সম্পাদক ও বিভাগীয় সম্পাদককে ছুটতে হবে কোনো প্রত্যন্ত জেলার ম্যাজিস্ট্রেটের আদালতে।
আমি যদি বিচার বিভাগের মানসম্মান ও ভাবমূর্তি বাড়ানোর কেউ হতাম, টিআইবির ওই অপ্রশংসামূলক জরিপে চটে গিয়ে সংস্থার চেয়ারম্যান ও নির্বাহী পরিচালকের কুশপুত্তলিকা বানিয়ে প্রেসক্লাবের সামনে গিয়ে অগ্নিসংযোগ করতাম। তাঁরাও অপমানিত হতেন, আমারও নাম পত্রিকায় ছাপা হতো, টিভি খবরে আমাকে দেখাত। বাদী-বিবাদী কারও বিভিন্ন আদালতে দৌড়াতে হতো না।
উপাত্তের কাগজপত্র ঝাঁকায় করে মিন্তির মাথায় দিয়ে উচ্চ আদালতে ছুটতে হতো না। যানজটের মধ্যে চায়ের দাওয়াত রক্ষা করার বিড়ম্বনা থেকেও বাঁচা যেত। জরিপ করে জেলের ভাত খাওয়ার আশঙ্কায় বিনিন্দ্র রাত কাটাতে হতো না কারও।
টিআইবি কি বলল না বলল, তা বড় দাঁড়িপাল্লা দিয়ে ওজন করা উচিত ছিল, জুয়েলারির সোনা মাপের নিক্তি দিয়ে নয়। এক ভরি সোনায় যদি কয়েক রতি কম হয়, তা গ্রহণযোগ্য নয়, কিন্তু এক মণ লাকড়ি মাপলে যদি দেখা যায় এক কেজি বা ৭০০ গ্রাম কমবেশি—তা নিয়ে মারামারি করা অর্থহীন।
সেদিন এক অনুষ্ঠানে দেখা হওয়ায় এক মাননীয়কে আমি একান্তে বলেছি, চাকরিজীবনটা স্থায়ী নয়। পদ ও ক্ষমতার অপব্যবহার যত কম করা যায়, ততই গৌরবের। অবসরে যাওয়ার পরে অথবা মৃত্যুর পরে ছেলেমেয়েদের, তাদের বউ বা জামাইদের অথবা নাতি-নাতনিদের সমাজে যেন মাথা নিচু করে থাকতে না হয়। এই দুনিয়া বড় বাজে জায়গা। ধানমন্ডি লেকের পাড়ে বহু অবসরপ্রাপ্ত মাননীয়কে ট্র্যাকস্যুট পরে পিটি উষার মতো দৌড়াতে দেখি। কেউ তাঁদের পোছে না। বাংলাদেশে ক্ষমতা গেলে সব গেল।
অতি উঁচুতে অধিষ্ঠিত কোনো ব্যক্তি বা প্রতিষ্ঠানের উচিত যেকোনো প্রশ্নেই সাবধানে প্রতিক্রিয়া প্রকাশ করা। নিন্দাসূচক অথবা বিরূপ সমালোচনায় ছোটো কেউ উত্তেজনায় লাফাতে পারে, খুব বড় যিনি, তিনি তা পারেন না। অসংযত হয় ছোট, বড়কে হতে হয় সংযততর।
বিশ্বায়ন
কে দেখবে অভিবাসী শ্রমিকের মানবাধিকারগত ১৬ জানুয়ারি ৯৭তম অভিবাসন ও রিফিউজি দিবস উপলক্ষে ভ্যাটিকানের পোপ ষোড়শ বেনেডিক্ট এক বাণীতে অভিবাসনকে বর্তমান বিশ্বায়নের গুরুত্বপূর্ণ অংশ মনে করেন। পোপের বাণীর মর্মার্থ হলো একক মানবপরিবার। তাঁর আহ্বান হলো, গ্রহণকারী দেশ যেমন অভিবাসিতদের অধিকার নিশ্চিত করবে, নিরাপত্তা দেবে, তেমনি প্রেরণকারী দেশও অভিবাসনের পথ মসৃণ করবে। এই দ্বিপক্ষীয় বিষয়কে পোপ সর্বজনীন মানবাধিকার বলেছেন। কারণ, সব মানুষই একটি ভ্রাতৃত্ববোধের সঙ্গে সম্পৃক্ত, যার কোনো ধর্ম নেই, নেই কোনো জাতিগত বিভাজন।
ভ্যাটিকানের পোপ বিশ্বায়নকে শুধু সামাজিক ও অর্থনৈতিক প্রক্রিয়া মানতে নারাজ। বরং এটি মানবিকতার বোধও, যার প্রাণভোমরা হলো পারস্পরিক যোগসূত্রতা। পোপের বাণীর অপর গুরুত্বপূর্ণ বার্তা হলো: অভিবাসিতদের দ্বৈত অধিকার নিশ্চিত করা। প্রথমত, দেশ ত্যাগ করার অধিকার, দ্বিতীয়ত, অভিবাসিত দেশে অপেক্ষাকৃত ভালো জীবনমানের জন্য প্রবেশাধিকার ও কাজ করার অধিকার প্রতিষ্ঠা করা। বাংলাদেশের ক্ষেত্রে পোপের বাণীর তাৎপর্য কী?
অভিবাসন ঐতিহাসিকভাবেই এই বাংলার মানুষের জীবিকার অন্যতম কৌশল ছিল। ভৌগোলিক সীমানা পেরিয়ে চলাচলের এই ধারাবাহিকতায় বাংলাদেশ থেকে পৃথিবীর বিভিন্ন প্রান্তে অভিবাসন ঘটছে। সে ক্ষেত্রে দেশ বা স্থানের যেমন ভৌগোলিক পার্থক্য রয়েছে, তেমনি পার্থক্য রয়েছে অভিবাসনের ক্ষেত্রেও। মধ্যবিত্ত ও সচ্ছল মানুষজন উত্তর আমেরিকা, অস্ট্রেলিয়া ও ইউরোপকে যেমন বেছে নেয়, তেমনি কম সচ্ছল ও দরিদ্র জনগোষ্ঠী মূলত পূর্ব এশিয়া ও মধ্যপ্রাচ্যে যেতে আগ্রহী। অপেক্ষাকৃত কম বিনিয়োগ থাকে বিধায় বেশির ভাগ বাংলাদেশি মধ্যপ্রাচ্যে যায়। মধ্যপ্রাচ্য কিংবা দক্ষিণ-পূর্ব এশিয়ায় (বিশেষত মালয়েশিয়া) বাংলাদেশিদের অভিবাসন ক্রমেই ঝুঁকিপূর্ণ হয়ে উঠছে। এই ঝুঁকি শুরু হয় পারিবারিক পর্যায় থেকে আর শেষ হয় দ্রুত দেশে ফেরত আসার মাধ্যমে। বেশির ভাগই জমিজিরাত বিক্রি করে কিংবা ঋণ করে প্রবাসী হয়। এ ছাড়া স্থানিক এজেন্টদের দ্বারা প্রতারিত হয় লেনদেন নিয়ে, বৈধ কাগজপত্রের ব্যবস্থা নিয়ে, সঠিক কর্মস্থলের নিশ্চয়তা নিয়ে। এর সঙ্গে যুক্ত হয় কম মজুরি এবং নিরাপদ কর্মস্থল।
ফলে মূল বিনিয়োগকৃত অর্থের সংকুলান না করেই তাদের ফেরত আসতে হয়, আর না এলে তিলকে জোটে ‘অবৈধ’ শ্রমিক পরিচিতি। হয়রানি আর যন্ত্রণায় বিদ্ধ হতে থাকে প্রতিনিয়ত। সম্প্রতি এক হিসাবে দেখা গেছে, বিদেশ গমনের মূল খরচের ৫৯.৫ শতাংশ ব্যয় হয় জনশক্তির এজেন্ট দালালদের বখরা খাতে। বেশির ভাগ ক্ষেত্রে এজেন্টরা পেমেন্ট গ্রহণের কোনো রসিদ দেয় না, সরকারের কাছে তাদের জবাবদিহি থাকে অনুচ্চারিত।
শ্রমের বাজারে বাংলাদেশি শ্রমিকদের প্রবেশাধিকার আশঙ্কাজনক হারে কমে যাচ্ছে। সৌদি আরব ও মালয়েশিয়ায় শ্রমিক নিয়োগ একেবারে শূন্যের কোঠায় পৌঁছেছে। এক হিসাবে দেখা যায়, ২০০৭ সালে বাংলাদেশ থেকে বিভিন্ন দেশে মোট জনশক্তির পরিমাণ ছিল আট লাখ ৭৫ হাজার জন। ২০০৮ সালে আট লাখ ৩২ হাজার ৬০৯ জন এবং ২০০৯ সালে ওই সংখ্যা কমে দাঁড়ায় চার লাখ ৭৫ হাজার। আর ২০১০ সালের নভেম্বর পর্যন্ত এর সংখ্যা দাঁড়ায় তিন লাখ ৫৬ হাজার।
এই ধারার অনিবার্য পরিণতি হলো ব্যাপকহারে ফেরত অভিবাসন। এক বছর ধরেই মালয়েশিয়া, মরিশাস, কুয়েত ও সৌদি আরব থেকে অনেক শ্রমিক দেশে ফিরতে থাকেন। কারণগুলো ছিল এ রকম: অর্থনৈতিক মন্দা, ভিসার মেয়াদ শেষ হওয়া, বাংলাদেশ মিশন ও জনশক্তিসংক্রান্ত এজেন্সিগুলোর অসাধুতা। শ্রমিকদের অভিযোগ হলো, বাংলাদেশিদের প্রতি রুষ্টতা, কর্মক্ষেত্রে অমানবিক পরিবেশ, কম মজুরি ইত্যাদি থাকলেও শ্রমিকেরা কাজ করতে চান জীবিকার প্রয়োজনেই। কিন্তু আন্তর্জাতিক শ্রম আইন না মেনেই ওই দেশগুলো বাংলাদেশিদের ফেরত পাঠাতে বাধ্য করছে।
জীবন্ত ফেরত অভিবাসনের সঙ্গে যুক্ত হচ্ছে শ্রমিকদের শব মিছিল। গত দুই বছরে দুই হাজার ২৩৭ জন প্রবাসী শ্রমিকের লাশ ঢাকায় এসেছে। এক সরকারি হিসাবে দেখা যায়, ২০০৪ থেকে ২০০৯ সাল—এই পাঁচ বছরে আট হাজার ১০৭ জন বাংলাদেশি শ্রমিক বিভিন্ন দেশে মৃত্যুবরণ করেন। প্রধান কারণ হিসেবে ওই সব দেশে শ্রমিকদের অসহায়ত্ত ও কর্মপরিবেশকে দায়ী করা হচ্ছে। এই মৃত্যুর কফিন শুধু শ্রমিকের লাশই বহন করছে না, বরং বাংলাদেশ নামের রাষ্ট্রের নাগরিক অধিকার নিশ্চিতকরণের ব্যর্থতাকেও প্রকাশ করছে।
আন্তর্জাতিক অভিবাসীসংক্রান্ত গবেষণা ফাউন্ডেশনের তথ্যমতে, ২০০৯ সালের প্রথম কয় মাসেই বিভিন্ন দেশে ৮৩৪ জন প্রবাসী (যার মধ্যে ৩২ জন নারী আছে) মৃত্যুবরণ করেন। এর মধ্যে সৌদি আরবে ২৫৪ জন, মালয়েশিয়ায় ১০৭, দুবাইয়ে ১০০, কুয়েতে ৫৫, ওমানে ৩৪, আবুধাবিতে ২৪ এবং কাতারে ২১ জন। উদ্বেগের বিষয় হচ্ছে, মৃত্যুবরণকারী শ্রমিকদের প্রায় সবার বয়স ৩০ থেকে ৪৫। তাঁদের মৃত্যুর প্রধান কারণ হিসেবে হূদেরাগকেই শনাক্ত করা হয়েছে।
বেশির ভাগ আত্মীয়স্বজনের মতে, প্রবাসী শ্রমিকদের মৃত্যুর অন্যতম কারণগুলো হলো: কর্মক্ষেত্রে অস্বাস্থ্যকর পরিবেশ, কম মজুরি, ঋণের বোঝা, সর্বোপরি জীবিকার নিরাপত্তাহীনতা। এ জন্য বলা যায়, প্রেরণকারী দেশ হিসেবে বাংলাদেশ সরকার যেমন দায়ী, তেমনি গ্রহণকারী দেশগুলোও সমভাবে দায়ী। অভিবাসিত শ্রমিকের মানবিক অধিকার ভূলুণ্ঠিত হচ্ছে দুই প্রান্তেই। ১৯৯০ সালের জাতিসংঘের কনভেনশন অনুযায়ী, সব অভিবাসী ও পরিবারের অধিকার সুনিশ্চিত করার কথাই বলা হয়েছে, যেটি আমরা এই লেখার শুরুতেই ভ্যাটিকানের পোপের আহ্বানেও পেয়েছি। বাংলাদেশের সংবিধানেও প্রবাসী নাগরিকের অধিকার সুনিশ্চিত করার উল্লেখ রয়েছে। পাঠক বুঝতেই পারছেন, প্রবাসী বাংলাদেশি শ্রমিকদের মানবাধিকারের বিষয়টি কীভাবে উপেক্ষিত?
বাংলাদেশের জিডিপির ১২ শতাংশ আসে প্রবাসী-আয় থেকে। ২০০৯ সালে এরাই ১০.৭২ বিলিয়ন ডলার রেমিট্যান্স পাঠিয়েছে। সরকারি তথ্যের বাইরে অপ্রাতিষ্ঠানিকভাবে এর পরিমাণ অনেক বেশি হবে। জাতীয় অর্থনীতির হিসাবে, ২০০৪ সালে গার্মেন্টস খাতে রপ্তানি-আয় ছিল ২.৫২ বিলিয়ন ডলার। আর জনশক্তি রপ্তানি থেকে আয় ছিল ৩.০৬ বিলিয়ন ডলার, এটি বাজেটে বৈদেশিক সাহায্যের দ্বিগুণ। দুর্ভাগ্যজনকভাবে এই প্রবাসীরাই আজ অসহায়।
প্রবাসে বাংলাদেশ মিশনে এদের পরিচিতি হচ্ছে ‘অবৈধ’, ‘বোঝা’, ‘অসাধু’ ইত্যাদি। বাংলাদেশ মিশনগুলোর কাজ কী? মালয়েশিয়ায় শ্রমবাজারে সংকটে বাংলাদেশ মিশনের যে পর্বতপ্রমাণ ব্যর্থতা ছিল, যার মাশুল দিতে হলো ৫৫ হাজার বাংলাদেশি অপেক্ষমাণ শ্রমিককে, এটি ঢাকা যাবে কী করে?
শ্রম ও জনশক্তিমন্ত্রী সম্প্রতি বলেছেন, ‘সৌদি আরব ও মালয়েশিয়ায় আমাদের শ্রমবাজার সংকুচিত হয়ে আসছে, এর প্রধান কারণ অবৈধ অভিবাসন।’ মন্ত্রী আরও বলেছেন, অসাধু এজেন্সিগুলোর উচ্চমাত্রায় টাকা আদায়ের ফলে শ্রমিকেরা ওই টাকা আয় করার জন্য চুক্তির বাইরে বিদেশে অবস্থান করছেন। ফলে অবৈধ হচ্ছে অসংখ্য শ্রমিক। এই হলো রাষ্ট্রের ব্যাখ্যা-দায়বদ্ধতা এড়ানোর মহাবয়ান।
গত এক বছরের ঘটনাপ্রবাহ লক্ষ করলে দেখা যাবে, মালয়েশিয়া ও সৌদি আরবসহ মধ্যপ্রাচ্যের দেশগুলোর প্রবাসী বাংলাদেশি শ্রমিকদের একটাই দাবি ছিল—তাঁদের আকামার মেয়াদ বৃদ্ধি করার জন্য যেন সরকার ব্যবস্থা নেয়। প্রধানমন্ত্রী, পররাষ্ট্রমন্ত্রী এবং শ্রম ও জনশক্তিমন্ত্রীর অগণিত সফর কোনো কাজে আসছে না। একটি গরিব দেশের তিনটি মন্ত্রণালয় রয়েছে প্রবাসীদের দেখভাল করার জন্য। পররাষ্ট্র মন্ত্রণালয়, শ্রম ও জনশক্তি মন্ত্রণালয় এবং প্রবাসী মন্ত্রণালয়। এদের কর্মপরিধি কী? প্রবাসী বাংলাদেশি শ্রমিকদের স্বার্থে কী পদক্ষেপ নিতে হবে, তার কোনো সমন্বয় এখানে নেই। হোয়াইট কলার চাকরির ক্ষমতায় অসহায় শ্রমিকদের কণ্ঠ চাপা পড়ে যায়।
শ্রমবাজারের নিরন্তর সংকোচন, কর্মক্ষেত্রে অপরিমেয় দুর্গতি, চাকরি হারানো, অবৈধ হওয়া এবং সর্বোপরি লাশ হয়ে ফেরত আসা শুধু রাষ্ট্রযন্ত্রের দেউলিয়াত্বকেই প্রকাশ করছে না বরং মানবাধিকারকেও লঙ্ঘন করছে।
পোপের বাণীতে একক বৈশ্বিক পরিবার তথা মানবতাবোধের মাধ্যমে অভিবাসনকে উৎসাহিত করার যে বার্তা আমরা পাই, তা আজ বাংলাদেশি প্রবাসী শ্রমিকদের জন্য নিতান্তই পরিহাস। আজকে যাঁরা জীবন্ত শ্রমিক হিসেবে নানান প্রতিকূলতার মাঝেও রেমিট্যান্স পাঠাচ্ছেন, বাংলাদেশ ব্যাংকের রিজার্ভ ফান্ডকে স্ফীত করে দেশের অর্থনীতিকে সুরক্ষিত করছেন, কে জানে নিকট-ভবিষ্যতে তাঁদের বেশির ভাগই ফেরত অভিবাসনের লাশের মিছিলে যোগ দিতে বাধ্য হবে কি না? 
সরকারের দুই বছর
পাহাড়িদের অন্তহীন দীর্ঘশ্বাসজানুয়ারির প্রথম সপ্তাহে মহাজোট সরকারের দুই বছর পেরোল। এই ‘হানিমুন পিরিয়ড’-এ সরকারের সফলতা-ব্যর্থতা, প্রাপ্তি-অপ্রাপ্তির হিসাব-নিকাশ মিলিয়ে দেখতে বসেছে পার্বত্য চট্টগ্রামের জনগণও। ২০০৮ সালে আওয়ামী লীগের নির্বাচনী অঙ্গীকারের প্রতি আস্থা রেখে সারা দেশের মতো তিন পার্বত্য জেলার জনগণও মহাজোটের পক্ষে রায় দিয়েছিল। পাহাড়ের মানুষজনকে আকৃষ্ট করেছিল আওয়ামী লীগের নির্বাচনী প্রতিশ্রুতির কয়েকটি ধারা। অন্যতম আকর্ষণ ছিল ১৮.১ ধারা, যেখানে বলা হয়, ‘...আদিবাসীদের জমি, জলাধার এবং বন এলাকায় সনাতনি অধিকার সংরক্ষণের জন্য বিশেষ ব্যবস্থা গ্রহণসহ ভূমি কমিশন গঠন করা হবে। সংখ্যালঘু, আদিবাসী ও ক্ষুদ্র নৃ-জাতিগোষ্ঠীর প্রতি বৈষম্যমূলক সকল প্রকার আইন ও অন্যান্য ব্যবস্থার অবসান করা হবে। ধর্মীয় ও জাতিগত সংখ্যালঘু এবং আদিবাসীদের জন্য চাকরি ও শিক্ষাপ্রতিষ্ঠানে বিশেষ সুযোগ-সুবিধা নিশ্চিত করা হবে।’ এ ছাড়া ১৮.২ ধারায় ‘পার্বত্য চট্টগ্রাম শান্তিচুক্তি’ সম্পূর্ণভাবে বাস্তবায়ন করা হবে বলেও প্রতিশ্রুতি দেওয়া হয়।
সরকারের দুই বছরের প্রাপ্তি-অপ্রাপ্তির হিসাব মেলাতে গিয়ে পাহাড়ে দীর্ঘশ্বাসের পরিমাণটাই বেশি। এ সময়ে সরকার পার্বত্য চট্টগ্রামবিষয়ক যেসব উদ্যোগ নিয়েছে, তার মধ্যে পার্বত্য চুক্তি বাস্তবায়ন কমিটি পুনর্গঠন, ভারত প্রত্যাগত শরণার্থী ও অভ্যন্তরীণ উদ্বাস্তু পুনর্বাসনসংক্রান্ত টাস্কফোর্স পুনর্গঠন, ভূমিবিরোধ নিষ্পত্তি কমিশন পুনর্গঠন উল্লেখযোগ্য। ইতিমধ্যে চুক্তি বাস্তবায়ন কমিটির তিনটি সভা ও টাস্কফোর্সের দুটি সভা অনুষ্ঠিত হয়েছে। কিন্তু আশ্বাসবাণী ছাড়া উল্লেখযোগ্য কোনো অগ্রগতি নেই। অন্যদিকে ভূমি কমিশন ১৪টি সভা সম্পন্ন করলেও চেয়ারম্যানের স্বৈরতান্ত্রিক মনোভাবের কারণে ভূমি কমিশনের কার্যক্রম শুরু থেকে বিতর্কিত হয়ে আসছে। পার্বত্য চট্টগ্রামের সমস্যা সমাধানের জন্য এ তিনটি কমিটি অত্যন্ত গুরুত্বপূর্ণ হলেও এগুলোর পর্যাপ্ত জনবল, কার্যালয়ের সংকটসহ নানা সীমাবদ্ধতা এখনো দূর হয়নি। এ ছাড়া তিন পার্বত্য জেলা পরিষদ ও পার্বত্য চট্টগ্রাম উন্নয়ন বোর্ডে পরিবর্তন আনা হয়েছে। কিন্তু শুধু এ পুনর্গঠন ও পরিবর্তনে আত্মতুষ্টিতে ভোগার কোনো অবকাশ নেই।
গত ২৬ ডিসেম্বর অনুষ্ঠিত চুক্তি বাস্তবায়ন কমিটির তৃতীয় সভায় কমিটির আহ্বায়ক বেগম সাজেদা চৌধুরী বলেছেন, পাহাড়ে শান্তি প্রতিষ্ঠায় রোডম্যাপ অনুযায়ী চুক্তির অবাস্তবায়িত বিষয়গুলো দ্রুত বাস্তবায়ন করা হবে (সমকাল, ২৭ ডিসেম্বর ২০১০)। পার্বত্য চট্টগ্রাম জনসংহতি সমিতির পক্ষ থেকে চুক্তি বাস্তবায়নে রোডম্যাপের দাবি জানানো হলেও সরকার কোনো উদ্যোগ নেয়নি। সাজেদা চৌধুরী এটাও বলেছেন, ‘চুক্তি বাস্তবায়নের একদম শেষ পর্যায়ে আমরা পৌঁছেছি, এখন ফলাফল দেখতে চাই।’ জানুয়ারির সংসদ অধিবেশনে পার্বত্য চুক্তির আইনগত ত্রুটি দূর করা হবে বলেও তিনি সভায় আশ্বাস দিয়েছেন। আর আশ্বাসবাণীর মধ্যে আটকে না থেকে আমরাও চুক্তি বাস্তবায়নের চূড়ান্ত ফলাফল দেখতে চাই।
কিন্তু পার্বত্য চট্টগ্রামের জন্য গৃহীত কিছু বিতর্কিত উদ্যোগের ফলে চুক্তি বাস্তবায়নে সরকারের আন্তরিকতা নিয়ে যেমন প্রশ্ন উঠছে, তেমনি পাহাড়ে অস্থিরতাও তৈরি হয়েছে। যেমন, পার্বত্য চট্টগ্রামের আদিবাসীদের ‘উপজাতি’ হিসেবে উল্লেখ করার নির্দেশ প্রদান, আদিবাসীদের মতামত ছাড়া ‘ক্ষুদ্র নৃ-গোষ্ঠী সাংস্কৃতিক প্রতিষ্ঠান বিল’ পাস, পার্বত্য চট্টগ্রামের জন্য ‘স্ট্র্যাটেজিক ম্যানেজমেন্ট ফোরাম’ গঠনের পরিকল্পনা, পার্বত্য চট্টগ্রামের প্রত্যন্ত অঞ্চল ‘ঠেগামুখ’-এ স্থলবন্দর নির্মাণের ঘোষণা, বন বিভাগ কর্তৃক নতুন নতুন জনবসতি এলাকাকে সংরক্ষিত বনাঞ্চল ঘোষণা, পার্বত্য চট্টগ্রামে আরও তিনটি নতুন ব্যাটালিয়ন ও সেক্টর সদর দপ্তর করার ঘোষণা, পার্বত্য চট্টগ্রামে স্থানীয় সন্ত্রাস নির্মূলের লক্ষ্যে স্বরাষ্ট্র প্রতিমন্ত্রীর সাঁড়াশি অভিযানের ঘোষণা পাহাড়ে নতুন করে আতঙ্ক বাড়াচ্ছে। অন্যদিকে পাহাড়ে মৌলবাদী জঙ্গিঘাঁটি আবিষ্কৃত হওয়ার পরও জঙ্গি দমনে সরকারের কোনো উদ্যোগ নেই। অন্যদিকে বিভিন্ন স্থানে সাম্প্রদায়িক সহিংসতা এবং পাহাড়িদের ভূমি বেদখল করার মতো ঘটনাগুলো পাহাড়িদের উৎকণ্ঠা বাড়িয়েই চলেছে।
এ ছাড়া রাঙামাটিতে মেডিকেল কলেজ এবং বিজ্ঞান ও প্রযুক্তি বিশ্ববিদ্যালয় গড়ে তোলার যে প্রক্রিয়া সরকারিভাবে শুরু হয়েছে, এতে এ প্রতিষ্ঠানগুলোর জন্য অধিগ্রহণকৃত এলাকার জনগণ তৃতীয়বারের মতো উচ্ছেদ হওয়ার আতঙ্কে দিনযাপন করছে। পুনঃ উচ্ছেদের বিরুদ্ধে রাঙামাটিতে জনগণ মানববন্ধন করেছে। পাহাড়ি জনগণ বিশ্ববিদ্যালয় স্থাপনের বিপক্ষে নয়, তবে যেকোনো উন্নয়ন পরিকল্পনার আগে সেখানকার বাসিন্দাদের মতামত নেওয়া প্রয়োজন। পার্বত্য চট্টগ্রামে বিশ্ববিদ্যালয় স্থাপনের আগে সেখানকার স্কুল-কলেজগুলোর অবকাঠামোগত সংস্কার ও নির্মাণ, প্রাথমিক বিদ্যালয়ের শিশুদের জন্য আলাদা শিক্ষাকাঠামো প্রস্তুত ও মাতৃভাষায় শিক্ষার অধিকার নিশ্চিত করতে হবে। চুক্তি মোতাবেক প্রাথমিক শিক্ষা বিভাগকে জেলা পরিষদে হস্তান্তর করা হলেও পাঠ্যসূচি প্রণয়ন, একাডেমিক ক্যালেন্ডার প্রস্তুত করাসহ কিছু বিষয় জেলা পরিষদ দ্বারা পরিচালিত না হওয়ায় অধিকাংশ পাহাড়ি শিশু প্রাথমিক বিদ্যালয় থেকে অকালে ঝরে পড়ে।
বন বিভাগ কর্তৃক খাগড়াছড়ির দীঘিনালায় ছয়টি মৌজায় প্রায় সাড়ে ১২ হাজার একর জমিকে সংরক্ষিত বনাঞ্চল হিসেবে ঘোষণা দেওয়ার ফলে এ মৌজাগুলোর লোকজন প্রতিনিয়ত উচ্ছেদ-আতঙ্কে ভুগছে।
বান্দরবানে রুমা গ্যারিসন সম্প্রসারণের জন্য সাড়ে নয় হাজার একর ভূমি অধিগ্রহণের বিরুদ্ধে রুমা উপজেলার জনগণ গত বছরের ৮ নভেম্বর এক প্রতিবাদ সমাবেশের আয়োজন করেছিল। জানা যায়, রুমা গ্যারিসনকে সেনানিবাসে উন্নীত করার জন্য ১৯৭৭ সালে নয় হাজার ৫৬০ একর ভূমি অধিগ্রহণের প্রস্তাব করা হয়েছিল। কিন্তু তৎকালীন ভূমি মন্ত্রণালয় পরিবেশগত দিক বিবেচনা করে এ প্রস্তাবে অনুমোদন দেয়নি। ১৯৯১ সালে পুনরায় অধিগ্রহণের প্রক্রিয়া শুরু করা হলে বেসামরিক প্রশাসনের পক্ষ থেকে বলা হয়, এ অধিগ্রহণের ফলে ব্যক্তিগত মালিকানাধীন ও বন বিভাগের ব্যাপক জমি ক্ষতিগ্রস্ত হবে। কিন্তু বিগত জরুরি অবস্থার সময় আবারও এ অধিগ্রহণ প্রক্রিয়াকে সক্রিয় করা হয়েছে। রুমার জনগণ বর্তমানে উচ্ছেদ-আতঙ্কে দিন কাটাচ্ছে।
অন্যদিকে উন্নয়ন ও শান্তির নামে পার্বত্য চট্টগ্রামের প্রত্যন্ত অঞ্চল ‘ঠেগামুখ’কে স্থলবন্দর করার প্রস্তাব, বাঘাইছড়ির সাজেক পরিদর্শনে গিয়ে স্বরাষ্ট্রমন্ত্রীর বিওপি বাড়ানোর ঘোষণা, পার্বত্য এলাকাকে সহিংসতা থেকে মুক্ত করতে সমন্বিত গোয়েন্দা তৎপরতা বাড়ানোর উদ্যোগ, পার্বত্য অঞ্চলের এনজিও কার্যক্রম নজরদারি, আঞ্চলিক রাজনৈতিক দলগুলোর কর্মকাণ্ড নিয়ন্ত্রণ, পার্বত্য জেলাগুলোর সীমানা পুনর্নির্ধারণের লক্ষ্যে ‘স্ট্র্যাটেজিক ম্যানেজমেন্ট ফোরাম’ গঠনের পরিকল্পনা করা হয়, যা পার্বত্য চট্টগ্রামের পরিস্থিতিকে অস্থিতিশীল করে তুলেছে।
উন্নয়নের নামে কেবল প্রস্তাব উত্থাপন করেই উদ্যোগ গ্রহণ করলে সমস্যা শুধু জটিল হবে। এ জন্য স্থানীয় জনগণের মতামত ও সম্পৃক্ততা প্রয়োজন। জোরপূর্বক চাপিয়ে দিয়ে নয়, বাস্তবতার নিরিখে পার্বত্য এলাকার উন্নয়নের জন্য পরিকল্পনা গ্রহণ করতে হবে।
সবশেষে সরকারের যে উপলব্ধি জাগা জরুরি তা হলো, আর কালক্ষেপণ না করে অনতিবিলম্বে চুক্তি বাস্তবায়নসহ ভূমিবিরোধগুলো সত্বর মিটিয়ে ফেলে পাহাড়ে স্থায়ী শান্তির বীজ বপন করতে হবে। নির্বাচনী অঙ্গীকার পূরণ করে পাহাড়ের মানুষজনের আস্থা ফিরিয়ে আনার উদ্যোগ সরকারকে নিতে হবে।
ইলিরা দেওয়ান: হিল উইমেন্স ফেডারেশনের সাবেক সাধারণ সম্পাদক।
মেহেরজান
মুক্তিযুদ্ধ ও নারীর প্রতি অবমাননার ছবি
খোলা মন নিয়েই আমরা মেহেরজান ছবিটি দেখতে গিয়েছিলাম। দাবি করা হয়েছিল, একাত্তরের পটভূমিতে নির্মিত এটি একটি যুদ্ধ ও ভালোবাসার ছবি। কিন্তু আমরা নিদারুণ আশাহত হয়েছি। আশাহত হয়েছি এ কারণে নয় যে, ছবিটি দুর্বল, চরিত্রগুলো আপনশক্তিতে দাঁড়াতে পারছে না, কিংবা হিন্দি সিরিয়ালের প্রভাব আছে এর রং ও পোশাকে—এসব কোনোটিই আশাভঙ্গের কারণ নয়। আমরা বরং আহত হয়েছি, বলা যায় অপমানিত হয়েছি, কাহিনি আর ক্যামেরায় মেহেরজান এমন অভিজ্ঞতা তুলে ধরেছে, যা আমাদের ইতিহাস, মুক্তিযুদ্ধ আর চেতনার সঙ্গে সরাসরি প্রতারণা করেছে। যুদ্ধ ও ভালোবাসার ছবির বাতাবরণে আসলে এ এক প্রতারণা আর অপমানের ছবি। প্রতারণা পুরো জাতির সঙ্গে—যাঁরা অসাম্প্রদায়িকতা, ধর্মনিরপেক্ষতা আর প্রগতিশীল মানসকাঠামোয় আস্থা রাখেন, তাঁদের সঙ্গে, আর অপমান সব নারী আর পুরুষ মুক্তিযোদ্ধাকে।
পাকিস্তানি সেনারা একাত্তরে পোড়ামাটি নীতি গ্রহণ করেছিল, এ ছিল এক সর্বসংহারী যুদ্ধ; তারা হত্যাযজ্ঞ চালিয়েছে, ধর্ষণ করেছে, লুণ্ঠন আর অগ্নিসংযোগ করেছে, একের পর এক গ্রাম-বন্দর-নগরে ধ্বংসের তাণ্ডব চালিয়েছে। উল্লেখ্য, বেলুচ রেজিমেন্টের প্রথম আক্রমণেই ২৫ মার্চ রাতে পিলখানায় প্রায় ৮০০ বাঙালি খুন হয়। কিন্তু মেহেরজান চলচ্চিত্র এর বাইরে গিয়ে মুক্তিযুদ্ধের নতুন বয়ান শোনায়, যেখানে পাকসেনাদের একজন নিজ বাহিনীর বিরুদ্ধে অবস্থান নেয়, দল ত্যাগ করে, বাংলাদেশের মানুষকে হত্যা করাকে অন্যায় মনে করে। পাঠক, ধৈর্যহারা হবেন না, মেহেরজান ছবির পাকি ফোক ফ্যান্টাসি এখানেই শেষ নয়, সেই পাকসেনা ধর্ষণের হাত থেকে বাঙালি এক নারীকে বাঁচায় বলে দাবি করে এবং শেষে বাঙালি ওই নারী সেবা-শুশ্রূষা করে পাকিস্তানি সেনার সঙ্গে প্রেমে মজে তার ঋণ শোধ করে। মনে রাখা দরকার, ছবির সময় কিন্তু একাত্তর, সারা দেশে চলছে ভয়ংকর যুদ্ধ। দেখানো হয় এক বাঙালি মেয়ে, ছবিতে যার নাম মেহেরজান, তার খালাতো বোন পাকসেনাদের দলধর্ষণের শিকার হয়ে কদিন আগেই বাড়ি ফেরে এবং একই বাড়িতে থেকেই মেহেরজান তার প্রেম চালিয়ে যায় ওই পাকসেনার সঙ্গে!
পরিচালক দাবি করেছেন, মুক্তিযুদ্ধ নিয়ে ছবি করার আগে তিনি মুক্তিযুদ্ধে নারীর অংশগ্রহণ নিয়ে দীর্ঘ গবেষণা করেছেন। ঠিক যে, বাংলাদেশের মুক্তিযুদ্ধের ক্যানভাস অনেক বড়, কিন্তু বিনয়ের সঙ্গে প্রশ্ন রাখতে চাই, গবেষণা আর ইতিহাসের কোথায় এমন উপাদান রয়েছে, যেখানে বাংলাদেশে যুদ্ধরত পাকিস্তানি কোনো সেনাসদস্য নিজ দল ত্যাগ করে বাঙালিদের নৈতিক সমর্থন দিয়েছে? বাঙালি কোনো নারীকে ধর্ষণ না করে ধর্ষণের হাত থেকে বাঁচিয়েছে? কিংবা যুদ্ধের ওই সময়ে এর প্রমাণ কোথায়, যেখানে একজন বাঙালি নারী পাকিস্তানি বাহিনীর হাতে খুন হওয়া তার ভাইয়ের রক্ত আর ধর্ষিতা বোনের পাঁজরের ওপর দাঁড়িয়ে পাকসেনার সঙ্গেই নির্লজ্জ প্রেমে মেতেছে? কোথায় এর দলিলদস্তাবেজ? ছবির পরিচালক ৩০ লাখ শহীদ আর দুই লাখ ধর্ষিত নারীকে অপমানের কী মোক্ষম অস্ত্রই না বেছে নিয়েছেন! মুক্তিযুদ্ধ পুরো জাতির গর্ব আর চেতনার সঙ্গে সম্পর্কিত—সেই মুক্তিযুদ্ধের এই অপমান।
ছবিতে বলা হয়েছে, ধর্ষণের শিকার দুই লাখ নারীর কথা নাকি ক্লিশে হয়ে গেছে, এটা শুনতে শুনতে মানুষ বিরক্ত হয়ে গেছে। এর বাইরেও মুক্তিযুদ্ধে নারীর অবদানের ‘অন্য ডিসকোর্স’ আছে। কী সেই নতুন ডিসকোর্স? পাকসেনার সঙ্গে বাঙালি মেয়ের জমাট প্রেমের সম্পূর্ণ রঙিন বয়ান হচ্ছে তথাকথিত এই নতুন ডিসকোর্স। পাকসেনা যে কত মহান আর উদার, সে বাঙালির কাশি পেলে পানি এগিয়ে দেয়, ধর্ষণ না করে বাঙালি মেয়েকে বাঁচায়, নিজেকে হত্যা করার ভার দেয় অন্যের হাতে, নিজ দল ত্যাগ করে, বাঙালির বিরুদ্ধে যুদ্ধকে অন্যায় মনে করে। হত্যা আর ধর্ষণের জন্য যে পাকসেনাদের ‘সুনাম’ পৃথিবীজোড়া, কি আফসোস, মেহেরজান না দেখলে তাদের এমন কোমল আর মহান ইমেজ জানাই যেত না! আমাদের মনে হয়েছে, এটি একটি নির্ভেজাল পাকিস্তানি প্রপাগান্ডা ছবি, যার উদ্দেশ্য যুদ্ধাপরাধের বিচারকে দ্বিধাগ্রস্ত বা বাধাগ্রস্ত করা।
ছবিটি দেখে মুক্তিযোদ্ধা ডা. নায়লা খান আমাদের মেইল করে জানিয়েছেন, তিনি খুবই বিস্মিত হয়েছেন, মুক্তিযুদ্ধের চেতনায় উদ্বুদ্ধ বলে দাবিদার এই সরকারের সেন্সর বোর্ড কী করে মেহেরজান ছবিটি প্রদর্শনের অনুমতি দিল! পরিচালক নিজে নারী হয়েও পুরুষতান্ত্রিক দৃষ্টিভঙ্গি থেকে বেরিয়ে আসতে পারেননি। ছবির প্রধান তিন নারীকেই নির্লজ্জভাবে ‘যৌনতার প্রতীক’ হিসেবে তুলে ধরা হয়েছে। এদের একজন নীলা, ছবির ভাষায় ‘খানেলাগা’, যে পাকিস্তানি সেনা কর্তৃক দলধর্ষণের শিকার হয়েছে, ছবিতে বিশেষ কিছু ‘কোড’ তৈরি করে সেই বীরাঙ্গনাকে দেখানো হয়েছে ‘যৌনময়ী’ হিসেবে, পুরুষ দেখলে যে যৌনতাড়িত হয়ে পড়ে। নীলার মুখ দিয়ে বলানো হয়েছে, সে ছাত্র ইউনিয়ন করত এবং পাকসেনা দ্বারা যেটা হয়েছে, সেটাই তার ধর্ষণের প্রথম অভিজ্ঞতা নয়। এর মানে কী? এর মধ্য দিয়ে কি এই ইঙ্গিতই দেওয়া হচ্ছে না যে, পাকসেনাদের ধর্ষণ অত ভয়ংকর নয়, ছাত্র ইউনিয়নের কেউই তাকে প্রথম ধর্ষণ করেছিল, ‘ধর্ষণই নারীর নিয়তি’? পাকিস্তানিদের ধর্ষণকে তাই হালকা করে দেখতে হবে। বাহ! ধর্ষণের পুরুষতান্ত্রিক ব্যাখ্যার এ এক দারুণ নমুনা! দ্বিতীয় নারী সালমা, সারাক্ষণ সে তার বাবাকে বলছে, যেন তাকে বিয়ে দেওয়া হয় এবং সে বিয়েটি হবে ‘মুতা’ বিয়ে। পরিচালক কি জানেন মুতা বিয়ের ধারণা কোত্থেকে এসেছে?
আর সবচেয়ে ভয়ংকর উপস্থাপন, তৃতীয় নারী মেহেরজানের, যাকে সবচেয়ে আকর্ষণীয়, যৌক্তিক আর বুদ্ধিদীপ্ত করে দেখানো হয়েছে, কিন্তু ছবিতে তার করুণ পরিণতি হয়েছে পাকসেনার সঙ্গে প্রেমের সম্পর্কে; ‘আহতের সেবা, সেবা থেকে প্রেম’ গৎবাঁধা এই পিতৃতান্ত্রিক ছক থেকে নির্মাতারা বেরোতে পারেননি; এবং পাকসেনার প্রেম এতই গভীর যে, সেই প্রেমের নেশা মেহেরজান এক জীবনে কাটাতে পারেনি, তাই সারা জীবন অবিবাহিত থেকেছে। এর অনুবাদ কী? সর্বোচ্চ যুক্তিশীলতার মাপকাঠিতেই সর্বাত্মক যুদ্ধের সময়ে, বোনের ধর্ষিত হওয়ার পরিণতি প্রত্যক্ষ করেও পাকসেনার সঙ্গে প্রেম করা যৌক্তিক! দুই লাখ নারীর ধর্ষণের ঘটনা, ৩০ লাখ মানুষের হত্যাযজ্ঞ—কোনো পরিসংখ্যানই তাকে পাকসেনা ওয়াসিম খানের প্রেম থেকে মন সরাতে দেয় না, এই বৃদ্ধ বয়সে এসেও। আর কী ভয়ংকর যে, ধর্ষণের ফলে জন্ম নেওয়া সন্তানের মুখ দিয়ে বলানো হচ্ছে, ওই প্রেমের জন্য অপরাধবোধে ভোগার কোনো কারণ নেই। এত দিন পাকসেনাদের হত্যা আর ধর্ষণের পুরোনো কথা আমরা জানতাম। এবার জানানো হলো, তারা কত মহান, তাদের প্রেম কত গভীর! কী মহান মানবিকতা! জয়তু মেহেরজান ও তার পরিচালক!
ছবিজুড়ে আমরা বিস্ময়ের সঙ্গে লক্ষ করি, মুক্তিযোদ্ধারা সামন্ত প্রভু খাজা সাহেবের সঙ্গে দেনদরবার করছে, তারা পাকিস্তানিদের বিরুদ্ধে কোনো অ্যাকশনে যাবেন কি না, তা নিয়ে এবং খাজা সাহেব তার গ্রামে কোনো ‘গণ্ডগোল’ হতে দেবে না বলে তাদের নিবৃত্ত করছে। মুক্তিযুদ্ধকে কারা ‘গণ্ডগোল’, ‘হট্টগোল’ বা ‘নিছক রক্তপাত’ হিসেবে দেখে, পাঠক, আপনারা তা জানেন। এই যদি হতো অবস্থা, তাহলে বাংলাদেশ কখনোই স্বাধীন হতো না। মুক্তিযুদ্ধ কেবল পাকিস্তানের জাতিগত শোষণ, সামরিক শাসন আর বৈষম্যের বিরুদ্ধে যুদ্ধ নয়, এটা ছিল পাকিস্তানি সামন্ততন্ত্রের বিরুদ্ধেও এক সর্বাত্মক যুদ্ধ।
বীরাঙ্গনা নিয়ে যখন আমরা কোনো ভালো ছবি করতে পারিনি, যুদ্ধাহত মুক্তিযোদ্ধা নিয়ে যখন সফল কোনো ছবি করতে পারিনি, তখন পাকিস্তানি-বাঙালির এহেন প্রেমজ ছবি আমরা বানিয়ে ফেললাম, যার কোনো বিন্দুমাত্র ঐতিহাসিক ভিত্তি নেই। আসলে মুক্তিযুদ্ধের দীর্ঘ বেদনা আর গভীর কষ্ট বোঝার সামর্থ্যই এ ছবির কলাকুশলীদের নেই। হত্যা আর ধর্ষণের জন্য পাকিস্তানিদের যখন ক্ষমা চাওয়ার দাবি তোলা হচ্ছে এবং এখন পর্যন্ত পাকিস্তান রাষ্ট্রীয়ভাবে যা করেনি, ঠিক তখন বাঙালি নারী-পাকসেনার প্রেমের ‘উপরিচালাকি’র এই নির্জলা ইতিহাস বিকৃতির অর্থ আসলে অনেক গভীরে। এটি কেবল মেহেরজান চলচ্চিত্রের সঙ্গে জড়িত কলাকুশলী, যাদের আমরা দেখতে পাচ্ছি, কেবল তাদের দেখে বোঝা যাবে না, এর শেকড় অনেক ভেতরে, আরও কোনো গভীর মতাদর্শিক কূটচাল এর পেছনে রয়েছে।
প্রিয় পাঠক, তার মানে আমরা কি চাইছি ছবিটি নিষিদ্ধ করা হোক, কিংবা এর প্রদর্শনী বন্ধ করা হোক? না, মোটেও তা নয়। আমরা নিষিদ্ধের বিপক্ষে। আমরা মনে করি, চিন্তা আর সৃষ্টি প্রকাশের সব জানালা-দরজা খোলা থাকুক। এটি খোলা রাখতে হবে আলো-বাতাস আসার জন্য, সঙ্গে ধুলোবালি তো কিছু আসবেই। জাতির জন্য প্রতারণাপূর্ণ আর মুক্তিযোদ্ধাদের প্রতি অবমাননাকর এই ছবিটি না হয় ধুলোবালি হিসেবেই থাকুক। নতুন প্রজন্ম ঠিকই বুঝে নেবে প্রকৃত সত্য। হত্যা আর ধর্ষণের জন্য পাকিস্তানিদের যখন ক্ষমা চাওয়ার দাবি তোলা হচ্ছে এবং এখন পর্যন্ত পাকিস্তান রাষ্ট্রীয়ভাবে যা করেনি, ঠিক তখন বাঙালি নারী-পাকসেনার প্রেমের এই নির্জলা ইতিহাস বিকৃতির অর্থ আসলে অনেক গভীরে। এটি কেবল মেহেরজান চলচ্চিত্রের সঙ্গে জড়িত কলাকুশলী, যাদের আমরা দেখতে পাচ্ছি, কেবল তাদের দেখে বোঝা যাবে না, এর শেকড় অনেক ভেতরে, আরও কোনো গভীর মতাদর্শিক কূটচাল এর পেছনে রয়েছে। আমরা মনে করি, চিন্তা আর সৃষ্টি প্রকাশের সব জানালা-দরজা খোলা থাকুক। এটি খোলা রাখতে হবে আলো-বাতাস আসার জন্য, সঙ্গে ধুলোবালি তো কিছু আসবেই। জাতির জন্য প্রতারণাপূর্ণ আর মুক্তিযোদ্ধাদের প্রতি অবমাননাকর মেহেরজান ছবিটি না হয় ধুলোবালি হিসেবেই থাকুক। নতুন প্রজন্ম ঠিকই বুঝে নেবে প্রকৃত সত্য। 
দারিদ্র্য
ক্ষুদ্রঋণ কার্যক্রমের সমস্যা কোথায়?হতদরিদ্রদের দারিদ্র্যের বলয় থেকে বের করে আনার ক্ষেত্রে ক্ষুদ্রঋণ কর্মসূচি দীর্ঘদিন ধরে যে সক্ষমতা প্রমাণ করে আসছে, তার বিরুদ্ধে কয়েক বছর ধরেই একধরনের সংঘবদ্ধ ও সংগঠিত প্রপাগান্ডা বা প্রচারণা দেখা গেছে। এর ওপর সম্প্রতি সম্প্রচারিত ডেনমার্কের একজন সাংবাদিকের তৈরি একটি ডকুমেন্টারি বা প্রামাণ্যচিত্রে যেভাবে ক্ষুদ্রঋণের সফলতা বা কার্যকারিতা নিয়ে প্রশ্ন তোলা হয়েছে, তাতে অনেকেই দ্বিধান্বিত। আমরা সবাই জানি, অধ্যাপক ইউনূস এখন আর ক্ষুদ্রঋণ নিয়ে একাই কাজ করছেন না। এটি বিশ্বের বিভিন্ন দেশেও ছড়িয়ে পড়েছে। তবে এ কথা ঠিক যে, ভারতের মধ্য ও দক্ষিণাঞ্চলে এই কার্যক্রম নিয়ে কিছু অনাকাঙ্ক্ষিত বা অপ্রীতিকর ঘটনা ঘটেছে। তা সত্ত্বেও এর কার্যকারিতা বিবেচনা করেই ভারতের কেন্দ্রীয় সরকার নতুন কাঠামোতে এটি পরিচালনার উদ্যোগ নিয়েছে। তবে সামগ্রিক বিবেচনায় ক্ষুদ্রঋণের সুদহার যে কখনো কখনো এর স্বাভাবিক সীমা ছাড়িয়ে বিতর্ক ও প্রশ্নের জন্ম দেয় এবং এই কার্যক্রমের ভাবমূর্তি ক্ষুণ্ন করে, সেটিও অস্বীকার করা যাবে না।
বাংলাদেশ যে শুধু ক্ষুদ্রঋণ কার্যক্রমের পথিকৃৎ বা জনকই নয়, একই সঙ্গে বিশ্বে এ ধরনের বৃহত্তম ও সবচেয়ে সুদক্ষ কর্মযজ্ঞটিও পরিচালিত হচ্ছে এখানে, বিশেষ করে গ্রামের দরিদ্র নারীদের মধ্যে অর্থনৈতিকভাবে স্বাবলম্বী হয়ে ওঠার বিষয়ে আস্থা সৃষ্টি এবং ক্ষুদ্র ব্যবসাকে আরেকটু বড় করে তোলার ক্ষেত্রে ক্ষুদ্রঋণের অবদান অনস্বীকার্য। ক্ষুদ্রঋণ কর্মসূচি যেভাবে অর্থায়নসুবিধা দরিদ্র মানুষের দোরগোড়ায় পৌঁছে দিয়ে আসছে, তা আর্থিক খাতে বড় ও নামীদামি প্রতিষ্ঠানগুলো পারেনি। ক্ষুদ্রঋণ কার্যক্রমের সুবাদে বিশ্বে এখন সামাজিক ব্যবসার নতুন ধারণা প্রচলিত ও বিকশিত হচ্ছে।
বাংলাদেশের ক্ষুদ্রঋণ প্রদানকারী সংস্থাগুলো (এমএফআই) উন্নয়ন অংশীদার ও বাণিজ্যিক অর্থায়নের সুবিধা পেয়ে সামনের দিকে এগিয়ে গেছে। বর্তমান সরকারও খুবই দরিদ্রবান্ধব এবং কেন্দ্রীয় ব্যাংক বাণিজ্যিক ব্যাংকগুলোকে প্রতিযোগিতামূলক সুদহারের ভিত্তিতে কৃষি-ব্যবসায়ে সরাসরি ঋণ প্রদান কিংবা যেখানে শাখা নেই, সেখানে ক্ষুদ্রঋণ সংস্থাগুলোর মাধ্যমে ঋণ বিতরণের দিকনির্দেশনা দিয়েছে। ফলে ক্ষুদ্রঋণ সংস্থাগুলোর মাধ্যমে বিতরণের জন্য বড় ধরনের সিন্ডিকেটেড তহবিলও গড়ে তোলা হচ্ছে।
তবে ছোট ক্ষুদ্রঋণ সংস্থাগুলো এখনো অর্থায়নের জন্য সদস্যদের কাছ থেকে নেওয়া চাঁদা বা আমানত এবং পল্লী কর্ম-সহায়ক ফাউন্ডেশনের (পিকেএসএফ) দেওয়া তহবিলের ওপর নির্ভরশীল। সে জন্যই তারা প্রাথমিকভাবে গ্রাহকদের ঋণ পাওয়ার শর্ত হিসেবে সদস্য হয়ে চাঁদা দিতে বা সঞ্চয়ে প্রভাবিত করে বটে।
সম্প্রতি প্রকাশিত ‘মাইক্রোফিনানস ব্যানানা স্কিনস ২০০৯’ শীর্ষক একটি জরিপে অর্থনৈতিক সংকটের প্রেক্ষাপটে ক্ষুদ্রঋণের ব্যবসায় ঝুঁকির কথা উল্লেখ করা হয়েছে। এতে বলা হয়, ক্ষুদ্রঋণ কার্যক্রমে প্রতিবেশী ভারত, পাকিস্তান এবং এমনকি উন্নত কিছু দেশের চেয়েও বাংলাদেশের ক্ষুদ্রঋণ প্রদানকারী সংস্থাগুলোর ক্ষুদ্রঋণ জন্য ঝুঁকির মাত্রা কম। তবে ওই জরিপে ক্ষুদ্রঋণ কার্যক্রমে তিনটি প্রধান ঝুঁকি চিহ্নিত করা হয়েছে—প্রতিযোগিতা বৃদ্ধি পাওয়া ও ম্যানেজমেন্ট অব ইনফরমেশন সিস্টেম (এমআইএস) বা তথ্য ব্যবস্থাপনায় দুর্বলতা, ভাবমূর্তি ক্ষুণ্ন হওয়া এবং ব্যক্তি বা পরিবারকেন্দ্রিক পরিকল্পনা ও ধারাবাহিকতার অনুপস্থিতি।
উচ্চহারে ঋণ আদায় হওয়ার ফলে ব্যাংকের তুলনায় ক্ষুদ্রঋণ সংস্থাগুলোর ঋণ বিতরণ কার্যক্রমকে ঝুঁকিমুক্ত বলে বিবেচনা করা হয়। তবে বিশ্বজুড়ে অর্থনৈতিক সংকটের কারণে ঋণ আদায়ের হার আগের চেয়ে কমে এসেছে। সে জন্য মনে রাখতে হবে যে অর্থনৈতিক মন্দায় ঋণের ঝুঁকি বেড়ে যেতে পারে। কারণ, ক্ষুদ্রঋণ গ্রহণকারীরা স্বভাবতই দুর্বলতম অর্থনৈতিক অবস্থার মধ্যে থাকেন।
তবে বাজার দখলের লক্ষ্যে ঋণ প্রদানকারীদের মধ্যে তীব্র প্রতিযোগিতা দেখা দিলে তাতে ঋণের মান কমে ঝুঁকি বেড়ে যেতে পারে। দেশের ক্ষুদ্রঋণ কার্যক্রমে মাল্টিপল বরোয়িং বা বিভিন্ন প্রতিষ্ঠানের কাছ থেকে ঋণ নেওয়ার প্রবণতাও এই খাতে ঝুঁকি বাড়িয়ে দেয়। কারণ, গ্রাহকেরা এক প্রতিষ্ঠানের ঋণ পরিশোধের জন্য আরেক প্রতিষ্ঠান থেকে নতুন করে ঋণ নিয়ে ঝুঁকি বাড়ান। ক্ষুদ্রঋণ কার্যক্রমে সাপ্তাহিক ভিত্তিতে কিস্তি পরিশোধের প্রবণতা থাকলেও গ্রহীতা যদি ঋণের টাকা ব্যবসায়িক কাজে না খাটিয়ে ব্যক্তিগত বা পারিবারিক অন্য কাজে লাগান, তা একসময় ঝুঁকি তৈরি করতে পারে। এ সম্পর্কে সতর্ক থাকতে হবে।
রিপোর্টিংয়ের দুর্বলতার কারণে দেশে ক্ষুদ্রঋণের মান কমেছে। বড় কয়েকটি প্রতিষ্ঠান বাদ দিলে দেশের অধিকাংশ ক্ষুদ্রঋণ সংস্থা ক্ষুদ্রঋণ কার্যক্রমের রিপোর্টিংয়ে আন্তর্জাতিক মান অনুসরণ করে না বলে অভিযোগ আছে। এ ছাড়া যেসব ঋণগ্রহীতাকে পরবর্তী সময়ে চিহ্নিত করা কঠিন হবে এবং যাঁরা অতীতে টাকা নিয়ে তা যথাযথভাবে পরিশোধ করেছেন কি না, রেকর্ড জানা নেই—এমন গ্রাহককে ঋণ দিয়ে সেটির তদারকি করাও কঠিন কাজ বৈকি। তবে ক্ষুদ্রঋণ সংস্থাগুলো ইদানীং জাতীয় পরিচয়পত্রের তথ্যের ভিত্তিতে কার্যক্রম চালাতে চাইলেও পদ্ধতিগত দুর্বলতার কারণে সেটিও পূর্ণাঙ্গভাবে করা সম্ভব হচ্ছে না বলে শুনেছি।
সরকারি ডেটাবেইস বা উপাত্ত না থাকলে ক্ষুদ্রঋণ সংস্থাগুলোকে নিজস্ব ব্যবস্থাপনায় ঋণগ্রহীতাদের সম্পর্কে প্রয়োজনীয় সামাজিক তথ্যাবলি রেকর্ডে রাখতে হবে। এভাবেই ক্ষুদ্রঋণ কার্যক্রমের একটি ডেটাব্যাংক বা তথ্যভান্ডার গড়ে উঠতে পারে।
দেশে ক্ষুদ্রঋণ কার্যক্রমের দ্বিতীয় প্রধান ঝুঁকিটা হলো, এর ভাবমূর্তি ক্ষুণ্ন হওয়া। যেমন, কোনো কোনো ক্ষুদ্রঋণ সংস্থা জনসেবামূলক কর্মকাণ্ডের পাশাপাশি বাণিজ্যিক কার্যক্রমেও জড়িত থাকায় তাদের সত্যিকারের উদ্দেশ্য নিয়ে এবং এমনকি কোনো কোনো ক্ষুদ্রঋণ সংস্থার কর্তাব্যক্তির লাইফস্টাইলের কারণে স্বাভাবিকভাবেই বিভিন্ন মহল থেকে প্রশ্ন উঠেছে।
দেশে ক্ষুদ্রঋণ কার্যক্রমে তৃতীয়, কিন্তু সবচেয়ে উদ্বেগজনক ঝুঁকি হলো, ব্যক্তি বা পরিবারকেন্দ্রিক সিদ্ধান্তে পরিকল্পনা প্রণয়ন, বাস্তবায়নে ধারাবাহিকতার অনুপস্থিতি এবং ঐতিহাসিকভাবেই এই খাতে মেধাবীদের না আসা। যে কারণে বছরের পর বছর ধরে ক্ষুদ্রঋণ কার্যক্রমে সেকেন্ড টায়ার বা পরবর্তী নেতাদের প্রক্রিয়ায় বড় ধরনের ঘাটতি লক্ষ করা গেছে।
আশার কথা হলো, বাংলাদেশে এরই মধ্যে মাইক্রো-ক্রেডিট রেগুলেটরি অ্যাক্ট, ২০০৬ আইন পাস ও একটি মাইক্রো-ক্রেডিট রেগুলেটরি অথরিটি বা নিয়ন্ত্রণ কর্তৃপক্ষ গঠন করা হয়েছে। ফলে দেশের ক্ষুদ্রঋণ খাতে মানসম্পন্ন ও অভিন্ন ধরনের রিপোর্টিং, কার্যক্রম মূল্যায়ন-প্রক্রিয়া, সঠিক নীতি-নির্দেশনা, ক্ষুদ্রঋণ গ্রহণকারীদের নিয়ে একটি কেন্দ্রীয় ডেটাব্যাংক বা তথ্যভান্ডার গঠন এবং এমএফআইগুলোর জন্য যথাযথ সমর্থন-সহযোগিতা ইত্যাদি ত্বরান্বিত হয়ে দেশের আর্থসামাজিক ব্যবস্থাকে অধিকতর গতিশীল করে তুলবে বলে আমরা আশা করি।
তবে যেভাবে একটি আন্তর্জাতিক ও কিছু জাতীয় গণমাধ্যম ক্ষুদ্রঋণ কার্যক্রমে লিপ্ত বর্তমান বিশ্বের দুটি স্বনামখ্যাত প্রতিষ্ঠানের ভাবমূর্তি ক্ষুণ্ন করার মতো প্রচার-প্রচারণা চালাচ্ছে, তা মোটেও প্রশংসনীয় কাজ নয়। ডেনমার্কের বন্ধুটি সম্ভবত বাংলাদেশের সাতক্ষীরা জেলার প্রত্যন্ত গ্রাম নোয়াবেকির ওই নারীর কথা শোনেননি, যিনি বলেছিলেন যে ক্ষুদ্রঋণ প্রদানকারী প্রতিষ্ঠানের কাছ থেকে যদি ৪০ ডলার না পেতেন, তাহলে তিনি হয়তো পতিতাবৃত্তির মতো পেশায় যোগ দিতে বাধ্য হতেন! যা-ই হোক, গ্রামের যেসব দরিদ্র মানুষ, বিশেষ করে, অসহায় নারীরা অন্য কোনো উৎস থেকে অর্থায়নের সুবিধা পাননি, তাঁরা ক্ষুদ্রঋণ পেয়ে প্রতিকূল পরিস্থিতিতেও নিজেদের পায়ে দাঁড়িয়ে সামনের দিকে এগিয়ে যাওয়ার সুযোগ পেলেন কি না, সেটি একদিন ইতিহাসই প্রমাণ করবে।
তবে ক্ষুদ্রঋণ কার্যক্রমকে ভবিষ্যতে কার্যকরভাবে ধরে রাখতে হলে তাদের হিসাব-নিকাশ রক্ষণাবেক্ষণে আরও স্বচ্ছতা আনয়ন, দ্বিতীয় ধাপের ব্যবস্থাপনা দক্ষতা বৃদ্ধি এবং অভ্যন্তরীণ নিয়ন্ত্রণব্যবস্থা সুদৃঢ় করার জন্য তথ্যপ্রযুক্তিকে আরও সম্পৃক্ত করার বিকল্প নেই।
মামুন রশীদ: ব্যাংকার ও অর্থনীতি বিশ্লেষক। নিবন্ধে প্রকাশিত মতামত লেখকের নিজস্ব।
ই রচনার উদ্ভবে আমরা একটুকুও অবাক হইনি। কারণ, সারা পৃথিবী জুড়ে যখন বৈশ্বিক বৃহৎ পুঁজির নিয়োজিত ও বেতনভূক কর্মীরা ক্ষুদ্রঋণের স্বপক্ষে কলম ধরেছে, বাংলাদেশের "তারা" আর বাদ থাকবে কেন? আমি তথাকথিত ক্ষুদ্রঋণ প্রকল্পের বিরোধিতাকারীদের একজন এবং পেশাদারী যোগ্যতা দিয়েই চ্যালেঞ্জ করি যে ক্ষুদ্রঋণের পক্ষের উকিলেরা তথ্য উপাত্ত দিয়ে প্রমান করুক যে ক্ষুদ্রঋণ বাংলাদেশের দারিদ্র পরিস্থিতির বিন্দুমাত্র পরিবর্তন করতে পেরেছে। কেন এখনো তথ্য উপাত্ত না দিয়ে বিদেশি মিডিয়াতে ক্ষুদ্রঋণের উদ্যোক্তার গুণকীর্তন করা হচ্ছে? আমরা বিশ্বাস করি, অসংখ্য প্রতিকুলতা মোকাবেলা করে মতিয়া চৌধুরী গ্রামীণ দারিদ্রকে বহুলাংশে সহনীয় করতে পেরেছেন। 
কথ্য ভাষা
ভাষার মাস আসার আগে
রমিত বাংলা, কথ্য ভাষা, চলিত রীতি ইত্যাদি নিয়ে ভাষার মাস ফেব্রুয়ারিতেই লেখালেখি, আলাপ-আলোচনা, বাগিবতণ্ডা চলতে থাকে। মাস শেষ হলে ভাষা নিয়ে আলাপ-আলোচনায় ভাটা পড়ে, যেন যত দায় ফেব্রুয়ারির। রবিঠাকুরের সেই গানে ‘একতারাটি একটি তারে, গানের বেদন বইতে নারে’-এর মতো ফেব্রুয়ারির একটা মাস কি বাংলা ভাষার বেদন ধারণ করতে পারে? তাই একটু আগেভাগে শুরু করার জন্যই আজকের এ অবতারণা। কথাবার্তায় আঞ্চলিক ভাষা ব্যবহার কিছু দোষের নয়। চাটগাঁ বা সিলেটের দুজন মানুষ একে অন্যের সঙ্গে কথা বলার সময় অন্য অঞ্চলের মানুষ তার বিন্দু-বিসর্গ বুঝতে পারে না। না বুঝলেও ক্ষতি নেই। কিন্তু যখন একজন সিলেটি একজন খুলনা বা রাজশাহীর মানুষের সঙ্গে আলাপ করতে গিয়ে তার নিজস্ব আঞ্চলিক ভাষায় কিছু জিজ্ঞাসা করেন, সেটা সুসংস্কৃতির পরিচয় বহন করে না।
একবার ঢাকা বিশ্ববিদ্যালয়ে পড়ুয়া এক ছেলে ছুটিতে তার ক্লাসমেট বান্ধবীকে নিয়ে বগুড়ায় গ্রামের বাড়িতে গেল। বাবা খুব শিক্ষিত নন। গ্রামের মা-বাবা এখনো ছেলেমেয়েদের বিপরীত লিঙ্গের বন্ধু-বান্ধবীদের সহজে মেনে নেন না। ছেলেটি তার বান্ধবীকে নিয়ে রিকশা থেকে বাড়ির সামনে নামতেই বাবা জিজ্ঞাসু চোখে মেয়েটির দিকে তাকালেন। ছেলেটি বলল, ‘আব্বা, ও আমার সাথে পড়ে। আমার বন্ধু।’ বাবা মেয়েটির মুখের ওপরেই ছেলেকে বলে বসলেন, ‘আলু আলু অখেখ লে আলু?’ ভাগ্যিস মেয়েটির বাড়ি ছিল কুমিল্লা। সে কিছুই বোঝেনি, বুঝতে পেরে ছেলেটি খানিক স্বস্তিবোধ করে বান্ধবীকে তাড়াতাড়ি বাড়ির মধ্যে নিয়ে গেল। মেয়েটি যদি বুঝতে পারত ছেলেটির বাবা বলেছেন, ‘আসিল আসিল ওকে কেন নিয়ে আসিল?’ তখন কী কেলেঙ্কারিটাই না হতো! এসব ছেলেমেয়েরও বলিহারি! আগে মা-বাবার ভেতর গ্রহণযোগ্যতা তৈরি করে তবেই না এসব করবি!
যা বলছিলাম। আমরা উচ্চশিক্ষিতরাও উচ্চারণে মারাত্মক ভুল করি মাঝেমধ্যে। একটি শব্দ বাংলাদেশ ও পশ্চিমবঙ্গের অনেকে প্রায়ই ভুলভাবে উচ্চারণ করে থাকেন। সেটা হচ্ছে, ‘সম্মান’। সম্মানের উচ্চারণ করা হয়, ‘সন্মান’। কোনো জনসমাবেশ, মিডিয়া বা সাধারণ আলাপচারিতায় এসব ভুল উচ্চারণ তাঁরা খুব আত্মবিশ্বাসের সঙ্গে করে থাকেন। সম্মানের সন্ধিবিচ্ছেদ করলে দাঁড়ায় সম+মান। তাবড় তাবড় শিক্ষিতরাও এবং-এর উচ্চারণ করেন ‘এ্যাবং’। আবার ব্যক্তির শুদ্ধ উচ্চারণ যে ‘বেক্তি’ তা কিন্তু আমরা অনেকেই ভুলে যাই। কিছু ইংরেজি শব্দ আমরা হরহামেশাই ব্যবহার করি, যেমন ইমপর্টেন্ট। কিন্তু উচ্চারণের সময় বলি ‘ইনপটের্ন্ট’। কবি রফিক আজাদের একটি কবিতায় আছে তার প্রেমিকা কৈশোরে জনৈককে বলতেন ‘জৈনেক’ আর প্রমথ চৌধুরীকে ‘প্রথম চৌধুরী’। এ ভুল শুধু রফিক আজাদের প্রেমিকাই নন, আরও অনেকের প্রেমিকাও সগৌরবে করেন। শিল্পীরা টক শোতে ‘আমি অমুক নাটকে বা অনুষ্ঠানে ভালো পারফরম্যান্স করেছি’ বলে দেন। আসলে তো হবে পারফরম করেছি, ‘আমার পারফরম্যান্স ভালো ছিল’। একদিন এক শপিং মলে একজন ভদ্রমহিলা তাঁর গৃহসহকারীকে নিয়ে কেনাকাটা করছেন। গৃহসহকারী বিক্রেতার কাছে গিয়ে জিজ্ঞেস করলেন, ‘ট্যাক্সিক্যাব আছে?’ দোকানি তো হাঁ। ভদ্রমহিলা দ্রুত শুধরে দিলেন, ‘আসলে ক্যাপসিকাম আছে কি না জানতে চাইছে।’ বুঝুন। রিকশাওয়ালা আর গাড়ির চালকদের কাছে সিগন্যাল সব সময় ‘সিঙ্গেল’ হয়েই ধরা দেয়। যাঁরা লেখাপড়া কম জানেন, তাঁদের ভুল উচ্চারণ না হয় মার্জনীয় কিন্তু অফিসে একজন কর্মকর্তাগোছের কেউ যদি আপনাকে এসে বলেন, ‘আপনার স্টার প্লাসটা একটু দেবেন?’ তখন আপনি কী বুঝবেন? বুঝতে হবে ওটা স্ট্যাপলার। জরুরি-এর উচ্চারণ অনেকেই করেন ‘জরুলি’। অনেকে হকচকিয়ে না উঠে ‘হচকচিয়ে’ ওঠেন। উদ্যোগ বলতে গিয়ে বলেন ‘উদ্যেগ’। নিম্ন বলতে পারেন না, বলেন ‘নিন্ম’। যুগ্মকে ‘যুগ্ন’। ত্রুটিকে ‘ক্রুটি’। কিন্তু হতভম্ব হলাম ঢাকা মেডিকেল কলেজ থেকে একটু সামনে চানখাঁরপুলের একটা রাস্তার নামকরণ দেখে। একটা নামফলকে লেখা ‘ঊনসত্তর, শহীদ আসাদ স্মরণী’। নামফলকটি উদ্বোধন করেছেন উপাচার্য এস এম এ ফায়েজ। কান্না পেল। ঢাকা বিশ্ববিদ্যালয়ের উপাচার্য সরণিকে কীভাবে ‘স্মরণী’ বলে মেনে নিলেন? আবার ‘শহীদ’ বানানটিও শুদ্ধ নয়।
যে ভাষাটির বদৌলতে বিশ্ব পেল একটি বিশেষ দিন, সে ভাষার মানুষ শুদ্ধ ও সুন্দর উচ্চারণে কথা বলবে, লিখবে—এ প্রত্যাশা আমাদের অতিশয়োক্তি নয়। এক সরকারি অফিসের চৌকস অফিসারকে তাঁর ঊর্ধ্বতন কর্তৃপক্ষ গত মাসে রাজশাহী গিয়েছিলেন কি না জানতে চাইলে তিনি বললেন, ‘জ্বি না স্যার, আমি গেছি না।’ ঊর্ধ্বতন কর্তৃপক্ষ শুদ্ধ ভাষার মানুষ। তিনি একটু বিরক্ত হয়েই বললেন, ‘গেছি না?’ প্রত্যুৎপন্নমতির চৌকস অফিসার নিজের ভুল বুঝতে পেরে সঙ্গে সঙ্গে শুধরে নিয়ে বললেন, ‘সরি স্যার, আসলে আমি গিয়েছি না।’ এরপর বস্-এর আর কী বলার আছে! বাংলা বিশ্বের সেরা মিষ্টভাষার অন্যতম হিসেবে পরিগণিত হচ্ছে। শিক্ষিত মা-বাবা যদি ছোট থেকেই বাচ্চাদের সামনে শুদ্ধ উচ্চারণে কথা বলতে থাকেন, তাহলে কেবল একটা গৌরবান্বিত ভাষার উত্তরাধিকারীই তৈরি হবে না, সুন্দর ভাষার জাতি হিসেবেও আমরা পরিচিত হব।
বাংলা ব্যাকরণে ‘ধ্বনি-বিপর্যয়’ বলে একটা অধ্যায় আছে। সেখানে বাতাস—বাসাত, রিকশা—রিশকা, লাফ—ফাল, ক্রিমি—কিমরি ইত্যাদির উদাহরণ দেওয়া আছে। একদিন এক জাদুকর খুব অভিজাত এক সমাবেশে জাদু দেখাতে গিয়ে বারবার বলতে লাগলেন, ‘জাদু হচ্ছে একধরনের শিল্পিত চুরিবিদ্যা। যাঁদের মাথায় “মজগ” আছে, তাঁরা ঠিকই বুঝে ফেলবেন।’ এসব ধ্বনি-বিপর্যয় হয়তো অনেকে একটু সচেতন হলেই এড়াতে পারেন। আজকাল ফেরিওয়ালারা শাড়ি ছাড়াও তৈরি কাপড়ের পোঁটলা মাথায় নিয়ে রাস্তায় রাস্তায় ফেরি করার সময় হাঁকেন, ‘আছে -এ-এ-এ শায়া-বেলাউজ-মেসিক’। আর মুঠোফোনে টাকা ভরার জন্য অনেকেই ‘ফ্লেসকি’ করে যাচ্ছেন। কুষ্টিয়ার গ্রামীণ অঞ্চলে দাওয়াতে গেলে আপনি খুব চিকন করে কাটা আলু বা পটোলের ভাজি দেখতে পাবেন। খেতে খুবই সুস্বাদু। খেতে খেতে কিন্তু ভুলেও জিজ্ঞেস করবেন না—এটা কী? কারণ জিজ্ঞেস করলে তাঁরা যখন নির্দ্বিধায় বলে দেবেন, ‘সেকিস’, তখন কিন্তু ধ্বনি-বিপর্যয়ের ‘ছেঁচিক’ আপনার গলায় হেঁচকি হয়ে আটকে যেতে পারে।
আড়িয়ল বিল
নিজভূমে বাস্তুহারা করবেন না
২১ জানুয়ারি শুক্রবার আমার গ্রাম বিক্রমপুরের আলমপুর ও আশপাশের কয়েকটি গ্রামে যাই আত্মীয়স্বজনের সঙ্গে সৌজন্য সাক্ষাতের জন্য। যেখানেই গেছি, স্বজনদের একটিই প্রশ্ন, আড়িয়ল বিলে আন্তর্জাতিক বিমানবন্দর করাটা কি এতই জরুরি? সারা দেশের রাস্তাঘাটের অবস্থা যেখানে ভালো নয়, বিক্রমপুরের ওপর দিয়ে যাওয়া ঢাকা-মাওয়া মহাসড়কটিতে যেখানে খোয়া বিছানো এবড়োখেবড়ো, সেখানে সরকারি হিসাবে ৫০ হাজার কোটি টাকার আন্তর্জাতিক বিমানবন্দর তৈরির মহাপরিকল্পনা যথেষ্ট চিন্তাভাবনার দাবি রাখে। কারণ প্রায় ১০ লাখ মানুষের প্রতিদিনের জীবন-জীবিকায় আড়িয়ল বিল যে ভূমিকা রেখে চলছে, তা কারও মুহূর্তের সিদ্ধান্তে না হয়ে যাওয়ার মতো তুচ্ছ কিছু নয়। আমার ক্ষুদ্র জ্ঞান-বুদ্ধিমতে, আড়িয়ল বিলকে বিমানবন্দর করার চূড়ান্ত সিদ্ধান্ত নেওয়ার আগে নিচের বিষয়গুলো ভাবতে হবে হূদয় দিয়ে নয়, মগজ দিয়ে।
কৃষিজমি: প্রতিবছর প্রায় ২ শতাংশ আবাদি জমি কমে যাচ্ছে আবাসন, নদীভাঙন ইত্যাদি কারণে। এক দিকে যদি ধরে নিই ২ শতাংশ জনসংখ্যা বৃদ্ধির হার, তবে এটা বোঝার জন্য বড় মাপের মগজের দরকার হয় না যে আগামী ৫০ বছরে বাংলাদেশে আবাদি জমির পরিমাণ কোথায় গিয়ে দাঁড়াবে! আন্দাজের ভারটি আমি ছেড়ে দিচ্ছি সরকারের নীতিনির্ধারকদের হাতে। তবে আন্দাজ শুরু করার আগে ২৫ হাজার একর আবাদি জমি এখনই বাদ দেবেন আপনাদের হিসাব থেকে! মনে রাখবেন, এলাকাটির ৮০ শতাংশ মানুষ প্রত্যক্ষ ও পরোক্ষভাবে জড়িত আড়িয়ল বিলের কৃষির ওপর। এই মহাপরিকল্পনা চূড়ান্ত করার আগে দয়া করে ভাববেন, প্রায় আট লাখ মানুষের জীবন-জীবিকার ভার কে নেবেন।
মৎস্যসম্পদ: আড়িয়ল বিলে রয়েছে অসংখ্য মাছ চাষের পুকুর, যেগুলোকে স্থানীয় ভাষায় ডাঙা বলা হয়। দুই লক্ষাধিক মানুষ সরাসরি এই মাছ উৎপাদন, বিপণন ও ধরার সঙ্গে সম্পৃক্ত। এলাকার ভূমিহীন মানুষের আয়ের একমাত্র উৎস হলো এই আড়িয়ল বিলের মাছ। শুধু এলাকারই নয়, উত্তরবঙ্গের শত শত মানুষ এই বিলে মাছ উৎপাদন, মাছ ধরা ও মাছ-বিপণনের সঙ্গে জড়িত। ঢাকা তথা আশপাশের জেলায় আড়িয়ল বিলের মাছ সরবরাহ হচ্ছে বছরব্যাপী। ঢাকার বাজারগুলোতে যত মাছের সমাগম হয়, এর ৮০ শতাংশ জোগান দেয় এই আড়িয়ল বিল। স্বর্ণগর্ভা এই বিলকে রক্ষা করা জাতীয় কর্তব্য।
সামাজিক অর্থনীতি: আড়িয়ল বিল বিক্রমপুরের জনগণের সামাজিক অর্থনীতিতে এক গুরুত্বপূর্ণ ভূমিকা রেখে চলছে যুগ যুগ ধরে। বংশপরম্পরায় ভাগাভাগির কারণে বড় আকারের ভূস্বামীর সংখ্যা অতটা বড় নয় এখানে। যদি ধরে নিই ২০ শতাংশ মানুষের যথেষ্ট জমি রয়েছে প্রয়োজনের তুলনায়, ৫০ শতাংশের রয়েছে মোটামুটি চলার মতো জমি, আর ৩০ শতাংশ মানুষ হয় ভূমিহীন অথবা যৎসামান্য ভূমির মালিক। শেষের এই ৩০ শতাংশ মানুষ বর্গাচাষ আর খেতমজুরির সুবাদে বেঁচে আছে কোনো রকমে। প্রস্তাবিত বিমানবন্দরের সিদ্ধান্ত চূড়ান্ত হলে সঙ্গে সঙ্গেই কর্মহীন ও রোজগারহীন হয়ে পড়বে বিশাল এই জনগোষ্ঠী। এত মানুষের বেঁচে থাকার দায়ভার সরকার নেবে কি? যদি না নেয়, তবে কর্মহীন এত মানুষ কোথায় দাঁড়াবে?
সামাজিক বিপর্যয়: প্রায় ১০০ বছর আগে রবীন্দ্রনাথের ‘দুই বিঘা জমি’র উপেন ছিল একজন। সরকারি জবরদখলের সুবাদে আড়িয়ল বিলের আশপাশের গ্রামগুলোতে নিঃস্ব হবে হাজার হাজার উপেন। সহায়-সম্বলহীন এসব মানুষ দেখবে তাদের বেঁচে থাকার একমাত্র সম্বল বিঘেখানি জমি চলে গেছে সরকারি দখলে। যেসব মানুষ বছর দুই আগে বঙ্গবন্ধুকন্যা শেখ হাসিনাকে এই বিক্রমপুর এলাকায় জয়ের মালা এনে দিয়েছে, তাঁর সরকারের হাতেই কি মানুষগুলো নিজ দেশে হবে পরবাসী, বাস্তুহারা? সরকারের নীতিনির্ধারকদের হাতেই ছেড়ে দিচ্ছি এই প্রশ্নের উত্তরের ভার।
ভূমিদস্যুদের কালো হাত: শোনা যাচ্ছে এরই মধ্যে দেশের ভূমিদস্যুদের অনেকেই ভিড় জমাচ্ছে ক্ষমতাধর ব্যক্তিদের চারপাশে। ২৫ হাজার একর জমির ভাগ ছাড়াও আশপাশের গ্রামগুলোতে তাদের কালো হাতের থাবার আভাস পাচ্ছে স্থানীয় জনগণ। চিহ্নিত ওই সব ভূমিদস্যুর দালালেরা এরই মধ্যে গ্রামগঞ্জের অভাবী মানুষকে লোভ দেখাতে শুরু করেছে টাকার থলি হাতে নিয়ে। শুনেছি, কোথাও কোথাও দুই কাঠা জমি কিনে বড় বড় সাইনবোর্ড টাঙাতে শুরু করেছে ভূমিদস্যুদের স্থানীয় দালালেরা। আড়িয়ল বিলের আশপাশের জায়গাজমির দাম বেড়ে যাচ্ছে। এরই মধ্যে নিম্ন আয়ের মানুষ কেউ কেউ জমি বেচতে শুরু করছে, তাৎক্ষণিক কিছু পাওয়ার আশায়। নিজ দেশে পরবাসী হতে শুরু করছে অনেকেই।
ভীতসন্ত্রস্ত ও ক্ষুব্ধ এলাকাবাসী: বিমানবন্দর স্থাপনের খবর ও জমি অধিগ্রহণের পাঁয়তারা স্থানীয় জনগণকে ভীতসন্ত্রস্ত ও ক্ষুব্ধ করেছে। ২১ জানুয়ারি শ্রীনগরে হয়ে গেল বিশাল জনসভা। স্থানীয় হাজার দশেক নারী-পুরুষের স্বতঃস্ফূর্ত অংশগ্রহণে আমিও শামিল হয়েছিলাম। পরিবেশ আন্দোলনের জাতীয় নেতা, বিশেষজ্ঞ, স্থানীয় সামাজিক প্রতিষ্ঠানের প্রতিনিধি, বিশ্ববিদ্যালয়ের শিক্ষক, এলাকার ইউনিয়ন পরিষদের বর্তমান ও সাবেক চেয়ারম্যান, সদস্য এবং সর্বোপরি সাধারণ মানুষের উপস্থিতির সেই অসাধারণ এই জনসভাটিতে ভীতসন্ত্রস্ত মানুষের ক্ষুব্ধ প্রতিক্রিয়া দেখেছি। নিজের বসতবাটি ও চাষের জমিটুকু হারানোর ভয়ে ভীত মানুষগুলো সরকারের কাছে আবেদন জানিয়েছে, ‘আমাদের নিজভূমে বাস্তুহারা বানাবেন না।’
বর্তমান গণতান্ত্রিক সরকার বিমানবন্দরের এই মহাপরিকল্পনার বিষয়টি পুনর্বিবেচনা করবে বলে আশা করি। শাহজালাল আন্তর্জাতিক বিমানবন্দরের সম্প্রসারণ, এর সঙ্গে আন্তজেলা যোগাযোগের উন্নয়ন ও বর্তমান অবকাঠামোর পরিবর্ধনের মাধ্যমে একে অত্যাধুনিক বিমানবন্দরে রূপান্তর করে প্রয়োজনীয় চাহিদা মেটানো সম্ভব।
পরিশেষে বলতে চাই, প্রধানমন্ত্রী শেখ হাসিনা সাধারণ মানুষের রাজনীতি করেন বলে আমি বিশ্বাস করি। আড়িয়ল বিলের আশপাশের ১০ লক্ষাধিক খেটে খাওয়া সাধারণ মানুষের কথা তিনি ভাববেন নিশ্চয়ই। প্রয়াত বন্ধু ও লেখক আহমদ ছফা একবার আক্ষেপ করে লিখেছেন, ‘আওয়ামী লীগ যখন জিতে তখন কয়েকজন নেতা-নেত্রী জিতেন, আর আওয়ামী লীগ হেরে গেলে সারা দেশ হেরে যায়।’ তাঁর প্রবাদপ্রমাণ কথাটি মিথ্যে প্রমাণিত হোক—আমি সেটাই কামনা করি। বিক্রমপুরের এই এলাকার ভয়ার্ত-সন্ত্রস্ত মানুষগুলো ফুঁসছে; তাদের ক্ষোভ বিক্ষোভে পরিণত হলে এলাকার আওয়ামী লীগের জন্য রাজনৈতিক বিপর্যয় হতে পারে—এটা বুঝতে না পারলে দেশের প্রধানতম দলটি সম্পর্কে আহমদ ছফার অমোঘ বাক্যটি সত্য প্রমাণিত হতে পারে।
কর্মস্থলে বর্বরতার সব চিহ্ন মুছে ফেলা চাই
এখনো গেল না আঁধার
সভ্যতার চলাচল মহাসড়কের মতো। যারা প্রান্তবাসী, অনেক সময় সভ্যতার মহাসড়কে তারা উঠতেই পারে না। পৃথিবী থেকে দাসপ্রথা বিলুপ্ত হয়েছে কয়েক শতাব্দী আগে। অথচ এখনো রাজধানীর পাশের আশুলিয়ায় দাসপ্রথা যেন টিকে আছে। গত বৃহস্পতিবারের প্রথম আলোতে শেকল বাঁধা ৩০ শ্রমিকের আলোকচিত্রটিই তার প্রমাণ। মজুরির বিনিময়ে কাজ করানোর কথা বলে তাঁদের পশুর মতো বেঁধে রেখে কাজ করানো হতো। এক দিন দুই দিন নয়, দিনের পর দিন অমানুষিক বর্বরতা সহ্য করে যেতে হতো তাঁদের।
আশুলিয়ার একতা ব্রিকস কোম্পানিকে প্রাচীন গ্রিস ও রোমের দাসশিবিরের সঙ্গে তুলনা করা চলে। আরও মিল পাওয়া যায় দ্বিতীয় বিশ্বযুদ্ধের সময়ে কুখ্যাত নাৎসি দাসশিবিরের সঙ্গে। কী ভয়ংকর ব্যাপার, দালালের মাধ্যমে এভাবে শ্রমিক কেনাবেচাও চলে এই বাংলাদেশে! কিন্তু যে শ্রমিকদের সেখানে ভোর চারটায় শেকল পরিয়ে কাজে নামানো হতো, প্রতিবাদ করলে দেওয়া হতো তাতানো লোহার ছেঁকা কিংবা ছেড়ে দেওয়া হতো রাক্ষুসে মাছভর্তি পুকুরে, যাঁদের দেওয়া হতো না বাঁচার মতো খাদ্য, ঘুমানোর সামান্য জায়গা, যাঁদের সঙ্গে পথের কুকুরের থেকেও খারাপ আচরণ করা হতো; তাঁরা কারা? তাঁরা স্বাধীন দেশের স্বাধীন নাগরিক। কিন্তু কেবল খেটে খাওয়া গরিব বলেই কেউ তা এত দিন খেয়াল করেনি। কেবল দরিদ্র বলেই ওই ইটভাটার মালিকদের পক্ষেও সম্ভব হয়েছে স্থানীয় থানা-পুলিশকে ফাঁকি দিয়ে বা বশ করে এই অনাচার চালানো।
ঘটনাটি নিশ্চয়ই বিচ্ছিন্ন। সব শ্রমজীবীকে নিশ্চয়ই এমন মানবেতর জঘন্য জীবন পেতে হয় না। কিন্তু এ কথাও সত্যি, বাংলাদেশের আনাচ-কানাচে, রাজধানীসহ বড় বড় নগরে, এমনকি গ্রামে ও প্রান্তে এ রকম নির্দয় শ্রমশোষণ চলছে। চলছে মানুষের ওপর মানুষের প্রভুত্ব। আশুলিয়ার শ্রমিকদের পায়ের শেকল দেখা যায়, কিন্তু যে শ্রমিকদের পায়ে শেকল নেই, তাঁরাও কি মুক্ত? তাঁদেরও কি করতে হয় না শ্রমদাসত্ব? সরকার ও স্বেচ্ছাসেবক সংস্থার উন্নয়নের ডামাডোল এঁদের দিনবদল ঘটাতে পারেনি।
শ্রম আইন রয়েছে, রয়েছে শ্রম আদালত, রয়েছে শ্রম মন্ত্রণালয়ের অজস্র কর্মিবাহিনী। এ ঘটনায় তাদের সবার টনক নড়া দরকার। পুলিশ বা র‌্যাব কবে খবর জানাবে, তার জন্য অপেক্ষা না করে তাদের উচিত স্বউদ্যোগে কর্ম পরিবেশ ও শ্রমিকবান্ধব মজুরি নিশ্চিতের জন্য কাজ করা। আশুলিয়ার ওই ইটভাটার মালিকসহ শ্রমিকদের নির্যাতনের সঙ্গে জড়িত সবার দৃষ্টান্তমূলক শাস্তি তাই জরুরি। একই রকম জরুরি শ্রমজীবীদের জন্য মানুষের মতো জীবন, সম্মান ও মজুরির নিশ্চয়তা বিধান করা। নইলে সভ্যতার গর্ব গরলই ভেল বলে গণ্য হবে।
পর্যবেক্ষণ
কর্নেল তাহেরের বিচার: একটি সতর্ক ভাবনা
সামরিক আদালতে মুক্তিযুদ্ধের সেক্টর কমান্ডার লে. কর্নেল এম এ তাহেরের (বীর উত্তম) গোপন বিচারের বৈধতা চ্যালেঞ্জ করে দায়ের করা মামলায় মার্কিন সাংবাদিক লরেন্স লিফশুলজের বক্তব্য জানতে চেয়েছেন হাইকোর্ট। ব্যক্তিগত সমস্যার কারণে ২৬ জানুয়ারি হাইকোর্টে হাজির হতে পারেননি তিনি। তবে হাইকোর্ট বেঞ্চের অনুরোধে সাড়া দিয়ে তাঁর বক্তব্য হলফনামা আকারে উপস্থাপনে আগ্রহ প্রকাশ করেছেন তিনি। ২০০৬ সালের জুলাই মাসে কর্নেল তাহেরের বিচার ও তাহের সম্পর্কে তাঁর দুটি লেখা ছাপা হয়েছিল প্রথম আলোয়। এই লেখা দুটি কর্নেল তাহের ও তাঁর বিচারের ব্যাপারে লিফশুলজের বক্তব্যের প্রতিফলন। এ পরিস্থিতিতে লেখা দুটি আবার প্রকাশের আগ্রহ লেখকের। লিফশুলজের ইচ্ছা ও পাঠকের আগ্রহের বিবেচনায় লেখা দুটি পুনর্মুদ্রিত হলো।
আজ থেকে ঠিক ৩০ বছর আগে আমি ঢাকা কেন্দ্রীয় কারাগারের সামনে দাঁড়িয়ে ছিলাম। এক দিন আগেই চলে এসেছিলাম আমি। ‘স্মৃতিতে ধরে রাখার মতো একটি দিন।’ সেদিন ছিল ২৮ জুন, ১৯৭৬।
এক সপ্তাহ আগে ‘এক নম্বর বিশেষ সামরিক আদালত’ গোপনে তাঁদের কাজ শুরু করেছিলেন। এক দিনের জন্য আদালত বসার পর একটি মামলার বিবাদীপক্ষের আইনজীবীদের প্রস্তুতির জন্য সাত দিনের সময় দিয়ে আদালত এক সপ্তাহের অবকাশে চলে যান। ছয় মাস আগে থেকেই মামলার প্রস্তুতি চলছিল। কর্নেল আবু তাহেরসহ ২০ জনেরও বেশি লোকের বিচার শুরু হয়েছিল। অভিযুক্ত ব্যক্তিদের বন্দিজীবনের পুরো সময়টিতে বারবার আবেদন সত্ত্বেও তাঁদের আইনগত পরামর্শ এবং স্বজনদের সঙ্গে যোগাযোগের সুযোগ দেওয়া হয়নি।
বিচার শুরুর পর এই সংবাদদাতা হংকংয়ে দ্য ফার ইস্টার্ন ইকোনমিক রিভিউ-এ এবং লন্ডনে বিবিসি ও দ্য গার্ডিয়ান-এ এ সংক্রান্ত খবর পাঠান। সে সময় আমি ছিলাম রিভিউ-এর দক্ষিণ এশিয়া অঞ্চলের সংবাদদাতা। এসব রিপোর্ট পাঠাতে আমি বাধার সম্মুখীন হয়েছি। অবশেষে একজন যাত্রী একটি আন্তর্জাতিক বিমানে করে এর কপিগুলো নিয়ে যান। যার অর্থ দাঁড়ায়, বিচারের খবরগুলো থাইল্যান্ড থেকে পাঠানো হয়েছিল। ফলে ঢাকাবাসী এ সংক্রান্ত প্রথম রিপোর্টগুলো পেয়েছিলেন বিবিসি বাংলা বিভাগের মাধ্যমে।
২৮ জুন যখন বিচারকাজ পুনরায় শুরু হয়, তখন প্রধান কৌঁসুলি এ টি এম আফজাল, এই সামরিক আদালতের চেয়ারম্যান কর্নেল ইউসুফ হায়দার এবং অন্যরা জেলগেটে প্রবেশ করার সময় আমি (আমি ১৯৭৪ সালের পুরো সময় বাংলাদেশ থেকে সংবাদ পাঠিয়েছি) তাঁদের ছবি তোলার জন্য ঢাকা কেন্দ্রীয় কারাগারের সামনে দাঁড়িয়ে ছিলাম। উপস্থিত পুলিশ কর্মকর্তারা আমাকে বলেন, এটি অতি গোপনীয় বিচার এবং আমাকে কারও বা কোনো কিছুর ছবি তুলতে দেওয়া হবে না। আমি জানাই, আমি কয়েক বছর ধরে বাংলাদেশ নিয়ে রিপোর্ট করছি। আমি তুলনামূলকভাবে একজন সুপরিচিত ব্যক্তি এবং এ ধরনের কোনো সরকারি নির্দেশনা আছে বলে আমার জানা নেই। যদি তাঁরা আমাকে এ বিষয়ে রিপোর্ট করতে বা ছবি তুলতে দিতে না চান, তাহলে তাঁদের উচিত আমাকে এ ব্যাপারে তথ্য মন্ত্রণালয়ের লিখিত নির্দেশ দেখানো। অন্যথায় একজন সাংবাদিক হিসেবে আমি নির্বিঘ্নে আমার কাজ চালিয়ে যাব। যে পুলিশ কর্মকর্তা আমাকে প্রশ্ন করছিলেন, এরপর আমি তাঁর ছবি তুলি। তিনি হাত দিয়ে মুখ ঢেকে ফেলেন এবং দৌড়ে চলে যান।
সেদিন সকালে অনেক ঘটনাই ঘটে যায়। ঢাকা কেন্দ্রীয় কারাগারের ভারী লোহার গেট দিয়ে কালো কোট পরা ৩০ জন ব্যারিস্টার বিচারের প্রথম অধিবেশনে আসেন। প্রতিষ্ঠিত কর্তৃপক্ষের বিরুদ্ধে সশস্ত্র বিদ্রোহের অভিযোগ ও বিচারের ঘটনা ঘটে, যখন আগের চারটি সরকার একের পর এক ক্ষমতায় এসেছিল অস্ত্রের বলে পূর্ববর্তী সরকারকে হটিয়ে। অধিকন্তু যেসব কর্মকর্তা ৩ নভেম্বর খালেদ মোশাররফের অভ্যুত্থানে অংশ নিয়েছিলেন এবং সরকারি সংবাদপত্রে যাঁদের ‘ভারতের এজেন্ট’ বলে ভর্ৎসনা করা হয়েছিল, তাঁদের সবাইকে মুক্তি দেওয়া হয়েছিল। তাঁদের মধ্যে সবচেয়ে উল্লেখযোগ্য যাঁরা, তাঁরা হলেন ব্রিগেডিয়ার শাফায়াত জামিল, যিনি জিয়াউর রহমানকে গৃহবন্দী করে রেখেছিলেন। সুতরাং ব্যাপারটা দাঁড়ায়, যেসব কর্মকর্তা ৩ নভেম্বরের জিয়াবিরোধী অভ্যুত্থানের পেছনে ছিলেন, তাঁরা ছিলেন মুক্ত আর যেসব ব্যক্তি ৭ নভেম্বর সাধারণ অভ্যুত্থান ঘটিয়েছিলেন—যে ঘটনায় জিয়া মুক্তি পেয়েছিলেন—তাঁরা বিচারে মৃত্যুদণ্ডের সম্মুখীন।
সেই ২১ জুন ঢাকা কেন্দ্রীয় কারাগারের গেটে আমি যখন অপেক্ষা করছিলাম, তখন জেলের সুউচ্চ রংচটা হলদে-বিবর্ণ প্রাচীরের ওপাশে খুবই গুরুত্বের সঙ্গে বিচারকাজ শুরু হলো। বাংলাদেশ অথবা ‘পূর্ব পাকিস্তানে’র ইতিহাসে আগে কখনো একটি কারাগারের চৌহদ্দির মধ্যে বিচারের ঘটনা ঘটেনি। যাঁরা অভিযুক্ত ব্যক্তিদের আইনজীবী, তাঁদের বিচারপ্রক্রিয়া অনুযায়ী গোপনীয়তার শপথ নিতে হলো। দেশের ভেতরে মামলার সব খবরের ওপর গোপনীয়তা আরোপ করা হয়েছিল। কারাগারের নিরাপত্তাব্যবস্থা ছিল ব্যতিক্রমী: প্রতিটি প্রবেশপথের চারপাশে বালুর বস্তাসংবলিত মেশিনগান রাখা হয়েছিল। এ ব্যাপারে কোনো সন্দেহ নেই যে কর্তৃপক্ষ জেলের ভেতরে বিচারের আয়োজন করেছিল সম্ভাব্য গোলযোগ এড়ানোর উদ্দেশ্যে। প্রকাশ্য বিচার হলে আদালতে যাওয়ার পথে এই গোলযোগ ঘটতে পারত।
জেলগেটে দুই ঘণ্টারও বেশি সময় অবস্থান করার পর আমি সেদিনের মতো একাই সেখান থেকে বিদায় নিই। বিচারকাজ কেন এ রকম গোপনীয়তার সঙ্গে হচ্ছে, সে ব্যাপারে একটি আনুষ্ঠানিক বিবৃতি পাওয়ার জন্য আমি সামরিক আদালতের চেয়ারম্যানের সাক্ষাৎকার নিতে চেয়েছিলাম। কিন্তু বেলা ১১টায় আমাকে গ্রেপ্তার করে জেলে আটক রাখা হয়। কারাগারে প্রবেশের সময় আমি যেসব ছবি তুলেছিলাম, আমাকে সেসব ছবির ফিল্ম সমর্পণ করতে বলা হয়।
আমি পুলিশ কর্মকর্তাদের এবং সেনাবাহিনীর যে লেফটেন্যান্ট আমাকে হাজতে নিয়ে এসেছেন, তাঁকে জানাই, আমি স্বেচ্ছায় ফিল্ম দেব না। এরপর ন্যাশনাল সিকিউরিটি ইন্টেলিজেন্স (এনএসআই) সংস্থা এবং সামরিক আইন সদর দপ্তরে ফোন করা হয়। কয়েক ঘণ্টার মধ্যে ১০ জন কর্মকর্তা এসে হাজির হন। একজনমাত্র সাংবাদিকের জন্য এতজন নিরাপত্তাকর্মী!
একজন এনএসআই কর্মকর্তা, যিনি নিজেকে শামিম আহমেদ বলে উল্লেখ করেন, আমাকে জিজ্ঞেস করেন, কেন আমি তাহেরের মামলায় আগ্রহী। আমি ব্যাখ্যা দিই, গোপন বিচার আমাকে এ ব্যাপারে আগ্রহী করে তুলেছে, যে ধরনের বিচার স্তালিন, ফ্রাঙ্কো বা জিয়া করেছেন। আমি তাঁকে বলি, আমি একজন রিপোর্টার, কাজেই মুজিবের হত্যাকারী ছয় মেজরকে যদি খালেদ মোশাররফ ঢাকা কেন্দ্রীয় কারাগারের অভ্যন্তরে রাখতেন, তাহলেও আমি সে ঘটনার রিপোর্ট করতাম। এবং যদি খালেদ জীবিত থাকতেন এবং জিয়া তাঁকে বিচারের সম্মুখীন করতেন, তাহলেও আমি এখনকার মতো রিপোর্ট করার চেষ্টার জন্য জেলে থাকতাম। এবং এখন জিয়া তাহেরকে একটি কারাগারের ভেতরে বিচারের সম্মুখীন করেছেন, যেখানে গোপনীয়তা রক্ষার শপথের কারণে আইনজীবীরা আতঙ্কগ্রস্ত, আমি এর রিপোর্ট করব। আমি শামিম আহমেদকে জিজ্ঞেস করি, যা ঘটছে, জনগণ তা জানলে তাতে দোষের কী আছে? তিনি আমার ক্যামেরা কেড়ে নেন এবং সেটা একজন তরুণ টেলিযোগাযোগ কর্মকর্তার হাতে দেন। কয়েক বছর আগে এই লোক আমেরিকান অফিস অব পাবলিক সেইফটি প্রোগ্রামের অধীনে নিউইয়র্কে প্রশিক্ষণ নিয়েছেন। তিনি ক্যামেরা থেকে ফিল্মটি ছিঁড়ে বের করে ফেলেন।
আমি কয়েক ঘণ্টা জেলে বন্দী ছিলাম। সে সময় সিদ্ধান্ত নেওয়া হয় এরপর কী করা হবে। সেনাবাহিনীর একজন মেজর বলেন, সদর দপ্তর মনে করে, একজন বিদেশি সংবাদদাতাকে আটক রাখা অস্বস্তিদায়ক হতে পারে। সেদিন সন্ধ্যায় আমি তাহেরের বিচারসম্পর্কিত আরেকটি তারবার্তা পাঠাতে যাই। তারবার্তা অফিস আমার রিপোর্টটি গ্রহণ করেছিল, কিন্তু পাঠায়নি।
পরদিন সন্ধ্যায় আমি আমার আবাসস্থলে ফেরার পর পাঁচজন স্পেশাল ব্রাঞ্চ (এসবি) কর্মকর্তা আমার সঙ্গে সাক্ষাৎ করেন। তাঁরা জানান, আমাকে আবারও গ্রেপ্তার করা হচ্ছে। তাঁদের ওপর নির্দেশ রয়েছে আমাকে সরাসরি বিমানবন্দরে নিয়ে গিয়ে দেশের বাইরে যাওয়ার জন্য প্রথম যে বিমানটি পাওয়া যাবে, তাতে তুলে দেওয়ার। প্রথম বিমানটি ভারতে যাচ্ছিল। ইন্দিরা গান্ধীর জরুরি অবস্থা সম্পর্কে রিপোর্ট করার জন্য ছয় মাস আগে আমাকে ভারত থেকে বহিষ্কার করা হয়েছিল। দিল্লিতে সেই দিনগুলোতে খুব কঠোর সেন্সরশিপ ছিল এবং কোনো বিদেশি সংবাদদাতাই এর প্রতি ভ্রুক্ষেপ করতেন না। কাজেই ভারত থেকে সাংবাদিক হিসেবে কেবল আমাকেই সসম্মানে বিতাড়িত করা হয়নি, আমার ঘটনাটি ছিল সর্বশেষ।
আমি এসবি কর্মকর্তাদের ধৈর্যের সঙ্গে বললাম, তাঁরা আমাকে ভারতে বহিষ্কার করতে পারেন না, কেননা ইতিমধ্যেই সেখান থেকে আমি বহিষ্কৃত হয়েছি। শেষ পর্যন্ত ব্যাংককে যাওয়ার পরবর্তী বিমানে উঠিয়ে দেওয়ার আগ পর্যন্ত আমাকে তিন দিন গৃহবন্দী করে রাখা হলো। ২১ জুলাই আমাকে থাইল্যান্ডে পাঠিয়ে দেওয়া হলো এবং তাহেরের বিচারসম্পর্কিত সবশেষ বিদেশি ও অভ্যন্তরীণ সংবাদ প্রতিবেদনের সমাপ্তি ঘটল। এরপর কর্তৃপক্ষ তাদের গোপনীয়তা নির্বিঘ্নে বজায় রাখতে পারল।
আরও ১৭ দিন বিচারকাজ চলে। তাহের শুরুতে সামরিক আদালতে যেতে অস্বীকৃতি জানান। তিনি একে ‘বিচারের নামে সরকারের অপরাধ সংঘটনের একটি হাতিয়ার’ আখ্যা দেন। তিনি আরও বলেন, তাঁর বিচার করতে হলে জুরিদের তালিকায় সেনাবাহিনীর মুক্তিযোদ্ধা কর্মকর্তাদের থাকতে হবে, যাঁরা দেশের জন্য যুদ্ধ করেছেন—ইউসুফ হায়দারের মতো লোকেরা থাকলে হবে না—যিনি মুক্তিযুদ্ধে অংশ নেননি। কিন্তু যখন আদালত গঠিত হয়, তখন এতে কোনো মুক্তিযোদ্ধা কর্মকর্তা ছিলেন না।
তাহেরের আইনজীবীরা শেষ পর্যন্ত তাঁকে বিচারকাজে অংশগ্রহণ করাতে সক্ষম হন। তাঁরা প্রথমে ভেবেছিলেন, আদালত ভীতি প্রদর্শন ছাড়াই কাজ করতে পারবেন। তাঁদের অনেককে পরামর্শ দেওয়া হয়েছিল, সামরিক আদালত শুরু হওয়ার অনেক আগেই তাহেরের দণ্ড নির্ধারিত হয়ে গিয়েছিল, পরে যা জেনে তাঁরা আক্ষেপ করেছেন। ১৭ জুলাই আদালতের চেয়ারম্যান ইউসুফ হায়দার দণ্ডাদেশ ঘোষণা করেন। সেনাবাহিনীর হাইকমান্ডের পক্ষ থেকে হায়দার তাহেরকে মৃত্যুদণ্ড দেন।
বিচার চলাকালে পুরো মাসে এ মামলাসংক্রান্ত অথবা বিচার নিয়ে রিপোর্ট করার চেষ্টার কারণে আমাকে বহিষ্কার করা-সংক্রান্ত একটি খবরও বাংলাদেশের সংবাদপত্রে দেখা যায়নি, যদিও প্রত্যেক সম্পাদক এবং অনেক সাংবাদিক ভালো করেই জানতেন কেন্দ্রীয় কারাগারের প্রাচীরের ভেতরে কী ঘটছে। মে মাসে অর্থাৎ, বিচার শুরু হওয়ার এক মাস আগে একটি অঘোষিত কিন্তু ভালোভাবেই বোধগম্য গোপনীয় সংবাদের সামান্য লঙ্ঘন হয়, ইত্তেফাক-এর পেছনের পাতায় এক ইঞ্চির একটি খবর ছাপা হয় ‘ষড়যন্ত্র মামলা শুরু হচ্ছে?’ শিরোনামে। তৎক্ষণাৎ সেনাবাহিনীর সদর দপ্তর ইত্তেফাক-এর সম্পাদক আনোয়ার হোসেনকে ডেকে পাঠায় এবং শাসিয়ে দেয়, আবারও যদি এই চেষ্টা করা হয়, তাহলে তাঁকে গ্রেপ্তার করা হবে।
সংবাদপত্রের মুখ বন্ধ করে দিয়ে ১৮ জুন বিচার সম্পন্ন হওয়ার পর সরকার এ মামলার ব্যাপারে একটি সরকারি বিবৃতি প্রকাশের জন্য পত্রিকাগুলোকে নির্দেশ দেয়, এর বেশি কিছু নয়। বাংলাদেশ অবজারভার ও অন্যান্য পত্রিকায় ব্যানার শিরোনামে তাহেরের মৃত্যুদণ্ডের ঘোষণা ছাপা হয়। এটা ছিল বাংলা প্রচারমাধ্যমে এ-সম্পর্কিত প্রথম সংবাদ, যা প্রকাশিত হয় বিচারকাজ শেষ হয়ে যাওয়ার পর। অবশ্যই সেখানে আদালতে তাহেরের মর্মস্পর্শী ভাষণ অথবা আদালতের কোনো কার্যবিবরণী প্রকাশের অনুমতি দেওয়া হয়নি। যদিও তাহের জোরের সঙ্গে বলেছিলেন, তিনি তাঁর নামে কোনো আপিল করতে চান না এবং সরকারের কাছে তাঁর কিছুই চাওয়ার নেই, তা সত্ত্বেও তাঁর আইনজীবীরা রাষ্ট্রপতি এ এম সায়েমের প্রতি দণ্ডাদেশ রদ করার আবেদন জানান। আইনজীবী আতাউর রহমান খান ও জুলমত আলী আইন বুঝতেন এবং এটিও বুঝতেন, কীভাবে তাহেরের বিচার আইনের সবচেয়ে মৌলিক সত্যকে লঙ্ঘন করেছে। তবে সে সময় তাহেরের আইনজীবীরা উপলব্ধি করতে পারেননি এই বিচারের গোপন এজেন্ডার ওই অংশটি ছিল একটি মৃত্যুদণ্ডাদেশ কার্যকর করার ‘দ্রুত পন্থা’। সায়েম শিগগিরই এই এজেন্ডার একজন অপরিহার্য উপাদান হিসেবে নিজেকে প্রকাশ করেন।
অনেক সময় বলা হয়ে থাকে, আমাদের সভ্যতার প্রলেপ খুবই পাতলা। সে সময় এ এম সায়েমের ভূমিকা দেখিয়ে দিয়েছে, এটা কত বেশি পাতলা হতে পারে। সায়েম ছিলেন সুপ্রিম কোর্টের সাবেক প্রধান বিচারপতি। পাঁচ বছর আগে তিনি প্রাণদণ্ডার্হ শাস্তি এবং সুপ্রিম কোর্ট দ্বারা একজন অভিযুক্তের অধিকার-সম্পর্কিত সম্ভবত সবচেয়ে গুরুত্বপূর্ণ আইনগত সিদ্ধান্তটি লিখেছিলেন। পূর্ণচন্দ্র মণ্ডলের বিরুদ্ধে মামলায় সায়েম অভিযুক্তকে দেওয়া একটি মৃতুদণ্ডাদেশ রদ করেছিলেন। এই রায়টি যুক্তরাষ্ট্রের বিখ্যাত মিরান্ডা সিদ্ধান্তের মতো একটি আইনগত নজিরে পরিণত হয়, যা বিচারের সম্মুখীন একজন অভিযুক্তের জন্য আইনগত সুরক্ষা নিশ্চিত করেছে। সায়েম যুক্তি দেখিয়েছিলেন, ‘একজন অভিযুক্তের জন্য শেষ মুহূর্তে একজন আত্মপক্ষ সমর্থনকারী আইনজীবীর নিয়োগ মামলায় একজন অভিযুক্তের সঠিকভাবে আত্মপক্ষ সমর্থনের অধিকারকে কার্যত রদ করে।’
মণ্ডল মামলায় সায়েম লিখেছিলেন: ‘ফৌজদারি কার্যপ্রণালি বিধি প্রত্যেক অভিযুক্ত ব্যক্তিকে একটি ফৌজদারি আদালতের সামনে আনার আগে একজন আইনজীবী দ্বারা আত্মপক্ষ সমর্থনের অধিকার দেয়। এই অধিকার ব্যক্তিগত পরামর্শের জন্য আইনজীবীর আশ্রয় নেওয়া এবং পরবর্তীকালে আত্মপক্ষ সমর্থনের জন্য মামলা প্রস্তুতির পর্যাপ্ত সুযোগ প্রদান পর্যন্ত সম্প্রসারিত। প্রাণদণ্ডার্হ অপরাধে অভিযুক্ত একজন বন্দীর আত্মপক্ষ সমর্থনের জন্য শেষ মুহূর্তে একজন আইনজীবী নিয়োগ লিগ্যাল রিমেমবের‌্যান্স ম্যানুয়ালের ১২ অনুচ্ছেদের ধারাই কেবল লঙ্ঘন করে না...ওই অনুচ্ছেদের বিস্তৃত ধারাগুলোর পেছনের উদ্দেশ্যও ব্যাহত করে। এ ধরনের নিয়োগের ফলে বন্দী কার্যপ্রণালি বিধির ৩৪০ অনুচ্ছেদ দ্বারা প্রাপ্য অধিকারও অগ্রাহ্য করা হয়। এই অধিকার অগ্রাহ্য করা হলে বিচার আইনানুগ হয়নি বলে গণ্য হবে এবং নতুন করে বিচারের প্রয়োজন হবে।’
তাহের তাঁর বিরুদ্ধে বিচারকাজ শুরু হওয়ার আগ পর্যন্ত আইনজীবীর আশ্রয় নেওয়ার অনুমতি পাননি। এভাবে সায়েমের নিজের ভাষায় এ ধরনের বিচার ছিল ‘আইন অনুযায়ী নয়’। তা সত্ত্বেও সায়েম একজন বিচারক হিসেবে লিখেছিলেন, পর্যাপ্ত আত্মপক্ষ সমর্থনের অধিকার ছাড়া আইনের অধীনে কোনো ব্যক্তিকে মৃত্যুদণ্ড দেওয়া যেতে পারে না। এখন রাষ্ট্রপতি পদে থেকে তিনি তাহেরের মৃত্যুদণ্ড পুনরায় সমর্থন করলেন। এবং দণ্ডাদেশ দেওয়ার ২৪ ঘণ্টার মধ্যে তিনি তাঁর সিদ্ধান্ত নিলেন। এখানে সবার জন্য দেখার বিষয়টি হলো, একজন বিচারক অপরাধীর ভূমিকায় অবতীর্ণ হয়েছেন। এটা মানুষের ভণ্ডামির একটি সাধারণ উদাহরণ মাত্র। সায়েম সম্পর্কে আর কী বলার আছে, যিনি তাহেরের মৃত্যুদণ্ডের স্বীকৃতি দিয়ে সরাসরি আইন লঙ্ঘন করেছেন, যা তিনি নিজেই মণ্ডল মামলায় স্পষ্টভাবে বলেছিলেন।
তাহেরের বিচারের পর প্রধান কৌঁসুলি এ টি এম আফজাল ঢাকা উচ্চ আদালতের বিচারক পদে নিয়োগ পান এবং পরে তিনি সুপ্রিম কোর্টের প্রধান বিচারপতি হয়েছিলেন। কিন্তু ১৯৭৬ সালে তিনি ছিলেন একজন উদ্বিগ্ন ব্যক্তি। তিনি তাঁর সহকর্মীদের কাছে দাবি করেছিলেন, মৃত্যুদণ্ডের ব্যাপারে তিনি অন্য যে-কারও চেয়ে বেশি হতবুদ্ধি হয়ে পড়েছিলেন। একজন কৌঁসুলি হিসেবে তিনি দাবি করেছেন, তিনি কখনো মৃত্যুদণ্ড চাননি। তিনি বলেছেন, এ ধরনের রায় অসম্ভব ছিল। এমন কোনো আইনের অস্তিত্ব ছিল না, যার অধীনে তাহেরকে তাঁর বিরুদ্ধে আনা অভিযোগের অপরাধে মৃত্যুদণ্ড দেওয়া যেতে পারে।
কিন্তু আফজাল কি রায়ের বিরুদ্ধে প্রকাশ্যে প্রতিবাদ করেছিলেন অথবা এই বিয়োগান্ত ঘটনায় তাঁর ভূমিকার জন্য দুঃখ প্রকাশ করেছিলেন? কখনো কি তিনি প্রতিবাদ করার কথা বিবেচনা করেছিলেন এবং বলেছিলেন, তিনি কেন্দ্রীয় কারাগারের চৌহদ্দির ভেতরে অনুষ্ঠিত গোপন বিচারের একটি পক্ষ হবেন না? আমরা যদি বাংলাদেশের ভবিষ্যৎ প্রধান বিচারপতির (যিনি ১৯৭৬ সালের গ্রীষ্মে একটি দীর্ঘ ও সম্ভাবনাময় কর্মজীবনের দ্বারপ্রান্তে দাঁড়িয়েছিলেন) ‘সাহসিকতার প্রতিকৃতি’ অথবা চরিত্রে নীতিবোধের প্রমাণ অনুসন্ধান করি, তাহলে আমরা সে ধরনের কোনো প্রমাণ খুঁজে পাব না।
এখন ৩০টি বছর অতিক্রান্ত হয়েছে। কী ঘটেছে আমরা সবাই জানি। আজ আমরা তাহেরের ফাঁসির ৩০তম বার্ষিকী পালন করছি। আমার দৃষ্টিতে রাষ্ট্র ও বিচার বিভাগের উচিত, প্রকাশ্যে এ ঘোষণা দেওয়া যে আবু তাহেরের বিচার ভুল ছিল এবং তাঁর মৃত্যুদণ্ডও ভুল ছিল। ১৯৭৬ সালের ১৭ জুলাইয়ের রায় ত্যাগ করা উচিত এবং এমন একটি সরকারি স্বীকৃতি দেওয়া উচিত যে তাঁকে বিচারের সম্মুখীন করেছিল যে সরকার, তারা তাহেরের নাগরিক ও আইনগত অধিকার ব্যাপকভাবে লঙ্ঘন করেছিল।
আজ আমি দুজন ব্যক্তির কথা স্মরণ করছি—বার্থোলোমিউ সাকো ও জিউসেপ্পি ভ্যানজেটি। এ দুই ইতালীয় অভিবাসী আমার দেশ মার্কিন যুক্তরাষ্ট্রে এসেছিলেন উন্নততর জীবনের খোঁজে। তাঁরা কোনো অপরাধ করেননি। তবে তাঁদের রাজনীতি মার্কিন কর্তৃপক্ষের পছন্দ হয়নি, ১৯২০-এর দশকে যুক্তরাষ্ট্র সমাজতন্ত্রী, নৈরাজ্যবাদী ও কমিউনিস্টদের ব্যাপারে বিকারগ্রস্ত ছিল। সাকো ও ভ্যানজেটিকে একটি বিচারের পর মৃত্যুদণ্ড দেওয়া হয়। সেই বিচারকাজে সব আইনগত মানদণ্ড সুপরিকল্পিতভাবে লঙ্ঘন করা হয়েছিল। তবে সে বিচার তাহেরের বিচারের মতো গোপনে হয়নি। মৃত্যুদণ্ড থামানোর জন্য ইউরোপ, এশিয়া, লাতিন আমেরিকা ও যুক্তরাষ্ট্রে ব্যাপক প্রতিবাদ হয়। তার পরও দুজনের মৃত্যুদণ্ড কার্যকর করা হয়।
কয়েক দশক ধরে এই মামলা ও বিচারকাজে বেআইনি কর্মকাণ্ড সম্পর্কিত নানা গোপন তথ্য ফাঁস হয়ে গেলে ম্যাসাচুসেটস অঙ্গরাজ্যের গভর্নর মাইকেল ডুকাকিস ওই দুই ইতালীয়র মৃত্যুদণ্ড কার্যকর হওয়ার ৫০ বছর পর ১৯৭৯ সালে ঘোষণা করেন, সাকো ও ভ্যানজেটি নির্দোষ ছিলেন এবং তাঁদের মৃত্যুদণ্ড দেওয়া ভুল সিদ্ধান্ত ছিল। উল্লেখ্য, ম্যাসাচুসেটসেই তাঁদের মৃত্যুদণ্ড কার্যকর হয়। গভর্নর ডুকাকিস ঘোষণা করেছেন, প্রতিবছর তাঁদের মৃত্যুদণ্ড কার্যকর হওয়ার দিনটিকে ম্যাসাচুসেটস অঙ্গরাজ্য ‘সাকো ও ভ্যানজেটি স্মরণ দিবস’ হিসেবে পালন করা হবে।
বাংলাদেশেও সময় এসেছে একই রকমের কিছু করার। এই কাজ সুসম্পন্ন করার উপযুক্ত পন্থা খুঁজে বের করতে হবে। ন্যায়বিচারের জন্য প্রয়োজন রায় আনুষ্ঠানিকভাবে উল্টে দেওয়া এবং এই মর্মে একটি সরকারি স্বীকৃতি যে আবু তাহেরের তথাকথিত পুরো বিচার ছিল যথাযথ আইনগত কার্যপ্রণালির এবং অভিযুক্ত ব্যক্তির মৌলিক অধিকারের লঙ্ঘন।
অতীতে ঘটে যাওয়া একটি অপরাধ সঠিকভাবে সংশোধন করা বেশ কঠিন। যা-ই করা হোক না কেন, তা কখনো যথেষ্ট হবে না। একটি জীবন কখনো ফিরিয়ে আনা যায় না। প্রতিদিন বাবার উপস্থিতি ছাড়া তিনটি শিশুর বেড়ে ওঠা কিংবা একজন অল্পবয়সী নারীর জীবনের বসন্তকালে স্বামীকে হারানোর অভিজ্ঞতা ‘প্রতিকারের’ কোনো উপায় নেই। এ ধরনের মনের ভেতরের ব্যাপারগুলো খুব বেশি প্রতিকারযোগ্য নয়। যা করা যেতে পারে তা খুবই যৎসামান্য: কর্তৃপক্ষের স্বীকার করে নেওয়া যে একটি দুঃখজনক ও ভুল কাজ হয়েছে। ন্যায়বিচারের জন্য এটা খুবই ন্যূনতম প্রয়োজন।
অবশ্যই হাজার হাজার হূদয়বিদারক ঘটনা আছে, যেগুলোর প্রতি সারা বিশ্বে সামান্যই মনোযোগ দেওয়া হয়। বাংলাদেশেও কারাগারে মৃত্যু ও সংক্ষিপ্ত বিচারে মৃত্যুদণ্ড কার্যকর হওয়ার অনেক ঘটনা রয়েছে, যেগুলো ঘটেছে ১৯৭৫, ১৯৭৭ ও ১৯৮১ সালে। এগুলোর প্রতিও সতর্কতার সঙ্গে দৃষ্টি দেওয়া উচিত। আজ তাহেরের ঘটনার প্রতি আমরা দৃষ্টি নিবদ্ধ করলেও মানবাধিকার লঙ্ঘনের অন্যান্য ঘটনার ব্যাপারে প্রয়োজনীয় দায়িত্বকেও খাটো করে দেখা উচিত নয়। হয়তো বা এ ক্ষেত্রে সাফল্য ১৯৭০-এর দশকের পর ঘটে যাওয়া হেফাজতে বহু মৃত্যুর পূর্ণাঙ্গ মূল্যায়নে ও সরকারি ব্যাখ্যা প্রদানে সহায়ক হবে।
আশা করা যায়, আর্জেন্টিনা ও দক্ষিণ আফ্রিকার মতো একদিন বাংলাদেশেও একটি জাতীয় কমিশন গঠিত হবে এবং তা কারাগারে মৃত্যুর বহু ঘটনার দিকে ক্রমান্বয়ে দৃষ্টি দেবে, যেখানে সংক্ষিপ্ত বিচারের ফলে সংক্ষিপ্ত সময়ে মৃত্যুদণ্ড কার্যকর হয়েছে। আর্জেন্টিনার কমিশন ‘নুনকা মাস’ বা ‘আর কখনো নয়’ নামে একটি উল্লেখযোগ্য রিপোর্ট তৈরি করেছে। এ রিপোর্টের অভিঘাত এমন এক সমাজে আইনের শাসন পুনরুদ্ধারে সহায়ক হয়েছে, যে সমাজ হেফাজতে হাজার হাজার অন্তর্ধান ও মৃত্যুর কারণে ধ্বংস হয়ে গিয়েছিল।
বাংলাদেশের প্রয়োজন তার অতীতের ঘটনার ব্যাপারে এ ধরনের একটি হিসাব-নিকাশ করা। অনেক ঘটনার মধ্যে মাত্র কয়েকটির উল্লেখ করছি, যেগুলোর দিকে দৃষ্টি দেওয়া উচিত: ১৯৭৫ সালে তাজউদ্দীন আহমদ ও তাঁর সহকর্মীদের মৃত্যু, ১৯৭৭ সালে সারা দেশের কারাগারগুলোতে গোপনে ৪০০-এরও বেশি সেনার মৃত্যুদণ্ড, ১৯৮১ সালে সেনা হেফাজতে জেনারেল মনজুরের মৃত্যু এবং ১৯৮১ সালে সামরিক বাহিনীর ১৩ কর্মকর্তার গোপন বিচার ও মৃত্যুদণ্ড। তাহেরের মামলার ন্যায়বিচারের আহ্বান কোনো নির্দিষ্ট দল বা নির্দিষ্ট সরকারের প্রতি নয়। যে সরকারই ক্ষমতায় থাকুক, তাদের উচিত তাহেরের মামলার রায় উল্টে দেওয়ার চেষ্টা করা।
আজ আমি খালেদা জিয়ার প্রতি তাঁর বিবেক সন্ধানের অনুরোধ করছি। কারণ, যাঁরা ক্ষমতার পথে অনেক বন্ধুর পথ পাড়ি দিয়েছেন, তাঁরা ‘বিবেক’ নামে পরিচিত ওই মিটমিটে আলোর সন্ধান পেতে সক্ষম হতে পারেন। আমি বিশ্বাস করি, মহাত্মা গান্ধী ও হেনরি ডেভিড থরো (মার্কিন লেখক, যাঁর দ্বারা গান্ধী অনুপ্রাণিত হয়েছিলেন) একটি নির্দিষ্ট ক্ষেত্রে বিশেষভাবে সঠিক ছিলেন। তাঁরা বিশ্বাস করতেন, কোনো ব্যক্তি সম্পর্কে সিদ্ধান্ত নেওয়ার ক্ষেত্রে নীতি-নৈতিকতার বিষয়টি গুরুত্বপূর্ণ। কোনো জটিল বিষয় বাছাই করতে মানুষের নৈতিক শক্তির অভাব থাকতে পারে। তার পরও তাঁদের একটি বিষয় বেছে নেওয়া উচিত, শেষ পর্যন্ত তাঁদের পছন্দটি নৈতিক বলে বিবেচিত হোক বা না-হোক।
এই পরিস্থিতিতে লক্ষণীয় হলো, খালেদা জিয়া একসময় আবু তাহেরকে একজন পারিবারিক বন্ধু হিসেবে গণ্য করতেন। তাহের তাঁর বাসায় বেড়াতে গেছেন এবং ১৯৭৫ সালের ৭ নভেম্বর সকালে জিয়া যখন জীবন নিয়ে শঙ্কিত ছিলেন, তখন তাহেরকেই ডেকেছিলেন। জিয়া জানতেন, উদ্ধারের জন্য তাহের ঠিক কাদের নিয়ে আসবেন। খালেদা দেখেছেন, তাহের আর তাঁর সহযোগীরা জেনারেল জিয়াকে মুক্ত করেছেন। এরপর জিয়া বহু সেনার সামনে তাহেরকে তাঁর জীবন বাঁচানোর জন্য ধন্যবাদ জানিয়েছেন।
আজ তাহেরের ফাঁসির ৩০তম বার্ষিকী। যে প্রক্রিয়ায় তাহেরের বিচার হয়েছে, প্রধানমন্ত্রী কখনো প্রকাশ্যে সে প্রক্রিয়ার প্রতি সমর্থন দিতে পারেন—এ ব্যাপারে আমার সন্দেহ আছে। এটা মানুষের কোনো ভদ্রতার মধ্যেই পড়ে না। একজন ব্যক্তি হিসেবে এটা স্বীকার করে নেওয়ার ক্ষমতা প্রধানমন্ত্রীর রয়েছে যে তাহেরের বিচার এবং বিচারের প্রক্রিয়া পুরোপুরি ভুল, এমনকি অবৈধ ছিল। যদি তিনি এ সিদ্ধান্ত নেন, তাহলে তিনি বলতে পারেন, ন্যায়বিচার প্রয়োজন, যা রায়কে উল্টে দেবে এবং অতীতের ভুল স্বীকার করে নিতে হবে। এর বেশি কিছু বলার প্রয়োজন নেই।
এমনটি যে ঘটবে সে ব্যাপারে আমি আশাবাদী নই এবং মোহগ্রস্তও নই। তবে একজন লেখক হিসেবে এটা তুলে ধরা এবং পছন্দ-অপছন্দের বিষয়টি উত্থাপন করার অধিকার আমার আছে। থরো বিশ্বাস করতেন, মানুষ অনেক দেরিতে হলেও তাঁদের আগের কোনো প্রতিকূল ধারণা ত্যাগ করতে বা অতীতের ভুল উপলব্ধি করতে পারেন, এতে কোনো বাধা নেই। তবে এটা তাঁদের জন্য খুবই বিরল ঘটনা। যদিও এটা তাঁদের পছন্দ-অপছন্দের ব্যাপার।
আমার নিজের মত হলো, ভবিষ্যতে কোনো সরকার এ বিষয়ে নৈতিক ও নীতিগত পন্থায় ভূমিকা রাখবে। যে পর্যন্ত না তাহেরের মামলার রায় উল্টে যাচ্ছে, সে পর্যন্ত আমাদের বিরাম নেই। আমার বন্ধুরা, এটা ন্যায়বিচারের প্রশ্ন।জিয়া এত বড় বিশ্বাসঘাতক? যিনি জীবন বাঁচিয়েছেন তাকে হত্যা করল? ক্ষমতা পাকা পোক্ত করার জন্য জিয়া কর্ণেল তাহেরের সাথে ৪০০ জন মুক্তিযোদ্ধ হত্যা করেছেন। জিয়ার ভালো মানুষির অন্তরালে রক্তাক্ত হাত? ভাবতেই শিয়রে উঠতে হয় তার বংশধরেরা আবার রাষ্ট্রীয় ক্ষমতায় আসার জন্য অপেক্ষা করছে, যারা ইতিমধ্যে বিভিন্ন বিতর্কের জন্ম দিয়েছে এবং বার বার হুমকি দিচ্ছে আমরা ক্ষমতায় আসলে সরকারের সব কাজ অবৈধ করে দেওয়া হবে। এরা পারবেও কারণ এদের নৈতিকতা বোধ বলতে নেই, কারণ যুদ্ধাপরাধীদের পূর্ণবাসন, অবৈধ পথে টাকা উপার্জন, বিদেশে টাকা পাচার সহ এনকাউন্টারে বিচার বিহীন হত্যা এরাই প্রচলন করেছে। এদের মুখোশ এখনই খুলে দেওয়া উচিত এবং বিচারের আওতায় এনে যথাযথ ব্যবস্থা নিতে হবে।
ইজতেমা বিশ্বমানবতার কল্যাণ ও শান্তির প্রেরণা
আখেরি মোনাজাত
দ্বিতীয় দফা আখেরি মোনাজাতের মধ্য দিয়ে আজ শেষ হচ্ছে বিশ্ব ইজতেমা। শুরুর পর থেকে গত বছরের আগ পর্যন্ত বিশ্ব ইজতেমা একবারেই অনুষ্ঠিত হয়ে আসছিল। গত বছর প্রথমবারের মতো দুই পর্বে ইজতেমা আয়োজনের উদ্যোগ নেওয়া হয়। এরই ধারাবাহিকতায় এবারের ৪৬তম ইজতেমাও দুটি পর্বে বিভক্ত। ১৩ থেকে ১৫ জানুয়ারি পর্যন্ত অনুষ্ঠিত হয়েছে ইজতেমার প্রথম পর্ব। এ পর্বে ঢাকার অদূরে টঙ্গীর তুরাগ নদের তীরে দেশের ৩২ জেলার মুসল্লিদের সঙ্গে বিদেশ থেকে আসা মুসল্লিসহ কয়েক লাখ ধর্মপ্রাণ মুসলমান সমবেত হয়েছিলেন। ১৫ জানুয়ারি প্রথম দফা আখেরি মোনাজাতের মধ্য দিয়ে শেষ হয়েছে প্রথম পর্ব। প্রথম দফার আখেরি মোনাজাতে বিশ্বের সব মুসলমানের শান্তি, সমৃদ্ধি ও ইসলাম ধর্মের মূল আদর্শ বজায় রাখতে মহান আল্লাহর কাছে প্রার্থনা করেছেন সমবেত মুসল্লিরা। আজকের দ্বিতীয় পর্বের আখেরি মোনাজাতেও এর ব্যতিক্রম হবে না।
শুক্রবার আমবয়ানের মধ্য দিয়ে আনুষ্ঠানিকভাবে শুরু হয়েছে বিশ্ব ইজতেমার দ্বিতীয় পর্ব। প্রথম দিন জুমার নামাজ আদায় করতে সেখানে আশপাশের এলাকা থেকে বহু মুসল্লি যোগ দেওয়ায় ইজতেমা প্রাঙ্গণ কানায় কানায় ভরে যায় এবং মূল ময়দান ছাড়িয়ে আশপাশের এলাকায় বিস্তৃত হয় জামাত। জুমার নামাজের সময় টঙ্গী চৌরাস্তা ও ঢাকা-ময়মনসিংহ মহাসড়কেও সমবেত হয়েছিলেন মুসল্লিরা। আশা করা যায়, আজকের আখেরি মোনাজাতে সারা দেশ থেকে আরও অনেক মুসল্লি যোগ দেবেন।
১৯৬৬ সালে তুরাগ নদের তীরে ইজতেমা স্থানান্তরিত হওয়ার পর থেকে পর্যায়ক্রমে এই সমাবেশে দেশ-বিদেশের মুসলমানদের অংশগ্রহণ এবং এর আকার বৃদ্ধি ইসলামের বিশ্বভ্রাতৃত্বের অনন্য দিকটি তুলে ধরছে। প্রতিবছরই অংশগ্রহণকারীর সংখ্যা বেড়ে চলেছে। বোঝা যায়, বিশ্বব্যাপী ধর্মপ্রাণ মুসলমানদের কাছে ইজতেমার গুরুত্ব বাড়ছে।
প্রতিবছর তুরাগ নদের তীরে এই ইজতেমায় বিপুলসংখ্যক মানুষের সমাবেশ ঘটায় স্বাভাবিক কারণেই সমাবেশস্থলে মুসল্লিদের কিছু সমস্যা ও দুর্ভোগের মধ্যে পড়তে হয়। এবারও সে ধরনের সমস্যা হয়েছে, বিশেষ করে পর্যাপ্ত খাওয়ার পানি, খাবারের আয়োজন ও পয়োনিষ্কাশনব্যবস্থার ক্ষেত্রে সমস্যা লক্ষ করা গেছে। এর আকার ও কলেবর যেহেতু প্রতিবছর বেড়েই চলেছে, তাই ইজতেমার ব্যবস্থাপনা আরও উন্নত করার কোনো বিকল্প নেই। এবারের সমস্যাগুলো বিবেচনায় নিয়েই উদ্যোগ নেওয়া উচিত।
বিশ্ব ইজতেমার দ্বিতীয় পর্বের আখেরি মোনাজাতে আজ অংশ নেওয়া লাখো মুসলমান সৃষ্টিকর্তার কাছে বিশ্বমানবতার শান্তি, সম্প্রীতি ও কল্যাণ কামনা এবং অন্তরের পরিশুদ্ধিলাভের জন্য প্রার্থনা করবেন। বিশ্ব ইজতেমার এই সমাবেশ মানবতার শান্তি ও কল্যাণ প্রতিষ্ঠায় ভূমিকা রাখবে, সে প্রত্যাশাই রইল।
প্রতিক্রিয়া
‘দেবতুল্য দাদা ও পাহাড়চুড়োর বাড়িটি’
১২ এপ্রিল প্রথম আলোয় বিশ্বজিৎ চৌধুরীর লেখা ‘দেবতুল্য দাদা ও পাহাড়চুড়োর বাড়িটি’ শীর্ষক নিবন্ধটি পড়লাম, কিছুটা উপভোগও করলাম। আমি তো জানি এবং সজাগ মহলও এটা জানে যে, কাদের চৌধুরী পরিবারের কোনো সদস্য কোনো কিছু বললে আপনাদের মতো গুটিকয়েক কলমসৈনিক শশব্যস্ত হয়ে তেড়ে আসেন কলম উঁচিয়ে।
আমি আমার দাদার পরিবারের চতুর্থ প্রজন্মের প্রতিনিধিত্বকারী। বিগত শতাব্দীর ষাটের দশকে তদানীন্তন পশ্চিম পাকিস্তান অংশের সঙ্গে পূর্ব পাকিস্তানের রাজনৈতিক সংঘাতপূর্ণ পরিস্থিতিতে ফজলুল কাদের চৌধুরী রাষ্ট্রীয় ক্ষমতায় না থেকেও আদর্শিক কারণে মুসলিম লীগের সভাপতি থাকায় যুদ্ধকালীন ঘটনাপ্রবাহের দায়ভার তাঁর ওপর চাপানো হচ্ছে এবং এর জন্য তাঁর পরবর্তী প্রজন্মকে ভুগতে হচ্ছে, ভোগানো হচ্ছে।
বিশ্বজিৎ চৌধুরী চিরাচরিত ভঙ্গিতে আমার দাদার বিরুদ্ধে ১৯৭১-এ সাংবাদিক নিজাম উদ্দিন ও অধ্যাপক সালেহউদ্দিনকে নির্যাতনের অভিযোগ এনেছেন। তখন আমার জন্ম হয়নি। সেসব ঘটনার সত্য উদ্ঘাটনে আমি সেকালের সাক্ষী আমার নিকটাত্মীয় এবং ওয়াকিবহাল মহল থেকে যা জানতে পারি, তা জানানোর প্রয়োজন বলে মনে করি। তৎকালীন মুসলিম লীগের অঙ্গসংগঠন এনএসএফ বা ছাত্র পরিষদ অফিস চট্টগ্রামের হাজারী লেন থেকে মদ্যপায়ী অবস্থায় এবং কিছু অশ্লীল ছবিসহ নিজাম উদ্দিনকে ধরে আনে। চৌধুরী সাহেব তা জানতে পেরে তাঁকে আইনশৃঙ্খলা রক্ষাকারী বাহিনীর হাতে তুলে দিতে বলেন। আপনারা হয়তো জানেন না, ২০ বছর আগে নিজাম উদ্দিন সাহেব একটি সাংবাদিক প্রতিনিধিদলের সঙ্গে আমাদের পারিবারিক খরচে ও ব্যবস্থাপনায় ইউরোপ সফর করে আসেন। এটা কোনো প্রতিদান ছিল না, এ প্রজন্মের সঙ্গে সম্পর্ক স্বাভাবিক করার উদ্দেশ্যে শুভেচ্ছা সফর মাত্র।
অধ্যাপক সালেহউদ্দিন তখন হাটহাজারীর বুড়িশ্চর গ্রামের এক বাড়িতে থেকে লেখাপড়া করতেন। স্থানীয় বুড়িশ্চর (শিকারপুর নয়) ইউনিয়নের চেয়ারম্যান আইনশৃঙ্খলা রক্ষাকারী সংস্থাকে জানান, চৌধুরী সাহেবকে হত্যার উদ্দেশ্যে সালেহউদ্দিন কিছু তরুণ নিয়ে অপারেশন করার জন্য গোপন মিটিং করছিলেন। তাঁকে গ্রেপ্তারের কথা চৌধুরী সাহেব জানতে পেরে তাঁর কাছে আনতে বললেন। সে সুযোগে সালেহউদ্দিন সাহেব চৌধুরী সাহেবকে জানান, ওই ইউনিয়ন পরিষদের চেয়ারম্যানের মেয়েকে বিবাহ করতে রাজি না হওয়ায় তাঁর বিরুদ্ধে মিথ্যা অভিযোগ এনে নির্যাতন চালানো হয়। প্রকৃত সত্য জানতে পেরে চৌধুরী সাহেব সালেহউদ্দিন সাহেবকে পুত্রসম সম্বোধন করে দুঃখজনক ঘটনার জন্য ক্ষমা চান এবং তাঁকে ছেড়ে দেন। সালেহউদ্দিন সাহেব এখনো বেঁচে আছেন।
একাত্তরের যুদ্ধকালীন প্রবহমান ঘটনার সব দায়ভার আমার দাদার ওপর চাপিয়ে আপনারা কি অন্যদের দায়মুক্ত করতে চান? ওই যুদ্ধকালীন পরিস্থিতিতে অনেকে ব্যক্তিগত শত্রুতা হাসিল করে অনেক অপকর্ম করেন, যার বদনাম তাঁর ওপর চাপানো হচ্ছে। অথচ আপনারা কখনো বলেন না যে আমার দাদা সে সময় ধর্ম-বর্ণনির্বিশেষে অনেক বিশিষ্ট ব্যক্তিকে আপনার কথিত ‘পাহাড়চুড়োর বাড়িটি’তে সপরিবারে নিরাপদে আশ্রয় দিয়েছিলেন।
পাকিস্তানি সেনা কর্তৃক রাউজানের কুণ্ডেশ্বরীর নূতনচন্দ্র সিংহকে হত্যার দায়ভারও আমার দাদা ও বাবার ওপর চাপানো হচ্ছে। অথচ কুণ্ডেশ্বরী পরিবারের সঙ্গে তখন আমাদের পরিবারের সম্পর্ক ছিল উষ্ণ এবং হূদ্যতাপূর্ণ। কুণ্ডেশ্বরীতে অবস্থানকারী একজন স্বনামধন্য ব্যক্তিত্ব নূতনচন্দ্র সিংহকে কেন আমার দাদা বা বাবার চিনিয়ে দিতে হয়, তা এ প্রজন্মের অনুসন্ধিৎসু মনের কাছে জিজ্ঞাসা থেকে যায়। একাত্তরে চট্টগ্রাম সার্কিট হাউস থেকে অনেককে চৌধুরী সাহেব পাকিস্তানি সেনাদের কবল থেকে উদ্ধার করেন, জীবন বাঁচান।
একটি মহল চৌধুরী সাহেবকে সাম্প্রদায়িক বলে আখ্যা দেন। তিনি ও তাঁর পরিবারের সঙ্গে হিন্দু, বৌদ্ধদের ব্যক্তিগত বন্ধুত্ব ও সম্পর্ক সর্বজনবিদিত।
ফারজিন কাদের চৌধুরী: সালাউদ্দিন কাদের চৌধুরীর মেয়ে।
লেখকের বক্তব্য: ফারজিন কাদের চৌধুরী লিখেছেন, কাদের চৌধুরী পরিবারের কোনো সদস্য কিছু বললে গুটি কয়েক কলমসৈনিক শশব্যস্ত হয়ে তেড়ে আসেন কলম উঁচিয়ে। এই মন্তব্যে একদিকে ‘গুটি কয়েক’ সাংবাদিকের প্রতি যেমন বিদ্রূপ আছে, তেমনি তাঁর বাবার মতোই পারিবারিক অহমিকাবোধ ও আত্মশ্লাঘারও পরিচয় পাওয়া যায়। ফারজিন অতীত নিয়ে বাড়াবাড়ি না করে ভবিষ্যতের দিকে তাকানোর উপদেশ দিয়েছেন। কিন্তু তিনি নিজে তাঁর ‘মহান’ দাদার গৌরবময় অতীত তুলে ধরতে ভোলেননি।
ফারজিন বলতে চান, আদর্শিক কারণে মুসলিম লীগের নেতৃত্বে থাকার ফলে যুদ্ধকালীন ঘটনাপ্রবাহের দায়ভার ফজলুল কাদের চৌধুরীর ওপর চাপানো হচ্ছে। কিন্তু আমরা এ অঞ্চলের অনেক মুসলিম লীগ ও পাকিস্তানপন্থী নেতাকে চিনি, যাঁরা স্বাধীনতাযুদ্ধের সময় ভ্রাতৃঘাতী সিদ্ধান্ত নিতে পারেননি। যেমন তৎকালীন পিডিপি নেতা মাহমুদুন্নবী চৌধুরী (বর্তমান বিএনপি নেতা আমীর খসরু মাহমুদের বাবা) প্রকাশ্যে ছিলেন শান্তি বাহিনীর নেতা, গোপনে মুক্তিযোদ্ধাদের আশ্রয়দাতা। মুক্তিযুদ্ধে সহযোগিতা করতে গিয়ে নেজামে ইসলামী দলের কর্মী আবদুস সাত্তার শহীদ হয়েছেন (তথ্যসূত্র: মুক্তিযুদ্ধে চট্টগ্রাম, ডা. মাহফুজুর রহমান, পৃ: ৩৭২-৩৭৩)।
সাংবাদিক নিজাম উদ্দিনকে মাতাল অবস্থায় অশ্লীল কিছু ছবিসহ এনএসএফের সদস্যরা ধরে এনেছিল বলে উল্লেখ করেছেন ফারজিন। এ কথা যদি সত্য ধরেও নিই, তবু প্রশ্ন জাগে, দেশের আইনশৃঙ্খলা রক্ষার দায়িত্ব এনএসএফ সদস্যদের হাতে তুলে দিয়েছিল কে? এবং অপরাধীকে জেলহাজতে না পাঠিয়ে পাহাড়চুড়োর বাড়িটিতেই বা ধরে আনা হলো কেন? ২০ বছর আগে তাঁদের পারিবারিক খরচ ও ব্যবস্থাপনায় নিজামকে ইউরোপে পাঠানোর কথা জানিয়েছেন ফারজিন। এও বলেছেন, এটা ছিল ‘শুভেচ্ছার’ নিদর্শন। আমরা কি প্রশ্ন করতে পারি, একজন ‘মাতাল ও চরিত্রহীন’কে এত টাকা ব্যয় করে শুভেচ্ছা সফরে পাঠানোর কারণটা কী?
ড. সালেহউদ্দিনকে ধরে আনার কারণ ভুল বোঝাবুঝি বলে উল্লেখ করেছেন ফারজিন। স্বাভাবিকভাবে প্রশ্ন উঠতেই পারে, কাউকে নিজের বাড়িতে ধরে আনা, নির্যাতন করা ও পরে ‘প্রকৃত সত্য’ জানতে পেরে ‘পুত্রসম’ সম্বোধন করে ক্ষমা চেয়ে ছেড়ে দেওয়ার অধিকার ও ক্ষমতা তাঁর দাদাকে কে দিয়েছিল?
ফজলুল কাদেরকে অসাম্প্রদায়িক প্রমাণের জন্য হিন্দু ও বৌদ্ধদের সঙ্গে তাঁর ঘনিষ্ঠতার কথা, তাঁদের কাউকে বিপদে আশ্রয় দেওয়া বা অন্য সুবিধাদি দেওয়ার কথা উল্লেখ করেছেন ফারজিন। ভিন্নধর্মাবলম্বীর প্রতি সদয় হওয়া বা করুণা দেখানোর দু-একটি উদাহরণ কোনো ব্যক্তিকে অসাম্প্রদায়িক প্রমাণ করে না। এ প্রসঙ্গে ভারতীয় জনতা পার্টির (বিজেপি) নেতা লালকৃষ্ণ আদভানির রথযাত্রার কথা মনে পড়ছে। তাঁর রথের সারথি (চালক) ছিলেন সেলিম নামের এক মুসলিম যুবক। একাত্তরের ইতিহাস জানতে হলে তাঁকে তখনকার পত্রপত্রিকা, প্রামাণ্য দলিল ও মুক্তিযুদ্ধবিষয়ক গ্রন্থাদি পাঠ করতে হবে। ‘নিকটাত্মীয় ও ওয়াকিবহাল মহল’ থেকে যেসব তথ্য পাওয়া যাবে, তা পক্ষপাতদুষ্ট হওয়ার আশঙ্কাই বেশি।
ফি যৌক্তিক হোক, অনিশ্চয়তা কাটুক টেলিকম খাতে
লাইসেন্স নবায়ন নীতিমালা
বাংলাদেশে মুষ্টিমেয় যে কয়েকটি শিল্প খাত দ্রুত বিকাশ লাভ করেছে এবং বিপুল পরিমাণ বিদেশি বিনিয়োগ আকর্ষণ করতে সক্ষম হয়েছে, টেলিযোগাযোগ খাত এর মধ্যে অগ্রগণ্য। এই খাতের ক্রমাগত সমৃদ্ধি জাতীয় অর্থনীতিতে যেমন গতিসঞ্চার করেছে, তেমনি লাখ লাখ মানুষের কর্মসংস্থান নিশ্চিত করেছে। সম্প্রতি মুঠোফোন কোম্পানিগুলো লাইসেন্স নবায়নের ক্ষেত্রে বড় ধরনের চ্যালেঞ্জের সম্মুখীন হয়েছে সরকারের নানা বিধিনিষেধের কারণে। গত জানুয়ারি মাসে বাংলাদেশ টেলিযোগাযোগ নিয়ন্ত্রণ কমিশন (বিটিআরসি) মুঠোফোন কোম্পানিগুলোর লাইসেন্স নবায়নের জন্য একটি খসড়া নীতিমালা প্রকাশ করে। এতে তরঙ্গমূল্য ধার্য হয়েছে ১৪ হাজার কোটি টাকা। এর মধ্যে শুধু গ্রামীণফোনকেই সাত হাজার কোটি টাকার বেশি পরিশোধ করতে হবে। বাংলালিংক ও রবিকে তিন হাজার কোটি করে এবং সিটিসেলকে এক হাজার কোটি টাকা দিতে হবে। লাইসেন্স নবায়নের জন্য কেন এত বিপুল পরিমাণ অর্থ গুনতে হবে, তার কোনো ব্যাখ্যা নেই। আবার তরঙ্গের এককপ্রতি দাম নির্ধারণের ক্ষেত্রেও বৈষম্য সৃষ্টি করা হয়েছে। এই অর্থের জোগান কোথা থেকে আসবে, তাও চিন্তার বিষয়। বাংলাদেশে কোনো একক ব্যাংকের পক্ষে এই পরিমাণ ঋণও দেওয়া সম্ভব নয়; এমনকি কনসোর্টিয়াম করেও দেওয়া যাবে না বলেই বিশেষজ্ঞরা মনে করেন।
২০০৫ সালে পাকিস্তানে দ্বিতীয় প্রজন্মের মুঠোফোন সেবাদাতাদের লাইসেন্স নবায়ন করা হয়, যার নবায়ন ফি ২৯ কোটি ১০ লাখ টাকা। শ্রীলঙ্কায় এর পরিমাণ মাত্র ৫০ লাখ টাকা। পার্থক্যটি লক্ষণীয়। খসড়া নীতিমালায় অনেক বিষয় অন্তর্ভুক্ত করা হয়েছে, যা লাইসেন্সের শর্ত হতে পারে না। এ ছাড়া নীতিমালায় এমন কিছু শর্ত আছে, যা কেবল এ চারটি কোম্পানির ক্ষেত্রে প্রযোজ্য, বাকিগুলোর ক্ষেত্রে নয়। এটি বৈষম্যমূলক।
মুঠোফোন কোম্পানিগুলো এমনিতেই সামাজিক দায়বদ্ধতা পালন করে থাকে। এটি শর্ত হিসেবে জুড়ে দেওয়ার যুক্তি নেই। নীতিমালা অনুযায়ী কোম্পানির নিয়োজিত পরিবেশক, খুচরা বিক্রেতা ও বেসামরিক অংশীদারদের ব্যাপারে বিটিআরসির পূর্বানুমতি নেওয়ার কথা বলা হয়েছে। প্রতিটি বিষয়েই সরকারের নিয়ন্ত্রক সংস্থা আছে। নিবন্ধনে ভুল তথ্য গেলে তার দায়দায়িত্বও অপারেটরের ওপর চাপানোও ঠিক নয়।
নীতিমালায়শেয়ারবাজারে ৩০ শতাংশ প্রাথমিক শেয়ার ছাড়ার যে বিধান রাখা হয়েছে, তাও যৌক্তিক নয়। এখনো পর্যন্ত একটি ছাড়া অন্য সব কোম্পানিই লোকসান দিচ্ছে। অলাভজনক কোম্পানির শেয়ার বিক্রির অনুমতি কি এসইসি দেবে? বিশ্বব্যাংকের হিসাব অনুযায়ী, ইন্টারনেটের সংযোগ ১০ শতাংশ বাড়লে তা দেশের জাতীয় আয়ে গড়ে ১ দশমিক ২ শতাংশ অবদান রাখবে। এখনো পর্যন্ত বাংলাদেশে ইন্টারনেট ব্যবহারকারীর সংখ্যা ১ শতাংশ। এর ৯৪ শতাংশই মুঠোফোন-নির্ভর। সে ক্ষেত্রে সর্বত্র নেটওয়ার্কের সুযোগ থাকায় তৃতীয় প্রজন্মের টেলিযোগাযোগ সেবার সুবর্ণ সুযোগ রয়েছে। থ্রিজি প্রযুক্তিতে উত্তরণ হলে রাতারাতি সারা দেশে ব্রডব্যান্ড সেবা পৌঁছানো সম্ভব। কিন্তু টুজিতে উচ্চহারে লাইসেন্স ফি নেওয়া হলে কোম্পানিগুলো থ্রিজিতে বিনিয়োগের অর্থ জোগান দিতে পারবে না।
বিশ্বব্যাংকসহ আন্তর্জাতিক সংস্থাও মাত্রাতিরিক্ত লাইসেন্স নবায়ন ফির বিরোধী। এতে এ খাতে বিনিয়োগ কমে যাওয়ার আশঙ্কা রয়েছে। তাই চূড়ান্ত সিদ্ধান্ত নেওয়ার আগে বিষয়টি সরকার ভেবে দেখবে আশা করি। মুঠোফোন কোম্পানিগুলোর সঙ্গে আলোচনার মাধ্যমে নবায়ন ফি নির্ধারণের ব্যাপারে বিটিআরসি একটি যৌক্তিক সিদ্ধান্তে আসবে বলেইআমাদের প্রত্যাশা।
সামাজিক যোগাযোগ
আরেক দেয়াল
তিউনিসিয়া ও মিসরের গণজাগরণকে ফেসবুক বা টুইটার-বিপ্লব আখ্যা দেওয়ার চল চলছে। আবার একইভাবে চালু আছে গণবিদ্রোহে সোশ্যাল মিডিয়ার (সামাজিক যোগাযোগমাধ্যম) ভূমিকা অতিরঞ্জিত করা হচ্ছে—এমন মত। তবে এসব মিডিয়াকে রাষ্ট্রের জনসংযোগ ও বিদ্রোহ দমনের হাতিয়ার হিসেবে ব্যবহারের বিষয়টি ততটা নজরে আসেনি।
উদাহরণস্বরূপ, ইসরায়েলের দিকেই দেখুন। বিগত কয়েক বছরে ইসরায়েলি মন্ত্রীরা ও নানা সরকারি প্রতিষ্ঠান সরকারি মত প্রচার এবং ইসরায়েলের আন্তর্জাতিক সুনামের ব্যবস্থাপনা (বিশেষত সামরিক সংঘাতের সময়) করতে ফেসবুক, ফ্লিকার, টুইটার ও ইউটিউবকে অবলম্বন করছে। পার্শ্ববর্তী আরব রাষ্ট্রগুলো যেখানে ইন্টারনেটকে দেখছে গণবিদ্রোহের বিপজ্জনক হাতিয়ার হিসেবে, আর একে দমনের কথা ভাবছে, সেখানে ইসরায়েলের অবস্থান ঠিক তার বিপরীত। গত বছর সোশ্যাল মিডিয়ার পেছনে ইসরায়েলের বাজেট অনেক বাড়ানো হয়েছে।
২০০৬ সালে লেবাননের ওপর ইসরায়েলি সামরিক অভিযান ব্যর্থ হওয়ার পর ন্যাশনাল ইনফরমেশন ডিরেক্টরেট নামের একটি নতুন প্রতিষ্ঠান তৈরি করা হয়, যার দায়িত্ব সামরিক সংকটের সময়ে গণমাধ্যমের সঙ্গে সম্পর্কের ব্যবস্থাপনা করা। ২০১০ সালের জানুয়ারি মাসে ইসরায়েলের প্রধানমন্ত্রীর দপ্তরে ইন্টারনেট ও নিউ মিডিয়া বিভাগ প্রতিষ্ঠা করা হয়, যার ওপর দায়িত্ব থাকবে জনসংযোগ তৎপরতা বাড়ানোর লক্ষ্যে সরকারের বিভিন্ন প্রতিষ্ঠান ও মন্ত্রণালয়ের ইন্টারনেট তৎপরতার সমন্বয়। গত বছরের আগস্ট মাসের মধ্যেই ইসরায়েলি প্রধানমন্ত্রীর দপ্তর তাদের নিজস্ব ইউটিউব, টুইটার, ফ্লিকার ও ফেসবুক অ্যাকাউন্ট খুলেছে। ফেসবুক অ্যাকাউন্টটি হিব্রু, ইংরেজি ও আরবি ভাষায় হালনাগাদ করা হয়। সপ্তাহ দুয়েক আগে তৃতীয় রাষ্ট্রপ্রধান হিসেবে (বারাক ওবামা ও ডেভিড ক্যামেরনের পর) বেনিয়ামিন নেতানিয়াহু ইউটিউবে সরাসরি সাক্ষাৎকার দেন। অথচ এই ব্যক্তি চলতি ধারার সংবাদমাধ্যমকে (তা সে দেশি বা আন্তর্জাতিক যা-ই হোক না কেন) পায়ে ঠেলায় সিদ্ধহস্ত।
ইসরায়েলি প্রতিরক্ষা বাহিনীর (আইডিএফ) সোশ্যাল মিডিয়া-সম্পৃক্ততা শুরু হয় ২০০৮-০৯ সালে দুই তরুণ সেনা কর্তৃক পরীক্ষামূলক ইউটিউব তৎপরতার মাধ্যমে। তখন গাজায় আকস্মিক ইসরায়েলি হামলা শুরু হয়েছে কেবল। আইডিএফের তুলে দেওয়া ভিডিও (হামলা চালানোর দৃশ্য এবং তাদের মুখপাত্রদের ভিডিও ব্লগসহ) লোকে দেখেছে ২০ লাখেরও অধিক বার। গত বছরের মে মাসে ত্রাণবাহী জাহাজে প্রাণঘাতী হামলা চালানোর পর আইডিএফ আবার ইউটিউবে ব্যবহার করে দীর্ঘমেয়াদি প্রচারণা চালায়। তবে সামরিক বাহিনীর সৌজন্যে প্রাপ্য এসব ভিডিওর ব্যাপক প্রচারণা সত্ত্বেও ইসরায়েলের সেই অপকর্মের বিরুদ্ধে নিন্দা জানানো থেকে বিশ্ববাসীকে খুব বেশি নিরস্ত্র করা যায়নি। পরিণতিতে সোশ্যাল মিডিয়ার প্রতি রাষ্ট্রের আরও মনোযোগী হওয়ার পক্ষে তাদের যুক্তি আরও জোরালো হয়। আইডিএফের টুইটার অ্যাকাউন্ট চালু আছে ২০০৯ সালের অক্টোবর থেকে। প্রতি ঘণ্টায় হালনাগাদ করা এই অ্যাকাউন্টের মাধ্যমে সরকারি বক্তব্য প্রচারিত হয়। সম্প্রতি আইডিএফ একটি ফ্লিকার ফটোস্ট্রিম চালু করেছে। আন্তর্জাতিক ব্লগারদের উদ্দেশে আইডিএফ নিয়মিত উপদেশ ও সংবাদাদি হাজির করে। ভবিষ্যৎ সামরিক মিশনে ব্লগারদের এমবেড করার পরিকল্পনাও করছে আইডিএফ।
আনুষ্ঠানিক সামরিক বাগ্রীতি থেকে ব্যক্তিগত অনানুষ্ঠানিক ভাষার দিকে যাত্রা আইডিএফের জন্য সহজ ছিল না। উচ্চমাত্রার মিথস্ক্রিয়ার সুবিধাসংবলিত ফেসবুক যেমন এ ক্ষেত্রে সবচেয়ে বড় সুযোগ সৃষ্টি করেছে, তেমনি এটি বড় প্রতিবন্ধকও হতে পারে বলে মনে করা হয়। ফেসবুকের আদর্শ ছাঁচে একটি ‘দেয়াল’ আছে, যেখানে যে কেউ লিখতে পারে। এই ছাঁচকে কাজের মনে করা হয় না। কেননা, নিন্দুকদের অবিরাম মন্তব্য করে ভরিয়ে দিতে পারে সেই দেয়াল। ২০০৮-০৯ সালে গাজা আক্রমণের সময় আইডিএফের ইউটিউব চ্যানেল শুরুতে খুলে দেওয়া হয়েছিল মন্তব্য করার জন্য, কিন্তু পরের দিনই তা বন্ধ করে দেওয়া হয়। আইডিএফের প্রোগ্রামাররা এখন বিকল্প ছাঁচ নির্মাণের চেষ্টা চালিয়ে যাচ্ছেন, যেখানে অনেক কঠোরভাবে নিয়ন্ত্রণ বজায় রাখা সম্ভব। নৈমিত্তিক ব্যবহারকারী ফেসবুকে যে প্রশ্ন ছুড়ে দেবেন, তা যাচাই করা এবং আগাম তা অনুমোদন এবং পরে আইডিএফের মুখপাত্রদের মাধ্যমে সেসবের জবাব দেওয়ার ব্যবস্থা দাঁড় করার কাজ চলছে।
সম্প্রতি ইসরায়েলের সরকারি প্রেস দপ্তর ফেসবুক পাতা চালু করার দুই দিন পরই তারা নামিয়ে নেয়, কেননা ‘ইসরায়েলবিরোধী প্রচারকর্মী ও হিংসা বিস্তারকারী দেয়ালে এত বেশি মন্তব্য ছুড়ে দিচ্ছিল যে সামাল দেওয়া কঠিন হয়ে দাঁড়ায়। ‘ইসরায়েলি রাষ্ট্রব্যবস্থা বর্ণবাদের ওপর প্রতিষ্ঠিত’ এমন মন্তব্যে ভরপুর ছিল, যা বিশ্বস্ত অনুসারীদের ভড়কে দেয়। তারা আরও সক্রিয় নজরদারির আহ্বান জানায়। একই সময়ে ইসরায়েল এক ফেসবুক বিজয় অর্জন করে, যখন ‘দ্য থার্ড প্যালেস্টাইনিয়াল ইন্তিফাদা’ নামের একটি পাতা সরিয়ে নিতে সম্মত হয় ফেসবুক। ইসরায়েলের পাবলিক ডিপ্লোমেসি অ্যান্ড ডায়াসপোরা অ্যাফেয়ার্স মিনিস্ট্রি এবং ফেসবুক ইসরায়েলবিরোধী উসকানি দেওয়ার মঞ্চ হয়ে ওঠা নিয়ে উদ্বিগ্ন ব্যক্তিদের চাপে ফেসবুক সেই সিদ্ধান্তটি নেয়।
তবে ফেসবুক ও অন্যান্য সোশ্যাল মিডিয়া সাইটের ওপর রাষ্ট্র কতটা নিয়ন্ত্রণ আরোপ করতে সক্ষম হবে, তা এখনো স্পষ্ট হয়নি। সম্প্রতি আইডিএফের মুখপাত্র আভি বেনাইয়াহু বলেছেন, ‘পশ্চিমা প্রযুক্তি যেভাবে ক্ষমতাসীন সরকারগুলোর ক্ষতি করছে, তাতে আমাদের অভিভূত না হয়ে উপায় নেই।...যেকোনো গোয়েন্দা অভিযানের চেয়ে ক্ষমতাসীন সরকারের জন্য ক্ষতির কারণ হওয়ার ক্ষমতা রাখে একটিমাত্র সেলফোন ক্যামেরা।’ তবে, ফেসবুকের রূপকার্থক দেয়াল এবং ইসরায়েলের বিভেদসূচক দেয়ালের মধ্যকার অনুরণনের কথা ইসরায়েলি কর্মকর্তারা কেউ বললেন না। ফেসবুকের দেয়াল আর ইসরায়েলের দেয়াল উভয়ই রাজনীতির ক্রীড়ামঞ্চ নিয়ন্ত্রণে রাষ্ট্রের প্রচেষ্টাকেই তো মূর্ত করে তোলে। 
যুক্তি তর্ক গল্প
ব্যাগের বোঝা কমাতে বিদ্যার ওপর কেন কোপ?
শিক্ষাকে বর্তমান সরকার যথেষ্ট গুরুত্ব দিয়েছে। এ সরকারের সফল মন্ত্রীদের মধ্যে শিক্ষামন্ত্রীর নাম প্রথম দিকেই আসবে। তাঁর আন্তরিকতা এবং বিষয় সম্পর্কে ধারণা সবাইকে আশান্বিত করেছে। এই প্রথম বাংলাদেশে একটি শিক্ষানীতি সরকার কর্তৃক গৃহীত হতে বা বাস্তবায়ন শুরু হতে দেখছে মানুষ। যেটুকু বিরোধিতা এর বিরুদ্ধে চলছে, তা চিহ্নিত অগণতান্ত্রিক শক্তির কাছ থেকেই আসছে এবং সাধারণ মানুষকে তা বিন্দুমাত্র প্রভাবিত করতে পারেনি।
শিক্ষা-সংস্কৃতির কোনো কোনো বিষয়ে দেশে কিছু প্রচলিত কথা ও ধারণা আছে। এসব তলিয়ে বিচার না করলে অনেক সময় ভুল সিদ্ধান্তে পৌঁছানোর আশঙ্কা থেকে যায়। কারণ, শিক্ষা একটি জটিল বিষয় ও এর গুরুত্ব নতুনভাবে বোঝানোর বা বলার অপেক্ষা রাখে না। এ কথা ঠিক, আমাদের দেশে স্কুলছাত্রদের বিশাল বিশাল ব্যাগের বোঝা টানতে দেখা যায়। এ নিয়ে বিস্তর লেখালেখি, সমালোচনা হয়েছে। কিন্তু অবস্থার কোনো পরিবর্তন হয়নি। বিষয়টি সম্পর্কে শিক্ষামন্ত্রী অবগত আছেন, এ নিয়ে সম্প্রতি প্রধানমন্ত্রীও উদ্বেগ প্রকাশ করেছেন।
ব্যাগের বোঝাকে স্বাভাবিকভাবেই বইয়ের বোঝা হিসেবেই দেখা হচ্ছে। ফলে এ রকম একটা ধারণা সমাজে, বিশেষ করে, অভিভাবকমহলে প্রচলিত আছে যে, আমাদের দেশে কোমলমতি শিশু ও বালক-বালিকাদের ওপর বিস্তর বইয়ের তথা পড়াশোনার বোঝা চাপানো হয়েছে। ব্যাগের অবস্থা দেখে এ রকম ভাবাই স্বাভাবিক। কিন্তু আমি বলব, বিষয়টি আরেকটু তলিয়ে দেখা ও ভাবা উচিত।
আমাদের দেশে বস্তুত পরীক্ষার ভিত্তিতে, আরও সুনির্দিষ্টভাবে বললে, পরীক্ষার সম্ভাব্য প্রশ্নের ভিত্তিতেই শিক্ষার্থীদের পড়ানো হয়। ধরা যাক, বাংলা রচনার কথা, শিক্ষকেরা, ঝানু টিউটররা, পরীক্ষার জন্য সম্ভাব্য রচনার শর্টলিস্ট তৈরি করেন, যার সংখ্যা দশের বেশি হয় না। হয়তো দেখা যাবে ২০১২-এর এসএসসি পরীক্ষার জন্য অভ্যন্তরীণ নৌপরিবহনব্যবস্থা গুরুত্বপূর্ণ বলে বিবেচিত হচ্ছে, কিন্তু বাংলাদেশের পাটশিল্প ২০১০-এ পরীক্ষায় এসে যাওয়ায় এবারের জন্য গুরুত্ব হারাচ্ছে। ফলে ২০১২-এর পরীক্ষার্থী বাংলাদেশের পাটশিল্প সম্পর্কে না জেনেই পরীক্ষায় পাস করে যাবে। ইতিহাস বিকৃতির কথা আমরা খুব বলি। কিন্তু আমাদের ব্যবস্থায় ছাত্রদের পক্ষে কোনো ইতিহাসই ধারাবাহিক ও সম্যকভাবে জানা হয় না। এমনকি কোনো বছর যদি আকবর বাদশাহের রাজস্বব্যবস্থা গুরুত্বপূর্ণ বলে বিবেচিত হয়, তো পরের বছর সেটি গুরুত্ব হারায় এবং হয়তো সে বছর তাঁর ধর্মসংস্কারের প্রয়াস গুরুত্বপূর্ণ হয়ে ওঠে। ফলে ছাত্ররা এক সম্রাট আকবরের ভূমিকা সম্পর্কেও খাপছাড়া ও বিচ্ছিন্ন ধারণা নিয়েই বড় হতে থাকে। পরীক্ষাভিত্তিক এই যে নির্বাচিত ন্যূনতম পঠনব্যবস্থা, তা শিক্ষাকে অসম্পূর্ণ ও জ্ঞানচর্চাকে অর্থহীন করে রাখে; বরং বিভিন্ন বিষয়ে ছাত্রদের ধারণা থাকে অস্পষ্ট, মানস হয় বিভ্রান্ত। তাদের পক্ষে কোনো বিষয়ে নিজস্ব মতামত গঠন বা যৌক্তিক চিন্তার মাধ্যমে স্পষ্ট অবস্থান গ্রহণ ও অভিমত ব্যক্ত করা সম্ভব হয় না। আমরা সমাজে প্রায় সর্ব বিষয়ে বিভ্রান্ত ও অস্পষ্ট মানসিকতার সমস্যা দেখতে পাচ্ছি। এভাবে পরীক্ষাভিত্তিক খাপছাড়া শিক্ষার মাধ্যমে আমরা একটি বিভ্রান্ত ও ধোঁয়াটে মানসিকতার জাতি গঠন করছি। এ জাতি খাপছাড়া, জাতির আচার-আচরণও খাপছাড়া।
বলা দরকার, এত অব্যবস্থার ভেতরেও কেউ কেউ সঠিক পথে জ্ঞানচর্চা করছে, মেধা ও মননের যথাযথ ব্যবহার করছে। তার পেছনে মুষ্টিমেয় কিছু ছাত্র, কিছু প্রকৃত শিক্ষক, কিছু সচেতন অভিভাবকের ভূমিকাও মানতে হবে। কিন্তু এই অভিভাবক, শিক্ষক, ছাত্র আদতেই মুষ্টিমেয়। এঁরা ব্যতিক্রম।
দেখা যাচ্ছে, সরকার ব্যাগের বোঝা ও বইয়ের বোঝা নিয়ে সত্যিই উদ্বিগ্ন এবং এই উদ্বেগ থেকে এবার বাংলা বইয়ের গদ্য-পদ্যের সংখ্যা কমিয়ে বইয়ের বোঝা ও ব্যাগের বোঝা লাঘবের উদ্যোগ নিয়েছে। বিষয়টি কিন্তু মাথাব্যথার জন্য মাথা কেটে ফেলার নিদান হলো। কারণ, আমাদের দেশে উন্নত বিশ্বের তুলনায় পঠনপাঠন খুবই কম হয়। এ ব্যবস্থায় উচ্চমাধ্যমিক পর্যন্ত পাস করেও একজন ছাত্রী বা ছাত্র তার ভাষার শ্রেষ্ঠ সব কবি-সাহিত্যিক-চিন্তাবিদের লেখা সম্পর্কে ওয়াকিবহাল হয় না। বাংলা সাহিত্যের শ্রেষ্ঠ নিদর্শনগুলো সম্পর্কে তার জানা থাকে না। তাদের সাহিত্যবোধ, বিজ্ঞানচেতনা, সাংস্কৃতিক রুচি, ইতিহাসচেতনা, সমাজভাবনা কিছুই প্রায় তৈরি হয় না। নিজ ভাষার সাহিত্যের শ্রেষ্ঠ শিল্পী ও শ্রেষ্ঠ সাহিত্যকর্ম কোনগুলো, তার কিছুই তারা বলতে পারে না। ভাসা ভাসা খাপছাড়াভাবে জানার ফলে সঠিক মূল্যায়ন ও নিজস্ব মতামত দেওয়ার ক্ষমতা তৈরি হয় না। ধার করা চিন্তা দিয়ে কি মৌলিক মানুষ আর অগ্রসর জাতি গঠন সম্ভব?
পশ্চিমে স্কুলেই ছাত্ররা তাদের দেশ ও ভাষার শ্রেষ্ঠ চিন্তা-চেতনা ও সাহিত্যসম্ভারের সঙ্গে পরিচিত হয়। রুশ দেশে স্কুলেই তলস্তয় দস্তয়েভস্কি-চেখভের মতো মহৎ ও সিরিয়াস সাহিত্য পড়ে ছাত্ররা। বলা বাহুল্য, মূল বই-ই তারা পড়ে, কোনো সংক্ষিপ্ত শিশুতোষ বা কিশোর ভাষ্য নয়।
রবীন্দ্রনাথ বলেছেন, যে বয়সে যে রকম মানসিক খাদ্য দরকার, তা না পেতে পেতে আমাদের মনের ক্ষুধামান্দ্য রোগ দেখা দেয়। অসুস্থ মন স্বাদ পায় না, আরও ভয়াবহ হলো, হজম হয় না ভালো। পরীক্ষা তো পাস করতে হবে, সনদপত্র তো লাগবে, জিপিএ-৫ বা সোনালি ৫-ও পেতে হবে। পেতে হবে সহজে। ফলে দুর্বল হজমশক্তির কথা বিবেচনা করে কম খাদ্যই তাদের দেওয়া হচ্ছে। এভাবে আমরা শিক্ষার নামে আত্মপ্রতারণার আশ্রয় নিয়ে নিজেদেরই নিজেরা বোকা বানিয়ে চলেছি। প্রকৃত পড়াশোনা শিকেয় তুলে পরীক্ষা-পরীক্ষা খেলায় মেতেছি। তাতে ফাটাফাটি ফলাফল হচ্ছে—প্রথম দিকে শত শত সোনালি ৫ ছিল, এখন হাজার হাজার হচ্ছে, অচিরে তা লাখের কোটা ছোঁবে, আশা করা যায়। কোনো কোনো স্কুল ছাত্রদের শুধু পরীক্ষার ওপর রাখে—সাপ্তাহিক-দৈনিক পরীক্ষার মাধ্যমেই পড়াশোনা চলে, বছর পার হয়। কোচিং সেন্টারগুলো মডেল টেস্টের মাধ্যমে ছাত্রদের পরীক্ষার বৈতরণী সহজে ও সফলভাবে পার হওয়ার কৌশল শেখায়।
এর সঙ্গে পড়াশোনা, জ্ঞানচর্চার কোনো সম্পর্ক হতে পারে না, তা নেইও। ফলে আমাদের শিক্ষা হলো পরীক্ষা পাস করার একটি ব্যবস্থা, জ্ঞানচর্চা, জীবনচর্চায় ভূমিকা পালনের কোনো সুযোগ বা ক্ষমতা তার নেই। ফলে স্কুলে জ্ঞানচর্চার কোনো পরিবেশ নেই, আছে পরীক্ষার খবরদারি, ভয়, শাসন। ঋতুচক্রের মতো ছাত্রের জীবন পরীক্ষাচক্রে বাঁধা। আর এ ব্যবস্থায় থাকতে থাকতে শিক্ষকদের সঙ্গেও জ্ঞানের কোনো সম্পর্ক থাকে না। তাঁরা মুখস্থ বিদ্যা বছরের পর বছর পুনরুক্তি করে চলেন। রবীন্দ্রনাথ কল্পনা করেছিলেন স্কুলে স্কুলে জ্ঞানের দেয়ালি উৎসব চলবে। বিশ্বসাহিত্য কেন্দ্রের আবদুল্লাহ আবু সায়ীদ বলেছেন, আলোকিত মানুষ তৈরির কারখানা। কিন্তু আদতে এগুলো বিদ্যার গোডাউন, বেশির ভাগ ক্ষেত্রে তামাদি মালে ঠাসা, এখানে বিদ্যার প্রাণ প্রতিষ্ঠা সম্ভব নয়। ছাত্রের মধ্যে জানা-বোঝার প্রাণবন্ত আগ্রহ বজায় রাখাও সম্ভব নয়। আমাদের কৃষি বিভাগের গরু মোটাতাজাকরণ প্রকল্পের ঢঙে বলা যায়, আমাদের স্কুলগুলো হলো শিশুনির্জীবকরণ প্রকল্প।
এবার শুরুর কথায় ফিরে আসি। না, আমাদের দেশে পড়াশোনার চাপ বেশি নেই, পদ্ধতির কারণে পরীক্ষার চাপ বেশি হওয়ায় পরীক্ষার পড়া মুখস্থ করার চাপ প্রচণ্ড। তদুপরি বিভিন্ন রকম কর্তৃপক্ষ ও নানামুখী পরীক্ষা-নিরীক্ষার চাপে শিক্ষকেরা চরমভাবে বিভ্রান্ত এবং সব মিলিয়ে হতাশ ও হতোদ্যম। স্কুলগুলো চরমভাবে একঘেয়ে পৌনঃপুনিক, চিন্তার দিক থেকে এগুলো স্থবির এবং প্রায়ই তামাদি। স্কুলে পড়াশোনার পেছনে কোনো সতেজ মন, সৃজনশীল চিন্তা, নিদেন মানবিক ভালোবাসা ও স্নেহপূর্ণ চিত্ত কাজ করে না। আর স্কুলের আগে-পরে কোচিংয়ের চাপ মেটাতে ছাত্ররা অধিকাংশ সময় বইখাতা সব ব্যাগের মধ্যেই রাখে। স্কুলে যদি সঠিকভাবে পড়ানো হয়, যথাযথ আসবাব থাকে, শিক্ষক যদি দায়িত্বশীল ও শিক্ষকতায় আন্তরিক হন, প্রধান শিক্ষকের নেতৃত্বে যদি স্কুলে স্কুলে প্রাণবন্ত সৃজনশীল শিক্ষককুল ছাত্রদের পাশে থাকেন, তাহলে বইয়ের বোঝা ছাত্রদের টানতে হতো না। কিছু থাকবে শ্রেণীকক্ষে, কিছু লাইব্রেরিতে এবং কিছু থাকবে ছাত্রের ও বাড়ির সংগ্রহে, অনেকটাই থাকবে তাদের নিয়মিত পাঠাভ্যাসে গড়ে ওঠা আপন স্মৃতিতে। শাস্ত্রে বলেছে, ছাত্রনং অধ্যয়নং তপঃ। পঠনপাঠনই ছাত্রদের তপস্যা। কিন্তু পরীক্ষার কারণে বা ডিগ্রি ও সনদপত্রই শিক্ষার একমাত্র লক্ষ্য হওয়ায় ছাত্ররা আজীবন পরীক্ষাভিত্তিক পাঠেই অভ্যস্ত থাকে—প্রাইমারি থেকে মাস্টার্স পর্যন্ত বাস্তবতা এ-ই। ফিডিং বোতলের মাপা খাবার শৈশবে ছাড়াতে না পারলে পরিণত মানুষ হব কী করে?
ব্যাগের বোঝা কমাতে গিয়ে আবারও বিদ্যার ওপর কোপ দেওয়াকে কিছুতেই সমর্থন করা যাবে না। পরীক্ষার জুজু থেকে মুক্তি দিয়ে ছাত্রদের পড়ার আনন্দ-উৎসবে আমন্ত্রণ জানানোর ব্যবস্থা করুন। তার জন্য পড়ার আয়োজনটা ছোট না করে কী করে বাড়ানো যায়, তা ভাবুন। পরীক্ষা নামের জুজুবুড়ির উৎপাত দূর হলে, নিদেন কিছুটা কমলে ব্যাগবুড়োও উধাও হবে।
নির্মাণে স্বচ্ছতা ও গুণগত মান নিশ্চিত করতে হবে
পদ্মা সেতু
পদ্মা নদীর ওপর দেশের বৃহত্তম সেতু নির্মাণের জন্য বিশ্বব্যাংকের সঙ্গে বাংলাদেশ সরকারের ঋণচুক্তি স্বাক্ষরিত হলো। আগামী অক্টোবর মাসে নির্মাণের দায়িত্বপ্রাপ্ত ঠিকাদারি প্রতিষ্ঠানকে কার্যাদেশ দেওয়া হবে—অর্থমন্ত্রীর বরাতে প্রকাশিত এই খবর থেকে প্রত্যাশা জাগছে, বহু প্রত্যাশিত সেতুটির নির্মাণকাজ অচিরেই শুরু হতে যাচ্ছে।
মোট ২০ হাজার ৫০০ কোটি টাকা ব্যয়ে নির্মিত হবে ৬ দশমিক ১৫ কিলোমিটার দীর্ঘ এই সেতু। ২৫ মিটার চওড়া দ্বিতল এই সেতুর ওপরের অংশে চলবে মোটরযান, নিচ দিয়ে চলবে ট্রেন। বাংলাদেশের ইতিহাসে এটিই এযাবৎকালের সবচেয়ে বড় সেতু নির্মাণ প্রকল্প; যেমন অবকাঠামোগত দিক থেকে, তেমনি অর্থনৈতিক বিবেচনায়।
গত বুধবার বিশ্বব্যাংকের সঙ্গে ঋণচুক্তি স্বাক্ষর অনুষ্ঠানে বিশ্বব্যাংকের ব্যবস্থাপনা পরিচালক নগোজি এন ওকোনজো-আইওয়েলা সেতু প্রকল্পে তাঁদের সাড়ে আট হাজার কোটি টাকার ঋণ-সহায়তার দুটো ‘প্রধান শর্ত’ উল্লেখ করেছেন। এক: সেতু নির্মাণ প্রকল্পটি বাস্তবায়ন করতে হবে দুর্নীতিমুক্তভাবে। দুই: নির্মাণকাজে সর্বোচ্চ গুণগত মান নিশ্চিত করতে হবে। প্রথম আলোয় বৃহস্পতিবার প্রকাশিত এ-সম্পর্কিত এক প্রতিবেদনের তথ্য অনুযায়ী, বাংলাদেশ সরকারের পক্ষ থেকে বিশ্বব্যাংকের এই দুটো শর্ত পূরণের নিশ্চয়তা দেওয়া হয়েছে। ওই অনুষ্ঠানে অর্থমন্ত্রী আবুল মাল আবদুল মুহিত বলেন, এই প্রকল্পে দুর্নীতির ক্ষেত্রে ‘জিরো টলারেন্স’ দেখানো হবে। যোগাযোগমন্ত্রী সৈয়দ আবুল হোসেন ‘জিরো টলারেন্স’ ও সর্বোচ্চ স্বচ্ছতা নিশ্চিত করার কথা বলেছেন।
ঋণদাতা বিশ্বব্যাংক শর্ত দিয়েছে বলে নয়, পদ্মা সেতু নির্মাণে সর্বোচ্চ স্বচ্ছতা নিশ্চিত করা, অনিয়ম-দুর্নীতির কোনো সুযোগ না রাখা এবং অনিয়ম-দুর্নীতির আভাস-ইঙ্গিত পাওয়ামাত্র ত্বরিত গতিতে যথাযথ পদক্ষেপ নেওয়া, সেতু নির্মাণে গুণগত মান নিশ্চিত করা—এসব করতে হবে বাংলাদেশের জনগণের প্রতি দায়বদ্ধতার উপলব্ধি থেকে। বিশ্বব্যাংক সাড়ে আট হাজার কোটি টাকা ঋণ দেবে। শূন্য দশমিক ৭৫ শতাংশ হারে সুদসহ এই বিপুল পরিমাণ ঋণ পরিশোধ করতে হবে বাংলাদেশের জনগণকে। বিশ্বব্যাংক ছাড়াও এশীয় উন্নয়ন ব্যাংক, জাইকা এবং ইসলামিক উন্নয়ন ব্যাংক থেকে নেওয়া হবে আরও প্রায় আট হাজার কোটি টাকা। এই অর্থও পরিশোধ করতে হবে বাংলাদেশের দরিদ্র জনগণের কষ্টার্জিত করের টাকা থেকে। সুতরাং এই বহুমূল্যের জাতীয় অবকাঠামোটি নির্মাণ করতে হবে সর্বোচ্চ স্বচ্ছতা ও জবাবদিহির সঙ্গে, নিশ্চিত করতে হবে সর্বোচ্চ গুণগত মান, যেন তা সুদীর্ঘ সময় ধরে জনসাধারণের উপকারে ব্যবহূত হয়।
পদ্মা সেতু নির্মাণ প্রকল্প পর্যবেক্ষণের জন্য প্রধানমন্ত্রীর দপ্তরে একটি উচ্চপর্যায়ের মূল্যায়ন কমিটি গঠন করা হয়েছে বলে অর্থমন্ত্রী জানিয়েছেন। এটি নিশ্চয়ই একটি ভালো খবর। এ ধরনের যেকোনো কমিটি যথাযথভাবে পর্যবেক্ষণের দায়িত্ব পালন
খোলা চোখে
বাঘের ওপরে ঘোগ
শিশুতোষ গ্রন্থে পড়েছি, বাঘের ওপরেও নাকি আছে ঘোগ। বাঘ বনের রাজা হলে কী হবে, ঘোগের নামে সেও সেলাম ঠোকে। শুধু বনে নয়, রাজনীতিতেও ঘোগ রয়েছে। প্রমাণ হিসেবে দুটি সাম্প্রতিক ঘটনার কথা বলছি।
প্রথমটি বাংলাদেশের। শেয়ার কেলেঙ্কারি নিয়ে গত কয়েক সপ্তাহ লঙ্কাকাণ্ড চলছে। অদৃশ্য হাতের কারসাজিতে কোটি কোটি টাকা বেহাত হয়ে গেছে। কীভাবে এমন ঘটনা ঘটল, তা জানার জন্য সরকার বাহাদুর নিজ উদ্যোগে তদন্ত কমিটি দিয়ে খোঁজখবর করেছে। কিন্তু তদন্ত কমিটি যখন তার প্রতিবেদন মাননীয় অর্থমন্ত্রীর কাছে পেশ করল, মন্ত্রী বাহাদুরের তো চক্ষু চড়কগাছ। এ যে সব চেনা মানুষ! সকালে মিটিং, সন্ধ্যায় নৈশভোজ তো এদের সঙ্গেই হয়। মন্ত্রী জানালেন, প্রতিবেদন প্রকাশিত হবে, তবে কিছু মানুষের নাম কেটে বাদ দেওয়ার পর। এরা এত ক্ষমতাধর যে তাদের নামধামসহ সে প্রতিবেদন প্রকাশের ক্ষমতা মন্ত্রীর নেই। দেশের দুঁদে মন্ত্রী তিনি, সবাই তাঁর নাম শুনে সালাম ঠোকে। তিনিই কিনা অদৃশ্য কিছু মানুষের ভয়ে অস্থির। বুঝলাম, এঁরাই হচ্ছেন ঠাকুরমার ঝুলির সেই ঘোগ, রাজনীতির বাঘ মামাও যাকে দেখে ভয়ে কাঁপে।
দ্বিতীয় ঘটনা রাশিয়ার। একসময়ের ধনকুবের মিখাইল খদরকভস্কিকে দ্বিতীয়বারের মতো জেলে পাঠানো হয়েছে। অর্থ পাচার ও কর ফাঁকির অভিযোগে ২০০৩ সাল থেকে তিনি জেলে। ছাড়া পাওয়ার সময় হয়ে এসেছিল। তার আগেই দ্বিতীয় দফা শাস্তি হলো ওই একই অভিযোগে। এই খদরকভস্কি ইয়েলৎসিনের আমলে কম দামে সরকারি তেল-গ্যাস কোম্পানি কিনে রাতারাতি আঙুল ফুলে কলাগাছ বনে যান। ভালোই ছিলেন, হঠাৎ তাঁর মাথায় কী দুর্বুদ্ধি এল, ঠিক করলেন রাজনীতি করবেন। তত দিনে ইয়েলৎসিনের দিন শেষ, ক্রেমলিনে নতুন জার হয়ে এসেছেন পুতিন। সে ভদ্রলোক ব্যাপারটাকে ব্যক্তিগত অপমান ধরে নিয়ে খদরকভস্কিকে জেলে পুরলেন আর তাঁর কোম্পানি কয়েক টুকরো করে সরকারি নিয়ন্ত্রণে নিয়ে এলেন। জেলের মেয়াদ যখন প্রায় শেষ হয়ে এসেছে, তখন নতুন করে মামলা ঠোকা হলো। গত বছরের ডিসেম্বরে সেই মামলার রায়ে খদরকভস্কিকে যে দ্বিতীয় দফা দণ্ড দেওয়া হয়, তাতে ২০১৭ সালের আগে জেল থেকে তাঁর বেরোনোর সম্ভাবনা নেই। কিন্তু খবর এটা নয়। জানা গেছে, মামলার কী রায় হবে, তা মান্যবর বিচারক মহোদয়কে অক্ষরে অক্ষরে বলে দেওয়া হয়েছিল। ভিক্তর দানিলকিন নামের এই বিচারকের সহকারী নাতালিয়া ভাসিলিয়েভার কাছ থেকে এ কথা জানা গেছে। একটি রুশ পত্রিকার সঙ্গে সাক্ষাৎকারে নাতালিয়া জানিয়েছেন, রাশিয়ার বিচারব্যবস্থায় এটা কোনো নতুন ঘটনা নয়। বিচারকেরা সবাই খুব ভালো করেই জানেন, এ ধরনের মামলায় কী রায় দিতে হবে, কারণ সে রায় তাদের আগেভাগেই জানিয়ে দেওয়া হয়। এখানে বিচারক বাহাদুর যদি হন বাঘ, তো পেছন থেকে যাঁরা তাঁকে সে রায় লিখে দেন, তাঁরা হলেন বাঘের বাবা ঘোগ।
এই দুটি ঘটনা থেকে দেখা যাচ্ছে, ঘোগ রয়েছে দুই ধরনের—প্রথম ধরনের ঘোগ হলো তারা, যারা সরকারের বাইরে থেকে ছায়া সরকারের মতো কাজ করে। অর্থমন্ত্রী আছেন, কিন্তু অর্থবিষয়ক সিদ্ধান্ত সেই ছায়া সরকারের সম্মতি ছাড়া নেওয়া যাবে না। পূর্তমন্ত্রী আছেন, কিন্তু বেআইনি জেনেও তিনি গৃহনির্মাণের অনুমতি দেবেন, কারণ লাল টেলিফোনে নির্দেশ এসে গেছে ওই ঘোগদের একজনের কাছ থেকে। তাদের নামধাম আমরা জানি, কিন্তু কোথাও তাদের নাম নেওয়া যাবে না। মুখ ফুটে বলা যাবে না—এই আপা বা ওই ভাইয়ের নির্দেশে পুলিশ প্রধান চোরকে ছেড়ে দিয়েছে বা মাননীয় বিচারক খুনের আসামিকে বেকসুর খালাস দিয়েছেন।
দ্বিতীয়ত, সরকার নিজেই যখন নিজের বানানো আইন ভাঙার প্রয়োজন দেখে, তখন বাঘের ছাল খুলে ঘোগের জামা পরে নেয়। এই জামা পরার একটা সুবিধা হলো, সে জামার বুকে কারও নাম-ঠিকানা লেখা থাকে না। গুম খুন হচ্ছে, মিছিলে গুলি ছুটছে, চলন্ত ট্রাক তুলে দেওয়া হচ্ছে মানুষের ওপর। কে করছে জিজ্ঞেস করুন, কোনো উত্তর নেই। এই ঘোগের খবর মেলে সরকার পতনের পর। পুতিন না যাওয়া পর্যন্ত জানা যাবে না খদরকভস্কির রায় কার নির্দেশে লেখা হয়েছিল। বাংলাদেশে বিগত চারদলীয় জোট সরকারের আমলে ১৮ ট্রাক বেআইনি অস্ত্রের চোরাচালান ধরা পড়েছিল। তখন জানা যায়নি সে অস্ত্র কে এনেছিল, তা খালাসের নির্দেশ কে দিয়েছিল এবং কোথায় যাচ্ছিল সে অস্ত্র। আমরা ধরে নিয়েছি, এ হলো ঘোগের কাণ্ড। সে সরকার আর ক্ষমতায় নেই, এখন সেসব ঘোগের নাম এক এক করে বেরোচ্ছে। এদের কেউ মন্ত্রী, কেউ বিচার বিভাগীয় কর্মকর্তা, এমনকি তিন তারা জেনারেলও আছেন। কথা ছিল, তাঁরা সব আইন মাথায় তুলে রাখবেন, কিন্তু বাস্তবে দেখা যাচ্ছে, উলটো তারাই সব আইন কিমা বানিয়ে গুলে খেয়েছেন।
কিন্তু অবস্থাটা পালটে যায়, যদি বাঘের ওপর একটা সত্যিকারের ঘোগ বসানো যায়। সরকারের ওপর নজর রাখা হবে এই ঘোগের কাজ। এ হবে এমন এক ঘোগ, যাকে সবাই চিনবে, জানবে। এমনিতে ভয়ে সরকারি কর্তাদের ধারে-কাছে আসা যায় না, সাধারণ মানুষের তো তার নাম শুনেই হূৎকম্প শুরু হওয়ার কথা। কিন্তু এই ঘোগ হবে সেই রকম একজন, যার কাছে যে কেউ যোগাযোগ করতে পারবে, দরকার হলে দরজা ধরে নাড়া দিতে পারবে। আর কিছু না হোক, ই-মেইল করে অভিযোগ জানাতে পারবে। সরকার বা সরকারি দলের লোকজন যদি ভুল করে, সে ভুল ধরিয়ে দেওয়ার দায়িত্ব হবে তার। লাঠিসোঁটা হয়তো তার থাকবে না, সে যে পথে হাঁটবে, তার আগে-পিছে সিপাই-সান্ত্রীও ছুটবে না। কিন্তু তাকে দেখে সাধারণ মানুষ হ্যাঁ, এমনকি বনের পশুপাখিও হেসে সালাম দেবে, আপন ভেবে দুকথা বলবে।
এমনও কি সম্ভব?
সম্ভব কি না জানি না, তবে আমি যে নিউইয়র্ক রাজ্যে থাকি তার একটি সাম্প্রতিক উদাহরণ দিতে চাই এ কথা বোঝাতে যে কম করে হলেও কী সম্ভব। সম্প্রতি এই রাজ্যের সাবেক কম্পট্রোলার জেনারেল এরেন হেভেসিকে চার বছরের জন্য জেলবাসের নির্দেশ দেওয়া হয়েছে। রাজ্যের প্রধান হিসাবরক্ষক তিনি, রাজ্যের তাবৎ জমানো টাকা কোথায় কীভাবে বিনিয়োগ করা হবে, সে নির্দেশ দেওয়া তাঁর দায়িত্ব। হেভেসির অপরাধ, তাঁর চেনাশোনা কয়েকজন বন্ধুকে তিনি রাজ্যের পেনশন ফান্ডের অর্থ বিনিয়োগের অনুমতি দিয়েছিলেন। বিনিময়ে প্রায় এক লাখ ডলারের মতো ব্যক্তিগত সুযোগ-সুবিধা আদায় করে নেন। নগদ টাকা নয়, বিনা খরচে প্রমোদভ্রমণ বা রেস্তোরাঁয় খাবার পর বিলটা তাঁর হয়ে অন্য কেউ দিয়ে দিয়েছে। তাঁর নির্বাচনী তহবিলেও সে সব বন্ধুবান্ধব মোটা অঙ্কের চাঁদা দেয়। আরও ভয়ংকর (!) অভিযোগ হলো, তাঁর অসুস্থ স্ত্রীকে সরকারি গাড়ি করে হাসপাতাল ও বাড়িতে আনা-নেওয়া করা হয়েছে। এ বাবদ কোনো অর্থ তিনি সরকারের কাছে জমা দেননি।
নিউইয়র্কের বর্তমান গভর্নর একজন ডেমোক্র্যাট। অধিকাংশ সরকারি হর্তাকর্তাও ডেমোক্রেটিক দলের। তাঁরা চাইলে নিজের দলের এমন এক চাঁইকে জেলে না ঢুকিয়ে বাঁচিয়ে দিতে পারতেন। তেমন সুযোগ আসেনি, তার আসল কারণ, ব্যাপারটা প্রথমে নাগরিকদের গোচরে আনেন এই রাজ্যের এথিক্স কমিশন। এমনিতে এই কমিশনের কোনো প্রশাসনিক বা বিচারিক ক্ষমতা নেই। তবে তা রাজ্যের স্বার্থ জড়িত যেকোনো বিষয়ে উপদেশমূলক নির্দেশনা দিতে পারে। কোনো অপরাধ সংঘটিত হয়েছে কি না, তা দেখার কাজ বিচার বিভাগের, কিন্তু বিচার বিভাগ পর্যন্ত সে অভিযোগ সর্বদা পৌঁছায় না। এথিক্স কমিশন, যা এখন পাবলিক ইন্টেগ্রিটি কমিশন নামে পরিচিত—সে ব্যাপারে বিচার বিভাগের বা রাজ্যের প্রশাসনিক কর্মকর্তাদের দৃষ্টি আকর্ষণ করতে পারে।
এথিক্স কমিশন ছাড়াও রয়েছে পাবলিক অ্যাডভোকেট ও অম্বুডসম্যান বা ন্যায়পাল। তাঁরা সবাই জনস্বার্থমূলক যেকোনো বিষয়ে মতামত জানাতে পারেন, প্রয়োজনবোধে নাক গলাতে পারেন, সরকারি হস্তক্ষেপ দাবি করতে পারেন। বড় ধরনের দুর্নীতি যাতে না হয়, অথবা বড় ধরনের অপরাধ ধাপাচাপা না পড়ে, সে উদ্দেশ্যে তাঁরা আলাদাভাবে কাজ করে থাকেন। যাঁরা এসব দায়িত্ব পালন করেন, তাঁদের অধিকাংশই রাজনৈতিকভাবে স্বাধীন। কোনো দল বা সরকারি কর্তার দয়া বা আনুকূল্যের ওপর তাঁদের নির্ভর করতে হয় না। অনেকেই অবসরভোগী, সামাজিকভাবে সম্মানিত, কোনো স্পষ্ট রাজনৈতিক ক্ষমতাচক্রের বাইরের হওয়ায় গলা উঁচিয়ে কথা বলতে তাঁদের দ্বিতীয়বার ভাবতে হয় না। এর পরেও যে অসংখ্য অপরাধ ঘটে চলেছে, তা নিয়ে কোনো সন্দেহ নেই। দরজায় তালা দেওয়ার পরেও তো চুরি হয়। কিন্তু যদি তালাই না থাকে, তাহলে চুরি তো হবেই। এঁরা হলেন অনেকটা ওই তালার মতো।
পত্রিকায় নিশ্চয় দেখেছেন, একজন নিরপেক্ষ ও সর্বজনমান্য ন্যায়পাল নিয়োগের জন্য ভারতের প্রবীণ রাজনীতিক ও সমাজকর্মী আন্না হাজারে আমৃত্যু অনশনে নেমেছিলেন। তাঁর দাবি ছিল, এমন একজন ন্যায়পাল নিয়োগ করা হোক, যিনি কেবল নিরপেক্ষই হবেন না, তিনি সাধারণ নাগরিকদের কাছ থেকে অভিযোগ গ্রহণ ও তা তদন্ত করে রায় দেওয়ার অধিকারও রাখবেন। ক্ষমতাসীন দল চেয়েছিল, তাদের পছন্দমতো ন্যায়পাল নিয়োগ হোক। আন্না হাজারে বললেন, তা হবে না। এ ব্যাপারে সুশীল সমাজের অর্থাৎ রাজনৈতিকভাবে নিরপেক্ষ মানুষদের মতামত নিয়েই ন্যায়পাল নিয়োগ করতে হবে। লাখ লাখ মানুষ তাঁর সমর্থনে মিছিল করেছে। পেশাদার রাজনীতিকেরাও ছুটে এসেছিলেন, কিন্তু লোকজন তাঁদের দূর-দূর করে তাড়িয়ে দিয়েছেন। জনতার এমন বিপুল সমর্থন দেখে দিল্লিরাজ কিছুটা ভড়কেই গিয়েছিল। শেষ পর্যন্ত কোনো ওজর-আপত্তি ছাড়াই আন্না হাজারের দাবি মেনে নেওয়া হয়েছে। এখন জোরেশোরে কাজ শুরু হয়েছে সর্বজনমান্য ন্যায়পাল নিয়োগব্যবস্থার জন্য আইন তৈরি করতে।
একজন দলনিরপেক্ষ ন্যায়পাল বাংলাদেশেও ভীষণ দরকার। বাংলাদেশের সংবিধানেই ন্যায়পাল নিয়োগের কথা বলা আছে। ১৯৮০ সালে এ নিয়ে একটি আইনও গৃহীত হয়েছিল। ব্যস, ওই পর্যন্তই। চারদিকে দুর্নীতির পাহাড় দেখে যাঁরা অভ্যস্ত হয়ে পড়েছেন, তাঁরা ন্যায়পাল নিয়োগের প্রস্তাব শুনে হয়তো বলবেন, এ হলো সরকারি দলের ভেতরে কেউ একজনকে বড় একটা চাকরি বাগিয়ে দেওয়ার ফন্দি আর কি! কিন্তু ঘটনাটা যাতে সেই দিকে না গড়ায়, অর্থাৎ শুধু বড় চাকরি বাগানোর ব্যাপার না হয়—তা নিশ্চিত করার দায়িত্ব আমাদের, ঠিক যেভাবে আন্না হাজারে ন্যায়পাল নিয়োগের প্রশ্নে সুশীল সমাজের অন্তর্ভুক্তি নিশ্চিত করেছেন।
বিলেতের স্ন্যাপশট
এবং রবীন্দ্রনাথ
বিলেতে বসন্তের মুখে সোনার বাটির মতো ড্যাফোডিল ফুল ফোটে। তারই একটি প্রজাতির নাম নার্সিসি-নার্সিসাস। খালের পাড়ে পাড়ে, পার্কের ঢালে, সরল সবুজ ডাঁটায় সে ফুল মাথা বাঁকিয়ে নিচের দিকে, তার গোড়ার দিকে তাকিয়ে থাকে। কথিত আছে, রাজকুমার নার্সিসাস নাকি ঝিলের জলে নিজের রূপের দিকে ওভাবেই চেয়ে চেয়ে শেষ হয়ে গিয়েছিলেন। একদিন বহু বছর পর সে ঝিলের পাড়েই, সে স্থানেই জেগে উঠল এক নতুন চারা। দেখা দিল কলি। ফুটে উঠল সোনালি ফুল। কিন্তু সে ফুল সূর্যের দিকে নয়, হাওয়ার মোড়ে মোড়ে নয়, চেয়ে রইল নিজের দিকেই। তাই তার নাম হলো ‘নার্সিসাস’। তাই ওই ড্যাফোডিল ফুল দেখলেই আমার তাঁর কথা মনে হয়। রবীন্দ্রনাথের কথা মনে হয়, যে রবীন্দ্রনাথ নিজের রূপের স্বরূপ প্রত্যক্ষ করেছেন নিজ সৃষ্টিতেই বারবার—তৃপ্ত বোধ করেছেন। তিনি মূলত তাহাকেই ভালোবাসিয়াছেন শতরূপে শতবার।
রবীন্দ্রনাথ ৭০ বছর (১২৮৩ থেকে ১৩৪৮) ধরে যা লিখেছেন, তাতে সৌন্দর্যের আর কিছু বাকি থাকেনি। অতগুলো বছরে কবিতা, গল্প, উপন্যাস, গান, সংগীত, চিত্র, নাটক এবং তাত্ত্বিক প্রবন্ধ—যা কিছু লিখেছেন, তার সবই ‘কবি’ রবীন্দ্রনাথেরই লেখা। তাত্ত্বিক প্রাবন্ধিক বা নাট্যকার বা ঔপন্যাসিক রবীন্দ্রনাথ কবিতা লেখেননি। তাঁর সৃষ্টির সব জায়গায়ই এক বিমুগ্ধ ও নিপুণ কবি-কারিগরের সত্তা ভাস্বর হয়ে আছে।
তাঁরই কথা ছিল ‘প্রকাশই কবিত্ব’। আর সে কথা জ্ঞানের নয়, ভাবের। জ্ঞানের কথা প্রমাণ করতে হয়, ভাবের কথা ধারণ করতে হয়—তারপর তাঁর সঞ্চার হয় ভাবগাছের শাখায় শাখায় লতাপাতা ও ফুলে। জ্ঞানের কথা প্রমাণ করে দিলে জানা হয়ে যায়। আত্মস্থ হয়ে গেলে তা আর জানতে হয় না। তা প্রমাণ করার দরকার না হলে আবার তা পড়ার ইচ্ছেও করে না। অনেকটা ‘ফটো’র মতো। চলমান জীবনের ফটো তুলে এনে তার ওপর আমরা হুমড়ি খেয়ে পড়ি। কিন্তু সেই একবারই। প্রয়োজন না হলে আমরা সেই ফটোগুলো আবার দেখি না। কিন্তু গান বারবার শুনি। একই গান সারা জীবনে বহুবার। পরিস্থিতির সঙ্গে সঙ্গে নবরূপে তা ধরা দেয়। আমার কাছে বিশুদ্ধ সাহিত্যকে ‘ফটো’ আর ভাবের সাহিত্যকে ‘গান’ মনে হয়। রবীন্দ্রনাথের সাহিত্য-কবিতা আমাদের তেমন এক ধরনের গান। পড়লেও মনে মনে তা শুনতে পাই। তাই তাঁর কবিতা আমরা একবার দেখি আর বারবার শুনি। বারবার পড়ি আর বহুবার ‘বুঝি’।
‘মূর্ধন্য’ প্রকাশনী বাংলাদেশ থেকে তাঁর সার্ধশততম বার্ষিকীতে রবীন্দ্রনাথের ওপর লেখা ১৫১টি গ্রন্থ প্রকাশ করছে। আমি তাঁর একটি—তাঁর জন্মদিনে এ নিয়ে কাজ করেছি এই বিলেতে-লন্ডনে বসে, যেখানে কবি তাঁর প্রথম যৌবনে এসেছিলেন পড়তে। যে দেশের সঙ্গে তাঁর বাবা ও দাদার ছিল মর্মের যোগ। যে দেশের শত কাজের সঙ্গে তাঁর ছবি, গান ও কবিতার বহু যোগাযোগ। এই বিশাল আয়োজনের সম্পাদক সাহিত্যিক মঞ্জুরে মওলা। তাঁরা যখন আমাকে তাঁদের এই শিল্পযাত্রার সঙ্গী করে নিয়েছেন, তখন মার্চ মাস। এখানে বসন্ত। দুর্দান্ত ডাকাতের মতো আমার সারা বাগানটাই ড্যাফোডিলের দখলে। সে বড় আশ্চর্য যোগ এবং এ আমার এক পরম আনন্দের সুযোগ।
রবীন্দ্রনাথ ঠাকুরের জীবিতকালে প্রকাশিত এটিই শেষ কাব্যগ্রন্থ, যাতে মৃত্যুর কাছাকাছি সময়ের রচনাও রয়েছে। তাঁর অন্যান্য কাব্যের তুলনায় জন্মদিনে চিন্তায় বহুরৈখিক না হলেও এতে পাওয়া যায় এক সুতোয় বোনা কবিজীবন। এ গ্রন্থে আমরা পেয়েছি তাঁর জীবনবাদ, বিভিন্ন জন্মদিনের স্মৃতি, সমসাময়িক প্রসঙ্গ, কবির আত্মোপলব্ধি ও অনুশোচনা, মৃত্যু-ভাবনা, যুদ্ধ ও বৈশ্বিক সংকটসহ নানা বিষয়। কিন্তু সবই এসেছে প্রকৃতির নরম পালকে মুড়ে। এ গ্রন্থ রবীন্দ্রপিপাসুদের চোখে তাঁর সেই অলৌকিক আয়নায় আলো ফেলতে উদ্বুদ্ধ হতে প্ররোচনা দেবে বলে আমার ভাবতে ইচ্ছে হয়। আমাদের মনকে বারবার হরণ করে। লৌকিক নয়, অলৌকিক স্বপ্নের মতো। স্বপ্ন-কারিগরের সুনির্মাণের কারণে তা যেকোনো সুখস্বপ্নের মতোই তাই সবাই দেখতে চায়। আর চাইলেই তা পারে। জন্মদিনের তাঁর এ অনন্ত যাত্রার ‘ফটো’ বাদ দিলে তা আমাদের সবার হয়ে যায়। হয়ে উঠেছে।
এখানে তাঁকে নিয়ে অনুষ্ঠান, আলোচনা, উৎসব জমে উঠেছে। দেড় শ বছর পর নতুন প্রজন্ম তাঁকে তাদের চিন্তা-চেতনায় মিলিয়ে দেখছে। পুরোনোরাও আছেন আশপাশে। সত্যেন সেন স্কুল অব পারফর্মিং আর্টস, উদীচী, বিশ্বসাহিত্য কেন্দ্র, ভারতীয় বিদ্যাভবন, সংহতি সাহিত্য পরিষদ—সবাই ব্যস্ত। উদীচী শিল্পীগোষ্ঠী ইউকে কয়েক মাস ধরে তাঁর ওপর অনুষ্ঠান করে চলেছে। তাতে অতিথি হয়ে এসেছিলেন রবীন্দ্র অনুবাদক কেতকী কুশারি ডাইসন। রবীন্দ্র গবেষক প্রফেসর উইলিয়াম রাদিচের সঙ্গে জন্মদিনে নিয়ে কথা বলার জন্য ই-মেইল করে তাঁর উত্তরে দেখি, তিনি তা-ই নিয়ে প্রায় বিশ্ব ঘুরে বেড়াচ্ছেন। এদিকে লন্ডন বিশ্বসাহিত্য কেন্দ্র ২৫ বৈশাখে তাদের বার্ষিক ‘বই-লিট’ ২০১১ উৎসবে (বৈশাখী লিটারেচার ফেস্টিভ্যাল) এ নিয়ে আসছে রবীন্দ্রনাথের ওপর স্টোরিটেলিং, ইংরেজি-বাংলায় শেষের কবিতার সঙ্গে নতুন আঙ্গিকে তাঁর গান, ছবি ও ফ্যাশন। মজার কথা হলো, এদিনই লন্ডনে হচ্ছে বাংলাদেশিদের সবচেয়ে বড় উৎসব বৈশাখী মেলা। গত বছর যাতে ৮০ হাজার মানুষের সমাগম হয়েছিল। আর এই বিশাল আয়োজনেও বিশ্বসাহিত্য কেন্দ্র নিয়ে যাচ্ছে রবীন্দ্রনাথের ছড়া, কবিতা ও নাচ।
এদিকে বাগানে সে ফুলের কাল শেষ হয়ে এখন টিউলিপ ফুটছে, ব্লুবেল ফুটছে। আমি তাদের মিথ জানি না। কিন্তু তাঁর মতোই চির নতুনের ডাক এই বৈশাখে দেশ থেকে এত দূরে থেকেও পেয়ে যাই।
লন্ডন
শ্রমিকদের জীবনমানের উন্নতি চাই
মে দিবস
রমিকশ্রেণীর আন্তর্জাতিক সংহতি ও সংগ্রামের প্রতীকী দিন হিসেবে আবার এসেছে পয়লা মে, মহান মে দিবস। আজ থেকে ১২৫ বছর আগে ১৮৮৬ সালের ১ মে মার্কিন যুক্তরাষ্ট্রের শিকাগো শহরের শ্রমিকেরা কর্মক্ষেত্রে মানবিক পরিবেশ প্রতিষ্ঠার দাবি জানাতে গিয়ে রাষ্ট্রশক্তির নিষ্ঠুর নিপীড়নের শিকার হয়েছিলেন, বুকের রক্ত ঢেলে দিয়েছিলেন। সংগ্রামের সেই স্মৃতি বাংলাদেশের শ্রমিকেরাও বুকে ধারণ করেন, প্রতিবছর উদ্যাপন করেন দিবসটি। শোষণ-বঞ্চনা থেকে মুক্তি আর শ্রমের যথাযথ মর্যাদা ও মূল্য পাওয়ার আকাঙ্ক্ষা এই দিবসে যেন নবায়িত হয়। আর বর্তমানের বঞ্চনা থেকে মুক্তির আকাঙ্ক্ষা নিয়ে দিনটি পালিত হয়। দুঃখের বিষয়, ১২৪ বছর আগে শিকাগোর শ্রমিকেরা যেসব দাবিতে রাজপথে নেমেছিলেন, আজও সেসব দাবির অনেক কিছু এ দেশে পূরণ হয়নি। বাংলাদেশের শ্রমজীবী মানুষকে ন্যায্য মজুরি, কার্যক্ষেত্রে নিরাপত্তা, সদাচরণসহ ন্যূনতম মানবিক পরিবেশের দাবিতে এখনো রাজপথে আন্দোলন করতে হয়। আজও তাঁরা অনেক মৌলিক মানবাধিকার থেকে বঞ্চিত।
শ্রমিকদের মজুরি, কর্মঘণ্টা, কাজের পরিবেশ, সুযোগ-সুবিধা ইত্যাদি ক্ষেত্রে পৃথিবীর বিভিন্ন দেশে অনেক পরিবর্তন এসেছে মে দিবসের পথ ধরেই। উন্নত গণতান্ত্রিক দেশগুলোতে শ্রমিকদের অধিকার আইন দ্বারা সুরক্ষিত করা হয়েছে, শ্রমের মর্যাদা সম্পর্কেও মালিকশ্রেণীর দৃষ্টিভঙ্গির ইতিবাচক পরিবর্তন ঘটেছে। কিন্তু বাংলাদেশে এসব ক্ষেত্রে খুব বেশি পরিবর্তন এসেছে এমন কথা বলা যায় না। গত দুই দশকে বিশ্বায়নের ফলে আমাদের দেশেও অর্থনৈতিক গতিশীলতা বেড়েছে, কিন্তু শ্রমিকদের জীবনমানের উন্নতি একইভাবে ঘটেনি। বিশেষত তৈরি পোশাকশিল্প ও ইমারত নির্মাণশ্রমিকদের জন্য উপযুক্ত কর্মপরিবেশ, শ্রমিকের নিরাপত্তা ও মৌলিক চাহিদা পূরণ করে একটি মর্যাদাপূর্ণ জীবনযাপনের জন্য প্রয়োজনীয় ন্যূনতম মজুরি নিশ্চিত করা যায়নি। শিল্প-কারখানার শ্রমিকদের সংগঠিত হওয়ার অধিকারও সর্বক্ষেত্রে স্বীকৃতি পায়নি। অনেক ক্ষেত্রে ট্রেড ইউনিয়ন আন্দোলন জাতীয় রাজনীতির নেতিবাচক প্রভাবে আক্রান্ত হয়ে গঠনমূলক সংঘবদ্ধ চরিত্র হারিয়েছে। কৃষিশ্রমিক, গৃহশ্রমিক, নির্মাণশ্রমিক, রিকশাচালকসহ বহু খাতের বিপুলসংখ্যক শ্রমজীবী মানুষের শ্রমিকের স্বীকৃতি মেলেনি। নারী ও শিশুশ্রমিকদের অবস্থা সবচেয়ে খারাপ।
দেশের আনুষ্ঠানিক ও অনানুষ্ঠানিক অধিকাংশ শিল্প খাতে ন্যূনতম মজুরির বিধান নেই। যেখানে আছে সেখানেও সম্পূর্ণভাবে তার বাস্তবায়ন নেই। যেসব শিল্পের শ্রমিকদের জন্য নির্ধারিত মজুরিকাঠামো ঘোষণা করা হয়নি, সেগুলোতে মজুরিকাঠামো ঘোষণা করা এবং তা বাস্তবায়নের উদ্যোগ নেওয়া প্রয়োজন।
শ্রমিকদের স্বার্থ ও কল্যাণের দিকটি অবহেলা করে জাতীয় অর্থনীতির টেকসই উন্নয়ন সম্ভব নয়। শ্রমিকদের স্বার্থ ও শিল্প-কারখানা লাভজনকভাবে টিকে থাকা পরস্পরের পরিপূরক। মহান মে দিবসে বাংলাদেশ ও বিশ্বের সব শ্রমজীবী মানুষকে অভিনন্দন।
অধিকার
মে দিবস ও বাংলাদেশের শ্রমিকশ্রেণী
বাংলাদেশের স্বাধীনতা ও মুক্তিযুদ্ধের মধ্য দিয়ে শ্রমিকশ্রেণী তথা শ্রমজীবী মানুষের অর্থনৈতিক ও সামাজিক মুক্তি প্রতিষ্ঠিত হওয়ার কথা ছিল। সেই ধারাবাহিকতায় শ্রমিকশ্রেণীর সবচেয়ে বড় উৎসব মহান মে দিবস অধিকার প্রতিষ্ঠা, পারস্পরিক সংহতি প্রকাশ এবং শোষণহীন সমাজ গড়ার শপথের দিন হিসেবে পালনের কথা।
কিন্তু বাস্তবে দেখা যাচ্ছে, শ্রমিক-কর্মচারীরা দেশ স্বাধীন হওয়ার আগে যতটুকু অধিকার অর্জন করেছিল, বর্তমানে তার অনেক কিছু থেকে বঞ্চিত। যেমন—শ্রমিক-কর্মচারীদের একটি বড় অংশ এখনো ট্রেড ইউনিয়ন অধিকার থেকে বঞ্চিত। বঞ্চনা আছে সরকারি কর্মচারী, কৃষি, গৃহশ্রমিকসহ অন্য অনেক সেক্টরে। পোশাক কারখানার শ্রমিকদের সংগঠন করার অধিকার থাকলেও প্রকৃতপক্ষে মালিকেরা শ্রমিকদের সংগঠন করার ব্যাপারে বিভিন্নভাবে বাধা সৃষ্টি করেন। আইএলও কনভেনশন ’৮৭ ও ’৯৮-এর ভিত্তিতে এবং ’৬৯-এর আইআরও অনুযায়ী পছন্দমতো নেতা নির্বাচন করা তো দূরের কথা, অবসরপ্রাপ্ত ও চাকরিচ্যুত সাবেক শ্রমিক-কর্মচারীদের ট্রেড ইউনিয়ন করার অধিকার কেড়ে নেওয়া হয়েছে। অন্যদিকে শ্রমজীবী তথা শ্রমিকেরা যে প্রত্যাশা নিয়ে মুক্তিযুদ্ধে অংশ নিয়েছিলেন, প্রকৃতপক্ষে তার কোনো প্রত্যাশাই পূরণ হয়নি। স্বাধীনতার মাধ্যমে ভৌগোলিক স্বাধীনতা অর্জিত হয়েছে কিন্তু যে শ্রমিক-কর্মচারীরা স্বাধীনতাযুদ্ধে প্রাণ দিলেন, তাঁদের স্বপ্ন পূরণ হয়নি বরং পুঁজিবাদী আগ্রাসনে শ্রমিকেরা শোষণ-বঞ্চনার সমুদ্রে হাবুডুবু খাচ্ছেন। পাশাপাশি দেশ এক কঠিন মৌলবাদী সাম্প্রদায়িক রাষ্ট্রের দিকে ধাবিত হচ্ছে। স্বাধীনতার আগে একজন শ্রমিক শিল্পনগরে আট ঘণ্টা শ্রমের বিনিময়ে মাসিক মজুরি পেতেন ১২৫ টাকা, যে টাকা দিয়ে তদানীন্তন আমলে প্রায় পাঁচ মণ চাল কেনা যেত। আর এখন যে মজুরি দেওয়া হয়, তা দিয়ে পাঁচ মণ চাল তো দূরের কথা, দুবেলা দুমুঠো অন্নের সংস্থান হয় না। স্বাধীনতার আগের বেতনবৈষম্য তেমন উল্লেখযোগ্য ঘটনা ছিল না। তখন জাতীয়ভাবে ব্যক্তিমালিকানা-নির্বিশেষে শিল্পনগরের শ্রমিকদের জন্য মাসে ১২৫ টাকা, অশিল্পনগরের জন্য ১১৫ টাকা এবং তদানীন্তন রাজধানী করাচির জন্য ১৪০ টাকা জাতীয় ন্যূনতম মজুরি নির্ধারিত ছিল। এখন শ্রমিক-কর্মচারী ঐক্য পরিষদের পক্ষ থেকে বেতন-মজুরিবৈষম্য দূর করার জন্য মালিকানা-নির্বিশেষে বাঁচার মতো জাতীয় ন্যূনতম মজুরি নির্ধারণের জন্য বিগত দুই দশক হলো আন্দোলন চলছে কিন্তু সমাধান নেই। দৈনিক নামমাত্র ৫০-৬০ টাকার বিনিময়ে অনেক শ্রমিক কাজ করতে বাধ্য হন। বেতন ও মজুরির ক্ষেত্রে চরম বৈষম্য বিরাজ করছে। এমনকি ব্যক্তিমালিকানাধীন পাটশিল্পের শ্রমিকেরা এখনো ১৯৮৫ সালে নির্ধারিত ৪৬০ টাকা বেসিক মজুরির ভিত্তিতে বেতন পাচ্ছেন। দীর্ঘ ২৫ বছরেও মজুরি বৃদ্ধি পায়নি, অথচ ইতিমধ্যে জিনিসপত্রের দাম কয়েক গুণ বেড়েছে। এমতাবস্থায় শ্রমিকেরা অর্থনৈতিক শোষণের বেড়াজালে আবদ্ধ।
শ্রমিক-কর্মচারীরা যেহেতু উৎপাদন-প্রক্রিয়ায় একটি মূল উৎপাদক শক্তি হিসেবে কাজ করেন, সেখানে তাঁদের জন্য বাঁচার মতো মজুরি এবং সামাজিক নিরাপত্তা নিশ্চিত করা সরকারের দায়িত্ব। তাই শ্রমিক-কর্মচারী ঐক্য পরিষদ (স্কপ) থেকে বর্তমান বাজারদরের সঙ্গে সংগতি রেখে পাঁচ হাজার টাকা জাতীয় ন্যূনতম মজুরির দাবি তোলা হয়েছে।
মুক্তবাজার অর্থনীতিতে জিনিসপত্রের দাম রোধ করা মুশকিল এবং শ্রমিকের প্রকৃত মজুরি কমে যায়। তাই প্রকৃত মজুরি যাতে কমে না যায়, সে জন্য প্রয়োজন সামাজিক বেষ্টনী। আমরা মনে করি, এ ক্ষেত্রে প্রয়োজন দ্রব্যমূল্য বৃদ্ধির সঙ্গে সংগতিপূর্ণ ভেরিয়েবল ডিএ প্রথা চালু এবং রেশন প্রথা চালু করে চাল, ডাল, তেলসহ সস্তা ও বাঁধা দরে নিত্যপ্রয়োজনীয় দ্রব্যাদি সরবরাহ করা।
শ্রমিক-কর্মচারীদের চাকরির নিরাপত্তা ও নিশ্চয়তা নেই। আজও আইএলও ’৮৭ এবং ’৯৮-এর ভিত্তিতে শ্রমিকদের মৌলিক অধিকার বাস্তবায়িত হয়নি। পোশাক কারখানা, চাতালসহ ব্যক্তিমালিকানাধীন শ্রমিকদের আইনগত বাধা না থাকলেও ছলে-বলে-কৌশলে শ্রমিক-কর্মচারীদের ট্রেড ইউনিয়ন অধিকার হরণ করা হচ্ছে। মালিকদের খামখেয়ালিপনায় শ্রমিক ছাঁটাই-নির্যাতন অহরহ চলছে। বন্ধ কলকারখানা চালু করার ঘোষণা দিলেও এখনো সেগুলো বন্ধ রয়ে গেছে। দেশে তেমন কোনো উল্লেখযোগ্য শিল্প গড়ে উঠছে না। বেকারত্বের হার দিন দিন বেড়ে চলছে। বাংলাদেশের মোট শ্রমশক্তির শতকরা ৮০ ভাগের বেশি শ্রমিক অপ্রাতিষ্ঠানিক সেক্টরে কাজ করছেন। এসব অপ্রাতিষ্ঠানিক বা অসংগঠিত শ্রমিকদের দিয়ে নামমাত্র মজুরিতে কাজ করানো হচ্ছে। তাঁদের নিয়োগপত্র দেওয়া হয় না। ছুটির বিধান নেই, নিয়ম অনুযায়ী ওভারটাইম দেওয়া হয় না। নারী-পুরুষনির্বিশেষে সমাজে সমমজুরি দেওয়া হয় না। পথে-ঘাটে-বাসায় নারী শ্রমিকেরা নির্যাতনের শিকার হচ্ছেন। কর্মক্ষেত্রে শ্রমিক-কর্মচারীদের পেশাগত স্বাস্থ্য ও নিরাপত্তাব্যবস্থা নেই। প্রকৃতপক্ষে শ্রমিক-কর্মচারীরা মানবেতর জীবন যাপন করছেন, যা স্বাধীনতা ও মুক্তিযুদ্ধের চেতনার পরিপন্থী। স্বাধীনতা ও মুক্তিযুদ্ধে এ দেশের খেটে খাওয়া মানুষ একটি সুখী-সমৃদ্ধ বাংলাদেশ চেয়েছিলেন, যেখানে থাকবে না কোনো শোষণ ও নির্যাতন।
বিশ্বব্যাংক আইএমএফের প্রেসক্রিপশনের দিকনির্দেশনায় যে শিল্পনীতি প্রণয়ন করা হচ্ছে, তার ফলে দেশীয় শিল্প গড়ে ওঠার পরিবর্তে বহুজাতিক করপোরেশনের অবাধ অনুপ্রবেশের ফলে দেশীয় বাজার বিদেশি পণ্যে সয়লাব হয়ে পড়েছে। গড়ে উঠছে এক পরগাছা অর্থনীতি, যে অর্থনীতি কোনো দিনই স্বাবলম্বিক অর্থনীতি গড়ে উঠতে পারে না।
তাই দেশকে স্বাধীনতা ও মুক্তিযুদ্ধের চেতনায় উজ্জীবিত করার সঙ্গে সঙ্গে শ্রমজীবী মানুষকে ঐক্যবদ্ধ করে শোষণমুক্ত বাংলাদেশ গড়ে তোলার প্রত্যয় নিয়ে আমাদের এগিয়ে যেতে হবে। এটাই হোক এবারের মহান মে দিবসের প্রত্যয়। 
হজ প্রস্তুতি
এবার যাঁরা হজে যাবেন...
চাঁদ দেখা সাপেক্ষে আগামী ৬ নভেম্বর পবিত্র হজ অনুষ্ঠিত হবে। সরকারি ব্যবস্থাপনায় ও ধর্মবিষয়ক মন্ত্রণালয় কর্তৃক অনুমোদিত হজ এজেন্সির মাধ্যমে বেসরকারি ব্যবস্থাপনায় এক লাখ ২০ হাজার হজযাত্রী হজব্রত পালনের জন্য সৌদি আরব গমন করতে পারবেন। ভাষার ভিন্নতা, নতুন দেশ, নতুন পরিস্থিতি প্রভৃতি বিবিধ কারণে কিছুসংখ্যক হজযাত্রী সমস্যায় পড়ে থাকেন। কয়েকবার হজ করার সুবাদে দেখেছি, কিছুটা ধারণা থাকলে, সচেতন হলে এসব সমস্যা দূর করা যায়। পাঠকের সুবিধার্থে কিছু পরামর্শ দেওয়া হলো।
হজে যেতে চাইছেন, নিয়ত করুন, হে আল্লাহ, আমার জন্য হজকে সহজ করো, কবুল করো।
বাংলাদেশ থেকে সরকারি ও বেসরকারি দুইভাবে হজে যাওয়া যায়। আপনার পরিচিত আত্মীয়স্বজন, বন্ধু কেউ আগে হজে গিয়ে থাকলে বা এলাকার কেউ হজে গিয়ে থাকলে তাঁদের সঙ্গে পরামর্শ করুন।
সম্প্রতি পত্রিকায় খবর বের হয়েছে, হজের নামে সৌদি আরবে লোক পাচার, প্রতারণাসহ বিভিন্ন অনিয়মের কারণে কয়েকটি হজ এজেন্সির বিরুদ্ধে ফৌজদারি মামলা করছে ধর্ম মন্ত্রণালয়।
সরকারি ও বেসরকারি ব্যবস্থাপনায়—যেভাবেই হজে যান না কেন, হজ প্যাকেজের সুবিধা কী কী, ভালোভাবে বুঝে যাচাই করুন। কিছু খরচ নির্দিষ্ট আছে, যেমন—বিমান ভাড়া ও মোয়াল্লেম ফি। বাকি টাকা মক্কা-মদিনায় বাসস্থানের জন্য। ঘোষিত হজ প্যাকেজ অনুযায়ী, সরকারি ব্যবস্থাপনায় প্রত্যেক হজযাত্রীর এবার খরচ হবে দুই লাখ ৫৯ হাজার ৪২ টাকা।
সরকারি বা বেসরকারি ব্যবস্থাপনায়—যেভাবেই যান না কেন, কোথায়, কীভাবে থাকবেন, আগেই জেনে নিন। যেমন—মক্কার বাসার দূরত্ব নির্ধারিত হয় কাবা শরিফ থেকে। আর মদিনায় মসজিদে নববি থেকে। বাসস্থান কত দূর, তার ওপর নির্ভর করে টাকা। অর্থাৎ কাবা শরিফ থেকে বাসার দূরত্ব কম হলে খরচ বেড়ে যাবে। যত বেশি দূরত্ব হবে, খরচও তত কম হবে। চুক্তিপত্রে প্যাকেজ-সুবিধাগুলো বুঝে নিন। প্রয়োজনে পরিবারের অন্য সদস্যদের সঙ্গে আলাপ করুন। খাবার কোরবানি প্যাকেজের বাইরে কি না জেনে নিন। প্যাকেজে ফিতরা (ফিতরা মানে স্থানান্তর) পদ্ধতি থাকবে কি না নিশ্চিত হয়ে নিন।
হজে যাবেন। প্রয়োজনীয় বই, পুস্তক, হজ গাইড সংগ্রহ করে পড়ুন। প্রথম আলো হজযাত্রীদের জন্য হজ গাইড প্রকাশ করে, তা সংগ্রহ করতে পারেন।
বিমানে ওঠার পর বাথরুম ব্যবহার, হাই কমোড, নামাজ আদায়, অজু, তায়াম্মুম কীভাবে করতে হয় তা জেনে নিন। জানা থাকলে অন্যদের সহায়তা করুন।
সৌদি আরবে মক্কার কাবা শরিফে বা মদিনার মসজিদে নববিতে প্রতিটি ফরজ নামাজের পর জানাজা হয়ে থাকে। জানাজার নিয়মকানুন জেনে নিন।
আন্তর্জাতিক পাসপোর্ট তৈরি করে নিন। পাসপোর্ট বা স্ট্যাম্প সাইজের ২০ কপি ছবি সংগ্রহে রাখুন।
ক্রনিক ডিজিজ ডায়াবেটিস, হূদেরাগে যাঁদের নিয়মিত ওষুধ খেতে হয়, ৪৫ দিনের জন্য ওষুধ নিয়ে যেতে হবে। যাঁরা চশমা ব্যবহার করেন, আরেক সেট চশমা তৈরি করুন। কারণ, ভিড়ে চশমা ভেঙে যেতে পারে। সচেতনভাবে স্বাস্থ্য পরীক্ষা, ইনফ্লুয়েঞ্জা, মেনিনজাইটিস টিকাসহ অন্যান্য টিকা দিতে হয়। টিকা নির্দিষ্ট হাসপাতালে গিয়ে নিয়ে সনদ সংগ্রহ করবেন। কারণ জেদ্দা বিমানবন্দরে নামার পর ওই সনদ দেখাতে হয়। মাহরাম ছাড়া নারী হজযাত্রী এককভাবে হজে গমনের যোগ্য বিবেচিত হবেন না; নারী হজযাত্রীকে মাহরামের সঙ্গে একত্রে টাকা জমা দিতে হবে।
বিমানে কোনো হজযাত্রী ৩০ কেজির বেশি মালামাল বহন করতে পারবেন না।
সৌদি আরবে অবস্থানকালে বাসস্থানের বাইরে গেলে পরিচয়পত্র, মোয়াল্লেম কার্ড ও হোটেলের কার্ড অবশ্যই সঙ্গে রাখতে হবে।
কোরবানি করার জন্য ইসলামিক উন্নয়ন ব্যাংকের কুপন কেনা নিরাপদ।
হজের আবেদন ফরম, চুক্তির ফরমসহ অন্যান্য ফরম হজ অফিস, ঢাকা থেকে সংগ্রহ করা যাবে। হজের আবেদনপত্র ও প্রয়োজনীয় তথ্য ওয়েবসাইট www.hajj.gov.bd ঠিকানায় পাওয়া যাবে।
সরকারি ব্যবস্থাপনায় হজ করতে আগ্রহী যাত্রীদের ৩১ মের মধ্যে আংশিক বাড়িভাড়া বাবদ ২৫ হাজার টাকা জমা দেওয়ার জন্য পরামর্শ দেওয়া হলো।
অবশিষ্ট দুই লাখ ৩৪ হাজার ৪২ টাকা ৭ জুলাইয়ের মধ্যে জমা দিতে হবে।
হজের ব্যয় বাবদ টাকা সোনালী ব্যাংক লি., অগ্রণী ব্যাংক লি., জনতা ব্যাংক লি., রূপালী ব্যাংক লি., পূবালী ব্যাংক লি., বাংলাদেশ কৃষি ব্যাংক, রাজশাহী কৃষি উন্নয়ন ব্যাংক রাজশাহী, ইসলামী ব্যাংক বাংলাদেশ লি., আল-আরাফাহ্ ইসলামী ব্যাংক ও দি সিটি ব্যাংক লিমিটেডের যেকোনো শাখায় জমা দেওয়া যাবে।
সরকারি ব্যবস্থাপনায় সৌদি আরবের ভিসা, বিমানে সৌদি আরবে যাওয়া-আসা, মক্কায় কাবা শরিফ থেকে যথাসম্ভব কাছাকাছি (সর্বোচ্চ ১৬৫০ মিটার) ও মদিনায় মসজিদে নববি থেকে সর্বোচ্চ ৮০০ মিটারের মধ্যে তাসরিয়াযুক্ত বাড়িতে আবাসন, মক্কায় চার বর্গমিটার ও মদিনায় চার বর্গমিটার জায়গায় (বাস্তবে কমবেশি হতে পারে) একটি খাট, একটি বেড, একটি বালিশ ও একটি কম্বল (কক্ষ শীতাতপনিয়ন্ত্রিত হবে, কোনো কোনো কক্ষে অতিরিক্ত পাখা থাকতে পারে), চার থেকে সাতজনের জন্য একটি সংযুক্ত সাধারণ গোসলখানা-টয়লেট, মিনায় তাঁবুতে প্রত্যেক হাজির জন্য এক বর্গমিটার জায়গা, জেদ্দা-মক্কা-মদিনা-মিনা-আরাফাতের ময়দানে যাওয়া-আসার জন্য পরিবহন, মক্কা ও মদিনায় সাধারণ চিকিৎসা, ফ্লাইটের আগে ঢাকার আশকোনা হজ ক্যাম্পে থাকার ব্যবস্থা, হজের আহকাম-আরকান সম্পর্কে নিবিড় প্রশিক্ষণ, বইপুস্তক সরবরাহ প্রভৃতি সুবিধা পাবেন হাজিরা। প্রতি ৪৫ জন হাজির জন্য একজন গাইড নিয়োগ করা হবে। খাওয়া ও কোরবানির খরচ বাবদ প্রত্যেক হজযাত্রীকে আনুমানিক ৩০ হাজার টাকার সমপরিমাণ এক হাজার ৫০০ সৌদি রিয়াল (কমবেশি হতে পারে) নিজ দায়িত্বে সঙ্গে নিয়ে যেতে হবে।
বেসরকারি ব্যবস্থাপনা: হজ এজেন্সির মাধ্যমে হজযাত্রীপ্রতি ব্যয়—বিমান ভাড়া এক লাখ আট হাজার ৪১০ টাকা, জেদ্দা ডিপারচার ট্যাক্স এক হাজার টাকা, এম্বারকেশন ফি ৩০০ টাকা, ইন্স্যুরেন্স সারচার্জ ৭৪২ টাকা, এক্সাইজ ডিউটি ৫০০, স্থানীয় সার্ভিস চার্জ ৫০০ টাকা, আপৎকালীন ফান্ড ১০০ টাকা, জেদ্দা-মক্কা-মদিনা-মিনা-আরাফাতের যাতায়াত ব্যয়, মিনায় তাঁবু ভাড়া ও মোয়াল্লেম ফি ২১ হাজার ৭৮০ টাকা। এ ছাড়া মিনা-আরাফাতে মোয়াল্লেমের অতিরিক্ত সার্ভিস চার্জ, মক্কা-মদিনায় বাড়িভাড়া ব্যয়, হজযাত্রীদের কোরবানি খরচ (কোরবানি নিশ্চিত করার জন্য সৌদি আরবে ইসলামিক উন্নয়ন ব্যাংকে অর্থ জমা করে রসিদ প্রত্যেক হজযাত্রীকে দিতে হবে, মক্কা, মদিনা ও মিনায় খাওয়ার খরচ, হজ গাইড ও প্রশিক্ষণ চার্জ প্রত্যেক এজেন্সি নিজ নিজ প্যাকেজ অনুযায়ী নির্ধারণ করবে।
আরও তথ্য জানতে হজ অফিসার, হজ অফিস, আশকোনা, উত্তরা, ঢাকা ছাড়াও প্রতিটি জেলায় উপপরিচালক, ইসলামিক ফাউন্ডেশনের কার্যালয়ে তথ্য জানা যাবে। 
সাফল্যটা উপমহাদেশেরই
বিশ্বকাপ ক্রিকেট ২০১১
ভারতীয় সমাজতাত্ত্বিক আশীষ নন্দী বলেছিলেন, ক্রিকেট আসলে ভারতীয় খেলা, দুর্ঘটনাবশত যা ইংরেজরা আবিষ্কার করেছিল। সেই কথাই বুঝি সত্য হলো বিশ্বকাপ মহাকাব্যের সেমিফাইনাল থেকে ফাইনাল পর্বে। তিন ক্রিকেটীয় পরাশক্তি—পাকিস্তান আর ভারতের মহারণের শেষে বিশ্ব উপভোগ করল শ্রীলঙ্কা আর ভারতের মহাকাব্যিক লড়াই। এবং এই লড়াই রাম-রাবণের মতো পারস্পরিক অশ্রদ্ধার নয়, অর্জুন আর কর্ণের মধ্যকার নীতির লড়াই। দুজনই বীর—একজন জয়ী, অন্যজন ট্র্যাজিক। বিশ্বকাপ ক্রিকেট ২০১১-এর বিশ্ব চ্যাম্পিয়ন ভারত আজ মহাভারতের যুদ্ধজয়ী বীর পাণ্ডবকুল শিরোমণি অর্জুনের মতোই গরীয়ান, আর রানার্সআপ শ্রীলঙ্কা অঙ্কের হিসাবে পরাজিত হয়েও খেলার মানদণ্ডে কৌরবকুল নক্ষত্র কর্ণের মতোই পরাজিত কিন্তু মহীয়ান। অভিনন্দন জয়ী ভারতীয় ক্রিকেট দলকে, আর সহমর্মিতা জয়ের দ্বারপ্রান্তে উপনীত শ্রীলঙ্কার ক্রিকেট দলকে। অভিনন্দন উপমহাদেশের প্রাণবান ক্রিকেট দর্শকদেরও, যারা স্টেডিয়ামে বা টেলিভিশনের সামনে বসে মাঠের খেলাকে সার্থক করে তুলেছিল, মেতে উঠেছিল ক্রিকেটের সর্বজনীন উৎসবে।
বলতে গেলে কোনো অঘটন ছাড়াই এবারের বিশ্বকাপ ক্রিকেট শেষ হলো। রেখে গেল আনন্দ-বেদনার বর্ণিল রংধনুর স্মৃতি। ঢাকার বঙ্গবন্ধু জাতীয় স্টেডিয়ামে সার্থক উদ্বোধনী অনুষ্ঠান দেখে কেবল সাধারণ দর্শকেরাই নয়, ক্রিকইনফোর মতো আন্তর্জাতিক প্রতিষ্ঠান মন্তব্য করেছিল, বাংলাদেশ ক্রিকেটকে তার প্রাণ ফিরিয়ে দিল। ঢাকার সেই উৎসবমুখর শুরু শ্রীলঙ্কা হয়ে ভারতের ওয়াংখেড়ের স্টেডিয়ামে উৎসবের আমেজেই শেষ হওয়া কম কথা নয়। সবচেয়ে বড় কথা, যে বিশ্বকাপের খাতিরে এত আয়োজন, এত উন্মাদনা, সেই বিশ্বকাপ এবার ভারতেই রয়ে গেল। যোগ্যতমের বিজয়ে কারও অগৌরব নেই, শক্তিমানের প্রতিদ্বন্দ্বিতাও উপভোগ্য। বাকিটা ভাগ্যের অনিশ্চয়তা এবং ক্রিকেট সেই অনিশ্চয়তারই খেলা। তবে এটাও মনে রাখা দরকার, শেষ পর্যন্ত সামর্থ্য, অধ্যবসায় ও পরিশ্রম এবং নেতৃত্বের গুণেই জয় নিশ্চিত হয়। বাংলাদেশের মতো নবীন ক্রিকেট দলের এ থেকে শিক্ষা নেওয়ার রয়েছে। একই সঙ্গে এটাও বলা দরকার, এবারের বিশ্বকাপে বাংলাদেশের ক্রিকেটামোদীরা অনেক দুঃখের মধ্যেও অনেক আনন্দও পেয়েছে। বাংলাদেশের অর্জিত জয়গুলো তাই ভবিষ্যতের পাথেয় হয়ে থাক, পরাজয়গুলো দিক শিক্ষা।
এবারের বিশ্বকাপ অনন্য কেবল খেলার গুণেই নয়, প্রযুক্তির জাদুতেও। উদ্বোধনী অনুষ্ঠানে শূন্যে ক্রিকেট খেলা প্রদর্শনের অভিনব অভিজ্ঞতার কথাই বলি, আর টেলিভিশনে সম্প্রচারে ক্যামেরার কাজ, প্রযুক্তির চোখের নিবিড় নজর, ধারাভাষ্য—সবই মুগ্ধ করার মতো।
সবচেয়ে দৃষ্টিসুখকর ছিল ভারত-পাকিস্তানের সেমিফাইনালে দুই দেশের সরকারপ্রধানের পাশাপাশি বসে খেলা দেখা, সেই দৃশ্য বন্ধুত্বের। শুধু তা-ই নয়, চিরবিবাদী দুটি দেশের দর্শকেরাও কিন্তু এক গ্যালারিতে পাশাপাশি বসে খেলা উপভোগ করেছেন। গ্যালারিতে যাঁরা বন্ধুত্ব দেখাতে পারেন, আন্তর্জাতিক রাজনীতিতেও তাঁদের বন্ধুতা হতে অসুবিধা কী? ক্রিকেটের জানালা দিয়ে যে আলো এসেছে, সেই আলো যাতে উপমহাদেশীয় ভ্রাতৃত্ব আরও উদ্ভাসিত করে, সেই আশায় আমরাও বুক বাঁধি।
সব মিলিয়ে যাকে বলে মধুরেণসমাপয়েত তথা মধুর সমাপ্তি, এবারের বিশ্বকাপ তা-ই হতে পারল। তাই, ক্রিকেটকে অভিবাদন।
গণহত্যা-ধর্ষণ অস্বীকার
শর্মিলা বোসের লাশগণনার ভুতুড়ে ইতিহাস
তাহলে কি একাত্তরের সকল শহীদকেই বধ্যভূমি থেকে উঠে এসে সাক্ষ্য দিতে হবে যে, এখানে একটি বিরাট গণহত্যা হয়েছিল এবং তাঁরা তার শিকার? ধর্ষণের শিকার নারীদেরই কি জানাতে হবে, একাত্তরজুড়ে কী সইতে হয়েছিল তাঁদের!
মুক্তিযুদ্ধের একাডেমিক ইতিহাসচর্চার খাতাটা প্রায় সাদাই ছিল অনেক দিন। ভারতীয় ইতিহাসবিদ শর্মিলা বোস তাতে একটা কালো দাগ এঁকেছেন। তিনি বই লিখেছেন, ডেড রেকনিং: মেমরিজ অব দ্য নাইনটিন সেভেনটি ওয়ান বাংলাদেশ ওয়ার বা মৃতশুমারি: ১৯৭১-এর বাংলাদেশ যুদ্ধের স্মৃতি। শুমারিটা কে করছে? স্মৃতিটা কার? শুমারির জন্য তিনি নির্ভর করেছেন পাকিস্তানি সেনাভাষ্যকে আর স্মৃতিটা প্রধানত তাদেরই। কারণ, যুদ্ধটা তাঁর কাছে প্রধানত ‘গৃহযুদ্ধ’ অথবা ভারত-পাকিস্তানের ‘বাংলাদেশ যুদ্ধ’; বাংলাদেশের স্বাধীনতাযুদ্ধ নয়। তিনি রামকে বাদ দিয়ে রামায়ণের গল্প লিখতে বসেছেন। তাঁর বইয়ের নাম তাই দেওয়া যায় ‘মৃতশুমারি: হারানো বাংলাদেশের ভুতুড়ে স্মৃতি’।
অতীতের স্মৃতি ও ইতিহাস কারও মধ্যে চেতনা জাগায়, আবার কাউকে তা ভূতগ্রস্তের মতো তাড়িয়ে বেড়ায়। পূর্ব বাংলায় পাকিস্তান মরে গেছে একাত্তর সালেই, কিন্তু তার ভূত এখনো চেপে আছে কারও কারও ঘাড়ে। শর্মিলা বোস মনে হয় সেই ভূতগ্রস্তদেরই একজন। মুজিবনগর সরকারের প্রধানমন্ত্রী তাজউদ্দীন আহমদ তাঁর সরকারের শপথ গ্রহণ অনুষ্ঠানের ভাষণে বলেছিলেন, ‘পাকিস্তান আজ মৃত এবং অসংখ্য আদমসন্তানের লাশের তলায় তার কবর রচিত হয়েছে।...পূর্বপরিকল্পিত গণহত্যায় মত্ত হয়ে ওঠার আগে ইয়াহিয়ার ভাবা উচিত ছিল, তিনি নিজেই পাকিস্তানের কবর রচনা করছেন।’ পূর্ব বাংলায় পাকিস্তানের মৃত্যু না হলে বাংলাদেশ প্রতিষ্ঠিত হতো না। যে বঙ্গীয় মুসলমানের আন্দোলন ও ভোটের ভিত্তিতে পাকিস্তান প্রতিষ্ঠিত হয়েছিল, তাদের বঞ্চিত ও হত্যা করে পাকিস্তান আত্মঘাতী হলো। ১৯৭১ সালে তাই পাকিস্তানের পূর্ব অংশেরই মৃত্যু ঘটেনি, মৃত্যু ঘটেছিল পাকিস্তান রাষ্ট্রের আদর্শ তথা দ্বিজাতিতত্ত্বেরও। রাষ্ট্রের আদর্শ বা চেতনা মারা গেলে তার শারীরিক মৃত্যুটা সময়ের ব্যাপার। সুকুমার রায় লিখেছিলেন, কোনো রামছাগলের সেজোমামার অর্ধেকটাকে কুমিরে খেল বলে বাকি অর্ধেকটা নাকি সেই দুঃখে মারাই গেল। অর্ধেক পাকিস্তানের মৃত্যুতে নেতাজি সুভাষ বোসের নাতনির দুঃখটাও বুঝি সে রকম!
গবেষক বা লেখকের কাজের একটা অভিপ্রায় বা উদ্দেশ্য থাকে। শর্মিলা বোসের অভিপ্রায় বাংলাদেশের স্বাধীনতাযুদ্ধের চেতনা ও তত্ত্বের খণ্ডন। তিনি আসলে একাত্তরের অ্যান্টিথিসিস বা পাল্টা তত্ত্ব রচনা করে যাচ্ছেন। ওয়াশিংটনে বইয়ের প্রকাশনা অনুষ্ঠানে তিনি তাঁর উল্লিখিত একাত্তরের কিছু ঘটনা প্রসঙ্গে বলেন, ‘এসব ঘটনায় দুর্ঘটনাবশতভাবে ছাড়া সেনাবাহিনী নারীদের কোনো ক্ষতি করেনি।...পাকিস্তানি সেনাবাহিনী নারী ও শিশুদের বাদ দিয়ে কেবল বয়স্ক পুরুষদের নিশানা করেছিল।’ এটা বলেছেন কয়েকটি ‘ঘটনার’ ব্যাপারে। এর পরই চলে যাচ্ছেন সিদ্ধান্তে, ‘কোনো সন্দেহ নেই যে ১৯৭১ সালে পূর্ব পাকিস্তানে ধর্ষণের ঘটনা ঘটেছিল। অবস্থার সুযোগে করা সুবিধাবাদী যৌন অপরাধ বাদ দিলে, কোন মাত্রায় ধর্ষণ ঘটেছিল, কে কাকে শিকার করেছিল এবং সে সময় কোনো পক্ষ লাগাতারভাবে পরিকল্পনামাফিক ধর্ষণ চালিয়েছিল কি না, তা-ই প্রশ্ন।’ তাঁর সিদ্ধান্ত: সে রকম কিছু পাকিস্তানি বাহিনী করেনি।
তাঁর দ্বিতীয় সিদ্ধান্তটি গণহত্যা বিষয়ে। ‘অ্যানাটমি অব ভায়োলেন্স’ প্রবন্ধের উপসংহারে তিনি লিখেছেন, ‘১৯৭১ সালের গৃহযুদ্ধে দুটি পক্ষ লড়েছিল, যাদের একপক্ষের বিশ্বাস তারা পাকিস্তানের ঐক্য রক্ষার জন্য লড়ছে, অন্য পক্ষ লড়েছে সুবিচারের সুযোগ এবং স্বাধীন বাংলাদেশে তাদের উন্নতি হবে এমন বিশ্বাসে। উভয়ের অবস্থানই রাজনৈতিকভাবে বৈধ। উভয় পক্ষই সহিংসতার পথে সমাধান চেয়েছে, সবাই যুদ্ধের গৃহীত নিয়মকানুনের বাইরে গিয়ে নৃশংস কর্মকাণ্ড করেছে, এবং উভয়ই মানবতার অংশ। এই বৈশিষ্ট্যের কারণে অপরাধীকরণের (পাকিস্তানি সেনাদের) দাগ মেরে দেওয়ার বদলে বরং ১৯৭১-এর সংঘাত বিশেষভাবে সমঝোতা প্রয়াসের উপযোগী।’
অর্থাৎ তিনি পাকিস্তানের মানবতার বিরুদ্ধে অপরাধকে একভাবে দায়মুক্তি দিলেন এবং চাইলেন নিপীড়ক ও নির্যাতিতের মধ্যে, ঘাতক ও নিহতদের মধ্যে সখ্য স্থাপন করতে। কারণ, উভয় পক্ষই তো সমান দোষী! কারণ, যুদ্ধটা তো স্বাধীনতাযুদ্ধ ছিল না, ছিল ‘গৃহযুদ্ধ’। কারণ বাঙালিরা সাংস্কৃতিক-রাজনৈতিক কারণে নয়, কেবল ‘উন্নতির আশাতেই’ আলাদা হতে চেয়েছিল। আর তারাই তো ‘বিশৃঙ্খল’ অসহযোগ আন্দোলনে সহিংসতা ঘটিয়েছে, উসকানি দিয়েছে; তারাও নৃশংস কর্মকাণ্ড করেছে। এই যদি হয় ইতিহাস, তাহলে ‘ভুল বোঝাবুঝি’ মিটমাট করে নেওয়াই ভালো! মনে রাখা দরকার, এই কথাগুলো বলেই পাকিস্তান ও তার এদেশীয় দোসরেরা যাবতীয় অনাচার করেছিল। এ জন্যই এক কথায়, তাঁর থিসিস একাত্তরের রাজনৈতিক বাস্তবতাকে অস্বীকারের বুদ্ধিবৃত্তিক ফসল।
স্বাধীন-সার্বভৌম জাতিরাষ্ট্র প্রতিষ্ঠার চেতনাই একাত্তরের অভিজ্ঞতার প্রাণভোমরা। এটাই স্বাধীনতাসংগ্রামের রাজনৈতিক শাঁস। এই লক্ষ্যের কারণেই একাত্তরের প্রাণবিসর্জন ও নিপীড়নের অভিজ্ঞতা মহত্ত্ব পায়, নিহতদের আমরা শহীদ বলি। শর্মিলা বোসেরা এই রাজনীতির বৈধতা এবং শহীদদের মর্যাদাকে প্রশ্নবিদ্ধ করেন। তাঁর সমালোচনার তীর এভাবে একে একে স্বাধীনতা আন্দোলন ও তার আদর্শ, বাংলাদেশ রাষ্ট্রের ভিত্তি, নিহত ও নির্যাতিতদের বিসর্জন, যুদ্ধাপরাধীদের বিচারের দাবি—সবকিছুকেই ভেদ করতে চায়। তাঁর এই থিসিস তাই মুক্তিযুদ্ধের অ্যান্টিথিসিস। এখানেই তিনি একাত্তরে বাংলাদেশের প্রতিপক্ষদের সঙ্গে একাত্ম। তিনি দিচ্ছেন নতুন সৃষ্টিতত্ত্ব বা জেনেসিস। এ জন্য তিনি সবচেয়ে স্পর্শকাতর ও অরক্ষিত জায়গায় আঘাত করেছেন। জয়া চ্যাটার্জি বেঙ্গল ডিভাইডেড বইয়ে ১৯৪৭-এর বঙ্গভাগের জন্য হিন্দু সাম্প্রদায়িকতাকে দায়ী করে ১৯৪৭-এর দেশভাগের ভিন্ন তাৎপর্য দেন। শর্মিলা বোস করেন উল্টো কাজ। পাকিস্তান-ভাগের জন্য অসাম্প্রদায়িক বাঙালি জাতীয়তাবাদকেই তিনি অভিযুক্ত করেন। তাঁর লক্ষ্য ইতিহাস বদলানো। ইতিহাসকে ফ্যান্টাসি মনে করলেই এমন ঐতিহাসিক পরিপ্রেক্ষিত জ্ঞান হারিয়ে ফেলা সম্ভব। তাঁর কাজ তাই জয়া চ্যাটার্জির বিপরীত। একটি ইতিহাস অন্যটি প্রতারণা।
ইতিহাস-লিখন অতিমাত্রায় রাজনৈতিক কাজ। উপমহাদেশে রাজনৈতিক সংঘাতের আগুন ইতিহাসের বিতর্ক থেকেই পর্যাপ্ত বারুদ পেয়ে আসছে। শর্মিলা বোস এখানে একা নন, খোদ পাকিস্তানি রাষ্ট্রযন্ত্র এবং একাত্তরের ঘাতকেরাও এখনো ভূতগ্রস্তের মতো বাস্তবতাকে অস্বীকার করে চলেছে। একাত্তরের ভয়াবহ অভিজ্ঞতার শিকার বিরাট এক জনগোষ্ঠী এখনো জীবিত। তাঁদের জীবদ্দশাতেই যদি এমন প্রশ্ন ওঠে, তাহলে যখন তাঁরা থাকবেন না, তখন কী হবে? ৪০ বছর পরের পরিস্থিতি আসলেই ঘোলাটে হয়ে যেতে পারে। পরিবর্তমান দেশীয় ও আন্তর্জাতিক পরিস্থিতিতে শর্মিলা বোসদের ইতিহাসের অ্যান্টিথিসিস, একাত্তরের রাজনৈতিক অ্যান্টিথিসিসেরও জমিন জোগাতে পারে। এসব বিষয় বিবেচনা করে দলীয় ছাতার অন্ধকার থেকে বেরিয়ে, একাত্তরের জটিল ও গভীর খনিতে নামা প্রয়োজন। প্রয়োজন ইতিহাসের ঋণ ইতিহাস রচনার মাধ্যমেই শোধ করা। একদল তরুণ গবেষকই এ কাজে আগুয়ান থাকতে পারেন।
শর্মিলা বোস লিখেছেন, ‘বাংলাদেশিরা তাদের দেশের জন্ম নিয়ে উচ্ছ্বসিত, কিন্তু নিয়মসংগতভাবে ঐতিহাসিক রেকর্ড-রক্ষার কাজ তারা সামান্যই করেছে। এবং ১৯৭১ বিষয়ে ব্যাপক লেখালেখি হলেও তার বেশির ভাগই ভিত্তিহীন আবেগাক্রান্ত হওয়ার জন্য অগুরুত্বপূর্ণ।’ তাঁর অভিযোগ উদ্ধত হলেও অংশত সত্য। এখনো স্বাধীনতার ইতিহাস নিয়ে রাজনৈতিক সমাজে সমঝোতা সৃষ্টি হয়নি। এটা যুদ্ধাপরাধীদের পূর্ণাঙ্গ ও যথাযথ বিচারেরও বাধা। এক পাকিস্তানি সেনা বলেছিল, ‘আমরা যাকে খুশি তাকে হত্যা করতে পারি, এর জন্য আমাদের কাউকে জবাবদিহি করতে হবে না।’ একাত্তরের পরে পাকিস্তান সরকারের হামুদুর রহমান কমিশনও লিখেছিল যে বাংলাদেশ যদি গণহত্যা ও ধর্ষণের উপযুক্ত প্রমাণ দিতে পারে, তাহলে বিবেচনা করা হবে। এসব নিপুণ প্রতারণার জবাব দিতে হলে ঠান্ডা মাথায় কিছু কর্মসূচি হাতে নিতে হবে। একাত্তরের নথিবদ্ধ-দালিলিক প্রমাণের মহাফেজখানা সৃষ্টি, জনমানসে স্মৃতির পুনর্জাগরণ, শর্মিলা বোস কথিত ‘অশিক্ষিত’ বাঙালির মৌখিক সাক্ষ্য ধারণ এবং সরকারিভাবে ও বিশ্ববিদ্যালয়গুলোতে নিষ্ঠাবান গবেষণা উৎসাহিত করতে হবে। একাত্তরের সাত কোটি মানুষের সাত কোটি কাহিনি ছিল, ছিল সাত কোটি স্বপ্ন ও দুঃস্বপ্ন। তার প্রতি সুবিচার আমরাই কি করতে পেরেছি? সেই সব নির্যাতিত নারীকে কি আমরা সম্মানের সঙ্গে গ্রহণ করেছিলাম? না করলে অন্যদের কী ঠেকা? সেই কাজ এখনো বাকি। এখনো আমাদের ‘ব্যথার পূজা হয়নি সমাপন’।
গবেষণা ও ইতিহাসলিখন এবং বিচার ও শাস্তির প্রক্রিয়ায় যে ইতিহাস-চেতনা গঠিত হবে, সেটাই হবে মুক্তিসংগ্রামের ঐতিহাসিক ও রাজনৈতিক অবদানের স্বীকৃতি। জাতীয়ভাবে সব হত্যাকাণ্ডের বিবরণ ও সংখ্যাগণনা, সব বধ্যভূমি শনাক্তকরণ এবং ধর্ষণের শিকারদের সম্মান ও শান্তি বাঁচিয়ে তাদের ইতিহাসও তুলে আনতে হবে। তাতে যদি শহীদ ও নির্যাতিতার সংখ্যার উনিশ-বিশ হয়, তাতে ত্যাগ ও গৌরবের কমতি ঘটবে না। কারণ, সাগর সেঁচা যায় না। এই প্রক্রিয়ায় দু-একটা কালো দাগও যদি বেরিয়ে আসে, তাতেও বিচলিত হওয়ার কিছু নেই। এত বড় যুদ্ধ ও রক্তক্ষয় যারা পেরিয়ে এসেছে, তাদের আরও আত্মবিশ্বাসী হওয়ার কথা। বাংলাদেশ যদি বিজয়ী হয়ে থাকে, তবে বিজয়ের পূর্ণাঙ্গ ও বহুমাত্রিক ইতিহাস তাকে লিখতেই হবে। একাত্তরকে গণতন্ত্রের যাত্রার মশাল বা দিশা হিসেবে প্রতিষ্ঠা করতে হলে গ্রহণমুখী উদার মানসিকতাও জরুরি।
মুক্তিযুদ্ধে সবার ভূমিকার সমালোচনা হতে পারে, কিন্তু শহীদদের প্রাণদান আর নির্যাতিতদের দুর্ভোগকে কোনোভাবেই বাতিল বা হেয় করা যায় না। তা রাজনীতির ঊর্ধ্বের বুনিয়াদি ঘটনা। ইতিহাস কারও কাছে চেতনা, কারও কাছে দুঃস্বপ্ন। চেতন মানুষ ইতিহাসকে জাগিয়ে রাখে, ভূতের মতো অতীতে বসত করে না। কিন্তু একাত্তরের পরাজয়ের ভূত এখনো অনেককে আচ্ছন্ন করে রেখেছে। অন্যদিকে, বাংলাদেশে অনেক সীমাবদ্ধতা সত্ত্বেও নতুন প্রজন্ম একাত্তরের চেতনায় উদ্দীপিত হচ্ছে। একদিকে এই জাগর হওয়ার প্রক্রিয়া অন্যদিকে ভূতগ্রস্ততার বিকার; এই দুইয়ের লড়াই ইতিহাসচর্চার জমিনে এবং রাজনীতিতে আরও অনেক দিন চলবে। তার মোকাবিলায় আমরা কতটা প্রস্তুত?
সোনিয়া গান্ধী নাকি পৃথিবীর সবচেয়ে ক্ষমতাধর নারীদের একজন? তিনি নাকি ভারতের কিংমেকার, ক্ষমতাসীন কংগ্রেস দলের সভাপতি! রাহুল গান্ধী নাকি কংগ্রেস দলের সাধারণ সম্পাদক? তাঁর বাবা নাকি ভারতের প্রধানমন্ত্রী ছিলেন, পিতামহীও ছিলেন, এমনকি তাঁর দাদির বাবাও ছিলেন! তিনি নাকি যুব কংগ্রেস আর ছাত্র শাখারও প্রধান! কিসের প্রধান? কিসের ক্ষমতা? এতই যদি ক্ষমতা থাকে রাহুলের, রাহুলের মায়ের, তাহলে তাঁরা বিশ্বকাপ ক্রিকেটের একটা ভিআইপি টিকিট জোগাড় করতে পারলেন না? ভারতের প্রধানমন্ত্রী মনমোহন সিং আর পাকিস্তানের প্রধানমন্ত্রী গিলানি তো ঠিকই কাচঘেরা রুমে শীতাতপ নিয়ন্ত্রিত পরিবেশে খেলা দেখলেন, করমর্দন করলেন, কূটনীতি সারলেন। মায় আমাদের উৎপল শুভ্রও তাঁর ফেসবুকে স্ট্যাটাসে লিখেছেন, মুম্বাইয়ের মিডিয়া বক্সে শীতের প্রচণ্ডতায় তাঁর হাত-পা জমে যাচ্ছে, আর এই মুম্বাইয়া গরমে, যেখানে খেলোয়াড়দের মাথা তো মাথা, হেলমেট থেকে দরদর করে ঘাম ঝরছে, সেখানে কিনা রাহুল গান্ধী সাধারণ খোলা গ্যালারিতে সাধারণ মানুষের কাতারে বসে গরমের মধ্যে ঘামছেন? মোহালিতে মায়ে-পুতে আবার পাশাপাশি বসেছিলেন। আমরা টেলিভিশনের পর্দায় দেখলাম, সোনিয়া গান্ধী-রাহুলের পেছনের সারিতে সম্ভবত নিরাপত্তারক্ষীরা বসা, কিন্তু তার পরের সারিতেই শিশু-কিশোরেরা সোনিয়া গান্ধীর পেছন বরাবর দাঁড়াচ্ছে, আর সামনের দিক থেকে মোবাইল ক্যামেরায় অন্য দর্শকেরা তাঁদের ছবি তুলে দিচ্ছে! এসবের কোনো মানে হয়? নিরাপত্তার কথাটা সোনিয়া-রাহুল ভুলে থাকতে পারলেন? রাহুলের কি একবারও মনে এল না যে তাঁর বাবা কীভাবে মারা গেছেন? তাঁর দাদি কীভাবে মারা গেছেন? মনে ছিল না যে ভারত-পাকিস্তান খেলায় নিরাপত্তা সবচেয়ে বড় দুশ্চিন্তার বিষয় আর মুম্বাইয়ে মাত্র কিছুদিন আগেই কী কাণ্ডটাই না ঘটিয়েছিল পাকিস্তান থেকে সমুদ্রপথে আসা কয়েকজন সন্ত্রাসবাদী? আচ্ছা, নিরাপত্তা তো নিরাপত্তা, কিন্তু মানসম্মানের একটা ব্যাপার আছে না? এত বড় ক্ষমতাধরেরা কেন ভিআইপি গ্যালারিতে না বসে সাধারণ গ্যালারিতে বসবেন?
আমরা বাংলাদেশে মিরপুরে বা চট্টগ্রামেই তো দেখেছি, গ্যালারির নানা রকমের ইতরবিশেষ আছে। দক্ষিণমুখী গ্যালারিতে দর্শকদের মুখে রোদ পড়ে, সেটার দাম সবচেয়ে কম। উত্তরমুখী গ্যালারিতে তার চেয়ে দামটা একটু বেশি। তারপর আছে গ্রান্ডস্টান্ড, ক্লাব হাউস। কিন্তু এসবই তো আসল নয়। আছে করপোরেট হসপিটালিটি বক্স, যেটা কিনা বিজ্ঞাপনদাতা বড় বড় কোম্পানির অতিথিদের জন্য, যেখানে শীতাতপ নিয়ন্ত্রক যন্ত্র থাকে, যত খুশি খাও খাবার আর শীতল পানীয় থাকে। এর বাইরেও আছে ভিভিআইপিদের জন্য হসপিটালিটি বক্স, প্রেসিডেন্টস হসপিটালিটি বক্স। সুনীল গঙ্গোপাধ্যায়ের ‘কেউ কথা রাখেনি’ কবিতার ভাষায় বলতে হয়, ‘ভিখারীর মতন চৌধুরীদের গেটে দাঁড়িয়ে দেখেছি ভিতরে রাস-উৎসব, অবিরল রঙের ধারার মধ্যে সুবর্ণ কঙ্কণ-পরা ফর্সা রমণীরা কত রকম আমোদে হেসেছে, আমার দিকে তারা কেউ ফিরেও চায়নি।’
মিথ্যা কথা বলব না, এবার বিশ্বকাপে সাধারণ গ্যালারিতে খেলা দেখেছি, ‘বাংলাদেশ, বাংলাদেশ’ বলে চিৎকার করে গলা ফাটিয়েছি, কিন্তু একদিন বড় শখ হলো, হসপিটালিটি বক্সের ভেতরটা কেমন, দেখে আসি। স্পনসরের কাছ থেকে টিকিট জোগাড় করে ঢুকেও পড়েছিলাম ওই সব বক্সের একটায়। পাঁচ মিনিটেই দম বন্ধ হয়ে এল। সহদর্শকেরা অতিভদ্র, অতি অভিজাত, তাঁরা তালি দেন দুই হাতের ছয় আঙুলে মেপে মেপে, চিৎকার করেন না, লাফানোর তো প্রশ্নই আসে না। একজন ভদ্রলোক একজন যুবককে প্রশ্ন করছেন, ব্যাট করছে কে? ওই প্রান্তে ব্যাট করছে কে? বল করছে কে? ওই প্রান্তে বল করছে কে? একই সঙ্গে দুই ব্যাটসম্যানের বিরুদ্ধে যে দুজন বল করেন না, এটা তাঁকে বোঝানোর আগেই আমি বেরিয়ে আবার খোলা গ্যালারিতে চলে এলাম। গ্যালারির জনসমুদ্রের অংশে পরিণত হয়ে গেলাম। গ্যালারি, সে তো খেলারই অংশ। ঠিক এ কথাটাই বলছিলেন টেলিভিশনের বিশ্বখ্যাত ধারাভাষ্যকারেরা যে ভিআইপি বক্সে কাচের আড়ালে জনসমুদ্রের গর্জনটা শোনা যায় না, খেলার উষ্ণতাটা অনুভব করা যায় না, তাই সোনিয়া আর রাহুল সাধারণের কাতারে এসে বসেছেন, খোলা গ্যালারিতে বসে খেলা দেখছেন। তাঁরা খেলা দেখতে এসেছেন, ক্ষমতা দেখাতে আসেননি, তাঁরা তাঁদের দেশকে সমর্থন দিতে এসেছেন, নিজের দলকে এগিয়ে নিতে আসেননি।
হতে পারে, এটা তাঁদের একটা ছোট্ট রাজনৈতিক চালই। তাঁরা সাধারণ গ্যালারিতে জনতার সঙ্গে মিশে একটা রাজনৈতিক মাইলেজ অর্জন করলেন। মানুষকে দেখালেন, দেখো, মোর নাম এই বলে খ্যাত হোক, আমি তোমাদেরই লোক। মানুষের কাছাকাছি হলেন। মানুষের ভালোবাসা একটুখানি বেশি পেলেন। তাও যদি হয়, সেটাই বা কম কী! মানুষের কাছে আসার চালটুকুও চালতে তো আমরা এই দেশে তেমন দেখি না। আরেকটা জিনিসও তাঁরা আমাদের চোখে আঙুল দিয়ে দেখিয়ে দিলেন, তা হলো প্রধানমন্ত্রী হলেন সরকারের অংশ, তাঁরা প্রটোকল পাবেন, কিন্তু কংগ্রেসের সভাপতি কিংবা সাধারণ সম্পাদক তো সরকারের কেউ নন, তাঁরা তো প্রটোকল পাবেন না, কাজেই তাঁদের ভিআইপি গ্যালারিতে নয়, আমরা দেখলাম, সাধারণের গ্যালারিতে, যখন ভারতের প্রধানমন্ত্রী মনমোহন সিং আর পাকিস্তানের প্রধানমন্ত্রী গিলানি যথাযথ প্রটোকল ও নিরাপত্তা চাদরের আড়ালে বসে ছিলেন। কিন্তু তাঁরা তো লোকসভার নির্বাচিত সদস্য। তাহলে?
আর আমরা? সূর্যের চেয়ে বালুর তাপ এখানে বেশি! মন্ত্রী-এমপিদের দাপট তবু সয়, মন্ত্রী-এমপিদের ছেলে, ভাগনে, ভাস্তেদের দাপটে জীবন আমাদের ওষ্ঠাগত হয়ে ওঠে। কেউ বা মোবাইল ফোন কিনতে গিয়ে দাম না দিয়ে চলে যাওয়ার অধিকার কায়েম করতে গিয়ে রিভলবার বের করে গুলি চালিয়েছে, কেউবা রাজউকের জমি বেদখল করে মার্কেট বানানোর চেষ্টা করে খদ্দেরদের পথে বসিয়েছে। আর ভাইয়াদের কথা কী বলব? তাঁরা যেখানে যাবেন, সেখানে পথে পথে হাজারটা তোরণ, যুবরাজের আগমন, শুভেচ্ছা স্বাগতম। প্রটোকল তো প্রটোকল, প্রটোকলের বাপ তাঁরা পেয়েছেন। ডিসি-এসপি সবার ঘুম হারাম, পান থেকে যদি চুন খসে যায়...কী সব দিনই না আমরা পার করেছি!
না, এমন নয় যে রাহুল গান্ধী বা সোনিয়া গান্ধীকে নিয়ে ভারতে কোনো বিতর্ক নেই। সুইস ব্যাংকে গান্ধী পরিবারের নামে টাকা রাখা না-রাখা নিয়ে বিতর্ক আছে। বোস্টন এয়ারপোর্টে রাহুল গান্ধীকে ১০ ঘণ্টা আটকে রাখা হয়েছিল কেন, এই প্রশ্ন উঠেছিল ভারতে! সম্প্র্রতি উইকিলিকসের ফাঁস করে দেওয়া তথ্য থেকে প্রশ্ন উঠেছে, মনমোহন সরকার পার্লামেন্টে আস্থা ভোটের বৈতরণী পার হতে সদস্যদের কিনে নিয়েছেন কি না! এসব তথ্য আমাদের রাজনীতিবিদদের নিশ্চয়ই উৎসাহিত করবে।
কিন্তু তাই বলে এই রকম ক্ষমতাওয়ালা ভারতীয় নেতারা ক্রিকেট খেলা দেখবেন সাধারণ গ্যালারিতে, সেটা ঠিক আমাদের রাজনীতিবিদদের জন্য উৎসাহব্যঞ্জক নয়। বরং ভারতীয় রাজনীতিবিদেরাই শিক্ষা নিতে পারেন আমাদের নেতাদের কাছ থেকে। কেন বিরোধী নেতার নামে মাত্র একটা আমন্ত্রণপত্র পাঠানো হলো, তিনি কি একা যাবেন উদ্বোধনী অনুষ্ঠান দেখতে, আর পাঠানোই যখন হলো, কেন উপযুক্ত সম্মান দিয়ে তাঁকে দাওয়াত করা হলো না, কাজেই তিনি যাবেন না। তিনি দেশের বাইরে যাবেন, অবশ্যই ভিআইপি টার্মিনাল তাঁর জন্য খুলে দেওয়া হবে, কিন্তু তিনি তো একা ভিআইপি টার্মিনালে ঢুকবেন না, তাঁর সঙ্গে লটবহর যত আছে, সবাইকে ঢুকতে দিতে হবে, একটুখানি বাধা এল তো ভাঙো কাচের দরজা-জানালা!
গণতন্ত্র মানে না জনতার তন্ত্র। এখানে না প্রতিটা মানুষের মূল্য সমান? এখানে না প্রতিটা মানুষের একটা করে ভোট? সে নারী হোক পুরুষ হোক, সে রাজার ছেলে হোক আর ঘুঁটে কুড়োনির ছেলে হোক। তাহলে আপনি কেন ভিআইপি আর আমি কেন পারসন অব নো ইম্পর্টেন্স! এই দেশে ভিআইপির সংখ্যা এত বেশি! তার ঠেলা কিন্তু এবারের বিশ্বকাপে হাড়ে হাড়ে বুঝেছে বিসিবি। কত টিকিট যে ভিআইপিদের জন্য রেখে দিতে হয়েছিল। ‘নট সো ইম্পর্টেন্ট’ অথবা ‘নট ইম্পর্টেন্ট এট অল’ দর্শকেরা ব্যাংকের কাউন্টারে দিনের পর দিন, রাতের পর দিন লাইনে দাঁড়িয়ে থেকেও যে অনেকে টিকিট পাননি, তার কারণ বহু টিকিট ভিআইপিদের জন্য রেখে দিতে হয়েছিল। একটা মজার অভিজ্ঞতা বলি। উদ্বোধনী অনুষ্ঠানের শেষে খেলোয়াড়দের নিয়ে বাসগুলো বের হবে ভিআইপি গ্যালারির কাছ থেকে। কিছুতেই বের হতে পারছে না। কারণ, রাস্তা ভরা ভিআইপি। ভিআইপিরা নিজেরা বেরিয়ে ওই রাস্তাটাকে অচল করে রেখেছেন। তারপর তাঁদের গাড়িগুলো বের হতে শুরু করল। দেশ-বিদেশের খেলোয়াড়দের বহনকারী বাস আর তাঁদের নিরাপত্তার কাজে নিয়োজিত বাহিনী অসহায় হয়ে দাঁড়িয়ে রইল। এত ভিআইপি এই দেশে!
জনগণই সকল ক্ষমতার উৎস। বাকি সবাই তাদের সেবক। জনগণকেই মাথায় তুলে রাখতে হবে। কিন্তু ১৬ কোটি মানুষকে মাথায় তুলে রাখা আমাদের জন্য সম্ভব নয়। তাই আমরা একটা বুদ্ধি বের করেছি। জনগণের নির্বাচিত প্রতিনিধিদের আমরা মাথায় করে রাখব। তাঁদেরকে সম্মান জানানোর মাধ্যমে আমরা আসলে এই দেশের ১৬ কোটি মানুষকেই সম্মানিত করে থাকি। তাঁদেরকে আমরা সবকিছুতে অগ্রাধিকার দিই। তাঁদের জন্য বাসে-ট্রেনে-বিমানে টিকিট রেখে দিই, যাতে তাঁরা চাইলে বিফলমনোরথ না হন। তাঁদের জন্য আমরা এলাকার স্কুল-কলেজের পরিচালনা কমিটির সভাপতির পদটা রেখে দিই, যাতে সব কিছুতেই গণতন্ত্রায়ণ ঘটে। আমরা এমনকি কাকে টেন্ডার দেওয়া হবে না-হবে, কাকে নিয়োগ দেওয়া হবে না-হবে, সে বিষয়েও তাঁদের মতামতকে গুরুত্ব দিই, কারণ তাঁদের মত তো জনগণেরই মত।
সোনিয়াজি, আপনি এই সহজ সূত্রটা বুঝলেন না! রাহুল গান্ধী, আপনিও যুবরাজের মতোন আচরণ করলেন না! এই রকম বাজে দৃষ্টান্ত স্থাপন করে আপনারা গণতন্ত্রের পথে আমাদের চলার পথকে বন্ধুর করে তুলবেন না। দয়া করে সঠিক পথে চলুন। নিজের দাম বুঝুন। ভিআইপি আসনে বসুন, ভিআইপি রুমে থাকুন, ভিআইপি টার্মিনাল দিয়ে চলুন, ভিআইপি বক্সে বসে খেলা দেখুন। ভিআইপি রেস্তোরাঁয় বসে ভিআইপি খাবার খান। (রাহুল নাকি মুম্বাইয়ে খেলা শুরুর সোয়া ঘণ্টা আগে বিমানবন্দর থেকে স্টেডিয়ামে যাওয়ার পথে বন্ধুদের নিয়ে নিউইয়র্কার নামের রেস্তোরাঁয় ঢুকে মধ্যাহ্নভোজ সেরেছেন, দুই হাজার ২৩৩ রুপি বিল আট বন্ধু ভাগ করে দিয়েছেন! যাহ, রাহুল, এই অঙ্কের বিল এলে আমি পুরোটাই দিয়ে দিতাম!) আপনারা ১২১ কোটি মানুষকে প্রতিনিধিত্ব করেন। নিজের দামটা নিজেরা বুঝবেন না?
আনিসুল হক: সাহিত্যিক ও সাংবাদিক।
বাঘা তেঁতুল
হরতালের আত্মকথা
আগামীকাল আমার বয়স পূর্ণ হইবে ৯২ বছর। সর্বপ্রথম আমাকে যিনি আহ্বান করিয়াছিলেন তাঁহার নাম মহাত্মা গান্ধী। ৬ এপ্রিল ১৯১৯ খ্রিষ্টাব্দে। গতকাল ১৪৩২ হিজরির ২৯ রবিউস সানি আমাকে সর্বশেষ ডাকিয়াছিলেন মুফতি আমিনী। মহাত্মা হইতে মুফতি। তাঁহাদের স্বভাব ও চরিত্রে কী কী মিল ও গরমিল আছে তাহা পাঠক বলিতে পারিবেন, আমি দেখিতেছি চমৎকার অনুপ্রাণ রহিয়াছে।
কিছুকাল যাবৎ বাংলাভাষী কবি-সাহিত্যিক, রাজনীতিক, অবসরপ্রাপ্ত আমলাদের মধ্যে আত্মকথা বা স্মৃতিকথা লিখিবার প্রবল প্রবণতা দেখা দিয়াছে। পুষ্করিণী ঘাটেরও যদি আত্মকথা হয় আমার আত্মস্মৃতি লিখিতে দোষ কি? আমার ৯২ বছরের জীবন এতই ঘটনাবহুল যে, শরৎবাবুর মতো সেরা নভেল লেখকও আমার সব কথা লিখিয়া শেষ করিতে পারিবেন না। বিমল মিত্র মহাশয়ের কড়ি দিয়ে কিনলাম-এর মতো ঢাউস দশ খণ্ডেও কুলাইবে না।
আমার জন্ম হইয়াছিল অন্যায়-অবিচারের প্রতিবাদের শান্তিপূর্ণ উপায় হিসাবে। ৯২ বছরে আসিয়া দেখিতেছি, অন্যায়-অবিচার করিবার অধিকার বলপূর্বক আদায় করিবার প্রয়োজনেও আমাকে আহ্বান করা হইতেছে।
আমি উপমহাদেশের দেশগুলির স্বাধীনতা অর্জনে সহায়তা করিয়াছি। আমি জনগণের বহু অধিকার আদায়ে অতুলনীয় ভূমিকা রাখিয়াছি। ব্রিটিশ আমলে গুজরাতের পোরবন্দরের শান্তিবাদীসহ বহু জাতীয়তাবাদী নেতা আমাকে ব্যবহার করিয়াছেন। ১৯৪৭ খ্রিষ্টাব্দে পাকিস্তান ও ভারত স্বাধীনতা লাভ করিল। আমার প্রয়োজন ফুরাইল না। ভাসান চরের মওলানা সাহেব, গোপালগঞ্জের শেখ সাহেব, নীলক্ষেত ও রমনা এলাকার ছাত্রনেতারা আমাকে কাজে লাগাইলেন। বাংলাদেশের জন্মে আমার ভূমিকা রহিয়াছে। বাংলাদেশে গণতন্ত্র প্রতিষ্ঠায় আমার প্রয়োজন হইয়াছে। আমি না থাকিলে আশির দশকের কবি-শাসক বিংশ শতাব্দীর শেষ দিন পর্যন্ত যে ক্ষমতায় থাকিতেন, তাহাতে সন্দেহ নাই। নব্বইয়ের ডিসেম্বরে গণ-অভ্যুত্থান আমার কারণেই সার্থক হইয়াছিল। আমি না হইলে ’৯৬-তে তত্ত্বাবধায়ক সরকার-ব্যবস্থা প্রবর্তন করা সম্ভব হইত না। দেশের সবচাইতে বড় রাজনৈতিক দল বা জোট এবং শ্রমিক সংগঠনগুলিই আমাকে ব্যবহার করিবার স্পর্ধা রাখে। কিন্তু এখন দেখিতেছি আমাকে আহ্বান করিবার ক্ষমতা যেকোনো সংগঠন ও গোষ্ঠীই রাখে। এখন আমাকে আহ্বান করিতে পারে উৎপীড়ক ও ফতোয়াবাজ ঐক্য পরিষদ, বহুবিবাহ বাস্তবায়ন কমিটি, মধ্যযুগে প্রত্যাবর্তন প্রয়াসী মজলিসসহ এবংবিধ সংগঠনগুলিও।
কীভাবে আমার জন্ম হইয়াছিল তাহা নতুন প্রজন্মের তরুণ-তরুণী শুধু নয়, তাহাদের জনক-জননীরাও অনেকে জানেন না। ভারতের জাতির জনক আমারও জনক। শুরুতেই বলিয়াছি, তাহা ১৯১৯ খ্রিষ্টাব্দের কথা। প্রথম মহাযুদ্ধে ব্রিটিশ সরকার ভারতবাসীর সাহায্য-সহযোগিতা পাইতে ‘তোমাদের এইটা দিব’, ‘ওইটা দিব’ বলিয়া নানা রকম প্রতিশ্রুতি দেয়। কিন্তু যুদ্ধে জার্মানি পরাজিত হইলে কলা দেখায়।
বাঘা বাঘা নেতাদের বক্তৃতা-বিবৃতিতে ব্রিটিশরাজের টনক নড়িল না। দক্ষিণ আফ্রিকায় মানবাধিকার বিষয়ে কাজ করিয়া মোহনদাস গান্ধী সুখ্যাতি অর্জন করিয়াছিলেন। তিনি অন্য রকম নেতা। বিহারের চম্পারণ জেলায় নীলকরদের অত্যাচারের বিরুদ্ধে দাঁড়াইয়া সফল হইয়াছিলেন। তিনি এক বুদ্ধি আঁটিলেন। রাউলাট আইনের প্রতিবাদে ’১৯ সালের ৬ এপ্রিল টেকনাফ হইতে পেশোয়ার পর্যন্ত হরতাল পালনের আহ্বান জানাইলেন। সাহেবি ধরনের কংগ্রেস নেতারা মনে করিলেন: লোকটা করে কি? জনগণ ভাবল: তিনি ঠিক কাজই করেছেন। জনগণ শান্তিপূর্ণভাবে হরতাল পালন করিল। একজন পিকেটারও ছিল না। তখন জাপান হইতে আমদানি করা মোটরগাড়িও বিশেষ ছিল না। গাড়ির মধ্যে ঘোড়ার গাড়ি। সুতরাং পোড়াইবেটা কি?
প্রথম দিন সফল হওয়ায় ঘন ঘন আমাকে আহ্বান করা হইতে লাগিল। আমি আর শান্তিপূর্ণ থাকিলাম না। গত ৯০ বছরে আমার কারণে বহু মা তাঁহাদের সন্তানদের হারাইয়াছেন। বহু যুবতী নারী বিধবা হইয়াছেন। সীমাহীন সম্পদ পুড়িয়া কয়লা হইয়া গিয়াছে। চল্লিশ বৎসর আগে নেতারা আমাকে আহ্বান করিতেন এবং জনগণকে বলিতেন তোমরা উহাকে পালন করো। যাহার ইচ্ছা দোকানপাট বন্ধ করিয়া ঘরে বসিয়া থাকিত, যাহার ইচ্ছা দোকান খুলিত ও যানবাহন লইয়া রাস্তায় চলাচল করিত। এখন আমাকে প্রতিহত বা বানচাল করিবার জন্য সরকারের দিক হইতে নানা কৌশল আবিষ্কার করা হইয়াছে। আমার আহ্বানকারীরাও বসিয়া নাই। পেশাদার পিকেটার বাহিনী গড়িয়া উঠিয়াছে। আমার বদৌলতে অনেকে রিকশার হাওয়া ছাড়িতে ছাড়িতে অথবা গাড়িতে পেট্রল ঢালিয়া আগুন জ্বালাইতে জ্বালাইতে নেতা হইয়া গিয়াছেন।
আশির দশকে আমার জন্য এমন কিছু ঘটনা ঘটিয়াছে, যাহা মনে হইলে না হাসিয়া পারি না। তখন সকাল-সন্ধ্যা হরতালে কাজ হইত না। প্রমোশন পাইলাম। দুই দিন, তিন দিন, তারপর লাগাতার। মন্ত্রী-প্রতিমন্ত্রীদের অফিসে হাজিরা না দিলে চাকরি থাকে না। এক প্রতিমন্ত্রী গাড়ির সিটের নিচে শয়ন করিয়া চাদর মুড়ি দিয়া সচিবালয়ে যাইতেছিলেন। পিকেটারদের চোখে ধুলা দিলেও ফটোসাংবাদিকদের চোখকে ফাঁকি দিতে পারেন নাই। অনেক মন্ত্রী আগের রাত্রিতে বাড়ি হইতে টিফিন ক্যারিয়ারে গোটা কয়েক পরোটা ও ভুনা মাংস এবং মশারি বা মশার কয়েক লইয়া সচিবালয়ে রাত্রি যাপন করিতেন। মন্ত্রী তাঁর কক্ষে সোফায় বা কার্পেটে নাক ডাকিয়া ঘুমাইতেন। বাহিরে বারান্দায় পুলিশ চোখে ঘুম লইয়া ঢুলিয়া পড়িতেন।
অনেক কথা বলিবার আছে। শেষ কথা হইল, বাংলাদেশে যত দিন রাজনীতি আছে, তত দিন আমিও আছি।
সৈয়দ আবুল মকসুুদ: গবেষক, প্রাবন্ধিক ও কলাম লেখক।
ফসল রক্ষা
হাওরে বাঁধ ভাঙলে শাস্তি শুধু বদলি!
খরচার হাওরের ধান/ সারা বাংলার একবেলার প্রাণ—সুনামগঞ্জের বোরো ফসলের সর্ববৃহৎ এই হাওর নিয়ে এ রকম ছন্দকথা হাওরাঞ্চলে প্রবাদের মতো প্রচলিত। ‘বাংলার প্রাণ’ খ্যাত এ হাওরের ফসল রক্ষায় সীমান্তের চলতি নদীর মুখে গজারিয়া বাঁধ প্রতিবারই নড়বড়ে থাকে। ২০০২ সালের ৯ এপ্রিল গজারিয়া বাঁধ ভেঙে গেলে তিন দিনের মধ্যে খরচার হাওরসহ আশপাশের এলাকার চারটি হাওর তলিয়ে যায়। এভাবে এক সপ্তাহের মাথায় সুনামগঞ্জে পানি উন্নয়ন বোর্ডের (পাউবো) প্রকল্পভুক্ত ২৮ হাওরের বাঁধ ভেঙে ফসলডুবি ঘটে।
ফসল রক্ষা বাঁধ ভেঙে যাওয়ায় পাউবোর গাফিলতির বিষয়টি প্রথম আলোয় একাধিক প্রতিবেদনের মাধ্যমে প্রকাশিত হলে তৎকালীন সিলেট অঞ্চলের তত্ত্বাবধায়ক প্রকৌশলী শামসুর রহমান এবং সুনামগঞ্জের নির্বাহী প্রকৌশলীসহ আট কর্মকর্তাকে তাৎক্ষণিক বদলি (স্ট্যান্ড রিলিজ) করা হয়। সেই থেকে হাওরে বাঁধ ভাঙলেই বদলি—এ রকম অঘোষিত এক প্রথা চালু হয়েছে। প্রায় এক দশক ধরে সিলেট অঞ্চলের পানি উন্নয়ন বোর্ডের (পাউবো) প্রকৌশল বিভাগে এ রকম প্রবণতা চলায় বিষয়টি একধরনের কৌশল বলে অভিহিত হচ্ছে। সিলেটসহ সুনামগঞ্জের হাওরাঞ্চলে এবার পাহাড়ি ঢলের প্রথম ধাক্কায় হাওরের ফসল রক্ষা বাঁধ ভাঙার উপক্রম হওয়ায় এখন পাউবো কর্তৃপক্ষের বদলি-কৌশল ঠেকানোর দাবি উঠছে।
২০০০ সাল থেকে চলতি বছর পর্যন্ত সুনামগঞ্জের বিভিন্ন হাওরে পাউবোর বাঁধ নির্মাণ ও ভেঙে যাওয়ার অবস্থা প্রত্যক্ষকারী সুনামগঞ্জের জামালগঞ্জ উপজেলার চেয়ারম্যান ইউসুফ আল-আজাদের অভিজ্ঞতা হলো, ‘বাঁধ ভেঙে হাওরের ফসলডুবির ঘটনা নতুন নয়। প্রতিবছরই ঘটে। কিন্তু এই বাঁধ ভাঙার কোনো শাস্তি নেই। বাঁধ ভেঙে গেলে কর্মকর্তারা বদলি হয়েই বরং পরিত্রাণ পান। এ জন্য যদি সংশ্লিষ্ট কর্মকর্তাদের জবাবদিহি ও শাস্তির বিষয়ে কড়াকড়ি থাকত, তাহলে অনেকেই দায়িত্ব নিয়ে কাজ করতেন।’
সুনামগঞ্জের হাওরাঞ্চলে ২০০০ সাল থেকে এ পর্যন্ত বড় আকারের বাঁধ ভেঙে ফসলডুবির চারটি ঘটনা ঘটে। এর মধ্যে ২০০০ ও ২০১০ সালে ফসলডুবির ঘটনা ছিল সর্বপ্লাবী। গত বছরের ফসলডুবির পরপরই সুনামগঞ্জ পাউবোর তৎকালীন নির্বাহী কর্মকর্তা আবদুল হাকিমকে তাৎক্ষণিক বদলি করা হয়; সম্প্রতি সিলেটের তত্ত্বাবধায়ক প্রকৌশলীকেও বদলি করা হয়। এতে করে অভিজ্ঞতার আলোকে কাজ করার বিষয়টিও নিশ্চিত হচ্ছে না বলে খোদ পাউবোয় কর্মরত ব্যক্তিরা মনে করছেন।
সুনামগঞ্জে গত বছর ফসলডুবির পর ঠিকাদারি প্রথা বিলোপ করে প্রকল্প বাস্তবায়ন কমিটির (পিআইসি) মাধ্যমে অনেকটা ‘কাজের বিনিময়ে টাকা’ কর্মসূচির আদলে ১৩১টি প্রকল্পে কাজ হয়েছে। এতে বরাদ্দ ছিল প্রায় ১২ কোটি টাকা। গত ১৫ ডিসেম্বর থেকে ২৮ ফেব্রুয়ারি পর্যন্ত কাজ শেষ করার নির্দেশনা থাকলেও বেঁধে দেওয়া সময়ের মধ্যে মাত্র ৪০ শতাংশ কাজ সম্পন্ন হয়েছিল। কিন্তু গত বছরের অভিজ্ঞতা সামনে রেখে কৃষক ও জনপ্রতিনিধি পর্যায় থেকে পাউবো কর্তৃপক্ষকে বারবার তাগাদা দেওয়ার পরও কাজ সম্পন্ন করায় কোনো গতি ছিল না বলে অভিযোগ রয়েছে।
সিলেট ও সুনামগঞ্জের বোরো চাষিদের হাওর জগন্নাথপুরের নলুয়ার হাওরে প্রায় এক সপ্তাহ ধরে স্বেচ্ছাশ্রমে বাঁধ রক্ষার কাজে ব্যস্ত জগন্নাথপুর উপজেলার ভারপ্রাপ্ত চেয়ারম্যান মুক্তাদীর আহমদ। ত্রস্ত মানুষের কাছাকাছি থেকে তিনি বললেন, ‘পাউবো কর্তৃপক্ষকে যতবার বাঁধ রক্ষার বিষয়ে অবহিত করা হয়েছে, ততবারই মনে হয়েছে তারা আনকোরা। নির্বাহী প্রকৌশলীর হাওরে ফসল রক্ষা বাঁধ সম্পর্কে ন্যূনতম কোনো জ্ঞান নেই বলে আমাদের মনে হয়েছে।’
গত বছর ফসলডুবির পরপরই পাউবো সুনামগঞ্জের নির্বাহী প্রকৌশলী আবদুল হাকিমকে বদলি করা হয়। শূন্য ওই পদে গত নভেম্বরে যোগ দেন পাউবোর উপকূলীয় অঞ্চলে কর্মরত থাকার অভিজ্ঞতাসম্পন্ন নির্বাহী প্রকৌশলী শৈলেন চন্দ্র পাল। সাংবাদিকদের সঙ্গে আলাপকালে তিনিও স্বীকার করেন, তাঁর অভিজ্ঞতায় এ রকমটি এবারই প্রথম তিনি পার করছেন।
সিলেটে পাউবোর তত্ত্বাবধায়ক প্রকৌশলীর দায়িত্বে থাকা এহসান আলীকে সম্প্রতি বদলি করা হয়েছে। নতুন নিযুক্ত হওয়া তত্ত্বাবধায়ক প্রকৌশলী আবুল কালাম আজাদ ঘন ঘন বদলি হলে কাজে সমন্বয় না হওয়ার বিষয়টি স্বীকার করলেও তাঁর দায়িত্ব পালনে কোনো সমস্যা হচ্ছে না বলে দাবি করেন। হাওরে বাঁধ ভাঙার পরপরই বদলি হওয়ার বিষয়েও তিনি কোনো মন্তব্য করতে রাজি হননি। তত্ত্বাবধায়ক প্রকৌশলী বলেন, ‘আমাদের আবার নতুন করে অভিজ্ঞতার কী প্রয়োজন। আমি গত এক সপ্তাহে চাপাতি, বরাম, নলুয়া ও গজারিয়ার বাঁধ পরিদর্শন করে এসেছি। পানি কমেছে। আতঙ্কের কারণ নেই।’
সার্বিক অবস্থা সম্পর্কে পাউবোর পর্যবেক্ষণ হচ্ছে, কয়েক দিন ধরে বৃষ্টিপাত হওয়ায় সিলেট অঞ্চলের নদী সুরমা, কুশিয়ারা, কালনী, মহাসিংসহ সব নদীতে পানি বাড়তে থাকে। নদীর পানি এখনো বিপৎসীমার নিচে থাকলেও বাঁধের উচ্চতা কম থাকায় প্রায় ২০ কোটি টাকার বোরো ফসল ঝুঁকির মুখে রয়েছে।
এই ঝুঁকি থেকে কি কোনো মুক্তি নেই? আমরা যাঁরা হাওরের খবরের সন্ধানে উন্মুখ হয়ে থাকি, তাঁদের কি কেবলই বিনাশ হওয়ার পেছনে মূর্তিমান হয়ে থাকতে হবে? যখন ফসলডুবি ঘটে, তখন এ প্রশ্নগুলো রেখাপাত করে। কিন্তু সমাধান যেন সুদূরপরাহত।
হাওরে বছরে একটি ফসলই ফলে। সেই ফসল ঘরে তুলতে পারলেই হাওরের মানুষ ধনী। নয়তো নয়। এই জীবনধারা যাঁরা জানেন, তাঁদের আক্ষেপ একটাই—কোটি কোটি টাকার ফসল রক্ষার কাজ যাঁরা তদারক করেন, বাঁধ ভাঙলে তাঁদের শুধু বদলি করেই প্রলয় বন্ধ আর কতকাল?
উজ্জ্বল মেহেদী: সাংবাদিক
দুই দু’গুণে পাঁচ
আইজাক আসিমভের রসবোধ
এটা এপ্রিল মাস। এ মাসেরই ৬ তারিখে ১৯৯২ সালে বিখ্যাত আমেরিকান (জন্মগতভাবে রাশান) লেখক ও হিউমারিস্ট আইজাক আসিমভের জীবনাবসান ঘটে। ইহুদি বংশোদ্ভূত এই লেখক ছিলেন একাধারে জীববিজ্ঞান, রসায়নের অধ্যাপক, বৈজ্ঞানিক কল্পকাহিনির লেখক, রম্যলেখক ও রম্যকথক। অথচ আমাদের এতদঞ্চলে তাঁর নাম খুব বেশি শোনা যায় না। তবে হুমায়ূন আহমেদের লেখায় দু-একবার আসিমভের নাম উচ্চারিত হয়েছে। আর তাঁর সুযোগ্য অনুজ মুহম্মদ জাফর ইকবাল বোধ করি বৈজ্ঞানিক কল্পকাহিনি লেখায় আসিমভ কর্তৃক অনুপ্রাণিত হয়ে থাকবেন এবং তাতে দোষের কিছু নেই।
আইজাক আসিমভের মৃত্যুর ঘটনাও বেশ রহস্যময়। তাঁর মৃত্যুর ১০ বছর পর তাঁর স্ত্রী কর্তৃক প্রকাশিত স্বামীর আত্মজীবনীতে জানা যায়, ১৯৯২ সালে মৃত্যুর সাড়ে আট বছর পূর্বে একটি অস্ত্রোপচারের সময় দূষিত রক্ত গ্রহণে তাঁর শরীরে এইডসের সংক্রমণ ঘটে, যেটা পরে তাঁর মৃত্যুর কারণ হয়ে দাঁড়ায়।
বহুলপ্রজ এই লেখকের প্রকাশিত গ্রন্থের সংখ্যা পাঁচ শতাধিক, যেগুলোর শতকরা ৯৯ ভাগই বিজ্ঞানভিত্তিক। তবে হিউমারের ওপর তাঁর দুটো প্রসিদ্ধ গ্রন্থ হচ্ছে ট্রেজারি অব হিউমার ও আসিমভ লাফস এগেইন। দুটো গ্রন্থই আমার ব্যক্তিগত সংগ্রহে আছে। হেন কোনো বিষয় নেই, যেটা নিয়ে তিনি ওই দুটি গ্রন্থে হিউমার করেননি। অধিকন্তু অন্তর্ভুক্ত করেছেন অগুনতি ‘লিমেরিক’ তথা পাঁচ লাইনের ছন্দোবদ্ধ কবিতা, যেগুলোর প্রায় পুরোটাই আমাদের মাপকাঠিতে অশ্লীল ও অপাঠ্য, তবে পাশ্চাত্যের মাপকাঠিতে সেটা সিদ্ধ।
আইজাক আসিমভের মতে, একটি ভালো জোক নাকি কয়েক ঘণ্টার দার্শনিক আলোচনার চেয়ে অধিকতর চিন্তা-চেতনার উদ্রেক করতে পারে। তাই তিনি নিজেকে, আপনজনদের নিয়ে অসংখ্য জোক তো করেছেনই, নিজ ধর্মাবলম্বী তথা ইহুদিদের নিয়েও অনেক মজার জোক বানিয়েছেন। স্থানাভাব হেতু তাঁর রচিত মাত্র একটি নাতিদীর্ঘ জোক এখানে পরিবেশন করছি। পরে স্বীয় পরিবারের সদস্যদের নিয়ে তাঁর জোকসের কতক পরিবেশনের ইচ্ছে রইল। প্রসঙ্গত, যে নিজেকে নিয়ে নির্দ্বিধায় হিউমার করতে পারে, সে-ই তো সত্যিকারের হিউমারিস্ট।
মধ্যযুগে রোমের মধ্যস্থিত ভ্যাটিকান রাজ্যের শাসক পোপ তাঁর অধস্তন চার্চনেতাদের চাপে একবার স্থির করলেন, রোম থেকে তিনি ইহুদিদের ঝেঁটিয়ে বিদায় করবেন। অতএব এ নিয়ে ওখানকার ইহুদিদের মধ্যে শোরগোল পড়ে গেল এবং ওরা পোপকে বিষয়টি পুনর্বিবেচনার জন্য করজোড়ে আবেদন জানাল।
পোপ তখন খানিকটা রগড় করার উদ্দেশে বললেন, তিনি ইহুদি ধর্মাবলম্বীদের যেকোনো একজনের সঙ্গে ধর্মসম্পর্কিত বিতর্কে অবতীর্ণ হতে রাজি, তবে বিতর্কটা হতে হবে নির্বাক অভিনয় তথা অঙ্গভঙ্গিসহকারে এবং সে যদি জেতে, তাহলেই কেবল ইহুদিরা রোমে থাকতে পারবে। নয়তো ওদের রোম ছেড়ে চলে যেতে হবে।
ইহুদিরা উপায় না দেখে তাতেই রাজি হয়ে গেল। অতঃপর ওরা সিনেগোগ তথা ওদের প্রার্থনালয়ে একত্র হয়ে কাকে পাঠানো যায়, পরামর্শ করতে লেগে গেল। নিয়মানুযায়ী একজন রাব্বি তথা ইহুদি ধর্মযাজকের বিতর্কে অবতীর্ণ হওয়ার কথা।
কিন্তু দীর্ঘক্ষণ বাদানুবাদের পরও তেমন কাউকে রাজি করানো গেল না। সিনেগোগের জেনিটর তথা পাহারাদার যে এতক্ষণ প্রার্থনালয়ের প্রাঙ্গণ ঝাড়ু দিচ্ছিল ও বাদানুবাদ শুনছিল, এগিয়ে এসে বলল, ‘ঠিক আছে, আপনারা যখন কেউই যেতে রাজি হচ্ছেন না, তখন আমিই না-হয় যাব।’ সবাই হাঁফ ছেড়ে বাঁচলেন।
যথাসময়ে বিতর্ক শুরু হয়ে গেল। পোপ গম্ভীরভাবে এক আঙুল তুলে আকাশের দিকে নির্দেশ করতেই জেনিটর তৎক্ষণাৎ তার এক আঙুল দ্বারা মাটির দিকে নির্দেশ করল। পোপ বিস্মিত হয়ে আবার তাঁর এক আঙুল জেনিটরের মুখের সামনে তুলে ধরতেই সে ঝটপট পোপের মুখের সম্মুখে তিন আঙুল তুলে ধরল। পোপ এবার অধিকতর আশ্চর্যান্বিত হয়ে তাঁর পোশাকের পকেট হাতড়িয়ে একটি আপেল বের করে তুলে ধরতেই জেনিটর তার পকেট থেকে একটা পেপারব্যাগ টেনে এনে সেটার অভ্যন্তর থেকে এক টুকরো মসৃণ পাউরুটি বের করল।
পোপ অতঃপর সজোরে বলে উঠলেন, ইহুদিদের প্রতিনিধি বিতর্কে জয়লাভ করেছে। ইহুদিরা রোমে অবস্থান করতে পারবে।
জেনিটর বিজয়ীর বেশে প্রস্থান করতেই চার্চনেতারা পোপকে ঘিরে ধরল। ‘লোকটি বিতর্কে খুবই পারঙ্গম।’ পোপ বলতে লাগলেন, ‘আমি যখন আকাশের দিকে অঙ্গুলি নির্দেশ করে বোঝাতে চাইলাম, ঈশ্বরই বিশ্বব্রহ্মাণ্ডকে শাসন করছেন, তখন সে মাটির দিকে অঙ্গুলি নির্দেশ করে বুঝিয়ে দিল যে নিম্নস্থ জগতে কিন্তু ডেভিল তথা শয়তানই রাজত্ব করছে। তখন আমি তার মুখের সামনে এক আঙুল তুলে ধরলাম এটা বলতে যে, ঈশ্বর কেবল একজনই। সে সঙ্গে সঙ্গে তিন আঙুল তুলে ধরে আমাদের ডকট্রিন-অব-ট্রিনিটি তথা ত্রিত্ববাদ স্মরণ করিয়ে দিল। অতঃপর আমি পকেট থেকে আপেল বের করে পৃথিবীটা গোলাকার মর্মে সদ্য উদ্ঘাটিত বৈজ্ঞানিক তত্ত্বের কথা জানালে সেও তাঁর পকেট থেকে পাউরুটির সমতল টুকরো বের করে বোঝাল যে, এ সত্ত্বেও পৃথিবীটা দেখতে সমতলই দেখায়। সবকিছুরই উত্তর ওর জানা। আমি কী আর করতে পারি?’
ওদিকে ইহুদিরা জেনিটরকে ঘিরে দাঁড়ালে সে বলল, ‘পুরো ব্যাপারটাই ননসেন্স! প্রথমে পোপ আঙুলের ইশারায় বলতে চাইলেন, ইহুদিদের অবশ্যই রোম ছেড়ে চলে যেতে হবে। প্রত্যুত্তরে আমি তাঁকে জানালাম, ‘আমরা কোথাও যাচ্ছি না, এখানেই তথা এই মাটিতেই থাকব। অঙ্গুলি তুলে বোঝাতে চাইলাম, তিন সত্যি, আমরা মোটেই ভীত নই। তারপর কেন জানি তিনি হঠাৎ পকেট থেকে তাঁর দুপুরের নাশতা বের করলেন, দেখে আমিও বের করলাম।’
বি.দ্র.: নিবন্ধটি আজকের দিনে একজন মহান শিল্পীর প্রতি তাঁর একজন ভক্ত ভাবশিষ্যের শ্রদ্ধার্ঘ্য।
আতাউর রহমান: রম্য লেখক। ডাক বিভাগের সাবেক মহাপরিচালক।
আদিবাসী
বিনোদনের সাফারি পার্ক ও ভীত রাথুরা শালবন
ঢাকা বন বিভাগের অধীন গাজীপুরের শ্রীপুর রেঞ্জের পাঁচটি বিটের ভেতর এখনো ক্ষয়িষ্ণু এক শালবন টিকে আছে বড় রাথুরা মৌজায়। রাথুরা বিটের পাঁচ হাজার ৫২৪ দশমিক ১৬ একর বনভূমির ভেতর প্রায় চার হাজার একর এলাকা নিয়ে এক প্রশ্নহীন সাফারি পার্কের কাজ শুরু করেছে বন বিভাগ। ২০১০ সালের বিশ্ব পরিবেশ দিবসের প্রাক্কালে পরিবেশ ও বন প্রতিমন্ত্রী হাছান মাহমুদ দখল ও নিশ্চিহ্নকরণের কবল থেকে ভাওয়াল শালবনকে বাঁচাতে সরকারের এই ‘বঙ্গবন্ধু সাফারি পার্ক’ উদ্যোগের কথা জানান (ডেইলি স্টার, ৪ জুন, ২০১০)। ১৯৮২ সালের স্থাবর সম্পত্তি অধিগ্রহণ ও ১৯৮৪ সালের ২০ নম্বর সংশোধিত আইন অনুযায়ী বড় রাথুরা মৌজার আদিবাসী ও বাঙালিদের জন্মভূমি অধিগ্রহণ করে সমানে একটির পর একটি অধিগ্রহণ নোটিশ দিয়ে যাচ্ছে প্রশাসন। উচ্ছেদ-আতঙ্ক আর বনভূমিহারা হওয়ার আশঙ্কায় রাথুরা শালবনের আশপাশের বননির্ভর দরিদ্র জনগণ সরকারের এই সাফারি পার্ক পরিকল্পনার বিরুদ্ধে রুখে দাঁড়িয়েছে। ২০১১ সালের ৩ মার্চ গাজীপুরের পিরুজালী-বাবুরচালাতে হাজারো মানুষ জান-জবান দিয়ে চিৎকার করে বলেছে, রক্ত দেব, জন্মমাটি দেব না। গাজীপুরের জেলা প্রশাসক স্থানীয় জনগণের আর্তচিৎকারকে গুরুত্ব না দিয়ে বরং বলেছেন, সাফারি পার্ক সরকারের একটি ভালো উদ্যোগ; এটি একটি চমৎকার বিনোদন এলাকা হবে। কিন্তু কিছু লোক আড়িয়ল বিলের মতো একে ‘ইস্যু’ বানাতে চাইছে (দ্য ডেইলি সান, ৪ মার্চ, ২০১১)।
অধিগ্রহণ নোটিশে সাফারি পার্ককে ‘জনস্বার্থ’ হিসেবে উল্লেখ করা হয়েছে। ধরে নিচ্ছি, সরকারের এই প্রতিবেশ ও জনবিচ্ছিন্ন উদ্যোগটি ‘জনস্বার্থে’ নেওয়া হয়েছে। কিন্তু আমাদের প্রশ্ন, নিরীহ জনগণের একমাত্র সম্বল একচিলতে জমি অধিগ্রহণের আগে সরকার কেন স্থানীয় জনগণের মতামত, সম্মতি ও পরামর্শ নিল না? প্রতিবেশ সংরক্ষণ ও ব্যবস্থাপনার এমন কোনো নজির কি দুনিয়ার কোথাও আছে, যেখানে স্থানীয় জনগণকে বাদ রেখে তা সফল হয়েছে? যার জমি অধিগ্রহণ হয়, বংশ থেকে বংশে বয়ে নিয়ে চলা ভূমি থেকে যাকে উচ্ছেদ হতে হয়, একমাত্র সে ছাড়া মাটি হারানোর যাতনা আর কারও পক্ষে তার মতো করে উপলব্ধি করা সম্ভব নয়। কিছুদিন আগে স্থানীয় জনগণের প্রতিরোধের প্রতি সংহতি জানিয়ে সরকার আড়িয়ল বিলে বিমানবন্দর নির্মাণের সিদ্ধান্ত থেকে সরে আসতে বাধ্য হয়েছে। জনশক্তির প্রতি রাষ্ট্রসংহতির এ অবিস্মরণীয় গাথা বিশ্বদরবারে তুলে না ধরে সরকার আবার রাথুরা শালবনে সাফারি পার্ক নির্মাণ প্রশ্নে নির্দয় ও একরোখা হয়ে উঠেছে। এটি কোনোভাবেই রাষ্ট্রের প্রতিবেশীয় ন্যায়পরায়ণ ও জনগণতান্ত্রিক চেহারা নয়। রাথুরা শালবনে সাফারি পার্ক নির্মাণ বিষয়ে স্থানীয় জনগণের সঙ্গে আলোচনায় বসে ভাওয়াল বন প্রতিবেশ, প্রতিবেশ-রাজনীতি, উন্নয়ন-সংঘাত, জন-অধিগ্রহণ নীতি ও সাফারি পার্কের জনমূল্যায়ন বিষয়ে দেশবাসীর কাছে রাষ্ট্রের অবস্থান দ্রুত স্পষ্ট করা জরুরি। তা না হলে প্রস্তাবিত এ সাফারি পার্ক মৌলভীবাজারের মুরইছড়া ইকোপার্ক, বান্দরবানের চিম্বুক ইকোপার্ক, টাঙ্গাইলের জাতীয় উদ্যান উন্নয়ন প্রকল্প ও আড়িয়ল বিলে বিমানবন্দর প্রকল্পের মতোই জনশক্তির কাছে ব্যর্থ ও বাতিল হতে বাধ্য হবে।
ভাওয়াল গড়ের পুরো শালবনভূমিই জবরদখল ও বেদখল হয়েছে। অরণ্যভূমি থেকে স্থানীয় কোচ, বর্মণ, মান্দি, রাজবংশী ও ক্ষত্রিয় আদিবাসীদের অন্যায়ভাবে উচ্ছেদ করা হয়েছে। শালবনের প্রতিবেশব্যবস্থার কোনো গুরুত্ব না দিয়ে অরণ্য ও আদিবাসীদের উচ্ছেদ করে গড়ে তোলা হয়েছে সেনানিবাস, টাঁকশাল, সমরাস্ত্র কারখানা, আনসার একাডেমি ও নামে-বেনামে একটির পর একটি কলকারখানা। ভাওয়াল শালবনের অন্যতম নদী শালদহকে গলা টিপে হত্যা করা হয়েছে। বননির্ভর জনগণের অংশগ্রহণ ও সম্মতি ছাড়াই ১৯৮২ সালে ঘোষিত হয়েছে ‘ভাওয়াল জাতীয় উদ্যান’। সরকারের দায়িত্ব হলো দখলকৃত ও ভিন্নভাবে ব্যবহূত অরণ্যভূমিকে আবারও অরণ্য-প্রতিবেশে ফিরিয়ে আনা। তা না করে সরকার দরিদ্র জনগণের কৃষিজমি অধিগ্রহণ করে শহরের ধনীদের দম ফেলার জন্য বিনোদন পার্ক করতে মরিয়া হয়েছে। বননির্ভরতার পরম্পরাকে আড়াল করে সাফারি পার্ক নির্মিত হলে স্থানীয় জনগণের সব ধরনের বননির্ভরশীলতা ও প্রবেশাধিকার কঠোরভাবে নিয়ন্ত্রিত হবে। উচ্ছেদ হবে গড় অঞ্চলের ঐতিহাসিক কৃষিধারা। আদিবাসী নারীরা বন থেকে ভেষজ লতাগুল্ম সংগ্রহ করার অধিকার হারাবেন। জ্বালানি সংগ্রহের স্থানীয় ধারা নিশ্চিহ্ন হয়ে এলাকায় তীব্র জ্বালানিসংকট তৈরি হবে। রাথুরা শালবন সাফারি পার্কের ফলে তার নিজস্ব বাস্তুসংস্থানিক বৈশিষ্ট্য আবারও হারাতে বাধ্য হবে। স্থানীয় প্রতিবেশব্যবস্থার শরীর ও স্বাস্থ্যের সুরক্ষা নিশ্চিত না করে জোর করে বাইরে থেকে বন্য প্রাণী এখানে এনে ছাড়লেই ব্যবস্থাপনা বা সংরক্ষণ হবে না। আইনে নিষিদ্ধ থাকলেও এখন পর্যন্ত এই শালবনে সেনাবাহিনী ও বিমানবাহিনীর ফায়ারিং-চর্চা হয়। বোমা ফাটানোর প্রচণ্ড শব্দে আশপাশের মাটির ঘরবাড়ির দেয়াল ফেটে যায়, শঙ্কিত হয়ে পড়ে শিশুরা। সাফারি পার্ক হলেও কি এসব চলবে?
সরকারের পক্ষে এখন পর্যন্ত কেউ রাথুরা শালবনের স্থানীয় অধিবাসীসহ দেশবাসীর কাছে সাফারি পার্কের ধারণাটি ব্যাখ্যা করেনি। বাংলাদেশ বন্য প্রাণী আইন, ২০১০-এর প্রথম অধ্যায়ের প্রারম্ভিক অংশের সংজ্ঞায়নের ৮২ নম্বর সংজ্ঞায় বলা হয়েছে, সাফারি পার্ক অর্থ একটি এলাকা, যা এই আইনের ধারা ২৪ অনুযায়ী সরকারি বিজ্ঞপ্তির মাধ্যমে ঘোষিত, যেখানে দেশি-বিদেশি বন্য প্রাণীসমূহ ন্যূনতম প্রাকৃতিক পরিবেশে রক্ষিত অবস্থায় থেকে বংশ বৃদ্ধির সুযোগ পাবে, তবে কোনো অবস্থাতেই এটি চিড়িয়াখানার রূপ নিতে পারবে না। পাশাপাশি আইনটির চতুর্থ অধ্যায়ের ১৭.২ নম্বর ধারায় বলা হয়েছে, আইনের উপধারা-১-এর অধীনে ঘোষিত অভয়ারণ্যকে বন্য প্রাণী অভয়ারণ্য, পাখি অভয়ারণ্য, হাতি অভয়ারণ্য বা জলাভূমিনির্ভর প্রাণী অভয়ারণ্য হিসেবে মেরিন প্রটেক্টেড এরিয়া পরিচিত হবে। বননির্ভর জনগোষ্ঠীর প্রথাগত অধিকার অন্য কোনো আইনে স্বীকৃত হলে তা যথারীতি বহাল থাকবে। অরণ্যনির্ভর জনগণের বনবিজ্ঞান ও বনদর্শনকে গুরুত্ব না দিয়ে উন্নয়নের নামে তাদের বারবার উচ্ছেদ করলে হাজারো সাফারি পার্ক করেও কোনোভাবেই অরণ্যজীবনের বিকাশ ও বিস্তার সম্ভব নয়। সবিনয়ে অনুরোধ, রাথুরা শালবনের প্রস্তাবিত সাফারি পার্ক বিষয়ে যত দ্রুত সম্ভব সরকার স্থানীয় জনগণের সঙ্গে আলোচনা উন্মুক্ত করুক। স্থানীয় জনগণের সম্মিলিত শক্তি ও অংশগ্রহণের ভেতর দিয়েই নিশ্চিত হোক ভাওয়াল গড়ের শাল অরণ্যের প্রতিবেশীয় ন্যায়বিচার।
প্রতিক্রিয়া
অথ নদী ও গরু সমাচার: সংবিধান নিয়ে বিভ্রান্তিবিলাস
গল্পটি বাংলাদেশের প্রায় সবাই জানেন। তবে এই বস্তাপচা গল্পটির মাধ্যমে স্তম্ভাকার (columnist শব্দের সহজ পরিভাষা হিসেবে ব্যবহূত) মিজানুর রহমান খানের ৪ এপ্রিল প্রথম আলোয় প্রকাশিত প্রবন্ধটি সবচেয়ে সহজভাবে ব্যাখ্যা করা যেতে পারে। এক ছাত্র পরীক্ষার আগে গরুর ওপর রচনা মুখস্থ করে। পরীক্ষায় নদীর ওপর রচনা লিখতে দেওয়া হয়। ছাত্র তার মুখস্থবিদ্যা কাজে লাগানোর জন্য এভাবে রচনাটি শুরু করে: ‘আমাদের গ্রামে একটি নদী আছে। নদীর পারে গরু ঘাস খায়। গরু একটি চতুষ্পদ জন্তু।’ তারপর ছাত্রমশাই তার মুখস্থ রচনা উদিগরণ করে। স্তম্ভাকারের প্রবন্ধ পড়ে মনে হচ্ছে, তিনি বাংলাদেশে প্রধানমন্ত্রীর মাত্রাতিরিক্ত ক্ষমতা সম্পর্কে তাঁর বক্তব্য পেশ করার সুযোগ খুঁজছিলেন। হয়তো অবচেতন মনে বা সচেতনভাবে সাবেক রাষ্ট্রপতি ইয়াজউদ্দিন আহম্মেদকে পুনর্বাসন করার খায়েশও রয়েছে। কিন্তু শুরুতে নিয়ে এলেন আরটিভিতে তত্ত্বাবধায়ক সরকার সম্পর্কে সাংসদ সুরঞ্জিত সেনগুপ্তের সঙ্গে আমার আলোচনা। এখানে প্রসঙ্গক্রমে তত্ত্বাবধায়ক সরকারের মেয়াদকালে রাষ্ট্রপতির ক্ষমতা নিয়েও আলোচনা হয়। আলোচনায় আমার মূল বক্তব্য সম্পর্কে কিছু না লিখে স্তম্ভাকার আমার বক্তব্য সম্পর্কে সম্পূর্ণ বিভ্রান্তির সৃষ্টি করেছেন। তিনি ভারতীয় সংবিধান এবং কলকাতা, দিল্লি ও মাদ্রাজ হাইকোর্টের রায় সম্পর্কে আমাদের অনেক জ্ঞান দিয়েছেন। কিন্তু আমার মতো নগণ্য নাগরিকের মূল বক্তব্য চেপে রেখে আমার ছবি ছাপিয়ে আমার বিরুদ্ধে ভ্রান্তিবিলাসের অভিযোগ এনেছেন। ৩৪ বছর আমলার দায়িত্ব পালন করায় আমার চামড়া বেশ মোটা। এর চেয়ে অনেক কঠিন সমালোচনাও আমি বেমালুম হাসতে হাসতে হজম করতে পারি। তবু একটি কারণে আমি প্রবন্ধটি সম্পর্কে প্রতিক্রিয়া ব্যক্ত করছি। কারণটি হলো, প্রথম আলো দেশের সর্বাধিক প্রচলিত দৈনিক। এ কাগজে সাংবাদিকতার মান অক্ষুণ্ন রাখা অত্যাবশ্যক। আমি এ প্রবন্ধটির মাধ্যমে স্তম্ভাকারের কাছে কোনো কৈফিয়ত চাইছি না। সম্পাদকমণ্ডলীর কাছে এ ধরনের লেখার ঝুঁকি সম্পর্কে কিছু আলোকপাত করতে চাই। বিষয়টি সম্পর্কে পাঠকেরাও মূল্যবান মতামত দিতে পারবেন। এই প্রত্যাশায়ই প্রবন্ধটি প্রকাশের জন্য পাঠালাম। যেহেতু আলোচনাটি শুরু করেছি নদী ও গরু নিয়ে, সেহেতু আমি আলোচনাটি নদী ও গরু—এই দুই খণ্ডে ভাগ করে আলোচনা করতে চাই।
নদীখণ্ড
তত্ত্বাবধায়ক সরকারের সংস্কার সম্পর্কে টিভি অনুষ্ঠানে আমার যে বক্তব্য স্তম্ভাকার লেখেননি, তা না জানলে নদীর অস্তিত্ব টের পাওয়া যাবে না। তাই নদীখণ্ডে আমার বক্তব্য নিয়ে লিখতে হচ্ছে। আমার বক্তব্যসমূহ নিম্নরূপ:
 তত্ত্বাবধায়ক সরকারব্যবস্থা বাংলাদেশের সংঘাতপূর্ণ রাজনীতির ফলশ্রুতি। এই ব্যবস্থা সব বড় রাজনৈতিক দল কর্তৃক একপর্যায়ে আপস ব্যবস্থা হিসেবে গৃহীত হয়েছে। এ ব্যবস্থার পরিবর্তন করতে হলে রাজনৈতিক মতৈক্য গড়ে তুলতে হবে। অন্যথায় তত্ত্বাবধায়ক ব্যবস্থায় যেকোনো পরিবর্তন রাজনৈতিক সংকট আরও ঘনীভূত করবে।
 তত্ত্বাবধায়ক সরকার গণতান্ত্রিক আদর্শের সঙ্গে খাপ খায় না। সব রাজনৈতিক দল চাইলে তত্ত্বাবধায়ক ব্যবস্থা তুলে দিলেও কোনো অসুবিধা নেই। কিন্তু যদি কোনো প্রধান রাজনৈতিক দল গ্রহণযোগ্য নির্বাচনের জন্য তত্ত্বাবধায়ক সরকার চায়, তবে মহামান্য আদালতের নির্দেশে (একটি কল্পিত পরিস্থিতি) এ ব্যবস্থা তুলে দিলেও রাজনৈতিক সমস্যার সমাধান হবে না।
 তত্ত্বাবধায়ক ব্যবস্থা রাখলে কতগুলো সমস্যার সমাধান খুঁজতে হবে। প্রথমত, বিচারব্যবস্থার ওপর এর যে অনভিপ্রেত প্রভাব পড়ছে, তার সমাধান খুঁজতে হবে। প্রতিরক্ষা মন্ত্রণালয় নিয়ে সময় সময় রাষ্ট্রপতি ও প্রধান উপদেষ্টার মধ্যে টানাপোড়েন দেখা দেয়, এর উত্তর বের করতে হবে। এ ছাড়া দৈনন্দিন কার্যাবলির ব্যাখ্যা নিয়েও সমস্যা রয়েছে। সব শেষে সাবেক তত্ত্বাবধায়ক সরকার নিয়ে যেসব তিক্ত অভিজ্ঞতা হয়েছে, তার থেকে আমাদের শিক্ষা নিতে হবে। তবে রাজনৈতিক মতৈক্য ছাড়া কোনো পরিবর্তন অর্থবহ হবে না।
এ প্রসঙ্গে জনাব ইয়াজউদ্দিনের দাবি—তাঁর সরকার রাষ্ট্রপতিশাসিত সরকার—প্রসঙ্গটি আসে। স্তম্ভাকারের মতে, বাংলাদেশ সংবিধানে বলা নেই তত্ত্বাবধায়ক সরকার কোন ধরনের সরকার এবং প্রচ্ছন্নভাবে ইঙ্গিত দিচ্ছেন যে জনাব ইয়াজউদ্দিন সঠিক। এ প্রসঙ্গে তিনটি কথা বলতে চাই। প্রথমত, বাংলাদেশের সংবিধানে যে সরকার রয়েছে, তত্ত্বাবধায়ক সরকারের আমলে তা-ই থাকবে। তত্ত্বাবধায়ক সরকারের আমলে এর পরিবর্তনের কোনো অবকাশ নেই। দ্বিতীয়ত, কার্যবিধিমালা অনুসারে সব গুরুত্বপূর্ণ বিষয়ে সিদ্ধান্ত গ্রহণের জন্য তত্ত্বাবধায়ক সরকারের আমলে উপদেষ্টা পরিষদের অনুমতি লাগবে। তৃতীয়ত, সংবিধানের ৫৮বি(২) অনুচ্ছেদে লেখা আছে যে নির্দলীয় তত্ত্বাবধায়ক সরকার যৌথভাবে রাষ্ট্রপতির কাছে দায়ী থাকবে। আমার বিবেচনায় ‘যৌথ’ দায়িত্বই হচ্ছে সংসদীয় সরকারের নির্যাস। তবে স্তম্ভাকারের মতো অনেকেই তত্ত্বাবধায়ক সরকার রাষ্ট্রপতিশাসিত সরকার মনে করেন বলেই এ সম্পর্কে স্পষ্টীকরণের প্রয়োজন রয়েছে। (যদি স্তম্ভাকার রাষ্ট্রপতিশাসিত সরকার ব্যাখ্যায় বিশ্বাস না করতেন, তবে এ সম্পর্কে তাঁর এত জ্ঞানগর্ভ আলোচনার প্রয়োজন ছিল না। আমাদের আলোচিত আরেকটি বিষয় নিয়ে স্তম্ভাকার লিখেছেন, ‘ড. আকবর আলি খান ও সুরঞ্জিত সেনগুপ্ত আরও একটি বিষয়ে একমত হন। দৈনন্দিন কার্যাবলিটা একটু টাইট দেবেন।’ মহাপ্রাজ্ঞ স্তম্ভাকার মনে করেন যে এ ব্যাপারে সংবিধানে যা লেখা আছে, তার পরিবর্তনের কোনো প্রয়োজন নেই। হেরল্ড লাস্কির এই ভাবশিষ্য নিশ্চয়ই জানেন যে বাজেট বিষয়টি গণতন্ত্রের একটি বড় স্তম্ভ। সংবিধানের ৮৩ অনুচ্ছেদে স্পষ্ট লেখা আছে, ‘সংসদের কোনো আইনের দ্বারা বা কর্তৃত্ব ব্যতীত কোনো কর আরোপ বা সংগ্রহ করা যাইবে না।’ তবে সংসদ অনুমোদিত বাজেট ছাড়া দুই বছর তত্ত্বাবধায়ক সরকার চলল কীভাবে? বাজেট কি দৈনন্দিন কাজের অন্তর্ভুক্ত? এ সম্পর্কে স্পষ্টীকরণের সমস্যাকে যাঁরা ‘টাইট’ দেওয়া বলেন, তাঁদের সংবিধান সম্পর্কে আলোচনার যোগ্যতা কতটুকু আছে, সে বিচার আমি পাঠকদের ও প্রথম আলোর সম্পাদকমণ্ডলীর হাতে ছেড়ে দিচ্ছি।
গরুখণ্ড
এবার স্তম্ভাকারের নিজস্ব বক্তব্য, যেটি তিনি ওই কিংবদন্তির ছাত্রের মতো উদিগরণ করতে চান, সে প্রসঙ্গে আসছি। পশ্চিমা বিশ্ববিদ্যালয়ে পড়ার সময় শিক্ষকদের কাছে একটি ব্যাধির নাম শুনেছিলাম। ব্যাধিটির নাম হলো verbal diarrhea, যাকে সোজা বাংলায় বাগাড়ম্বরের বাড়াবাড়ি বলা যেতে পারে। পণ্ডিতেরা বলেন, বেশি পড়াশোনা করে হজম না হলে নাকি এ রোগ হয়। নিবন্ধটির কোনো কোনো অংশ পড়ে আমার এ রোগটির কথা মনে হয়েছে। হয়তো অনেকে আমার সঙ্গে সংগত কারণে একমত না-ও হতে পারেন। তবে এটি লেখকের সমালোচনা নয়। আমি তাঁর সাহসী বক্তব্যের অনেক সময়ই প্রশংসা করে থাকি। তবে তাঁর রচনাশৈলী ও প্রগল্ভতার প্রবণতা সম্পর্কে ভিন্নমত পোষণ সম্ভব। অতি সংক্ষেপে তাঁর বক্তব্য সম্পর্কে আমার বক্তব্য নিম্নরূপ:
 পদ্ধতির সমস্যা। বিভ্রান্তিবিলাসের একটি বড় কারণ হলো, লেখক তত্ত্বাবধায়ক সরকার সংস্কার ও শাসনতন্ত্রের সামগ্রিক সংস্কারের বিষয় দুটি গুলিয়ে ফেলেছেন। আমরা তত্ত্বাবধায়ক সরকার নিয়ে কথা বলছিলাম। তিনি প্রশ্ন তুলেছেন আমরা শাসনতান্ত্রিক সংস্কারে তাঁর মতে, যেসব গুরুত্বপূর্ণ দিক, সেগুলো নিয়ে কেন কথা বলিনি। অবশ্য শাসনতান্ত্রিক সংস্কার নিয়ে লেখকের উল্লিখিত বিষয়াবলি ছাড়া আরও অনেক বিষয় আছে। এ সম্পর্কে আমার সবিনয় নিবেদন এই যে দীর্ঘদিন সমাজবিজ্ঞান চর্চার ফলে আমি মূল বিষয় ছেড়ে অন্য বিষয় যত গুরুত্বপূর্ণ হোক না কেন, আলোচনা করার লোভ সংবরণ করার চেষ্টা করি। অন্যথায় verbal diarrhea দেখা দিতে পারে।
 ভুল তথ্য। স্তম্ভাকার কিছু ভুল তথ্যের ভিত্তিতে তাঁর বক্তব্য (যা বহুলাংশে সঠিক) তুলে ধরেছেন:
১। স্তম্ভাকার লিখেছেন ‘বহুবার লিখেছি, বাংলাদেশে সাধারণভাবে কার্যত রাষ্ট্রপতি পদ্ধতির সরকার চলছে।’ আমরা যতটুকু জানি, বাংলাদেশে একজন রাষ্ট্রপতি আছেন এবং তিনি আইনত ও কার্যত দেশ চালান না। এটাকে কোনো বিবেচনায় গণতন্ত্রে দেশভেদে প্রধানমন্ত্রীর ক্ষমতার তারতম্য রয়েছে। বাংলাদেশে প্রধানমন্ত্রীর ক্ষমতা অনেক সংসদীয় গণতন্ত্রের তুলনায় অনেক বেশি। একে প্রধানমন্ত্রীশাসিত সরকার বলতে পারেন; একে বিকৃত সংসদীয় সরকার বলতে পারেন, কিন্তু ‘রাষ্ট্রপতি পদ্ধতির সরকার কীভাবে বলা হবে? দেখা যাচ্ছে, প্রথম আলোয় ‘বারবার’ এ মত প্রচার করা হচ্ছে। প্রথম আলোর সম্পাদকদের সুস্পষ্ট সিদ্ধান্ত নিতে হবে যে বাংলাদেশে কার্যত রাষ্ট্রপতি পদ্ধতির সরকার চলছে। এ বক্তব্য তাদের কাছে গ্রহণযোগ্য কি না এবং এ ধরনের বক্তব্য তারা পাঠকদের কাছে পরিবেশন করবে কি না।
২। প্রধানমন্ত্রী প্রসঙ্গে স্তম্ভাকার লিখেছেন, ‘প্রধানমন্ত্রী একটি আসনেই জয়ী হন। এর বেশি নয়। দুজনেই সংসদের সংখ্যাগরিষ্ঠ ভোটে নির্বাচিত। একজন শুধু একটি আসন জেতার জোরে ধরাকে সরাজ্ঞান করিতে পারেন।’ প্রধানমন্ত্রী (বা বিরোধীদলীয় নেত্রী) কি শুধু একটি আসন থেকে নির্বাচিত সাংসদ? তাঁদের জনপ্রিয়তাকে সম্বল করে কি দলের অন্য সদস্যরা নির্বাচিত হন না? অন্যান্য সংসদীয় সম্বল কি সংসদনেতার ভাবমূর্তি কি নির্বাচনের একটি বড় নিয়ামক নয়? এ ক্ষেত্রে প্রথম আলোর সম্পাদকদের সিদ্ধান্ত নিতে হবে এ ধরনের বক্তব্য বস্তুনিষ্ঠ কি না?
 ভারতের শাসনব্যবস্থা সম্পর্কে বক্তব্য: ভারতীয় সংবিধান সম্পর্কে দীর্ঘ আলোচনা রয়েছে। জানি না ইন্দিরা গান্ধীর সময়ে স্তম্ভাকারের জন্ম হয়েছে কি না। তবে ইন্দিরার ভারত আজকের বাংলাদেশ বা পাঁচ বছর আগের বাংলাদেশ থেকে কি খুব ভিন্ন?
সব শেষে তিনটি বিষয়ে বক্তব্য রাখতে চাই:
 স্তম্ভাকারের রচনাশৈলী: যে ভাষায় বক্তব্য উপস্থাপন করা হয়েছে, তা গ্রহণযোগ্য কি না, তা প্রথম আলোর সম্পাদকদের বিবেচনা করতে হবে। প্রথম আলো কি ‘রাষ্ট্রপতির হালুয়া টাইট’, ‘হরিদাশ পাল’, ‘টাইট দেওয়া’ এ ধরনের খিস্তিখেউড় সমর্থন করে? সংবিধান সম্পর্কে আলোচনা কি শালীন ও মার্জিত ভাষায় সম্ভব নয়? এ সম্পর্কে সম্পাদকীয় নীতি থাকা কি বাঞ্ছনীয় নয়? উপসম্পাদকীয়তে ছবিসহ ব্যক্তিগত আক্রমণের ধারা প্রথম আলোতে কি অব্যাহত থাকবে? উপসম্পাদকীয়ের জন্য প্রথম আলো দায়িত্ব গ্রহণ করবে কি? প্রথম আলো কি স্তম্ভাকারদের আত্মগরিমার বাহন হিসেবে কাজ করবে (যেমন বহুবার লিখেছি)? প্রথম আলো কি অবিন্যস্ত verbal diarrhea প্রকাশ করবে, না পাঠকবান্ধব সুবিন্যস্ত বক্তব্য উপস্থাপনের উদ্যোগ নেবে? উপসম্পাদকীয় কি রম্যরচনা? প্রথম আলো কি এভাবেই বাংলাদেশকে বদলাবে?
 স্তম্ভাকারের মূল বক্তব্য সম্পর্কে আমার প্রতিক্রিয়া: অনেক কষ্ট করে স্তম্ভাকারের দুটি মূল বক্তব্য চিহ্নিত করতে পেরেছি। স্তম্ভাকার মনে করেন যে বাংলাদেশের প্রধানমন্ত্রীর মাত্রাতিরিক্ত ক্ষমতা রয়েছে ও এ বিষয়টি নিয়ে আলোচনা না করে আমরা অন্যায় করেছি। সমস্যাটির গুরুত্ব সম্পর্কে আমি একমত। কিন্তু যে প্রসঙ্গ নিয়ে আমরা আলোচনা করছিলাম, সেখানে এটি প্রাসঙ্গিক ছিল না। সংবিধান নিয়ে আরও অনেক প্রশ্ন আছে। এসব বিষয় সম্পর্কে আমার সদ্য প্রকাশিত দুটি বইয়ে এবং প্রথম আলো ও ডেইলি স্টারসহ অনেক দৈনিক ও সাময়িকীতে ‘বহুবার’ বলেছি। ভবিষ্যতেও বলব। তবে যেখানে প্রাসঙ্গিক নয়, সেখানে উদিগরণ করার রুচি ও মানসিকতা আমার নেই। আমার এই অক্ষমতা মাফ করতে হবে। স্তম্ভাকারের দ্বিতীয় বক্তব্য তাত্ত্বিক। তিনি বলছেন যে জরুরি অবস্থায় রাষ্ট্রপতির ক্ষমতা না থাকলে সংকট দেখা দিতে পারে। হক কথা। তবে এই ধরনের ক্ষমতা শুধু এক ব্যক্তিকে দেওয়া সমীচীন হবে না। checks and balance (যাচাই এবং মাত্রা অতিক্রম না করার)-এর ব্যবস্থা থাকতে হবে। উপরন্তু অপ্রত্যাশিত শাসনতান্ত্রিক পরিস্থিতিতে সুপ্রিম কোর্টের সঙ্গে পরামর্শের সাংবিধানিক ব্যবস্থা ব্যবহার করতে হবে।
 সংবিধান সংশোধন সম্পর্কে আমার বক্তব্য: বাংলাদেশে সংবিধানের তিন ধরনের সংশোধনের প্রয়োজন। এগুলো তিন পর্যায়ে বিবেচিত হতে হবে। প্রথমত, মহামান্য আদালতের রায় বাস্তবায়নের জন্য ব্যবস্থা নিতে হবে। এ কাজটি সবার আগে করতে হবে। দ্বিতীয়ত, তত্ত্বাবধায়ক সরকার সম্পর্কে সিদ্ধান্ত নিতে হবে। এখানে আইনই সব নয়। রাজনৈতিক মতৈক্য ছাড়া বর্তমান ব্যবস্থায় পরিবর্তন সমস্যার সমাধান করবে না, সংকট গভীর করবে। তৃতীয় পর্যায়ে সংবিধানের অন্তর্নিহিত দুর্বলতা (যথা রাষ্ট্রপতির, প্রধানমন্ত্রীর ও সাংসদদের ক্ষমতা, নির্বাচনব্যবস্থা ইত্যাদি সমাধান খুঁজতে হবে)। এ পর্যায়ে দেশে সংবিধান নিয়ে আলোচনার প্রয়োজন রয়েছে। এ বিষয়ে জনমত সৃষ্টিতে গণমাধ্যম একটি বড় ভূমিকা রাখতে পারে।
এসব বিষয়ে আমার অনেক কিছু বলার আছে। তবে সেটা যথাস্থানে ও যথাসময়ে করতে হবে। অন্যথায় আমাকেও গরু নিয়ে হ্যাঁচড়হেঁচড়ি করতে হবে।
আকবর আলি খান: তত্ত্বাবধায়ক সরকারের সাবেক উপদেষ্টা।
শিবের গীত
গোলটেবিল
একটা চৌকোনা টেবিলকে গোল টেবিল বানিয়ে কিছু বিষয়-বিশেষজ্ঞ যেদিন নানা বিষয়ে তাঁদের বিজ্ঞ সিদ্ধান্ত জানাতে থাকলেন, গোল বাধল সেদিন থেকেই। টেবিলের ভূগোল বদলে ফেলার বিভ্রমে পড়ল তাঁদের আলোচনা-পর্যালোচনা। শুরুতে সুশীল সমাজের সংগঠন এবং সংবাদপত্র থেকে গোলটেবিল উঠল গিয়ে টিভি চ্যানেলের গোলাঘরে, বিপত্তি আরও বাড়ল। টক শোর বৈঠকি মেজাজে গোলটেবিলে চলল সব সমস্যাহরি জ্ঞান বিতরণ। গোলটেবিলের বিষয়সূচি অতিশয় স্ফীত হলো। যেমন—দুই নেত্রীর এক হওয়ার প্রয়োজনীয়তা থেকে নিয়ে দাঁতের মাজন হিসেবে নিমের ডালের পুনঃপ্রসারের প্রয়োজনীয়তা; বিশ্বকাপ ক্রিকেটে বাংলাদেশের একই সঙ্গে বাঘ ও বিড়াল হওয়ার রহস্য থেকে নিয়ে নারীনীতি বাতিলের পক্ষে কিছু নারীর মিছিলের রহস্য। কিন্তু গোলটেবিলের শক্তি যদি হয় এর বিশাল বক্তাবাহিনী, যারা একই সঙ্গে স্ব স্ব (এবং অপরস্ব) বিষয়ে জ্ঞানী এবং বাংলা ও ইংরেজি ভাষা অথবা প্রায়শই একই বাক্যে বাংলা ও ইংরেজি ভাষা ব্যবহারে পারদর্শী—এর দুর্বলতা হচ্ছে এর নানা সুপারিশ-সিদ্ধান্তের ইথার-সর্বস্বতা। অর্থাৎ চিরতরে ইথারে হারিয়ে যাওয়া। একেকটা গোলটেবিল চলে অন্তত তিন ঘণ্টা। বক্তা থাকেন এক থেকে দেড় ডজন। এঁদের কজন আবার হন অতি-বক্তাও। তিন ঘণ্টার যে ব্যাবেল তাঁরা রচনা করেন, তার একটা সারাংশ নিয়ে হয় সুপারিশ-প্রস্তাব। সেগুলো তৈরি হয় নীতিনির্ধারকদের জন্য; সরকার বাহাদুর ও সরকারি খাতের গুরুত্বপূর্ণ ব্যক্তিদের জন্য; এনজিও ও বেসরকারি খাতের কর্তাব্যক্তিদের জন্য। কিন্তু করুণ সত্যটি হলো, যত তথ্যসমৃদ্ধ, যত অব্যর্থই হোক, তাঁদের সুপারিশ, ওই সুপার-ব্যক্তিদের কাছে সেগুলোর কোনো মূল্যই থাকে না। আজ পর্যন্ত বাংলাদেশে যত গোলটেবিল আলোচনা-টক শো হয়েছে, সেগুলোর একটি ইতিহাস রচনা করলে দেখা যাবে, তাদের সুপারিশমালার ১ শতাংশও গলায় পরেননি কর্তাব্যক্তিরা। গোলটেবিলের অমোঘ নিয়তি হচ্ছে যেন শুধু প্রস্তাবায়ন; বাস্তবায়নটা তার অদৃষ্টে নেই। সেটি অদৃষ্টই রয়ে যায়।
তাহলে এত গোলটেবিল কেন? এত কথার ব্যবহার, এত জ্ঞানের বাহার, এত ক্ষুরধার ব্যাখ্যা-বিশ্লেষণের সমাহার, তা কি শুধু এই ইথারে মিলিয়ে যাওয়ার জন্য? দীর্ঘদিনের অভিজ্ঞতাসম্পন্ন গোলটেবিলওয়ালা এবং টক শো-মক শোকারী হিসেবে আমার ধারণা, গোলটেবিল আমাদের কথাসভ্যতার এক অনিবার্য পরিণতির নাম, যার কথা-খরচার চর্চার অবশ্যম্ভাব্যতা আছে, বিশ্বাসযোগ্যতা নেই। গ্রিক পুরাণের সেই ভবিষ্যদ্বক্তাদের মতো—যথা কাসান্দ্রা—যাঁদের জন্য ভবিষ্যদ্বাণী করাটা ছিল এক মনোজৈবিক বাধ্যবাধকতা, কিন্তু যাঁদের কথায় কারও বিশ্বাস স্থাপন না করাটাও ছিল এক স্বতঃসিদ্ধতা। আমাদের গোলটেবিলওয়ালাদের অবস্থান কাসান্দ্রার মতোই—জোর গলায় বলে যাচ্ছেন, সময় থাকতে রসুন ফলান, বিশ্ববাজারে রসুনের দাম বাড়ছে; অথবা কদুর তেলশিল্পকে ভর্তুকি দিন, কারণ আর এক দশকে কদুর তেল হবে বিশ্বের এক নম্বর বায়ো-ফ্রেন্ডলি তেল, সুপার সেলিব্রেটিদের কাঙ্ক্ষিত কসমেটিকসামগ্রী। কিন্তু কে শোনে কার কথা। একদিন কেঁদেও আমরা রসুন পাব না, আর কদুর তেলের পয়সায় একদিন ভাসবে হয়তো আজাইরাভাইজানের মতো কোনো দূরদর্শী দেশ। যে দেশে গোলটেবিল এখনো চার কোনা।
তবে তাও না। গোলটেবিলের ভূমিকাটা আরও হূদয়বিদারক। আমি দেখেছি, গোলটেবিলে যা বলা হয়, যেসব প্রস্তাব রাখা হয়, বাস্তবে হয় তার উল্টো। সুজন নামের সুশাসনকামী সুশীল সংগঠনটি দুর্নীতি নিয়ে অনেক গোলটেবিল করেছে। টিআইবিও করেছে। দুর্নীতি, দুদক, মাদক—বিষয়বস্তুর অভাব হয়নি কখনো। কিন্তু সুজনের এত কুজন, টিআইবির এত কেন এবং কী—তার ফল হলো কী? দুর্নীতি না কমে বাড়ল বরং, দুদক নেমে গেল সিকি-দুদকে। এন্তার গোলটেবিল হলো ঢাকার যানজট নিয়ে—যানজটের ঝঞ্ঝাট কমল? না বাড়ল? এখন যানজটে বসে জানে জট লেগে যায় না? উড়াল পুল নিয়ে, মেট্রো রেল নিয়ে কত গোলটেবিল হলো। যদি সেগুলোর একটা ভগ্নাংশও ফলত! আজ আমি টিএসসির মোড় থেকে মেট্রো রেলে চড়ে ১৫ মিনিটে বিমানবন্দরে পৌঁছে যেতাম। অবশ্য বিমানবন্দরে গিয়ে বাংলাদেশ বিমানের ঢাকা-চট্টগ্রাম ৪০ মিনিট উড়ালের জন্য চার ঘণ্টা বসে থাকতাম। তবে সে ভিন্ন কথা। না, ভিন্ন কথাও নয়। সেখানেও সমস্যাটা তৈরি করেছে গোলটেবিল। আমার মনে আছে, বিমান যখন ১০-১৫ মিনিট বিলম্বে গন্তব্যের পথে পাখা মেলতে শুরু করল, তখন এক গোলটেবিল হয়েছিল। বিষয় ছিল, ‘বিমানের নিয়মানুবর্তিতা এবং যাত্রীসেবা উন্নত করা’। অনেক প্রস্তাবও জমা পড়েছিল বিমান মন্ত্রণালয়ের বক্সে। তার পরদিন থেকেই অভিমান করে বিমান মাটিতে নামতে থাকল।
গোলটেবিলের সর্বশেষ কর্মফল হচ্ছে ঢাকার নাগরিকদের রিকশা বিপত্তি। জানুয়ারি মাসে এক গোলটেবিল হয়েছিল, ‘ঢাকার রাস্তায় রিকশা চলাচল যৌক্তিকীকরণ’ শিরোনামে। প্রমাদ গুনেছিলাম শিরোনাম শুনেই। পরশু দিন ফুলার রোডের বাসা থেকে রিকশায় নিউমার্কেটে যাব বলে উঠেছি, রিকশাওয়ালা নীলক্ষেতের মোড়ে নামিয়ে দিলেন। বাকি রাস্তায় রিকশা নাস্তি। যৌক্তিকীকরণ। যদিও যুক্তিটা এত সূক্ষ্ম, না আমি, না আমার সেই রিকশাওয়ালা, তা বুঝতে পারলাম।
গোলটেবিল অবশ্য বেঁচেবর্তেই থাকবে। সে জন্য এর কাসান্দ্রাভাগ্যও ফেরাতে হবে। এ রকম কী করা যায়, যে শিরোনামটা উল্টো করে দেওয়া যায়, যেমন, ‘ঢাকার মশার অপরিহার্যতা’ অথবা ‘যানজটের সামাজিক ঐতিহাসিক এবং রোমান্টিক প্রয়োজনীয়তা’ নিয়ে কি এগিয়ে আসবেন সুশীল সমাজের কুশীলবেরা?
পার্বত্য চট্টগ্রাম
গোলকধাঁধার আবর্তে পাহাড়ের শান্তি-প্রক্রিয়া
গত ৩০ মার্চ প্রেসক্লাবের এক আলোচনা সভায় আদিবাসীবিষয়ক সংসদীয় ককাসের আহ্বায়ক সাংসদ রাশেদ খান মেনন বলেছেন, ‘পার্বত্য চুক্তি বাস্তবায়িত হবে কি না, সেটা এখন বড় ধাঁধা।’ এর আগে পার্বত্য চট্টগ্রামবিষয়ক মন্ত্রণালয়ের প্রতিমন্ত্রী দীপঙ্কর তালুকদার স্বীকার করেছেন, পার্বত্য চট্টগ্রাম চুক্তি বাস্তবায়ন-সম্পর্কিত সব কার্যক্রম আপাতত বন্ধ আছে (সূত্র: ২৮ মার্চ, প্রথম আলো)। এসব সংবাদ পড়ে পাহাড়ের মানুষজন আবারও উৎকণ্ঠিত হয়ে পড়েছে।
রাশেদ খান মেনন বলেছেন, এ ভূতের খেলা কত দিন চলবে, বলা যায় না। ভূতের খেলার গোলকধাঁধায় পড়ে পাহাড়ের মানুষেরা কি কেবল গিনিপিগ হয়ে থাকবে? এ ভূত তাড়াতে ওঝা কে হবে, সেটাই এখন সবার সামনে বিরাট প্রশ্ন হয়ে দেখা দিয়েছে। সরকারের পক্ষ থেকে বারবার বলা হচ্ছে, পাহাড়ে শান্তি স্থাপনে তারা যথেষ্ট আন্তরিক। কিন্তু এ আন্তরিকতা একটা জায়গায় গিয়ে আটকে যায়। তাহলে কী এমন অদৃশ্য পক্ষ রয়েছে, যেখানে হাত দেওয়ার ক্ষমতাও সরকার রাখে না! এ অদৃশ্য গোলকধাঁধার কথা শুধু সরকারপক্ষের লোকজন নয়, বিরোধী দলের গুরুত্বপূর্ণ ব্যক্তিরাও একই সুরে বলছেন।
২০১০ সালের ২২ ডিসেম্বর পার্বত্য চট্টগ্রামবিষয়ক সংসদীয় কমিটির দ্বাদশ সভা অনুষ্ঠিত হয়েছিল। পাহাড়ে শান্তি-প্রক্রিয়াকে ত্বরান্বিত করতে করণীয় বিষয়ে মতামত জানতে এ সভায় পার্বত্য চট্টগ্রাম থেকে সাংবাদিক, জনপ্রতিনিধি ও বিশেষজ্ঞদের ডাকা হয়। ওই সভায় এ সংসদীয় কমিটির অন্যতম বিরোধীদলীয় সদস্য ব্যারিস্টার মওদুদ আহমদ প্রথমবারের মতো উপস্থিত ছিলেন। সভায় তিনি বলেছিলেন, সংবিধান সংশোধনের যে প্রক্রিয়া চলছে, তাতে আদিবাসীদের সাংবিধানিক স্বীকৃতি দেওয়ার একটি সুযোগ সৃষ্টি হয়েছে। কিছুতেই এ সুযোগ হাতছাড়া করা ঠিক হবে না। আদিবাসীদের সাংবিধানিক স্বীকৃতি দেওয়া হলে বিএনপির পক্ষ থেকে কোনো আপত্তি থাকবে না (সূত্র: ২৩ ডিসেম্বর, কালের কণ্ঠ)। কিন্তু বিশেষ কমিটি তাদের আদিবাসী না বলে ক্ষুদ্র নৃগোষ্ঠী হিসেবে চিহ্নিত করতে চাইছে। আমরা এর জোরালো প্রতিবাদ করি।
১ এপ্রিল জাতীয় প্রেসক্লাবে ‘পার্বত্য চট্টগ্রাম নাগরিক কমিটি’র প্রতিষ্ঠাবার্ষিকী উপলক্ষে আয়োজিত আলোচনা সভায় তথ্য কমিশনার সাদেকা হালিমও এ গোলকধাঁধার প্রশ্নটি উত্থাপন করেছেন। উল্লেখ্য, তিনিও গত ডিসেম্বরে অনুষ্ঠিত পার্বত্য চট্টগ্রামবিষয়ক সংসদীয় কমিটির সভায় বিশেষজ্ঞ পর্যবেক্ষক হিসেবে উপস্থিত ছিলেন। তাই, পাহাড়ে শান্তি-প্রক্রিয়ায় প্রতিবন্ধকতা কোথায় রয়েছে, সেটি খুঁজে বের করে পার্বত্য চট্টগ্রামে স্থায়ী শান্তির পথটি সরকারকেই বের করা প্রয়োজন।
বর্তমানে পার্বত্য চুক্তি বাস্তবায়নের সব কার্যক্রম থমকে আছে। এমনকি ভূমিবিরোধ নিষ্পত্তি কমিশনও নিষ্ক্রিয় হয়ে আছে। পার্বত্য চট্টগ্রামের অস্থিতিশীল পরিস্থিতির পেছনে ভূমিবিরোধই অন্যতম প্রধান কারণ। গত ২৭ ডিসেম্বর ভূমি কমিশন চেয়ারম্যান একতরফাভাবে ভূমিবিরোধ নিষ্পত্তির বিচারিক কাজ শুরু করার চেষ্টা করেছিলেন। কিন্তু পার্বত্য চট্টগ্রাম আঞ্চলিক পরিষদসহ পার্বত্য চট্টগ্রামের বিভিন্ন সংগঠন ও পেশাজীবীদের প্রতিবাদের মুখে সংসদ উপনেতা ও পার্বত্য চুক্তি বাস্তবায়ন কমিটির আহ্বায়ক সাজেদা চৌধুরী এ বিচারিক কার্যক্রম উদ্বোধন থেকে বিরত থাকেন। পাহাড়িরা মনে করেন, বর্তমান ভূমি কমিশন চেয়ারম্যানকে অপসারণ করে তাঁর স্থলে এমন একজন বিচারপতিকে নিয়োগ দেওয়া হোক, যিনি গণতান্ত্রিক মতামতকে প্রাধান্য দেবেন। এ ছাড়া পার্বত্য চট্টগ্রাম আঞ্চলিক পরিষদের পক্ষ থেকে ভূমি কমিশন আইন, ২০০১-এর ২৩টি ধারা সংশোধনের প্রস্তাব করা হলেও সম্প্র্রতি মাত্র তিনটি ধারায় (ধারা ৬(১)ক, গ ও ৬(১)(গ) ) সংশোধনের প্রস্তাব চূড়ান্ত করা হয়েছে বলে জানা যায়। যে ধারাসমূহে পার্বত্য চট্টগ্রামের প্রচলিত আইন, রীতি ও পদ্ধতিকে কিঞ্চিৎ আমলে নেওয়া হয়েছে। কিন্তু প্রধান কিছু সংশোধনী যেমন—ভূমিবিরোধ নিষ্পত্তি কমিশনের বিধিমালা প্রণয়ন, চেয়ারম্যানের একক ক্ষমতা হ্রাসকরণ, সার্কেল চিফদের প্রতিনিধি প্রেরণের ক্ষমতা ইত্যাদি বিষয় উপেক্ষিতই থেকে গেছে।
এ ছাড়া গত ২৬ জানুয়ারি আইনশৃঙ্খলাসংক্রান্ত মন্ত্রিসভা কমিটির সপ্তম সভায় পার্বত্য চট্টগ্রাম-সম্পর্কিত চারটি সিদ্ধান্ত গৃহীত হয়েছে বলে পত্রিকা সূত্রে জানা যায়। কিন্তু যে বিষয়টি পরিষ্কার হওয়া প্রয়োজন সেটা হলো, পার্বত্য চট্টগ্রাম সমস্যাটি মোটেও আইনশৃঙ্খলাজনিত সমস্যা নয়। সমস্যাটি সম্পূর্ণ রাজনৈতিক। কাজেই রাজনৈতিক দৃষ্টিকোণ থেকে এ এলাকার সমস্যাকে বিবেচনায় নিয়ে সমাধানের পথ খুঁজতে হবে।
পাহাড়ের মানুষেরা কখনো নিজেদের বাংলাদেশ থেকে বিচ্ছিন্ন মনে করে না। তারা এ দেশের সংবিধানের সঙ্গে অন্তর্ভুক্ত থেকে দেশসেবায় নিজেদের উৎসর্গ করতে চায়। বরং যুগ যুগ ধরে তাদের বিচ্ছিন্নতাবাদী, সন্ত্রাসী আখ্যা দিয়ে দূরে সরিয়ে রাখা হয়েছে। রাজনৈতিকভাবে অধিকারবঞ্চিত এ মানুষদের বর্তমান পরিণতির জন্য তো রাষ্ট্রব্যবস্থাই দায়ী। দীর্ঘ দুই যুগের সশস্ত্র সংগ্রামের পর ১৯৯৭ সালে সম্পাদিত চুক্তির পর দীর্ঘ ১৩টি বছর অতিক্রান্ত হলেও যখন চুক্তি বাস্তবায়িত হচ্ছে না, তখন স্বাভাবিকভাবে সেখানকার যুবসমাজের মধ্যে ক্ষোভ ও হতাশার জন্ম হতে পারে।
এ কথা মনে রাখতে হবে, পার্বত্য চুক্তি যথাসময়ে বাস্তবায়িত না হলে পাহাড়িরা নয়, বরং অদূর ভবিষ্যতে পাহাড়ে ঘাঁটি স্থাপনকারী মৌলবাদী জঙ্গিগোষ্ঠীগুলোই বাংলাদেশের নিরাপত্তার জন্য হুমকি হয়ে দাঁড়াবে।
পার্বত্য চট্টগ্রামের দীর্ঘদিনের সমস্যা ভূমিবিরোধ নিষ্পত্তি ও পার্বত্য চুক্তি বাস্তবায়নের পথকে মসৃণ করতে হলে অদৃশ্য কিন্তু শক্তিমান এ গোলকধাঁধা থেকে বেরিয়ে আসতে হবে। এ গোলকধাঁধার ভূতের নাচন থামানোর মহৌষধটি সরকারকেই প্রস্তুত করতে হবে।
ইলিরা দেওয়ান: মানবাধিকারকর্মী।
নারী অধিকার
বিভক্ত রাজনীতির কাছে জিম্মি নারীনীতি?
লিঙ্গসমতা অর্জনের লক্ষ্যে জাতিসংঘের বিশ্ব নারী সম্মেলনে বেইজিং কর্মপরিকল্পনায় (১৯৯৫) স্বাক্ষর করার ১৬ বছর পর বাংলাদেশ শেষ পর্যন্ত ২০১১ সালে তার নারী উন্নয়ন নীতি চূড়ান্ত করেছে। এর আগে বিভিন্ন নারী সংগঠনের সঙ্গে আলোচনা-পরামর্শের ভিত্তিতে ১৯৯৭ সালে যে নীতিটি প্রণীত হয়েছিল, তা কার্যকর হয়নি। পরে সেটি বিভক্ত রাজনীতির কাছে জিম্মি হয়ে পড়ে। নারী উন্নয়ন নীতির ইতিহাসের দিকে তাকালেই বোঝা যাবে, ২০১১ সালের এই নীতিটি কেন নারীদের অধিকারের স্বীকৃতির ব্যাপারে রক্ষণশীল রয়ে গেছে; দেখা যাবে প্রাতিষ্ঠানিক দুর্বলতা ও আমলাতান্ত্রিক রক্ষণশীলতা কীভাবে এর বাস্তবায়নকে বাধাগ্রস্ত করতে পারে।
বেইজিং সম্মেলনের দুই বছর পরে প্রণীত ১৯৯৭ সালের নীতিটির বাস্তবায়ন পরবর্তী নির্বাচন পর্যন্ত শুরুই হয়নি। ২০০১ সালের নির্বাচনে ক্ষমতায় আসে বিএনপি-জামায়াতের চারদলীয় জোট। ২০০৪ সালে নারীনীতিটি খুব গোপনে পরিবর্তন করে মহিলা ও শিশুবিষয়ক মন্ত্রণালয়ের প্রকাশনায় ‘জাতীয় নারী উন্নয়ন নীতি ২০০৪’ শিরোনামে প্রকাশিত হয়। ১৯৯৭ সালের নীতিটির ৭, ৮, ৯ ও ১২ ধারা সংশোধন করা হয়। এর ফলে সম্পত্তি, জমি ও উত্তরাধিকারসংক্রান্ত বিষয়ে নারীদের অধিকার অস্বীকার করা হয়, কর্মসংস্থানের ক্ষেত্রে তাদের সুযোগ সীমিত করা হয়, বয়স্ক নারীদের সহযোগিতা থেকে বঞ্চিত করা হয় এবং সরকারি সিদ্ধান্ত গ্রহণের প্রক্রিয়ায় নারীদের অংশগ্রহণের অবনমন ঘটানো হয়। এই উল্টোমুখী যাত্রা নারী আন্দোলনের কর্মীদের বিস্মিত করে। কারণ, লিঙ্গসমতা নিয়ে সরকারি বাগাড়ম্বর চলেছে আগের মতোই। খালেদা জিয়া তাঁর মেয়াদকালজুড়ে জনসমক্ষে বক্তৃতায়-ভাষণে নারীসমাজের উন্নয়নে তাঁর সরকারের অবদানের কথা উল্লেখ করতে কখনোই ভোলেননি। আর তাঁর মহিলাবিষয়কমন্ত্রী নারীর প্রতি সব ধরনের বৈষম্য নিরসনসংক্রান্ত জাতিসংঘ কমিটির (ইউএনসিডও) কাছে ২০০৪ সালে পেশ করা বাংলাদেশের পঞ্চম প্রতিবেদনে নারীর সম-অধিকারের পথে অবশিষ্ট বাধাগুলো দূর করতে তাঁর সরকারের অঙ্গীকার ব্যক্ত করেন। প্রতিবেদনে বিশেষভাবে উল্লেখ করা হয় বিবাহ, সম্পত্তি, নাগরিকত্ব ও রাজনৈতিক অংশগ্রহণের ক্ষেত্রে নারীর অধিকারের কথা। সেসব অঙ্গীকার যে পূরণ করা হবে এমন প্রত্যাশা ছিল না। নারীনীতিতে প্রকাশিত পরিবর্তনগুলো বিএনপির উগ্রপন্থী শরিকদের কাজ—এমন সন্দেহ ছিল। তত্ত্বাবধায়ক সরকারের প্রধান উপদেষ্টা ২০০৮ সালে নতুন নারীনীতির ঘোষণা দেন। তার ফলে ইসলামী ঐক্যজোট (চারদলীয় জোটের শরিক) ইস্যুটি নিয়ে রাস্তায় নামার সুযোগ পেয়ে যায়। তাদের সঙ্গে প্রকাশ্যে সুর মেলান তত্ত্বাবধায়ক সরকারের তিনজন উপদেষ্টা। নারী অধিকার আন্দোলন আরও একটা ধাক্কা খায়।
২০১১ সালের নারীনীতিতে কী আছে? মহিলাবিষয়ক মন্ত্রণালয়ের তৈরি করা এই নীতিটি বিশদ উন্নয়ন পরিকল্পনা ও রাষ্ট্রীয় নানা বাধ্যবাধকতার তালিকায় ভরা, সেগুলো নেওয়া হয়েছে আন্তর্জাতিক নানা চুক্তি থেকে এবং সেগুলো এ দেশে প্রচলিত নানা আইনের আওতার ভেতরেই থেকেছে। নীতিটির শুরুতে আছে নারীদের অবস্থা, রাজনৈতিক সংগ্রামে তাদের অংশগ্রহণ, একাত্তরের মুক্তিযুদ্ধের গুরুত্ব এবং বাংলাদেশের উন্নয়ন পরিকল্পনায় তাদের সংযুক্তির বিবরণ। চলমান দারিদ্র্য, নিরাপত্তাহীনতা ও অন্যায়-অপরাধ দূর করা প্রয়োজন—নারীনীতির লক্ষ্যের মধ্যে এই স্বীকৃতি আছে। নারীদের অংশগ্রহণ বাড়ানোর পক্ষে সমর্থন জোগানো, তাদের অবদানকে স্বীকৃতি দিয়ে তাদের সামর্থ্য বাড়ানোর পক্ষেও বক্তব্য রয়েছে নারীনীতিতে। সহিংসতা দমন, বৈষম্য নিরসন; শিক্ষা, স্বাস্থ্য, কর্মসংস্থানের সুযোগ বাড়ানো; বয়স্ক, প্রতিবন্ধী, আদিবাসী ও প্রান্তিক জনগোষ্ঠীগুলোর নারীদের বিশেষ সহযোগিতার কথাও বলা হয়েছে এতে। ২৩টিরও বেশি বিশদ অধ্যায়ে বিভক্ত এই নারীনীতিতে সিডও সনদের বৈষম্যহীন বিধানগুলো মেনে চলার প্রতি অঙ্গীকার পুনর্ব্যক্ত করা হয়েছে। আরও যেসব বিষয়কে স্পর্শ করা হয়েছে সেগুলো হলো: মেয়েশিশুর সুরক্ষা, শিক্ষার জন্য প্রণোদনা, ক্রীড়া ও সাংস্কৃতিক কর্মকাণ্ডে অংশগ্রহণ, অর্থনৈতিক কর্মকাণ্ডের সুযোগ, সম্পত্তি অর্জন ও নিয়ন্ত্রণ, ঋণ, জমি, বাজারব্যবস্থা, খাদ্যনিরাপত্তা, কৃষিকাজ, সারা জীবন স্বাস্থ্যসেবা, আশ্রয়, দুর্যোগ-পরবর্তী পুনর্বাসন। সুবিধাবঞ্চিত জনগোষ্ঠী ও প্রতিবন্ধী নারীদের অবস্থা সম্পর্কে উদ্বেগ রয়েছে।
দলিলটি বিশদভাবে বিশ্লেষণ করা প্রয়োজন। এর বাস্তবায়ন পদ্ধতি নির্ধারণ করতে হবে গভীর মনোযোগের সঙ্গে। অর্থনৈতিক কর্মকাণ্ডের সুযোগ বাড়লেই নারীদের অধিকার বাড়বে বা অধিকার প্রয়োগে তাদের সামর্থ্য বাড়বে—এমন অনুমান বাস্তবে প্রমাণসাপেক্ষ বলে মনে হয় না। কারণ, আমরা দেখছি, শিল্পক্ষেত্রে নারী শ্রমিকেরা কর্মক্ষেত্রে নিজেদের অধিকার থেকে বঞ্চিত হচ্ছে, পরিবারে দ্বিগুণ বোঝা বহন করছে এবং বিশ্ববাজারের আধিপত্যের শিকার হচ্ছে। আর চার দেয়ালের আড়ালে অদৃশ্য যেসব নারী বাসাবাড়িতে কাজ করে, আইনে তাদের কোনো স্বীকৃতিই নেই।
নারীসমাজ চেয়েছিল তাদের অধিকারগুলো সম্পর্কে একটি বিশদ, সামগ্রিক সনদ। কিন্তু এই নারীনীতি নারীর ব্যক্তিগত জীবনের অধিকারগুলো এড়িয়ে গেছে, তাদের ক্ষমতাহীনতার মৌলিক উৎসগুলোকে চ্যালেঞ্জ করেনি। ১৬.১ ধারা সাংবিধানিক অধিকার নিশ্চিত করতে চায়, কিন্তু কেবল রাষ্ট্রীয় ও সামাজিক জীবনে। ১৭.১ ধারা রাজনৈতিক, অর্থনৈতিক, সামাজিক ও সাংস্কৃতিক ক্ষেত্রে নারীর মানবাধিকার ও মৌলিক স্বাধীনতা ভোগের সীমা টেনে দিয়েছে; পরিবারের মধ্যে নারীর ব্যক্তিগত অধিকারগুলোর কী হবে, সে বিষয়ে কিছুই বলেনি। ১৬.১ (সি) ধারার ব্যাপারে আপত্তি প্রত্যাহার করে বৈবাহিক সম্পর্কের ক্ষেত্রে নারী-পুরুষের সমানাধিকার নিশ্চিত করার মধ্য দিয়ে সরকার অবশ্যই দ্রুত এগিয়ে যেতে পারত। কিন্তু তা না করায় সিডও সনদের বিধানগুলো অমান্য করা হলো, এতে সরকার সিডও কমিটির বিরাগভাজন হবে। সিডও সনদের বিধানগুলো কতটা কী মেনে চলা হচ্ছে বা হচ্ছে না—সরকারকে তা ওই কমিটিকে জানাতে হবে আগামী দুই বছরের মধ্যে। ২৫.২ ধারায় নারীদের অর্জিত আয়, ঋণ, জমি ও বাজারব্যবস্থায় সুযোগের উল্লেখ রয়েছে। উত্তরাধিকারের ক্ষেত্রে সমানাধিকারের বিষয়টি এড়িয়ে যাওয়া হয়েছে। ১৭.৩ ধারায় বলা হয়েছে মানবাধিকারের ভিত্তিতে আইন সংস্কারের কথা, কিন্তু বিভিন্ন সম্প্রদায় বা জনগোষ্ঠীর মধ্যে বিবাহ, তালাক, উত্তরাধিকার, হেফাজত, অভিভাবকত্ব—এসব ক্ষেত্রে নারী ও পুরুষের অধিকারের মধ্যে যে অসমতা আছে, সে সম্পর্কে সুনির্দিষ্টভাবে কিছু বলা হয়নি। নারীনীতিতে নারীর ব্যক্তিগত অধিকারগুলো উপেক্ষিত হয়েছে। এতে মনে হয় নারী-পুরুষের মধ্যে সত্যিকারের সমতা সৃষ্টির ব্যাপারে সরকার দ্বিধান্বিত; সরকার সম্ভবত উগ্র ধর্মভিত্তিক দলগুলোর সঙ্গে সংঘাত এড়াতে চায় এবং সরকারি দলের ভেতরের রক্ষণশীল অংশকে শান্ত করতে চায়।
তাহলে ৮ মার্চ নারীনীতি ঘোষণার পরই রাজনৈতিক বিক্ষোভ-প্রতিবাদ শুরু হলো কেন? অতীতের মতো আবারও কি নারীনীতি বাংলাদেশের বিভক্ত রাজনীতির কাছে জিম্মি হতে যাচ্ছে? চূড়ান্ত খসড়াটি প্রকাশ করার আগেই একটি ধর্মভিত্তিক ডানপন্থী দল প্রতিবাদ শুরু করে, এমনকি ৪ এপ্রিল হরতালেরও ডাক দেয়। সহিংসতার মধ্য দিয়ে হরতাল শেষ হয় এবং আরও বিক্ষোভ কর্মসূচির ঘোষণা আসে। একশ্রেণীর প্রশিক্ষণপ্রাপ্ত মাদ্রাসা ক্যাডারের এই শক্তি প্রদর্শন কি সামাজিক নিয়ন্ত্রণ প্রতিষ্ঠার একটা কৌশল? নাকি একটা নির্বাচনী কূটচাল? আমাদের মনে রাখা উচিত যে এসব বিক্ষোভ-প্রতিবাদ এসেছে এমন একটি দলের দিক থেকে, যারা ফতোয়ার মাধ্যমে বিচারবহির্ভূত শাস্তির বিরুদ্ধে আদালতের রায়কে চ্যালেঞ্জ করেছে। এই দলটি সংবিধানের শ্রেষ্ঠত্বকে অস্বীকার করেছে, তারা নারীর ওপর সামাজিক নিয়ন্ত্রণ চাপিয়ে দেওয়ার চেষ্টা চালিয়ে যাচ্ছে।
বৈষম্যের সীমানাগুলো আমাদের চ্যালেঞ্জ করে যেতে হবে, সমতা ও সামাজিক ন্যায়বিচার প্রতিষ্ঠার লক্ষ্যে সংগ্রাম চালিয়ে যেতে হবে। নারীনীতির লক্ষ্যগুলো কর্মপরিকল্পনায় রূপান্তর করতে হবে, প্রয়োজনীয় বাজেট বরাদ্দ করতে হবে। প্রতিবন্ধকতা শুধু পশ্চাৎমুখী রাজনৈতিক অন্ধবিশ্বাস বা সামাজিক অন্যায়-অবিচারের সমর্থক রক্ষণশীল জনগোষ্ঠীই নয়, রাষ্ট্রীয় প্রতিষ্ঠানগুলোর দুর্বলতা এবং পরিবর্তনের পথে আমলাতান্ত্রিক বাধাও ভালো পরিকল্পনাকে এগোতে দেয় না। নারীনীতিতে রাষ্ট্রীয় প্রতিষ্ঠানগুলোর সামর্থ্য বাড়ানোর ওপর গুরুত্ব আরোপ করা হয়েছে। এ বিষয়ে মহিলাবিষয়ক মন্ত্রণালয়ের দায়িত্ব সংশ্লিষ্ট অন্যান্য মন্ত্রণালয়ের সঙ্গে কার্যকর সংযোগ স্থাপন করা।
বিচারবহির্ভূত হত্যা বন্ধ হোক
মানবাধিকার পরিস্থিতি
মার্কিন যুক্তরাষ্ট্র প্রতিবছর মানবাধিকার চর্চাসংক্রান্ত যে প্রতিবেদন প্রকাশ করে, তাতে পৃথিবীর ১৯০টিরও বেশি দেশ ও অঞ্চলের মানবাধিকার, সুশাসন ও ন্যায়বিচারের বিষয়গুলো স্থান পায়। গত শুক্রবার প্রকাশিত ২০১০ সালের প্রতিবেদনে বাংলাদেশ অধ্যায়ের যে চিত্র তুলে ধরা হয়েছে, তাকে মোটেই ইতিবাচক বলা যাবে না। এতে র‌্যাপিড অ্যাকশন ব্যাটালিয়নসহ (র‌্যাব) আইনশৃঙ্খলা রক্ষাকারী বাহিনীর সদস্যদের হাতে অস্বাভাবিক মৃত্যু, বন্দী নির্যাতন এবং হয়রানিমূলক গ্রেপ্তার ও আটক রাখার ঘটনায় গভীর উদ্বেগ প্রকাশ করা হয়েছে। সরকার স্বীকার করুক বা না করুক, বিচারবহির্ভূত হত্যার ঘটনা ঘটেই চলেছে। এটি বন্ধে কোনো পদক্ষেপ নেই। বরং মন্ত্রী-প্রতিমন্ত্রীরা যখন বিচারবহির্ভূত হত্যা হচ্ছে না বলে ফলাও প্রচার চালান, তখন আইনশৃঙ্খলা রক্ষাকারী বাহিনীর সদস্যরা এই বেআইনি কাজে আরও উৎসাহিত হন। বিনা বিচারে আটক ও জিজ্ঞাসাবাদের নামে আসামির ওপর নির্যাতন চালানোর ঘটনা কমেছে বলা যাবে না। এসব ঘটনা কেবল আইনের শাসনের অন্তরায় নয়, রাজনৈতিক স্থিতিশীলতার ক্ষেত্রেও বড় বাধা। যেকোনো গণতান্ত্রিক সরকারের দায়িত্ব এসব বাধা দূর করে সমাজ ও রাষ্ট্রকে সঠিক ও সুস্থ পথে পরিচালনা করা। বর্তমান সরকার সেই অঙ্গীকার নিয়েই ক্ষমতায় আসে। আওয়ামী লীগ বিরোধী দলে থাকতে বিচারবহির্ভূত হত্যার তীব্র সমালোচনা করেছিল। এখন ক্ষমতায় এসে যদি তারা সেই একই কাজ করে, তাহলে আইনের শাসন প্রতিষ্ঠিত হবে কী করে? আইনশৃঙ্খলা রক্ষাকারী বাহিনীর সদস্যরা কীভাবে মানবাধিকার লঙ্ঘন করে চলেছেন, ঝালকাঠিতে এইচএসসি পরীক্ষার্থী লিমন হোসেনকে গুলি করে পঙ্গু করে দেওয়া তার একটি উদাহরণ মাত্র। এসব কঠোর হাতে বন্ধ করতে হবে।
এ ছাড়া মার্কিন প্রতিবেদনে বিচার বিভাগকে রাজনৈতিকীকরণের যে অভিযোগ আনা হয়েছে, তাও গুরুত্বের সঙ্গে আমলে নেওয়া প্রয়োজন। দেশের ভেতরেও বিষয়টি নিয়ে ব্যাপক আলোচনা হচ্ছে। রাষ্ট্রের তিনটি স্তম্ভ—আইনসভা, নির্বাহী বিভাগ ও বিচার বিভাগ নিজ নিজ এখতিয়ার মেনে কাজ করবে। কেউ কারও প্রতি হস্তক্ষেপ করবে না। এটাই হলো গণতন্ত্র ও আইনের শাসনের মূল কথা। আমাদের শাসকেরা বরাবর পূর্বসূরিদের মন্দ কাজের দৃষ্টান্ত দেন এবং সেটিই অনুসরণ করেন। এই রাজনৈতিক অপসংস্কৃতি থেকে বেরিয়ে আসতে হবে।
তবে স্বীকার করতে হবে, বর্তমান সরকারের আমলে ধর্মীয় ও নৃতাত্ত্বিক সংখ্যালঘুদের ওপর নির্যাতন-বৈষম্য অনেকটা কমেছে। ধর্ম বা বর্ণের নামে কারও প্রতি যাতে বৈষম্যমূলক আচরণ করা না হয়, সে ব্যাপারে সরকারকে আরও কার্যকর পদক্ষেপ নিতে হবে। এগিয়ে আসতে হবে মানবাধিকার সংগঠনগুলোকেও।
মার্কিন যুক্তরাষ্ট্রের প্রতিবেদনে উদ্বেগ প্রকাশ করা হয়েছে বলে নয়, দেশে আইনের শাসন প্রতিষ্ঠার স্বার্থেই আইনশৃঙ্খলা রক্ষাকারী বাহিনীর সদস্যদের লাগাম টেনে ধরা দরকার। নির্বাচনের আগে ক্ষমতাসীনেরা যেসব প্রতিশ্রুতি দিয়েছিল, সেগুলো রক্ষা করলেই দেশে মানবাধিকার পরিস্থিতির উন্নতি ঘটবে। তখন এসব নিয়ে বাইরের কেউ নাক গলাতে পারবে না।
গোধূলির ছায়াপথে
সব পেয়েছির হাটে
আবদুল গাফ্ফার চৌধুরী দেশবরেণ্য কলামিস্টদের মধ্যে একজন। লেখার আগে টেলিফোনটি সচল, লন্ডন শহরে অভিবাসী হওয়ার কারণে প্রয়োজন যন্ত্রটির। আরও আছে ইন্টারনেট, ফেসবুক, টুইটার। দেশ-বিদেশের দরকারি টেলিফোন নম্বর নোটবুকে, তাঁদের কাছে শুনে শুনে ছোটে তাঁর কলাম। তাঁর ঝরঝরে হাতের কুড়কুড়ে কথাবৃষ্টি কার না ভালো লাগে।
ছোট কলামিস্টদের আছে ছোট সুবিধা। ঘর থেকে শুধু দুই পা ফেললেই কাগজওয়ালা চিৎকার করে ফিরছে, ‘কাগজ আছে, কাগজ’। দৈনিক কাগজ বেরোচ্ছে ঢাকা শহর থেকেই এক শ, অথচ ওর কাগজ-ক্ষুধার যেন শেষ নেই। তার কাছেই খবর। আছে রিকশাওয়ালা, গন্তব্যে পৌঁছে দেন না শুধু, ওইটুকু সময়ের মধ্যে দেশের হালহকিকত ও সংবাদ বিশ্লেষণ তাঁর কাছেই টাটকা। খবরটি কী, যা টেলিভিশনের সুভাষিত বক্তব্যে অনুপস্থিত, রেডিওর গাঢ় গলায় অবহেলিত, খবরের কাগজে পাওয়া যায় না, তা হলো মানুষ দুর্বিষহ যন্ত্রণায় কাতর। যন্ত্রণাটি ক্ষুধার, যন্ত্রণাটি বাজারে গিয়ে কোনো কিছু কিনতে না পারার যন্ত্রণা। তাদের একজনের কাছে শোনা: ‘আমাগো প্যাটে লাত্থি দিলে কেউ বাঁচতে পারব না। ঢাকা ছহরে আমরা আছি দছ লাখ, খালি গাড়ি দিয়া রাস্তা ভরলে চলব না, আমাগো জায়গা দিতে অইব। চাউল-ডাইল, তরিতরকারি এগুলি কিনমু কী দিয়া, মাল কই?’
ঠ্যালাওয়ালা। ঘামে ভিজে গেছে সারা শরীর। আমার চেয়ে এক বছরের বড়, অর্থাৎ তাঁর বয়স ৭৫। বললেন, ‘আমাদের আর কোথায় গিয়ে ঠেলবেন? রাস্তা না বাড়িয়ে শুধু গাড়ি বাড়াচ্ছেন। গরিবদের না খাইয়ে শুধু নিজেরা বড়লোক হচ্ছেন। যেদিন আমরা ঠ্যালা দেব, সেদিন কোথায় যাবেন? দশ তালার জায়গায় বিশ তালা, তারপর ত্রিশ তালা, সেখানে গিয়েও শান্তি পাবেন না। আল্লার মাইর সেখানে গিয়েও আপনাদের তাড়া করবে। চাউল-ডাইল-তেল-নুন কোনোটাই সস্তা না। দিনে দিনে দাম বাড়ে। দেখার কেউ নাই।’
ফ্লাস্কের চা বিক্রেতা। বললাম, এই যে আপনি কলা-বিস্কিটসহ সকাল থেকে চা বিক্রি করছেন, আপনি কি একটা কলাও খেয়েছেন? উত্তর: ‘আমি খাইলে আমার পোলাপানরা কী খাইব? আমাগো কথা কি আপনারা ভাবেন, কেউ কি দুই কথা লেখেন? আমার দুই ছেলে ডায়রিয়ার ওষুধ খাইছে কলেরা হাসপাতাল থাইকা, [আইসিডিডিআরবি: লেখক] ওদের পেটের অসুখ ছিল না। এই ওষুধ খাওয়াইছে মিরপুর এলাকার সাড়ে এগারো নম্বরের লোকজনের ওপর, পরীক্ষাকরণের লাইগা। সমস্ত শরীর তাদের ফুইলা গেছে। দুই শ টাকার ওষুধ খাওয়াইছি। এখন জান যায়। শুনলাম, ভুল ওষুধ খাইয়াছে। ওদের ধরবে কেডা? দেশে আইন আছে? নাই। এর বেশি আমার কওনের কিছু নাই।’
পানওয়ালা, বিড়িওয়ালার কাছে খবর। হাটুরে, মাঠুরে, গাঁইয়ে, অগাঁইয়ে, সবার কথা বলতে গেলে আট টাকার মধ্যবিত্ত পাঠক অন্যদিকে ছুটবেন। তাই বলছি অন্য কথা।
ঢাকা শহরের বাজার চষে বেড়াই ছোট মাছের খোঁজে, ছোট কলামিস্টের বাড়তি সুবিধা। মাছুয়াদের কাছে পরিচিত ক্রেতা। বাড্ডার মাছুয়া বললেন, এই সরকারের ওপর আমি খুব খুশি। জিজ্ঞেস করলাম, এত খুশির কারণ কী? বললেন, এই প্রথম আমাদের কথা মনে কইরা সরকারে ইলেকট্রিক লাইট লাগাইছে মাছুয়াগো বাজারে। এইটা আগে কখনো হয় নাই। আরও যা বললেন তা শুনে আমি পুলকিত। ‘লেখাপড়ানের সুবিধার লাইগা সরকারে আমার পোলাপাইনের লাইগা টাকা দিছে, যাতে আমি তাগো লাইগা বই কিনা দিতে পারি।’
সব একসঙ্গে পাওয়া যাবে না। ‘সব পেয়েছির হাট’ বলে কিছু নেই। কিছু পাব, কিছু পাব না। লেখার সময় উল্টোটা নয়, ভালোটাও লেখা দরকার। আবার এমনও হয়, প্রশংসার খই ফুটিয়ে পুরস্কারের মালা গলায় তুলে নেওয়ার সময় ভাবি না সত্য-মিথ্যার প্রভেদ। মালাটা পেলেই হলো। সত্য প্রতারিত, মিথ্যা প্রশংসিত।
কাজের বুয়া নূরজাহান। বস্তি থেকে রোজ আসে পরিষ্কার করতে নাতি-নাতনি পরিবেষ্টিত দিনের জঞ্জাল। জিজ্ঞেস করলাম, কাল রাতের বৃষ্টির পর আজ সকালটা কেমন ঝকঝকে, তাই না?
রিকশাওয়ালা স্বামী জন্ডিসে ভুগছে তিন মাস। বলল, হ্যাঁ স্যার, ঘরে এক হাঁটু পানি, কাল সারা রাত ঠায় দাঁড়িয়ে ছিলাম।
রোজ সকালের মতো এসেছিল সকাল নয়টায়।
এক মিনিটও দেরি হয়নি তার।
অল্পবিদ্যা
আসুন, সভ্য হই!
রধানমন্ত্রীর অর্থনীতিবিষয়ক উপদেষ্টা আমার দিব্যচোখ খুলে দিয়েছেন। কিছুদিন আগে তিনি (মসিউর রহমান) বলেছেন, ভারতকে ট্রানজিট দেওয়ার বিনিময়ে কোনো কিছু চাওয়া হবে অসভ্যতা! আমি কত দিন ভেবেছি, বাংলাদেশের ভূমি, সড়ক, নদীপথ ব্যবহার করবে অন্য একটি দেশ; তার বিনিময়ে কিছু দেবে না আমাদের? ট্রানজিটের বিনিময়ে শুল্ক চাওয়া না হয় বারণ আছে আন্তর্জাতিক চুক্তিতে, কিন্তু ফি চাওয়া তো বৈধ ও যৌক্তিক! টেলিভিশনে এ কথা ইতিমধ্যে বলেও ফেলেছি।
কিন্তু মসিউর রহমান বলছেন, ফি চাওয়াও নাকি অসভ্যতা। তার মানে ফির কথা যাঁরা বলেছেন, তাঁরা অসভ্য। মুশকিলের ব্যাপার হচ্ছে, এমন অসভ্য আরও আছেন দেশে। দৈনিক আমার দেশ-এ (৬ এপ্রিল, ২০১১) দেখলাম, আইন মন্ত্রণালয় ত্রিপুরা রাজ্যে যন্ত্রাংশ পরিবহনের জন্য ভারতকে একতরফা ট্রানজিট দিতে রাজি হয়নি প্রথমে। মসিউর সাহেবই কোনো ফি যেন চাওয়া না হয়—এই মতামত দিতে আইন মন্ত্রণালয়কে বাধ্য করেছেন। অর্থাৎ মন্ত্রণালয়ের কর্মকর্তারা কেবল বাধ্য হয়ে সভ্য সেজেছেন।
তবে উপদেষ্টা নিজে যে খুব সভ্য মানুষ, তাতে সন্দেহ নেই। নিজের দেশের মানুষ ফি চাইলে তিনি অসভ্যতা হবে বলেছেন। কিন্তু চুক্তি থাকা সত্ত্বেও ভারত তিন বিঘা করিডর বাংলাদেশকে স্বাধীনভাবে ব্যবহার করতে দিচ্ছে না, সে বিষয়ে দৃষ্টি আকর্ষণ করা হলে তিনি এটিকে অন্য পক্ষের অসভ্যতা মনে করেননি। এমনকি তিনি আমাদের পরম বন্ধু রাষ্ট্রের কোনো সমালোচনাও করেননি এ কারণে। তিনি বরং বলেছেন, ‘একটি বিষয় হচ্ছে দেশের উত্তরাঞ্চলে, অপরটি হচ্ছে দেশের পূর্বাঞ্চলে। কাজেই দুটি বিষয় একভাবে মূল্যায়ন করা ঠিক হবে না (আমার দেশ, পূর্বোক্ত)।’
অসাধারণ সৌজন্যবোধ! আমার ধারণা, এই উপদেষ্টার কাছ থেকে সভ্যতা-ভব্যতা শিখে আমরা বহু সমস্যার সমাধান করতে পারি। যেমন: ভারত বা চীনের ভেতর নদীতে বাঁধ দেওয়া হলে বাংলাদেশের মাটিতে প্রতিবাদ করা যাবে না। কারণ দুই অঞ্চল এক নয়। সীমান্তে বাংলাদেশের মানুষকে গুলি করে মারলে দেশের ভেতর ভারতের কোনো সমালোচনা করা যাবে না। অঞ্চল তো ভিন্ন! বঙ্গোপসাগরে ভারত বা মিয়ানমার কোনো বিরোধপূর্ণ ব্লকে তেল-গ্যাস অনুসন্ধান শুরু করলে আমরাও অন্য কোনো ব্লকে তা শুরু করব না। কারণ একই। অর্থনীতিবিষয়ক উপদেষ্টার কাছে এভাবে সভ্যতা শিখলে আমাদেরই লাভ। কোনো দেশের সঙ্গে তাহলে আর কোনো বিরোধ থাকবে না আমাদের। আরও সভ্য জাতি হিসেবে আমরা পরিচিত হব তখন!
এই উপদেষ্টার ভাবাদর্শে দীক্ষিত হলে দেশের বহু সমস্যারও সমাধান সম্ভব। যেমন: চট্টগ্রামে পুলিশি নির্যাতন হলে ঢাকায় কোনো প্রতিবাদ করা যাবে না। কারণ দুই অঞ্চল তো এক নয়। সংসদে সরকারি দল খিস্তি-খেউড় করলে বিরোধীদের আসন থেকে কিছু বলা যাবে না। কারণ তারাও সংসদে ভিন্ন অঞ্চলে বসে। তাঁর ভাবাদর্শ সম্প্রসারিত করে আরও বহু বিরোধ এড়ানো সম্ভব। যেমন: বিএনপি আমলের দুর্নীতি বা সন্ত্রাসের বিচার হলে আওয়ামী লীগ আমলেরটাও করতে হবে, এর কোনো যুক্তি নেই। কারণ সময়কাল তো ভিন্ন!
সবাই এভাবে সভ্য হয়ে উঠলে দেশে কোনো প্রতিবাদ, হরতাল, হানাহানি হতো না। ব্যর্থ রাষ্ট্রের ইনডেক্স থেকেও বের হয়ে আসত বাংলাদেশ। জাতি, ধর্ম, ভাষা, সংস্কৃতি প্রায় সবার এক হওয়ার কারণে হোমোজিনিয়াস রাষ্ট্র হওয়ার কথা ছিল আমাদের। তিক্ত রাজনৈতিক বিরোধের কারণে তা হয়নি। আমার ধারণা, মসিউর রহমানের ভাবাদর্শ উদারভাবে প্রয়োগ করলে কোনো ভিন্নমত থাকত না দেশে। সংঘাত আর হানাহানিও হতো না। সত্যিকার হোমোজিনিয়াস রাষ্ট্র হিসেবে তরতর করে এগিয়ে যেতাম আমরা।
সরকারবিরোধীরা তা হতে পারল না। তবে আমার দুঃখ হচ্ছে, উপদেষ্টার কলিগদের কেউ কেউও তাঁর মতো সভ্য হতে পারেননি। যেমন: অর্থমন্ত্রী তাহলে কেমন করে বলেন যে কোনো ফ্রি ট্রানজিট দেওয়া হবে না! ভারতের যান বাংলাদেশের ভূমি ব্যবহার করার জন্য বাংলাদেশ অবশ্যই ফি চাইবে (ডেইলি স্টার, ৯ নভেম্বর, ২০১০)!
অর্থমন্ত্রীর এই অসভ্যতা অনেক বিশেষজ্ঞের মধ্যেও সংক্রমিত। তাঁরা যদি বিএনপিপন্থী বিশেষজ্ঞ হতেন, তাহলেও না হয় বুঝতাম। সিপিডির প্রধান ড. মোস্তাফিজুর রহমান তো তা নন। তিনি তাহলে কেন বলেন, ‘প্রথমে আমাদের ফ্রেইট ও পোর্ট চার্জ নিশ্চিত করতে হবে। এরপর ট্রানজিট ফি ঠিক করা খুবই প্রয়োজন, যার মধ্যে অন্তর্ভুক্ত থাকবে রক্ষণাবেক্ষণ খরচ, টোল এবং আমাদের ট্রানজিট ব্যবহার করে ভারতের যে অর্থ সাশ্রয় হলো, তার অর্ধেকের বেশি অর্থ (ডেইলি স্টার, ২৬ নভেম্বর, ২০১০)। আন্তদেশীয় যোগাযোগ বিশেষজ্ঞ রহমতউল্লাই বা কেন বলেন, ট্রানজিটের বিনিময়ে বাংলাদেশ অর্থনৈতিকভাবে বিপুল লাভবান হবে (পূর্বোক্ত)! গতকাল প্রথম আলোয় সাবেক কূটনীতিক আশফাকুর রহমান বললেন, ভারত যদি এতে আর্থিকভাবে লাভবান হয়, তাহলে শুল্ক বা মাশুল ‘অবশ্যই দেওয়া উচিত’। কী অসভ্য কথা!
দেশ ভরে গেছে অসভ্যতায়। মসিউর সাহেবের কাছ থেকে আমাদের সভ্যতা শিখতে হবে। তাঁর সভ্যতাতত্ত্বে আমার মনে বহুদিনের জমে থাকা প্রশ্নের উত্তর পেয়েছি। মন্ত্রীরা গোপনীয়তার শপথ নেন, উপদেষ্টারা এ ধরনের শপথ নেন না। কাজেই উপদেষ্টারা মন্ত্রিপরিষদের সভায় উপস্থিত থাকলে রাষ্ট্রের গোপনীয়তা নষ্ট হয়। এ কারণে আগে (এমনকি শেখ হাসিনার প্রথম আমলেও) কখনো তাঁরা মন্ত্রিপরিষদের সভায় উপস্থিত থাকতে পারতেন না। অথচ এই সরকারের আমলে নজিরবিহীনভাবে মসিউর রহমানরা মন্ত্রিপরিষদের সভায় উপস্থিত থাকছেন। কেন থাকছেন তা এখন বোধহয় বুঝতে পারছি। কিছু অসভ্য লোক মন্ত্রিসভায় নিশ্চয়ই আছেন। মসিউর রহমানরা সম্ভবত দায়িত্ব নিয়েছেন তাঁদের সভ্য করে তোলার!
প্রত্নতত্ত্ব
মন ব্যথা কাহারে জানাই
রাজশাহীর তানোর উপজেলার গাঙহাটি জিয়োতকুড়ি গ্রামের একটি মজাপুকুর পুনঃখননকালে ৩০ ফুট গভীরে একটি ইমারতের ধ্বংসাবশেষ পাওয়া গেছে। পত্রিকায় প্রকাশিত খবরে জানা গেছে, এখান থেকে একটি প্রস্তর নির্মিত ভাস্কর্যও সংগৃহীত হয়েছে, যা এখন স্থানীয় পুলিশের হেফাজতে রয়েছে। ধারণা করা হচ্ছে, স্থাপনাটি গুপ্ত আমলের। একই শাসনামলের আরও তিনটি প্রত্নপীঠ (mound) পাওয়া গেছে এই তানোরের বিহারৈইল, ধানোরা ও পাড়িশোঁ গ্রামে। সদ্য আবিষ্কৃত গাঙহাটি জিয়োতকুড়ির আশপাশেই কামারগাঁও ইউনিয়ন পরিষদের অধীনে ওই প্রত্নপীঠগুলো কামারগাঁও ইউপির অন্তর্ভুক্ত। প্রত্নতাত্ত্বিকদের অনুমান, খ্রিষ্টীয় চতুর্থ-পঞ্চম শতকে গুপ্ত সম্রাট শ্রীগুপ্তের শাসনামলে এসব অঞ্চলেও গুপ্ত প্রাধান্য স্পষ্ট হয়ে উঠেছিল। গুপ্ত শাসনকালে পুণ্ড্রবর্ধনভুক্তি বেশ কটি মণ্ডলে বিভক্ত ছিল। অনুমান করা হচ্ছে, তানোরের এই অঞ্চল কোনো একটি মণ্ডলে ছিল। প্রখ্যাত প্রত্নতত্ত্ববিদ কাশীনাথ দীক্ষিত তাঁর ১৯২২-২৩ খ্রিষ্টাব্দে প্রকাশিত ‘আর্কিওলজিক্যাল সার্ভে অব ইন্ডিয়ার অ্যানিউআল রিপোর্ট’-এ লিখেছেন, গুপ্ত আমলে বিশাল এলাকা নিয়ে এখানে একটি প্রাচীন নগর গড়ে উঠেছিল। তিনি এসব স্থান সরেজমিনে পরিদর্শন করে ১৯২১ সালে প্রত্নতাত্ত্বিক উৎখনন কাজ সম্পন্ন করেন। এই উৎখননেই এখানকার প্রত্নপীঠ থেকে বেলেপাথরে তৈরি সারনাথ ঘরানার গুপ্ত আমলের একটি বুদ্ধমূর্তি উদ্ধার করা হয়। মূর্তিটি বর্তমানে রাজশাহী বিশ্ববিদ্যালয় পরিচালিত বরেন্দ্র গবেষণা জাদুঘরের সংগ্রহে রয়েছে। ভারতীয় পুরাতত্ত্ব বিভাগের মহাপরিচালক বি স্পুনারও গুপ্ত আমলে তৈরি এই মূর্তিটির বিষয়ে বিস্তারিত তথ্য ১৯২২-২৩ খ্রিষ্টাব্দে প্রকাশিত রিপোর্টে লিপিবদ্ধ করেছেন। কেবল সারনাথ রীতির বুদ্ধমূর্তিই নয়, আরও বেশ কিছু বুদ্ধমূর্তি ও যক্ষীর মূর্তি ওই খননকালে পাওয়া গেছে। কাশীনাথ দীক্ষিত তাঁর প্রতিবেদনে তানোরে ধ্বংসপ্রাপ্ত প্রাচীন ইমারতগুলোর যে বর্ণনা দিয়েছেন, গাঙহাটি জিয়োতকুড়ির ইমারতের সঙ্গে তা অনেকটাই সাদৃশ্যযুক্ত। এখানকার ইমারতের দেয়ালও দীক্ষিত বর্ণিত অন্য প্রত্নপীঠের ইমারতের দেয়ালের সমান পুরু, ১ দশমিক ৩৮ থেকে ১ দশমিক ৪৬ মিটার। তবে বিহারৈইল, ধানোরা, পাড়িশোঁ স্তূপের তুলনায় গাঙহাটি জিয়োতকুড়ির স্তূপের গভীরতা সামান্য একটু বেশি। বিহারৈইলে খননকাজ সম্পন্ন হলেও ধানোরা কিংবা পাড়িশোঁতে সে সময় কোনো প্রত্নতাত্ত্বিক খননকাজ হয়নি। তবে প্রত্নতাত্ত্বিক জরিপ রিপোর্টে স্তূপগুলো চিহ্নিত করে রিপোর্টে বিস্তারিত তথ্য প্রকাশ করা হয়। রিপোর্টে উল্লেখ আছে, বিহারৈইলের মতো ধানোরা ও পাড়িশোঁর ‘রাজবাড়ি’ এবং ‘বুরুজে’র কথা। পাড়িশোঁর চারদিকই ছিল পরিখাবেষ্টিত। এগুলো এখন প্রায় মজে গেছে। রাজশাহীর ইতিহাস গ্রন্থে কাজী মোহাম্মদ মিছের পাড়িশোঁয় শিল্প সুষমামণ্ডিত রিলিফ পদ্ধতির বামন বারাহীর প্রস্তর ভাস্কর্য পাওয়া গেছে বলে জানিয়েছেন।
বঙ্গে গুপ্তাধিকারের অনন্য কেন্দ্র তানোরের বিহারৈইল, ধানোরা, পাড়িশোঁ ঘুরে বোঝার উপায় নেই, ব্রিটিশ-ভারতের পুরাতত্ত্ব বিভাগের শনাক্ত করা ও সংরক্ষিত জায়গা ছিল এগুলো। এসব প্রত্নপীঠ এখন রূপান্তরিত হয়েছে বসতবাড়ি আর কৃষিজমিতে। বিহারৈইলের একাংশ এখন কবরস্থান হিসেবে ব্যবহূত হচ্ছে। গাঙহাটি জিয়োতকুড়ির ভাগ্যেও ভবিষ্যতে এমন কিছুই হয়তো ঘটবে। মজাপুকুর পুনঃখনন করে মৎস্য চাষ প্রকল্প তো শুরুই হয়ে যাবে। এমন ঘটনা অনেক জায়গায়ই ঘটেছে। বিদ্রোহী কৈবর্ত রাজাদের বিজয়ের স্মারক ধীবর দিঘি এখন মৎস্য চাষ প্রকল্পের আওতায় চলছে—দেশে আমিষের তো বড় অভাব।
দেশের ঐতিহাসিক কীর্তি রক্ষার জন্য অনেক লেখালেখি হচ্ছে। মিছিল-আন্দোলনও হয়েছে, এখনো হচ্ছে। বস্তুত অর্থে কাজের কাজ তো কিছুই হচ্ছে না। সারা জীবন সীমিত ক্ষমতা নিয়ে এ বিষয়ে আমিও সাধ্যমতো সামান্য কিছু লেখালেখির চেষ্টা করেছি। দেশের প্রাচীনতম সংগ্রহশালায় প্রায় দুই দশক পরিচালকের দায়িত্ব পালন করেছি। দেশের প্রাচীন পুরাকীর্তির স্মৃতিবহ স্থানগুলো ঘুরে ঘুরে দেখার সুযোগ হয়েছে। দেখে কষ্ট পেয়েছি। এ নিয়ে লেখালেখি করেছি। ঢাকার বিনত বিবির মসজিদ ভেঙে ফেলা হয়েছে, দেশের অনেক ঐতিহাসিক ইমারত ভেঙে আধুনিক স্থাপনা তৈরি করা হচ্ছে, ঐতিহ্যবাহী ভবন সংরক্ষণের নামে ভবনের চরিত্র বিকৃত করা হচ্ছে প্লাস্টার সিমেন্টের প্রলেপ লাগিয়ে। এই কাগজেই অনেক লিখেছি। কে শোনে কার কথা! আমাদের পূর্ণাঙ্গ জাতীয় ইতিহাস রচনার ক্ষেত্রে এসব ঐতিহাসিক ও প্রত্নতাত্ত্বিক নিদর্শনের গুরুত্ব বোধহয় সবচেয়ে বেশি। একদিন নিশ্চয়ই সময় আসবে সেই কাজ শুরু করার। এই কাজের দায়িত্বপ্রাপ্ত ব্যক্তিরা অবিমৃশ্যকারিতার জন্য নিশ্চয় আমাদেরই দোষারোপ করবেন। অস্বীকার করার উপায় নেই, এ যে ক্ষমার অযোগ্য অপরাধ আমাদের। এসব দেখার, প্রতিকারের কেউ কী নেই? স্বগত গুনগুন করে গাইতে ইচ্ছে করে, ‘মন ব্যথা কাহারে জানাই’।
যথাযথ বাস্তবায়নে গুরুত্ব দিতে হবে
পঞ্চবার্ষিক পরিকল্পনা
ষষ্ঠ পঞ্চবার্ষিক পরিকল্পনার খসড়া দলিলের ওপর আলোচনায় বিভিন্ন দাতা সংস্থা ও উন্নয়ন-সহযোগীরা যেসব পরামর্শ দিয়েছে, তা নতুন কিছু না হলেও গুরুত্বের দিক থেকে অবশ্যই অগ্রাধিকার দাবি করে। যেমন—সুনির্দিষ্ট নীতি ও কৌশল গ্রহণ, খাদ্যনিরাপত্তায় আরও মনোযোগী হওয়া, কর্মসংস্থানে বেসরকারি খাতের ওপর জোর দেওয়া প্রভৃতি নিশ্চয়ই দরকার। এসব কথা দাতাদের কাছ থেকে পরামর্শ হিসেবে আসতে হবে কেন? আমাদের দেশের নীতি-নির্ধারকদেরই তো মাথাব্যথা হওয়া উচিত। যেহেতু দেশে অনেক বড় বড় পরিকল্পনা শেষ পর্যন্ত সঠিকভাবে বাস্তবায়িত হয় না, যখন যেটা করা দরকার সেটা নানা কারণে, এমনকি রাজনৈতিক কারণে ফেলে রাখা হয়, সরকারের বদল হলে পরিকল্পনা গুরুত্বহীন হয়ে পড়ে, সে কারণেই দাতাদের বারবার এসব অতিসাধারণ কিন্তু অবশ্যকরণীয় কথাগুলো বলতে হয়। আর আমাদেরও মাথা ঝাঁকিয়ে ‘ঠিক, ঠিক’ বলে যেতে হয়।
খসড়া অনুযায়ী, পঞ্চবার্ষিক পরিকল্পনা বাস্তবায়ন করতে প্রায় সোয়া ১৩ লাখ কোটি টাকা ব্যয় হবে, যার ৭ দশমিক ২ শতাংশ দেবে দাতারা। সুতরাং তাদের ভালো পরামর্শগুলো গুরুত্বের সঙ্গে নিতে তো আপত্তি নেই। কিন্তু সেটা শুধু কথায় নয়, কাজেও হতে হবে। খসড়া দলিল অনুযায়ী, ২০১৪-১৫ অর্থবছর নাগাদ মোট দেশজ উৎপাদন (জিডিপি) প্রবৃদ্ধি ৮ শতাংশে উন্নীত হওয়ার কথা। প্রতিবছর গড় প্রবৃদ্ধি হবে ৭ শতাংশ। কিন্তু এখন পর্যন্ত প্রবৃদ্ধি ৬ না সাড়ে ৬, সেই বিতর্কে ঘুরপাক খাচ্ছে। সুতরাং ৮ শতাংশে যেতে হলে আরও কী করা দরকার, সেদিকে নজর দেওয়া দরকার।
কৃষি ও শিল্পে উৎপাদন বাড়াতে হলে অন্যান্য বিষয়ের পাশাপাশি বিদ্যুৎ-গ্যাসের পর্যাপ্ত সরবরাহ নিশ্চিত করতে হবে। নিরবচ্ছিন্ন বিদ্যুতের ব্যবস্থা ছাড়া উৎপাদন বৃদ্ধির আশা দুরাশা মাত্র। কিন্তু সেই বিদ্যুতের অবস্থা কী? নতুন নতুন বিদ্যুৎকেন্দ্র স্থাপন করা হচ্ছে ঠিকই, কিন্তু তার সুফল কবে পাওয়া যাবে, তা এখনো নিশ্চিতভাবে বলা মুশকিল। রপ্তানি-আমদানি বাড়াতে হবে। কিন্তু সে জন্য দরকার বন্দরের সুষ্ঠু ও দক্ষ কার্যক্রম অব্যাহত রাখা। বন্দরের ব্যবস্থাপনা উন্নত করার ওপর যতটা জোর দেওয়া দরকার, তা কি দেওয়া হচ্ছে? যেকোনো বিচারে বন্দরের দক্ষতা যে প্রশ্নসাপেক্ষ, তা বলার অপেক্ষা রাখে না।
আরেকটি সমস্যা হলো দুর্নীতি। বিশেষজ্ঞদের এক হিসাব অনুযায়ী, দুর্নীতি যদি মোটামুটি নিয়ন্ত্রণে আনা যায়, তাহলে প্রবৃদ্ধি ২ থেকে আড়াই শতাংশ বেড়ে যাবে। এখন যদি প্রবৃদ্ধি হয় ৬ শতাংশ, তাহলে শুধু দুর্নীতি নিয়ন্ত্রণ করেই এক বছরে ৮ থেকে সাড়ে ৮ শতাংশ প্রবৃদ্ধি অর্জন সম্ভব। সরকার কেন এই কাজে বেশি গুরুত্ব দিচ্ছে না? দুর্নীতি দমন কমিশনকে (দুদক) শক্তিশালী করলে এ ব্যাপারে সুফল পাওয়ার সুবর্ণ সুযোগ রয়েছে। কিন্তু সরকার বরং কীভাবে দুদককে আরও দুর্বল করা যায়, সে চেষ্টাই করছে।
খসড়া দলিলটি দ্রুত চূড়ান্ত এবং এর যথাযথ বাস্তবায়নে অগ্রাধিকার দিতে সরকার কতটা প্রস্তুত, তার ওপরই নির্ভর করে আলোচ্য পঞ্চবার্ষিক পরিকল্পনার ভবিষ্যৎ।
গদ্যকার্টুন
ব্যাটিং কোচ বোলিং কোচের মতো ‘টকিং’ কোচ চাই
ওয়েস্ট ইন্ডিজের মাঠে বাংলাদেশ হোয়াইটওয়াশ করেছিল ওয়েস্ট ইন্ডিজকে। ওই সময় ওখানকার কাগজে প্রচ্ছদকাহিনি করা হয়েছিল সাকিব আল হাসানকে নিয়ে, তার শিরোনাম ছিল আইস-ম্যান। বরফমানুষ। সাকিব সহজেই মাথা গরম করেন না বলে তাঁর খ্যাতি ছিল। তাঁর যে জিনিসটা আমার সবচেয়ে ভালো লাগে, তা হলো তাঁর মুখের হাসি। খুব দুঃসময়ে ব্যাট করতে নেমেও তাঁর মুখের হাসিটা তিনি ধরে রাখতে পারেন।
সাকিব আল হাসান সদ্য সমাপ্ত বিশ্বকাপের সময় নানা বিতর্কের জন্ম দিয়েছেন। ওয়েস্ট ইন্ডিজের সঙ্গে ৫৮-বিপর্যয়ের পর যখন সাবেক ক্রিকেটাররা টেলিভিশন টক শোতে বলতে লাগলেন, টিমের কোনো গেম-প্ল্যান ছিল না, তখন এই বরফমানুষটা মাথা ঠান্ডা রাখতে পারলেন না; বলে ফেললেন, সাবেক ক্রিকেটাররা যাঁরা এসব বলছেন, তাঁরা কে কী করেছেন আমরা জানি, রেকর্ড বইয়ে সব লেখা আছে, তাঁরা এত কথা বলেন কেন? এই উক্তি যেন খড়ের গাদায় দেশলাইয়ের কাঠি ছুড়ে ফেলল। দাউদাউ করে আগুন জ্বলে উঠল। দর্শকদের দুয়োধ্বনির জবাবে তিনি যে সাংকেতিক ভাষা ব্যবহার করেছেন, সেটা নিয়ে পত্রপত্রিকায় ও ইন্টারনেটে নিন্দার ঝড় বয়ে গেল। আর অস্ট্রেলিয়ার বিরুদ্ধে চলতি ওয়ানডে সিরিজের প্রথম ম্যাচের পর সংবাদ সম্মেলনে সাংবাদিকদের প্রশ্নবাণের জবাবে তিনি যে অসহিষ্ণু হয়ে পড়েছিলেন, তাও স্পষ্ট। গত পরশুর প্রায় সব কাগজেই তাঁর এই পারফরম্যান্সের সমালোচনা করা হয়েছে। দু-একটা কাগজে বলা হয়েছে, কেবল প্রতিপক্ষের আগুনে ফাস্ট বল খেলতে শিখলে চলবে না, তাঁকে শিখতে হবে সংবাদ সম্মেলনে প্রশ্নের বল কীভাবে মোকাবিলা করতে হয়!
কথাটা কিন্তু কেবল কথার কথা নয়, এটা একটা গুরুতর বিষয়। সাকিব আল হাসান কেবল একজন ২৪ বছরের যেকোনো তরুণ নন, তিনি বাংলাদেশ ক্রিকেট দলের অধিনায়ক। তিনি কেবল তাঁর নিজেকে প্রতিনিধিত্ব করেন না, তিনি বাংলাদেশকেই প্রতিনিধিত্ব করেন, তিনি আমাদের রাষ্ট্রদূত। তাঁর প্রতিটি কথা, প্রতিটি আচরণ, প্রতিটি পদক্ষেপ হতে হবে মাপা; কারণ, তাঁর মুখ দিয়েই কথা কয়ে উঠছে বাংলাদেশ। তার ওপর তিনি এ দেশের কোটি তরুণের আইডলও। তাঁকে দেখেই শিখবে দেশের শিশু-কিশোর-তরুণেরা। কাজেই তিনি যে কেবল ভালো ব্যাট করবেন, ভালো বল করবেন, ভালো ফিল্ডিং করবেন, মাঠের খেলায় ভালো অধিনায়কত্ব করবেন, তা-ই প্রত্যাশিত নয়; তিনি চলায়-বলায়-আচারে-ব্যবহারে—সবদিক দিয়েই একজন আইডলের মতো আচরণ করবেন, এটা আমাদের প্রত্যাশিত।
বাংলাদেশ ক্রিকেট দলের বোলিং কোচ আছেন, ব্যাটিং কোচ আছেন, ফিল্ডিং কোচ আছেন, এবার একজন টকিং কোচ চাই, যিনি শেখাবেন কোন কথা কীভাবে বলতে হবে, কোন কথার জবাব দিতে হবে, কোন কথাটা ব্যাটসম্যানের বল ছেড়ে দেওয়ার মতো করে ছেড়েই দিতে হবে। ফিল্ডাররা যখন স্লেজিং করেন, তখন ব্যাটসম্যানদের যেমন মাথা ঠান্ডা রাখতে হয়, তেমনি সাংবাদিকেরা, ক্রীড়া-ভাষ্যকারেরা যখন সমালোচনার তুবড়ি ছোটাবেন, তখনো তাঁদের মাথা ঠান্ডা রাখতে হবে, ব্যাট সরিয়ে নিতে হবে, মুখ বন্ধ রাখতে হবে। দল জিততে থাকলে অবশ্য এই সবই সহজ হয়ে যায়, কিন্তু দল যখন হারতে থাকে, তখন সবই কঠিন মনে হয়। সেই কঠিন কাজটাই সহজভাবে করতে পারতে হবে একজন অধিনায়ককে।
দেশের শিশু-কিশোরেরা সাকিব আল হাসানকে দেখে শিখবে, কিন্তু ২৪ বছরের এই তরুণটি শিখবেন কার কাছ থেকে? বিশেষ করে সেই দেশে, যে দেশে নেতা-নেত্রীরা কথা বলেন না যেন ঝগড়া করেন। যে দেশে জাতীয় সংসদের স্পিকারকে বারবার সতর্ক করে দিতে হয় সংসদ সদস্যদের, তাঁরা যেন শালীন ভাষায় কথা বলেন। সেই দেশে, যে দেশের একজন জাতীয় নেত্রী আরেকজন নেত্রী সম্পর্কে বলে ফেলেন, উনি উন্মাদ হয়ে গেছেন। যে দেশের সরকারি দলের যুব সংগঠনের নেতারা সভা করে বলেন, তাঁদের অমুক তিন মন্ত্রী যেন মুখ বন্ধ করে রাখেন, কারণ ওই মন্ত্রীরা মুখ খুললেই ‘ফাউল’ হয়ে যায়।
কাজেই ‘টকিং কোচ’ যে কেবল আমাদের ক্রিকেট দলের জন্য লাগবে, তা-ই নয়; টকিং কোচ লাগবে আমাদের জাতীয় নেতা-নেত্রীদের জন্যও। আমাদের প্রধানমন্ত্রী একবার এক সাক্ষাৎকারে বলেছিলেন, ছোটবেলা থেকেই তিনি মুখের ওপরে অপ্রিয় সত্য কথা বলে ফেলতে অভ্যস্ত। ওটা ছোটবেলার গুণ বলে বিবেচিত হতে পারে, সাধারণ মানুষের জন্যও ওটা একটা সদভ্যাস বলেই গণ্য হবে, কিন্তু যখন আপনি দেশের প্রধানমন্ত্রী কিংবা বিরোধী নেত্রী, যখন আপনি প্রতিনিধিত্ব করেন একটি দেশকে বা দেশের অনেক মানুষকে, তখন অনেক সময় কথা কম বলা, না বলা, কৌশলী হওয়াই হতে পারে রাষ্ট্রনায়কোচিত গুণ। আগেকার দিনে রাজা-বাদশাদের সভায় বিদূষক থাকতেন, বীরবল কিংবা দোপেয়াজা বা গোপাল ভাঁড়, অপ্রিয় কথাগুলো তাঁদের মুখ দিয়েই বেরোত, কিন্তু আজকাল দেখি গোপাল ভাঁড়ের দায়িত্ব আমাদের বড় নেতারাই নিজের মুখে তুলে নিয়েছেন। সব অপ্রিয় কথা কেন শেখ হাসিনাকেই বলতে হবে? তিনি তো কেবল আওয়ামী লীগের নেত্রী নন, তিনি দেশের প্রধানমন্ত্রী, বাংলাদেশের ১৬ কোটি মানুষেরই তিনি নেত্রী। যে কথা আওয়ামী লীগের ওয়ার্ড কমিটির নেতার মুখে মানায়, সেই কথা তাঁর মুখে কেন আমরা শুনব? সর্বশেষ জাতীয় নির্বাচনে আওয়ামী লীগ যে এত ভালো করল, তার একটা কারণ শেখ হাসিনা ভোটের আগে কথা বলেছিলেন অত্যন্ত মেপে এবং তাঁর মুখ থেকে অপ্রয়োজনীয় কথা শোনা যায়নি বললেই চলে। কিন্তু আজকাল দেখা যাচ্ছে, তিনি আবার মুখ খুলেছেন। আমাদের মনে আছে, ১৯৯১ সালের নির্বাচনের আগে তাঁর বেতার-টেলিভিশন ভাষণে আক্রমণাত্মক বচনের সমালোচনা হয়েছিল প্রচুর; অনেকে মনে করেন, ওই এক ভাষণই ছিল ভোটারদের মন পাল্টে দেওয়ার জন্য যথেষ্ট। ১৯৯৬ সালের নির্বাচনের আগে শেখ হাসিনা ছিলেন যথেষ্টই বিনয়ী। তুলনায় বিএনপি ছিল ঔদ্ধত্যপূর্ণ। বদরুদ্দোজা চৌধুরী টেলিভিশন অনুষ্ঠানে বলেছিলেন, আগামী ২০ বছরেও বিএনপি বিরোধী আসনে বসবে না। সেই নির্বাচনেই মানুষ বিএনপিকে তার আসন চিনিয়ে দিয়েছিল।
কাজেই আমাদের খেলোয়াড়দের যেমন, আমাদের নেতা-নেত্রীদেরও তেমনি কথা বলার কোচিং করতে হবে, সম্ভবত কথা বলার চেয়েও শিখতে হবে কথা না বলাটা। ক্রিকেটে যেমন বল না খেলাটাও একটা খেলা, তেমনি রাজনীতিতেও কথা না বলাটাও একটা রাজনীতি।
মহাবীর আলেকজান্ডার রাজ্যের পর রাজ্য জয় করে আসেন ভারতে, খ্রিষ্টপূর্ব ৩২৬ সালে। ঝিলম নদীর তীরে রাজা পুরু তাঁকে রুখে দাঁড়ান। রক্তক্ষয়ী যুদ্ধ হয়। পুরু পরাজিত হন। তাঁকে বন্দী করে আলেকজান্ডারের সামনে আনা হয়। আলেকজান্ডার তাঁকে জিজ্ঞেস করেন, আপনি আমার কাছে কী রকম ব্যবহার আশা করেন? পুরু জবাব দেন, একজন রাজার কাছে আরেকজন রাজা যে রকম ব্যবহার আশা করতে পারে, আমি আপনার কাছে সেই রকম ব্যবহারই আশা করি। আলেকজান্ডার তাঁর কথায় মুগ্ধ হয়ে তাঁকে মুক্তি দেন এবং রাজ্য ফিরিয়ে দেন।
আমরা বাংলাদেশের অধিনায়কদের কাছ থেকে, তিনি বাংলাদেশ জাতীয় দলের অধিনায়কই হোন, আর বাংলাদেশ নামের দেশটার অধিনায়ক হোন, অধিনায়কোচিত আচার-আচরণ, উক্তি, বক্তৃতা আশা করি। তাঁরা যখন বাজে কথা বলেন, তখন কেবল তাঁদের নিজেদের ভাবমূর্তি ক্ষুণ্ন হয় না, দেশের মানুষও অধোবদন হয়ে পড়ে।
মানবাধিকার
পুলিশ পাহারায় লিমনের চিকিৎসা!
জাতীয় মানবাধিকার কমিশনের চেয়ারম্যান ড. মিজানুর রহমান কাঁদছেন। তাঁর গলা ভারী হয়ে আসছে। তিনি কথা বলতে পারছেন না। এইচএসসি পরীক্ষার্থী লিমন ও তার পরিবারের অসহায়ত্বকে ছাপিয়ে ড. মিজানুর রহমানের এই অসহায়ত্বের রূপ সারা দেশের মানুষ টেলিভিশনের খবরে দেখেছে। দেশের আইনশৃঙ্খলা আর মানবাধিকার পরিস্থিতি একটি বিশেষ বাহিনী কোন পর্যায়ে নিয়ে যাচ্ছে, সেটি বোঝার জন্য এর চেয়ে ভালো উদাহরণ আর কী হতে পারে। অথচ স্বরাষ্ট্রমন্ত্রী সাহারা খাতুন প্রতিনিয়তই বলছেন, দেশের আইনশৃঙ্খলা পরিস্থিতি অতীতের যেকোনো সময়ের চেয়ে ভালো। এমনকি গত ২৩ মার্চ সন্ধ্যায় সংসদের বৈঠকেও তিনি একই কথার পুনরাবৃত্তি করলেন। আর লিমনের পায়ে র‌্যাবের গুলি করার ঘটনাটিও ঘটে সে দিনই। অর্থাৎ লিমনের ট্র্যাজেডি আর মন্ত্রীর কমেডি মঞ্চায়িত হয়েছে একই সঙ্গে।
ঘটনাটি প্রথম ছাপা হয় প্রথম আলোয় ৬ এপ্রিল। প্রথম পৃষ্ঠায় বক্স আকারে ‘চরম নিষ্ঠুরতা’ শিরোনামের এই সংবাদে বলা হয়েছে, ঝালকাঠির রাজাপুর উপজেলার সাতুরিয়া গ্রামের দিনমজুর তোফাজ্জল হোসেনের ছোট ছেলে লিমন। কাঠালিয়া পিজিএস কারিগরি কলেজের এইচএসসি পরীক্ষার্থী সে। গত ২৩ মার্চ বিকেলে লিমন মাঠ থেকে গরু আনতে বাড়ির বাইরে যায়। পথে স্থানীয় শহীদ জমাদ্দারের বাড়ির সামনে র‌্যাবের একটি দল তাকে সামনে পেয়ে শার্টের কলার ধরে নাম জিজ্ঞেস করে। লিমন নিজেকে ছাত্র বলে পরিচয় দেয়। কিন্তু র‌্যাবের এক সদস্য কথাবার্তা ছাড়াই তার বাঁ পায়ে অস্ত্র ঠেকিয়ে গুলি করে দেন। পঙ্গু হাসপাতালে আনলে চিকিৎসকেরা তার পা কেটে ফেলে দেন।
তবে এই নির্মম ঘটনা নিয়ে আগের মতোই বক্তব্য দিয়েছে র‌্যাব। র‌্যাবের আইন ও জনসংযোগ শাখার পরিচালক কমান্ডার এম সোহায়েল সাংবাদিকদের বলেছেন, ‘এ রকম একটি পরিস্থিতিতে যেকোনো পক্ষের কেউ আহত বা নিহত হতে পারে। কিন্তু আল্লাহর রহমতে কেউ নিহত হয়নি, একজন গুলিবিদ্ধ হয়েছে।’
ড. মিজানুর রহমান মানবাধিকারকর্মী ও সংবেদনশীল মানুষ। কিন্তু তাঁর কান্নার মধ্য দিয়ে মূলত মানবাধিকার কমিশনের প্রাতিষ্ঠানিক অসহায়ত্বই ফুটে উঠেছে। তিনি আবেগঘন কণ্ঠে বলেছেন, লিমনের ঘটনা সারা দেশের অসহায়, দরিদ্র ও দুঃখী মানুষের মানবাধিকার চিত্রের প্রতিনিধিত্ব করছে। মানবাধিকার কমিশনের চেয়ারম্যান স্বরাষ্ট্রমন্ত্রীকে অনুরোধ করেছেন তদন্ত কমিটি গঠন করে ঘটনাটি খতিয়ে দেখার জন্য। আমরা সবাই জানি, এ ধরনের তদন্ত কমিটির কাজ ও এর ফলাফল কী হয়? এই মর্মান্তিক ঘটনায় মানবাধিকার কমিশনের ভূমিকা কী হবে, তা আমরা জানতে পারিনি।
লিমন এখনো পুলিশ পাহারায়। রাষ্ট্রীয় কোষাগারের অর্থ খরচ করে লিমনের চারপাশে পাহারা বসানো হয়েছে। কী অদ্ভুত কর্মযজ্ঞ! দোর্দণ্ড প্রতাপে যখন অনেক সন্ত্রাসী ও চাঁদাবাজ নাকের ডগায় ঘুরে বেড়ায়, তখন লিমন পুলিশবেষ্টিত। গুরুতর আহত ও পা হারানো লিমনের পাহারায় পুলিশ বসানো হলেও যারা তাকে গুলি করেছে, তাদের বিরুদ্ধে কোনো ব্যবস্থা নেওয়া হয়নি। অতীতেও লিমনের মতো অনেকে কোনো অপরাধ না করেও র‌্যাব-পুলিশের হাতে নিগৃহীত হয়েছে। অনেকে কথিত ‘বন্দুকযুদ্ধে’ নিহত হয়েছে। কিন্তু কোনো বিচার হয়নি। কেউ অপরাধ করলে তাঁর বিরুদ্ধে আইনশৃঙ্খলা রক্ষাকারী বাহিনী আইনানুগ ব্যবস্থা নিতে পারে। কিন্তু বিচারের আগেই তাকে শাস্তি দিতে পারে না।
তবে লিমনের ঘটনাটি বিচ্ছিন্ন নয়। দেশের বিভিন্ন স্থানে আইনশৃঙ্খলা রক্ষাকারী বাহিনীর হাতে এ রকম নিরীহ মানুষের নির্যাতনের ঘটনা আকসার ঘটছে। সব ঘটনা গণমাধ্যমে আসে না। লিমনের ঘটনাটি দেশের শীর্ষ দৈনিক গুরুত্ব দিয়ে ছেপেছে বলেই এটি নিয়ে এখন সারা দেশে এত আলোচনা। ধরে নিচ্ছি, এ ঘটনার সুষ্ঠু তদন্ত হবে এবং দোষী ব্যক্তিদের শাস্তিও হবে। কিন্তু দিনমজুরের ছেলে কিশোর লিমনের ভবিষ্যৎ কী। সে কি তার হারানো পা-টি ফিরে পাবে? সে কি আর পড়ালেখা করতে পারবে? যে স্বপ্ন নিয়ে সে বেড়ে উঠছিল, সেই স্বপ্ন কি সে আর দেখার সাহস পাবে? সর্বোপরি আইনশৃঙ্খলা রক্ষাকারী বাহিনীর প্রতি তার যে ঘৃণা তৈরি হলো, সেটি কি কখনো মুছবে?
আমরা জানতে চাই, লিমন কত বড় সন্ত্রাসী। র‌্যাবের হাতে যদি পর্যাপ্ত তথ্যপ্রমাণ থাকে, তাহলে তারা একটি সংবাদ সম্মেলন করে দেশবাসীকে জানাক যে লিমন আসলেই সন্ত্রাসী এবং পায়ে গুলি করার মতো দুর্ধর্ষ। আর যদি র‌্যাব সেটি না পারে, তাহলে তারা অন্তত এটুকু স্বীকার করুক যে তারা ভুল করে লিমনকে গুলি করেছে এবং ভবিষ্যতে তারা এমন ভুল আর করবে না।
শেষ খবর হলো, লিমনের মা ছয় র‌্যাব কর্মকর্তার বিরুদ্ধে মামলা করেছেন। আইজিপি বলেছেন, লিমনের ঘটনা র‌্যাবই তদন্ত করবে। যেখানে র‌্যাব কর্মকর্তারা অভিযুক্ত, সেখানে তাদের হাতে তদন্তভার দিলে সঠিক তথ্য বের না হওয়ার আশঙ্কাই বেশি। সে ক্ষেত্রে অন্য সংস্থা দিয়ে পুরো ঘটনাটি তদন্ত করা হোক—এটাই আমাদের দাবি।
চি ঠি প ত্র
জাহাজভাঙা শিল্প
আশির দশকে এ দেশে নির্মাণকাজের পরিধি বাড়ার সঙ্গে সঙ্গে রডের চাহিদা বাড়ে। চাহিদার বিপরীতে সরবরাহ ছিল অপ্রতুল। তখন মূলত সরকারি স্টিল মিল ও বিদেশ থেকে আমদানি করে রডের চাহিদা মেটানো হতো। রডের চাহিদা বাড়ার এ প্রেক্ষাপটে দেশে বেসরকারি স্টিল মিলগুলো গড়ে ওঠে। এই মিলগুলোতে কাঁচামাল হিসেবে জাহাজভাঙা লোহা ব্যবহূত হয়। এভাবে স্টিল মিলের চাকা ঘোরাতে গিয়ে সমুদ্র উপকূলে গড়ে ওঠে জাহাজভাঙা শিল্প।
কিন্তু জাহাজ ভাঙা মারাত্মক ঝুঁকিপূর্ণ কাজ। প্রতিনিয়ত এখানে দুর্ঘটনা ঘটছে। শ্রমিকের প্রাণহানি ও অঙ্গহানি নিত্যদিনের ঘটনা। এরপর এই দুর্ঘটনা নিয়ে চলে মালিকপক্ষের লুকোচুরি খেলা। কজন শ্রমিক মারা গেলেন বা আহত হলেন, সে খবরও অনেক সময় সঠিকভাবে পাওয়া যায় না। শ্রমিকেরা মৃত্যুর ও অঙ্গহানির ক্ষতিপূরণও পান না। শিপ ব্রেকিং ইয়ার্ডগুলো পরিকল্পিতভাবে গড়ে ওঠেনি। কুমিরা-সীতাকুণ্ড উপকূলে এগুলো অবস্থিত। এগুলো মারাত্মকভাবে পরিবেশের বিপর্যয় ঘটাচ্ছে। জাহাজের পুরোনো, বিষাক্ত ভাসমান তেলে উপকূলীয় জীববৈচিত্র্য মারাত্মকভাবে বিপর্যয়ের সম্মুখীন। এতে উপকূলীয় এলাকার সামুদ্রিক মাছ, প্রাণী ও উপকূলীয় বন ধ্বংস হয়ে যাচ্ছে। জাহাজের বিষাক্ত গ্যাস বায়ু দূষণ করছে। কোনো কোনো জাহাজের মারাত্মক তেজস্ক্রিয় পদার্থ বহন করার খবর জাতীয় দৈনিকগুলোয় প্রকাশিত হয়েছে। পরিবেশের জন্য ক্ষতিকর বিবেচনায় পৃথিবীর বিভিন্ন দেশে জাহাজ ভাঙা নিষিদ্ধ করা হয়েছে। আমাদের দেশের পরিবেশবাদীরাও এ ব্যাপারে বলিষ্ঠ ভূমিকা রেখেছেন; আদালতে গেছেন। মহামান্য সুপ্রিম কোর্ট এ ব্যাপারে দিকনির্দেশনা দিয়েছেন। সরকার যেহেতু জাহাজ ভাঙাকে শিল্প হিসেবে ঘোষণা করেছে, তাই এ শিল্পের সার্বিক নিরাপত্তা বিধান করা এবং সুপ্রিম কোর্টের নির্দেশনা বাস্তবায়ন করা সরকারেরই দায়িত্ব।
এ ব্যাপারে সরকারকে দ্রুত উদ্যোগ নিতে হবে। এ জন্য প্রয়োজন সরকারি উদ্যোগে নিরাপদ শিপ ব্রেকিং ইয়ার্ড নির্মাণ করা। জাহাজ ভাঙার প্রধান স্থান কুমিরা ও সীতাকুণ্ড উপকূলে শিপ ব্রেকিং ইয়ার্ড নির্মাণ করা যেতে পারে, যা বেসরকারি উদ্যোক্তারা ভাড়ায় বা লিজ পদ্ধতিতে ব্যবহার করতে পারেন। শিপ ব্রেকিং ইয়ার্ডের পাশে হাসপাতাল, অ্যাম্বুলেন্স, ফায়ার ব্রিগেড, পরিবেশ অধিদপ্তরসহ জরুরি সার্ভিসগুলো থাকতে পারে। এগুলোর প্রশাসনিক নিয়ন্ত্রণের জন্য বেপজার মতো প্রশাসনিক কাঠামো গঠন করা যেতে পারে। আশা করি, সরকার দরিদ্র শ্রমিকের জীবন রক্ষায় ও পরিবেশদূষণ রোধকল্পে এ ব্যাপারে ত্বরিত ব্যবস্থা গ্রহণ করবে।
জীবনযাত্রা
পানি পাওয়া সহজ নয়
গরমের তীব্রতা এখনো প্রকট হয়ে ওঠেনি। ঢাকা শহরে পানির জন্য হাহাকার, এক কলসি পানির জন্য দীর্ঘ প্রতীক্ষার ছবি পত্রিকার শিরোনাম হয় তাপমাত্রা বাড়লে। অথচ নদীর দেশে আমরা বাস করি। এখানে সুপেয় জলধারায় সিঞ্চিত হয়ে উর্বর জমিতে সহজে ফসল ফলে। খাল, বিল আর নদীতে নানা জাতের মাছ মেলে। বিভিন্ন পেশার মানুষ খুব সহজ না হলেও কর্মচঞ্চল জীবন যাপন করে। এ দেশেও খাওয়ার পানির জন্য মানুষ উৎকণ্ঠিত প্রহর পাড়ি দেয়—এ যেন বিশ্বাস করা কঠিন। গ্রামের ঘরের বউ-ঝিরা খাওয়ার পানির জন্য প্রতিদিন দীর্ঘ পথ পাড়ি দিয়ে এখনো কলসি ভরে পানি নিয়ে আসেন, এ কথা অনেকেরই অজানা। কিন্তু পরিষ্কার ও নিরাপদ পানির জন্য মানুষের বছরজুড়ে হাহাকার দেখতে আমাদের যেতে হবে রাজধানী ঢাকা থেকে দূরে।
দেশের বিভিন্ন অঞ্চলে মাটির সামান্য গভীরে পানির উপস্থিতি থাকলেও বিষাক্ত আর্সেনিকের কারণে ওই পানি পানের অযোগ্য। মধুমতী নদীর পারে গোপালগঞ্জের টুঙ্গিপাড়া, বাগেরহাটের মোল্লাহাট, চিতলমারী তেমনই আর্সেনিক-দূষণের এলাকা। অনেক টিউবওয়েলের পানি দূষিত। লোনা পানি ও আর্সেনিকের দূষণ এখানকার পানির জন্য সাধারণ সমস্যা। চৈত্র-বৈশাখে পুকুর-নদীও শুকিয়ে যায়। পরিষ্কার পুকুর সহজে তেমন মেলে না। জেনে বা না জেনে দূষিত পানি পান করে অনেকেই আর্সেনিকের ক্ষতিকর দূষণের শিকার। এমনকি লাল রং চিহ্নিত আর্সেনিক-আক্রান্ত টিউবওয়েল থেকে খাওয়ার পানি নিয়মিত নেওয়ার মানুষের সংখ্যাও কম নয়। গোপালগঞ্জ, টুঙ্গিপাড়া, বাগেরহাট এলাকায় যাদের বাস, তাদের অনেককে নিত্যদিনের খাওয়ার পানির জোগান পেতে অনেক পথ পাড়ি দিতে হয়।
বাগেরহাটের চিতলমারী উপজেলা কমপ্লেক্সে কাজ করেন সুমিত্রা মণ্ডল। তিনি গুরুতরভাবে আর্সেনিক-দূষণের শিকার। দীর্ঘদিন ধরে উপজেলা কমপ্লেক্সের ভেতর আর্সেনিক-দূষিত টিউবওয়েলের পানি পান করেছেন। এখন উপজেলা কমপ্লেক্সের পুকুর থেকে ব্র্যাকের সহায়তায় স্থাপিত শোধনাগারের সরবরাহ করা পানি খাওয়া এবং রান্নার কাজে ব্যবহার করেন। একই জায়গার স্বপ্না চক্রবর্তী ও ববিতা রানী দাসসহ আরও প্রায় সাড়ে ৬০০ মানুষ একই উৎসের পানির ওপর নির্ভরশীল।
খাওয়ার পানির জন্য প্রাচীনকাল থেকেই পুকুর তৈরি এবং তা সংরক্ষণ করে পানি সংগ্রহ করা এ অঞ্চলের জন্য ছিল বৈশিষ্ট্যপূর্ণ। নদীর পানিও ছিল অন্যতম অবলম্বন। নতুন প্রযুক্তির লভ্যতা ও মানুষের স্বাস্থ্যসচেতনতা বৃদ্ধি পাওয়ায় পুকুর কিংবা নদীর পানি পরিশোধনের তাগিদ তৈরি হয়েছে। একই সঙ্গে পরিশোধিত পানি সরবরাহ পাইপলাইনের মাধ্যমে ব্যবহারকারীকে পৌঁছে দেওয়ার চেষ্টা অব্যাহত আছে। এ ক্ষেত্রে উপযুক্ত গভীরতার পরিষ্কার পুকুর পেলে সেখানকার পানি পরিশোধনের আয়োজন করা সম্ভব হয়।
চিতলমারী উপজেলা কমপ্লেক্সে যে পুকুরটি রয়েছে, সেটির পানির ওপর সরাসরি নির্ভরশীল আশপাশের প্রায় সাড়ে ৬০০ মানুষ। এই পুকুরের পানি পাম্প দিয়ে তুলে ট্রিটমেন্ট প্ল্যান্টে পরিশোধন করে প্রতিদিন প্রায় তিন হাজার লিটার পানি পাইপলাইনের সাহায্যে ১৪টি ট্যাপ পয়েন্টে দিনে দুবার সরবরাহ করা হয়। চিতলমারী উপজেলার নির্বাহী কর্মকর্তা (ইউএনও) মুহাম্মদ সোহেল হাসানও চিতলমারী উপজেলার সুপেয় পানি সমস্যার কথা বললেন। এই এলাকায় পানযোগ্য পানির ভূগর্ভস্থ স্তর অনেক গভীরে এবং সবখানে তা সহজে পাওয়া যায় না। সে কারণে টিউবওয়েল স্থাপন ব্যয়বহুল।
চিতলমারী উপজেলায় সরকারি-বেসরকারি উদ্যোগ মিলিয়ে এখন পর্যন্ত ২৪৪টি গভীর নলকূপ স্থাপন করা হয়েছে। এর মধ্যে ১০টি স্থাপন ও পরিচালনা করছে ব্র্যাক। অন্য এনজিওগুলোর কেউ কেউ অনুরূপ কিছু প্রকল্পে জড়িত। কিন্তু উপজেলার প্রায় দেড় লাখ মানুষের প্রয়োজন মেটাতে তা পর্যাপ্ত নয়। তা ছাড়া চিতলমারী উপজেলায় পুকুরের পানি পরিশোধন করে বিভিন্ন ক্ষমতার ৮১টি ‘পন্ড স্যান্ড ফিল্টারে’র সাহায্যে মানুষকে নিরাপদ পানি সরবরাহ করা হচ্ছে। এই উপজেলায় ৮১টি পন্ড স্যান্ড ফিল্টারের মধ্যে ১৬টি স্থাপন ও পরিচালনা করছে ব্র্যাক। এ জন্য উপকারভোগী মানুষ নিজেরা একটি করে কমিটি গঠন করে পরিবারপ্রতি মাসে সামান্য টাকা পরিচালনা ফি বাবদ দেয়। এলাকার গণ্যমান্য ব্যক্তি, নির্বাচিত জনপ্রতিনিধি, উপকারভোগীদের প্রতিনিধিদের মাধ্যমে পরিচালিত হওয়ায় ফিল্টার সচল রাখা সহজ ও কার্যকর হয়েছে।
বাগেরহাটের মোল্লাহাট উপজেলায় ব্র্যাকের ‘ওয়াশ’ কর্মসূচির অধীনে প্রতিটিতে প্রায় ৫০ লাখ টাকা ব্যয়ে দুটি গভীর নলকূপ, ওভারহেড ট্যাংক ও পানি সরবরাহ পাইপলাইন স্থাপন করা হয়েছে। ইতিমধ্যে উদয়পুর আড়ুয়াকান্দি পল্লি নিরাপদ পানি সরবরাহ প্রকল্পসংলগ্ন দুই বর্গকিলোমিটার এলাকার প্রায় সাড়ে তিন হাজার মানুষের ঘরে পাইপলাইনে পানি সরবরাহ করছে। একই উপজেলার গড়ফা পল্লি নিরাপদ পানি সরবরাহ প্রকল্প চালু হওয়ার জন্য প্রায় প্রস্তুত হয়েছে। এ প্রকল্প চালু হলে সংলগ্ন এলাকার প্রায় পাঁচ হাজার মানুষ নিরাপদ পানি সরবরাহ পাবে।
নিরাপদ পানির ক্রমবর্ধমান চাহিদা পূরণের তাগিদ এবং ভূপৃষ্ঠের নদী-জলাধার থেকে পানি শোধন করে তা মানুষের ঘরে পৌঁছে দেওয়ার জন্য গোপালগঞ্জের টুঙ্গিপাড়া পৌরসভায় ২০০২ সালে চালু করা হয়েছে একটি ট্রিটমেন্ট প্ল্যান্ট। পার্শ্ববর্তী মধুমতী নদীর শাখা বাঘিয়া নদী থেকে দিনে তিন লাখ লিটার পানি তুলে এই ট্রিটমেন্ট প্ল্যান্টে পরিশোধন করে তা সরবরাহ করা হচ্ছে ২ দশমিক ৫৭ বর্গকিলোমিটার এলাকাজুড়ে বিস্তৃত পৌরসভা ও সন্নিহিত এলাকার প্রায় ২০ হাজার মানুষকে। পরিবেশ বদলে যাওয়ার প্রভাব এখন আর দূরবর্তী বিষয় নয়। শুকনো মৌসুমে লবণমুক্ত পানি মধুমতী ও তার শাখানদীতেও দুর্লভ হয়ে উঠছে। ফলে টুঙ্গিপাড়া পৌরসভার ওয়াটার ট্রিটমেন্ট প্ল্যান্ট সমস্যার মুখোমুখি হচ্ছে। টুঙ্গিপাড়া পৌরসভার মেয়র মো. ইলিয়াস হোসেন ট্রিটমেন্ট প্ল্যান্টে শোধনের উপযোগী পর্যাপ্ত পানি পেতে তাই পৌর এলাকার একটি পুকুর সংস্কার করে তাতে পানি সংরক্ষণের পরিকল্পনা করছেন।
জীবনের আবশ্যিক উপাদান পানি ক্রমেই দুর্লভ হয়ে উঠছে। পানির ভূগর্ভস্থ উৎসগুলোও সংকুচিত হচ্ছে। নিরাপদ পানি পেতে ক্রমেই আমাদের ভূপৃষ্ঠের উৎসগুলোর দিকে নজর দিতে হচ্ছে। ব্যয়বহুল হলেও পরিবেশসম্মত জীবনযাপনে অভ্যস্ত হলে আমরা ভূপৃষ্ঠের পানির উৎস থেকে আমাদের প্রয়োজনের অনেকটাই পূরণ করতে পারি।
মুশফিকুর রহমান: পরিবেশবিষয়ক লেখক।
সবাইকে নববর্ষের শুভেচ্ছা
পয়লা বৈশাখ
জীর্ণ পুরাতন সবকিছু পিছে ফেলে নতুনের কেতন উড়িয়ে আবার এল বৈশাখ। শুরু হলো আরও একটি নতুন বছর: ১৪১৮ বঙ্গাব্দ। নববর্ষ মানেই নতুন আশা, নতুন স্বপ্ন, নতুন সংকল্প। আমরা সবাইকে বাংলা নববর্ষের শুভেচ্ছা ও অভিনন্দন জানাচ্ছি।
পৃথিবীতে প্রচলিত অধিকাংশ বর্ষপঞ্জির উৎপত্তি কোনো না কোনো ধর্মের সঙ্গে সম্পর্কিত। সেদিক থেকে বাংলা নববর্ষ এক অনন্য বৈশিষ্ট্যময় উৎসব; কৃষিকাজ ও খাজনা সংগ্রহের নিমিত্তে এর প্রচলন এবং দিনে দিনে তা হয়ে ওঠে সর্বজনীন সাংস্কৃতিক উৎসবে। ধর্ম-সম্প্রদায়নির্বিশেষে বাংলা ভূখণ্ডের সব মানুষের প্রাণের উৎসব পয়লা বৈশাখ। এমন অসাম্প্রদায়িক উৎসব সারা পৃথিবীতেই বিরল।
বাঙালির আদি পরিচয় বহনকারী এই অসাম্প্রদায়িক উৎসব আমাদের জাতীয় ইতিহাসের বিভিন্ন পর্যায়ে অনেক গুরুত্বপূর্ণ উদ্যোগের প্রেরণা হিসেবে কাজ করেছে। সাম্প্রদায়িক বিভাজনের ভিত্তিতে প্রতিষ্ঠিত রাষ্ট্র পাকিস্তানের শাসকশ্রেণী যখন তাদের অন্যায়-অন্যায্য শাসনকে ন্যায্যতা দিতে ধর্মকে ব্যবহার করতে চেয়েছে, তখন শোষণমুক্তির সংগ্রামে পূর্ব পাকিস্তানের বাঙালিদের ঐক্যবদ্ধ করেছে তার সাংস্কৃতিক আত্মপরিচয়। ষাটের দশকে ঢাকায় বৈশাখের উৎসব বাঙালির আত্মপরিচয়ের আন্দোলন-সংগ্রামকে বেগবান করেছিল। সেই একই সাংস্কৃতিক ঐতিহ্য প্রেরণা জুগিয়েছিল আমাদের মুক্তিযুদ্ধের।
গ্রামাঞ্চলে শুরু হলেও পয়লা বৈশাখের উৎসবের আড়ম্বর এখন শহরগুলোতেই বেশি। রাজধানী ঢাকায় রমনার বটমূলে ছায়ানটের বর্ষবরণ অনুষ্ঠান, ঢাকা বিশ্ববিদ্যালয়ের চারুকলা ইনস্টিটিউট থেকে সূচিত বর্ণাঢ্য মঙ্গল শোভাযাত্রা ছাড়াও মহানগরের বিভিন্ন এলাকায় ছোট-বড় নানা ধরনের অনুষ্ঠান হয়, মেলা বসে। ঢাকার বাইরে বিভাগীয় ও জেলা শহরগুলোতেও বসে বৈশাখী মেলা, আয়োজিত হয় সাংস্কৃতিক অনুষ্ঠান, ব্যবসায়ীরা খুলে বসেন হালখাতা। তরুণ-তরুণীরা বৈশাখী উৎসবের রঙিন পোশাক পরে বেরিয়ে আসে, ঐতিহ্যবাহী দেশি খাবারের উৎসব চলে। পথ-ঘাট, মাঠ-মঞ্চ—সবকিছু ভরে ওঠে নতুন প্রাণের উচ্ছ্বাসে। বাংলা নববর্ষকে ঘিরে দেশীয় পোশাক-পরিচ্ছদ ও খাদ্যরুচির মর্যাদা বেড়েছে; আমাদের জীবনধারায় নতুন বেগ ও আবেগ সঞ্চার করেছে বাঙালিয়ানা। এই উৎসবে ঘটে মানুষে মানুষে মিলন ও সৌহার্দ্যের নবায়ন। দিনভর শুভেচ্ছা বিনিময় চলে; চিরায়ত বাঙালি নকশায় রঞ্জিত মাটির হাঁড়ি, বাঁশের পাত্র ভরে বিনিময় করা হয় নানা ধরনের মিষ্টান্ন, পিঠাপুলিসহ হরেক রকমের ঐতিহ্যবাহী খাবার। মানুষে মানুষে এমন মিলন, এমন সৌহার্দ্যময় পরিবেশ কেবল পয়লা বৈশাখের মতো অসাম্প্রদায়িক উৎসবেই দেখা যায়।
এই দিনে কবিগুরু রবীন্দ্রনাথ ঠাকুরের কণ্ঠে আমরা বলি: বৎসরের আবর্জনা দূর হয়ে যাক।
খোলা হাওয়া
হে নূতন, নিষ্ঠুর নূতন, সহজপ্রবল
১৩০৫ সালের ৩০ চৈত্রের ঝড়ের দিনে শান্তিনিকেতনে বসে রবীন্দ্রনাথ লিখেছিলেন ‘বর্ষশেষ’ কবিতাটি, যার সঙ্গে আশ্চর্য মিল রয়েছে আরও ৮০ বছর আগের এক ঝড়ের দিনে পার্সি বাইশি শেলির লেখা ‘ঔড টু দ্য ওয়েস্ট উইন্ড’ কবিতার। দুই কবি ঝড়কে মেনেছেন পরিবর্তনের শক্তি হিসেবে, ‘বিবর্ণ বিশীর্ণ জীর্ণ পাতা’ উড়িয়ে দিয়ে নতুনকে আবাহনের দূত হিসেবে। রবীন্দ্রনাথ তাঁর কবিতায় শুধু সমাজের, অচলায়তনের, পারিপার্শ্বিকতার পরিবর্তন চাননি, চেয়েছেন ব্যক্তির, তাঁর নিজেরও। ‘মহান মৃত্যুর সাথে মুখোমুখি করে দাও মোরে’ এ রকম একটি অনুরোধও রেখেছেন ঝড়ের কাছে। যেমন রেখেছেন শেলি।
উনিশ শতকের শেষে এসে রবীন্দ্রনাথ যে সময় কবিতাটি লেখেন, ভারতের রাজনীতি ও সমাজে নানা সংকট ঘনীভূত হচ্ছিল। স্বদেশি আন্দোলনের আয়োজন শুরু হয়ে গিয়েছিল; উপনিবেশী শাসনও আরও তীব্রতা নিয়ে আত্মপ্রকাশ করছিল। ‘বর্ষশেষ’ কবিতায় ব্যক্তির শক্তি সঞ্চয়ের মধ্য দিয়ে সমষ্টির পরিবর্তনের প্রত্যাশা ব্যক্ত হয়েছে এবং সন্দেহ নেই যে, রুদ্ধ ও আত্মবিস্মৃত বাঙালি সমাজের যে ব্যাপক সংস্কার তাঁর কাম্য ছিল, তার একটি প্রকাশ কবিতাটিতে রয়েছে। এর শুরু থেকেই ঝড়ের কাঁপন অনুভব করা যায়, এর রুদ্র রূপটি প্রত্যক্ষ করা যায়।
আমাদের সময়ে যদি বেঁচে থাকতেন রবীন্দ্রনাথ, অথবা তাঁর সময়টি হতো আমাদের সময়ের মতো, ‘বর্ষশেষ’ কবিতাটি কীভাবে শুরু ও শেষ করতেন তিনি? তাঁর ঝড়ের তীব্রতা কি আরও প্রবল হতো? ঝড়ের যে দয়াহীন দস্যুতার কথা বলেছেন, তা কী ঝড়ের না হয়ে রাষ্ট্রের নানা প্রতিষ্ঠানের হতো অথবা হতো ক্ষমতাধর ব্যক্তি বা গোষ্ঠীর? যে ‘পঙ্ককুণ্ড হতে’ ছিন্ন করে ঊর্ধ্বে নিয়ে যাওয়ার আকুতি জানাচ্ছেন তিনি চৈত্রশেষের ঝড়কে, সে পঙ্ককুণ্ডের পরিচয়টি কী তিনি দ্বিধাহীন দিতেন, চিহ্নিত করতেন এই পঙ্কের স্বরূপ? অথবা ‘শুধু প্রাণ ধারণের’ যে গ্লানির কথা উল্লেখ করেছেন, যে ‘শরমের ডালি’র কথা, তাদেরই বা কী ব্যাখ্যা দিতেন?
এ রকম ব্যাখ্যা অথবা বর্ণনা অথবা পরিচয় ‘বর্ষশেষ’ কবিতাতে অবশ্য তিনি দেননি, শুধু ইঙ্গিতে বুঝিয়ে দিয়েছেন এবং কোনো বিশেষের পরিবর্তে এক নির্বিশেষ পুরাতনের, অমঙ্গলের এবং এক সাধারণ ‘খিন্ন শীর্ণ জীবনের শতলক্ষ ধিক্কার-লাঞ্ছনা’র উল্লেখ করেছেন। এই ‘শতলক্ষ’ অবশ্য ধারণ করে প্রায় সব বাঙালিকে; ‘ধিক্কার-লাঞ্ছনা’ নির্ধারণ করে উপনিবেশী শাসনের গ্লানিকে। হয়তো রবীন্দ্রনাথ এই ১৪১৭-এর বর্ষশেষেও এ রকম সমষ্টিক দুর্ভাগ্যের অবসান চাইতেন, এক শক্তিধর রাষ্ট্র ও শাসনযন্ত্রের নিগড় থেকে সাধারণ নাগরিকের মুক্তি চাইতেন।
কিন্তু রবীন্দ্রনাথকে ১৪১৭ সালে টেনে আনাটা নিতান্ত অনুচিত। তিনি ভ্রমণ পছন্দ করতেন, কিন্তু সময়ভ্রমণ নিশ্চয় নয়। আর দৈবক্রমে কোনো সময়যানে চড়ে তিনি আমাদের সময়ে এসে পড়লে নিশ্চয় হতবুদ্ধি হয়ে যেতেন। না, দীনপ্রাণ দুর্বলের ‘এই চিরপেষণ যন্ত্রণা, ধূলিতলে/ এই নিত্য অবনতি, দণ্ডে পলে পলে/ এই আত্ম-অবসান’ দেখে নয়, যে অভিজ্ঞতা তাঁর নৈবদ্যে বর্ণিত আছে; তিনি হতবুদ্ধি হতেন এক ক্ষুদ্র রক্ত দিয়ে চেনা স্বাধীনতার স্বাদ পাওয়া একটি দেশে মানুষের প্রতি মানুষের চরম অবহেলা, অশ্রদ্ধা, নিষ্ঠুরতা দেখে, নারীকে হাত-পা ও চোখ বেঁধে অন্ধকারে অদৃশ্য করে রাখার পুরুষী প্রত্যয় দেখে; শিশুকে বিকলাঙ্গ করে তার ভবিষ্যৎ ছিনিয়ে নেওয়ার উল্লাস দেখে। তিনি নিশ্চয় হতবুদ্ধি হতেন স্বাধীনতা উদ্যাপনের সুযোগ ও অধিকার থেকে দেশের এক বিশালসংখ্যক মানুষকে বঞ্চিত থাকতে দেখে। ‘বর্ষশেষ’-এর এক শ তেরো বছর পরও তাঁর সোনার বাংলায় কেন ধর্মকে মানুষ বিভেদ সৃষ্টির অস্ত্র হিসেবে ব্যবহার করছে; কেন দেশের এক-তৃতীয়াংশ মানুষ অক্ষরজ্ঞানহীন রয়ে গেছে; অথবা প্রাকৃতিক দুর্যোগে একবার একটি জনগোষ্ঠী বিপন্ন হয়ে পড়লে, এই বিপন্নতা যে তার চিরস্থায়ী দুর্ভাগ্যে পরিণত হয়, এসব দেখেও তিনি বুদ্ধিরহিত হতেন। একটি ঝড়ের তাণ্ডবে একটি স্কুল উড়ে যাওয়ার ১০ বছর পরও সেটির পুনর্বাসন হয়নি দেখে তিনি নিশ্চয় একটি সিদ্ধান্ত নিয়ে ফেলতেন: তাঁর চৈত্রশেষের ঝড় যেন বাংলাদেশের ওপর দিয়ে নয়, কোনো মহাসমুদ্রের মাঝখান দিয়ে বয়ে যায়, সেখানে হয়তো চরকির মতো পাক খেতে থাকা জাহাজে বসে তিনি তাঁর সেই মহান মৃত্যুর সঙ্গে মুখোমুখি হওয়ার আশা ব্যক্ত করতেন।
অথবা, বাংলাদেশের এত মানুষের, স্বপ্নের, ইচ্ছার মৃত্যু দেখে তিনি নিশ্চয় মৃত্যুর উল্লেখ করা থেকে বিরত থাকতেন।
তবে সৌভাগ্য রবীন্দ্রনাথের। সময়যান তৈরি হোক না-হোক, তাতে চড়ার কোনো সম্ভাবনা তাঁর নেই। তিনি চিরশান্তির দেশে গেছেন, ‘শান্তির অক্ষয় অধিকার’ তিনি অর্জন করেছেন। তাঁকে শান্তি পারাপারের মাঝখানে রেখে আমরাই না হয় আমাদের সময়টা একবার ভ্রমণ করি। চৈত্রশেষ ও বৈশাখের শুরুর মধ্যে পার্থক্য কয়েকটি মুহূর্তের। কিন্তু এই পার্থক্য আবার একটি বছরেরও। কোনো কোনো সময় এক যুগের অথবা শতাব্দীরও। সময়টা গুরুত্বপূর্ণ বর্ষশুরুর হিসাবে, যেমন গুরুত্বপূর্ণ সময়কে জয় করার প্রত্যয়ও। সেটি আমাদের আছে, কিন্তু ওই যে মানুষ মেতেছে মানুষের অনিষ্ট চিন্তায়, নিধন হচ্ছে প্রকৃতি, হারিয়ে যাচ্ছে সমাজের, রাষ্ট্রের হিতকারী ইচ্ছাটি, বাড়ছে ভোগ এবং নীতিহীন সঞ্চয়ের অভিলাষটি এবং হিংস্র হয়ে পড়ছে সমষ্টির ও প্রতিষ্ঠানের আচরণগুলো, তার কী হবে? এত প্রবল এবং অমোঘ এসব প্রকাশ যে, প্রাণের শক্তি হাতের মুঠিতে নিয়ে তা উঁচু করে তুলে ধরতেও এখন শঙ্কা হয়। একটা মহা ভাঙনপ্রবণ নদীর তীরে দাঁড়িয়ে কতক্ষণ নদীর প্রবল ঘূর্ণির আর ফেনায়িত শক্তির দিকে চোখ মেলে রাখা যায় এবং আশা করা যায়, এই শক্তিটা আমাদের অন্তরে ধারণ করে একটি বিশাল পরিবর্তনের সূচনা যেন আমরা করে ফেলতে পারি।
২.
সর্বগ্রাসী সেই ভাঙনের শব্দ আমরা প্রতিমুহূর্ত শুনছি। এই কিছুদিন আগে ঢাকা ও চট্টগ্রামের স্টক মার্কেট বিপর্যয় তদন্তের জন্য গঠিত কমিটি তার প্রতিবেদন জমা দিয়েছে। একটি খবরের কাগজ সেই প্রতিবেদনের কপি পেয়ে পুরোটা ছাপিয়ে দিচ্ছে। সেটি পড়তে বসলে হাত-পা হিম হয়ে যায়।
ত্রিশ লাখ স্বল্প আয়ের মানুষ, যার একটি বড় অংশ ভাগ্যবিড়ম্বিত, ভাগ্যান্বেষী অথবা কর্মহীন তরুণ, তারা তাদের ভবিষ্যৎ বিনিয়োগ করেছিল পঙ্কিল পুঁজিবাজারে। আর তাদের শেষ কপর্দকটিও কী রকম শীতল হাসি হাসতে হাসতে একদল লুটেরা যে লুট করে নিল, তার লোমহর্ষক বর্ণনা আছে প্রতিবেদনটিতে। আমি পড়ছিলাম আর আমার চোখ ভিজে যাচ্ছিল টিভিতে দেখানো কয়েক যুবকের বুক খালি করা কান্নার কথা মনে করে; যারা বলছিল, শেয়ারবাজারের বিশাল পতনের পর, ‘আমাদের স্বপ্ন বলে কিছু রইল না।’ এই স্বপ্নকে যারা হত্যা করেছে, ওবায়দুল কাদের যাঁদের বলেছেন ‘ঠান্ডা মাথার খুনি’, তারা হাজার হাজার কোটি টাকা লুটে নিয়েছে। একেকজনের নামের পাশে কুড়ি ত্রিশ এক শ দেড় শ কোটি টাকার লাভের হিসাব। এই ধনপতিদের একটা প্রশ্নই শুধু করতে ইচ্ছে করে, টলস্টয়ের একটি গল্পের শিরোনাম ধার করে, ‘একটা কবরের জন্য কতটা জমির প্রয়োজন, জনাব?’ যাক, নববর্ষে আপনাদের জন্য আমার শুভ কামনা রইল। আপনাদের মধ্যে যাঁরা মাত্র ১৫০ কোটি টাকা কামাই করেছেন এবং আপনারা যদি আরও ৪০ বছর এই পৃথিবীর আলো-হাওয়া ভোগ করার আশা রাখেন, তবে প্রতিদিন আপনাদের এক লাখ টাকা খরচ করতে হবে। আশা করি, এই নতুন বছরে প্রতিদিনই এক লাখ টাকা খরচের উপায় আপনারা খুঁজে পাবেন। যদি এ টাকা খুবই কম হয়ে যায়, ধরুন, ছেলেমেয়ের হাতখরচই তাতে হয় না, তবে কামনা করব, এ বছর আরও বড় বিপর্যয় আপনারা ঘটাতে সক্ষম হবেন, যাতে ছেলেমেয়ের দৈনিক হাতখরচের জন্য নিদেনপক্ষে এক কোটি টাকা বরাদ্দ রাখতে পারেন। ভাববেন না, আরও ৩০ লাখ হতভাগা মানুষ লাইনে আছে, যাদের আমাদের কোনো কোনো কর্তাব্যক্তি তাচ্ছিল্যভরে জুয়াখোর বলে গালি দেন। অথচ আপনারা দুই লাখ টাকা ঢেলে ২০০ কোটি বানিয়ে নিলে কর্তাব্যক্তির কাছে আপনারা হন পাকা খেলোয়াড়, সমীহের পাত্র। জুয়াখোর বেচারারা চোখের পানি, নাকের পানি এক করে মন্ত্রী মহাশয়দের আপ্তবাক্য শোনে। আপনারা প্রতিবেদন নিয়েও ভয় পাবেন না। এ দেশে ক্ষমতাবান ও গুরুত্বপূর্ণদের কোনো দিন কোনো বিচার হয়নি, হবেও না। এ দেশে নির্যাতিত ছাত্রদের পক্ষে মৌন মিছিল করার অপরাধে বিশ্ববিদ্যালয়ের শিক্ষকদের মাঝরাতে চোখ বেঁধে ধরে নিয়ে যাওয়া হয়, কিন্তু বিত্তশালী ক্ষমতাবানদের টিকিটি স্পর্শ করার সাহস হয় না কোনো প্রশাসনের। সেই একই কোতোয়ালেরা বরং এদের হাত থেকে হাসতে হাসতে নানা উপঢৌকন গ্রহণ করে।
পুরোনো বছরটি ভ্রমণে আমাদের আরও চোখে পড়বে অসহায়, বিপন্ন নারীদের ওপর সাধারণ তস্কর থেকে নিয়ে ক্ষমতাধর রাজপুরুষদের নির্মম নিগ্রহ। ফতোয়ার শিকার সেই বালিকার কথাটি মনে করুন, মায়া যার নাম, যাকে দেখে থাকলে আপনার মনে হবে যেন পৃথিবীতে একটুখানি আনন্দ খুঁজে নিতেই সে এসেছিল। ধর্মের দোহাই দিয়ে অন্ধ ঠাকুরেরা এবং সমাজের চিহ্নিত দুর্বৃত্তরা তাকে সেই সামান্য আশা পূরণের সুযোগ দিল না। আর তার যারা হত্যাকারী, তাদের একটা বিচার যাতে হয়, সে সম্ভাবনাটাও বন্ধ করে দিলেন চার ডাক্তার, যাঁদের কাছে বিবেকের একটা প্রত্যাশা মানুষ করে, তাঁরা শিক্ষিত যেহেতু। আর মায়াদের চিরতরে স্তব্ধ করে দেয় যে ধরনের ফতোয়া, যার সঙ্গে ধর্মের কোনো সম্পর্ক নেই, যাতে প্রকাশ পায় শুধুই নির্মমতা আর জিঘাংসা, তাকে প্রাতিষ্ঠানিক বৈধতা দিতে পথে নামেন ইসলাম রক্ষাকারীরা। আমাদের বর্ষভ্রমণে আরও ধরা পড়বে এক আঠারো বছরের ছেলে, ঝালকাঠির রাজাপুরের লিমন হোসেনের পঙ্গু হয়ে যাওয়া। চিরাচরিত ক্রসফায়ারের গল্প সাজিয়ে র‌্যাব এই পঙ্গু হয়ে যাওয়াকে বৈধতা দিতে চেয়েছে। সংবাদপত্রে একটি ছবি দেখে আমার চোখ ভিজে এসেছিল—এইচএসসি পরীক্ষার্থী লিমনের যে চেয়ার-টেবিলে বসে পরীক্ষা দেওয়ার কথা ছিল, সেগুলো শূন্য পড়ে আছে, পাশে তার এক সহপাঠী পরীক্ষা দিচ্ছে। এই সংগ্রামী তরুণটি তো বাংলাদেশেরই প্রতীক। একে পঙ্গু করা তো বাংলাদেশকেই পঙ্গু করা। আমাদের শক্তিধর বাহিনীগুলোকে কি মানুষের জন্য ক্রমাগত মায়ামমতা হারাতে হবে?
নির্মমতার, নিগ্রহের, নিষ্ঠুরতার উদাহরণ আরও অসংখ্য আছে, শতলক্ষ আছে, আছে শতলক্ষ ধিক্কার, লাঞ্ছনাও। কিন্তু সেগুলোর ঠিকুজি নেওয়াটা আমাদের উচিত হবে না। যে হালখাতা আজ জাতি হিসেবে আমরা লিখব, সেখানে লাল কালিতে এসব উদাহরণকে খরচের খাতায় আমরা ফেলে দেব। যেটুকু সামান্য সঞ্চয় আমাদের, সেগুলোকে খুব বড় দাগে লিখে, সেগুলোকে সম্বল করে আমাদের এগোতে হবে। এক মাদ্রাসার বিনা বেতনে ইংরেজি শিক্ষক, যিনি ইটের ভাটায় শরীর খাটিয়ে জীবিকা নির্বাহ করেন, তাঁর করুণ কাহিনি পত্রিকায় ছাপা হলে শুধু তাঁর দিকে সাহায্যের হাত বাড়ায়নি মানুষ, ধ্বংসপ্রায় মাদ্রাসাটাকেও গড়ে দিতে এগিয়ে এসেছেন অনেকে। আমার এক ছাত্রের কিডনি সংস্থাপন প্রয়োজন হলে তাকে সাহায্য করার জন্য আবেদন রেখেছিলাম একটি কাগজে। সেই আবেদনে সাড়া দিয়েছেন অনেকেই। পার্বত্য চট্টগ্রামে সাম্প্রতিক পাহাড়ি-বাঙালি সংঘর্ষের পর এক বাঙালি স্কুলছাত্রী পাশে দাঁড়িয়েছে এক ক্ষতিগ্রস্ত পাহাড়ি পরিবারের এবং সেই পরিবারের একটি মেয়েও যোগ দিয়েছে তার সঙ্গে, হানাহানি বন্ধে তারা শুরু করেছে ক্ষুদ্র একটি উদ্যোগ। এগুলোই আমাদের সঞ্চয়। ক্ষুদ্র হতে পারে, অসংখ্য নাও হতে পারে, কিন্তু সঞ্চয়। আমাদের নতুন বছরজুড়ে মহাযাত্রার পাথেয়।
৩.
নববর্ষকে রবীন্দ্রনাথ অভিহিত করেছিলেন নিষ্ঠুর নূতন আবার সহজপ্রবল হিসেবে। নতুন যে, সে তখনই নিষ্ঠুর, যখন তার শর্তগুলো মেনে নিতে আমাদের অনেক কঠিন পরিশ্রম করতে হয়, খাড়া পথ বেয়ে উঠতে হয়, স্রোতস্বী নদী পার হতে হয়। সহজ সে, কারণ তার একটি মায়াময় রূপ আছে, সহজিয়া ভাব আছে, যেহেতু তার স্থানটা শেষ পর্যন্ত আমাদের প্রাণে। সেই কঠিনের সাধনায় আমাদের নামতে হবে, শুরু করতে হবে সেই প্রবলের আবাহন; তাহলেই তার সহজ রূপটি আমাদের জীবনজুড়ে শ্যামল ছায়া বিছিয়ে দেবে।
সত্য যে কঠিন, এখন এই কঠিনেরে ভালোবাসতে হবে। সেটি অসাধ্য কিছু নয় শেষ বিচারে এবং আমাদের অভয় দেন রবীন্দ্রনাথ, যে কখনো করে না বঞ্চনা।
সৈয়দ মনজুরুল ইসলাম: কথাসাহিত্যিক। অধ্যাপক, ইংরেজি বিভাগ, ঢাকা বিশ্ববিদ্যালয়।
পর্যটন
বিশ্বকাপ ক্রিকেট থেকে এই শিল্প কী পেল
বিশ্বকাপ ক্রিকেট আয়োজন শেষ। ২ এপ্রিল ফাইনাল খেলা হলেও ২৫ মার্চ কোয়ার্টার ফাইনাল খেলার মধ্য দিয়ে প্রায় দুই মাসের এ আয়োজন সফলভাবে শেষ করল বাংলাদেশ। বহু বিদেশি মিডিয়া, যারা সব সময়ই বাংলাদেশের নেতিবাচক খবরে উৎসাহী ছিল, তারাও ওই উদ্বোধনী অনুষ্ঠান এবং অন্য সব আয়োজনের জন্য বাংলাদেশের প্রশংসায় পঞ্চমুখ ছিল। স্বাধীনতা-পরবর্তী সময়ে ক্রীড়ার ক্ষেত্রে এত বড় আয়োজন বাংলাদেশে এই প্রথম। সেদিক দিয়ে সবাই সুষ্ঠু আয়োজন নিয়ে সন্দিহান ছিলেন। কিন্তু বাংলাদেশ আবারও প্রমাণ করল, প্রবল ইচ্ছাশক্তি এবং কর্মক্ষমতায় সবই সম্ভব।
এবারে মূল প্রসঙ্গ। সাধারণত একটি দেশে যখন এত বড় ক্রীড়া আয়োজন হয়, তার সিংহভাগই ক্রীড়া মন্ত্রণালয়ের পাশাপাশি সমান অংশীদার হয় সে দেশের পর্যটন মন্ত্রণালয়। কারণ, ওই সব অনুষ্ঠান আয়োজন করে একটি দেশের প্রথমত ইতিবাচক ভাবমূর্তির উন্নয়ন এবং পরে অবকাঠামোগত উন্নয়ন সাধিত হয়, যা সর্বশেষে পর্যটনশিল্পের উন্নয়ন এবং প্রচারে গুরুত্বপূর্ণ ভূমিকা রাখে। উদাহরণ হিসেবে নিকট-অতীতে অনুষ্ঠিত হওয়া দুটি ক্রীড়া অনুষ্ঠানের উল্লেখ করা যায়। এর একটি হচ্ছে চীনে অনুষ্ঠিত অলিম্পিক অনুষ্ঠানের আয়োজন এবং আরেকটি হচ্ছে দক্ষিণ আফ্রিকায় অনুষ্ঠিত বিশ্বকাপ ফুটবল। চীনে যখন অলিম্পিক অনুষ্ঠানের আয়োজন করা হয় তখন স্টেডিয়াম, মাঠ, গ্যালারি তৈরির পাশাপাশি প্রচুর হোটেল-মোটেল, রেস্তোরাঁ, স্যুভেনির দোকান, ফাস্টফুড শপও তৈরি হয়। উদ্দেশ্য একটাই, তা হলো প্রচুর বিদেশি দর্শক, যাঁরা খেলা উপলক্ষে সে দেশে গেছেন, তাঁদের চাহিদা অনুযায়ী যথাযথ সেবা দেওয়া। চীন অলিম্পিকের সফল আয়োজনই শুধু করেনি, সে সময়ে পর্যটনশিল্প থেকে খরচের তিন-চার গুণ অর্থও তুলে আনে।
বিশ্বকাপ ফুটবলের সময় দক্ষিণ আফ্রিকা বিখ্যাত পপশিল্পী শাকিরাকে দিয়ে ‘ওয়াকা ওয়াকা’ থিম সং গাইয়ে বিশ্বের কোটি কোটি দর্শকের মনোযোগ আকর্ষণ করে। ফলে সে সময় প্রচুর দর্শক ও পর্যটক দেশটি ভ্রমণ করে এবং সে দেশের পর্যটনশিল্পের দ্বারা দেশটি অর্থনৈতিকভাবে লাভবান হয়। সে সময় শাকিরার পাশাপাশি আরও বেশ কজন আফ্রিকান শিল্পী সংগীত পরিবেশন করেন। এর মধ্যে অন্যতম ছিলেন ‘একন’। তিনি যে গানগুলো গেয়েছিলেন, তার কথাগুলো ছিল পর্যটনের দৃষ্টিকোণ থেকে লেখা। চীনের মতো দক্ষিণ আফ্রিকাও তার ব্যয়কৃত অর্থের সবটুকু পর্যটন খাত থেকে তুলে ফেলে। এর পেছনে ছিল সে দেশের পর্যটন মন্ত্রণালয়, পর্যটন বোর্ড, সর্বোপরি বেসরকারি পর্যটন সেবাদানকারী প্রতিষ্ঠানগুলোর সম্মিলিত প্রয়াস।
বাংলাদেশে বিশ্বকাপের উদ্বোধনী অনুষ্ঠান ছাড়াও মোট আটটি খেলা সম্পন্ন হয়েছে। বিদেশি খেলোয়াড়, আম্পায়ার, অফিশিয়ালস এবং ইএসপিএনের কর্মী বাদ দিলে শুধু খেলা দেখতে কজন পর্যটক বাংলাদেশে এসেছেন? মিরপুর ও চট্টগ্রামের জহুর আহমেদ চৌধুরী স্টেডিয়ামে কজন বিদেশি তাঁদের নিজের দেশকে সমর্থন করে মাঠে খেলা দেখেছেন? আর আমাদের মতো বেসরকারি পর্যটন সংস্থাগুলোও সর্বসাকল্যে কতজন বিদেশি ক্রীড়া পর্যটককে সেবা দিতে পারলাম, এর হিসাব কি কারও কাছে আছে? বাংলাদেশ ক্রিকেট বোর্ড তাদের খেলোয়াড়, অফিশিয়ালস এদের নিয়েই মূলত ব্যস্ত ছিল এবং তারা সফলভাবেই আয়োজন সম্পন্ন করেছিল। কিন্তু পর্যটন মন্ত্রণালয় কিংবা নবগঠিত পর্যটন বোর্ড কী করল? মাঠে শুধু বড় করে ‘লোগো’ ব্যবহারেই তাদের দায়িত্ব সীমাবদ্ধ ছিল।
পত্রপত্রিকা আর ইলেকট্রনিক মিডিয়ায় দেখেছি, পর্যটন মন্ত্রণালয়ের শীর্ষ আমলার কথা, ‘১০-১৫ হাজার দর্শক খেলা দেখতে আসবেন এ দেশে এবং তাঁদের থাকার কোনো সমস্যাই নেই দেশে।’ বিশ্বকাপ ক্রিকেট শুরুর আগে একটি ইলেকট্রনিক মিডিয়ায় সাক্ষাৎকারে আমাকে জিজ্ঞেস করেছিল, ‘মন্ত্রণালয় থেকে বলা হচ্ছে ১০-১৫ হাজার দর্শক আসবেন, আপনার মন্তব্য কী?’ বলেছিলাম ঢাকাতে যে কটি পাঁচ, তিন, দুই ও এক তারকাবিশিষ্ট হোটেল, গেস্টহাউস আছে, তাতে সব মিলিয়েও আমাদের সর্বোচ্চ ধারণক্ষমতা হচ্ছে (Per Room Night) সাড়ে তিন থেকে চার হাজার। সুতরাং ১০-১৫ হাজার দর্শক যদি সত্যি সত্যি আসে, তাহলে এত লোককে জায়গা দেওয়ার মতো পর্যাপ্ত হোটেল নেই এ মুহূর্তে। কিন্তু মন্ত্রণালয় থেকে বলা হলো, ‘কোনো অসুবিধা নেই, সবাই থাকতে পারবে।’ কী আশ্চর্য কথা! কোনো সার্ভে নেই, কোনো গবেষণা নেই শুধুই মুখে যত কথা। আর এ কারণেই গত দুই বছরে আমাদের পর্যটনশিল্পের এক চিলতেও অগ্রগতি হয়নি।
সেদিন পত্রিকায় ক্রীড়া প্রতিমন্ত্রীর বক্তব্য পড়েছিলাম। তিনি বলেছিলেন, বিশ্বকাপ ক্রিকেট উপলক্ষে বাংলাদেশ সরকারের মোট ব্যয় হয়েছে পৌনে ৫০০ কোটি টাকা। আমাদের মতো গরিব দেশের জন্য সংখ্যাটি নিশ্চয়ই ছোট নয়। অথচ সত্যি সত্যিই যদি ১৫ হাজার দর্শক চলে আসতেন এবং গড়ে এক হাজার মার্কিন ডলার খরচ করতে, তাহলে সংখ্যাটি কত হতো? আমাদের পর্যটনশিল্পের জন্য অনেক বড় সংখ্যা নয় কি? সে জন্য যেটি করতে হতো, তা হচ্ছে বিকল্প আবাসনের ব্যবস্থা করা, যেটি শ্রীলঙ্কা করেছিল। আর এ জন্য প্রয়োজন ছিল বেসরকারি পর্যটনে অভিজ্ঞ লোকদের সমন্বয়ে একটি টাস্কফোর্স গঠন করা। সেটি কি হয়েছিল? সর্বোপরি যে সমস্যাটি প্রবলভাবে দেখা দেয়, বেসরকারি পর্যটন সংস্থাগুলোর মধ্যে তা হলো ম্যাচ টিকিটের অভাব। আমরা প্রতিটি ম্যাচেরই বেশ কিছু বুকিং পেয়েছিলাম। কিন্তু বিদেশি দর্শকদের একটাই কথা—হোটেল আর পরিবহনের সঙ্গে ম্যাচ টিকিটের ব্যবস্থা করতে হবে। ১৫ হাজার দর্শক আসবেন বলে আপনি ভাবছেন আর তাঁদের ম্যাচ টিকিটের কথা ভাববেন না? অথচ বিশ্বকাপের অন্যান্য দুই আয়োজক দেশ শ্রীলঙ্কা আর ভারতের ট্যুর অপারেটররা সমানে ম্যাচ টিকিটসহ বিশ্বকাপ প্যাকেজ বিক্রি করে চলেছে।
পর্যটনশিল্পকে যথাযথভাবে ব্যবহার করে অর্থনৈতিক লাভের পাশাপাশি ইতিবাচক ভাবমূর্তি বিনির্মাণের ভবিষ্যৎ প্রচার ও প্রসারের যে সুবর্ণ সুযোগ সৃষ্টি হয়েছিল, বিশ্বকাপ চলাকালে তা আমরা হেলায় হারিয়েছি। সঠিক সময়ে সঠিক সিদ্ধান্ত নেওয়ার ক্ষেত্রে আমাদের যে অতীত রেকর্ড রয়েছে, তা মোটেও সুখকর নয়। পর্যটন মন্ত্রণালয় ও পর্যটন বোর্ড নিশ্চয়ই সেটি জরুরি ভিত্তিতে ভাববে, যাতে ভবিষ্যতে আমাদের পর্যটনশিল্প, পর্যটনের বিশ্ব মানচিত্রে স্বমহিমায় জায়গা করে নিতে পারে।
তৌফিক রহমান: পর্যটনকর্মী।
সুসাংবাদিকতা ও পেশাদারি সাফল্যের ২০ বছর
অভিবাদন ডেইলি স্টার
প্রকাশনার তৃতীয় দশকে পা রাখল দেশের শীর্ষস্থানীয় ইংরেজি দৈনিক দ্য ডেইলি স্টার। গত ২০ বছরে সাংবাদিকতার উৎকর্ষ সাধনে, পেশাদারির অনুশীলনে এবং দেশ ও জনগণের মঙ্গলার্থে সংবাদপত্রটি যে অবদান রেখে এসেছে, তারই স্বীকৃতি হিসেবে আজ সেটি বাংলাদেশের এক নম্বর ইংরেজি দৈনিক—কি প্রচারসংখ্যায়, কি গ্রহণযোগ্যতায়, কি মর্যাদায়।
বিপুল এক গণ-অভ্যুত্থানের মধ্য দিয়ে সামরিক স্বৈরশাসন থেকে মুক্ত হয়ে বাংলাদেশ যখন ১৯৯১ সালে গণতান্ত্রিক পথে নতুন করে যাত্রা শুরু করে, ডেইলি স্টার-এর জন্ম সেই বছরের ২৯ জানুয়ারি। নিয়মতান্ত্রিক রাজনীতি, অবাধ ও নিরপেক্ষ নির্বাচন, জনপ্রতিনিধিত্বমূলক শাসনব্যবস্থা, স্বচ্ছতা, জবাবদিহি, আইনের শাসন—এই মৌলিক আদর্শগুলোর ভিত্তির ওপর নতুন এক গণতান্ত্রিক বাংলাদেশ গড়ে তোলার স্বপ্নে সহযাত্রীরূপে পথচলা শুরু হয় ডেইলি স্টার-এর। এই পথচলায় সংবাদপত্রটি সব সময় সুসাংবাদিকতার নীতি অনুসরণের চেষ্টা করেছে। ভীতি বা আনুকূল্য নয়, দ্য ডেইলি স্টার বস্তুনিষ্ঠতাকেই সংবাদ পরিবেশনের মৌল নীতি হিসেবে মেনেছে। বস্তুনিষ্ঠতার গুণেই পত্রিকাটি দিনে দিনে অর্জন করেছে পাঠকের আস্থা ও বিশ্বাসযোগ্যতা; এবং এই নীতির অবিচল অনুসরণের ফলে ক্রমশ বেড়েছে এর পাঠকসংখ্যা। পত্রিকাটিকে নিয়ে গেছে এ দেশের ইংরেজি সংবাদপত্রগুলোর শীর্ষে। এর মধ্য দিয়ে ডেইলি স্টার এই সত্য প্রতিপাদন করেছে যে শিল্প বা ইন্ডাস্ট্রি হিসেবে সংবাদমাধ্যমের সাফল্য একান্তভাবে নির্ভরশীল সুসাংবাদিকতার ওপর। সততাপূর্ণ পেশাদারি সাংবাদিকতাই যে সংবাদমাধ্যমের অর্থনৈতিক ভিত্তিকে মজবুত করে, নিশ্চিত করে এর ব্যবসায়িক সাফল্য—দ্য ডেইলি স্টার তা প্রমাণ করেছে। আঞ্চলিক ও আন্তর্জাতিক পরিসরেও পত্রিকাটি যথেষ্ট স্বীকৃতি ও সুনাম অর্জন করেছে। আমরা এর সম্পাদক-প্রকাশক মাহফুজ আনাম, সকল সংবাদকর্মী ও পরিচালনা বোর্ডকে অভিনন্দন জানাই।
তবে যে স্বপ্নের সহযাত্রী হিসেবে দ্য ডেইলি স্টার-এর যাত্রা শুরু হয়েছিল, বাংলাদেশে এখনো সেই স্বপ্ন পুরোপুরি বাস্তবায়িত হয়নি। দ্য ডেইলি স্টার-এর সাফল্যের সমান্তরালে সাফল্য আসেনি আমাদের গণতান্ত্রিক বিনির্মাণে। রাজনৈতিক সংস্কৃতিতে বড় কোনো ইতিবাচক পরিবর্তন আসেনি, রাজনৈতিক দলগুলোতে অভ্যন্তরীণ গণতান্ত্রিক রীতিনীতির অনুশীলন বাড়েনি, পারস্পরিক সহযোগিতার পরিবর্তে তীব্রতর হয়েছে বৈরী মনোভাব, জাতীয় সংসদ সব দলের সক্রিয় অংশগ্রহণে প্রাণবন্ত হয়নি। শাসন-প্রক্রিয়ায় দলীয়করণ, আইনের শাসন প্রতিষ্ঠার বদলে আইনকে নিজেদের স্বার্থে ব্যবহার করার প্রবণতা; অনিয়ম, দুর্নীতি, স্বজনপ্রীতি, দলপ্রীতির অবসান ঘটেনি। এবং এই সব ব্যর্থতার চিত্র অবিরামভাবে প্রতিফলিত হয়েছে ডেইলি স্টার-এর পাতায় পাতায়। স্বচ্ছ, জবাবদিহিমূলক ও জনকল্যাণমুখী শাসনব্যবস্থা প্রতিষ্ঠার লক্ষ্যে দ্য ডেইলি স্টার তার সাংবাদিকী তৎপরতা অবিরাম চালিয়ে যাচ্ছে। বিশেষত অনিয়ম-দুর্নীতি, মানবাধিকার লঙ্ঘন, নারীর প্রতি সহিংসতা, পরিবেশদূষণ ইত্যাদির বিরুদ্ধে পত্রিকাটি সোচ্চার ভূমিকা পালন করে চলেছে।
স্বাধীনতার ৪০তম বছরে ডেইলি স্টার উদ্যাপন করছে নিজের বিংশতিতম প্রতিষ্ঠাবর্ষ। একটি গণতান্ত্রিক, সম-অধিকারভিত্তিক, অসাম্প্রদায়িক, আধুনিক, সম্মুখগামী সুখী-সমৃদ্ধ বাংলাদেশ গড়ার প্রেরণায় মানুষকে উজ্জীবিত করার লক্ষ্যে কাজ করে এসেছে যে সংবাদপত্র, তার সব স্বপ্নের উৎস মহান মুক্তিযুদ্ধ। মুক্তিযুদ্ধের চেতনায় আলোকিত দ্য ডেইলি স্টার সেই আলো অবিরাম বিলিয়ে যাবে—দেশের সংবাদমাধ্যমের পক্ষ থেকে এ-ই আমাদের শুভকামনা। অভিনন্দন, দ্য ডেইলি স্টার।
সমাজ
নারীনীতি, হুংকার এবং বাউলদের ওপর আক্রমণ
গত ৮ মার্চ আন্তর্জাতিক নারী দিবস সামনে রেখে ৭ মার্চ মন্ত্রিপরিষদে নারীনীতির খসড়া অর্থাৎ জাতীয় নারী উন্নয়ন নীতি, ২০১১ অনুমোদন করা হয়। সেই নারীনীতির বিপক্ষে ফজলুল হক আমিনী ৪ এপ্রিল হরতাল ঘোষণা করেন। বিএনপি ও তার শরিক দলের নৈতিক সমর্থন ছিল এই হরতালের প্রতি। বিএনপি জোরেশোরে কিছু বলতে পারছে না, তার কারণ, এ দেশে ৫০ শতাংশ ভোটার নারী। পাছে যদি ভোট নষ্ট হয়!
যে সরকার দেশের গুরুত্বপূর্ণ তিনটি মন্ত্রণালয়ের দায়িত্ব দিয়েছে নারীদের হাতে, পিতার অভিভাবকত্বের পাশাপাশি মায়ের নাম অভিভাবক হিসেবে যোগ করেছে, সেনাবাহিনীতে অফিসার পদে নারীকে যুক্ত করে বাহ্বা পেয়েছে, ধর্ষণের ফলে জন্মগ্রহণকারী শিশুর দায়িত্ব রাষ্ট্র গ্রহণ করার ঘোষণা দিয়েছে, মায়ের মাধ্যমেও সন্তান নাগরিকত্ব পাওয়ার আইন করেছে আর সেই সরকারের নারীনীতি থেকে ১৪ বছর পর উত্তরাধিকারে সমসম্পত্তির ধারা উঠে গেল! যে সরকার ১৯৯৭ সালেই নারীর এই সম-অধিকারের প্রয়োজনীয়তার কথা ভেবেছিল, এখন আর সেভাবে ভাবছে না? দেশ কি তবে ১৪ বছর পিছিয়েই গেল? কিন্তু পরিসংখ্যান আমাদের ভিন্ন তথ্য দেয়। এ দেশে ১৯৯৭ থেকে ২০১১ সালে নারী এগিয়েছে অনেক দূর—কর্মে, চিন্তায়, বিশ্বাসে, অভিজ্ঞতায়, দক্ষতায়। প্রশ্ন হলো, শেষ পর্যন্ত ধর্মীয় রাজনীতি দিয়েই লিখিত হবে সেক্যুলার বাংলাদেশের নারীদের ভবিষ্যৎ?
এই আমিনীরা সেই গোষ্ঠী, যারা ১৯৭১ সালে পাকিস্তানি সেনাবাহিনীর পক্ষে কাজ করেই ক্ষান্ত হয়নি, তারা মুক্তিযুদ্ধকালে এ দেশের নারী নির্যাতনের সঙ্গে প্রত্যক্ষভাবে জড়িত ছিল। তারা বলে, যুদ্ধের সময় নারী ধর্ষণে কোনো অপরাধ নেই। তারা ফতোয়ার পক্ষে সর্বশক্তি দিয়ে লড়ে যায় এবং সব ক্ষেত্রে নারীর সমসুযোগ এবং সম-অধিকারবিরোধী তারা।
পর পর দেশে চারটি নারীনীতি হয়েছে, ১৯৯৭, ২০০৪, ২০০৮ ও ২০১১ সালে। দেশ কি আসলেই মূল্যবোধের দিক থেকে, সমতার মনোভাব থেকে সরে এসেছে? তা ছাড়া এই আওয়ামী লীগ সরকারই নির্বাচনী ইশতেহারে বলেছিল, তারা ক্ষমতায় এলে ১৯৯৭ সালের নারীনীতির বাস্তবায়ন করবে। কিন্তু কোথায় গেল সেই প্রতিশ্রুতি? বিসমিল্লাহির রাহমানির রাহিম-সংশ্লিষ্ট ধর্মনিরপেক্ষ সংবিধান তাহলে বাংলাদেশকে আরও বেশি ধর্মাশ্রয়ী হিসেবেই দাঁড় করাচ্ছে। সংবিধানের বিভিন্ন ধারার ওপর ভর দিয়ে তৈরি হওয়া নারীনীতির নির্ধারকেরা একবারও খেয়াল করেননি যে সংবিধান ও নারীনীতি সাংঘর্ষিক। সংবিধানের ২৮ থেকে ৩২-এর ধারার বিভিন্ন উপধারায় নারী-পুরুষের সমতার কথা উল্লেখ থাকলেও উত্তরাধিকার সম্পত্তিতে নারী-পুরুষের সমানাধিকার কীভাবে নারীনীতিতে এখনো আনতে পারল না? আরও প্রশ্ন থাকে যে সরকার কোন কোন হুমকিকে গুরুত্ব দেয় আর কোনটিকে দেয় না।
তবে সবচেয়ে মজার বিষয় হলো, নারীনীতি নিয়ে এত হইচই, আশা-আকাঙ্ক্ষা, তিনটি ভাগে বিভক্ত ৪৯টি ধারা আঁকড়ে থাকা সেই নারীনীতিতে কোথাও উত্তরাধিকার সম্পত্তি বণ্টন, কিংবা নারীর অধিকার কী হবে, সেই বিষয়ে কোনো ধারা তো দূরে থাক, একটি বাক্যও নেই। তবে দুটো ধারায় এই সম্পর্কে কিছু কথা বলা আছে। তার মধ্যে একটি হলো, জাতীয় অর্থনীতির সব কর্মকাণ্ডে নারীর সক্রিয় ও সমানাধিকার নিশ্চিতকরণ। সাবহেডে ২৩.৫ ধারায় বলা হয়েছে: সম্পদ কর্মসংস্থান, বাজার ও ব্যবসায় নারীকে সমান সুযোগ ও অংশীদারি দেওয়া। আরও কিছু দূর গেলে পাওয়া যাবে আরেকটি ধারা, যেটি ‘নারীর অর্থনৈতিক ক্ষমতায়ন’ শিরোনামের আরেক সাবহেডের মধ্যে পড়েছে। সেখানে বলা হয়েছে: উপার্জন, উত্তরাধিকার, ঋণ, ভূমি এবং বাজার ব্যবস্থাপনার মাধ্যমে অর্জিত সম্পদের ক্ষেত্রে নারীর পূর্ণ নিয়ন্ত্রণের অধিকার প্রদান করা। এই নারীনীতির সমালোচনা করেছেন অনেকেই। কেউ কেউ বলেছেন, এটি একটি পানসে নারীনীতি। বাম দলগুলো প্রশ্ন তুলেছে, এই নীতিতে সমাজের নিপীড়িত ও বঞ্চিত নারীদের কথা নেই। সরকারের অনেক সিদ্ধান্তের প্রতিবাদে বিক্ষোভ হয়েছে, হরতাল হয়েছে। কিন্তু সরকার সিদ্ধান্ত পাল্টায়নি। তাহলে সংসদের দুটি আসনের মালিকানাধীন ইসলামি দলগুলোর তুচ্ছ হুমকিতেই সরকার ভয় পেল? আর অন্যান্য সিদ্ধান্তের সময় লোকজন প্রতিবাদ করতে পারে—এই ভয়ে সরকার ভীত হয় না কেন? আসলে সমস্যাটা কোন জায়গায়? সমস্যা যদি ধর্মই হয়, তাহলে তিউনিসিয়া, মরক্কো ও সেনেগালের মতো মুসলিম দেশগুলোতে কীভাবে সম্পত্তিতে সমান অধিকার পেল নারী?
নারীনীতিকে কেন্দ্র করে নারীর বিরুদ্ধে যখন দেশে হুংকার চলছে, তখনই রাজবাড়ীর পাংশা উপজেলার হাবাসপুরে জোর করে লালনভক্ত ২৮ জন বাউলের চুল, গোঁফ কামিয়ে দেওয়া হয়েছে। এ দেশে বাউলসংস্কৃতির ওপরই দাঁড়িয়ে আছে সমাজের সব ধরনের সমতার ভিত্তি। তাই বাউলদের ওপর আক্রমণ আমাদের জানান দেয়, এ ধরনের আক্রমণের শিকার আমি-আপনি যে কেউই হতে পারি। প্রগতিবিরোধী লোকজন শুধু আমিনীর দলে নয়, আশপাশের অনেক জায়গায়ই আছে। কারও জীবনাচরণ কারও অপছন্দ হতেই পারে, তাই বলে তার ওপর আঘাত করা হবে কেন? এবং পত্রিকা থেকে আমরা জানতে পারি, হামলাকারীরা অনেকেই ছিলেন ক্ষমতাসীন দলের। বছর কয়েক আগেও এ দেশে বাউল-ভাস্কর্য ভাঙা হয়েছিল। এর বিরুদ্ধে আন্দোলন হয়েছিল। সরকার যখন আমিনীদের হুংকারকে অগ্রাহ্য করে নারীনীতি বাস্তবায়ন করতে চাইছে, তখন এই অসাম্প্রদায়িক বাউলদের ওপর আক্রমণ একভাবে সেই আমিনীদেরই সামনে নিয়ে আসে।
আজ প্রয়োজন নারী-পুরুষের সম্মিলিত লড়াই। যে লড়াই সম-অধিকারের পক্ষে, সব ধরনের সাম্প্রদায়িক নিপীড়নের বিরুদ্ধে। আশা করি, সরকার অবিলম্বে রাজবাড়ীতে বাউলদের ওপর যারা হামলা চালিয়েছে, তাদের গ্রেপ্তার ও বিচার করবে।
জোবাইদা নাসরীন: শিক্ষক, নৃবিজ্ঞান বিভাগ, ঢাকা বিশ্ববিদ্যালয়। 
গণমাধ্যম
উইকিলিকস—জনগণের গোয়েন্দা সংস্থা
যে কালে বড় মাপের গণ-অভ্যুত্থান ঘটে চলেছে, তখন বিপরীত রাজনৈতিক ভাবাদর্শের অনুসারী অভিজাতেরা প্রতিপক্ষকে যতটা না ভয় পেত তারও চেয়ে বেশি ভয় পেত সাধারণ জনগণকে। সে কালে উদীয়মান বণিক শ্রেণী হয়তো অধিকতর ঐতিহ্যবাহী, অভিজাত বংশের বিরোধিতা করেছে। তবে উভয় পক্ষের গাত্রদাহের কারণ হয়ে দাঁড়িয়েছিল র্যাডিকেল প্রকাশকেরা। কেননা, জনগণকে এরা এমনভাবে আন্দোলিত করছিল, যেখান থেকে আগের অবস্থায় ফিরে যাওয়া ছিল অসম্ভব। তেমন বর্ণনাই উঠে এসেছে এক লেখকের রচনায়, ‘সরকার-বিষয়ক সব গূঢ় রহস্য, রাজা ও পার্লামেন্ট-বিষয়ক সব গুপ্তকথা এরা চাষাভুষা, ইতর জনগণকে জানিয়ে দিচ্ছে (শূকরের সামনে মুক্তো দেওয়ার মতোই মূল্যবান বস্তু দেওয়া হচ্ছে এমন মানুষকে, যারা তার কদর বোঝে না), আর সেসব বিষয়ের এত গভীরে দৃষ্টি দেওয়ার শিক্ষা দিচ্ছে সেনাদল ও জনগণকে যেন তারা সব সরকারকে বিপাকে ফেলে, প্রকৃতির আদি রূপে ফিরিয়ে নিয়ে যায়। এভাবে তারা জনগণকে এত উৎসুক ও উদ্ধত বানিয়ে ফেলেছে যে তারা আর কখনো কোনো সভ্য শাসনের অধীনে থাকার মতো যথেষ্ট বিনয়ী হবে না।’
যদিও আজকের তিউনিশিয়া, মিসর এবং মধ্যপ্রাচ্যের অন্যান্য অঞ্চলের পরিস্থিতি উল্লিখিত কথাগুলোর মাধ্যমে সহজেই বর্ণনা করা যায়, আসলে কিন্তু কথাগুলো রচিত হয়েছিল ১৬৬১ সালে। লেখক ক্লেমেন্ট ওয়াকার। বিষয় ১৬৪০-এর দশকে ইংরেজ গৃহযুদ্ধের সময়ে জনপ্রিয় চরমপন্থা।
প্রকাশনার ইতিহাস এবং জনগণ কী পড়তে পারবে, তা নিয়ন্ত্রণে সরকারের পদক্ষেপের ইতিহাসে সময়কালটি অত্যন্ত গুরুত্বপূর্ণ। তারও ২০০ বছর আগেই ছাপাখানা আবিষ্কৃত হয়েছে। তত দিনে ছাপাখানার অভিগম্যতাও বেড়েছে। আর ডাকব্যবস্থা সৃষ্টির ফলে পশ্চিম ইউরোপজুড়ে প্রথম দিককার সংবাদপত্র প্রকাশিত হতে শুরু করেছে। ‘বিতরণ পদ্ধতিকে চালিত করে প্রযুক্তি’—আজকের এই প্রবচনের বহু দৃষ্টান্তের দেখা মিলবে ইতিহাস ঘাঁটলে।
গৃহযুদ্ধের সময়কালে শুধু সুপ্রতিষ্ঠিত ছাপাখানার মালিক ও পুস্তকবিক্রেতারাই পত্রিকা প্রকাশ করছিলেন না, পাশাপাশি ততটা মর্যাদাসম্পন্ন নন, এমন পেশার মানুষও নিজেদের পত্রিকা প্রকাশ করছিলেন। ১৬৪০-এর দশকে জন ডিলিংহাম নামের এক দর্জি মডারেট ইন্টেলিজেন্সার নামের একটি পত্রিকা প্রকাশ করেন চার বছর ধরে। তাতে স্থান পায় গৃহযুদ্ধে কী ঘটছে সেসব খবরাখবর। (সংঘর্ষের খবর পরিবেশনে পরিমিতি বজায় রাখার চেষ্টার ফলে কিছু দিনের মধ্যেই গিলবার্ট ম্যাবটের সঙ্গে ঝামেলায় জড়িয়ে পড়তে হয় তাঁকে। ম্যাবট তখন ছাপাখানার লাইসেন্স প্রদানের দায়িত্বে। অলিভার ক্রমওয়েলের প্রকাশ্য সমর্থক কোনো পত্রিকাকে ইন্টেলিজেন্সার-এর জায়গায় নিয়ে আসতে চাচ্ছিলেন ম্যাবট।)
প্রচারণাধর্মী পুস্তিকা, পাণ্ডুলিপি ও ছোট ছোট নিউজলেটারও নিয়মিত প্রকাশিত হতো। তাতে রচয়িতার ভাবনাচিন্তার প্রতিফলন ঘটত। অভিজাত ব্যক্তিদের মধ্যে তখন এমন ভাবনাও দেখা দিয়েছিল, জনগণ (ওয়াকারের বর্ণনা অনুসারে) ধীরে ধীরে এত উৎসুক ও উদ্ধত হয়ে পড়ছে যে তারা অধীনতার জন্য যথেষ্ট বিনয়ী আর থাকবে না কোনো দিন—এতে আশ্চর্যের কিছু নেই।
আজ এক ছোট সংগঠন হিসেবে উইকিলিকস সে সব র্যাডিকেল প্রকাশনার ঐতিহ্যের ভেতরে দৃঢ়ভাবে প্রোথিত, যারা ‘সরকার-বিষয়ক সব গূঢ় রহস্য’ জনগণের সামনে হাজির করতে সচেষ্ট। বাস্তব পরিস্থিতির কারণে কতগুলো বৃহৎ মিডিয়াগোষ্ঠীর সঙ্গে আমরা কাজ করেছি, তবে ৫০টি আঞ্চলিক প্রকাশনা, অ্যাকটিভিস্ট গোষ্ঠী ও দাতব্য প্রতিষ্ঠান পর্যন্তও বিস্তৃত করেছি সহযোগিতার সম্পর্ক—তাদের রাষ্ট্র এবং কর্মক্ষেত্রের সঙ্গে সম্পর্কিত শত শত, কিংবা কিছু ক্ষেত্রে হাজার হাজার, দলিল আগেভাগে যেন তারা দেখতে পারে সে ব্যবস্থা করা হয়েছে।
বিংশ শতাব্দীর শুরুর দিকে মার্কিন যুক্তরাষ্ট্রে যেসব জনপ্রিয় সংবাদপত্রের বিস্তার ঘটে, তাদের আদর্শের প্রতিও সৎ থেকেছে উইকিলিকস। মার্কিন চতুর্থ স্তম্ভের চমৎকার ব্যবচ্ছেদ হিসেবে গণ্য রুথলেস ক্রিটিসিজম বইতে ইতিহাসবিদ জন বেক্কেন দেখাচ্ছেন, ‘একসময় কয়েক ডজন ভাষায় শত শত পত্রিকা প্রকাশিত হতো। তাতে যেমন ছিল শ্রমজীবীদের রাজনৈতিক সংগঠন কর্তৃক প্রকাশিত আঞ্চলিক ও স্থানীয় দৈনিক, তেমনি ছিল পারস্পরিক সহায়তা সংস্থা এবং জাতীয় শ্রমিক সংগঠনগুলোর সাপ্তাহিক ও মাসিক পত্রিকা।’
এসব সংবাদপত্রের ভূমিকা শুধু খবর পরিবেশনেই সীমাবদ্ধ থাকত না, বেক্কেনের ভাষায় এরা এমন একটা জায়গা তৈরি করত, যেখানে পাঠকেরা রাজনৈতিক, অর্থনৈতিক ও সাংস্কৃতিক বিষয় নিয়ে বিতর্ক করতে পারত। প্রতিটি ক্ষেত্রে শ্রমজীবীদের প্রতিষ্ঠানগুলো কী কাজ করছে, পাঠক তা জানতে পারত এবং অর্থনৈতিক-রাজনৈতিক রূপান্তরে সমর্থন জোগাতে তাদের উদ্বুদ্ধ করা যেত।
এখন ব্লগ-বিশ্বকে জনগণের চিন্তাভাবনার বৈচিত্র্য প্রতিফলিত করার ক্ষেত্র হিসেবে যথার্থভাবেই গণ্য করা হয়। তবে সত্যিকারের প্রতিনিধিত্বমূলক গণমাধ্যমের ধারণা পেতে ফিরে যেতে হবে সেসব শ্রমজীবী প্রকাশনার ঐতিহ্যে। উদাহরণ দিয়ে বলছি, ১৯২০ সালে মার্কিন যুক্তরাষ্ট্রের বেশ কয়েকজন সম্পাদক মিলে একটি কো-অপারেটিভ খবর-সংগ্রহ সংস্থা গঠন করেন। নাম ফেডারেটেড প্রেস। উদ্দেশ্য মূলধারার সংবাদমাধ্যমের পক্ষপাতিত্ব মোকাবিলা। ১৯৪০-এর দশক পর্যন্ত উদ্যোগটি জারি ছিল, মোটামুটি ১৫০টি প্রকাশনা তাদের সেবা নিত।
সেই সময়ে শ্রমিক আন্দোলনের নিজস্ব সংবাদমাধ্যম প্রচণ্ড জনপ্রিয় ছিল। এমনকি প্রথম বিশ্বযুদ্ধের আগেই যুক্তরাষ্ট্রে শ্রমিক আন্দোলন-সংশ্লিষ্ট সংবাদপত্রের প্রচারসংখ্যা ২০ লাখ ছাড়িয়ে গিয়েছিল। সর্ববৃহৎ বামপন্থী জার্নাল অ্যাপিল টু রিজন-এর সাপ্তাহিক প্রচারসংখ্যা ছিল সাড়ে সাত লাখ।
কিন্তু ইউরোপে যখন শ্রেণীসংঘাত তীব্র হয়ে উঠল, তখন প্রতিষ্ঠিত মহল এসব প্রকাশনা নিয়ন্ত্রণে নিয়ে আসার সমন্বিত প্রচেষ্টা চালাল। মার্কিন মুলুকে ১৯১৭ সালে গুপ্তচরবৃত্তি আইনে যুদ্ধ প্রচেষ্টার বিরুদ্ধে শান্তিপূর্ণ যুক্তি প্রদর্শনও অপরাধ হিসেবে গণ্য করা হলো। ইউজিন ডেবস হলেন প্রথম দিককার অন্যতম ভিকটিম। তিনি আমেরিকান সোশ্যালিস্ট পার্টির নেতা। ১৯১৮ সালে এই শ্রমিক নেতাকে দোষী সাব্যস্ত করা হয় শান্তির পক্ষে বক্তৃতা দেওয়ার অপরাধে। ১০ বছরের সাজা হয় তাঁর।
নিউইয়র্ক টাইমস দুই দশক ধরে নিজ চরিত্রের সঙ্গে সংগতি রেখে ডেবসকে শাস্তি দেওয়ার আহ্বান জানিয়ে আসছিল। ১৮৯৪ সালের ৯ জুলাই এক সম্পাদকীয়তে পত্রিকাটি লিখে, ‘ডেবস আইন ভঙ্গকারী, মানবজাতির শত্রু। তাঁর বিরুদ্ধে পরোয়ানা থাকা এবং তাঁকে গ্রেপ্তারের ব্যাপারে ম্যালা কথা হয়েছে।’
পত্রিকাটিতে আরও বলা হয়, ‘এখন বাচালতা ত্যাগ করে কাজ শুরু করার সময় এসেছে। যদি ডেবসের আশপাশে কোনো কারাগার থেকে থাকে, তাহলে তাঁকে কারাদণ্ড দেওয়া উচিত। এবং তাঁর দেওয়া কুশিক্ষার ফলে যে বিশৃঙ্খলার আশঙ্কা তৈরি হয়েছে, তা অবশ্যই দমন করতে হবে ...মনে রাখা ভালো, যুক্তরাষ্ট্র সরকারের কোনো বন্ধু এ দেশের সেনাদের হাতে কোনো দিন মারা পড়েনি—মরেছে শুধু শত্রুরা।’
এই ঐতিহাসিক প্রেক্ষাপটে দেখলে যুক্তরাষ্ট্রের নেতৃত্বে ইরাক আক্রমণের আগে নিউইয়র্ক টাইমস-এর নৈপুণ্য এবং আজ উইকিলিকসের বিরুদ্ধে তাদের বৈরী আচরণ কোনোটাই বিস্ময়কর লাগে না। সরকারের বৈরী মনোভাবের পাশাপাশি তৃণমূল পর্যায়ের জনপ্রিয় প্রকাশকদের মোকাবিলা করতে হয় রাজস্বের উৎস হিসেবে বিজ্ঞাপনী বাস্তবতা। বিশ্লেষক জেমস কারেনের মতে, বিশ শতকের প্রথম দিকের ব্রিটিশ সংবাদপত্র ডেইলি হেরাল্ড-এর পাঠকসংখ্যা টাইমস, ফিন্যান্সিয়াল টাইমস ও গার্ডিয়ান-এর মিলিত পাঠকসংখ্যার প্রায় দ্বিগুণ ছিল। পত্রিকাটি ১৯৬৪ সালে প্রকাশনা বন্ধ করতে বাধ্য হয়। বিশ্বের সবচেয়ে প্রচারিত ২০টি দৈনিকের অন্যতম হওয়া সত্ত্বেও এর প্রধান পাঠক শ্রমজীবী জনগণ হওয়ায় এটি লোভনীয় বিজ্ঞাপনী বাজার গড়ে তুলতে পারেনি।
বিজ্ঞাপন ঘাটতির আরেক শিকার উদারপন্থী নিউজ ক্রনিক্যাল। ১৯৬০ সালে এটি বন্ধ হয়ে যায়—ডানপন্থী ডেইলি মেইল-এ আত্তীকৃত হয়। যদিও পত্রিকাটির প্রচারসংখ্যা ছিল গার্ডিয়ান-এর ছয় গুণেরও বেশি।
বিজ্ঞাপনের ওপর উইকিলিকসের এই নির্ভরতা নেই, সত্য। বরং প্রকাশনা হিসেবে আমাদের আরেক ধরনের আর্থিক সমস্যার মোকাবিলা করতে হয়। ব্যাংক অব আমেরিকা, ভিসা (লন্ডনে রেজিস্ট্রিকৃত ভিসা ইউরোপসহ), মাস্টারকার্ড, পেপাল, ওয়েস্টার্ন ইউনিয়ন, সুইস পোস্টফিন্যান্স, মানিবুকারস ও অন্যান্য আর্থিক কোম্পানির আইনবহির্ভূত আর্থিক অবরোধ আমরা কীভাবে মোকাবিলা করব? এসব কোম্পানি তো ওয়াশিংটনের কৃপাধন্য থাকতে মরিয়া।
ইতিহাসের দীর্ঘ পথে চোখ রাখলে দেখা যায়, উইকিলিকসের অবস্থান সেই সম্মানিত ঐতিহ্যের ভেতরে যা স্বাধীনতার সুযোগ বিস্তৃত করে, জনগণের সামনে ‘সরকারের সব গূঢ় রহস্য’ উন্মোচন করার চেষ্টা চালানোর মাধ্যমে। এক অর্থে, গণমাধ্যম আসলে যা হওয়া উচিত—জনগণের গোয়েন্দা সংস্থা, শূকরের সামনে যে মুক্তা দেয়—উইকিলিকস তার-ই বিশুদ্ধ অভিব্যক্তি। 
সামাজিক যোগাযোগ
ব্যক্তি, বিচ্ছিন্নতা ও ফেসবুক
সেদিন আমার এক আত্মীয় ভদ্রলোক বেশ ক্ষোভের সঙ্গেই বললেন, ‘টিভি, মোবাইলের অত্যাচারেই বাঁচা দায়, তার ওপর ফেসবুক! ছেলেমেয়ে দুটো যে ওতে কী পায় বুঝি না! কেবল ফেসবুক নিয়ে সময় কাটায়।’ আমি ওনার কথায় একটু বিব্রত হলাম। কারণ, আমি নিজেও একজন ফেসবুক ব্যবহারকারী। এ তো গেল আমার আত্মীয় ভদ্রলোকের কথা। অফিসে, আড্ডায়ও ফেসবুক ভালো কি মন্দ এ নিয়ে মুখর তর্কে মেতে উঠতে দেখি অনেককেই। এসব কারণে আমার মতো যে কারও মনে প্রশ্ন জাগতে পারে—জাগা স্বাভাবিক—সত্যিই কি ফেসবুক আমাদের জীবনে আপদ হিসেবে দেখা দিয়েছে? ফেসবুক কি কেবল আমাদের মূল্যবান সময়ই ধ্বংস করছে?
বর্তমান বাস্তবতায় আমাদের জীবন যে এক-একটি বিচ্ছিন্ন দ্বীপ, এ কথায় কারও সম্ভবত দ্বিমত থাকার কথা নয়। বিচ্ছিন্নতা বাড়ছে ব্যক্তিতে ব্যক্তিতে। মানুষ বিচ্ছিন্ন হচ্ছে পরিবার থেকে। বিচ্ছিন্ন হচ্ছে সমাজ থেকে, এমনকি নিজের সত্তা থেকেও। যৌথ পরিবারপ্রথা ভেঙে পড়ছে। বাড়ছে নিউক্লিয়ার পরিবার। বিকল্প পরিবারের সংখ্যাও নেহাত কম নয়। বিচ্ছিন্নতা নানা ধরনে এবং নানা কারণে আমাদের গ্রাস করছে। বিচ্ছিন্নতা থেকে জন্ম নিচ্ছে হতাশা। বাড়ছে জীবনবিমুখতা। আর জীবনবিরোধিতা সহজেই নানা ধরনের ব্যক্তিক ও সামাজিক অপরাধের জন্ম দিচ্ছে। এ ছাড়া বিচ্ছিন্নতা আমাদের আত্মকেন্দ্রিক ও স্বার্থপরও করে তুলছে। তৈরি করছে দূরত্ব। আর দূরত্ব তৈরি করছে অনান্তরিকতা। আন্তরিকতাহীন মানুষ বিদ্বেষকে প্রশ্রয় দেয় অতি সহজে। এতে করে বাড়ে হিংস্রতা। বাড়ে হানাহানি। হানাহানি নতুন করে বিচ্ছিন্নতার জন্ম দেয়। মানুষ ডুবে যায় নৈঃসঙ্গের অন্ধকার ভুবনে। নিঃসঙ্গ মানুষ ক্ষয়ে যায় অনবরত। ক্ষয়িষ্ণু জীবন তাকে খণ্ডিত চেতনায় ডুবিয়ে দেয়। সে তখন আর মহত্ত্বকে বড় কিছু ভাবতে পারে না। ক্ষুদ্রত্বের সীমাকেই জীবন ও গন্তব্য বলে ভেবে নেয়। আর এ ক্ষুদ্রত্বের সীমা বাড়িয়ে দেয় সীমাহীন দ্বিধাবিভক্তি; পথ ও মতের পার্থক্যকে করে প্রসারিত। তাই একক বিশ্বে মানুষ আজ শতধাবিভক্ত। যদিও পৃথিবী আজ অনেক বেশি একক ও অবিচ্ছিন্ন, কিন্তু মানুষ বিচ্ছিন্ন ও বিভক্ত হয়েছে আগের যেকোনো সময়ের চেয়ে বেশি।
আমাদের জীবনে আছে হরেক রকম ব্যস্ততা। কি সকাল কি সন্ধ্যা, সময়ের সঙ্গে তাল রেখে আমাদের ঊর্ধ্বশ্বাসে ছুটতে হয়। জীবন ও জীবিকার তাগিদে পিষ্ট হতে হতে আমরা ভুলতে বসি বন্ধুর মুখ। আতিথেয়তার কোমল সম্ভাষণে মনকে সিক্ত করার মতো ফুরসত আজ আমাদের কতটুকু আছে? এ বাস্তবতায় আমি আমার নিজের কাছে করা নিজের প্রশ্নের সহজ সমাধান খুঁজি। বলতে দ্বিধা নেই, সামাজিক যোগাযোগের নেটওয়ার্ক ফেসবুক আমাদের বিচ্ছিন্ন জীবনপ্রবাহকে কিছুটা হলেও অবিচ্ছিন্নতার সূত্রে গাঁথতে সমর্থ হয়েছে। এ কথায় আমার ওই আত্মীয় ভদ্রলোকটির মতো অনেকেই হয়তো আঁতকে উঠবেন, আমি জানি। কিন্তু তাঁদের আশ্বস্ত করে বলতে পারি, আসলে ঘাবড়ানোর কিছু নেই।
উন্নয়নশীল দেশ হওয়া সত্ত্বেও বাংলাদেশে মোবাইল ফোন ব্যবহারকারীর সংখ্যা বেড়েছে হু হু করে। দিন দিনই তা বাড়ছে। অগণিত লোক আজ মোবাইল ফোনের গ্রাহক। এরও কি নেতিবাচক দিক নেই? আছে। তা সত্ত্বেও মানুষ এর ভালো দিকটিই গ্রহণ করেছে। তেমনি ক্রমবিচ্ছিন্ন মানুষ ফেসবুককেও সঙ্গী করে নিতে দ্বিধা করছে না। যদিও এ দেশে এর প্রসার এখনো ততটা নয়, কিন্তু এর ব্যবহার বাড়ছে। বিশ্বে এখন ৫০ কোটির বেশি মানুষ ফেসবুক ব্যবহার করছে। যুক্তরাষ্ট্রের বাইরেই ব্যবহারকারীর এ সংখ্যা ৭০ শতাংশ। ফেসবুকে যারা সক্রিয়, তাদের ২০ কোটি মোবাইল ডিভাইসের মাধ্যমে ফেসবুক ব্যবহার করে। সুতরাং, বাংলাদেশেও এর ব্যবহারের বিস্তৃতি ঘটবে নিঃসন্দেহে।
যোগাযোগের মাধ্যম হিসেবে ফেসবুক টুইটারসহ অন্যান্য যেকোনো মাধ্যমের চেয়ে বেশি জনপ্রিয়। মাধ্যমটি যত জনপ্রিয়, তত এর সমালোচনাকারীর সংখ্যাও। পক্ষে যেমন মত পাওয়া যাবে ঢের, তেমনি বিপক্ষে বলার লোকেরও অভাব নেই। অনেকেই বলেন, ফেসবুক দাম্পত্য জীবন থেকে শুরু করে নানা সামাজিক অস্থিরতার জন্ম দিচ্ছে। কিন্তু এ দোষে কি কেবল ফেসবুকই দুষ্ট? সব প্রযুক্তিরই যেমন ভালো দিক রয়েছে, তেমনি রয়েছে মন্দ দিক। ভালো-মন্দের বিষয়টি নির্ভর করে এর ব্যবহারকারীর ওপর। কে কেমন করে ব্যবহার করছে, তার ওপর। আর কোনো কিছু ব্যবহারে যে সচেতনতা বাঞ্ছনীয়, তা বলার অপেক্ষা রাখে না। কিন্তু তাই বলে ঢালাওভাবে ফেসবুকের বিরোধিতা করে কী লাভ? আমরা অন্ধ হলেই কি আর প্রলয় বন্ধ থাকবে?
আধুনিক জীবনে দ্রুত ও সহজলভ্য যোগাযোগের ক্ষেত্রে ফেসবুক অনন্যসাধারণ ভূমিকা রাখতে সক্ষম হচ্ছে। বহু দূরের কোনো বন্ধু কিংবা আত্মীয়ের সঙ্গে মুহূর্তে আমরা যোগাযোগ স্থাপন করতে পারছি। আমরা সম্পর্কসূত্রে গ্রথিত হচ্ছি। আনন্দ, দুঃখ, বেদনা একে অন্যের সঙ্গে ভাগ করার সুযোগ পাচ্ছি; জীবনে এটা একটা গুরুত্বপূর্ণ বিষয়। কিংবা দীর্ঘদিনের যোগাযোগহীনতায় যে বন্ধুটিকে আমরা প্রায় ভুলে যেতে বসেছি, তাকেও ফেসবুকে পেয়ে আনন্দে আত্মহারা হতে পারছি। নিরাশার দোলাচলে দুলতে থাকা এ জীবনে এটা খুব একটা কম পাওয়া বলে আমার মনে হয় না। এ ছাড়া ইদানীং আন্তর্জাতিক পরিমণ্ডলেও ফেসবুকের ইতিবাচক ব্যবহারের খবর আমরা হামেশাই পাচ্ছি। প্রসঙ্গক্রমে বলা যায় অস্ট্রেলিয়ার ভয়াবহ প্রাকৃতিক দুর্যোগ, মধ্যপ্রাচ্যের গণবিপ্লব এবং জাপানের ভূমিকম্প ও সুনামির কথা; যেখানে দুর্যোগ-দুুর্বিপাকে মানুষ ফেসবুককে আশার আলো হিসেবে ব্যবহার করছে। আমি আগেই বলেছি, যেকোনো বিষয়েরই ভালো ও মন্দ দিক রয়েছে। কিন্তু আমরা কেন মন্দের কথা ভেবে ফেসবুকের ভালো দিকটা অবজ্ঞা করব? কেন নিজেদের বঞ্চিত করব প্রযুক্তির আধুনিক সিঁড়িতে পা রাখার সুবর্ণ সুযোগ থেকে? 
বিহঙ্গদৃষ্টিতে মধ্যপ্রাচ্যের বিবর্তন
তিউনিসিয়ার একজন শিক্ষিত বেকার যুবকের পেট্রলে সিক্ত হয়ে আত্মাহুতির হতাশার আগুন যে সারা আরব বিশ্বে দাবানলের মতো ছড়িয়ে পড়বে, তা কারও ভাবনাতেই ছিল না। তবে সাময়িক সময়ের তথ্যবিপ্লবের প্রভাব এমনই যে তা-ই ঘটল এবং ২০১১ সালের জানুয়ারিতে শুরু হওয়া গণজাগরণের ধারা এখনো আরব বিশ্বে অব্যাহত আছে। আমাদের সময়ে আরব বিশ্বে নাটকীয় ঘটনা যে ইতিপূর্বে ঘটেনি, তা তো নয়। ১৯৫৬ সালে প্রেসিডেন্ট নাসেরের সুয়েজ খাল জাতীয়করণে উদ্ভূত সমস্যার নাটকীয়তা সে সময় একজন শিক্ষানবিশ কূটনীতিক হিসেবে স্বচক্ষে প্রত্যক্ষ করার অভিজ্ঞতা আমার হয়েছিল—একজন পাকিস্তানি কূটনীতিক হিসেবে জাতিসংঘে বসেই সুযোগ হয়েছিল সুয়েজ খাল জাতীয়করণের ওপর বিতর্কের একাংশ শোনার। কূটনীতিক-জীবনের শুরুতেই অনুধাবন করেছিলাম যে আরব জাতীয়তাবাদ আর পাশ্চাত্য শক্তিবর্গের স্বার্থান্বেষিতা আরব বিশ্বের ইতিবাচক কোনো সমীকরণকে সহজ হতে দেবে না।
১৯৫৬ সালের দ্বিমেরুর পৃথিবীতে যা ঘটেছিল, এখনো তা-ই ঘটছে। আবার সেই যুক্তরাষ্ট্র, আবার সেই ব্রিটেন আর ফ্রান্স, আবার সেই গণতন্ত্রের ফাঁকা বুলি, আবার মধ্যপ্রাচ্যে পশ্চিমা স্বার্থরক্ষার আপ্রাণ প্রচেষ্টা। নতুন বিশ্ব আঙ্গিকেও পুরোনো সেই খেলা, যেখানে ন্যায়নীতি অনুপস্থিত এবং যেখানে রয়েছে ক্ষমতাধর রাষ্ট্রপুঞ্জের জাতিসংঘকে নিজ স্বার্থে ব্যবহার করার অমার্জনীয় প্রবণতা। ১৯৫৬ সালের পর নানা ঘটনা আর দুর্ঘটনার পথ ধরে পাশ্চাত্য শক্তিবর্গ মধ্যপ্রাচ্যে ভালোভাবেই তো তাদের অবস্থান পাকাপোক্ত করে ফেলল। মধ্যপ্রাচ্যে পাশ্চাত্যের এই বিপুল আগ্রহের কারণ প্রধানত তিনটি। প্রথমত, মধ্যপ্রাচ্যের গুরুত্বপূর্ণ ভূরাজনৈতিক অবস্থান, দ্বিতীয়ত, সেই অঞ্চলের অঢেল জ্বালানি সম্পদ এবং তৃতীয়ত, আরব-ইসরায়েল সম্পর্কের বিবর্তনে ইসরায়েলের নিরাপত্তা ও স্বার্থরক্ষা। তাই বিগত শতাব্দীতে থেকে থেকে মধ্যপ্রাচ্যের দেশগুলোকে তাদের মনের মতো করে ঢেলে সাজাতে অক্লান্ত প্রচেষ্টা চালিয়ে গেছে পাশ্চাত্যের শক্তিধর রাষ্ট্রপুঞ্জ।
২০১১ সালের আরব গণজাগরণ আমাদের সমসাময়িক ইতিহাসের তাৎপর্যপূর্ণ একটি ঘটনা। তা হলো এই যে, সেই অঞ্চলের মানুষ পাশ্চাত্যের স্বৈরাচারী তাঁবেদারদের ভীতি কাটিয়ে উঠছে। তারা তাদের নিজ নিজ দেশে নিজেদের ভাগ্য নিয়ন্ত্রণের সঙ্গে গণতান্ত্রিক সম্পৃক্ততা কামনা করে। পাশ্চাত্য শক্তিবর্গ অবাক বিস্ময়েই প্রত্যক্ষ করল তিউনিসিয়া আর মিসরের অপ্রতিরোধ্য গণজাগরণ। তাদের মনের মানুষ যেন আলী আর হোসনি মোবারক তাই ইতিহাসের আস্তাকুঁড়ে নিক্ষিপ্ত হলেন। ইংরেজিতে একটি কথা আছে, ‘If you cannot beat them, join them’। অর্থাৎ তাদের পরাস্ত করতে না পারলে, তাদের দলেই যোগ দাও। তাই সেই দুই দেশে গণতন্ত্রের পক্ষে জোরালো অবস্থান নিল যুক্তরাষ্ট্র আর ইউরোপ। তাই কায়রোর প্রেসিডেন্টের দপ্তরে মোবারকের পদচিহ্ন মুছে যেতে না যেতেই সেখানে হাজির হলেন ব্রিটিশ প্রধানমন্ত্রী ক্যামেরন—প্রধানত বণিকের বেশে! আগামীর মিসর আর তিউনিসিয়ায় পাশ্চাত্য স্বার্থ যাতে অক্ষুণ্ন থাকে, প্রয়োজনবোধে তার নগ্ন প্রচেষ্টাই করবে পাশ্চাত্য শক্তিবর্গ। প্রয়োজনবোধে ইসলামি সন্ত্রাসী জুজুর অজুহাত তুলে ধরতে তারা বিন্দুমাত্র কুণ্ঠাবোধ করবে না। আরব বিশ্ব অচিরেই আবিষ্কার করবে যে স্বৈরাচারীকে তাড়ানো কঠিন কাজ বটে, তবে সত্যিকার অর্থে নিজ নিজ দেশের স্বার্থ সমুন্নত রেখে গণতন্ত্র প্রতিষ্ঠা কঠিনতর।
১৯৮৯ সালে পূর্ব ইউরোপের মানুষ সমাজতান্ত্রিক একনায়কত্বের অবসান ঘটিয়েছিল। তার প্রভাব বিশ্ব রাজনীতিতে সুদূরপ্রসারী প্রভাব ফেলেছিল। তবে ২০১১ সালে মধ্যপ্রাচ্যের ঘটনাবলি ১৯৮৯ সালের পূর্ব ইউরোপের গণজাগরণের সঙ্গে যে তুলনীয়, তা কিন্তু এককথায় বলা যাবে না। এ যাত্রায় সমস্যা বহুলাংশে ভিন্নতর ও জটিল এবং মধ্যপ্রাচ্যের ওপর পাশ্চাত্য শক্তিবর্গের শ্যেনদৃষ্টি এবং সেই অঞ্চলে তাদের স্বার্থরক্ষার (উল্লিখিত তিনটি কারণে) আপ্রাণ প্রচেষ্টা তাকে অনেক পঙ্কিল করে তুলেছে। ঘোলা পানিতে মৎস্য শিকারের প্রবণতা পাশ্চাত্য শক্তিবর্গের নতুন নয়, নতুন নয় একটি ঘটনার সুযোগ নিয়ে অন্য স্থানে তাদের স্বার্থ হাসিল করা। ৯/১১-এর বেদনাদায়ক ঘটনাটিকেই ধরা যাক। টুইন টাওয়ার আর পেন্টাগনে আঘাত হানায় যে ২০-২১ জন আরব তরুণ জড়িত ছিল, তাদের মধ্যে ১৮ জনই ছিল সৌদি আরবের বাসিন্দা। কিন্তু বুশ সাহেব সৌদি আরবের বিরুদ্ধে তাঁর উষ্মা প্রকাশ না করে আঘাত হানলেন সাদ্দামের ইরাকে। তাঁর মুখ্য উদ্দেশ্য ছিল ইরাকের ভূগর্ভস্থ জ্বালানিশক্তির ওপর পাশ্চাত্যের কর্তৃত্ব স্থাপন এবং মধ্যপ্রাচ্য আর ফিলিস্তিনি আরব জনসাধারণের ন্যায্য দাবি উপেক্ষা করে ইসরায়েলের নিরাপত্তা সুনিশ্চিত করা। যুক্তরাষ্ট্র, তার মিত্র রাষ্ট্রগুলো আর ইসরায়েল আগলে ধরে থাকুক মধ্যপ্রাচ্যের ভূগর্ভস্থ যক্ষের ধন। বর্তমানের আরব বিশ্বের গণজাগরণে তাই পাশ্চাত্য শক্তিবর্গ উদ্বেল। আরব বিশ্বে যা-ই ঘটুক, যুক্তরাষ্ট্র আর পাশ্চাত্য শক্তিবর্গ তাদের চিরন্তন স্বার্থরক্ষায় এখনো সুস্থির। এবারকার সাদ্দাম হলেন মুয়াম্মার গাদ্দাফি। দুজনের কেউই আমাদের অশ্রুবিসর্জনের দাবিদার নন। আমার প্রচেষ্টা হলো ঘটনাবলির বস্তুনিষ্ঠ ব্যাখ্যা। এককথায় গণতন্ত্রের পথে আরব বিশ্বের যাত্রা দেশভেদে হবে ভিন্ন আর সব দেশেই হবে কণ্টকাকীর্ণ।
এখন মনে হচ্ছে, স্বৈরাচারী গাদ্দাফিকে তাড়াতে যুক্তরাষ্ট্র, ফ্রান্স, ব্রিটেন আর ইতালি বদ্ধপরিকর। এ জন্য তারা নিরাপত্তা পরিষদের গৃহীত ১৯৭৩ নম্বর সিদ্ধান্তকে (যা বেসামরিক জনগণের ওপর আঘাত না হানার নিশ্চয়তা প্রদানের কথা বলেছে) গাদ্দাফি বাহিনীর ওপর আক্রমণ চালানোর অজুহাত হিসেবে তুলে ধরেছে এবং তারই জের ধরে লিবিয়ায় বোমাবর্ষণ করছে। অথচ এই গাদ্দাফিকে নিয়ে কী মাতামাতিই না করেছে যুক্তরাষ্ট্র, যুক্তরাজ্য, ফ্রান্স আর ইতালি। মাত্র সাত মাস আগে ইতালির প্রধানমন্ত্রী বেরলুসকোনি গাদ্দাফিকে আরব ‘জামহুরিয়ার’ মহান প্রতিনিধি বলে আখ্যায়িত করেছিলেন। কিন্তু মনে হচ্ছে, এখন পাশ্চাত্যের প্রধান শক্তিগুলো একমত যে, লিবিয়ায় গাদ্দাফিকে ধরে রাখার চেয়ে তাড়ানোই শ্রেয়। তাতে বর্তমান অবস্থায় পাশ্চাত্যের জ্বালানি স্বার্থরক্ষা সহজতর হবে। ন্যাটোর ২৬ সদস্যের মধ্যে ছয়টি রাষ্ট্র লিবিয়ার ওপর বোমাবাজিতে অংশ নিচ্ছে, আর কেউই সেই দেশে সেনা পাঠাতে রাজি হচ্ছে না (ইরাক আর আফগানিস্তান থেকে অন্তত এই শিক্ষাটা তারা পেয়েছে বলে মনে হয়!)।
কিন্তু প্রশ্ন হলো, স্বৈরাচারী গাদ্দাফি যদি একজন ঘৃণ্য ব্যক্তি হন, তাহলে বাহরাইনের আমির, যিনি নিজের দেশের মানুষকে গাদ্দাফির মতোই হত্যা করতে কুণ্ঠাবোধ করেননি, যিনি তাঁর মসনদ ধরে রাখতে সৌদি আরব ও আমিরাতের সেনাশক্তি ব্যবহার করেছেন, যিনি দেশের ৭০ শতাংশ শিয়া জনসাধারণের সঙ্গে বছর বছর ধরে বৈষম্যমূলক আচরণ করে আসছেন, তিনি পাশ্চাত্যের প্রিয়পাত্র রইলেন কী করে? কারণ হলো, বাহরাইনে যুক্তরাষ্ট্রের নৌঘাঁটি, পাশ্চাত্য স্বার্থরক্ষায় (অর্থাৎ তাঁর সিংহাসন রক্ষায়) বাহরাইনের আমিরের অসীম আগ্রহ এবং ইরান সম্বন্ধে পাশ্চাত্য জগতের সচেতনতা। গণতন্ত্রের যুক্তি তাই এখানে ধোপে টেকে না, যেমনি টেকে না ইয়েমেনের তাঁবেদার প্রেসিডেন্ট সালাহর বেলায়। যাঁর আসন পাশ্চাত্যের সমর্থন সত্ত্বেও জনরোষের মুখে নড়বড়েই মনে হচ্ছে। হয়তো বা তিনি অচিরেই যোগ দেবেন মোবারক, বেন আলীর দলে! সিরিয়ার প্রেসিডেন্ট আসাদ পাশ্চাত্যের পছন্দের মানুষ নন, কিন্তু জর্ডানের বাদশাহ তাদের পিয়ারা বান্দা। অতএব এই দুজনের বেলায় পাশ্চাত্যের মাপকাঠি ভিন্ন। এসব দেশে যে স্বৈরাচারের বিরুদ্ধে বিজয় স্বয়ংক্রিয়ভাবে গণতন্ত্র প্রতিষ্ঠা করবে, তার কোনো নিশ্চয়তা নেই। পাশ্চাত্যের স্বার্থরক্ষার নীতিহীনতাই তার প্রধান অন্তরায়। আর তাঁবেদার রাষ্ট্র সৌদি আরব, সংযুক্ত আরব আমিরাত, ওমান, কুয়েত, কাতার প্রভৃতি দেশে গণতন্ত্র প্রতিষ্ঠার ‘বিশ্বকাপে’র প্রথম রাউন্ডই এখনো শুরু হয়নি।
মধ্যপ্রাচ্যে গণতন্ত্র প্রতিষ্ঠার যে সংগ্রাম শুরু হয়েছে, তা পশ্চিমা শক্তিবর্গ তাদের নিজের স্বার্থে পদে পদে বাধাগ্রস্ত করবে। এসব দেশে নিরবচ্ছিন্ন গণতন্ত্র স্থাপন সহজ হবে বলে মনে হয় না।
মধ্যপ্রাচ্য বিষয়াদিতে ব্রিটিশদের অভিজ্ঞতা সর্বাধিক। গত শতাব্দীর দ্বিতীয় দশকে ব্রিটেনের পররাষ্ট্রমন্ত্রী বেলফুর তাঁর প্রধানমন্ত্রী লয়েড জর্জকে বলেছিলেন, ‘তেলের ওপর দখল কীভাবে রাখি, তা বড় কথা নয়, তবে তেল আমাদের চাই-ই চাই।’ বেলফুর আর বর্তমানের উইলিয়াম হেগ, লয়েড জর্জ আর বর্তমানের ক্যামেরনের মধ্যে তফাত শুধু নামের।
বিশ্ব রাজনীতিতে শত্রু মিত্র হয়, মিত্র হয় শত্রু—স্থায়ী থাকে শুধু স্বার্থ। মধ্যপ্রাচ্যে পুরোপুরি গ্রহণযোগ্য গণতন্ত্র অর্জনের পথচলার শেষ হতে এখনো অনেক বাকি। বিশ্ব রাজনীতির রূঢ় বাস্তবতা তো তা-ই বলে!
ফারুক চৌধুরী: সাবেক পররাষ্ট্রসচিব। কলাম লেখক।
ঝালকাঠির রাজাপুর উপজেলার ইদুরহাটি গ্রামের কলেজছাত্র এবং অভাব-অনটনের কারণে কখনো কখনো ইটভাটার শ্রমিক, চলমান এইচএসসি পরীক্ষার্থী লিমনের বাঁ পা হাঁটুর নিচ থেকে কেটে ফেলতে হয়েছে, র‌্যাব সেই পায়ে গুলি করার পর। সারা জীবনের জন্য পঙ্গু হয়ে যাওয়া লিমন যখন পঙ্গু হাসপাতালে শুয়ে প্রায়ান্ধকার একটি ভবিষ্যতের দিকে তাকিয়ে আছে, সেই সময়েই, ১১ এপ্রিল আনুষ্ঠানিক সংবাদ সম্মেলনে র‌্যাবের মহাপরিচালক গণমাধ্যমের কর্মীদের সামনে বললেন, লিমন আসলে ঘটনার শিকার। তাঁর বেদনাহীন ভাষ্য এ রকম...‘আমরা তো আর লিমনকে ধরতে যাইনি। তার অপরাধ খুঁজতেও যাইনি। লিমন একটি ছোট ছেলে। আমরা তো বলছি না যে, সে খারাপ বা সন্ত্রাসী ছেলে। এ রকম কিছু দেখছিও না...’ (প্রথম আলো, ১২ এপ্রিল)। তো, কিছু না দেখেই কালো চশমায় চোখ ঢেকে একটি ছোট ছেলের পায়ে গুলি করে তার জীবনে এত বড় সর্বনাশ জড়িয়ে দিলেন কেন? লিমনের জীবনের বাকি দিনগুলোতে অনেকবার ‘প্রথম দিনের সূর্য’ প্রশ্ন করবে কঠোর কঠিন মুখে। উত্তর মিলবে? কোথায় মিলবে? সংবাদ সম্মেলনে মহাপরিচালক একটিবারও বলেছেন কি, এটা তাঁদের অন্যায়? ভুল? টেলিভিশন সংবাদের সচিত্র প্রতিবেদনে নিজের বক্তব্যের সময় তাঁর মুখে আমি কোনো অনুতাপ কিংবা বেদনা দেখিনি। সাবলীল হেঁটে চলা একটি পায়ের মূল্য কত, লিমন তা অনুভব করছে এখন। এখন থেকে যাপিত জীবনের সব বিষয়েই অন্যের ওপর নির্ভর করতে হবে এই তরুণকে। এইচএসসি পরীক্ষায় আর কখনো সে অংশ নিতে পারবে কি না, আমরা তা জানি না। সমাজ ও রাষ্ট্রব্যবস্থার তৈরি করা অভাব-অনটন রুখে দিতে লড়েছিল সে প্রাণপণ। জীবন নির্বাহে কোদাল হাতে মাটি কাটত ইটভাটায়। স্বপ্ন নিয়েই মানুষ বাঁচে। অতিক্রান্ত হয় পাহাড়সমান বাধা। সেই স্বপ্নভুক চোখের লিমন ফ্যালফ্যাল করে তাকিয়ে থাকে কোথায়? পঙ্গু হাসপাতালের জানালা দিয়ে কি আকাশ দেখা যায়? আকাশে তো এখন বৈশাখী মেঘ! মেঘ কি কথা বলতে পারে?
আমাদের মনে পড়ে যায়, ২০০২ সালের অক্টোবরে সেনাবাহিনীর প্রায় ৪০ হাজার সদস্য নিয়ে ‘অপারেশন ক্লিন হার্ট’ নামে সন্ত্রাস দমন অভিযান শুরু করেছিল বিএনপির নেতৃত্বাধীন চারদলীয় জোট। কমপক্ষে ১০ হাজার জন গ্রেপ্তার হয়েছিল তখন এবং তা হয়েছিল অভিযান শুরুর ৪৫ দিনের মধ্যে। এদের অন্তত ৫০ জন মৃত্যুবরণ করেছিল নিরাপত্তা হেফাজতে আর মৃত্যুর কারণ হিসেবে সংশ্লিষ্ট সংস্থার পক্ষ থেকে বলা হয়েছিল, এরা প্রত্যেকেই হূদেরাগী ছিল, হূদেরাগে আক্রান্ত হয়েই তাদের মৃত্যু হয়েছে। এ নিয়ে পরবর্তী সময়ে কোনো অনুসন্ধান বা আলোচনার পথ রুদ্ধ হয়ে যায় যখন ‘অপারেশন ক্লিন হার্ট’ শেষের দিকে, একটি দায়মুক্তি অধ্যাদেশের মাধ্যমে। ‘যৌথ বাহিনী দায়মুক্তি অধ্যাদেশ, ২০০৩’-এর মধ্য দিয়ে ২০০২ সালের ১০ অক্টোবর থেকে ২০০৩-এর ৯ জানুয়ারি পর্যন্ত আইনশৃঙ্খলা রক্ষাকারী বাহিনী ও অন্য সরকারি কর্মকর্তাদের অভিযান চলাকালে হতাহতের ঘটনা, আর্থিক, শারীরিক ও মানসিক ক্ষতির অভিযোগ থেকে দায়মুক্তি দেওয়া হয়েছিল। এখনকার র‌্যাবের নাম, ২০০৩ সালের জুন মাসে পরিবর্তনের আগে ছিল র‌্যাট। দুর্নীতি, অপর্যাপ্ত প্রশিক্ষণ, অদক্ষতা—এ রকম নানা অভিযোগের কারণে আইনশৃঙ্খলাবিষয়ক কেবিনেট তখন র‌্যাবকে আইনগত বৈধতা দিতে ‘আর্মড পুলিশ ব্যাটালিয়ন অর্ডিন্যান্স-১৯৭৯’ সংশোধন করে ‘আর্মড পুলিশ ব্যাটালিয়ন অ্যামেন্ডমেন্ট অ্যাক্ট, ২০০৩’ পাস করে। এর পর থেকেই সেনা, নৌ ও বিমানবাহিনীর সদস্যদের সমন্বয়ে র‌্যাব গড়ে ওঠে একটি ‘এলিট ফোর্স’ হিসেবে। তাদের কাজের মধ্যে চলে আসে অভ্যন্তরীণ নিরাপত্তা, অপরাধের তদন্ত, অবৈধ অস্ত্র ও বিস্ফোরক উদ্ধার, সরকারের নির্দেশ অনুযায়ী তদন্ত, সন্ত্রাসী বাহিনীর অনুসন্ধান এবং অন্যান্য আইনশৃঙ্খলা রক্ষাকারী বাহিনীকে সহায়তা দেওয়া। ‘অপারেশন ক্লিন হার্ট’-এর মতো এখানেও বিচারবহির্ভূত হত্যাকাণ্ডের ঘটনা অনেক। ‘ক্রসফায়ার’, ‘এনকাউন্টার’ এবং ‘নিখোঁজ’—এ রকম কয়েকটি শব্দের আড়ালে মানুষ হত্যার ঘটনা চলছে বিকারহীন। বিভিন্ন মানবাধিকার সংগঠনের পরিসংখ্যান অনুযায়ী এ রকম মৃত্যুর সংখ্যা এক হাজার ছাড়িয়েছে। আইন ও সালিশ কেন্দ্রের পরিসংখ্যান অনুযায়ী ২০০৭ সালে ১৮০ জন, ২০০৮ সালে ১৭৫ জন, ২০০৯ সালে ২২৯ জন বিচারবহির্ভূত হত্যার শিকার হয়েছে। মানবাধিকার সংগঠন ‘অধিকার’-এর রিপোর্ট অনুযায়ী ২০১০ সালে ৬৮ জনকে র‌্যাব, ৪৩ জনকে পুলিশ, নয়জনকে যৌথভাবে র‌্যাব ও পুলিশ, তিনজনকে কোস্টগার্ড ও র‌্যাব, একজনকে বিডিআর হত্যা করেছে। এদেরও কি ‘দায়মুক্তি’ হবে?
লিমন যে ঘটনার শিকার, সেই ঘটনার প্রধান নায়ক একটি লাল রঙের কাপড়। পত্রিকা পড়ে জানতে পারছি, র‌্যাবের সোর্স জানিয়েছিল সন্ত্রাসী মোরশেদের গায়ে লাল গেঞ্জি আছে। ব্যস, গুলিভরা বন্দুক হাতে লাল গেঞ্জি খোঁজা শুরু হলো। লিমন গায়ে দিয়েছিল লাল শার্ট। এ যেন স্পেনের ষাঁড়ের লড়াইয়ের মঞ্চ। খুঁচিয়ে তোলা বুনো ষাঁড়ের সামনে লাল কাপড় দুলিয়ে দুলিয়ে নানা কসরত দেখাচ্ছেন ম্যাটাডোর। গ্যালারিভরা মানুষের পাশবিক উল্লাস! ষাঁড় ছুটছে। ছুটে আসছে ধুলোর ঝড় তুলে। বেঁচে থাকতে হলে একজনকে হারতেই হবে। কে জিতবে? ষাঁড় নাকি ম্যাটাডোর? আহত ম্যাটাডোর লিমনের জন্য এখন একটা ক্রাচ দরকার। দরকার আমাদের বিবেকের জন্যও। মহামান্য রাষ্ট্র, একটা ক্রাচ দেবেন?
উৎসব
শিশুদের নববর্ষ যখন বড়দের লজ্জা দেয়
এ লেখাটি ইংরেজিতে যাকে বলে ‘গল্পের চেয়েও আশ্চর্য’ সত্য একটি ঘটনা নিয়ে। শোনার পর দুই দিন শুধু এটাকে ভুলে যেতে চেষ্টা করেছি—কিন্তু ব্যর্থ হয়েছি। ভাবলাম, লিখে না ফেললে এ আমাকে মুক্তি দেবে না। তাই ১০০ ডিগ্রি জ্বর নিয়েই লিখতে বসেছি। আমি চাই, এই ঘটনা সবাই জানুক—সারা বিশ্ব জানুক—সারা বাংলাদেশ জানুক—যদি অবশ্য বাংলাদেশের চেতনা এত দিনে একদমই অসংবেদনশীল প্রাণহীন ভোঁতা সত্তায় পরিণত না হয়ে গিয়ে থাকে।
ঘটনাটি আমাকে যিনি বলেছেন তিনি খুবই দুঃখের এবং লজ্জার সঙ্গে বলেছেন। কিন্তু আমার কাছে মনে হয়েছে ঘটনাটি আনন্দের এবং গর্বের। দুই মিনিটেরও কম একটি মুঠোফোন সংলাপে গল্পটা বলে তিনি যোগ করেছেন, ‘যদিও এর কোনো প্রচার হবে না—প্রচার দরকারও নেই আমাদের—আমরা আমাদের কাজ চালিয়ে যাব। কাজটাতেই আমাদের আনন্দ।’ কিন্তু আমি মনে করি, এর প্রচার হওয়া উচিত। গল্পটি ছোটও বটে কিন্তু এর বিস্তার অনেক। মন স্পর্শ করে যায়। এবার আসল ঘটনায় আসা যাক। পয়লা বৈশাখ বাঙালির বর্ষবরণ অনুষ্ঠান। ধর্ম-শ্রেণীনির্বিশেষে এ রকম মিলনমেলা বাঙালির আরেকটি আছে বলে আমার মনে হয় না। সকালবেলা ঘর থেকে বের হলেই মনটা ভরে ওঠে। নতুন কাপড়-চোপড় পরে, মাথায় নানা বর্ণের ফুল গুঁজে, শিশুদের হাতে ঘূর্ণিপাংখা বা ডুগডুগি দিয়ে জোড়ায় জোড়ায় দম্পতি শহরের কেন্দ্রস্থলের দিকে ধেয়ে আসে। দেখলে মনে হয়, বাঙালিরা তো অন্তত একদিন হলেও জেগে উঠেছে। সকালবেলাতেই ‘মেসেজে-মেসেজে’ (ইংরেজি হরফে কিন্তু বাংলায়) টেলিফোন জ্যাম হয়ে যায়। উৎসাহী বন্ধু ফোন করে জানায়, এবার বাঙালি খেপে গেছে—‘আলিশান’ বাড়ির ছাদগুলোয় পর্যন্ত চাঁদোয়া টানিয়ে পয়লা বৈশাখ হচ্ছে। সারা দিন রমনা বটমূলে, ভার্সিটিপাড়ায়, রবীন্দ্রসরোবরে চলতে থাকে গান-আবৃত্তি-নাটক-নৌকাবাইচ। মনে হয়, সারা শহরটা যেন একটা সাতরঙা রংধনুতে পরিণত হয়েছে। অবশ্য ভিড়টা আর গরমটা অসহ্য। তবু অন্তরের টানে তা অতিক্রম করে মানুষ আসে। দলে দলে। অসংখ্য অজস্র। এত অনুষ্ঠানের ভিড়ে হারিয়ে যাওয়া একটি অসাধারণ অনুষ্ঠানের ঘটনা বলছি। প্রতি বড় শহরে রয়েছে একটি অলিখিত ভাগ। নিম্নবিত্ত জনগণের থাকার জায়গাটার নামই হয়ে গেছে ‘ডাউনটাউন’ আর উচ্চবিত্তদের থাকার জায়গাটার নাম ‘সাবার্ব’। ঢাকায় অবস্থাটা এখনো ঠিক তীক্ষভাবে এ রকম নয়। উচ্চবিত্তদের গুলশান বারিধারাতেও এখন আস্তে আস্তে নিম্নবিত্ত-মধ্যবিত্তরা হানা দিচ্ছে—উপচে পড়ছে মানুষের ভিড়। প্রতিদিন মূল শহরে ঢোকার পথে ঘণ্টার পর ঘণ্টা তীব্র যানজটের সমস্যা তো রয়েছেই। সেই তুলনায় পুরান ঢাকা বেশ অপরিচ্ছন্ন ও ঘিঞ্জি হলেও সেখানে সব সময় চলছে রিকশা এবং হাঁটা পায়ের মানুষ। ধীরেসুস্থেই মানুষ ঘর থেকে বের হচ্ছে—একে অন্যকে সম্ভাষণ করছে—হাসিমুখে হেঁটে গন্তব্যস্থলে চলে যাচ্ছে। তবে এর পরও পুরান ঢাকার কেউ কেউ যথেষ্ট সচ্ছল হয়েও বেছে নিয়েছেন পুরান ঢাকাকেই। অন্তরের মমতা নিয়ে শত অসুবিধা সত্ত্বেও সেখানেই থেকে যাচ্ছেন বছরের পর বছর। এদিকে নতুন বিত্তশালী ঢাকার যে জৌলুশ, তার নিচেই ক্রমে ক্রমে জমা হয়েছে বিত্তের-অহংকারের পাশাপাশি আরও অনেক অন্ধকার। বিদেশি সংস্কৃতি ও ইয়াবা এখানে হানা দিয়েছে সদলবলে। নৃশংস খুন, পরস্পর বিচ্ছিন্নতা এবং মিথ্যা আড়ম্বরের প্রতিযোগিতাই মুখ্য হয়ে উঠছে দিনে দিনে। এত সব অন্ধকারের মধ্যে একটি ‘অন্ধকার’ হচ্ছে এখানকার ‘পথশিশুরা’, যাদের কাব্যিক নাম দেওয়া হয়েছে ‘পথকলি’। কিন্তু আমি আজকে যে ঘটনাটির বর্ণনা দেব, তা প্রমাণ করে যে অন্ধকারের মধ্যেই সবচেয়ে নির্মল আলোটি লুকিয়ে থাকে। তাকে চিনতে হয়।
মনে করুন, ঢাকার অভিজাত এলাকার কতিপয় সমাজমনস্ক তরুণ প্রতিদিন গাড়িতে করে যখন শহরে প্রবেশ করেন, তখন দেখেন ভিড়ে গাড়ি থামলেই কতগুলো শীর্ণকায় শিশু এসে গাড়ি ঘিরে ধরে। কারও হাতে ‘পপকর্ন’, করেও হাতে ‘একগুচ্ছ রজনীগন্ধা’, কেউ নিছক একটি ‘কাপড়’ নিয়ে গাড়ির কাচ পরিষ্কার করতে লেগে যায়। পাঁচ থেকে ১২ বছর বয়স্ক এই শিশুগুলোই হচ্ছে এলাকার পথশিশু। অভিজাতপাড়ার গাড়ি বারান্দায় বা পথেই এরা বাস করে। এবং এভাবে উপার্জন বা দয়া-দাক্ষিণ্যের ওপর নির্ভর করেই এরা বেঁচে থাকে। এদেরই রনবী তাঁর স্নিগ্ধ তুলিতে বুদ্ধিমান টোকাইয়ের মর্যাদা দিয়েছেন। অধিকাংশ ব্যস্ত ‘এন্ট্রাপ্রেনার’ বা উদ্যোক্তারা এ বিষয়ে দ্বিতীয়বার চিন্তা করার বা নজর দেওয়ার সময় পান না। তবে তাঁদের পাশেই বসে থাকা তরুণী স্ত্রী বা মায়েদের মনটা এখনো এতটা ব্যস্ত না থাকায় কিছুটা বিষণ্নতায় ভরে ওঠে। হয়তো তিনি তাঁর নিজের শিশুটির সঙ্গে এই শিশুটির তুলনা করেন। মরমে মরে যান। অস্থির হয়ে ভাবেন—কীভাবে আমি দুুপুর বেলায় এদের কথা ভারতে ভারতে চর্ব-চোষ্য-লেহ্য-পেয় খাব! অবশ্য মনের আবেগ অধিকাংশ ক্ষেত্রেই দুটি টাকা প্রদানের মাধ্যমে আস্তে আস্তে প্রশমিত হয়ে যায়। দানের মাধ্যমে তিনি নিস্তার পান।
কিন্তু এবার পয়লা বৈশাখে ঘটনাটা ঘটল অন্য রকম। সেই উচ্চবিত্ত সমাজমনস্ক পরিবারগুলো স্থির করল যে তাদের যে প্রায় এক শ পথশিশুর একটি স্থানীয় নাইটস্কুল আছে, যেখানে তারা নিজেরাই অবসর সময়ে তাদের পড়ায়, সেই পথশিশুদের নিয়েই সম্মিলিতভাবে এবার তারা ভোরবেলায় পয়লা বৈশাখের মিছিল করবে। আসুক না আসুক এলাকার মান্যগণ্যদের শিশুদেরও মিছিলে থাকার অনুরোধ করবে। এ যেন প্রকৃত শ্রেণীহীন এক পয়লা বৈশাখের আয়োজন এবং যাদের ঘিরে তা হতে যাচ্ছে, তারা সবাই মানুষের সন্তান—এই তাদের সবচেয়ে বড় পরিচয়। চিন্তা করে দেখুন, সেই শিশুরা এ খবরটা পেয়ে কী আনন্দই না পেয়েছিল। ‘চাঁদের হাসির বাঁধ ভাঙার’ গান আমরা শুনেছি কিন্তু সেদিন ভোরবেলায় শিশুদের আনন্দ-হাসি-কলতানে ‘প্রাণের বাঁধ ভাঙার’ গান কেউ শুনতে চাইলে সেই মিছিলে থাকতে হতো। গল্প কি শুধু এটুকুই? না এটুকু নয়। আসল পর্বটা এখন আমি তুলে ধরছি।
১০০ জন শিশুর জন্য অনুষ্ঠানের আয়োজকেরা ১০০টি রঙিন মুখোশ বানিয়েছিল। সঙ্গে হয়তো আরও অপেক্ষাকৃত কম দামি বেলুন, পতাকা, খেলনার আয়োজন ছিল। ছিল মিষ্টিমুখের ব্যবস্থা, যা হয়, সেদিন বাচ্চারা এসেই খেলনা ও মুখোশগুলো নেওয়ার জন্য অস্থির হয়ে পড়েছিল। ওদের যিনি প্রধান শিক্ষিকা, তিনি ওদের ডেকে প্রথমে স্থির হতে বললেন। তারপর বললেন, ‘দেখো বাবুরা, আমরা আগামী বছরও এই উৎসব আবার করতে চাই। সে জন্য বড় দামি মুখোশগুলো আরেকবার বানানো যাবে না। আর তোমরাও তা রক্ষা করতে পারবে না। তাই মিছিল শেষ হলে মুখোশগুলো যথাস্থানে জমা দিয়ে যাবে।’ সব শিশুই সানন্দে উচ্চ স্বরে ‘হ্যাঁ’ বলে উঠল।
আমি আমার গল্পের শেষ পর্যন্ত পৌঁছে গেছি। সেদিন মিছিল শেষে গুনে গুনে ৮৫টি মুখোশ উদ্যোক্তাদের হাতে ৮৫ জন পথশিশু জমা দিয়েছিল। যে ১৫টি পাওয়া যায়নি, তা সম্ভবত বাইরের অংশগ্রহণকারীরা নিয়ে গিয়েছিল। তারা এই মুখোশ জমাদানের তাৎপর্যই হয়তো অনুভব করেনি।
গল্পটা শুনে আমি ভেবেছি, ছোট ‘পথশিশুদের’ যে দায়িত্ববোধ, লোভ ও আকাঙ্ক্ষা দমন করে ভবিষ্যৎ এবং সবার জন্য সহজ স্বতঃস্ফূর্ত আবেগ, তা কেন বড় হলে আস্তে আস্তে নষ্ট হয়ে যায়?
এম এম আকাশ: অধ্যাপক, অর্থনীতি বিভাগ, ঢাকা বিশ্ববিদ্যালয়।
অরণ্যে রোদন
নেতা-নেত্রীগণ, প্লিজ, ছাতাটা সরান...
তথ্য কমিশন থেকে মাঝেমধ্যে মোবাইল ফোনে খুদে বার্তা আসে। সরকারি অফিস জনগণকে তথ্য দিতে বাধ্য—তা হলো ওই এসএমএসের মর্ম। তথ্য কমিশন সমীপে আমাদের প্রকাশ্য আবেদন, শেয়ারবাজার কেলেঙ্কারি তদন্ত কমিটির প্রতিবেদনটি আমরা পড়তে চাই, দেখতে চাই। এই তদন্ত প্রতিবেদনটি জানার জনগণের অধিকার, আপনারা কায়েম করবেন কি?
এর চেয়ে জনগুরুত্বপূর্ণ তথ্য আর কী আছে, মাননীয় তথ্য অধিকার কমিশন? কারণ, এই প্রতিবেদনটার সঙ্গে যুক্ত রয়েছে দেশের লাখ লাখ মানুষের ভাগ্য! অনেক চোখের জল, অনেক দীর্ঘশ্বাস! অর্থমন্ত্রী কথা দিয়েছিলেন, এই প্রতিবেদন তিনি প্রকাশ করবেন। প্রতিবেদন হাতে পাওয়ার পরে প্রথমে বললেন, কিছু নাম ডিলিট করতে হবে, পরে বললেন, না, তিনি এটা বোঝাতে চাননি, কিছু ব্যাপার সম্পাদনা করতে হতে পারে, কিছু বিষয় পুনঃ তদন্তেরও দরকার হতে পারে। তবে শিগগিরই প্রকাশ করা হবে, সে বিষয়ে তিনি সংবাদমাধ্যমের সামনে প্রতিশ্রুতি দিয়েছিলেন। আজ ১২ দিন হয়ে গেল, সেই প্রতিবেদন আলোর মুখ দেখল না। যে রাঘববোয়ালেরা ছোট ছোট মাছ খেয়ে ফেলেছে, তারা এখন খোদ তদন্ত রিপোর্টটাকেই গিলে ফেলার জন্য হাঁ করেছে। যত দেরি হবে, ততই তারা জাল কেটে ফেলবে তাদের ধারালো শক্ত দাঁতে, আর ডুব দেবে গভীর জলে, সেখানে ঘোলা জলে তারা আবারও শিকারে পরিণত করবে লাখ লাখ ক্ষুদ্র বিনিয়োগকারীকে, যাঁরা শেয়ারবাজারে বিনিয়োগ করেছিলেন, তাঁদের সর্বস্ব, কেউ বা বেচে দিয়েছেন তাঁর শেষ সম্বল মুদি দোকানটা, কেউ বা তাঁর পেনশনের টাকাটা এনে খাটিয়েছিলেন বাজারে, কেউ বা বেচে দিয়েছেন বউয়ের গয়নাগাটি, কেউ বা জমিজিরেত, কেউ বা তাঁর রিকশা বা ট্যাক্সিখানি, একটুখানি অতিরিক্ত লাভের আশায়—আজ তাঁরা সব হারিয়েছেন, পরিণত হয়েছেন পথের ভিখিরিতে, তাঁরা উন্মাদপ্রায় ঘুরছেন পথে পথে, কেউ বা শরিক হচ্ছেন বিক্ষোভ মিছিলে, কেউ বা নালিশ জানাচ্ছেন সর্বশক্তিমানের আদালতে। কত পরিবার ধ্বংস হয়ে যাচ্ছে, কত সংসার ভেঙে গেছে, কে রেখেছে সেই খোঁজ। লাখ লাখ মানুষ, তাদের পরিবার মিলে কয়েক কোটি মানুষ সরাসরি ক্ষতিগ্রস্ত সাম্প্রতিক শেয়ারবাজার ধসের কারণে। তাঁরা সবাই তাকিয়ে আছেন ওই তদন্ত কমিটির দিকে, যেন সুড়ঙ্গের শেষে একটুখানি আলো দেখতে পাচ্ছেন তাঁরা। কিন্তু এখন মনে হচ্ছে, ওই তদন্ত প্রতিবেদন প্রকাশিত হবে না, বরং তদন্ত কমিটিকেই বিতর্কিত করার চেষ্টা চালাচ্ছে ওই রাঘববোয়ালেরা। আর সুড়ঙ্গ শেষের আলোটা দেশের কয়েক কোটি মানুষের কাছে আশার আলো না হয়ে ধাবমান রেলগাড়ি হয়েই বোধ হয় ছুটে আসবে, পিষে মারবে মানুষের শেষ ভরসাটুকু।
শেয়ারবাজার নিয়ে প্রথম আলোর রস+আলোয় একটা সুন্দর গল্প শুনিয়েছিলেন অর্থনীতিবিষয়ক কৃতী সাংবাদিক শওকত হোসেন।
একটা গ্রামে একজন লোক এল তার এক সহকারী নিয়ে। লোকটা গ্রামবাসীকে বলল, তোমাদের গ্রামে যত বাঁদর আছে, তোমরা ধরে ধরে আনো, আমরা বাঁদর-পিছু তোমাদের দেব ১০০ টাকা। গ্রামে প্রচুর বাঁদর ছিল, গ্রামবাসী সহজেই বাঁদর ধরে আনতে লাগল আর প্রতি বাঁদরের জন্য ১০০ টাকা গুনে নিতে লাগল। শিগগিরই মুক্ত বাঁদরের সংখ্যা এল কমে। তখন ওই লোক ঘোষণা করল, এবার বাঁদর আনা হলে প্রতি বাঁদরের জন্য দেওয়া হবে এক হাজার টাকা। গ্রামবাসী অনেক খুঁজে পেতে অবশিষ্ট বাঁদর কটাও ধরে এনে জমা দিল এবং এক হাজার টাকা করে নগদ লাভ করল। ওই গ্রামে বা আশপাশের গ্রামে আর বাঁদর নেই। রব উঠল, এরপর প্রতি বাঁদরের জন্য দেওয়া হবে ১০ হাজার টাকা। লোকটা বলল, আমি কিছুদিনের জন্য একটু গ্রামের বাইরে যাচ্ছি, আমার সহকারী কিছুদিন এই বাঁদর কেনার ব্যাপারটা দেখবে। সে গ্রাম ত্যাগ করল। অ্যাসিস্ট্যান্ট তখন গ্রামবাসীকে বলল, শোনো, আমার বস এলে তো প্রতি বাঁদর ১০ হাজার টাকা করে কিনবেন। তোমরা এক কাজ করো। আমার কাছ থেকে পাঁচ হাজার টাকা করে বাঁদরগুলো কিনে নাও। উনি এলে এই বাঁদরগুলোই তাঁর কাছে বিক্রি করতে পারবে। সরল গ্রামবাসী লাভের আশায় যে বাঁদর তারা ১০০ টাকা করে বিক্রি করেছিল, তা-ই পাঁচ হাজার টাকা দামে কিনে নিল। বাঁদর বিক্রি করে দিয়ে সহকারীও চম্পট দিল গ্রাম ছেড়ে। জমিজমা, ঘটিবাটি বিক্রি করে বাঁদর কিনে নিয়ে সর্বস্বান্ত গ্রামবাসী হায় হায় করতে লাগল। কেউ বা বিক্ষোভ করতে লাগল। কেউ বা আত্মহত্যা করল। কেউ বা পাগল হয়ে গেল।
জনাব ইব্রাহিম খালেদের নেতৃত্বে গঠিত তদন্ত কমিটি কী রিপোর্ট দিয়েছে, সরকারিভাবে তা প্রকাশিত না হলেও বিভিন্ন পত্রপত্রিকায় এ সম্পর্কে নানা কিছু লেখা হচ্ছে। তদন্ত কমিটির প্রধান নিজেও বিভিন্ন গণমাধ্যমে সাক্ষাৎকার দিচ্ছেন। সেসব থেকে কতগুলো ব্যাপার দিনের আলোর মতোই স্পষ্ট। শেয়ারবাজারে বড় ধরনের কেলেঙ্কারি হয়েছে। বড় মাছ ছোট মাছকে গিলে খেয়েছে। একেবারে যাকে বলে মাৎস্যন্যায়। ২০ হাজার কোটি টাকা পকেটে পুরে ফেলেছে এই বড় মাছেরা। তারা যেভাবে এই বিশাল অঙ্কের টাকা গিলে ফেলেছে, তার সবটাই হয়তো বেআইনি নয়, কিন্তু তা ভীষণভাবে অমানবিক এবং সে কারণেই অনৈতিক। অর্থনীতির কঠিন ভাষায় নয়, গল্প-লেখকের সহজ ভাষায় ব্যাপারটা আমরা এভাবে বর্ণনা করার চেষ্টা করতে পারি—কোনো কোনো রাঘববোয়াল নিজেদের শেয়ার নামে-বেনামে বা সিন্ডিকেটের মাধ্যমে নিজেরাই কিনতে শুরু করেছিল। ঠিক গল্পের ওই বাঁদরওয়ালার মতো। তোমরা পাঁচ হাজার টাকায় বাঁদর কেন, বস এলে তো এটা ১০ হাজার টাকা করে কিনে নেবেনই। আমার কোম্পানির শেয়ারের দাম বাড়ানোর চেষ্টা আমি করব, এতে তো আইনের বরখেলাপ হয় না! আর আমি যদি বেনামে আমার ভাইবেরাদর দিয়ে, সিন্ডিকেট দিয়ে শেয়ার কিনতে থাকি, আর তাতে যদি দাম বেড়ে যায়, আর দাম বাড়ার পরে আমি যদি সেগুলো বেচে দিই, আর তাতে যদি দাম পড়ে যায়, আমার কী করার আছে! হ্যাঁ, এই জন্যই হয়তো জনাব ইব্রাহিম খালেদ বলেছেন, তাঁদের ধরে ধরে এনে বিচার করা বা শাস্তি দেওয়া হয়তো যাবে না। কিন্তু দরজা-জানালা বন্ধ রাখতে হবে, যাতে চোর এসে চুরি করতে না পারে। এটিএন নিউজের সঙ্গে সাক্ষাৎকারে তিনি বলেছেন, দুটোই ঘটেছে। চুরিও ঘটেছে। আবার দরজা-জানালা খুলে রেখে চুরি করার সুযোগও করে দেওয়া হয়েছে। তিনি বলছেন, আগে দরজা-জানালা বন্ধ করতে হবে। তিনি বলেছেন এবং বিভিন্ন মাধ্যমে খবর বেরিয়েছে, সেখান থেকে বোঝা যায়, নিয়ন্ত্রণকারী সংস্থা সিকিউরিটিজ অ্যান্ড এক্সচেঞ্জ কমিশন নানা অনিয়ম করেছে। ওই কমিশনে দায়িত্বপ্রাপ্ত কর্তাদের কেউ কেউ নিজেরাই এই কেলেঙ্কারির সঙ্গে জড়িত। যাঁর নিজের এই ব্যবসার সঙ্গে জড়িত থাকা আইনে মানা, তিনি স্ত্রীর নামে ব্যবসা করেছেন বলে খবর বেরিয়েছে। যে কোম্পানির আদতেই তেমন কোনো মূলধন নেই, বিনিয়োগ নেই, তাদের অর্থসম্পত্তির পরিমাণ বাড়িয়ে দেখানো হয়েছে, মুনাফার প্রতিশ্রুতি দেওয়া হয়েছে বাড়িয়ে বাড়িয়ে। এভাবে শেয়ারের দাম বাড়ানো হয়েছে। শেয়ারের মূল্য ‘টেম্পারিং করা হয়েছে’, ইব্রাহিম খালেদ নিজের মুখে বলেছেন টেলিভিশন সাক্ষাৎকারে, তাঁর একজন শ্রোতা আমি নিজে।
এখন প্রশ্ন হলো, সরকার কী করবে? সরকার না জনগণের সরকার? জনগণের ভোটে না এই সরকার নির্বাচিত? আর দুই বছর পরেই না ভোটের জন্য আবার যেতে হবে জনগণের দুয়ারে? কী নিয়ে যাবেন এখনকার ক্ষমতাসীন ব্যক্তিরা পুঁজিবাজারে সহায়-সম্বল হারানো এই লাখ লাখ ‘খুদে বিনিয়োগকারীর’ সামনে? এরই মধ্যে ভোটাররা তাঁদের সংকেত দিয়ে দিয়েছেন। দল নেই, সংগঠন নেই, নেতা নেই, কোত্থেকে এত ভোট পৌর নির্বাচনে পেল বিএনপি? যখন তিন-চতুর্থাংশ সংখ্যাগরিষ্ঠতা নিয়ে আওয়ামী লীগের মহাজোট তখেত আসীন। আমাদের প্রথম দাবি, ইব্রাহিম খালেদ কমিটির তদন্ত প্রতিবেদন অনতিবিলম্বে প্রকাশ করুন। তথ্য অধিকার কমিশনের কাছে আমাদের খোলা আবেদন, আপনারা আজকেই ব্যবস্থা নিন এবং কী ব্যবস্থা নিলেন আমাদের জানান। আমরা বাংলাদেশের নাগরিক, আমাদের অধিকার আছে তথ্য জানার এবং এ তথ্য জানারও যে তথ্য কমিশন শেয়ারবাজার তদন্ত কমিটির প্রতিবেদন প্রকাশের ব্যাপারে কী উদ্যোগ নিয়েছে। দুই. এসইসির দুর্নীতিবাজ, অদক্ষ, নীতিহীন কর্মকর্তাদের অপসারণ করুন, অপরাধীদের শাস্তি দিন। তিন. বিভিন্ন গণমাধ্যমের সূত্রে আমরা যা জানতে পেরেছি, তাতে কেবল অনৈতিকতা ও অমানবিকতা হয়নি, রীতিমতো অপরাধ হয়েছে, টাকা পাচার হয়েছে, অতিমূল্যায়নের ঘটনা ঘটেছে, বেনামে অ্যাকাউন্ট খোলা হয়েছে। এগুলো নিশ্চয়ই আইনের দৃষ্টিতে অপরাধ, সুতরাং শাস্তিযোগ্য। যারা অপরাধ করেছে, তাদের বিচারের আওতায় আনুন, তাদের শাস্তি নিশ্চিত করুন।
তারপর আসে শেষ প্রশ্নটি। কোনো কোনো ক্ষেত্রে অনেক বড় বড় ব্যক্তি ও প্রতিষ্ঠান গরিব মানুষের পকেট কেটে তাদের নিঃস্ব করে নিজের পকেটে টাকা ভরার জন্য যা করেছে, তা হয়তো বেআইনি হয়নি, কিন্তু অনৈতিক ও অমানবিক। আমরা দেখলাম, তত্ত্বাবধায়ক সরকারের আমলে যার প্রায় দেউলে হয়ে যাওয়ার অবস্থা ছিল, ঋণখেলাপের দায়ে যিনি কারান্তরালে ছিলেন, শেয়ারবাজারে ধস নামার পর তিনি সব খেলাপি ঋণের কিস্তি শোধ করেছেন, বিভিন্ন প্রতিষ্ঠান কিনে নিচ্ছেন, যেন তিনি আলাদিনের চেরাগ হাতে পেয়ে গেছেন। এই রকম হঠাৎ করে আঙুল ফুলে কলাগাছ যাঁরা হলেন, তাঁদের কেউ কেউ এর আগে ১৯৯৬ সালের শেয়ার কেলেঙ্কারির সময়ও জনগণের চোখে অভিযুক্ত ছিলেন। এঁদের অনেকেই সরকারের উচ্চপর্যায়ের সঙ্গে ঘনিষ্ঠ। এ জন্যই বলা হয়, এঁরা অত্যন্ত প্রভাবশালী। এই জন্যই প্রথমবার অর্থমন্ত্রী বলেছিলেন, যেসব নাম এসেছে, তা ডিলিট করতে হবে। (পরে অবশ্য অর্থমন্ত্রী পরিষ্কার করেছেন, তিনি ঠিক এ কথা বলতে চাননি বা বলেননি)। যদি বিদ্যমান আইনে এঁরা অপরাধ করেছেন বলা না-ও যায়, রাজনৈতিকভাবে তাঁদের বিরুদ্ধে তো নেতা-নেত্রীরা অবস্থান নিতে পারেন। কোটি মানুষকে পথে বসিয়ে সরকারের জনপ্রিয়তায় ধস নামানোর পরেও কি তাঁরা সরকারের উচ্চ মহলের ঘনিষ্ঠই রয়ে গেছেন? যে প্রভাব-প্রতিপত্তি শেয়ারবাজারে টেম্পারিংয়ের একটা সহজ হাতিয়ার হিসেবে ব্যবহূত হয়েছে, যেটা সহজেই অনুমান করা যায়, সেটা কি তাঁদের থেকেই যাবে? জনগণের ভোটে নির্বাচিত ক্ষমতাসীন ব্যক্তিদের কাছে আমাদের প্রশ্ন, এই রাঘববোয়ালেরাই কি আপনাদের প্রিয়, যাঁরা আপনাদের ভোটারদের নিঃস্ব করেছে? তাই যদি হয়, তাহলে বলব, জনগণ সব বোঝে। তারা হয়তো মুখে কিছু বলে না, কিন্তু অপেক্ষা করে ভোটের দিনটার জন্য। সর্বশেষ জাতীয় নির্বাচনের আগে মনে হয়েছিল, এই ধরাটা বিএনপিওয়ালা ও হাওয়া ভবনওয়ালাদের জন্য সরামাত্র, ভোটের পরে জনগণের দেওয়া জবাব তারা পেয়ে গেছে। তাই নেতা-নেত্রীদের বলি, প্লিজ, এই রাঘববোয়ালদের মাথার ওপর থেকে আপনারা ছাতাটা সরিয়ে নিন। প্রশ্রয়ের ছাতাটা যদি এখনই সরিয়ে না নেওয়া হয়, আগামী নির্বাচনেও জনগণ ঠিক জবাবটিই দিয়ে দেবে। তবে শুধু যে সরকারি নেতা-নেত্রীর ঘনিষ্ঠজনদের নাম এই শেয়ার কেলেঙ্কারির সঙ্গে শোনা যাচ্ছে, তা নয়, বিরোধী নেতা-নেত্রীর ঘনিষ্ঠজনের নামও শোনা যাচ্ছে। আসলে, সব রসুনের গোড়া এক, বড়লোকেরা সবাই এক জোট, যখন তাতে আর্থিক লাভের ব্যাপার থাকে। বিরোধী হোক আর সরকারি হোক, ক্ষমতার ছত্রচ্ছায়াই এদের রক্ষাকবচ। কবি রবীন্দ্রনাথ সব সময়েই প্রাসঙ্গিক, এ জগতে হায় সেই বেশি চায় আছে যার ভূরি ভূরি, রাজার হস্ত করে সমস্ত কাঙালের ধন চুরি।বরাবরের মতনই প্রিয় আনিসুল হক আপনার লিখনি অসাধারন। ধন্যবাদ আমাদের পাঠকদের জন্য এই ধরনের লিখা আপনি শেয়ার করেন পত্রিকার মাধ্যমে।
বাঘা তেঁতুল
গোঁফ
প্রাপ্তবয়স্ক পুরুষের শরীরে যত রকমের কেশ রয়েছে, তার মধ্যে গোঁফ খুবই গুরুত্বপূর্ণ। ব্যক্তিবিশেষে মাথার চুলের চেয়ে গোঁফের মর্যাদা বেশি।
স্প্যানিশ চিত্রশিল্পী সালভাদোর দালির শিল্পকর্ম যত বিখ্যাত, তার চেয়ে বেশি খ্যাতি তাঁর গোঁফের। আশির দশকে তিনি যখন মৃত্যুশয্যায়, তখন তাঁর গোঁফ নিয়ে বিপদে পড়েছিলেন তাঁর চিকিৎসকেরা। গোঁফ না কাটলে লাইফসাপোর্ট যন্ত্রপাতি নাকে-মুখে লাগানো যায় না। যদিও তিনি অচেতন, তবু কার সাধ্য তাঁর গোঁফ কাটেন? চিকিৎসকেরা এক বুদ্ধি বের করলেন। বললেন, আপাতত গোঁফ জোড়া কেটে সরিয়ে রাখি। গোঁফের চেয়ে তাঁর জীবনের দাম কম নয়। তা-ই করা হয়েছিল এবং শেষনিঃশ্বাস ত্যাগ করা মাত্র যেখানকার গোঁফ সেখানেই সুপার গ্লু দিয়ে আটকে দেওয়া হয়।
মানবদেহের সব রকম চুলের মধ্যে শুধু গোঁফেই তা দেওয়া যায়। গাছে কাঁঠাল পাকার আগেই তাতে অনেকে তেল দেয়। কোনো কোনো মানুষকে শুধু গোঁফ দিয়ে যায় চেনা। অহংকারী লোকদের জীবনে এমন মুহূর্তও আসে, যখন তাঁদের গোঁফ নামিয়ে কথা বলতে হয়।
এবার রবীন্দ্রবর্ষ। তাঁর চুল, গোঁফ ও দাড়ি ছিল পর্যাপ্ত। যদি এই হিড়িকে ‘রবীন্দ্রনাথ ও গোঁফ’ শিরোনামে কোনো গবেষণাগ্রন্থ বের হয়, আমি তাঁর সম্পূরক আরেকটি বই লিখব। যার নাম হবে ‘গোঁফমুক্ত রবীন্দ্র-উত্তর কথাশিল্পী ও কবি’। তাতে প্রমাণ করার চেষ্টা হবে যে গোঁফ-দাড়ি ছাড়াও বড় কথাশিল্পী ও কবি হওয়া সম্ভব।
আধুনিক কবি-সাহিত্যিক আর বাউল সাধকদের কথা আলাদা। বাউলেরা গ্রামে-গঞ্জে ঘুরে বেড়ান। দাড়ি-গোঁফ কামানোর কথা ভাববার সময় কোথায় তাঁদের? কেশ হিসেবে গোঁফ অমূল্য না অবাঞ্ছিত—সে তর্কে যাব না। শুধু এইটুকু বুঝি, কারও গোঁফে তার অনুমতি ছাড়া হাত দেওয়াও অপরাধ। গোঁফ কাটা বা ছাঁটা কঠিন শাস্তিযোগ্য অপরাধ।
এ মাসের প্রথম সপ্তায় পাংশা উপজেলায় ২৮ জন বাউল সাধুকে ধরে এক মসজিদে নিয়ে তওবা পড়িয়ে তাঁদের চুল ও গোঁফ কেটে দেওয়া হয়েছে। লম্বা গোঁফ ও চুল অনৈসলামিক বলে ফতোয়া দেওয়া হয়। সম্প্রদায় হিসেবে বাউলরা নির্বিরোধ। তা ছাড়া গোঁফ কতটুকু জায়েজ, আর কতখানি না-জায়েজ, তা নিয়ে মাথা ঘামানোর সময় তাঁদের নেই। তা মাপজোকের দায়িত্ব ও কাটছাঁটের অধিকার ধর্মনেতাদের কেউ দেয়নি।
রবীন্দ্রনাথ একবার নজরুলকে বলেছিলেন, তুমি তলোয়ার দিয়ে দাড়ি কাটছ, ও-কাজটির জন্য ক্ষুরই উপযুক্ত। এখন তলোয়ার পাওয়া যায় না বলে দা দিয়েও চুল-গোঁফ কাটা হয়। খবরে জানা যায়, ‘বেশ কয়েকজন যুবক দা-কাঁচি দিয়ে বাউলদের চুল ও গোঁফ কেটে ইমামদের ফতোয়া বাস্তবায়ন করেন। তা ছাড়া বাউলদের গানের যন্ত্রপাতি ভেঙে ফেলা হয়।’
এই যে বাউলদের চুল ও গোঁফ ছাঁটা হলো, প্রতিবাদ করলেন সাংস্কৃতিক নেতা-কর্মীরা। রাজনীতিকেরা এসব সামান্য ব্যাপারে মাথা ঘামাবেন না। যাঁরা এ জাতীয় কাজ সমর্থন করেন না, তাঁরাও নীরব থাকেন এবং নিরাপদ দূরত্বে দাঁড়িয়ে তাঁদের সাংস্কৃতিক ফ্রন্টের নেতাদের কাঁধে বন্দুক বসিয়ে দেন। তাতে কাজ হলে তো হলো, না হলে না হলো।
প্রাক-মধ্যযুগীয় বর্বর কাজটি ঘটিয়েছেন মসজিদ ও মাদ্রাসার লোকজন। আমাদের ওলামায়ে কেরাম ও ইসলামি চিন্তাবিদেরা কোনো কথা কইলেন না। তাঁরা তাঁদের লোকদের বেশি বকাঝকা না করেও এটুকু তো বলতে পারতেন যে কাজটা অন্যায় হয়েছে। নাকি তাঁদেরও অনুমোদন আছে এই কাটা ও ছাঁটায়?
কোনো কিছু কাটাতেই বাঙালির উৎসাহ। বনভূমির গাছ কাটছে। সড়কের বৃক্ষ কাটছে। পাহাড় কাটছে। নদীর পাড় কাটছে বালু ও মাটির জন্য। এখন গোঁফ ও চুল কাটা শুরু হলো। ধর্মরক্ষিণী সংঘসমূহের ফতোয়ার পরিসরও সম্প্রসারিত হচ্ছে। এতদিন নারীর ওপর প্রযোজ্য ছিল। ধর্মাধিপতিদের শক্তি বাড়ছে। এরপর কবি, কথাশিল্পী, সংগীত ও নৃত্যশিল্পী, সম্পাদক, কলামলেখক—সবাইকে ফতোয়ার আওতায় আনা হতে পারে। দোররা সবার ওপর প্রয়োগ করা যাবে না। কিন্তু কাগজ, কলম ও কম্পিউটার কেড়ে নিয়ে তা বাদ্যযন্ত্রের মতো ভেঙে ফেলার হুকুম আসতে পারে। আজ যারা গোঁফ কেটেছে, একদিন তারা কোনো নৃত্যশিল্পীর কাটবে নাক—নাক তো গোঁফের কাছেই।
সেদিন বেশি দূরে নয়, যেদিন গোঁফের বিরুদ্ধে সকাল-সন্ধ্যা হরতাল হবে। ঠোঁটের কার্নিশের কিছু কেশের কারণে কোটি টাকা দামের বহু গাড়ি চুরমার হবে হরতালের দিন নয়—হরতালের আগের সন্ধ্যায়। গোঁফের বিরুদ্ধে জেহাদের ডাক আসতে পারে এবং গোঁফ না চাঁচলে ‘এক ঘণ্টায় দেশ অচল’ করে দেওয়ার হুমকিও আসতে পারে।
আলেম-ওলামা, মোল্লা-মৌলভিরা সমাজে যেমন শ্রদ্ধেয়, তেমনি বাউল-ফকির, সাধু-সন্ন্যাসীরাও শ্রদ্ধার পাত্র। আমাদের নিজ নিজ ধর্ম যেমন আমাদের কাছে খুব প্রিয়, একই রকম প্রিয় আমাদের সংস্কৃতি। ধর্মের ওপর আঘাত যেমন আমরা সহ্য করি না, সংস্কৃতির ওপর আঘাতও সহ্য করা সম্ভব নয়। কাথাটা ধর্মরক্ষিণী সংঘসমূহের অধিপতি ও হরতালওয়ালারা যেন ভুলে না যান। অন্যদিকে বাংলার যেসব কিশোরের এখনো গোঁফ গজায়নি, তাদের কাছে অনুরোধ—এখন থেকেই যেন তারা প্রতিরোধ গড়ে তোলে আমেরিকার প্রি-এমটিভ যুদ্ধ-ব্যবস্থার মতো।
আনিসুল হকের "অন্ধকারের একশ' বছর" বইটি এখন অবশ্যপাঠ্য বলে বিবেচনা করা উচিৎ। বাংলাদেশ সেই অন্ধকারের দিকেই ধাবিত হচ্ছে আর নেতারা ৭% ভোটের মায়ায় মুখে কুলুপ এঁটে "দেখি ... মতলব কি" ভাবতুঙ্গ হয়ে আছেন। জানি এ লেখার সাথে অপ্রাসঙ্গিক, তবু বলছি। কদিন আগে আমাদের তরুন খেলোয়াড় তামিম ইকবাল বলেছিলেন যে ইংল্যান্ডে তার পিঠাপিঠি সেঞ্চুরির দিনটি ঈদের দিনের চেয়েও বেশি আনন্দের ছিলো। ব্যাস, ঈদকে অসন্মান করার জন্য এখন ক্রিকইনফোতে তামিমের গুষ্ঠি উদ্ধার চলছে!! অন্ধ হলেই প্রলয় বন্ধ থাকেনা, সাধু সাবধান।
জীবনের সাইকেল
মলয় ভৌমিকের পদত্যাগ
কয়েক দিন আগে রাজশাহী বিশ্ববিদ্যালয়ের ক্যাম্পাস থেকে আমার এক উৎকণ্ঠিত স্বজনের টেলিফোন পাই। টেলিফোনে তাঁর কণ্ঠস্বর কাঁপা কাঁপা। বলছে, ‘আপনি কি রাজশাহী আসছেন?’ আমি বললাম, কেন? উৎকণ্ঠিত স্বজন জানাল, ‘এখানে মলয় ভৌমিকবিরোধী আন্দোলন চলছে। যারাই তাঁর পক্ষ হয়ে আসবে, তাদের অপমানিত হতে হবে।’ আমি অবাক বিস্ময়ে কথাগুলো শুনলাম। মাত্র কিছুদিন আগেই নাট্যকলা বিভাগের কাজেই রাজশাহী গিয়েছিলাম। সেখানে শিক্ষকদের সঙ্গে বেশ হূদ্যতাপূর্ণ সময়ই কেটেছে আমার। হঠাৎ কিসে কী হয়ে গেল? এরপর খোঁজখবর নেওয়ার চেষ্টা করি।
চেয়ারম্যান মলয় ভৌমিকের কক্ষে তালা দেওয়া, শিক্ষক-ছাত্ররা মিলে ভিসির অফিসের সামনে বিক্ষোভ ইত্যাদি। শেষ পর্যন্ত মলয় ভৌমিকের পদত্যাগ এবং পদত্যাগপত্র গ্রহণ। ধারাবাহিকতা একটু দেখার চেষ্টা করি। ম্যানেজমেন্টের অধ্যাপক মলয় ভৌমিক কেন নাট্যকলা বিভাগে গেলেন? তিনি কি স্বেচ্ছায়, নাকি বিশ্ববিদ্যালয় কর্তৃপক্ষ তাঁকে পাঠিয়েছে? কেনই বা পাঠাল? সেখানেও তো শিক্ষকের অভাব নেই। নিশ্চয়ই কারণ আছে। বিভাগের শিক্ষকদের মধ্যে কোন্দল। নানা অভিযোগ ও পাল্টা অভিযোগের ভিত্তিতে বিশ্ববিদ্যালয় কর্তৃপক্ষ দুটি তদন্ত কমিটিও গঠন করে। সেখানে কিছু অভিযোগ প্রমাণিতও হয়েছে।
যেমন, ছাত্রদের অভিযোগ, অধিক মূল্যে শিক্ষকেরা পরীক্ষার আগে ফরম পূরণ করিয়ে থাকেন। বিষয়টির সত্যতাও প্রমাণিত হয়েছে। এক অধ্যাপক তাঁর বিএসসির ফলাফল গোপন রেখেছিলেন। জানা গেল, সেটি তৃতীয় শ্রেণী। অনেক বিশ্ববিদ্যালয়ে যোগ্য বহু প্রার্থী একটি তৃতীয় শ্রেণীর জন্য চাকরি পায়নি। তেমন উদাহরণ আমরা জানি। বিশ্ববিদ্যালয় প্রশাসন এসব বিষয়ে কোনো কার্যকর পদক্ষেপ নেয়নি। সিন্ডিকেটের সিদ্ধান্ত হচ্ছে, ওই বিভাগে যোগ্য ব্যক্তি না থাকায় চেয়ারম্যান অন্য বিভাগ থেকেই পাঠানো হবে। মলয় ভৌমিকের ওই বিভাগে পাঠানোর কারণই হচ্ছে শৃঙ্খলা ফিরিয়ে আনা। সে জন্য স্বাভাবিকভাবেই তাঁর কঠোর হওয়া প্রয়োজন। কিন্তু সেই কঠোরতা যদি অশিক্ষকসুলভ হয়, তাহলে তা তো অনুমোদনযোগ্য নয়। কিন্তু সে রকম কিছু কী প্রমাণ করতে পেরেছেন তাঁরা? এসব বিষয় নিয়ে আমি আর কিছু বলব না। ছাত্রদের কোনো অভিযোগ তো মলয় ভৌমিকের বিরুদ্ধে ছিল না। তারা কেন যুক্ত হলো এ ঘটনায়? শিক্ষকদের স্বার্থ রক্ষায় ছাত্রদের নামতে হয়েছে কি? নম্বরের ভয়ে। অন্য জায়গায়ও তো কিন্তু তা হচ্ছে। অধ্যাপক মলয় ভৌমিকের পথ তিনি বেছে নেবেন। নাট্যকলা-সংগীত বিভাগের শিক্ষকেরাও তাঁদের পথ জানেন। কিন্তু আমি উদ্বিগ্ন অন্য কারণে।
বাংলাদেশের বিশ্ববিদ্যালয়-গুলোতে নাট্যকলা ও সংগীত বিভাগ খোলা কিন্তু বাংলাদেশের নাট্যকর্মী, বিশেষ করে, গ্রুপ থিয়েটার ফেডারেশনের আন্দোলনের ফল। বহু দফায় আমরা বিভিন্ন সময়ে উপাচার্যদের সঙ্গে সাক্ষাৎ, দেনদরবার করেছি। তার সুফলও মিলেছে, যদিও পাস করায় নাট্যমঞ্চে তাদের ব্যাপক অংশগ্রহণ ঘটছে না। তার পরও অন্য বিভাগের কায়দায় এই বিভাগ চলে না। শিল্প কোনো মুখস্থ বিদ্যার বিষয় নয়, নম্বরের জাদু নয়। গুরু-শিষ্যপরম্পরায় এক শৈল্পিক পরিবেশে এর চর্চা করতে হয়। যাঁরা গুরু হবেন, তাঁরা শুধু চাকরি করবেন না। জীবনচর্চার অংশ হিসেবেই বেছে নেবেন এই পেশাকে। তার যদি ব্যত্যয় ঘটে, শৃঙ্খলা যদি ভঙ্গ হতে থাকে, তাহলে পরিবেশটাই নষ্ট হবে। তার একটা দৃষ্টান্ত স্থাপিত হয়ে গেল।
দু-চারজন শিক্ষক দেখলেন, তাঁদের স্বার্থ নষ্ট হয়ে যাচ্ছে, ক্ষুব্ধ হলেন কিন্তু তাঁরা সুদূর কোনো ষড়যন্ত্রের অংশ কি না, তা ভাবলেন না। বিশ্ববিদ্যালয় প্রশাসনগুলো তাৎক্ষণিক সমস্যা সমাধানেই মগ্ন থাকে, সুদূরপ্রসারী কোনো চিন্তা করার সময় পায় না।
আশা করব, মলয় ভৌমিকের বিরুদ্ধে যে অভিযোগগুলো এসেছে তার তদন্ত হবে, শিক্ষকদের বিষয়ে তদন্ত হয়ে পাওয়া বিষয়গুলোর ব্যাপারেও কার্যকর ব্যবস্থা নেওয়া হবে। বিশ্ববিদ্যালয়ের নাট্যকলা বিভাগের ছাত্ররা ভবিষ্যতে আমাদের সহকর্মীই হবেন, তাই তাঁদের শিক্ষা কার্যক্রম যেন মুষ্টিমেয়র স্বার্থ রক্ষায় বিঘ্নিত না হয়, তাও আমরা দেখতে চাই। বেশি দিন আগে নয়, এই কলামেই কারারুদ্ধ মলয় ভৌমিক ও বিশ্ববিদ্যালয়ের শিক্ষকদের মুক্তির জন্য লিখেছিলাম। মুহম্মদ জাফর ইকবাল ও শাহ্দীন মালিকও সেই দুঃসময়ে সাহস দেখিয়েছিলেন। তাঁরা মুক্ত হয়েছিলেন। সেই সময়ে রাজশাহী গিয়েছি, তাঁদের সঙ্গে দেখা করতে। ভয় ছিল, ভয়কে অতিক্রম করেছি এর আগেও। জামায়াত-শিবির-আক্রান্ত ওই বিশ্ববিদ্যালয়ে যাঁরা বহু বছর ধরে মুক্তিযুদ্ধের পতাকাকে সমুন্নত রেখেছেন, তাঁদের একজন মলয় ভৌমিক। বিশ্ববিদ্যালয়ের শিক্ষকরাজনীতি পছন্দ-অপছন্দের বাইরে তিনি দেশের একজন শীর্ষস্থানীয় নাট্যকার-নির্দেশক-অভিনেতা। সুদীর্ঘ দিনে তাঁর বিরুদ্ধে কোনো অনিয়মের অভিযোগ কেউ করতে পারেননি। তবে তিনি নিয়ম ও নৈতিকতা নিয়ে একটু কঠোর অবস্থানই নেন। সে জন্য তাঁর কি কোনো ব্যক্তিগত স্বার্থ আছে কি না, তা-ও কি ছাত্র-শিক্ষকেরা দেখবেন না?
যে স্বজন উদ্বিগ্ন হয়ে আমাকে ফোন করেছিল, সে বোধ হয় এক ধরনের পেশিশক্তির উচ্ছৃঙ্খল আচরণের শঙ্কা করছিল। বাংলাদেশে গত ৪০ বছরের মধ্যে সামান্য সময়ই আমাদের জন্য নিরাপদ ছিল। বহু হিংস্রতা আমরা দেখেছি, বহু দখল দেখেছি, কিন্তু পিছিয়ে আসিনি। এই পথেই যদি ওরাও বিজয়ী হতে চায়, তাহলে সত্যিই এক বোকার স্বর্গে ওদের বসবাস। ওই রাজশাহী বিশ্ববিদ্যালয়েই অনেক মহড়ার মুখে আমাদের কাজটুকু করে এসেছি। তাই আমাদের ভয় দেখিয়ে লাভ নেই।
ঢাকার নিম্নবর্গ
এই রাষ্ট্রের নৈ-নাগরিকেরা
ঢাকায় গাঁট হয়ে বসতে পারা নিম্ন ও মধ্যবিত্তের চকচকে স্বপ্ন। রাজধানীতে একটা চাকরি-ব্যবসা-জমি-ফ্ল্যাট অর্জনের খোয়াব তাদের মনের তলায় উসখুস করে। আবাসন কোম্পানির বিজ্ঞাপনগুলো সেই স্বপ্নকে আরও উসকায়। স্বপ্নটা তখন ডালপালা মেলে, পারলে উড়ে চলে। আরও ওপরে যারা, তারা ইউরোপ-আমেরিকা মহাদেশের কোনো ধনী দেশে সেই স্বপ্ন পূরণ করার বাসনা রাখে। শিক্ষা-চাকরি-ব্যবসার সুবাদে তাদের ছেলেমেয়েরা সেসব দেশে ইতিমধ্যে পৌঁছে গেছে অথবা যাই যাই করছে। বাকিরা ‘মহাজ্ঞানী মহাজন যে পথে করে গমন’ বলতে বলতে তাদের অনুসরণ করছে। মধ্য থেকে উচ্চবিত্তের এসব মানুষ আরও গতি চায়, চায় আরও বেশি স্থানে বসবাসের অধিকার। গ্রামের বাড়ি, ঢাকার বাড়ি, বিদেশের বাড়ির মধ্যে তাদের চলাচল অনেক মসৃণ ও সহজ। দেশে বা বিদেশে যেখানেই তাদের প্রতিষ্ঠার খুঁটি ফিট করা থাকুক না কেন, স্থানের সীমা ডিঙিয়ে তারা উড়তে চায় সীমান্ত পেরিয়ে। তারা দেশেও নাগরিকসুবিধা ভোগ করে, ‘বিদেশি’ রাষ্ট্রের দেওয়া অধিকারটুকুও তাদের আরও সুখী করে।
অন্যদিকে সামাজিক পিরামিডের যত তলার দিকে যাওয়া যাবে, সেখানে তত দেখা যাবে ভাসমানতা। আইন-অর্থনীতি তাদের ভাসিয়ে নিয়ে যেতে চায় আর তারা কৃষির জন্য জমি, বসবাসের জন্য ভিটা, জীবিকার জন্য স্থানের দাবিতে প্রতিদিন লড়াই করে। সেই লড়াই সমুদ্রের তলার স্রোতের মতো চাপা থাকে, রাষ্ট্রের সামনাসামনি কমই দাঁড়াতে পারে। ক্রমশই স্থান বা জমি থেকে তারা উচ্ছেদ হলেও ঢাকার বেশির ভাগ ভাসমান শ্রমজীবীর প্রধান চাওয়া হলো কোনো না কোনো পেশায় বা স্থানে স্থায়ী হওয়া। যে বস্তিতে থাকে তার ভয় বস্তি উচ্ছেদ হওয়ার। যে রিকশা চালায়, তার ভয় আজ যে পথে রিকশা চালাচ্ছে, কাল সেই পথে রিকশা নিষিদ্ধ হওয়ার। যে ফুটপাতে সস্তা পণ্যের পসরা সাজিয়ে বসে, তার ভয় ওইটুকু স্থানের বরাতে যে রোজগারটা হচ্ছে, সেই স্থানটুকু হারানোর। যে রাস্তার মোড়ে বা ভ্রাম্যমাণ হয়ে টুকিটাকি জিনিস বিক্রি করে পেট চালায়, তার ভয় পুলিশের তাড়া খেয়ে ভ্রাম্যমাণ উপার্জনের অধিকার হারানোর। বস্তিই হোক বা রাজপথই হোক বা হোক ফুটপাত, তাদের দাবি স্থানের ওপর অধিকার, মালিকানা অর্জনের স্বপ্ন তারা ভুলে গেছে।
পাঁচ তারকা হোটেল সোনারগাঁওয়ের সামনে ঝালমুড়ি বিক্রেতা আজিজুল। অনেক খুঁচিয়েও তাঁর মুখ থেকে কোনো স্বপ্নের কথা বের করা গেল না। ২০ বছর ধরে মুড়ি বিক্রি করে চলেছেন। ২০ বছর আগে সাত টাকা দিয়ে এক বেলা খাওয়া যেত, এখন ৪০ থেকে ৫০ টাকা দিয়েও হয় না। তাঁর জীবনে বদলেছে কেবল অন্ন-বস্ত্র-বাসস্থানের দাম। তবে আগে এত তাড়া খেতে হতো না। এখন পুলিশ কোথাও বসতে দেয় না, তাড়িয়ে বেড়ায়। মাস্তানেরা উপরি দাবি করে। তাঁর হাড়সর্বস্ব দেহের হাড়ে হাড়ে একটাই শিক্ষা বাজে, জীবন মানেই দৌড়ের ওপর থাকা, তাড়া খেয়ে চলা। ঢাকায় এখন এ ধরনের তাড়া খাওয়া লোকের সংখ্যা লাখ লাখ। রাষ্ট্রের একমাত্র যে সেবাটি তারা পায়, তা হলো পুলিশের লাঠি কিংবা ধাওয়া খাওয়া। অথচ সংবিধান মানলে তাদের অন্ন, বস্ত্র, বাসস্থান ও কাজের অধিকার রয়েছে। রয়েছে রাষ্ট্রের কাছ থেকে নাগরিকের সব অধিকার ও সম্মান পাওয়ার, সেবা পাওয়ার। সেসব ছাড়া এ জীবন ভূতের জীবন, এদের বেগার ভূতের বেগার। ভদ্রলোকেরা তাদের আরেকটা নাম দিয়েছে ‘মফিজ’।
গত ক্রিকেট বিশ্বকাপ উপলক্ষে এই ভূতসমাজের ‘মফিজদের’ উচ্ছেদ করেছিল পুলিশ। এখন আবার তারা যখন যার যার জীবিকার জায়গায়বসতে শুরু করেছে, তখন আবার শুরু হয়েছে তাড়িয়েবেড়ানো। সে সময় স্বরাষ্ট্র মন্ত্রণালয় সিদ্ধান্ত নিয়েছিল, ক্রিকেট বিশ্বকাপ অনুষ্ঠিত হওয়ার আগেই ঢাকার প্রধান প্রধান রাজপথ হকার, ভিখারি ও ফুটপাতবাসীমুক্ত করা হবে। কেন? বিদেশি দর্শকদের চোখে ঢাকাকে যাতে সুন্দর দেখায়, তিলোত্তমা লাগে। গরিব মানুষ ময়লার মতো, ভূতের মতো—তাদের পরিষ্কার করতে হয়, ভূত ঝাড়ানোর মতো তাদেরও দাবড়ানির ওপর রাখতে হয়। সরকারি চোখে এরা ‘বদ স্বভাবের’ উটকো লোকজন, যারা ঠিক ‘আমাদের’ মতো নয়। মানবাধিকার ও সুবিচারের খাটো হাত এসব তলানির মানুুষ পর্যন্ত পৌঁছে না। উল্টো তাদের বিরুদ্ধে আইন বানানো হয়। গত ৯ জানুয়ারি মন্ত্রিপরিষদ ‘ভবঘুরে ও আশ্রয়হীন ব্যক্তি (পুনর্বাসন) আইন, ২০১০’-এর খসড়া পাস করে। এ বিষয়ে আইন ও সালিশ কেন্দ্র, ব্লাস্ট, ব্র্যাক ও এডিডি আয়োজিত গোলটেবিল বৈঠকের প্রস্তাবনায় বলা হয়, ‘...এই খসড়া দরিদ্র ও ক্ষতিগ্রস্ত ব্যক্তিদের ক্ষেত্রে ঔপনিবেশিক এবং স্বেচ্ছাচারী দৃষ্টিভঙ্গিরই প্রতিফলন। এই আইন ‘ভবঘুরে এবং আশ্রয়হীন ব্যক্তি’র আইন প্রয়োগকারী সংস্থা কর্তৃক স্বেচ্ছাচারী ও বৈষম্যমূলক আটককে বৈধতা দান করে এবং বাংলাদেশের অধিকাংশ নাগরিকের মৌলিক অধিকারের লঙ্ঘন সমর্থন করে।’ মৌলিক অধিকারবিরোধী হয়রানিমূলক গণগ্রেপ্তারের অস্ত্রও এ ধরনের আইন। রাজনৈতিক সহিংসতার সময় গরিব লোক দেখে দেখে ধাওয়া করে ধরা হয়। তারপর মামলা-জামিনের সুড়ঙ্গে ঘুরতে ঘুরতে তারা আরও গরিব হয়ে যায়, কেউ কেউ ভিখারিও হয়। গরিববিরোধী আইন এভাবে গরিবীই বাড়ায়। আর কোনো শ্রেণী বা পেশার বিরুদ্ধে এ রকম আইন নেই। রাষ্ট্র এখানে সরাসরি গরিবদের নাগরিক অধিকারের বিরুদ্ধে দাঁড়াচ্ছে।
কথায় কথায় আমরা বলি, ১৬ কোটি লোকের সরকার। কিন্তু কোনো সরকারই সব মানুষের সরকার হয়নি। ভাসমান শ্রমজীবীদের প্রতি কোনো দায়িত্ব রাষ্ট্র বোধ করে, তেমন প্রমাণ নেই। তারা রাজপথের অধিকার থেকে বঞ্চিত। তারা স্বাধীনভাবে জীবিকা অর্জনের অধিকার থেকেও বিতাড়িত। এতসব বঞ্চনার একটাই অর্থ, রাষ্ট্র তাদের নাগরিক হিসেবে স্বীকার করে না। হয় এই রাষ্ট্র তাদের নয়, কিংবা তারা এই রাষ্ট্রের নৈ-নাগরিক।
প্রথমে বলা ওইসব ভদ্র-সভ্য-সুখী নাগরিকদের সঙ্গে তুলনা করলে এদের ‘নৈ-নাগরিকত্ব’ আরও প্রমাণিত হয়। বস্তির জায়গায় বড়লোকি দালান ওঠে, ফুটপাত আর সড়কের দখলও থাকে তাদের গাড়ির। যে স্থানটুকুতে ভাসমান শ্রমজীবীরা থাকার জন্য বা জীবিকা অর্জনের জন্য ব্যবহার করতে পারত, সেটুকু ব্যবহূত হয় অবস্থাপন্নদের স্বার্থে। কিন্তু এই ‘মফিজ’দের মানুষের মতো জীবন না দিতে পারলে কিসের গণতন্ত্র, কিসের মানবতা আর কিসের আইনের শাসন? অবস্থাটা ঢাকার নদীর মতো, তাড়া খাওয়া কিন্তু গতিহীন। অনেকটা স্বপ্নের দৌড়ের মতো: স্বপ্নে আমরা ছুটি কিন্তু এগোতে পারি না।
কী করতে হবে সবাই জানে। বিকল্প বন্দোবস্ত ছাড়া বস্তি এবং হকার ও রিকশা উচ্ছেদের বিরুদ্ধে উচ্চ আদালতের রায় আছে। তা না মেনে, সরকার তৈরি করছে গরিব উচ্ছেদের কালো আইন। সরকারি জায়গা ও খাসজমি দরিদ্রদের বন্দোবস্ত না দিয়ে দেওয়া হচ্ছে ব্যবসায়ী ও ধনীদের। সরকারকে এবং মধ্য ও উচ্চবিত্তদের মানতে হবে, ঢাকা শহর এসব তাড়া খাওয়া মানুষেরও শহর। এদের দাবিয়ে রেখে এই শহর চলতে পারবে না।
দেশের লাখো-কোটি মানুষকে নৈ-নাগরিক বানিয়ে রাখলে তারাও রাষ্ট্রকে নৈ-রাষ্ট্র মনে করবে। আর নৈ-রাষ্ট্র থেকে নৈ-রাজ্যের ফারাক কিন্তু খুব সামান্য। বাংলাদেশে চলমান সীমিত মাত্রার নৈরাজ্য তখন মিসর বা তিউনিসিয়ার মতো দাবানল হয়ে ছড়াতে দ্বিধা করবে না। 
আইনি বাধা অবিলম্বে তুলে নিন
আফ্রিকার কৃষি খাতে বিনিয়োগের সুযোগ
স্থানীয় এনজিওগুলোর একটি জোট (সিএলএনবি) গত রোববার জাতীয় প্রেসক্লাবে ‘আফ্রিকায় কৃষি-বাণিজ্য সম্প্রসারণে বাংলাদেশের করণীয়’ শীর্ষক এক মতবিনিময় সভার আয়োজন করেছিল। বাণিজ্যমন্ত্রী ফারুক খান সেখানে প্রধান অতিথির বক্তব্যে বলেছেন, আফ্রিকার অনাবাদি জমি ও কৃষিভিত্তিক শিল্পে বাংলাদেশ বিনিয়োগ করবে। কেন এত দিন বিনিয়োগ শুরু হয়নি, সেটাই প্রশ্ন। কারণ, আফ্রিকার বিভিন্ন দেশের কৃষি খাতে বিনিয়োগের বিপুল সুযোগ ও সম্ভাবনা রয়েছে, এটা বাংলাদেশের বেসরকারি খাতের বিনিয়োগকারীরা যেমন অনেক দিন ধরেই জানেন, তেমন সরকারেরও তা অজানা নয়। সম্প্রতি চীন ও ভারত আফ্রিকার দেশগুলোতে বিনিয়োগ করছে বলেও জানিয়েছেন বাণিজ্যমন্ত্রী।
তবে আফ্রিকার দেশগুলোতে ভারতের বিনিয়োগ খুব সাম্প্রতিক ঘটনা নয়। ২০০৯ সাল নাগাদ আফ্রিকার ইথিওপিয়া, সুদান, কেনিয়া, মাদাগাস্কার, সেনেগাল ও মোজাম্বিকে ভারতের ৮০টি কোম্পানি মোট ১৫০ কোটি পাউন্ড বা ১১ হাজার ৩০০ কোটি ভারতীয় রুপি বিনিয়োগ করেছে প্রধানত কৃষিজমি কেনা বাবদ। উল্লেখ্য, আফ্রিকা মহাদেশে মোট আবাদযোগ্য কৃষিজমির পরিমাণ প্রায় ৮০ কোটি ৭০ লাখ হেক্টর, এর মধ্যে চাষাবাদ করা হয় মাত্র ১৯ কোটি ৭০ লাখ হেক্টর জমিতে। অর্থাৎ প্রায় ৬০ কোটি হেক্টর জমি অনাবাদি পড়ে রয়েছে। কিন্তু সেসব জমি বেশ উর্বর এবং তুলনামূলকভাবে সস্তা। বিপুল জনসংখ্যার দেশ চীন ও ভারতের কোম্পানিগুলো সে কারণেই ছুটেছে আফ্রিকার দিকে।
তাহলে আমরা কেন পিছিয়ে রয়েছি? আমাদের কি খাদ্যনিরাপত্তা নিশ্চিত হয়ে গেছে? দেশে কি খাদ্যশস্যের মূল্য সব মানুষের ক্রয়সীমার মধ্যেই রয়েছে? আমাদের দেশের মানুষের কি আর কর্মসংস্থানের প্রয়োজন নেই? সেদিনের সভায় বাণিজ্যমন্ত্রী জানিয়েছেন, জাম্বিয়া, কঙ্গো, সুদানসহ বেশ কয়েকটি আফ্রিকান দেশের সরকার বাংলাদেশকে অনেক সুযোগ-সুবিধাসহ বিনিয়োগের প্রস্তাব দিয়েছে। তাহলে আমরা বসে আছি কেন?
বিদ্যমান বৈদেশিক মুদ্রা নিয়ন্ত্রণ আইনের কারণে আমরা আফ্রিকার দেশগুলোর কৃষি খাতে বিনিয়োগের সুবর্ণ সুযোগ থেকে বঞ্চিত হচ্ছি। এ কথা বাণিজ্যমন্ত্রী জানিয়েছেন। তাহলে দ্রুত আইন পরিবর্তন করা হোক। সরকারের উচিত অগ্রাধিকারভিত্তিতে এ বিষয়ে উদ্যোগ নেওয়া। উৎসাহী উদ্যোক্তারা বলছেন, আফ্রিকার ওই সব দেশে তাঁরা বিনিয়োগের সুযোগ পেলে প্রাথমিক ধাপেই আমাদের প্রায় আড়াই লাখ মানুষের কর্মসংস্থান হবে। আর শুধু কৃষি খাতেই নয়, বস্ত্র ও তৈরি পোশাকসহ আরও অনেক খাতে বাংলাদেশের উদ্যোক্তারা আফ্রিকা মহাদেশে বিনিয়োগ করতে পারবেন। সুতরাং ক্রমবর্ধমান জনসংখ্যা, বিশ্বের বিভিন্ন দেশ থেকে অভিবাসী শ্রমিকদের দেশে ফেরা, বিশ্ব অর্থনীতিতে মন্দা, বিশ্ব খাদ্যবাজারের অস্থিরতা—ইত্যাদি বিষয় বিবেচনায় নিয়ে অতি দ্রুত আফ্রিকায় বিনিয়োগের সব আইনি বাধা দূর করা প্রয়োজন।কথায় বলে মক্কার লোক হজ্জ করতে পারে না। দেশের পাশে মিয়ানমার সেই বিগত জোট সরকারের পুরোটা সময় তারপর এই মহাজোটের সময়ও বার্ষিক ১০ মার্কিন ডলারে এক একর জমিতে চাষাবাদে বিনিয়োগের আহবান জানিয়ে আসছে। কিন্তু আজ পর্যন্ত তার বাস্তবায়ন দেখলাম না। আর এখন আসছে ৫০০০ মাইল দূরের আফ্রিকার দেশ সমূহে কৃষিতে বিনিয়োগ প্রস্তাব নিয়ে। এই সমস্ত প্রস্তাব, আলোচনা ও সেমিনার প্রচুর দেখেছি, এখন এগুলো যেন সত্যিকারের কাজে পরিণত হয়। 
সময়ের প্রতিবিম্ব
বাঙালিত্বের ভবিষ্যৎ নিয়ে দুর্ভাবনা
নতুন বছরের প্রথম দিন আমি মানবজটে পড়েছিলাম। ঢাকা শহরে প্রতিদিন যানজটে পড়ে আমি বিরক্ত হই, ক্রুদ্ধ হই এবং মনে মনে অনেকের মুণ্ডপাত করি। সেই যানজট এখন সহ্য হয়ে গেছে। ১০ মিনিটের রাস্তা যেতে এক ঘণ্টা সময় হাতে নিয়ে বের হই। গাড়িতে বসে গজগজ করি অথবা পত্রিকা পড়ি। এক দিন তো গাড়িতে বসে একটি বই পড়ে শেষ করলাম। সেদিন পড়লাম মানবজটে; কিন্তু প্রতিক্রিয়া হলো ভিন্ন ধরনের। সেদিন গাড়ি নিয়ে বেরিয়েছিলাম দিনের শেষ বেলায়। গত বছর রাস্তার মাঝে যানজট আর মানবজটে পড়েছি, তাও সকাল আর দুপুরের দিকে। এবার তাই বিকেলে বেরোলাম। ভাবলাম, সারা দিন টেলিভিশনে ঘরে বসে যেসব অনুষ্ঠানের লোকসমাগম দেখেছি, তারা এতক্ষণে বাড়ি ফিরে এসেছে। কিন্তু কোথায় কী, এ যে ‘ভয়াবহ’ অবস্থা। আসাদগেট থেকে বেরিয়ে ফার্মগেট, তারপর গাড়ি আর চলে না। সুনামির জলোচ্ছ্বাস নয়, এ যে জনোচ্ছ্বাস। অতীতে বঙ্গবন্ধুর সাতই মার্চ ভাষণ শুনতে যাওয়ার দিন, পাকিস্তানের কারাগার থেকে মুক্তি পেয়ে স্বদেশ প্রত্যাবর্তনের দিনের জনস্রোত দেখেছি। কিন্তু আজকের দিনের মতো রাস্তাজুড়ে, ঢাকা শহরের সব মাঠ-উদ্যান আর কয়েকটি উন্মুক্ত জায়গায় ছড়ানো-ছিটানো উল্লাস সেসবের চেয়ে ছিল অনেক বেশি বিস্তৃত ও ব্যাপক। হাজারো নারী-পুরুষ রাস্তাজুড়ে হাঁটছে তো হাঁটছেই। বাচ্চা কোলে নারী হাঁটছে, ছেলের হাত ধরে বাবা হাঁটছে। জোড়ায় জোড়ায় যুবক-যুবতী হাঁটছে, বৃদ্ধার হাত ধরে বৃদ্ধ হাঁটছে। অনেকেই দল বেঁধে ঢোল বাজিয়ে বাঁশি ফুঁ দিয়ে নাচছে, গান গাইছে আর হাঁটছে।
মানবজটে পড়ে বিরক্তি নয়, মনে এক অদ্ভুত আবেগের ঝরনাধারা বয়ে গেল। গাড়ি-রিকশা নয়, মানবসন্তান নয়, আমাদের বাঙালিত্ব রাস্তা দখল করে আছে। এই মানবজটে আমি বাঙালিত্বের প্রসার আর বাঁধভাঙা ঢেউ দেখতে পেলাম। এই একটিমাত্র উৎসব যখন জাতি-ধর্মনির্বিশেষে, সমাজের সব শ্রেণীর আর সব বয়সের বাঙালি তার বাঙালিপনা অথবা বাঙালিয়ানা প্রকাশে উৎসাহী হয়ে উঠেছে। ঈদ মুসলমানের, পূজা হিন্দু সম্প্রদায়ের, খ্রিষ্টানের শুধু ক্রিস্টমাস। একুশে হচ্ছে বাঙালি শিক্ষিত মধ্যবিত্তের। স্বাধীনতা দিবস আর ১৬ ডিসেম্বরের বিজয় দিবস পালন এখন নিছক আনুষ্ঠানিকতা। এসবের বিপরীতে যে দিনটিকে শহর আর গাঁয়ের মানুষ, সমাজের সর্বশ্রেণী একইভাবে আপন করে নিয়েছে, সে দিনটিতে শুধু নববর্ষের আবাহন হয় না। কোটি বাঙালির জাতীয়তাবোধের সার্বিক বিস্তারের পূর্ণ প্রকাশ ঘটে। এবার এই প্রকাশের মাধ্যমে সব সামাজিক অবস্থান ও অর্থনৈতিক অন্যান্য সমস্যা ভুলে যাওয়া বাঙালির চেতনার অসাম্প্রদায়িকতার রূপ পরস্ফুিট হয়েছে। তারা একাত্তরে একটি বাঙালি জাতির নবজন্মের কথা জানিয়ে দিয়েছে। এই প্রকাশ অতীতে এমনভাবে প্রকাশিত হতে দেখিনি বলেই নববর্ষের বিচিত্র আবাহন নিয়ে এত কথায় আমার আবেগ আর অনুভূতি নিয়ে এতখানি লিখলাম।
আরেকটি অদ্ভুত ভাবনা মনে এল। গত দুই বছর যে বাঙালিত্ব প্রকাশের বিস্তৃতি ঘটেছে, তার কারণ কি বাঙালি জাতীয়তাবাদের প্রবক্তা রাজনৈতিক দলটি ক্ষমতায় আসাতে অবাধ হয়েছে বলে? চিন্তার গভীরে গেলে তা-ই তো মনে হয়। তাই তো একই সঙ্গে শঙ্কাও হয়, এই অবারিত প্রকাশ কি আড়াই বছর পরে অটুট থাকবে? এই প্রশ্নটি মনে জেগেছে, যখন অতীতে ফিরে যাই। বাঙালি জাতীয়তাবাদকে একটি রাষ্ট্রীয় কাঠামোতে পরিচিতিদানকারী বঙ্গবন্ধু নিহত হওয়ার পর আমাদের বাঙালিত্ব কেড়ে নেওয়া হয়েছিল। বাংলাদেশি লেবাস পরানোর কারণে বাঙালিত্বের পরিচয়টি ধীরে ধীরে ক্ষয় হতে থাকল। দীর্ঘ ২১ বছর পর ১৯৯৬ সালে বাঙালি জাতীয়তাবাদ একটি জাতীয় নির্বাচনের মাধ্যমে শৃঙ্খলমুক্ত আবার পূর্ণরূপে ফিরে এল। তা সম্ভব হয়েছিল বাঙালির রাজনৈতিক দলটি, বাঙালিত্বের প্রতিষ্ঠাকারী বঙ্গবন্ধুর দলটি ক্ষমতায় পুনঃপ্রতিষ্ঠিত হয়েছিল বলে। সে রূপটিই দেখলাম এবারের পয়লা বৈশাখের মানবজটে। কিন্তু এ রূপটি আড়াই বছর পরে হারিয়ে যাবে না তো? কেন এই দুর্ভাবনা, তা সমাপ্তিতে ব্যাখ্যা করব।
বাঙালি জাতীয়তাবাদের প্রস্ফুটন নিয়ে এত যে কথা বললাম, তার মূলে রয়েছে দুটি ভাবনা। এক. যাঁদের ক্ষমতায় প্রত্যাবর্তনের কারণে এই পয়লা বৈশাখে উপচে পড়া বাঙালিত্বের রূপ দেখেছি। তাঁরা যদি ক্ষমতায় অধিষ্ঠিত থাকতে না পারেন অথবা আড়াই বছর পরে ফিরে না আসেন, তা হলে আবার কি আমরা বাঙালিত্ব হারিয়ে ফেলব? আগেই বলেছি, পঁচাত্তর-পরবর্তী দীর্ঘ সময়ে আমাদের বাঙালিত্ব ছাইচাপা পড়েছিল। আমাদের বাংলাদেশি বানানো হয়েছিল। অবশ্য আমাদের উচ্চতম আদালত সংবিধান নাগরিকত্বে সংশোধন-সম্পর্কীয় মতামতে বলেছেন, ‘আমরা বাংলাদেশি আছি, আবার বাঙালি আছি।’ ‘বাঙ্গালও আছি’ বললে বোধ হয় বিষয়টি আরও অর্থপূর্ণ হতো। যা-ই হোক, এবারের পয়লা বৈশাখে এ দেশের সর্বশ্রেণীর, সর্বমতের ও অসাম্প্রদায়িকতা এবং মুক্তিযুদ্ধের চেতনায় বিশ্বাসী জনগণ পূর্ণ বাঙালিত্বের প্রকাশ ঘটাল, তা কারও কোনো নির্দেশনার কারণে নয়। গত কয়েক বছরে পাকিস্তানি মনোভাবাপন্ন বিশেষ শক্তি কোণঠাসা করে রেখেছিল মুক্তিযুদ্ধের চেতনায় বাঙালি জাতীয়তাবাদী সংস্কৃতিতে উদ্বেলিত জাতিকে। এবার মনে হলো পরিবর্তিত রাজনৈতিক পরিস্থিতিতে যুদ্ধাপরাধীদের বিচারের অবাধ দাবিতে পুরোপুরি সোচ্চার হতে পেরেছে বুদ্ধিজীবী মহল। একাত্তরের উত্তরসূরি, নতুন প্রজন্মের মাঝে আত্মচেতনার উন্মেষ ঘটেছে একই কারণে।
কথাগুলো অতি-আবেগের প্রকাশের মাঝে পাঠকদের ভালো করে বোঝাতে পেরেছি কি না, জানি না। মোদ্দা কথা হচ্ছে, আওয়ামী লীগ সরকার ক্ষমতায় এলেই বাঙালিত্বের এমনি প্রকাশের রূপ দেখতে পাই। ইংরেজিতে ভাইসভার্সা, অর্থাৎ উল্টোভাবেও বলতে পারি। নতুন প্রজন্মে বাঙালিপনার উন্মেষের কারণেই আওয়ামী লীগ সরকার ক্ষমতায় এসেছে। কিন্তু যে বিশ্বাস নিয়ে তারা নৌকায় ভোট দিয়েছে, পরবর্তী প্রজন্ম পয়লা বৈশাখে বাঙালিত্বের পূর্ণ প্রকাশ দেখিয়েছে, আড়াই বছর পর তারা কী তা করতে পারবে অথবা করবে? প্রশ্নটি আমার একজন টেলিভিশন দর্শক-শ্রোতা করেছেন এবং উত্তরটিও দিয়েছেন। আসন্ন নির্বাচনের আড়াই বছর আগেই এই প্রশ্ন কেন, সে আলোচনাও করেছেন। প্রশ্নকর্তা জানতে চাইলেন, আওয়ামী লীগ দলটির সরকার কি বিগতপ্রায় আওয়ামী লীগের দিনগুলোতে ফেরার জন্য এখনই বিচারপতি মুহাম্মদ হাবিবুর রহমানের দেওয়া ‘বাজিকর’ পরিচয়টি কি মুছে ফেলতে পারবে? শায়েস্তা খানের আমলের দরে না হলেও দ্রব্যমূল্য তাঁদের পূর্ব শাসনামলের সহনশীল পর্যায়ে নিয়ে যেতে পারবে? বর্তমান সরকার পরিচালনার দিশেহারা অবস্থা দেখে কী মনে হয়? বাঙালিত্বের ভবিষ্যৎ নিয়ে ভাবনায় তিনি প্রশ্নটি করেছেন। আমার প্রশ্নকারী টক শো শ্রোতার চাঁছাছোলা বক্তব্য ছিল, ভবিষ্যতে শুধু বাঙালি জাতীয়তাবোধের দোহাই দিয়ে, মুক্তিযুদ্ধের চেতনা প্রতিষ্ঠিত করার প্রতিশ্রুতি দিয়ে, যুদ্ধাপরাধীদের বিচার শুরু করে শেষ করার অঙ্গীকার করে, বিদ্যুতের তার ঝুলিয়ে রেখে, সিলিন্ডার গ্যাসের ব্যবসা করে নির্বাচনী বৈতরণী পার হওয়া যাবে না। কারণটি জানতে হলে অতীতের কথাই ভাবুন। নৌকায় ভোট দিলে ইসলাম থাকবে না আর বউ তালাক হয়ে যাবে বলে অথবা ভারতীয় জুজুর ভয় দেখিয়ে যাঁরা ক্ষমতায় এসেছিলেন, তাঁদের সেসব দোহাই জনগণকে দীর্ঘদিন ভুলভুলানিতে ঘুরপাক খাওয়াতে পারেনি।
আমার ওপরের বক্তব্য ভিন্নভাবে ব্যক্ত করছি। আমার অনেক কলাম-পাঠক আর টক শোর দর্শক-শ্রোতা টেলিফোনে, পত্র লিখে আমি যে বর্তমান সরকারের সমালোচনা করি, তার প্রশংসা করেন। এই প্রশংসায় আমি আত্মপ্রসাদ পাই না, মনে আত্মশ্লাঘাবোধ জন্মায় না বরং চিন্তাগ্রস্ত করে। আমি তো আওয়ামী লীগের সমালোচনা বা নিন্দা করি না, আওয়ামী লীগের লেবাসধারী ‘বাজিকর’দের এবং পক্ষে যাঁরা সাফাই গান, তাঁদের শায়েস্তা করতে ব্যর্থ অথবা অনিচ্ছুক ক্ষমতাবানদের সমালোচনা করি, সঠিক কাজটি করতে বলি। গাছটি উপড়ে ফেলতে চাই না, শুধু ঝাঁকি দিতে থাকি। আমি একদিন আমার বহুদিনের প্রিয়ভাজন যোগাযোগমন্ত্রী সৈয়দ আবুল হোসেনের কামরা থেকে বের হওয়ার পথে একজন নারী সাংসদ অনুযোগ করলেন, ‘আপনি আওয়ামী লীগের এত কঠোর সমালোচনা করেন কেন?’ আমি উত্তরে বলেছি, দলটি নয়, দলের সরকারের সমালোচনা করি। যে সরকার দল আর নেতা-নেত্রী দলীয় কর্মীদের আদর্শচ্যুত করেছে, তাদের দলীয় আদর্শের পথে ফিরে আসতে বলি।
কোথা থেকে কোথায় চলে এলাম। বলছিলাম কেন অনেক প্রশংসা আত্মতৃপ্তি দেয় না বরং দুশ্চিন্তাগ্রস্ত করে। ক্ষমতাসীন সরকারের কঠোর সমালোচনার পর যেসব পত্রিকার পাঠক ও টেলিভিশনের আলোচনা অনুষ্ঠানের দর্শক-শ্রোতা আমার বক্তব্যের প্রশংসা করেন, তাঁরা তো সবাই ‘ষড়যন্ত্রকারী’ অথবা আওয়ামীবিরোধী বলে মনে হয় না। বরং কথায় মনে হয় তাঁরা উদ্বিগ্ন সমর্থক, তৃণমূল পর্যায়ের নেতা-সদস্য ও শুভাকাঙ্ক্ষী পরিচয়টিই বোঝা যায়। তাঁরা মুক্তিযুদ্ধের পক্ষের শক্তি আবার ক্ষমতায় আসতে পারবে কি না, তা নিয়ে উদ্বিগ্ন ও শঙ্কিত। তাঁরা দুশ্চিন্তাগ্রস্ত অসাম্প্রদায়িকতা, মুক্তিযুদ্ধের চেতনা, গণতন্ত্রে বিশ্বাস বাঙালি জাতীয়তাবাদের উপচে পড়া বিস্তার আবার যদি পঁচাত্তর-পরবর্তী আমলের বিপর্যয়ে পড়ে, তা হলে কী হবে? কাকে দায়ী করব এমন অঘটন ঘটলে? এসব রক্ষা করার প্রতিশ্রুতি শুনে যাঁদের ক্ষমতায় বসিয়েছি, তাঁদের বিচ্যুতিকে দায়ী করব?
এসব প্রশ্নের উত্তর তাঁরা চান বঙ্গবন্ধু-কন্যার কাছে, যাঁর ওপর পিতার নীতি ও আদর্শ চিরন্তন রাখার দায়িত্ব জনগণ অর্পণ করেছে। বঙ্গবন্ধু তাঁর শাসনামলে দুঃখ করে বলেছিলেন, ‘চাটার দল সব খেয়ে ফেলছে।’ লোকে বলছে, এখন চাটার দল সব গোগ্রাসে গিলছে। এই খাওয়া-খাই বন্ধ না করতে পারলে বাঙালিত্বের ভবিষ্যৎ নিয়ে দুশ্চিন্তার অবসান হবে না। পয়লা বৈশাখের উপচে পড়া বাঙালিত্বের রূপ ম্লান হয়ে যাবে। আড়াই বছর খুব কম সময় নয়, আবার বেশিও নয়।
টি-পার্টি
চায়ের নেশাটা আমি পেয়েছি মায়ের কাছ থেকে। দিনে দশ থেকে পনেরো কাপ চা পান করি। এ থেকে পাই বিরতিহীন কাজ করার প্রাণশক্তি।
ছোটবেলায় মাকে দেখতাম, কাঁসার এক জামবাটিতে করে চা খেতেন। তাও আবার ভীষণ গরম হতে হবে। শাড়ির আঁচলটা দিয়ে ধরে অতি সাবধানে মুখে দিতেন চা। তাতে ছিটিয়ে দিতেন এক-দু মুঠো মচমচে মুড়ি। বাড়িতে যখন দুধের কমতি হতো, মা দুধ ছাড়া চা-ই খেতেন কিন্তু তাতে এক-দুফোঁটা ঘি দিয়ে নিতেন। আবার কখনো দেখেছি, এক চিমটি লবণ দিচ্ছেন চায়ে। সব রকমেই অভ্যস্ত হয়েছিলাম আমি। তবে সবচেয়ে পছন্দ ছিল ঘন চায়ে গরুর দুধ, ওপরে ভাসমান সর।
চায়ের নেশা প্রবল হওয়ার পেছনে আমার পেশারও আছে অবদান। নির্মাণকাজের দায়িত্বে থাকার সময় রাত-দিনের বিভিন্ন সময় ব্যস্ত থাকতে হতো কাজে, সেখানে চা-ই ছিল সতেজ থাকার প্রধান উপাদান। অভিনয়-পেশায় এসেও সেই একই ব্যাপার। তবে সময়ের আবর্তে পড়ে দুধ-চা, লেবু-চা, মসলা-চা অতিক্রম করে এখন ঠেকেছি এসে দুধ-চিনিবিহীন চায়ে। কখনো বা সবুজ চা। সবচেয়ে অপছন্দের চা হলো সুগন্ধি চা।
চা সম্পর্কে কিছু জ্ঞানও আহরণ করতে পেরেছি এ সময়ের মধ্যে। যেমন—চা বানাতে হবে একেবারে ফুটন্ত পানিতে—নইলে চা-পাতা তার রং-রস ছাড়বে না। পানিতে পাতা ছাড়ার পর জ্বাল দেওয়া চলবে না। আর হ্যাঁ, বেশি গরম চা কখনো খাওয়া যাবে না, তা শরীরের জন্য ক্ষতিকর। চায়ের প্রকৃত স্বাদ আসবে কেবল হালকা-উষ্ণ চায়ে।
ও হ্যাঁ, রং-চা খাওয়া শুরু করেছিলাম লিবিয়ায় গিয়ে। ওরা দুধছাড়া খায়। তবে খুবই কড়া। ঘন ঘন খায়। যেমন কড়া, তেমনি মিষ্টি। আবার ইউরোপীয়রা দেখুন খুবই হালকা চা পছন্দ করে। পানসে চায়ে আবার একগাদা দুধ ঢালবে। জানি না, কী স্বাদ পায় ওরা। তবে ওরাই কিন্তু চা-শিল্পের আজকের রবরবা অবস্থার জন্য দায়ী। আর যে চীনারা চায়ের জনক, আমাদের মতো কালো চায়ের ধারেকাছেই যাবে না। ওরা পান করে সবুজ চা। সারা দিন ওটাই ওদের একমাত্র পানীয়। ফ্লাস্কে ভরে দিনভর হাতের কাছে থাকবে। কিছুক্ষণ পরপরই এক-দুই চুমুক, তাতেই সতেজ। ওদের গায়ের চামড়ার মসৃণতার রহস্যও নাকি এই সবুজ চা। অ্যান্টি-অক্সিডেন্টে ভরা এই চা।
চায়ের জন্মকাহিনিটা জানা আছে কি? তবু বলি একটু। চীনের এক সম্রাট, তাঁর নাম শেন নুং (Shen Nung)। সেই ২৭৩৭ খ্রিষ্টপূর্বাব্দের ব্যাপার। তিনি শুধু সম্রাটই ছিলেন না, ছিলেন বিজ্ঞানী। নানান হারবাল ব্যাপার নিয়ে চলত তাঁর গবেষণা। তিনি আবিষ্কার করেন, পানীয় জল ফুটিয়ে খাওয়াটা অবশ্য কর্তব্য। এতে মানুষ রোগবালাই থেকে মুক্ত থাকতে পারে। নির্দেশ দিলেন প্রজাকুলকে। নিজেও পালন করতে লাগলেন তা। একবার হলো কি, সৈন্য-সামন্ত, লটবহর নিয়ে চললেন ভ্রমণে। রাত্রিবাসের জন্য তাঁবু খাটালেন গভীর জঙ্গলে। ভৃত্য সম্রাটের ব্যবহারের জন্য জল গরম করতে লাগল বিশাল পাত্রে, খোলা আকাশের নিচে। দেখা গেল ফুটন্ত পানি লাল রং ধারণ করে ফেলেছে। পড়ে গেল হইচই। কীভাবে সম্ভব? পানিতে কয়েকটি পাতা পড়ে থাকতে লক্ষ করলেন সম্রাট। তারপর লক্ষ করলেন পাশেই প্রায় ২০-২৫ ফুট লম্বা এক গাছ। তারই পাতা এই পানিতে। তিনি তাঁর লোকজনদের স্বাদ নিতে বলতেই সবাই পিছিয়ে গেল। সম্রাট তখন নিজেই পান করেন সেই পানীয়। সতেজ ভাব আসে তাঁর শরীরে। তখন থেকে তাঁর নির্দেশে এই পানীয় চীনারা পান করে, তিনি নিজে তো অবশ্যই করতেন। পরবর্তী সময় ক্যামেল নামের এক উদ্ভিদবিদের নামানুসারে এই গাছের নাম হয় ক্যামেলিয়া। আরও পরে চায়নিজ শব্দ সিনেসিস যোগ হয় তাতে। নাম হয় কামেলিয়া সিনেসিস। এতে ফুল হয় সাদা রঙের। চমৎকার সুবাসও ছড়ায়। লক্ষণীয় হলো, বিশ-ত্রিশ ফুটের গাছগুলোকে আমরা বামন করে রেখে আমাদের নেশার পাতা সংগ্রহ করে চলেছি।
চা একসময় বুড্ডিস্ট মংদের সহায়তায় চীন থেকে যায় জাপানে। তারপর গোটা বিশ্বে ছড়ায়। চা ব্যবসায় প্রথমে জড়ায় ওলোন্দাজরা। তারপর ব্রিটিশ। আমেরিকান কলোনিতে চা রপ্তানি করে পাউন্ডের পাহাড় গড়ে ব্রিটেন। অতিলোভের কারণে ১৭৭৩ সালে আমেরিকার কলোনিতে চায়ের ওপর ব্রিটেন বসায় অযৌক্তিক কর। তারই প্রতিরোধে বোস্টনে সেখানকার অধিবাসীরা ইস্ট ইন্ডিয়া কোম্পানির জাহাজে উঠে পেটি ধরে ধরে বন্দরের জলে ফেলে দেয় চা। সমুদ্রের জল হয় চায়ে চা-ময়। এটা পৃথিবীর জন্য বিখ্যাত টি-পার্টি হিসেবে বিখ্যাত। এখান থেকেই আমেরিকার স্বাধীনতার যুদ্ধ শুরু হয়েছিল বলেই সবার বিশ্বাস।
তা হলে দেখছি, চা শুধু সতেজ রাখার পানীয়ই নয়, বিভিন্নভাবে শক্তিশালী নিয়ামক। চায়ের নেশায় ডুবে থাকা লিবীয়রা আজ মুক্তির সংগ্রামে পড়েছে ঝাঁপিয়ে। আর আমাদের দেশেই কদিন আগে দেখলাম, টিআইবি ও বিচার বিভাগের ঠান্ডাযুদ্ধ কী সুন্দরভাবে সমাধা হলো কেবল টি-পার্টির মাধ্যমে।
চা আমাদের জাতীয় উৎপাদিত রপ্তানি পণ্য। একে ব্যবহার করি না কেন কঠিন জাতীয় সমস্যা সমাধানে, জনকল্যাণে? তার জন্য প্রয়োজন সরকারের তরফ থেকে তার তাবৎ বিরোধীকে নিয়ে টি-পার্টি। কোনো ‘তলব নয়’, কারণ চা নাকি সাময়িক উত্তেজনা উপশমেও অব্যর্থ। 
আর কত বেঘোরে জীবন দেবে যাত্রী?
মেঘনায় লঞ্চ দুর্ঘটনা
গত বুধবার গভীর রাতে ব্রাহ্মণবাড়িয়ার সরাইলে মেঘনা নদীতে লঞ্চডুবির ঘটনাটিকে নিছক দুর্ঘটনা বলে চালানোর সুযোগ নেই। সেই রাতে ঝড়-বৃষ্টি ছিল না, তাই প্রকৃতির ওপর দায় চাপানো যাবে না। ৩০ বছরের পুরোনো এমভি বিপাশা নামের এই লঞ্চটি রাতের বেলায় ধারণক্ষমতার বেশি যাত্রী নিয়ে চলাচল করার কথা নয়। তার পরও চলেছে, যার পরিণতি নির্ঘাত দুর্ঘটনা এবং বহু মানুষের মৃত্যু। বৃহস্পতিবার ও শুক্রবার দুর্ঘটনাস্থল থেকে ৩৩টি মৃতদেহ উদ্ধার করা হয়েছে।
ভৈরবের মোটবী এলাকায় সম্প্রতি যে মালবাহী ট্রলারটি ডুবে যায়, তার সঙ্গে ধাক্কা লেগে লঞ্চটি দুর্ঘটনায় পড়ে বলে সমুদ্র পরিবহন অধিদপ্তর ও বিআইডব্লিউটিএর তাৎক্ষণিক তদন্তে জানা যায়। তাদের দাবি, চালকের ভুলের জন্য দুর্ঘটনা ঘটেছে। ডুবে যাওয়া ট্রলারের ধাক্কা লাগার পর লঞ্চটি থামালে দুর্ঘটনা এড়ানো যেত। কিন্তু দুর্ঘটনাস্থলে নিশানা রাখার দায়িত্ব তো বিআইডব্লিউটিএর। নিশানা চুরি হওয়ার অজুহাত গ্রহণযোগ্য নয়।
লঞ্চটির সনদপত্র নিয়েও প্রশ্ন রয়েছে। বিআইডব্লিউটিএ কর্তৃপক্ষ গত মার্চে লঞ্চটিকে ডকইয়ার্ডে নিয়ে নিতে বললেও মালিক তা করেননি। নিয়ম অনুযায়ী লঞ্চে ৩৫টি জীবন রক্ষাকারী বয়া, চারটি অগ্নিনির্বাপণযন্ত্র এবং দুটি বালুর বাক্স থাকার কথা থাকলেও অধিকাংশ ছিল না বলে পত্রিকায় খবর প্রকাশিত হয়েছে। তাহলে অবস্থাটি দাঁড়াল, দুর্ঘটনাটি মানবসৃষ্ট এবং লঞ্চের মালিক, চালক ও বিআইডব্লিউটিএ—কেউ এর দায় এড়াতে পারেন না। নৌপরিবহনমন্ত্রী নিহতদের পরিবারকে ৩০ হাজার টাকা করে দেওয়ার কথা বলেছেন। জীবনের মূল্য কি মাত্র ৩০ হাজার টাকা? নিহতের পরিবার ও আহতদের জন্য ক্ষতিপূরণ দিতে লঞ্চমালিককেও বাধ্য করতে হবে।
দেশে সাধারণ মানুষের জীবন এতই তুচ্ছ যে, পথেঘাটে, নদীতে, সড়কে তাদের বেঘোরে জীবন দিতে হয়। বিআইডব্লিউটিএর একজন কর্মকর্তা বলেছেন, রাতের বেলা এই রুটে লঞ্চ চলাচল করার কথা নয়। তাহলে চলাচল করল কীভাবে? আমাদের দেশে অনিয়মই নিয়ম হয়ে যায়। এসব চলতে দেওয়া যায় না। কোনো দুর্ঘটনার পর কিছুদিন কর্তৃপক্ষ নড়েচড়ে বসে, তারপর সবকিছু আগের মতো চলতে থাকে। লঞ্চ দুর্ঘটনা রোধে আগের সুপারিশগুলো বাস্তবায়িত হলে এমভি বিপাশার মালিক ও চালক এতটা স্বেচ্ছাচারিতা দেখাতে পারতেন না। নিছক লোক দেখানো নয়, লঞ্চ দুর্ঘটনার সুষ্ঠু ও নিরপেক্ষ তদন্ত করতে হবে। অতীতে দেখা গেছে, তদন্ত কমিটি গঠিত হলেও তার প্রতিবেদন আলোর মুখ দেখে না। এবার তার পুনরাবৃত্তি হবে না বলেই আশা করি। এ ধরনের দুর্ঘটনারোধে সংশ্লিষ্ট ব্যক্তিদের সচেতনতার পাশাপাশি দায়ী ব্যক্তিদের বিরুদ্ধে শাস্তিমূলক ব্যবস্থার নেওয়ার বিকল্প নেই।
 "...ঘটনার পর কিছুদিন কর্তৃপক্ষ নড়েচড়ে বসে......." একই কথা সাংবাদিকদের সম্পর্কে প্রযোজ্য। ঘটনা ঘটলে কিছু আবেগনির্ভর প্রতিবেদন লেখবে, তারপরে ব্যস। লঞ্চযাত্রীদের এইরকম নির্বিচারে খুনের বিরুদ্ধে কোন পত্রিকাকে একটানা জনমত গড়ে তুলতে দেখিনি। কেন? লঞ্চমালিক এবং তাদের গডফাদার নৌমন্ত্রীর বিরুদ্ধে এখনই খুনের মামলা দায়ের করতে হবে। বিচারালয়ের বিচারপতিগং স্বর্গ থেকে এসে বিচার করে স্বর্গে চলে যান, শুধু আদালত অবমাননা ছাড়া অন্য কোন পার্থিব বিষয়ে তাদের আগ্রহ নেই। তাই সুয়োমোটো মামলার আশা সুদুর পরাহত। দেশে এতো বিষয় নিয়ে মামলা হচ্ছে, কিন্তু লঞ্চযাত্রী খুনের একটি মামলা আজও হলোনা। 
শিবের গীত
চেয়ার মার্কেট
গত কুড়ি বছর ধরে বাংলাদেশে দুই ধরনের সরকার চলছে: এক. কেয়ার টেকার, যা নির্বাচনের আগে কিছুদিন দেশ চালায়; এবং দুই. চেয়ার টেকার, যা নির্বাচনের মাধ্যমে চেয়ার গ্রহণ করে মোটামুটি অনন্তকাল দেশ চালায়। এ দুই ধরনের সরকার নিয়ে টেনেটুনে চলছিল আমাদের, কিন্তু এক-এগারোর পর তৃতীয় আরেক ধরনের সরকারের উদয় হলো, যার নজর গেল চেয়ারের দিকে এবং কেয়ার-ফেয়ার বাদ দিয়ে চেয়ার নিয়ে মনোযোগী হলো। এই সরকারকে বলা যায় শেয়ার টেকার, যারা চেয়ার শেয়ার, অর্থাৎ ভাগাভাগি করে নিল। এই ভাগাভাগিটা ছিল সেনা ও অসেনা শাসকদের মধ্যে, যাদের অনেকে ছিলেন নেহাতই অচেনা। কিন্তু ভাগাভাগি করে চেয়ারে বসেও একসময় নতুন চেয়ার টেকারদের হাতে ক্ষমতা ছেড়ে দিয়ে তাদের চলে যেতে হলো। দু-একজনকে ভাগতেও হলো। ভোগান্তিটা অবশ্য হলো চেয়ারের জন্যই। চেয়ারের ভোগটা কখনো দীর্ঘস্থায়ী হয় না, যদিও চেয়ারে বসলে এ কথাটা মনে থাকে না। ভোগের অন্তে ভোগান্তিটা তাই ভাগ্যও ফেরাতে পারে না।
আগামী নির্বাচন একটা কেয়ার টেকার সরকারের অধীনে হবে কি হবে না, হওয়াটা গণতন্ত্রের জন্য ফেয়ার না আনফেয়ার হবে, এ নিয়ে বিতর্ক চলছে। সেই বিতর্কে আমরা যাব না, যেহেতু আমাদের উদ্বেগ অন্য বিষয় নিয়ে, অর্থাৎ নতুন এক শেয়ার টেকার বাহিনীর কাহিনি নিয়ে। দেশের শেয়ার মার্কেটে কয়েক মাস আগে এক মহা ধস নামল, যার আঘাতে বিধ্বস্ত হলো অনেক ছোট বিনিয়োগকারী। তাদের সংখ্যা শুনেছি ৩০ লাখ। আরও শুনেছি, শেয়ারবাজার থেকে ২০ হাজার কোটি টাকা লোপাট হয়ে গেছে। এই লুটপাটের টাকা নিজেদের মধ্যে শেয়ার করে নিলেন কয়েক ডজন রাঘব-রুই। শেয়ারব্যবসার বিশাল সব শেয়ার যাঁদের হাতে গেল, তাঁরা হলেন নব্য শেয়ার টেকার। পূবাইলের এক ক্ষুদ্র দোকানদার অথবা নড়াইলের এক স্কুলের দপ্তরির জীবনের সঞ্চিত টাকা বিনিয়োগ করেছিলেন শেয়ার মার্কেটে, আগ-পাছ না ভেবেই, নিয়মটিয়ম না জেনেই। শেয়ার টেকাররা সেই টাকা টেক ওভার করল দপ্তরি-দোকানদারকে চির দেনাদার করে দিয়ে। তাঁরা কেন নির্বোধের মতো বিনিয়োগ করলেন, বিয়োগের আশঙ্কা জেনেও রাঘব-রুইদের নিয়োগ দিলেন ভাগ্যের জিম্মাদার হিসেবে। সে জন্য খুব তিরস্কার শুনতে হলো তাঁদের। কিন্তু শেয়ার টেকারদের জন্য কোনো তিরস্কার থাকল না, থাকল শুধু পুরস্কার। একটা দন্তহীন করে ফেলা তদন্ত প্রতিবেদনে অবশ্য শেয়ার মার্কেট বিপর্যয়ের নানা কারণ খতিয়ে দেখা হয়েছে, কিছু নামধামও এসেছে, কিন্তু সেটি এক প্রতিবেদনা হয়েই বরং দুর্ভাগা বিনিয়োগকারীদের বেদনা বাড়াচ্ছে; যেহেতু রাঘব-রুইরা রয়ে যাচ্ছেন ধরাছোঁয়ার বাইরে।
পত্রপত্রিকায় লেখা হচ্ছে, শেয়ার কেলেঙ্কারির নেপথ্যের নায়কদের কিছুই হবে না। কেলেঙ্কারির আবার নায়ক কীভাবে হয়, সে প্রশ্ন না তুলেও এই সম্ভাবনাটা মেনে নেওয়া ছাড়া আমাদের উপায় থাকে না। নায়ক তো বটেই, নিয়ামকও। শেয়ারবাজারের রাজা এবং ভক্ষক হিসেবে দেখা দিয়েছেন যে কিছু রক্ষক, সে খবর তো রাত-দিন শুনছি। কিন্তু প্রশ্ন হলো: কেন এই নায়কদের কিছুই হবে না, কেন যা কিছু হওয়ার, তা হবে সেই দপ্তরি-দোকানদারদের মতো বোকাদের? এ প্রশ্নের উত্তর খুঁজতে নেমেছেন পুঁজিবাজার বিশেষজ্ঞরা, সুশীল সমাজের চিন্তাশীলেরা, মিডিয়ার বক্তা আর (এই অধমসম) স্তম্ভকারেরা। কিন্তু আসাদ চৌধুরীর একটি কবিতাগ্রন্থের শিরোনাম ধার করে বলা যায়, এ প্রশ্নের ‘উত্তরে পাহাড়’। সেই পাহাড়কে টপকাতে হলে পা হড়কে যাবে সবচেয়ে অভিজ্ঞ বিশেষজ্ঞেরও। তবে আমি একটি উত্তর পেয়েছি, যেটি একটি ঢিবির সমান বলে ডিঙানো যাবে এবং সেটি হচ্ছে: চেয়ার মার্কেট। ক্ষমতার চেয়ার ধরে রাখা অথবা পুনরাধিকার করা এখন তিন বছরেরও কম সময়ের ব্যাপার এবং এই চেয়ার এমনই এক অতি-মহামূল্যবান বস্তু যে একে ধরে রাখতে যেমন লাগে বিশাল তহবিল, উদ্ধার করতেও লাগে তেমনই বিশাল (বা বিশালতর) তহবিল। তা ছাড়া, চেয়ার কি মোটে একটা? চেয়ার না হাজার হাজার? ক্ষমতার পালাবদলে অনেক চেয়ারনশিন চেয়ার হারান। বিশ্ববিদ্যালয়ের এক ভিসি চেয়ার হারান রাত নয়টা এক মিনিটে; নয়টা দেড় মিনিটে চেয়ারলীন হন আরেক ভিসি। একদিকে চেয়ার হারাচ্ছেন এক দল, তো অন্যদিকে চেয়ারসীন হচ্ছেন অন্য দল। চেয়ারের একটা বিশাল বাজার এখন বাংলাদেশে। এ বাজারের উত্থান-পতন শেয়ারবাজারের মতোই। শেয়ার টেকারদের তহবিলের একটা অংশ এই চেয়ার মার্কেটে গেছে। এ জন্য তারা নিরাপদ। তারা সর্বোৎকৃষ্ট বিনিয়োগকারী। দরকারিও!
আমাদের সবাইকেই এখন চেয়ার মার্কেটে বিনিয়োগ করা উচিত। তাতে অন্তত চেয়ারবদল হলে, নিজের দল চেয়ারের দখল নিলে অথবা চেয়ার না হারালে, এই বিনিয়োগটা নানাবিধ নিয়োগে রূপান্তরিত হতে পারে।
গ্রন্থ ও গ্রন্থস্বত্ব দিবস
পাড়ায় পাড়ায় গড়ে উঠুক গ্রন্থাগার
আজকের এই যে দিনটি ইউনেসকো ঘোষিত আন্তর্জাতিক গ্রন্থ ও কপিরাইট দিবস। ১৯৯৬ সাল থেকে জাতিসংঘের অন্যতম সংস্থা ইউনেসকো, যারা সারা পৃথিবীর মানুষের সাংস্কৃতিক ঐতিহ্য নিয়ে কাজ করে, তারা শেকসপিয়ারসহ বেশ কজন স্বনামখ্যাত স্রষ্টার জন্ম-মৃত্যুর দিনটিকে ঘোষণা করেছে বিশেষ দিবস হিসেবে। যেন এই দিন সারা পৃথিবীর মানুষ নতুন করে উদ্বুদ্ধ হয় পড়তে এবং অন্যকে পড়াতে। পড়তে পড়তেই যেন তারা আবিষ্কার করতে শেখে আনন্দের মৃত্যুহীন অভিযাত্রাকে। এই অভিযাত্রার প্রধান কান্ডারি বা নায়ক হচ্ছেন লেখক। পাঠকের রুচি, বোধ, মনন ও মেধা সৃষ্টিতে তিনি পালন করেন অসাধারণ ভূমিকা। তাঁদের হাতে সৃষ্টি হয় একেকটি কাল বা যুগ। যুগ-যুগান্তর ধরে তাঁরা পাঠকদের পথ দেখান আলো-অন্ধকারে। সমাজ বিনির্মাণের চড়াই-উতরাই পেরিয়ে নিজ দেশ ও কালের জন্য নিজেকে উৎসর্গ করেন।
অন্যদিকে পাঠাভ্যাস নামক কর্মটিকে ফুলে-ফলে পরিপূর্ণ রূপ দিতে পাঠকের গুরুত্ব অপরিসীম। দেশলাইয়ের একটি কাঠি যেমন লাখো-কোটি মোম প্রজ্বলনে সক্ষম, ঠিক তেমনি একজন প্রকৃত বোদ্ধা পাঠকও তাঁর রুচি, প্রজ্ঞা ও মনন চেতনা দিয়ে তাঁর নিকটজন, প্রতিবেশী, সমাজ এবং দেশকে নিয়ে যেতে পারেন আলোকিত পৃথিবীর পথে। সৃষ্টি করতে পারেন আলোকিত মানুষের স্বপ্ন-বাস্তবতার জগৎ। নিরবচ্ছিন্ন পাঠাভ্যাস এ-জাতীয় পাঠককে একদিন স্রষ্টা-পাঠকে পরিণত করে। তাঁর আত্মস্থ অধীত বিদ্যা তিনি নতুন নতুন মননশীল গ্রন্থের মাধ্যমে প্রকাশ করেন, উপকৃত করেন সমাজকে। বৈরী পরিস্থিতি থেকে বেরিয়ে আসতে রাষ্ট্রকে করেন সাহায্য। আমাদের জাতীয় জীবনের বহু ক্রান্তিলগ্নে আমরা এ-জাতীয় বোদ্ধা পাঠকদের স্মরণ করেছি, যাঁদের অবদান জাতি শ্রদ্ধার সঙ্গে দীর্ঘকাল স্মরণ করে। প্রাতিষ্ঠানিক কোনো সংস্থার চেয়ে অনেক বড় মাপের এই মানুষেরা নিজেরাই কাজ করেন একেকটি প্রতিষ্ঠান হিসেবে। মনে রাখা প্রয়োজন, এ-জাতীয় পাঠকের সংখ্যা সব সমাজেই সংখ্যায় স্বল্প। রাষ্ট্রের দায়িত্ব ওই মাপের পাঠক সৃষ্টির অনুকূল পরিবেশ বিনির্মাণ এবং প্রণোদনামূলক কর্মকাণ্ড নিয়ে এগিয়ে আসা।
একসময় দেশের শহর ও গ্রামের অনেক জায়গায় স্কুল-কলেজে পড়ুয়া ছেলেমেয়েদের উৎসাহ-উদ্দীপনায় পাড়ায় পাড়ায় গড়ে উঠত পাঠাগার বা গ্রন্থাগার। আজ বিশ্বসাহিত্য কেন্দ্র জাতীয় ভিত্তিতে যে কাজটি করার চেষ্টা করছে, একসময় পাড়ায় পাড়ায় গড়ে ওঠা সেই সব পাঠাগার বা লাইব্রেরি সীমিত সামর্থ্য নিয়ে সেই কাজ করে গেছে। চল্লিশ বছর আগের তুলনায় বর্তমান বাংলাদেশের প্রভূত অর্থনৈতিক উন্নতি অর্জিত হলেও নিজেদের মধ্যে ছোট পরিসরে পাঠচক্রের আয়োজন বা পাঠাগার স্থাপনের ঐতিহ্য থেকে আমরা এখন সরে এসেছি অনেক দূর। ফলে নিজেদের মধ্যে সৃষ্টিশীলতার সাধনায়ও যেন ভাটা পড়েছে গভীরতর। কেবলই সরকার বা অসরকারি প্রতিষ্ঠান অথবা অন্যের মুখাপেক্ষী হয়ে উঠছি আমরা।
পরিবর্তিত পরিস্থিতিতে সদাশয় সরকার বিষয়টি উপলব্ধি করতে পেরেছে গভীর প্রত্যয়ে। ফলে কেবল রাজধানী বা জেলা শহর নয়, উপজেলাসহ ইউনিয়নের প্রান্তসীমায়ও যেন গণগ্রন্থাগার সম্প্র্রসারণ করা সম্ভব হয়, তার চেষ্টা চলছে আন্তরিকভাবে। সংস্কৃতিবিষয়ক মন্ত্রণালয়ের মাধ্যমে দেশের প্রতিটি প্রাথমিক বিদ্যালয়ে শিশুদের উপযোগী বই দিয়ে গ্রন্থাগার স্থাপনের উদ্যোগও গৃহীত হয়েছে।
আজকের এই গ্রন্থ দিবসের সঙ্গে ইউনেসকো কর্তৃপক্ষ কপিরাইটকে যুক্ত করে মানুষের সৃজনশীলতার মর্যাদাকেও মহিমান্বিত করেছে। দেশে-বিদেশে আজ সৃষ্টিশীল মানুষেরা ক্রমাগত বঞ্চিত হচ্ছেন তাঁদের বৈধ আর্থিক ও নৈতিক অধিকার থেকে। এই বঞ্চনার প্রধানতম কারণ সৃষ্টিশীল মানুষগুলোর অসচেতনতা ও তাঁদের অধিকারবোধ সম্পর্কে সম্মিলিত সাহসের অভাব। পাইরেসি নামের গভীরতর এক দুষ্টক্ষত আমাদের কেবলই অধঃপতনের গভীর চোরাবালিতে নামিয়ে এনেছে। চাহিদার তুলনায় পর্যাপ্ত স্বল্প দামের মূল বই এবং গ্রন্থাগারের অভাবে অনেক অনিচ্ছুক পাঠক কেবলই উটপাখির মতো ধাবিত হচ্ছে পাইরেসি হাটের দিকে!
নেতিবাচক এই পরিস্থিতি থেকে উদ্ধার পেতে হলে লেখক, পাঠক আর লেখকের মিলনকেন্দ্ররূপী প্রতিষ্ঠান গ্রন্থাগার উন্নয়নের বিকল্প নেই। গ্রন্থাগার প্রতিষ্ঠার সঙ্গে সঙ্গে আধুনিক গ্রন্থাগার ব্যবস্থাপনা-সম্পর্কিত জ্ঞানে দক্ষ জনবলও সৃষ্টি করতে হবে। তা হলেই কেবল সম্ভব জ্ঞান, তথ্য ও প্রযুক্তিঋদ্ধ সভ্যতার সমান বয়সী বুড়ো পৃথিবীর আসল চিত্র আবিষ্কার করা। আসুন, সেই লক্ষ্যে এগিয়ে যাই। 
আগাম সতর্কতাই রক্ষাকবচ
ডায়রিয়া বাড়ছে
দূষিত পানি ও গরম আবহাওয়া—দুটো মিলে প্রতিবছর এ সময়টায় ডায়রিয়া পরিস্থিতির অবনতি ঘটে। গত কয়েক দিনে রাজধানীতে ডায়রিয়ায় আক্রান্তের সংখ্যা বেড়েছে। প্রতিদিন শুধু আন্তর্জাতিক উদরাময় গবেষণা কেন্দ্র বাংলাদেশে (আইসিডিডিআরবি) শ পাঁচেক রোগীর ভর্তি হওয়ার বিষয়টি পরিস্থিতির যথেষ্ট অবনতি হিসেবেই ধরে নিতে হচ্ছে। বিশেষজ্ঞদের আশঙ্কা, সামনের কয়েক দিনে পরিস্থিতির আরও অবনতি হতে পারে।
মূলত দূষিত পানি ও খাবার ডায়রিয়ার জন্য দায়ী। ফলে এ দুটি ক্ষেত্রে সতর্কতা অবলম্বন করতে পারলে ডায়রিয়ায় আক্রান্ত হওয়ার আশঙ্কা কমানো যায়। খাওয়ার আগে ভালো করে হাত ধোয়া, বিশুদ্ধ পানি পান করার বিষয়টি নিশ্চিত করা ও পচা-বাসি বা খোলা খাবার না খাওয়া—এই কয়েকটি বিষয়ে সচেতন হলেই ডায়রিয়ায় আক্রান্ত হওয়ার ঝুঁকি অনেক কমে যায়। ঢাকা শহরে ওয়াসার সরবরাহ করা পানির মান নিয়ে প্রশ্ন রয়েছে। ত্রুটিপূর্ণ সরবরাহ লাইনের কারণে বাইরের দূষিত পানি ওয়াসার লাইনে ঢুকে যায়। ঢাকা শহরের বিভিন্ন স্থানে নোংরা ও দুর্গন্ধযুক্ত পানি সরবরাহের অভিযোগ রয়েছে ওয়াসার বিরুদ্ধে। ডায়রিয়ার সঙ্গে এই পানি সমস্যার সরাসরি সম্পর্ক রয়েছে। তাই এই পরিস্থিতিতে যেকোনো মূল্যে পানি ফুটিয়ে পান করার উদ্যোগ নেওয়া উচিত। বিকল্প হিসেবে ফিটকিরি দিয়ে পানি পরিষ্কার করে বা চারপর্দা পরিষ্কার কাপড়ে পানি ছেঁকে খাওয়ার পরামর্শ দেওয়া হয়েছে আইসিডিডিআরবি থেকে।
খাওয়ার ক্ষেত্রে সতর্কতার বিষয়টিও খুবই জরুরি। যে খাবার খাচ্ছেন, তা কোনো কারণে নষ্ট হয়ে গেছে কি না, সে ব্যাপারে নিশ্চিত হওয়া উচিত। আমাদের দেশে রাস্তাঘাটে যেসব খাবার বিক্রি হয়, অধিকাংশই মানসম্মত নয়। তা ছাড়া খোলা অবস্থায় যেভাবে তা বিক্রির জন্য রাখা হয়, তাতে ধুলাবালিতে তা দূষিত হয়ে পড়ার আশঙ্কাই বেশি। এ ধরনের খাবার পরিহার করা জরুরি। শিশুরাই বেশি ডায়রিয়ায় আক্রান্ত হয়, তাই এ সময়টায় তাদের ব্যাপারেও বিশেষ সতর্কতা জরুরি।
ডায়রিয়া হয়ে গেলে এর চিকিৎসা পদ্ধতি অবশ্য খুব কঠিন নয়। ডায়রিয়ার লক্ষণ ধরা পড়ার পর খাবার স্যালাইন দেওয়া গেলে অধিকাংশ ক্ষেত্রেই পরিস্থিতি সামাল দেওয়া সম্ভব। কোনো ক্ষেত্রে কাজ না হলে হেলাফেলা না করে রোগীকে হাসপাতালে নিয়ে যাওয়ার বিকল্প নেই। তবে আমাদের কথা হচ্ছে, কিছু বিষয়ে সাবধান থাকলে যেহেতু ডায়রিয়ার আশঙ্কা অনেকটাই কমিয়ে আনা যায়, তাই আমরা আগাম সতর্কতার ওপরই বেশি জোর দিতে চাই।
নারী উন্নয়ন নীতি
ছেলেসন্তান মেয়েসন্তান
গত সাধারণ নির্বাচনের আগে আওয়ামী লীগ তার নির্বাচনী ইশতেহারে অঙ্গীকার করেছিল, দলটি ক্ষমতায় গেলে ১৯৯৭ সালে প্রণীত নারী উন্নয়ন নীতি পুনর্বহাল করবে। মহাজোটের অন্য শরিকদের সঙ্গে নিয়ে আওয়ামী লীগ নির্বাচনে বিপুল ভোটে জয়ী হয়ে সরকারের দায়িত্ব গ্রহণ করেছে। তার দুই বছর দুই মাস পর গত মার্চে তারা নারী উন্নয়ন নীতি ২০১১ ঘোষণা করেছে। দেখা যাচ্ছে, এই নতুন নীতিতে ১৯৯৭ সালের নারীনীতির একটি খুব গুরুত্বপূর্ণ বিষয় এড়িয়ে যাওয়া হয়েছে। সেই নীতিতে ‘উর্পাজনের সুযোগ, সম্পত্তির উত্তরাধিকার, ভূমির ওপর অধিকারের ক্ষেত্রে নারীকে পূর্ণ ও সমান সুযোগ দেওয়া’র কথা ছিল। নতুন ঘোষিত নারীনীতিতে নানা ক্ষেত্রে নারীর সমানাধিকারের কথা বলা হয়েছে, কিন্তু সম্পত্তির উত্তরাধিকারে সমানাধিকারের কথা উল্লেখ করা হয়নি।
তাই অনেকে বলছেন, আওয়ামী লীগ সরকার তার অন্যতম নির্বাচনী প্রতিশ্রুতি পূরণ করেনি। নারী অধিকার নেত্রী হামিদা হোসেন প্রথম আলোয় এ বিষয়ে একটি নিবন্ধে সে কথা স্পষ্ট ভাষায় লিখেছেন। গত মঙ্গলবার নারী অধিকার সংগঠন উইমেন ফর উইমেন আয়োজিত নারীনীতি বাস্তবায়নে করণীয়বিষয়ক এক আলোচনা সভায় বিগত তত্ত্বাবধায়ক সরকারের সাবেক উপদেষ্টা সুলতানা কামালও একই ধরনের মন্তব্য করেছেন। তিনি বলেছেন, আওয়ামী লীগ ১৯৯৭ সালের নারীনীতি পুনর্বহাল করবে—এই নির্বাচনী অঙ্গীকারের প্রতি আস্থা রেখে জনগণ তাদের ভোট দিয়েছে। কিন্তু এখন নারীনীতি নিয়ে সরকারের কণ্ঠস্বর নিম্নগামী। ‘সরকার করুণভাবে ডিফেন্সিভ’, মানে আত্মরক্ষামূলক আচরণ করছে। তিনি আরও মন্তব্য করেছেন, সরকারের ধর্মভিত্তিক রাজনীতি করার কোনো প্রয়োজন নেই।
তিনি সম্ভবত বলতে চেয়েছেন, আওয়ামী লীগের ধর্মভিত্তিক রাজনীতি করার প্রয়োজন নেই। কিন্তু দলটির জন্য বাস্তব পরিহাস হচ্ছে, ধর্ম প্রসঙ্গে তাদের কখনো কখনো বেশ বেকায়দায় পড়তে হয়। বাহাত্তরের সংবিধানে ফিরে যাওয়ার ব্যাপারে আমরা সেটা দেখতে পাচ্ছি। ধর্মের কারণেই সেখানে স্ববিরোধী জোড়াতালি লক্ষ করা যাচ্ছে। নারীনীতির বিষয়ে এই সরকারের মুশকিল হয়েছে দ্বিমুখী। বাংলাদেশ দুটি ধারা বাদ রেখে সিডও সনদে স্বাক্ষর করেছে। এই আন্তর্জাতিক ফোরামের চাপ হলো, তাদের বিধানগুলো বাংলাদেশ মেনে চলুক। সব ক্ষেত্রে নারী ও পুরুষের সমান অধিকার নিশ্চিত করার তাগিদ সে কারণেই। কিন্তু আওয়ামী লীগ একটি জনভিত্তিক রাজনৈতিক দল, জনসমর্থনই তাদের মূল শক্তি। তারা এমন কাজ করতে চায় না যাতে জনসমর্থন কমে যায়। তাই নতুন নারীনীতিতে সম্পত্তির উত্তরাধিকারের ক্ষেত্রে নারী ও পুরুষের সমান অধিকারের কথা বলা হয়নি। তবু কিছু ইসলামপন্থী রাজনৈতিক দল ও গোষ্ঠী এই নারীনীতিতে যা নেই, তা নিয়ে প্রবল প্রতিবাদ জানাচ্ছে, দেশ অচল করে দেওয়াসহ নানা রকম হুমকি দিচ্ছে। তারা এই প্রচারণা চালাচ্ছে যে, সরকার কোরআনবিরোধী নীতি করেছে। তাদের এমন প্রচারণায় অনেক মানুষ বিভ্রান্ত হচ্ছে।
উইমেন ফর উইমেনের সেদিনের আলোচনা সভায় প্রধান অতিথি হিসেবে বক্তব্য দিয়েছেন মহিলা ও শিশুবিষয়ক মন্ত্রণালয়ের প্রতিমন্ত্রী শিরীন শারমিন চৌধুরী। সুলতানা কামালের অভিযোগের প্রতিবাদে তিনি বলেছেন, সরকার জাতীয় নারী উন্নয়ন নীতি নিয়ে কোনোভাবেই দুর্বল অবস্থানে নেই। নীতিতে কী আছে, তা না দেখেই যে ধূম্রজাল সৃষ্টি করা হয়েছে, তা দূর করার জন্যই বিভিন্ন ব্যাখ্যা দেওয়া হচ্ছে। এটা সরকারের দুর্বলতা নয়। আমরা লক্ষ করেছি, স্বয়ং প্রধানমন্ত্রীকেও নারীনীতি সম্পর্কে ব্যাখ্যাদানে অংশ নিতে হয়েছে। কিন্তু সিডও কমিটির কাছে সরকারের পক্ষ থেকে কী ব্যাখ্যা দেওয়া হবে, সেটাও একটা বড় প্রশ্ন। এত দিন সরকার বলে এসেছে: আমরা বিষয়টি ‘বিবেচনা করছি’, এবং ‘সক্রিয়ভাবে বিবেচনা করছি’।
বিষয়টি নিয়ে রাজনীতি চলবে হয়তো আরও কিছুদিন। বিরোধী দলগুলো তো কোনো ইস্যু খুঁজে পাচ্ছে না, যা নিয়ে মাঠ গরম করার কথা ভাবতে পারে। নারীর সমান অধিকারের প্রশ্নটি নিয়ে রাজনীতি করা উচিত নয়। জনসংখ্যার অর্ধেকই নারী; নিজেদের অধিকার সম্পর্কে তাঁরা কী ভাবেন, কী চান, কী চান না—তা জানা ও বোঝার চেষ্টা কোনো পক্ষেই নেই। এক পক্ষ তো মনে করে, মেয়েরা কী চায়, কী চায় না সেটা কোনো বিষয় নয়। বিষয় হচ্ছে ধর্মে যেভাবে বলা আছে, সেভাবেই উত্তরাধিকারসূত্রে পাওয়া সম্পত্তি ভাগবাটোয়ারা করতে হবে। এবং এই আলোচনায় আছেন শুধু মুসলমান নারী। এই দেশে যে অন্য ধর্মাবলম্বী নারীরাও আছেন, তাঁদেরও যে অধিকারের প্রশ্ন আছে, তাঁরাও যে এই দেশের পরিপূর্ণ নাগরিক—এসব সত্য যেন সবাই বিস্মৃত হয়েছেন। জীবনের সর্বক্ষেত্রে ধর্ম, বর্ণ, নৃতাত্ত্বিক পরিচয়নির্বিশেষে সব নারীর সমান অধিকার প্রতিষ্ঠার পক্ষে রাষ্ট্রের নীতিগত অবস্থান ব্যক্ত করা একটি আধুনিক গণতান্ত্রিক রাষ্ট্রের পক্ষে স্বাভাবিক—এই বোধের ঘাটতি যদি সমাজে প্রকট হয়, তবে সেই সমাজের স্বভাব ট্রাইবাল। আমরা হয়তো এখনো সভ্যতার সেই ধাপেই রয়ে গেছি।
কিন্তু ট্রাইবাল সমাজও তো এক জায়গায় দাঁড়িয়ে থাকে না। বিধিবিধান দিয়ে না হোক, রীতি-প্রথার ক্রমপরিবর্তনের মধ্য দিয়ে সমাজ সামনে এগোয়। ছেলেসন্তান ও মেয়েসন্তান সম্পর্কে বিভিন্ন সমাজের দৃষ্টিভঙ্গি অনেক বদলে গেছে। একসময় মেয়েসন্তানের জন্ম অনাকাঙ্ক্ষিত ছিল; কোনো কোনো সমাজে তাদের জন্মের পরপরই জীবন্ত কবর দেওয়া হতো। কিন্তু এখন আর সে রকম কিছু কল্পনাও করা যায় না। আমাদের এই সমাজেই একটা সময় ছিল যখন অনেক মা-বাবা মেয়েসন্তানদের বিদ্যালয়ে পাঠাতেন না। পড়াশোনা করবে শুধু ছেলেরা, চাকরিবাকরি আয়-উপার্জন করবে শুধু ছেলেরা, মেয়েদের ভূমিকা সন্তান লালন-পালন আর রান্নাবান্নার মধ্যে সীমাবদ্ধ থাকবে—এমন দৃষ্টিভঙ্গি অনেক বদলে গেছে। মেয়েদের মেধা ছেলেদের চেয়ে কম নয়, এর প্রমাণ পাওয়া যাচ্ছে লেখাপড়ায়, বিজ্ঞান-প্রযুক্তিতে, গবেষণায়, ব্যবসা-বাণিজ্যে, ব্যবস্থাপনাসহ আরও নানা ক্ষেত্রে। ডাক্তারি, শিক্ষকতা ইত্যাদি পেশায় ছেলেদের চেয়ে মেয়েরা বেশি ভালো করছে—এমন তথ্যও মিলেছে অনেক গবেষণায়। নারীর প্রতি সমাজের দৃষ্টিভঙ্গির এসব বিবর্তন ঘটে চলেছে সমাজ বিকাশের স্বাভাবিক নিয়মে। এবং এই প্রক্রিয়া সব সময়ই সচল থাকবে।
বিভিন্ন বয়সের কয়েকজন নারীর সঙ্গে কথা হলো বাবার সম্পত্তির ভাগবাটোয়ারা প্রসঙ্গে। কেউ বললেন, ভাইয়ের সমান ভাগ তিনি চান। কেউ বললেন, নিজের ভাগটা তিনি ভাইকে দিয়ে দেবেন। কেউ বললেন, সমান ভাগ পেলে মন্দ হতো না, কিন্তু নিয়ম যদি না থাকে, তাহলে আর কী করা? কেউ বললেন, তাঁর পাওয়ার কথা ভাইয়ের অর্ধেক; কিন্তু তা থেকেও তাঁকে বঞ্চিত করা হয়েছে। কিন্তু তিনি এর জন্য মামলা-মোকদ্দমায় যেতে উৎসাহ পাননি। এমন কিছু পরিবারের কথা জানি, যেখানে ভাইবোনেরা মা-বাবার সম্পত্তি ভাগ করে নিয়েছেন সমান ভাগে। বাবা, বা মা যদি স্থির করেন যে তাঁর সম্পত্তি তিনি ছেলেসন্তান ও মেয়েসন্তানদের মধ্যে সমান ভাগে ভাগ করে দেবেন, এবং ভাইয়েরা যদি স্থির করেন, মা ও বাবার সম্পত্তির যে ভাগ তিনি পাবেন, বোনকেও তার সমান ভাগ দেবেন—এতে সমস্যা কী। আমাদের আদর্শ হওয়া উচিত সেই সব পরিবার, যারা এভাবে ছেলেসন্তান ও মেয়েসন্তানের মধ্যে এমন সমতা সৃষ্টি করছে। নারী ও পুরুষের মধ্যে সামগ্রিক সমতা সৃষ্টির মধ্য দিয়ে একটি সুখী, সুন্দর, স্নেহমমতায় ভরা সমাজ গড়ে তোলার পথ এই পরিবারগুলো দেখাচ্ছে। উত্তরাধিকার সম্পত্তি ভাগবাটোয়ারায় ছেলেসন্তান ও মেয়েসন্তানের সমান অধিকার প্রতিষ্ঠার কথা নারীনীতিতে যুক্ত করতে যাঁরা ধর্মীয় কারণে দ্বিধান্বিত, তারা নিজেরা, অর্থাৎ এই সরকার, সরকারি দল ও মহাজোটের সব শরিক দলের নেতা-কর্মীরা নিজেদের পরিবারে দৃষ্টান্ত স্থাপন করতে পারেন। প্রধানমন্ত্রী ও তাঁর মন্ত্রিসভার সদস্যরা সবার আগে এগিয়ে আসুন। সেই সঙ্গে নারী অধিকারের পক্ষে আন্দোলনরত সব সংগঠন এবং প্রগতিশীল নাগরিক সমাজের সবাই, প্রতিটি পরিবার যদি অঙ্গীকার করে যে তারা নিজেদের ছেলেসন্তান ও মেয়েসন্তানের মধ্যে সব সম্পত্তি সমান ভাগে ভাগ করে দেবে, এবং বাস্তবে তা-ই করে, তাহলে আক্ষরিক অর্থে নয়, বাস্তবিক জীবনেই নারী-পুরুষের সমান অধিকার প্রতিষ্ঠার কাজ অনেকটা হয়ে যায়। 
ইস্টার
খ্রিষ্টের ক্রুশ, তাঁর পুনরুত্থান
বছর ঘুরে আবার এসেছে ইস্টার, যিশুখ্রিষ্টের পুনরুত্থানের দিন। পৃথিবীর অন্যান্য দেশের মতো বাংলাদেশের খ্রিষ্টসমাজের লোকেরাও আনন্দের সঙ্গে এ দিনটি উদ্যাপন করছে উপাসনা, কীর্তন-গান প্রভৃতির মাধ্যমে। আজকের গান, ‘কী মহানন্দ উপস্থিত, কী জয় যিশুর উত্থানে! পাপ অন্ধকার হয় অন্তর্হিত কালনিশি অবসানে।’ খ্রিষ্টীয় বিশ্বাসের কেন্দ্রবিন্দুতে আছে মানুষের জন্য ঈশ্বরের প্রেম। ক্রুশে হত খ্রিষ্টে সেই পবিত্র প্রেম চূড়ান্তরূপে প্রকাশিত হয়েছে। ঈশমানব খ্রিষ্ট তাঁর নিষ্পাপ জীবন ক্রুশে সমর্পণ করে মানুষকে পাপ থেকে উদ্ধারের পথ খুলে দেন। বাইবেলের নতুন নিয়মে চারটি সুসমাচারেই অন্য সব বিষয়ের চেয়ে যিশুখ্রিষ্টের মৃত্যুর বিষয়টি সবচেয়ে বেশি গুরুত্ব দিয়ে বর্ণনা করা হয়েছে। সে সময় রোমীয়রা ক্রুশে দিয়ে জঘন্য অপরাধীর মৃত্যুদণ্ড কার্যকর করত। ইহুদি ধর্মীয় নেতাদের চক্রান্তে রোমীয় কর্তৃপক্ষ প্রহসনমূলক বিচারের পর যিশুকে ক্রুশে দিয়ে হত্যা করে। খ্রিষ্ট সেই পৈশাচিক মৃত্যুকেই বরণ করে নেন। তাঁর কার্যকারণের সবকিছুকেই আমাদের আধ্যাত্মিক দৃষ্টিতে দেখতে হবে। মানুষের পাপের দণ্ড মোচনের জন্যই যিশুখ্রিষ্ট পৃথিবীতে এসেছিলেন। তাঁর জীবন ছিল আমাদের পাপমুক্তির জন্য মুক্তিপণ। ঈশ্বরের পবিত্রতা ও অনুগ্রহ এতে চূড়ান্তভাবে ফুটে উঠেছে। খ্রিষ্টের ক্রুশমৃত্যুর তাৎপর্য গভীরভাবে ফুটে উঠেছে সাধু মথি, মার্ক, লুক ও যোহনের লেখা ওই মৃত্যুর বিশদ বর্ণনায়।
মথি তাঁর সুসমাচারের ৩৩ ভাগ ব্যবহার করেছেন যিশুর জীবনের সর্বশেষ দিনগুলোর বিষয়ে আর মার্ক ৩৭, লুক ২৫ ও যোহন ৪২ ভাগ ব্যবহার করেছেন। পুরোনো নিয়মে খ্রিষ্টের এ মৃত্যুর বিষয়ে অনেক ভাববাণী আছে; নতুন নিয়মের মধ্যে ১৭৫টিই সরাসরি উক্তি আছে এ প্রসঙ্গে। গলগথা বা কালভেরি নামের স্থানে খ্রিষ্টের বিভীষিকাময় পৈশাচিক মৃত্যু ছিল অবশ্যই এক অভিশপ্ত মৃত্যু। বাইবেলে যেমন বলা আছে, ‘যে ব্যক্তিকে গাছে (অর্থাৎ ক্রুশে) টাঙানো যায়, সে ঈশ্বরের শাপগ্রস্ত’ (দ্বিতীয় বিবরণ ২১:২৩)। সেই অভিশপ্ত দণ্ডই পাপীর মহামুক্তির স্বার্থে খ্রিষ্ট বরণ করেন। ক্রুশ আমাদের স্মরণ করিয়ে দেয় মানুষের জন্য পবিত্র ঈশ্বরের প্রেম, অনুগ্রহ ও ক্ষমার কথা। তাই খ্রিষ্টের মৃত্যু সাধারণ মরণ নয়। মানুষের পাপমুক্তির জন্য ঈশ্বরের মেষশাবকরূপে তাঁরই এক জাত পবিত্র পুত্র হত হয়েছিলেন, পাপীর দণ্ড তিনি নিয়েছেন। এভাবে একাধারে ঈশ্বরের পবিত্রতা ও ন্যায্যতা এবং অন্যদিকে মানুষের প্রতি তাঁর প্রেম প্রকাশিত হয়েছে। মানুষের চিন্তা ও ঈশ্বরচিন্তা এক নয়; ঈশ্বর মানববুদ্ধির অতীত কাজ করেন। যিশাইয় নবীর মাধ্যমে ঈশ্বর বলেছিলেন, ‘আমার সংকল্প সকল ও তোমাদের সংকল্প সকল এক নয় এবং তোমাদের পথ সকল ও আমার পথ সকল এক নয়।’ (যিশাইয় ৫৫:৮)। কিংবা খ্রিষ্টের বাণী প্রচারক পৌলের কথায়, ‘কেননা ঈশ্বরের যে মূর্খতা, তাহা মনুষ্যদের অপেক্ষা অধিক জ্ঞানযুক্ত এবং ঈশ্বরের যে দুর্বলতা, তাহা মনুষ্যদের অপেক্ষা অধিক সবল।’ (১ করিন্থীয় ১:২৫)।
ঈশ্বরের পরাক্রম ও প্রজ্ঞা প্রকাশ পেয়েছে খ্রিষ্টের ওই ক্রুশে। মানুষ তার জ্ঞান, বুদ্ধি, উদ্ভাবনী শক্তি, কলাকৌশল, নিজের ধর্মকর্ম দিয়ে পাপের অধীনতা থেকে মুক্তি পেতে পারে না। যদি তা সম্ভব হতো, তা হলে আমাদের এই পুরোনো পৃথিবীতে মানবজাতির এখন যে অবস্থা, তা হতো না। ক্রুশে হত খ্রিষ্টের পবিত্র জীবনোৎসর্গে বিশ্বাস স্থাপন ও তাঁর শিক্ষা আত্মস্থ করা আমাদের পাপ ও অধর্মের প্রতিকারের জন্য ঈশ্বরের ব্যবস্থা। মানুষের হিংসা ও অধার্মিকতার অন্ধকারের কাছে খ্রিষ্টের আপাত-আত্মসমর্পণেই কিন্তু সব শেষ হয়ে যায়নি।
অশুভ শক্তির অন্ধকার জ্যোতির্ময় খ্রিষ্টের জীবনপ্রদীপ চিরতরে নিভিয়ে দিতে পারেনি। তাই ঈশ্বর তাঁর পুত্রকে পবিত্র আত্মার পরাক্রমে মৃত্যু থেকে রূপান্তরিত দেহে পুনরুত্থিত করেছেন। খ্রিষ্টীয় ধর্মবিশ্বাসের মূল স্তম্ভের এপিঠ-ওপিঠ হলো খ্রিষ্টের ক্রুশমৃত্যু ও তাঁর গৌরবদীপ্ত পুনরুত্থান। সারা জীবনই যিশুখ্রিষ্ট শয়তান ও অশুভ শক্তির বিরুদ্ধে সংগ্রাম করেছেন। পাপের সব ধরনের কুফল ও কুপ্রভাব থেকে মানুষের সর্বাঙ্গীণ মুক্তি ও কল্যাণের লক্ষ্যে যে অমূল্য আত্মত্যাগ তিনি করেছিলেন, ধর্মে-কর্মে, সমাজে, ব্যক্তি কী সামষ্টিক জীবনে সত্য ও ন্যায্যতা প্রতিষ্ঠার জন্য যে সিদ্ধ জীবন তিনি যাপন করেছিলেন, তার পুরস্কার ও পূর্ণতা ছিল ওই পুনরুত্থানে। খ্রিষ্ট তাই মৃত্যুঞ্জয়ী ও চিরঞ্জীব।
খ্রিষ্টের অনুসারীদের এসব বিশ্বাস আজ আমরা কীভাবে দেখব? আজ তাঁর প্রকাশ নিয়ে আমাদের নিজেদের আন্তরিক হওয়ার বিকল্প নেই। খ্রিষ্টীয় বিশ্বাসের ডকট্রিন বা ডগমা সব মানুষ না মানলেও খ্রিষ্টের শেখানো মানবীয় মূল্যবোধকে যুগে যুগে সব মানুষ সম্মান করে এসেছে। তাঁর প্রেম, ক্ষমা ও মানবসেবার সুশিক্ষার মূল্য স্থান, কাল, পাত্রভেদে অনস্বীকার্য। আজ পৃথিবীতে যে অন্যায়, অবিচার ও মানুষে মানুষে হিংসার হলাহল, তা থেকে মানুষকে উদ্ধার পেতে হলে খ্রিষ্টের আদর্শ মানতে হবে। মৃত্যু ও কবরের অন্ধকার থেকে খ্রিষ্টের পুনরুত্থানে বিশ্বাসের মূল্য থাকে না, যদি তার জীবন খ্রিষ্টের আদর্শে পরিচালিত না হয়। আজ তাই আমাদের জীবনে আর একবার এসেছে হিংসা ও স্বার্থের ঊর্ধ্বে নতুন জীবনের আহ্বান। মানবজীবনের সব গৌরব ও মহিমায় উচ্চকিত হওয়ার পথে মৃত্যুঞ্জয়ী খ্রিষ্টের দিব্য জ্যোতিতে আজ জীবন আমাদের হোক আলোকিত, হোক গতিময়। বিশ্বকবির ভাষায় আজ যেন বলতে ইচ্ছা হয়, ‘আজি এ প্রভাতে রবির কর কেমনে পশিল প্রাণের ’পর, কেমনে পশিল গুহার আঁধারে প্রভাত পাখির গান! না জানি কেন রে এতদিন পরে জাগিয়া উঠিল প্রাণ।’ আমাদের মনপ্রাণ ও চিত্ত আজকের এই নতুন প্রভাতে খ্রিষ্টের আলোয় পূর্ণ হোক, ধন্য হোক ঈশ্বর ও মানুষকে আরও ভালোবাসতে।
অবিলম্বে এসইসি পুনর্গঠনের কাজ শুরু করুন
যোগ্য লোক খুঁজে পাওয়া যাচ্ছে না!
শেয়ারবাজার কেলেঙ্কারি নিয়ে তদন্ত কমিটির প্রতিবেদনে পুঁজিবাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি) পুনর্গঠনের কথা বলা হয়েছে। অথচ এ ব্যাপারে এখনো সরকার কোনো উদ্যোগ গ্রহণ করেনি। গত শনিবার প্রাক-বাজেট মতবিনিময় সভায় বিভিন্ন পত্রিকার সম্পাদক ও ইলেকট্রনিক গণমাধ্যমের প্রতিনিধিরা অর্থমন্ত্রীর কাছে এ বিষয়ে জানতে চাইলে তিনি বলেন, সংস্থাটির পুনর্গঠন খুবই কঠিন। এর জন্য ‘যোগ্য’ লোক নাকি খুঁজে পাওয়া যাচ্ছে না। কিন্তু যোগ্য লোক খোঁজার জন্য কোন পদ্ধতি অনুসরণ করা হয়েছে, সে বিষয়ে তিনি কিছু জানাননি। স্বীকৃত পদ্ধতি হলো, অনুসন্ধান কমিটি (সার্চ কমিটি) গঠন করে তার ওপর দায়িত্ব দেওয়া। তদন্ত প্রতিবেদনেও সেই কথা বলা হয়েছে। অন্য একটি পদ্ধতি হতে পারে, পত্রিকায় বিজ্ঞপ্তি দিয়ে এসইসির জন্য আগ্রহী প্রার্থী আহ্বান করা। সরকার তাও করেনি। তাহলে কীভাবে বোঝা গেল যে ‘যোগ্য’ লোকের অভাব?
শেয়ারবাজারে ধস নামানোর পেছনে কিছু প্রতিষ্ঠান, ব্যক্তি ও গোষ্ঠীর বিরুদ্ধে অভিযোগ উঠেছে। একই সঙ্গে এসইসির ব্যর্থতার কথাও এসেছে। শেয়ারবাজারে দেশের হাজার হাজার ক্ষুদ্র বিনিয়োগকারী তাঁদের সব পুঁজি খুইয়ে যখন পথে বসলেন, সরকারের দিক থেকে তখন দ্রুত পদক্ষেপ গ্রহণ করা ছিল জরুরি। কিন্তু সরকার তো সেটা করলই না, বরং উদ্যোগ গ্রহণে বিলম্বের যৌক্তিকতা প্রতিষ্ঠার ব্যর্থ চেষ্টায় ব্যস্ত। যদি সার্চ কমিটি গঠন করে দেখা যেত, লোক পাওয়া যাচ্ছে না, তখন নাহয় এ কথার যুক্তি থাকত। এসইসি পুনর্গঠনে সরকারের সদিচ্ছা নিয়েই প্রশ্ন উঠেছে। যদি যোগ্য লোকের অভাবের কারণে নতুন চেয়ারম্যান নিয়োগসহ পুনর্গঠন থামিয়ে রাখা হয়, তাহলে অন্তর্বর্তী সময়ে এসইসির বিভিন্ন কাজের দায়িত্ব কে নেবে? যাদের ব্যর্থতার কারণে একবার শেয়ারবাজারে বিপর্যয় হলো বলে অভিযোগ, তাদের কাজ যে আবার এক বিপর্যয় ডেকে আনবে না, তার নিশ্চয়তা কী?
শেয়ারবাজার নিয়ে গড়িমসির কোনো সুযোগ নেই। সংশ্লিষ্ট ব্যক্তিদের দায়দায়িত্ব নির্ধারণ এবং সে অনুযায়ী ব্যবস্থা গ্রহণ করতে হবে। শেয়ারবাজারের নাজুকতা দেশের অর্থনীতিকে স্পর্শ করে। বিশেষত, বিপুলসংখ্যক ক্ষুদ্র বিনিয়োগকারীর স্বার্থ এখানে জড়িত। সুতরাং এ ক্ষেত্রে যথাযথ গুরুত্ব দেওয়া প্রয়োজন।
সর্বাগ্রে তদন্ত কমিটির প্রতিবেদন প্রকাশ করা হোক। বিষয়টি আদালত পর্যন্ত গড়িয়েছে, এটা দুঃখজনক। এখানে তো রাখঢাকের কোনো ব্যাপার থাকতে পারে না। সরকার সব সময় বলে, সবকিছু স্বচ্ছতার সঙ্গে করা হবে আর সরকারেরই গঠিত তদন্ত প্রতিবেদন প্রকাশের জন্য আদালতের আশ্রয় নিতে হবে, এটা কেমন কথা? যা হোক, এখন সরকারের উচিত, দ্রুত তদন্ত প্রতিবেদন প্রকাশ করা, অভিযুক্ত ব্যক্তিদের বিরুদ্ধে আইনগত ব্যবস্থা নেওয়া। সরকারকে দৃঢ়তার সঙ্গে এই সংকেত পাঠাতে হবে যে শেয়ারবাজার নিয়ে কারসাজি করে কেউ পার পাবে না। এ লক্ষ্যে অবিলম্বে এসইসি পুনর্গঠন করে পুঁজিবাজারে নবপ্রাণ সঞ্চার করা হোক।
মিডিয়া ভাবনা
প্রেস কাউন্সিলের এই রায় যথেষ্ট নয়
বাংলাদেশ প্রেস কাউন্সিল’ নামের যে একটা সরকারি প্রতিষ্ঠান রয়েছে, তা অনেকেই হয়তো জানেন না। জানলেও এর অস্তিত্ব অনেকে অনুভব করেন না। সম্প্রতি কালের কণ্ঠ (সম্পাদক: আবেদ খান) পত্রিকার হলুদ সাংবাদিকতার বিরুদ্ধে একটি মামলার রায় ঘোষণা করায় বাংলাদেশ প্রেস কাউন্সিল অনেকের দৃষ্টি আকর্ষণ করেছে।
প্রথম আলো পত্রিকার সম্পাদক মতিউর রহমানের দায়ের করা মামলার পরিপ্রেক্ষিতে উভয় পক্ষের শুনানি শেষে প্রেস কাউন্সিল ১২ এপ্রিল এই রায় প্রদান করেন। নিঃসন্দেহে সামপ্রতিক কালে মিডিয়া জগতের জন্য এটি একটি উল্লেখযোগ্য ঘটনা। একটা মামলার নিষ্পত্তি করার জন্য প্রেস কাউন্সিলের চেয়ারম্যান বিচারপতি বি কে দাশ ও সম্মানিত সদস্যদের প্রতি আমি ব্যক্তিগতভাবে আন্তরিক অভিনন্দন জানাই। এ জন্য তথ্যমন্ত্রী আবুল কালাম আজাদকে অভিনন্দন জানাই। তাঁর নেতৃত্বে তথ্য মন্ত্রণালয়ের প্রতিষ্ঠান প্রেস কাউন্সিল অনেক দিন পর সক্রিয় হয়েছেন। আমি এই কলামে প্রেস কাউন্সিলকে সক্রিয় করার জন্য তাগিদ দিয়ে অনেকবার লিখেছি। এ জন্য আজ একটু আত্মতৃপ্তিও বোধ হচ্ছে। প্রেস কাউন্সিলে কোনো মামলা দায়ের হলে তা যেন দ্রুততার সঙ্গে নিষ্পত্তি হয়, এটাই সবার কাম্য। বিলম্বিত বিচার কিন্তু বিচার না পাওয়ারই সমতুল্য।
বিচারের রায়ে বলা হয়েছে: ‘প্রথম আলোর সম্পাদক মতিউর রহমানকে ঘিরে দৈনিক কালের কণ্ঠ যে অপসাংবাদিকতার পরিচয় দিয়েছে, তা সাংবাদিকতা নীতিমালার পরিপন্থী। কালের কণ্ঠ পত্রিকা অহেতুক মিথ্যা, বানোয়াট ও উদ্দেশ্যপ্রণোদিতভাবে বিষোদ্গার করে হলুদ সাংবাদিকতার প্রকাশ ঘটিয়েছে।’ রায়ে ভবিষ্যতে আদালতে বিচারাধীন কোনো মামলা বা এমন সাক্ষীসাবুদ ছাড়া কোনো তথ্য পত্রিকায় প্রকাশ থেকে বিরত থাকার জন্য কালের কণ্ঠকে সতর্ক করেছেন প্রেস কাউন্সিল। একই সঙ্গে কালের কণ্ঠ পত্রিকার সম্পাদক আবেদ খান ও প্রকাশক মোস্তফা কামাল মহীউদ্দীনকে ভবিষ্যতে এমন সংবাদ প্রকাশ করা থেকে বিরত থাকার নির্দেশ দেওয়া হয়েছে এবং সতর্ক করা হয়েছে।
রায়ে আরও বলা হয়েছে: ‘প্রথম আলোর সম্পাদক সম্পর্কে কালের কণ্ঠ পত্রিকায় প্রকাশিত তর্কিত সংবাদটি তথ্যনির্ভর নয়। এটি মিথ্যা, বানোয়াট ও কুৎসাপূর্ণ।’ (সূত্র: প্রথম আলো, ২১ এপ্রিল)
উল্লেখ্য, ২০১০ সালের ১০ মে কালের কণ্ঠ পত্রিকা ‘হোতা তাজউদ্দীনকে বাঁচাতে চেয়েছিলেন জনাব মতিউর রহমান’ শিরোনামে একটি খবর প্রকাশ করেছিল। এই খবরে মতিউর রহমানকে ২১ আগস্ট গ্রেনেড হামলার সঙ্গে সম্পৃক্ত থাকার অভিযোগ আনা হয়েছিল। এই রিপোর্টকে মিথ্যা ও ভিত্তিহীন দাবি করে জনাব মতিউর রহমান ২৪ অক্টোবর (২০১০) প্রেস কাউন্সিলে মামলা করেন। ১২ এপ্রিল সেই মামলার রায় ঘোষণা করা হয়েছে।
মতিউর রহমানকে ধন্যবাদ জানাই এই মামলা করার জন্য। প্রেস কাউন্সিল একটি প্রায় নিষ্ক্রিয় প্রতিষ্ঠান হওয়া সত্ত্বেও তিনি একটি মামলা করেছিলেন। এই মামলা করা না হলে আমরা এ রকম একটি রায় পেতাম না। একটি দৈনিক পত্রিকা যে কী ধরনের ‘হলুদ সাংবাদিকতা’ করতে পারে, এই রায়ের মাধ্যমে তা দেশবাসী জানতে পেরেছে। কোনো পাঠক যদি এখন আশঙ্কা করেন, এই পত্রিকা (কালের কণ্ঠ) নানা ব্যক্তি ও প্রতিষ্ঠানের বিরুদ্ধে যেসব রিপোর্ট প্রায়শই প্রকাশ করছে, সেগুলোও মিথ্যা, বানোয়াট ও কুৎসাপূর্ণ, তাহলে কি ওই পাঠককে দোষ দেওয়া যাবে? শুধু পার্থক্য, অন্যরা মামলা করেনি বলে তা এখনো প্রমাণিত হয়নি। আমার ধারণা, মতিউর রহমানের মামলা আরও অনেককে বিভিন্ন পত্রিকার বিরুদ্ধে মামলা করতে উৎসাহিত করবে।
সংবাদপত্র বা টিভি চ্যানেল যেমন নিজেদের, তেমনি বহু পাঠক বা দর্শকও গণমাধ্যমকে ‘মহাশক্তিশালী’ প্রতিষ্ঠান মনে করেন। গণমাধ্যম এক অর্থে সত্যিই মহাশক্তিশালী। গণমাধ্যম সমাজের নানা কুকীর্তি, অপশাসন, দুর্নীতি উন্মোচনে বিরাট ভূমিকা পালন করতে পারে। বাংলাদেশের স্বাধীন গণমাধ্যম তা বহু বছর ধরে সাফল্যের সঙ্গে করে আসছে। কিন্তু এর পাশাপাশি কিছু গণমাধ্যম নানা গোষ্ঠী বা দলীয় স্বার্থে অহেতুক মিথ্যা, বানোয়াট ও উদ্দেশ্যপ্রণোদিতভাবে বিষোদ্গার করে হলুদ সাংবাদিকতাকে প্রশ্রয় দিয়ে যাচ্ছে। আমি এই কলামে অনেক বছর ধরে এই অভিযোগ করছি এবং এর প্রতিকার কামনা করেছি। আমি মন্তব্য করলেই ‘হলুদ সাংবাদিকতা’ প্রমাণিত হবে না। আমার মতামত ভুলও হতে পারে। আমি আমার সাংবাদিকতার জ্ঞান ও কাণ্ডজ্ঞান থেকে মন্তব্য করেছি। রায় দেওয়ার মালিক প্রেস কাউন্সিল। প্রেস কাউন্সিলের মতো প্রতিষ্ঠানে কোনো অভিযোগ গেলে তাঁরা দুই পক্ষের বক্তব্য শুনে, তথ্য-প্রমাণ যাচাই করে একটা সিদ্ধান্তে পৌঁছান। সেটা বিচারিক প্রক্রিয়া। প্রথম আলোর সম্পাদক মতিউর রহমানের ক্ষেত্রে তা হয়েছে। তাঁর অভিযোগ সত্য প্রমাণিত হয়েছে। প্রেস কাউন্সিল তাঁদের রায়ে কালের কণ্ঠ পত্রিকার সম্পাদক ও প্রকাশককে সতর্ক করে দিয়েছেন। একটি জাতীয় দৈনিকের সম্পাদক ও প্রকাশককে সাংবাদিকতার জন্য সতর্ক করা খুব ছোট ব্যাপার নয়। এতে পত্রিকাটির সাংবাদিকতার মান ও বিশ্বাসযোগ্যতাই আজ পাঠকের কাছে প্রশ্নবিদ্ধ হয়েছে। একটি পত্রিকা বা টিভি চ্যানেলের প্রধান সম্পদই হলো ‘বিশ্বাসযোগ্যতা’। কালের কণ্ঠ এখন সেই বিশ্বাসযোগ্যতার ক্ষেত্রে পাঠকের সন্দেহের মুখোমুখি হয়েছে। একটা দৈনিক পত্রিকার জন্য এর চেয়ে বড় সংকট আর কিছু হতে পারে না।
এই সংকট আজ কালের কণ্ঠ পত্রিকার হয়েছে বটে, ঠিকমতো মামলা করলে আরও কয়েকটি দৈনিকের বিরুদ্ধেও এ রকম ‘রায়’ হতে পারত বলে আমার ধারণা। তবে সব সংক্ষুব্ধ প্রতিষ্ঠান বা ব্যক্তি সংবাদপত্রের বিরুদ্ধে মামলা করতে আগ্রহী হয় না। এটাই একশ্রেণীর সংবাদপত্র বা টিভির জন্য একটা বড় সুযোগ। তাই সূত্রবিহীন, অপর পক্ষের বক্তব্যবিহীন, মিথ্যা, বানোয়াট, ব্যক্তিগত বিষোদ্গারে ভরা প্রতিবেদন, কলাম ও টক শো ঢাকার কয়েকটি দৈনিকে ও টিভিতে প্রায়শ প্রচারিত হচ্ছে। আমি মনে করি, সংক্ষুব্ধ প্রতিষ্ঠান বা ব্যক্তিদের এ ব্যাপারে মামলা করা উচিত। তা না হলে এসব পত্রিকা বা টিভি চ্যানেল তাদের শক্তির অপব্যয় করতেই থাকবে। দেশে হলুদ সাংবাদিকতা প্রশ্রয় পাবে। প্রকৃত সাংবাদিক ও সাংবাদিকতা পেশা সম্পর্কে জনমনে নানা প্রশ্নের জন্ম হবে। প্রথম আলোর সম্পাদকের এই মামলা ও প্রেস কাউন্সিলের রায় অন্যদেরও উৎসাহিত করুক, এটাই আমার প্রত্যাশা।
হলুদ সাংবাদিকতার বিরুদ্ধে মামলা না করার পেছনে আরও একটা কারণ কাজ করতে পারে, তা হলো প্রেস কাউন্সিলের আইনে শাস্তি প্রদানের সীমাবদ্ধতা। এটা প্রতিষ্ঠানের আইনেরই দুর্বলতা। আমি মনে করি, প্রধানত এ জন্যই প্রেস কাউন্সিল এত দিনেও কার্যকর প্রতিষ্ঠান হতে পারেনি। আইনের দুর্বলতার কারণেই মতিউর রহমান সম্পর্কে তথ্যবিহীন মারাত্মক অভিযোগ প্রকাশ করেও কালের কণ্ঠ পত্রিকার সম্পাদক ও প্রকাশক তেমন শাস্তি পাননি। আজ মতিউর রহমান যদি প্রথম আলোর মতো জনপ্রিয় ও পাঠকনন্দিত দৈনিক পত্রিকার সম্পাদক না হয়ে নেহাত ছাপোষা একজন মানুষ হতেন, তাহলে তাঁকে ২১ আগস্ট গ্রেনেড হামলার সঙ্গে যুক্ত থাকার কাল্পনিক অভিযোগে এত দিনে কারাগারেই থাকতে হতো। রিমান্ডে এনে তাঁর ওপর নির্যাতনও চালানো হতো। কারণ, একটি দৈনিক পত্রিকায় এ রকম অভিযোগ প্রকাশ করা হয়েছে। কাজেই এই ‘কাল্পনিক’ প্রতিবেদন প্রকাশ করা খুব ছোট অপরাধ নয়। সংবাদপত্রে এ রকম সূত্রবিহীন, তথ্যবিহীন, কাল্পনিক, বানোয়াট, উদ্দেশ্যপ্রণোদিত প্রতিবেদন একজন নির্দোষ মানুষের জীবন ধ্বংস করে দিতে পারে। সারা জীবনের তিলে তিলে গড়া তার ভাবমূর্তিতে কালিমা লেপন করে দিতে পারে। আর বিচারে এই প্রতিবেদন ‘মিথ্যা’ প্রমাণিত হওয়ার পর শুধু সম্পাদক ও প্রকাশককে ‘সতর্ক করা’ হয়েছে। অপরাধের তুলনায় এটা কোনো শাস্তি হলো? পাঠক, একবার শুধু ভাবুন, কালের কণ্ঠ পত্রিকার এই মিথ্যা ও বানোয়াট প্রতিবেদনটি আপনাকে নিয়ে লেখা হয়েছিল। আপনার অবস্থাটি একবার কল্পনা করুন এবং এরপর বলুন, এ ধরনের অপসাংবাদিকতার জন্য পত্রিকার সম্পাদক ও প্রকাশকের কেমন শাস্তি হওয়া উচিত।
আমি মনে করি, এ ধরনের মিথ্যা, সূত্রবিহীন, অপর পক্ষের বক্তব্যবিহীন বানোয়াট ও উদ্দেশ্যপ্রণোদিত প্রতিবেদন বছরে তিনটি প্রকাশিত হলে (এবং মিথ্যা প্রমাণিত হলে) সেই পত্রিকার ডিক্লারেশন অন্তত এক দিনের জন্য স্থগিত করা, প্রতিবেদকের অ্যাক্রিডিটেশন কার্ড বাতিল করা, সম্পাদককে ‘সম্পাদক’ পদে প্রতীকীভাবে হলেও এক দিনের জন্য অযোগ্য ঘোষণা করা ও অভিযোগকারীকে কোটি টাকার অঙ্কে মানহানির ক্ষতিপূরণ দেওয়া—এ ধরনের কিছু ব্যবস্থা নেওয়া যেতে পারে। ক্ষতিপূরণের টাকার অঙ্ক মাননীয় বিচারকেরাই নির্ধারণ করে দেবেন। তবে অবশ্যই একটা অর্থদণ্ডের ব্যবস্থা থাকা উচিত।
তবে সংবাদপত্রের বিরুদ্ধে এ ধরনের অভিযোগ, বিচার বা রায় যেন সুষ্ঠু, সৎ ও বস্তুনিষ্ঠ সাংবাদিকতার পথে বাধা হয়ে না দাঁড়ায়, প্রেস কাউন্সিলকে সেটাও দেখতে হবে। সমাজের নানা অন্ধকার দিক উন্মোচনে সংবাদপত্র তথা গণমাধ্যম নিরন্তর কাজ করে যাবে, এটাই প্রত্যাশিত। তবে গণমাধ্যম সেই দায়িত্ব পালন করতে গিয়ে যেন ভুল তথ্য, বানোয়াট তথ্য, প্রমাণহীন অভিযোগ ও অপর পক্ষের বক্তব্য ছাড়া কোনো প্রতিবেদন প্রকাশ না করে, সেদিকে সচেষ্ট থাকবে। সেটাও পাঠকের প্রত্যাশা। প্রেস কাউন্সিল কালের কণ্ঠ পত্রিকার একটি প্রতিবেদন সম্পর্কে যে রায় দিয়েছেন, তা দেশের সব গণমাধ্যমের পরিচালকদের সচেতন করবে বলে আশা করা যায়। এই রায় সব সম্পাদক ও সাংবাদিককে দায়িত্বসচেতন ও পেশাদারি হতেও অনুপ্রাণিত করবে।
সাংবাদিকতার মূল্যায়নে বা প্রেস কাউন্সিলে মামলার শুনানিতেও ‘সংবাদ সূত্র’ সম্পর্কে একটা বিভ্রান্তি কাজ করে থাকতে পারে। কোনো কোনো পত্রিকা বা টিভি অস্পষ্ট বা অলীক কোনো সূত্রের বরাত দিয়ে মিথ্যা বা বানোয়াট সংবাদ প্রকাশ করে থাকে। আবার কেউ কেউ সূত্রের বরাত দেওয়ারই প্রয়োজনীয়তা বোধ করে না। কোনো প্রতিষ্ঠান বা ব্যক্তি সম্পর্কে সমালোচনামূলক তথ্যভিত্তিক প্রতিবেদন প্রকাশেও অপর পক্ষের কোনো বক্তব্য থাকে না। বক্তব্য সংগ্রহ করার কোনো চেষ্টার কথাও লেখা হয় না। এসব প্রতিবেদন এতই ‘কাল্পনিক’ যে অপর পক্ষের বক্তব্যের কোনো প্রয়োজনীয়তাও সাংবাদিক অনুভব করেন না।
সংবাদপত্র সূত্রের স্পষ্টতা এবং প্রতিটি অনুসন্ধানী প্রতিবেদনে অপর পক্ষের বিস্তারিত বক্তব্য যুক্ত করার জন্য একটা ‘দিকনির্দেশনা’ প্রেস কাউন্সিল দিতে পারেন। এই ‘দিকনির্দেশনা’ বস্তুনিষ্ঠ সাংবাদিকতার আবশ্যিক শর্ত। এটা প্রেস কাউন্সিলের নিজস্ব কোনো বিধিমালা নয়। প্রেস কাউন্সিল শুধু সৎ ও বস্তুনিষ্ঠ সাংবাদিকতার স্বার্থে তা প্রত্যেক সাংবাদিককে মনে করিয়ে দিতে পারেন।
আমাদের দেশে সাংবাদিকতার উজ্জ্বল ঐতিহ্য থাকা সত্ত্বেও মাত্র হাতেগোনা কয়েকজন মতলববাজ প্রকাশক, সম্পাদকের কারণে সাংবাদিকতা পেশা আজ আংশিক কলুষিত হয়ে যাচ্ছে। প্রেস কাউন্সিল যদি এ ব্যাপারে শক্ত ভূমিকা পালন করতে পারেন, তাহলে এই দুর্নাম থেকে সাংবাদিক ও সাংবাদিকতা পেশা নিজেদের রক্ষা করতে পারবে।
আমি আবার বলতে চাই, অপসাংবাদিকতার জন্য সংবাদপত্র বা টিভি চ্যানেলের সম্পাদক ও প্রকাশক/মালিক যদি দৃষ্টিগ্রাহ্য শাস্তি না পান, তাহলে প্রেস কাউন্সিলের এই বিচার ও রায় হাস্যকর বিষয়ে পরিণত হবে। এ ব্যাপারে তথ্যমন্ত্রীকে আরেকটু ভাবনাচিন্তা করার জন্য অনুরোধ করছি।
মুহাম্মদ জাহাঙ্গীর: উন্নয়নকর্মী ও কলাম লেখক।
সময়চিত্র
ষড়যন্ত্র রুখতে হবে
সেনা সদর দপ্তর ১৯ জানুয়ারি একটি নজিরবিহীন সংবাদ সম্মেলন করে সরকার উৎখাতের ষড়যন্ত্রের কথা দেশবাসীকে অবহিত করেছে। এই ষড়যন্ত্রের টার্গেট ছিল জনগণের বিপুল ভোটে নির্বাচিত একটি সরকার, আরও নির্দিষ্টভাবে বললে দেশের নির্বাচিত প্রধানমন্ত্রী। আমরা সরকার উৎখাতের ষড়যন্ত্রের তীব্র নিন্দা জানাচ্ছি এবং অভিযুক্ত ব্যক্তিদের সুষ্ঠু বিচার সাপেক্ষে উপযুক্ত শাস্তি দাবি করছি। এই দাবিতে শামিল হওয়া প্রতিটি গণতন্ত্রমনা মানুষের কর্তব্য বলে আমরা মনে করি।
একটি নির্বাচিত সরকারকে জনগণ দেশ পরিচালনার ম্যান্ডেট প্রদান করে পাঁচ বছরের জন্য। এই সময়ে বিভিন্ন কারণে নির্বাচিত সরকার জনগণের আস্থা এবং জনসমর্থন হারাতে পারে। কিন্তু বাংলাদেশের সংবিধান অনুসারে এমন সরকারের পতন ঘটানোর একমাত্র বৈধ পন্থা হচ্ছে পরবর্তী জাতীয় সংসদ নির্বাচনে ভোটাধিকার প্রয়োগ করা। ১৯৯০ পরবর্তী তিনটি সরকারের পতন ঘটানো হয়েছিল এভাবেই। এ ছাড়া ব্যাপক জনগোষ্ঠীকে সম্পৃক্ত করে নিয়মতান্ত্রিক আন্দোলনের মাধ্যমে সরকারকে বিদায় নিতে বাধ্য করাও গণতন্ত্রে একটি কমবেশি স্বীকৃত পদ্ধতি। সাম্প্রতিক সময়ে মধ্যপ্রাচ্যের কিছু দেশে তাই ঘটেছে, ১৯৯৬ সালে একতরফা নির্বাচনের মাধ্যমে গঠিত বিএনপি সরকারও বিদায় নিতে বাধ্য হয়েছিল অনেকটা একইভাবে। এর বাইরে শক্তি প্রয়োগের মাধ্যমে সরকার পরিবর্তনের চেষ্টা শুধু সংবিধান ও গণতন্ত্রবিরোধী নয়, এটি একটি দেশের স্থিতিশীলতার জন্য মারাত্মক হুমকিস্বরূপ। ১৯৭৫ সালে সপরিবারে বঙ্গবন্ধুকে হত্যা করার পর বাংলাদেশে বহু সামরিক অফিসার ও জওয়ান হত্যা, অসাম্প্রদায়িকতা প্রসার এবং রাজনীতিতে অরাজনৈতিক ব্যক্তিবর্গের দাপটের যে ঘটনাগুলো ঘটে তার ধকল আজও বাংলাদেশ পুরোপুরি সামলে উঠতে পারেনি। এরশাদের সময় থেকে দুর্নীতির প্রাতিষ্ঠানিকীকরণের যে প্রবণতা বাংলাদেশে জেঁকে বসে তার বিস্তারও আজও রোধ করা যায়নি। এসব অভিজ্ঞতা আমাদের এই শিক্ষা দেয় যে গণতন্ত্রের বিকল্প তাই কোনো সামরিক অভ্যুত্থান হতে পারে না।
গণতন্ত্রের প্রতি শ্রদ্ধাবোধ এবং দেশপ্রেম থাকলে হাসিনা সরকারের সবচেয়ে কঠিন সমালোচককেও তাই ১৯ জানুয়ারিতে বর্ণিত অভ্যুত্থান পরিকল্পনার বিরুদ্ধে সোচ্চার হতে হবে। সরকারকে এই পরিকল্পনার সঙ্গে প্রকৃতভাবে জড়িত প্রতিটি মানুষ ও মহলকে বিচারের সম্মুখীন করতে হবে এবং এ ধরনের ঘটনার পুনরাবৃত্তি রোধে গভীর প্রজ্ঞার সঙ্গে কাজ করতে হবে।
২.
আমাদের জন্য স্বস্তির বিষয় হচ্ছে, সেনাসদর দপ্তরের বর্ণিত চক্রান্তটি অঙ্কুরে দমন করা গেছে। এই চক্রান্তে জড়িত ১৪ থেকে ১৬ জনের মধ্যে অধিকাংশ অবসরপ্রাপ্ত সেনাসদস্য, চাকরিরত সেনাসদস্যের সংখ্যা এখানে নগণ্য ছিল বলা হয়েছে। এই চক্রান্তের কথা জানামাত্র অন্য সেনাসদস্যরা তা ঊর্ধ্বতন সেনা কর্তৃপক্ষকে জানিয়েছেন। এটি প্রমাণ করে নানা উসকানি সত্ত্বেও সেনাবাহিনী তার দায়িত্বশীল ও দেশপ্রেমিক ভূমিকায় অবিচল রয়েছে।
এ প্রসঙ্গে সেনাবাহিনীর অতীত ভূমিকা আমাদের নির্মোহভাবে বিবেচনা করতে হবে। অতীতের বিভিন্ন অভ্যুত্থানের জন্য সেনাবাহিনীর একটি অংশকে দায়ী করা হলেও তারা এককভাবে কোনো অভ্যুত্থান সংঘটিত করেছে কি না এ নিয়ে প্রশ্ন রয়েছে। এসব অভ্যুত্থানে বরং কোনো না কোনো রাজনৈতিক মহলের মদদ বা সমর্থন ছিল বলে আমরা জানি। সর্বশেষ ১/১১ পরিস্থিতিতে সেনাবাহিনীর হস্তক্ষেপ ঘটে মূলত রাজনৈতিক দলগুলোর ব্যর্থতার কারণে। ১/১১-পরবর্তী সময়ে সেনাবাহিনীকে বিভিন্ন মহল ক্ষমতা দখলের উসকানি প্রদান করলেও তারা তা করেনি। বরং গোটা জাতির জন্য বিশুদ্ধ ভোটার আইডি কার্ড তৈরি করে তারা সুষ্ঠু নির্বাচন অনুষ্ঠানের একটি গুরুত্বপূর্ণ কাজ সুসম্পন্ন করে যায়। ২০০৯ সালে পিলখানায় বহু সেনা অফিসারের নারকীয়ভাবে হত্যা করা হলেও তারা দৃষ্টান্তমূলক সংযম ও দায়িত্ববোধের পরিচয় দেয়। এসব ঘটনা প্রমাণ করে বাংলাদেশের সেনাবাহিনী পাকিস্তান বা পশ্চিম আফ্রিকার কিছু দেশের সেনাবাহিনীর মতো প্রকৃতভাবে ক্ষমতালিপ্সু নয়। দেশের গণতান্ত্রিক প্রক্রিয়া অব্যাহত রাখার বিষয়ে তারা তাদের দায়িত্বশীলতার বহু প্রমাণ দিয়েছে অন্তত গত ২০ বছরে।
প্রতিষ্ঠান হিসেবে সেনাবাহিনী সুশৃঙ্খল থাকলেও এখানেও কিছু বিপথগামী সদস্য থাকতে পারে। উন্নত বিশ্বে সবচেয়ে সুশৃঙ্খল সেনাবাহিনীতেও অবসর নিয়ে সাধারণ জনগণের ওপর উন্মত্ত হামলা কিংবা নিজ দেশের বিরুদ্ধে গুপ্তচরবৃত্তির ঘটনা হঠাৎ হঠাৎ ঘটে। তবে সেখানে সরকারের প্রধান প্রচেষ্টাগুলো জনকল্যাণমূলক হয়, বিরোধী দল দায়িত্বশীল ছায়া সরকারের ভূমিকা পালন করে, রাজনৈতিক দল, সমাজ ও সংগঠনে গণতন্ত্রের চর্চা হয়, জনগণের মৌলিক প্রয়োজন মেটানো হয় এবং সুষ্ঠু নির্বাচনের মাধ্যমে সরকার পরিবর্তনের নিশ্চয়তা থাকে। ফলে হঠকারী পদক্ষেপের মাধ্যমে সরকার পরিবর্তনের কোনো সুযোগ বা পরিবেশ সেখানে বিরাজ করে না। এমন সুযোগ বা পরিবেশ চিরতরে বিনাশ করার মতো একটি সমাজ আমাদের নির্মাণ করতে হবে। একটি নির্বাচিত সরকারের কোনো ব্যর্থতাকে পুঁজি করে বা সরকারের বিরুদ্ধে অপপ্রচার চালিয়ে তাকে উৎখাত করার চক্রান্ত কেউ করতে পারবে না এমন একটি রাষ্ট্র আমাদের গড়ে তুলতে হবে।
৩.
হঠকারিতার উন্মেষ হবে না এমন সমাজ নির্মাণ করতে হয় গণতন্ত্রের চর্চার মাধ্যমে। সেই চর্চায় ভুল থাকতে পারে, কিন্তু সে ভুলও শোধরাতে হবে গণতান্ত্রিক পথে। অনেকেই মনে করেন যে বর্তমান সরকারের কিছু ভুলত্রুটি রয়েছে। বিশেষ করে অর্থনীতি ও বিদেশনীতিতে ব্যর্থতার কারণে এই সরকারের আমলে নিম্নবিত্ত মানুষের দুর্ভোগ পোহাতে হচ্ছে। দ্রব্যমূল্যর উর্ধ্বগতি, শেয়ারবাজার ধস, দেশে ও বিদেশে কর্মসংস্থান এবং বিনিয়োগ পরিস্থিতির অবনতির কারণে সাধারণ মানুষের জীবনযাত্রাও কঠিন হয়ে পড়েছে। তা ছাড়া ভারতের সঙ্গে সম্পর্কের ক্ষেত্রে নিজ দেশের স্বার্থ আদায়ে ব্যর্থতার ব্যাপক অভিযোগ সরকারের বিরুদ্ধে রয়েছে।
আমাদের মনে রাখতে হবে যে বিভিন্ন ধরনের ব্যর্থতা আগের গণতান্ত্রিক সরকারগুলোর সময়ও ছিল। তত্ত্বাবধায়ক সরকারের অধীনে সুষ্ঠুভাবে নির্বাচন অনুষ্ঠান সম্ভব হওয়ার কারণে প্রতিটি ব্যর্থ সরকারকে পরিবর্তন করে জনগণ তার জবাব দিয়েছে। সরকার ব্যর্থ হলে তাকে বিদায় জানাতে হবে নির্বাচনের মাধ্যমে, এই চর্চা আমাদের অব্যাহত রাখতে হবে। নির্বাচন সুষ্ঠুভাবে অনুষ্ঠিত হওয়ার ক্ষেত্রে সংশয় থাকলে সংসদ ও সংসদের বাইরে গিয়ে এর প্রতিকার কী তা বলতে হবে, সরকার না মানলে জনগণকে সংগঠিত করতে হবে এবং গণ-আন্দোলনের মাধ্যমে সরকারকে তা মানতে বাধ্য করতে হবে। ১৯৯৬ সালে তত্ত্বাবধায়ক সরকার আওয়ামী লীগ প্রতিষ্ঠিত করেছিল এই পথেই, বিরোধী দলকে বর্তমানে তাই করতে হবে। তখনো বিরোধী দলের আন্দোলনের সুযোগে কায়েমি বা গোষ্ঠীস্বার্থে কোনো অবৈধ পন্থায় ক্ষমতা দখলের ঘটনা ঘটেনি, এখনো তা ঘটানোর চিন্তা থেকে সবাইকে বিরত থাকতে হবে। এখানে কোনো হঠকারিতার সুযোগ নেই তা সমাজের সব মহলের কাছে স্পষ্ট করতে হবে।
৪.
বর্তমান সরকার কিছু ঐতিহাসিক দায়িত্ব পালন করার কারণে এমনিতেই প্রতিক্রিয়াশীল গোষ্ঠীর রোষানলের মধ্যে রয়েছে। একাত্তরের যুদ্ধাপরাধীদের বিচারের যে গুরুদায়িত্ব অতীতের সরকারগুলো পালন করতে ব্যর্থ হয়েছে, বর্তমান সরকার তা সম্পন্ন করার লক্ষে বিভিন্ন প্রশংসনীয় পদক্ষেপ গ্রহণ করেছে। সাম্প্রদায়িক ও ধর্মকে অপব্যবহারকারী উগ্রবাদী গোষ্ঠীদের দমনেও সরকার বহু ইতিবাচক ব্যবস্থা নিয়েছে। সরকারকে উৎখাতের অপচেষ্টার পেছনে এসব কারণ থাকলে আমাদের আরও সুদৃঢ় ও ঐক্যবদ্ধভাবে তা রুখে দিতে হবে, এর বিরুদ্ধে ব্যাপক জনগোষ্ঠীকে সচেতন করার দায়িত্ব পালন করতে হবে।
সরকারের কাছে আমাদের আবেদন থাকবে, সরকার উৎখাতের যড়যন্ত্রের সঙ্গে জড়িত মহলকে বিচারের মুখোমুখী করার দায়িত্ব যেন সুষ্ঠুভাবে পালন করা হয়। এ সুযোগে রাজনৈতিক অপপ্রচার, গণমাধ্যমবিরোধী কোনো পদক্ষেপ বা ঢালাওভাবে কোনো শাস্তিমূলক ব্যবস্থা গ্রহণের চিন্তা কারও থাকলে তা অবদমন করতে হবে। এ ধরনের চিন্তার বাস্তবায়ন সরকারের উদ্দেশ্য সম্পর্কে অহেতুক সন্দেহ ও বিভ্রান্তির সৃষ্টি করে এবং প্রকৃত দোষী ব্যক্তিরা এবং তাদের সমর্থনকারীরা এর সুফল গ্রহণে নানাভাবে মরিয়া হয়ে ওঠে। নির্বাচিত সরকারের বিরুদ্ধে অভ্যুত্থানের যড়যন্ত্র হলে বরং এর বিরুদ্ধে জাতীয় ঐকমত্য গড়ে তোলার চেষ্টা করা উচিত।
সরকারের কাছে আমাদের আরেকটি আবেদন, কোনো কারণে সেনাবাহিনী বা সমাজের অন্য কোনো অংশের মধ্যে যৌক্তিক অসন্তোষ থাকলে তা সহানুভূতির সঙ্গে বিবেচনা করে যথাযথ ব্যবস্থা গ্রহণ করতে হবে। ঘোলাটে পরিস্থিতি সৃষ্টি হলে তার সুযোগ গ্রহণ করার মতো মহল পৃথিবীর বহু দুর্বল গণতান্ত্রিক রাষ্ট্রে রয়েছে। সবচেয়ে প্রজ্ঞাচিত কাজ হচ্ছে এমন পরিস্থিতিই সৃষ্টি না হতে দেওয়া।
আমরা বিরোধী দলের কাছে আশা করব, তারা সরকার উৎখাতের যড়যন্ত্রের নিন্দা জানাবে এবং গণতান্ত্রিক প্রক্রিয়া অব্যাহত রাখতে সরকারকে সহায়তা করবে। সেনাবাহিনী বা তার সদস্যরা যাতে কোনো ধরনের অপপ্রচারের শিকার না হয়, তাদের শক্তি, ঐক্য, আত্মবিশ্বাস ও মর্যাদাবোধ কোনোভাবে যেন ক্ষুণ্ন না হয় সেজন্য সরকার ও বিরোধী দলকে ঐক্যবদ্ধভাবে কাজ করতে হবে। বর্তমান বিশ্ব পরিস্থিতিতে শক্তিশালী ও আত্মপ্রত্যয়ী সেনাবাহিনী যে দেশের সার্বভৌমত্ব, আত্মমর্যাদা ও সামর্থ্য রক্ষায় কতটা জরুরি তা সবাইকে উপলদ্ধি করতে হবে।
আমরা এও আশা করব যে সেনাবাহিনী তাদের দায়িত্বশীল ভূমিকা অব্যাহত রাখবে ভবিষ্যতে। ২০ জানুয়ারি প্রথম আলোর ওয়েব পাতায় বেশ কিছু পাঠক তদন্ত শেষ হওয়ার আগেই বা অধিকাংশ সন্দেহভাজনেরা গ্রেপ্তার হওয়ার আগেই চক্রান্তের খবরটি ফলাও করে জানানো নিয়ে প্রশ্ন তুলেছেন। কেউ কেউ এমন তথ্য প্রকাশ নতুন কোনো অস্থিরতা তৈরি করবে কি না এ আশঙ্কাও ব্যক্ত করেছেন। আমরা মনে করি, ভবিষ্যতে তথ্য প্রকাশের ক্ষেত্রে সময়োপযোগিতা ও তুলনামূলক লাভ-ক্ষতি আরও গভীরভাবে বিবেচনা করে দেখার অবকাশ থাকলে সেনাবাহিনীর তাই করা উচিত।    আপনার মতো আমিও মনে করি এবং সরকারের কাছে আবেদন করি, কোনো কারণে সেনাবাহিনী বা সমাজের অন্য কোনো অংশের মধ্যে যৌক্তিক অসন্তোষ থাকলে তা সহানুভূতির সঙ্গে বিবেচনা করে যথাযথ ব্যবস্থা গ্রহণ করতে । "এই সব বিষয় নিয়ে সরকার চিন্তিত নয়" - এরকম মনোভাব ত্যাগ করতে হবে। এসময়ের সবচে' বড় যে অসন্তোষ সবার মনে আছে তা হল, শেয়ার বাজার। লখ্য লখ্য বিনিয়োগকারির আহাজারি আপনাদের মনে কোন দাগ ফেলতে পারছেনা, বিষয়টা মনে রাখবেন। 
জীবন অদম্য
ভালো থেকো জুঁই
জুঁই, ওরফে হাওয়া আক্তার জুঁই নামের সবে কৈশোর পেরোনো মেয়েটিকে ভালো থাকার মতো মামুলি কুশল কামনা এক অর্থে বোকামিই। মেয়েটি তার বয়সী আর পাঁচটা নিম্নবিত্ত ঘরের মেয়ের মতো হয়েও এতটাই আত্মপ্রত্যয়ী, অদম্য সাহসী, নিছক কুশল কামনার তোয়াক্কা তার করার কথা নয়।
২১ জানুয়ারি ডেইলি স্টার-এর প্রথম পাতায় সে বড়সড় খবর হয়ে এসেছে। ‘বড়সড়’ এ জন্য বললাম, ছবিটবিসমেত খবরটা পত্রিকার অনেকখানি জায়গা জুড়েছে। ১৮-১৯ বছর বয়সী জুঁই বিবাহিত আর যেহেতু তাকে নিয়েই খবর, বিষয়টা স্বামীনিগ্রহসংক্রান্ত হওয়াই স্বাভাবিক। তবে আমাদের দেশ-কালের দৈনন্দিন রুটিনভিত্তিক নৃশংসতার নিরিখে জুঁইয়ের ঘটনা কিছুটা ব্যতিক্রমী হলেও তাক লাগানো কিছু নয়। আগেই বলেছি জুঁই বিবাহিত, পড়াশোনায় প্রবল আগ্রহ, কিন্তু নিজের আগ্রহ তো বড় কথা নয়, বিবাহিত হয়ে সে যেহেতু স্বামীর অধীন, তাকে তো সে অধীনতা পদে পদে মেনে চলতে হবে—লেখাপড়ায় আগ্রহের মতো উটকো শখকে বেদম ঝাঁটাপেটা করে হলেও। তবে এ মেয়ে একরোখা, পড়বেই। শুধু স্কুল-কলেজের গণ্ডিই পেরোবে না, উচ্চশিক্ষাও নাকি নেবে, নেবেই। তার দুবাইপ্রবাসী স্বামী রফিকুলের কাছে যা আনুগত্যহীনতার চরম বেলাজ প্রকাশ ছাড়া আর কী! তার আত্মশ্লাঘা হাটে-বাজারে সশব্দে ফুটো করে দেওয়ার মতো ব্যাপার। কিন্তু সমাধানসূত্র আছে, আর তা সোজাসাপটাও। রফিকুল গোপনে দেশে ফিরে সেই সোজাসাপটা পথই ধরে। গত ডিসেম্বরের ৪ তারিখে এইচএসসি পরীক্ষার্থী জুঁইকে কায়দা করে ঢাকায় বোনের বাসায় ডেকে এনে তার ডান হাতের আঙুলকটা সে ঘ্যাঁচ করে কেটে নেয়। দা-ছুরি-কাঁচি যা-ই সে ব্যবহার করুক, কর্তনপর্বটি নিশ্চয় তার খুব মনঃপূত হয়, কারণ ডানহাতি জুঁই লেখালেখির সময় কলম-পেনসিল তো ডান হাতেই ধরে। সুতরাং কেটে-ছেঁটে সাফ্ করার পর কলম বা পেনসিলের মতো ফালতু খেলনার সঙ্গে জুঁইয়ের সখ্য চিরতরে ঘুচে যাবে, এ তো অবধারিত।
বলার অপেক্ষা রাখে না, আমরা যারা এ দেশে বাস করি, সকালে খবরের কাগজে চোখ বোলাই, ইচ্ছায়-অনিচ্ছায় সন্ধ্যায় টিভির সামনে বসি, তাদের কাছে এ ঘটনা ভয়ংকর কিছু নয়—কটা মাত্র আঙুলই তো!
ডেইলি স্টার-এর খবরের মূল ঘটনা এটুকুই। কিন্তু মূল ঘটনার পিছু পিছু গত মাস দেড়েকে যে নীরব ঘটনাপ্রবাহ জুঁইকে ঘিরে গড়ে উঠেছে বা ধ্বংসাত্মক পরিস্থিতি থেকে জুঁই যেভাবে নিজেকে দাঁড় করিয়েছে, তা আমাদের অবশ-বিবশ অনুভূতিকে নাড়াই দেয় না, আপাদমস্তক শিহরিত করে ছাড়ে। আমরা জানতে পারি, এমন অবস্থায়ও পিছুহটা দূরের, আত্মীয়স্বজন, বাবা-মায়ের প্রবল আপত্তি সত্ত্বেও জুঁই আসন্ন পরীক্ষায় বসার জেদি ঘোষণা দিয়েছে। পরীক্ষার ফি জোগাড় করতে গোপনে মায়ের তহবিলে হাত দিয়েছে, আঙুলহীন ডান হাতের নির্ভরতা ঝেড়ে বাঁ হাতে কোনো রকমে কলম আঁকড়ে এইচএসসি পরীক্ষার ফরমপূরণ করেছে। চিকিৎসকেরা পরম যত্নে তার কাটা আঙুলের পরিচর্যা করেছেন, কব্জি আর বুড়ো আঙুলে স্পিন্ট বসিয়ে কলম ধরার মোটামুটি একটা ব্যবস্থা করে দিয়েছেন। কিন্তু তাই বলে পাক্কা তিন ঘণ্টার পরীক্ষা! চিকিৎসকদের প্রতি সকৃতজ্ঞ জুঁই তাদের বারণ সত্ত্বেও পরীক্ষার প্রস্তুতি নিতে হাসপাতাল ছেড়ে নরসিংদীতে বাড়ি ফিরে গেছে। উচ্চশিক্ষার সিঁড়ি ভাঙতে অন্য পথ তার জানা নেই।
জুঁইয়ের প্রতি সহমর্মী সাংবাদিক যখন তার কাছে জানতে চেয়েছেন, সে কোনো ধরনের সাহায্যের প্রত্যাশী কি না, সে একবাক্যে জানিয়েছে—না। নিজেকে সে নিজ প্রচেষ্টায় দাঁড় করাতে চায়। এমনকি অন্যের সহানুভূতির মুখাপেক্ষীও সে নয়।
নিজ প্রচেষ্টা—অহর্নিশ কতই না আমরা কথাটা শুনি। শুনতে ভালো লাগে, বিশ্বাস কি করি? না করলেও শুনি এবং বলিও। এ আমাদের ইচ্ছাপূরণ। নিজ প্রচেষ্টা বলতে কতখানি জেদ, অহংকার, আত্মপ্রত্যয় আর আমাদের মতো পরিবেশ-পরিস্থিতিতে বাধাবিঘ্ন্ন চুরমার করার কতটা শক্তি দরকার, তা কি ভাবি? এ মুহূর্তে জুঁইয়ের আঙুলছাঁটা ডান হাতটা যখন চোখে ভাসছে, আমার সংশয় আমাকে ছেড়ে যাচ্ছে। জুঁই, আমি দেখতে পাচ্ছি তুমি তোমার নিজের, একার প্রচেষ্টায় এগিয়ে যাচ্ছ। এমনিতেই তুমি অনেকখানি এগিয়ে। আমার শুভকামনায় কিছু যাবে আসবে না, তবু বলি, ভালো থেকো, ভালো থেকো সোনার মেয়ে। 
যথাসময়ে বাস্তবায়নে বাড়তি উদ্যোগ প্রয়োজন
গ্যাস খাতের নানা পরিকল্পনা
দেশের জ্বালানি খাতের সামগ্রিক যে সংকট, গ্যাসের ক্ষেত্রে তা ভিন্ন কিছু নয়। প্রতিদিন প্রায় ৫০ কোটি ঘনফুট গ্যাসের ঘাটতি নিয়েই চলতে হচ্ছে এখন। মহাজোট ক্ষমতায় আসার পর এই খাতের সমস্যা সমাধানে যেসব পরিকল্পনা হাতে নিয়েছে, দীর্ঘসূত্রতার খপ্পরে পড়ায় সহসাই সে সংকট কাটবে না। গ্যাসের সরবরাহ বাড়ানো যাচ্ছে না, অথচ চাহিদা বেড়ে চলেছে, এই বাস্তবতায় সংকট সামনের দিনগুলোতে আরও বাড়বে—এই আশঙ্কা জোরালো হচ্ছে।
মানতে হবে, বর্তমানে গ্যাসসংকট যে চরম আকার ধারণ করেছে, তার মূলে রয়েছে ২০০০ সাল থেকে প্রায় সাত বছর গ্যাস খাতের উন্নয়ন বা চাহিদা বৃদ্ধির বিষয়টি বিবেচনায় নিয়ে কোনো পদক্ষেপ না নেওয়া। গ্যাস খাতের সংকট কাটাতে বর্তমান সরকার যেসব পরিকল্পনা নিয়েছিল, সেগুলোর মধ্যে রয়েছে চট্টগ্রাম অঞ্চলের ঘাটতি দূর করতে এলএনজি আমদানি, নতুন গ্যাসকূপ খনন, গ্যাস অনুসন্ধানের উদ্যোগ নেওয়া, নতুন পাইপলাইন স্থাপন ও গ্যাসের চাপ ঠিক রাখতে কম্প্রেসার বসানো। এ ক্ষেত্রেও আশানুরূপ অগ্রগতি হয়নি।
তরল গ্যাস আমদানি করে তা চট্টগ্রাম অঞ্চলে ২০১৩ সালের মধ্যে সরবরাহের পরিকল্পনা ছিল। প্রথম আলোর প্রতিবেদন অনুযায়ী, এ ক্ষেত্রে অগ্রগতি হচ্ছে দীর্ঘমেয়াদে কাতার থেকে এলএনজি আমদানির প্রাথমিক সমঝোতা। আমদানির পাশাপাশি তা সরবরাহের জন্য প্রয়োজন মহেশখালীতে একটি ভাসমান টার্মিনাল নির্মাণ ও চট্টগ্রাম পর্যন্ত পাইপলাইন নির্মাণ। বর্তমানে এই টার্মিনাল নির্মাণের জন্য প্রাথমিকভাবে যোগ্য বিবেচিত কোম্পানিগুলোর সঙ্গে আলাপ-আলোচনা চলছে। চারটি কোম্পানিই মনে করছে, সরকার নির্ধারিত এই সময়ে কাজটি করা সম্ভব নয়।
নতুন গ্যাসকূপ খননের ব্যাপারে রাশিয়ার কোম্পানি গ্যাজপ্রমের সঙ্গে ১০টি কূপ খননের চুক্তি অনুস্বাক্ষর হয়েছে ২০ জানুয়ারি। চূড়ান্ত চুক্তি হতে ফেব্রুয়ারির মাঝামাঝি লেগে যেতে পারে। অথচ এই প্রতিষ্ঠানটির সঙ্গে ২০১১ সালের মধ্যেই চুক্তি স্বাক্ষরের কথা ছিল। চুক্তি স্বাক্ষরের বিষয়টি পিছিয়ে যাওয়া মানে নতুন গ্যাসকূপ খননের বিষয়টিই পিছিয়ে যাওয়া। গ্যাস উৎপাদন বাড়ানোর উদ্যোগের পাশাপাশি এর সরবরাহব্যবস্থাটি সুষ্ঠু করাও জরুরি। সে লক্ষ্যে অপরিহার্য হিসেবে বিবেচিত তিনটি বড় পাইপলাইন বসানোর কাজ বাস্তবায়নের ক্ষেত্রেও সেই একই বিলম্ব। একটির মাত্র চুক্তি স্বাক্ষর হয়েছে, ২০১৩ সালের মধ্যে তা বাস্তবায়নের সম্ভাবনা নেই বললেই চলে। বাকি দুটির মধ্যে একটি এখনো একনেকের অনুমোদনই পায়নি। পরিকল্পনা সত্ত্বেও যথাসময়ে বাস্তবায়ন করতে না পারার বিষয়টিকে সরকারের সংশ্লিষ্ট বিভাগগুলোর ব্যর্থতা ও অদক্ষতা হিসেবেই দেখতে হচ্ছে। দেশের জ্বালানিসংকট যে পর্যায়ে গিয়ে ঠেকেছে, তাতে এসব ক্ষেত্রে বাড়তি উদ্যোগ জরুরি।
সম্প্রতি প্রধানমন্ত্রী কয়লা সম্পদ ভবিষ্যৎ প্রজন্মের জন্য রেখে দেওয়ার ঘোষণা দিয়েছেন, তা কতটা বাস্তবসম্মত তা-ও ভেবে দেখার বিষয়। বিশেষজ্ঞরা মনে করেন, দেশের কয়লা মাটির নিচে রেখে বাইরে থেকে কয়লা আমদানি করে ক্রমবর্ধমান জ্বালানির চাহিদা মেটানো যাবে না। অতএব বাস্তবতার আলোকেই জ্বালানিনীতি গ্রহণ এবং তার সুষ্ঠু বাস্তবায়নই কাম্য।
উৎসব
ফ্রেমে ফ্রেমে আগামী স্বপ্ন
‘ফ্রেমে ফ্রেমে আগামী স্বপ্ন’ স্লোগান নিয়ে পঞ্চমবারের মতো শুরু হয়েছে আন্তর্জাতিক শিশু চলচ্চিত্র উৎসব বাংলাদেশ। ২১ থেকে ২৭ জানুয়ারি শিশুদের জন্য এই বিশ্ব আসরের আয়োজন করেছে চিলড্রেন্স ফিল্ম সোসাইটি।
প্রথমবারের মতো এই উৎসবের সূচনা হয় ২০০৮ সালে। এরপর থেকে প্রতিবারই এই উৎসবে নতুন নতুন মাত্রা যোগ হয়ে উৎসবটিকে আরও আকর্ষণীয় করে তুলছে ও শিশুদের আরও কাছে নিয়ে যাচ্ছে। এবারের উৎসবে নতুন মাত্রা হিসেবে যা যোগ হয়েছে তা হলো, ঢাকাসহ চট্টগ্রাম, খুলনা, রাজশাহী, রংপুর ও সিলেট এই পাঁচটি নগরে একই সঙ্গে উৎসব চলছে। এবারের উৎসবে ৪০টি দেশের ২০০টি শিশু চলচ্চিত্র প্রদর্শিত হচ্ছে। প্রদর্শনী চলছে সকাল ১১টা থেকে রাত আটটা পর্যন্ত। শুধু চলচ্চিত্র প্রদর্শনই নয়, আছে সেমিনার—চলচ্চিত্রবিষয়ক কর্মশালা—দেশবরেণ্য ব্যক্তিত্বের সঙ্গে শিশুদের নির্ভেজাল আড্ডা। আর এ সবকিছুতে অংশ নিতে সারা দেশ থেকে মুক্তিযুদ্ধভিত্তিক রচনা প্রতিযোগিতায় অংশ নিয়ে ও চলচ্চিত্র নির্মাণ করে নির্বাচিত হয়ে এসেছে ১৩০ জন শিশু-প্রতিনিধি। তাদের মধ্যে সুবিধাবঞ্চিত শিশু এবং ভিন্নভাবে শারীরিক সক্ষম শিশুও আছে।
এ উৎসবের বিশেষ আকর্ষণ হলো এক ঝাঁক শিশু ভলান্টিয়ার। ৫ থেকে ১৮ বছরের এই নিবেদিতপ্রাণ ভলান্টিয়ারদের কর্মচাঞ্চল্যে মুখর হয়ে থাকে উৎসব প্রাঙ্গণ। এদের কথা হলো, ‘আমাদের উৎসব, আমরাই সব কাজ করব।’ আর তাই প্রতিবারের মতো এবারও উৎসবের ছবি বাছাই, অফিস ব্যবস্থাপনা, উৎসব স্যুভেনির ও প্রতিদিনের বুলেটিন প্রকাশ, ছবি তোলা ও রিপোর্টিং, শহরজুড়ে পোস্টার লাগানো, প্রেস ও ইলেকট্রনিক মিডিয়ায় যোগাযোগ, প্রদর্শনী ও প্রতিযোগিতার ছবি বাছাই, প্রতিযোগিতা বিভাগের জুরি বোর্ড, ছবির প্রজেকশন, টিকিট বিক্রি, সেলস সেন্টার পরিচালনা, সেমিনার ব্যবস্থাপনা, উপস্থাপনা, প্রদর্শনী হল ও উৎসব প্রাঙ্গণের শৃঙ্খলা বজায় রাখা, খাবার পরিবেশন সবখানেই অসাধারণ দক্ষতায় শতভাগ কাজ করেছে শিশুরা। ওদের সম্মিলিত শ্রম মেধায় জমে উঠেছে রংধনুর রঙে রাঙা শিশু চলচ্চিত্রের এই বিশ্ব আসর।
উৎসবের আড্ডা ও সেমিনার পর্বে দেশবরেণ্য ব্যক্তিত্বরা হাজির হচ্ছেন শিশুদের কাছে। সরল-সোজা প্রশ্ন কিন্তু তার উত্তর দিতে রীতিমতো ঘেমে যাচ্ছেন বক্তারা! আর নির্মল আড্ডা চলছে ঘণ্টার পর ঘণ্টা। তৈরি হচ্ছে চিন্তার মেলবন্ধন।
উৎসবের দ্বিতীয় বছর থেকে শুরু হয়েছে শিশু নির্মাতাদের (অনূর্ধ্ব ১৮ বছর বয়সী) নির্মিত চলচ্চিত্রের প্রতিযোগিতা। সেরা ছবিগুলো পুরস্কৃত হচ্ছে। অত্যন্ত আনন্দের বিষয় হলো, প্রতিবছরই শিশু নির্মাতাদের ছবি উল্লেখযোগ্য হারে জমা পড়ছে। শিশুরা মনের আনন্দে তৈরি করছে যেকোনো দৈর্ঘ্যের, যেকোনো মাধ্যমে নির্মিত সিনেমা। সে প্রতিযোগিতার বিচারকও শিশুরাই। কেননা, তারাই সবচেয়ে ভালো বুঝবে কোন ছবিগুলো তাদের ভালো লেগেছে। এখানে চাপিয়ে দেওয়ার বালাই নেই, নেই নিয়ন্ত্রণের কড়াকড়ি। মেপে দেওয়া কোনো লক্ষণরেখাও নেই। এই তিন বছরে বাংলাদেশের শিশুরা নির্মাণ করেছে বিশ্বমানের বেশ কিছু ছবি। কে জানে আজকের এই খুদে নির্মাতাদের মধ্যেই ধীরে ধীরে বেড়ে উঠছে এমন কেউ, যে একদিন অর্জন করবে অস্কার বা বদলে দেবে চলচ্চিত্রের ধারণা।
এখন এমন একসময়ের মধ্য দিয়ে আমরা চলছি, যখন ছোট থেকে বড়—সব শহরেই নিউক্লিয়ার পরিবারের প্রভাবে শিশুরা প্রতিদিন একা থেকে আরও একা হয়ে পড়ছে। সে একা ঘুমায়, একা স্কুলে যায়, একা একা খেলে। এর মধ্য দিয়ে শিশু তার অজান্তে হারিয়ে ফেলছে সামষ্টিক বোধ, যা শৈশবেই জন্ম নেয় প্রতিটি মানুষের মধ্যে। যে সামস্টিক বোধ ধীরে ধীরে পরিণত হয়ে উঠত স্কুলের মাঠে ফুটবল বা দাঁড়িয়াবান্দা খেলার মধ্য দিয়ে।
শুধু নিজে নয়, জেতাতে হবে দলকে। এর মধ্যে দিয়ে শিশু শিখত অংশভাগিতা। সামষ্টিক স্বার্থের কাছে হার মানত একা বড় হওয়ার চিন্তা। আজকের বাস্তবতায় একা শিশুটি ক্রমাগত হয়ে পড়ছে এক স্বার্থপর যন্ত্র-মানুষ।
এই সময় শিশুকে শেখায় ‘বেস্ট ফ্রেন্ড’কে পাশ কাটিয়ে কী করে ‘বেস্ট অব দ্য বেস্ট’ হতে হবে, হতেই হবে। না হলে জীবন বৃথা। বাবা-মায়ের স্বপ্ন মিথ্যে। তখন বেস্ট ফ্রেন্ড হয়ে যায় একই প্রতিযোগিতার চির প্রতিদ্বন্দ্বী। এই সময় যখন শিশুর সৃজনশীলতা আর স্বাভাবিক লালিত্য কেড়ে নিয়ে তাকে বানায় এক দারুণ রকম রোবট মানুষ, ঠিক তখন শিশুদের জন্য এই আয়োজন। বেড়ে উঠুক শিশু তার স্বাভাবিক সৃজনশীলতা নিয়ে, জেগে উঠুক তার বিশ্বভ্রাতৃত্ব বোধ। প্রসঙ্গত বলছি, গত বছর অনুষ্ঠিত চতুর্থ আন্তর্জাতিক শিশু চলচ্চিত্র উৎসবের একটি ঘটনা। ‘হোয়ার ইজ উংকিস হর্স’ দেখার পর প্রদর্শনী হলের পাশে আকুল হয়ে কাঁদতে দেখেছি উৎসবে আমন্ত্রিত এক সুবিধাবঞ্চিত শিশুকে। উংকির বেদনা তার চোখের জলে মিলেমিশে একাকার হয়ে গেছে। ভাষা হয়নি সেখানে কোনো প্রতিবন্ধক। অনুভূতি প্রাণে প্রাণে মিলিয়ে দিয়েছে। উৎসবের একটি বড় সার্থকতা এটিই। এই সবুজ ছোট্ট গ্রহ-গ্রামে সাদা, কালো, বাদামি সবাই আমরা পড়শি, এই চেতনার আলোর হাত ধরে পৌঁছে যাক সে সমতার বিশ্বে। এই উৎসব শিশুকে স্বপ্ন দেখতে শেখায়, স্বপ্ন বুনতে শেখায়, স্বপ্ন নির্মাণ করতে শেখায়, স্বপ্নে স্বপ্নে ডানা মেলতে শেখায়। 
গণমাধ্যম
শিশুদের জন্য বাংলায় বিনোদন চাই
শরীফ উদ্দিন গত ২২ নভেম্বর ২০১১ প্রথম আলোয় প্রকাশিত ‘শিশুমন: সমস্যার নাম ডোরেমন’ শীর্ষক প্রতিবেদন পড়ে অনলাইনে প্রতিক্রিয়া লিখেছেন। তিনি তাঁর আদরের ছোট্ট মেয়েটিকে শত চেষ্টা করেও ‘বাবা’ ডাকাতে পারছেন না। ঘুরেফিরে মেয়ে তাঁকে ‘পাপা’ বলেই ডাকছে। মেয়ে এতেই ক্ষান্ত নয়, বরং এই শীতের প্রকৃতি দেখে বাবাকে বলছে, ‘পাপা, বাহার ইতনা ঠান্ডি কিউ হ্যা?’ হতভম্ব বাবা অবাক বিস্ময়ে কেবল মেয়ের মুখের দিকে তাকিয়ে থাকেন। ভেতরে বাঙালিত্বের অহংটি ভেঙে চুরমার হয়ে মাটিতে লুটিয়ে পড়ে। ডিশ লাইনটা কেটে দিতে হবে বলে মনে মনে সান্ত্বনা খোঁজেন। কিন্তু চূড়ান্ত সিদ্ধান্ত নিতে খেই হারিয়ে ফেলেন।
আমাদের শিশু বিনোদনে কার্টুন-নির্ভরতা বেড়ে গেছে। বিশেষ করে, কেব্ল সংযোগ আছে এমন বাসাবাড়ির শিশুরা গভীর অনুরাগী হয়ে উঠছে হিন্দি ভাষায় ডাবিং করা নানা কার্টুনের প্রতি। ভুক্তভোগীরা কেউ বলছেন ইউরোপ-আমেরিকায় বসবাস না করেও তাঁদের সন্তান নিজ বাড়িতে বাংলায় কথা বলতে পারছে না। তারা মাতৃভাষা রপ্ত করার আগেই হিন্দি ভাষায় দীক্ষিত হচ্ছে। হিন্দি আসক্তিতে তাদের ভাষা বদলে যাচ্ছে।
সমস্যার মূল উৎস হিসেবে দেখা যাচ্ছে ‘ডিজনি’ নামের একটি চ্যানেল। এখানে ‘ডোরেমন’ নামের একটি জাপানি কার্টুন সিরিয়াল হিন্দি ভাষায় ডাবিং করে দেখানো হয়। এটা প্রায় সারা দিনমানই চলে। শিশুদের মধ্যে জনপ্রিয় হওয়ার অনেক গুণগত উপাদান হয়তো কার্টুনটির মধ্যে আছে। আবার মন্দ দিক নিয়েও অনেক জোরালো যুক্তি-বিতর্ক আছে। সমস্যা বিষয়বস্তুতে যতটা না, তার চেয়ে বেশি সমস্যা বেঁধেছে ‘ভাষা’ শিক্ষা আর স্বদেশি সংস্কৃতির ‘আদর্শ’ নিয়ে। শিশুরা এই সিরিয়ালের বিভিন্ন চরিত্রকে হুবহু নকলের চেষ্টায় লিপ্ত। বিশেষ করে, ডোরেমন ও নবিতার চরিত্র ব্যাপকভাবে প্রভাব ফেলেছে। স্কুলে বন্ধুদের সঙ্গেও শিশুরা এসব চরিত্র নিয়ে নিজেদের মতামত বিনিময় করছে। ভুক্তভোগী অভিভাবকেরা এই বিপজ্জনক সমস্যার সমাধান হাতড়ে কূলকিনারা পাচ্ছেন না।
কেব্ল টিভি নেটওয়ার্ক তথা, প্রধান সব স্যাটেলাইট চ্যানেলের উপমহাদেশীয় কার্যালয় এখন ভারতে। ভারত সরকার ভবিষ্যৎ প্রজন্মের প্রয়োজনেই তাদের নিজেদের শিশুদের জন্য ইংরেজি অনুষ্ঠানগুলো হিন্দিতে ডাবিং করে প্রচার করছে। সিএন (কার্টুন নেটওয়ার্ক) নামে যে চ্যানেলটি বাংলাদেশ থেকে দেখা যায়, এর বেশির ভাগ বিজ্ঞাপনে পাকিস্তান শব্দটা আছে এবং উর্দু ভাষা শোনা যায়। চ্যানেলটা পাকিস্তানি ভার্সন। ডিজনি, নিক, এনিম্যাক্স—এসব চ্যানেল ভারতীয়। এর সব কটির মাধ্যমেই শিশুরা শিখছে হিন্দি অথবা উর্দু ভাষা। বিপজ্জনক হচ্ছে, এসব শিশু হিন্দি বা উর্দু যে বাংলা থেকে পৃথক একটা ভাষা, তা বুঝতে পারে না। নাগরিক জীবনের নানামুখি সীমাবদ্ধতায় বাবা-মায়েরা এই আসক্তি থেকে সন্তানকে বের করে আনতে পারছেন না। বিকল্প কিছু সামনে দিতে না পেরে চ্যানেল বন্ধ করে দেওয়ার নিষ্ঠুরতাও দেখতে পারছেন না।
শিশুরা কার্টুন ভালোবাসে। তাদের দেখতে দিতে আপত্তিও নেই। অনেক কাল আগে থেকেই আমাদের শিশুরা কার্টুন দেখে আসছে। এসবের মধ্যে টম অ্যান্ড জেরি, উডি উড পেকার, টারজান—এগুলোতে শিক্ষণীয় তেমন কিছু ছিল না। সেই সব কার্টুন ইংরেজি ভাষায় হওয়ায় এমন আপত্তিও ওঠেনি। শিশুদের পাঠ্যধারায় ইরেজি বিষয়টি থাকায় অভিভাবকেরা এটাকে ইতিবাচক হিসেবেই নিতেন। কার্টুন এমন বয়সী শিশু দর্শকেরা দেখে, যাদের জীবন বিকাশের বয়স চলছে। তাদের মস্তিষ্কে নতুন ভাষার শব্দবন্ধন, বিকাশ খুব দ্রুত হয়। এটাকে শিশুর প্রাইম ফাউন্ডেশনের সময় বলা হয়। প্রাক-কৈশোরে বাংলার চেয়ে হিন্দি ভাষায় স্বপ্নকল্পনা বেশি চর্চা হলে এই শিশুদের ভবিষ্যৎ জীবনে মাতৃভাষার বৈকল্য আর পুষিয়ে ওঠা সম্ভব হবে না। নিজ ভাষার প্রতি ভক্তি-শ্রদ্ধা গোড়ায় না হলে পরে আর ততটা ভালো হয় না।
এদিকে ‘ডোরেমন’ ব্র্যান্ডিং গেঞ্জি, পুতুল, খাতা, কলম, স্কুলব্যাগ ইত্যাদি পণ্যে আমাদের বাজার ছেয়ে গেছে। শিশুরা এই ব্র্যান্ড পণ্যের নেশাগ্রস্ততায় ভুগছে। পারলে জন্মদিনের কেকটাও ডোরেমন ব্র্যান্ডের হওয়া চাই। অসহায় অভিভাবকেরা শিশুর বায়নার কাছে পরাস্ত হয়ে এসব পণ্য কিনে দিতে বাধ্য হচ্ছেন। ভারতের সহযোগী ব্যবসায় বাজারও বিকশিত হচ্ছে। অথচ কী বিস্ময়কর, বাংলাদেশের একটি চ্যানেলও ভারতে দেখানো হয় না। আমাদের চ্যানেলগুলোর অনুষ্ঠানমান ভারতীয় বাংলা চ্যানেলের চেয়ে কত খারাপ? কত নিম্নমানের? কতটা অরুচিকর যে বাংলা ভাষাভাষী অঞ্চলেও দেখানো সম্ভব নয়? এমন অসম্মানজনক আচরণে আমরা সাধারণ নাগরিকেরা আর কত দিন চুপ করে থাকব? সরকার লজ্জা না পেলেও আমরা নাগরিক হিসেবে লজ্জিত, অপমানিত। প্রতিবেশী বন্ধুপ্রতিম দেশের সঙ্গে সরকার সাংস্কৃতিক বিনিময় বলতে কী বোঝায়? আর কিবা দ্বিপক্ষীয় চুক্তিতে বিনিময় করছে? এ রকম বিনিময়ে দেশের মানুষের আসলে কী লাভ হয়? এসব প্রশ্নের জবাব আমাদের এখনই পেতে হবে।
বিগত এবং বর্তমান সরকার মিলে দেশে প্রায় দুই ডজন টিভি চ্যানেলের অনুমোদন দিয়েছে। নাগরিকদের অভিযোগ, চ্যানেল অনুমোদনে জাতীয় আকাঙ্ক্ষা প্রতিফলিত হয়নি। দেশের মানুষ কী ধরনের চ্যানেল দেখতে চায়, তা জানতে কাউকে জিজ্ঞাসা করা হয়নি। সচেতন নাগরিকেরা অধিকাংশ চ্যানেলের সংবাদ মান এবং লাইসেন্স প্রদানের যৌক্তিকতা নিয়ে প্রশ্ন তুলছেন। আমাদের ক্ষুদ্র আয়তনের একটি দেশে এতগুলো নিউজ চ্যানেল দিয়ে কী উপকার হচ্ছে বা এগুলোর আদৌ প্রয়োজন আছে কি না?
প্রশ্ন আসে, শিশুদের মধ্যে জনপ্রিয় চ্যানেলগুলোর অনুষ্ঠান আমাদের মতো বাংলায় ডাবিং করে প্রচার করতে কেন পারছি না? কিসের অভাব, কিসের ঘাটতি আমাদের বিটিভি আর চ্যানেল-মালিকদের, যা উত্তরণ করতে আমরা অক্ষম? টাকা, নাকি আরও অন্য কিছুর অভাব? এদিকে বাংলা ডাবিং অনুষ্ঠান একেবারেই যে হচ্ছে না, এমনটাও আর বলা যায় না। অনেক টিভি চ্যানেলই অনুষ্ঠান বাংলায় ডাবিং করে দেখায়, আর আমাদের শিশুদের জন্য ওই রকম কোনো চ্যানেল নেই, যারা ওই রকম অনুষ্ঠান বাংলায় ডাবিং করে দেখাতে পারে।
দর্শক বিদেশি চ্যানেল থেকে যে মাত্রায় বৈচিত্র্য লাভ করে, তেমনি দেশি উদ্যোক্তারাও সহজে এটা করতে পারেন। বাংলাদেশে সব কটি চ্যানেলগুলো চায় তাদের চ্যানেলে থাকবে এ টু জেড সবকিছুই। সিনেমা, নাটক, খবর, টক শো, খেলা, কার্টুন, ধর্ম থেকে শুরু করে সব কিছুই। স্যাটেলাইট মিডিয়াগুলোর এসব একপেশে অনুষ্ঠান সম্প্রচারের সামাজিক প্রভাব কী, তা নিয়ে প্রয়োজনীয় গবেষণা সরকারকেই করতে হবে। শিশুদের মধ্যে একটি ভেজাল জাতিসত্তা গ্রথিত হলে ভবিষ্যৎ বিচারে বড় ক্ষতিটা কার হবে?
প্রথম আলোর বদলে যাও বদলে দাও মিছিলের পক্ষ থেকে ‘গণমাধ্যমে শিশুদের জন্য বাংলায় বিনোদন চাই’ ইস্যু নিয়ে কাজ করার সিদ্ধান্ত নেওয়া হয়েছে। আমরা চাই, দেশের সব টেলিভশন চ্যানেল কর্তৃপক্ষ এবং সরকার যৌথভাবে এ বিষয়ে একটি কার্যকর সিদ্ধান্তে পৌঁছাবে। শিশু বিনোদনে সৃষ্ট হিন্দি-আসক্তি থেকে মুক্তি পাওয়ার প্রকৃত সমাধান কী হওয়া উচিত? আমাদের শিশুদের জন্য চ্যানেলগুলোর দায়বদ্ধতা কী হবে, কী ধরনের অনুষ্ঠান নির্মাণ ও সম্প্রচার করা উচিত, শিশুদের কার্টুন হিন্দিতে না বাংলা ভাষায় চলবে, দেশের শিশুদের জন্য পৃথক বিশেষায়িত চ্যানেলের প্রয়োজনীয়তা কতটুকু, তাদের মধ্যে স্বদেশি চেতনার বিকাশ বিভাবে ঘটানো, টেলিভিশন স্যাটেলাইটে শিশু বিনোদনে একটি সার্বজনীন রাষ্ট্রীয় নীতিমালা প্রণয়ন জরুরি কি না? এ মুহূর্তে কী করণীয়? এসব বিষয় নিয়ে একটি অর্থবহ আলোচনা, প্রস্তাব ও সুপারিশ প্রণয়নে সাধারণ নাগরিকদের অংশগ্রহণ সবচেয়ে বেশি প্রয়োজন। কেননা, সাধারণ নাগরিকেরাই এর ভুক্তভোগী। আপনাদের সবার কাছে শিশুদের কল্যাণের জন্য www.bodlejaobodledao.com ওয়েবসাইটে লিখতে আহ্বান জানাচ্ছি। আপনাদের পরামর্শ, সুপারিশ আমরা পর্যায়ক্রমে প্রথম আলোর মূল কাগজেও প্রকাশ করার উদ্যোগ নিয়েছি।
প্রথম আলো আপনাদের আকাঙ্ক্ষা পূরণে নির্দিষ্ট প্রতিশ্রুতি দিতে না পারলেও আপনাদের যেকোনো সংগ্রামে বিশ্বস্ত বন্ধু হিসেবে সব সময় পাশে থাকবে। আমাদের যতটুকু দায়িত্ব, তার শতভাগ উজাড় করে দিতে আমরা দৃঢ়প্রতিজ্ঞ।
প্রতিক্রিয়া
বিশ্ববিদ্যালয়ে প্রথম শ্রেণী পাওয়া যায় নাকি দেওয়া হয়?
বিশ্ববিদ্যালয়ে প্রথম শ্রেণী পাওয়া যায় নাকি দেওয়া হয় বিশ্ববিদ্যালয়ে ভর্তির অল্প দিন পরেই এ কথা শুনেছিলাম। শুনে প্রথম অবস্থায় মানতে পারিনি। কিন্তু যখন বিভিন্ন বিভাগের বন্ধু-বড় ভাই সবার কাছে এ কথা শুনতে থাকি, তখন বিশ্ববিদ্যালয়ের এ রকম বিবেকবর্জিত কার্যকলাপের জন্য বিশ্ববিদ্যালয়ের প্রতি ঘৃণা জন্মেছিল। বিশ্ববিদ্যালয়ের শিক্ষকদের সঙ্গে যাদের অধিক ওঠা-বসা, তাদের সম্পর্কেও একটা নেতিবাচক ধারণা জন্ম নেয়। আস্তে আস্তে সেই বাস্তবতার নগ্ন প্রকাশ দেখে খুবই আহত হতে থাকি। আমরা বন্ধুরা মিলে তখন মনের দুঃখে জীবনানন্দ দাশ আওড়াতাম ‘অদ্ভুত আঁধার এক এসেছে এ পৃথিবীতে আজ, যারা অন্ধ চোখে দেখে আজ তারা সব চেয়ে বেশি’। আমাদের সঙ্গে বিশ্ববিদ্যালয়ের এক শিক্ষকের মেয়ে পড়ত। প্রথম বছর ফল প্রকাশে দেখা গেল সে খুব ভালো করেছে। আমাদের এক সাহসী বন্ধু এ দেখে তাকে বলেছিল, ‘তুই বিশ্ববিদ্যালয়ের শিক্ষকের সন্তান না হলে পাস করতে পারতিস না। অথচ তুই এত ভালো ফল করেছিস!’ অপমানে-অভিমানে সে তার বাবাকে অভিযোগ করার কথা বলেছিল। যাহোক, অল্প কয়েক দিন পর তার বাবা অবসরে যাওয়ার কারণে তাকে নিয়ে আর কাউকে অতি আগ্রহী হতে দেখা যায়নি। এমএ পরীক্ষার ফল প্রকাশের কয়েক দিন আগে পরীক্ষা কমিটির সভাপতি আমাদের পরের ব্যাচের এক শিক্ষার্থীকে আমাদের ব্যাচের এক শিক্ষার্থী সম্পর্কে বলেছিলেন, ‘ছেলেটি খাতায় লেখে ভালো, কিন্তু কোনো যোগাযোগ করে না।’ ফল প্রকাশে সামান্য কম নম্বরের কারণে তার প্রথম শ্রেণী হয়নি। তখন আমাদের সময়ে রাজশাহী বিশ্ববিদ্যালয়ের বাংলা বিভাগে প্রথম শ্রেণী কোনো ব্যাচে দেওয়া হতো, কোনো ব্যাচে দেওয়াই হতো না। আর ইংরেজি বিভাগে প্রচুরসংখ্যক তৃতীয় শ্রেণী দেওয়া হতো। আমাদের এক বন্ধু তার এক শিক্ষককে সাহস করে বলেছিল, ‘স্যার, কী রকম করে লিখলে ১০০ নম্বরের মধ্যে ১০০ পাওয়া যায়? একটা প্রশ্নের উত্তর যদি লিখে দেখাতেন। আমি চ্যালেঞ্জ করে বলতে পারি তার চেয়ে অনেক বেশি ভালো করে আমি লিখে দিতে পারব।’ শিক্ষক তখন বিষয়টি তাঁর একার নয় বলে মূল প্রসঙ্গ এড়িয়ে গিয়েছিলেন। কিন্তু এই যে প্রথম শ্রেণী দেওয়া কিংবা ক্ষোভ প্রকাশের জন্য প্রাপ্ত ফলের চেয়ে নিচে নামিয়ে দেওয়া, এটা শুধু একজন শিক্ষার্থীকে ফলাফল থেকে বঞ্চিত করা নয়। এটার মাধ্যমে শিক্ষার্থীর মতপ্রকাশের স্বাধীনতাকেও হুমকির মধ্যে ঠেলে দেওয়া। আমরা বিশ্ববিদ্যালয়ে পড়াকালীন অনেক সত্য কথা ফেল করার ভয়ে বলতে পারিনি।
এখন শুনছি বিশ্ববিদ্যালয়গুলোয় কোনো বিভাগের শিক্ষার্থী যদি কোনো সততার জায়গা থেকে কোনো আন্দোলনে যায় এবং তা যদি বিশ্ববিদ্যালয় প্রশাসনের বিরুদ্ধে যায়, তাহলে প্রশাসন ওই সব বিভাগের শিক্ষককে দিয়ে আন্দোলনকারী শিক্ষার্থীদের ফেল করিয়ে দেওয়ার হুমকি দিয়ে আন্দোলন থামানোর ব্যবস্থা করে। সব শিক্ষকের কাছে যে কলম অস্ত্র, তা নয়। আমরা দেখেছি, যেসব শিক্ষক পড়ান ভালো, যাঁদের মধ্যে শিক্ষার আলো রয়েছে, তাঁরা এমনতর ভয়ংকর হয়ে ওঠেন না, তাঁদের সঙ্গে ব্যক্তিগত সম্পর্ক যতই থাকুক না কেন, উত্তরপত্র মূল্যায়নের সময় তাঁরা পক্ষপাতদুষ্ট হন না। এ রকম শিক্ষকদের প্রতি আমাদের শ্রদ্ধা অকুণ্ঠ এবং আকণ্ঠ।
ঢাকা বিশ্ববিদ্যালয়ের বাংলা বিভাগের এক শিক্ষার্থী মূলত দ্বিতীয় শ্রেণী পেলেও শিক্ষকদের বিশেষ সহযোগিতায় তাকে প্রথম শ্রেণী দেওয়া হয়। এ খবরটি জাতীয় দৈনিকগুলোয় প্রকাশিত হয়, কিন্তু এসব ঘটনায় উল্লেখযোগ্য কোনো ব্যবস্থা গ্রহণ করা হয়নি। ওই একই ব্যাচে দ্বিতীয় শ্রেণীতে প্রথম হওয়া ছাত্রটিকে প্রথম শ্রেণী দেওয়া হয়নি। তাকে যে প্রথম শ্রেণী দেওয়া হয়নি বলে তার একটি দাবি ছিল, তা তার পরবর্তী জীবনের কর্মক্ষেত্রের সফলতা দেখলে বোঝা যায়। তার এমএ পরীক্ষার ফল প্রকাশের আগে সে বিসিএস পরীক্ষায় প্রথম স্থান অধিকার করেছিল। শুধু তাই নয়, পরবর্তী বিসিএস পরীক্ষায় সে বিসিএস প্রশাসন ক্যাডারে উত্তীর্ণ হয়ে চাকরিও করছে। একটি প্রথম শ্রেণীর অভাবে ছেলেটি বিশ্ববিদ্যালয়ে চাকরির আবেদন করার যোগ্যতা হারিয়েছে।
বিশ্ববিদ্যালয়ে প্রথম শ্রেণী পাওয়া যায় আবার অনেক সময় প্রথম শ্রেণী দেওয়া হয়। এত করে শিক্ষকদের সুনাম রক্ষা করার উপায় থাকে না। কখনো শিক্ষকদের রেষারেষির কারণে রোষানলে পড়ে শিক্ষার্থীর ভবিষ্যৎ অন্ধকারে নেমে যায়, কখনো শিক্ষকেরা শিক্ষার্থীর ছোটখাটো কোনো ভুলের দায়ে ভুল সংশোধনের পরিবর্তে প্রতিশোধপরায়ণ হয়ে নম্বর কম দেওয়ার ভেতর দিয়ে তাঁর ক্ষোভ প্রকাশ করেন। আবার কখনো শিক্ষার্থীর অতি আনুগত্যে অন্ধত্বকে বরণ করে যোগ্যতার অধিক নম্বর প্রদান করেন। এই যদি হয় বাস্তবতা, তাহলে শিক্ষার্থীরা আমাদের কাছে কী শিখবে? তারা তাদের শিক্ষার্থীর কাছে গিয়ে কোন আদর্শের প্রতিফলন ঘটানোর চেষ্টা করবে?
এই ঘটনাগুলো সব সময়ে ঘটে থাকে। কিন্তু এই সময়ে লেখার কারণ হচ্ছে, জাতীয় দৈনিকগুলোতে লক্ষ করলাম যে ঢাকা বিশ্ববিদ্যালয়ে নৃবিজ্ঞান বিভাগে ৫২ জন শিক্ষার্থীর মধ্যে ২৬ জন শিক্ষার্থীকে প্রথম শ্রেণী দেওয়া হয়েছে। কত আপত্তিকর শব্দের প্রয়োগ, অথচ তা-ই সত্যি। শিক্ষার্থীরা ফল অর্জন করেছে, না বলা হচ্ছে তাকে দেওয়া হয়েছে। এই কথা লিখতে হয়। রাজশাহী বিশ্ববিদ্যালয়ের একজন সাবেক উপাচার্যের মেয়েকে প্রথম শ্রেণী পাইয়ে দেওয়ার জন্য একবার কিছু শিক্ষকের মধ্যে মতবিরোধ হয়েছিল বলে জানি। তার পরও সেই উপাচার্যের মেয়েকে প্রথম শ্রেণী দেওয়া হয়েছিল।
ঢাকা বিশ্ববিদ্যালয়ে রাষ্ট্রবিজ্ঞান বিভাগে ২০০৪ সালে ৫২ জনকে, সমাজবিজ্ঞান বিভাগে ২০০৭ সালে ৪৬ জনকে এবং এ বছরে নৃবিজ্ঞান বিভাগে ৫২ জনের মধ্যে ২৬ জনকে প্রথম শ্রেণী দেওয়া শিক্ষকদের কৃতকর্মের ফল। তা না হলে নৃবিজ্ঞান বিভাগের সম্মান এবং স্নাতকোত্তর শ্রেণীর ফলে এত পার্থক্য হবে কেন।
এ অবস্থা শুধু একক কোনো বিভাগ কিংবা একক কোনো বিশ্ববিদ্যালয়ের বিষয় নয়, বরং প্রতিটি বিশ্ববিদ্যালয়ে প্রতিটি বিভাগে কমবেশি এই বাস্তবতা রয়েছে। শিক্ষিত হওয়ার অর্থ যদি হয় আলোকিত হওয়া, তাহলে একজন শিক্ষক যখন এমনতর গর্হিত কাজ করেন, তখন তাঁকে কি শিক্ষিত হওয়া বলা যায়? তাহলে অন্ধের হাতে আমাদের অন্ধকে আলো দান করার দায়িত্ব অর্পিত হয়েছে?
সরকারের উদ্যোগকে আমরা সাধুবাদ জানাই
পার্বত্য চুক্তি বাস্তবায়ন
পার্বত্য চট্টগ্রাম চুক্তি নিয়ে আবার নড়াচড়া শুরু হয়েছে। ১৪ বছর আগে সই হওয়া চুক্তির যে অধিকাংশ বাস্তবায়িত হয়নি, তা সবারই জানা। এ নিয়ে পাহাড়িদের অসন্তোষ ও হতাশার শেষ নেই। এখন চুক্তিটি বাস্তবায়নে সরকারের তরফ থেকে কিছু উদ্যোগ চোখে পড়ছে। অনেক দেরিতে হলেও এই উদ্যোগকে আমরা স্বাগত জানাই।
পার্বত্য চট্টগ্রাম চুক্তি স্বাক্ষরের পর পরিস্থিতির উন্নতি হয়েছে, সন্দেহ নেই। সেখানে আর যুদ্ধাবস্থা নেই। এই চুক্তি স্বাক্ষরের কৃতিত্ব তৎকালীন আওয়ামী লীগ সরকারের। কিন্তু পরে চুক্তি বাস্তবায়নে আওয়ামী লীগ সরকার তাদের বাকি মেয়াদে অনেক ক্ষেত্রেই আন্তরিকতার পরিচয় দিতে পারেনি। অন্যদিকে তখনই পার্বত্য চুক্তির সরাসরি বিরোধিতায় নেমেছিল বিরোধী দল বিএনপি। পরে তারা যখন ক্ষমতায় আসে, তখন চুক্তি বাতিল না করলেও চুক্তি বাস্তবায়নের সব প্রক্রিয়া কার্যত বন্ধ করে রাখে।
আওয়ামী লীগ সরকার আবার ক্ষমতায় আসার পরও বছর তিনেক চলে গেছে। চুক্তি বাস্তবায়ন নিয়ে অচলাবস্থা কাটেনি। বিশেষ করে ভূমিবিরোধ নিষ্পত্তি হয়নি। সম্প্রতি জনসংহতি সমিতির নেতা জ্যোতিরিন্দ্র বোধিপ্রিয় (সন্তু) লারমা চুক্তি বাস্তবায়নে অগ্রগতি না হওয়ায় ক্ষুব্ধ প্রতিক্রিয়া প্রকাশ করে আন্দোলনের কর্মসূচি ঘোষণা করেন। এরপর চুক্তি বাস্তবায়নে আশাব্যঞ্জক অগ্রগতি লক্ষ করা যাচ্ছে। প্রধানমন্ত্রীর নির্দেশে গওহর রিজভীর রাঙামাটি সফর ও সন্তু লারমার সঙ্গে বৈঠক, পরে প্রধানমন্ত্রীর সঙ্গে সন্তু লারমার বৈঠক এবং এরই ধারাবাহিকতায় চুক্তি বাস্তবায়নে সরকার গঠিত কমিটির বৈঠকে নেওয়া নানা সিদ্ধান্ত এ ক্ষেত্রে ইতিবাচক অগ্রগতির ইঙ্গিত দিচ্ছে। সন্তু লারমা নিজেই বলেছেন, ‘এযাবৎকালের মধ্যে এই প্রথম সরকারের একটি ইতিবাচক উদ্যোগ দেখলাম।’
পার্বত্য চুক্তির মৌলিক ও সবচেয়ে গুরুত্বপূর্ণ ইস্যু হচ্ছে ভূমিবিরোধের মীমাংসা। এ জন্য ২০০১ সালে যে আইন হয়েছিল, তা পার্বত্য চুক্তির সঙ্গে সামঞ্জস্যপূর্ণ না হওয়ায় এ নিয়ে বিরোধিতা শুরু হয়। এ নিয়ে জটিলতার কারণেই ভূমিবিরোধ নিষ্পত্তির বিষয়টি ঝুলে থাকে। আশাবাদী হওয়ার কারণ হচ্ছে, চুক্তি বাস্তবায়নসংক্রান্ত কমিটি ২০০১ সালের আইনটিকে চুক্তির সঙ্গে সামঞ্জস্য রেখে সংশোধন করার সিদ্ধান্ত নিয়েছে। আইন সংশোধন করা হলে পার্বত্য চট্টগ্রামের ভূমি প্রশাসন, ভূমি ব্যবস্থাপনা, ভূমিবিরোধ নিষ্পত্তি কমিশন পার্বত্য চট্টগ্রামবিষয়ক মন্ত্রণালয়ের অধীনে অর্পিত হবে। এগুলো ভূমি মন্ত্রণালয়ের হাতে থাকায় এত দিন ধরে সমস্যা হচ্ছিল। এ ছাড়া সিদ্ধান্ত গ্রহণে ভূমি কমিশনের চেয়ারম্যানের একক ক্ষমতা নানা সমস্যার সৃষ্টি করছিল। চেয়ারম্যানের এই একক ক্ষমতাও রদ করা হচ্ছে।
এসব অগ্রগতিকে ইতিবাচক বিবেচনায় নিয়ে আমরা দ্রুত এসব উদ্যোগের বাস্তবায়ন দেখতে চাই। অনেক দেরি হয়ে গেছে, একটি চুক্তি বাস্তবায়নের জন্য ১৪ বছর অপেক্ষা করার বিষয়টি পার্বত্যবাসীর জন্য খুবই হতাশার বিষয়। সব পক্ষ আন্তরিকতার সঙ্গে চুক্তি বাস্তবায়ন-প্রক্রিয়াকে এগিয়ে নেবে বলেই প্রত্যাশিত।
রাজশাহী
সুখের নগর কি খুনের নগর হবে?
স্কুল, কলেজ, মাদ্রাসা, বিশ্ববিদ্যালয়, মেডিকেল কলেজ, ক্যাডেট কলেজসহ অনেক শিক্ষাপ্রতিষ্ঠান ও ইনস্টিটিউট গড়ে উঠেছে রাজশাহীতে। এ কারণে রাজশাহীকে শিক্ষানগর বলা হয়ে থাকে। শিল্পকারখানা তেমন একটা গড়ে না ওঠায় এখানকার মানুষের জীবনযাত্রা, আয়-ব্যয়, ব্যবসা-বাণিজ্যসহ অনেক কিছুই এসব শিক্ষাপ্রতিষ্ঠানকে কেন্দ্র করে আবর্তিত হয়। ভৌগোলিক, ঐতিহ্য ও স্বভাবগত দিক থেকে রাজশাহী অঞ্চলের মানুষ অনেকটাই শান্তিপ্রিয়, সহজ-সরল এবং কঠোর পরিশ্রমবিমুখও বটে।
বিশ্বের সবচেয়ে সুখী মহানগর খুঁজে পেতে ২০০৬ সালে লন্ডন স্কুল অব ইকোনমিক্সের (এলএসই) উদ্যোগে ৭০টি দেশের নগরের ওপর বিভিন্ন দিক থেকে জরিপ চালানো হয়। ওই জরিপের ফলাফলে রাজশাহীকে বিশ্বের ‘সবচেয়ে সুখী মহানগর’ হিসেবেও ঘোষণা করা হয়, যা ছিল রাজশাহীবাসীর জন্য আনন্দের ও গর্বের বিষয়। কিন্তু সাম্প্রতিক সময়ে রাজশাহী মহানগরে যেভাবে একের পর এক হত্যাকাণ্ডের ঘটনা ঘটে চলেছে, এতে করে জনমনে খুব স্বাভাবিকভাবেই প্রশ্ন দেখা দিয়েছে যে শিক্ষানগর এবং বিশ্বের সবচেয়ে সুখী মহানগর রাজশাহী কি খুনের মহানগরে পরিণত হতে চলেছে?
পুলিশ প্রশাসনসহ বিভিন্ন প্রাপ্ত তথ্যমতে, ২০১১ সালে রাজশাহীতে ৫৩টি হত্যাকাণ্ডের ঘটনা ঘটে। চলতি বছরের শুরুর মাস জানুয়ারিতেও রাজশাহীতে হত্যাকাণ্ডের ঘটনা অব্যাহত রয়েছে। রাজশাহীতে সর্বশেষ মডেল স্কুল অ্যান্ড কলেজের একাদশ শ্রেণীর শিক্ষার্থী নাদিমুজ্জামান ওরফে সাদ হত্যাকাণ্ডের ঘটনা ঘটল। প্রেম, রাজনৈতিক, অর্থনৈতিক, পরকীয়া, যৌতুক, জমিজমা, খেলাধুলা, পূর্বশত্রুতা, আধিপত্য বিস্তারসহ নানা কারণ এসব হত্যাকাণ্ডের পেছনে কাজ করেছে। রাজশাহী মহানগরের বহুল আলোচিত ও চাঞ্চল্যকর হত্যাকাণ্ডগুলোর মধ্যে গত বছরের ১২ এপ্রিল ব্যবসায়ী আমিনুল হককে অপহরণপূর্বক মুক্তিপণ আদায়সহ হত্যা করে নয় টুকরা করা, ওই একই বছরের ২১ এপ্রিল হত্যার পর রাজশাহী মেডিকেল কলেজের ক্যানটিনের পেছনের নালা থেকে ব্যবসায়ী মাহবুবুল আলম ওরফে রাসেলের লাশ উদ্ধার, ১২ মে রাজশাহীর খড়খড়ি বাইপাস সড়কের ধারে অটোরিকশাচালক নাদিমের লাশ উদ্ধার, ১০ জুলাই রাজশাহীর গোদাগাড়ী উপজেলার শিমুলতলী গ্রামের বিধবা আদিবাসী নারী মরিয়ম মুর্মুকে ধর্ষণের পর হত্যা, ২২ অক্টোবর রাজশাহীর পদ্মা নদী থেকে ব্যবসায়ী তৌফিকুল ইসলামের ক্ষতবিক্ষত লাশ উদ্ধার, ১৫ ডিসেম্বর রাজশাহীর পুঠিয়া উপজেলার শিবপুরহাট জায়গীরপাড়া গ্রামে জোড়া খুনের ঘটনা অর্থাৎ দিনমজুর আলমকে জবাই করে হত্যা এবং দুই সন্তানের জননী সাহারা খাতুনকে শ্বাসরোধ করে হত্যা, এর এক সপ্তাহ পর ২২ ডিসেম্বর পুঠিয়ার তারাপুর গ্রামের নূর ইসলামকে কুপিয়ে ও জবাই করে হত্যা উল্লেখযোগ্য।
এ ছাড়া গত বছরের (২০১১) জানুয়ারি থেকে ডিসেম্বর মাস পর্যন্ত রাজশাহী জেলা ও মহানগরে যেসব হত্যাকাণ্ড সংঘটিত হয়েছে তার মধ্যে রয়েছে: ৪ ডিসেম্বর মহানগরের রাজপাড়া বুলনপুরে রোকন, ৮ ডিসেম্বর মতিহার এলাকায় ক্লিনিকে আয়া নার্গিস, ১১ নভেম্বর মাদ্রাসাছাত্র ইলিয়াস হোসেন, ১৩ অক্টোবর গোদাগাড়ীর ভাটুপাড়া গ্রামে তাজমহল, ২০ সেপ্টেম্বর মহানগরের খুলীপাড়ায় আওয়ামী লীগ নেতা পিন্টু, ২১ সেপ্টেম্বর চারঘাটে প্রতিবন্ধী যুবক শহীদ আলী, ২৯ সেপ্টেম্বর ডাঙাপাড়া বিলে টুটুল, ১১ আগস্ট মোহনপুরের কলিগ্রামে সাথী, ১৪ জুন কোর্ট হড়গ্রাম বাজার এলাকায় আবদুল কুদ্দুস, ১০ এপ্রিল বালিয়াপুকুর খাসপাড়া এলাকায় নূরা আলী, ১৪ এপ্রিল মেহেরচণ্ডী এলাকায় আবুল কাশেম, ওই একই দিনে মহানগরের লক্ষ্মীপুরের হোটেল আল নূরের বোর্ডার সিহাবুল হত্যাসহ ওই বছরের বিভিন্ন সময়ে অবশিষ্ট হত্যাকাণ্ডগুলো সংঘটিত হয়। গত বছরের মতো চলতি বছরেও রাজশাহীতে হত্যাকাণ্ডের ঘটনা অব্যাহত রয়েছে। যার প্রকৃষ্ট উদাহরণ ৪ জানুয়ারি মহানগরের খিরশিনটিকর এলাকার একটি মসুরের খেত থেকে অটোরিকশাচালক মইনুল ইসলামের জবাই করা লাশ উদ্ধার। সর্বশেষ ২৫ জানুয়ারি শিরোইল এলাকার একটি ছাত্রাবাসের সেপটিক ট্যাংক থেকে মডেল স্কুল অ্যান্ড কলেজের একাদশ শ্রেণীর ছাত্র নাদিমুজ্জামানের জবাই করা লাশ উদ্ধার।
রাজশাহীতে ধারাবাহিকভাবে হত্যাকাণ্ড সংঘটিত হওয়ায় এখানকার সাধারণ মানুষ এখন রীতিমতো আতঙ্কিত ও উদ্বিগ্ন হয়ে পড়েছে। পাশাপাশি খুন ও গুপ্তহত্যার ঘটনা বৃদ্ধি পাওয়ায় জনমনে তা ব্যাপকভাবে প্রভাবও ফেলেছে। ফলে এখানকার মানুষের পক্ষে এখন আর স্বাভাবিকভাবে বেঁচে থাকার স্বপ্ন দেখা সম্ভব হচ্ছে না। অদ্ভুত ব্যাপার হচ্ছে, এসব হত্যাকাণ্ডের ঘটনায় করা অধিকাংশ মামলারই আদালতে এখন পর্যন্ত অভিযোগপত্র দিতে পারেননি মামলা-সংশ্লিষ্ট তদন্তকারী কর্মকর্তারা। ধারাবাহিকভাবে এসব হত্যাকাণ্ড যে রাজশাহীর আইনশৃঙ্খলা পরিস্থিতির চরম অবনতির চিত্র তুলে ধরে, তা আর বলার অপেক্ষা রাখে না।
খুন বা হত্যা করার পরও অপরাধীদের বিরুদ্ধে দৃষ্টান্তমূলক শাস্তি না হওয়া, অপরাধীরা গ্রেপ্তার না হওয়া, আবার গ্রেপ্তার হলেও রাজনৈতিক ছত্রছায়ায় বা আইনের মারপ্যাঁচে শেষ পর্যন্ত ছাড় পেয়ে যাওয়া, ভৌগোলিক দিক দিয়ে রাজশাহী ভারতীয় সীমান্তবর্তী এলাকা হওয়ায় খুন করার পর খুনিরা সহজেই ভারতে পালিয়ে যাওয়ার সুযোগ পাওয়া, এখানকার যুবসমাজসহ বিভিন্ন শ্রেণী-পেশার মানুষের মধ্যে মাদকাসক্তির প্রবণতা, রাজনৈতিক, অর্থনৈতিক, প্রেম, স্বার্থগত বিরোধ, মনুষ্যত্ববোধ অধিকমাত্রায় লোপ পাওয়াসহ নানা কারণে এখানে হত্যা, খুন বা গুপ্তহত্যার ঘটনা দিনে দিনে বেড়েই চলেছে বলে ধারণা করা যায়। এ অবস্থা থেকে উত্তরণের জন্য আইনশৃঙ্খলা পরিস্থিতির সার্বিক উন্নতি ঘটানোসহ প্রয়োজন সবার সম্মিলিত প্রয়াস। প্রয়োজন প্রকৃত অপরাধীদের যেকোনো মূল্যে খুঁজে বের করে তাঁদের রাজনৈতিক পরিচয় বাদ দিয়ে দৃষ্টান্তমূলক শাস্তি দেওয়া। পাশাপাশি যেকোনো মূল্যে রাজনৈতিক অস্থিরতা বন্ধ করা, মাদকদ্রব্যের সহজলভ্যতা কমানো, সন্তানদের প্রতি অভিভাবকদের পারিবারিক ও ভালোবাসার বন্ধন শক্তিশালী করাসহ সবার মাঝে মনুষ্যত্ব ও বিবেকবোধ পরিপূর্ণরূপে জাগ্রত করতে সব ধরনের উদ্যোগ গ্রহণ করা জরুরি। অন্যথায় আজকের এ শিক্ষানগর রাজশাহী যে অদূর ভবিষ্যতে খুনের নগরে পরিণত হবে, তা সহজেই অনুমেয়। আর তখন বিশ্বের সবচেয়ে সুখী মহানগর রাজশাহী হয়ে উঠবে বিশ্বের সবচেয়ে অসুখী মহানগরে, যা কারও কাম্য হতে পারে না।
পরমাণুশক্তি
ফুকুশিমার গ্রামের মানুষ ও একটি সম্মেলন
গত বছরের মার্চে যখন জাপানের সুনামির অবিশ্বাস্য সব ফুটেজ এবং ফুকুশিমা পারমাণবিক বিদ্যুৎকেন্দ্রের অগ্ন্যুৎপাতি বিস্ফোরণ টেলিভিশনে দেখাচ্ছিল, আরও সবার মতো, গভীর আতঙ্ক নিয়ে ভেবেছি ফুকুশিমার মানুষের কী হলো! তাই যখন ফুকুশিমায় যাওয়ার এবং ওখানকার মানুষের সহমর্মিতা জানানোর একটা সুযোগ এল, তখন ব্যাগ গোছাতে মুহূর্তমাত্র দেরি করিনি।
ফুকুশিমা পারমাণবিক বিদ্যুৎকেন্দ্রের দুর্ঘটনাটি আবারও প্রমাণ করল মানুষের শক্তির সীমাবদ্ধতা এবং প্রকৃতির রুদ্ররূপের কাছে মানুষের অসহায়ত্ব। আর চোখে আঙুল দিয়ে দেখাল আমাদের বর্তমান সভ্যতার অন্যতম আরেক অভিশাপকে—করপোরেট লোভ। হিটাচি ও মিতসুবিশি জাপানের দুই বড় কোম্পানি ফুকুশিমা পারমাণবিক বিদ্যুৎকেন্দ্র থেকে অনেক অনেক লাভবান হয়েছে, কিন্তু ফুকুশিমাবাসীর জীবনে যেদিন মহাপ্রলয় নেমে এল, সেদিন থেকে তাদের আর তেমন খুঁজে পাওয়া যায়নি! পারমাণবিক কেন্দ্রে দুর্ঘটনা পৃথিবীতে আগেও ঘটেছে—রাশিয়ার চেরনোবিলে, আমেরিকার থ্রি মাইল আইল্যান্ডে। কিন্তু হিরোশিমা ও নাগাসাকির জাপানেই যখন আবার কোনো পারমাণবিক দুর্ঘটনা ঘটে, তখন তা মেরুদণ্ড শিরশির করা এক দে জা ভ্যু-র অনুভূতি দিতে বাধ্য!
ফুকুশিমা ও চারপাশের অঞ্চলে আমাদের সফরটা ছিল দুই দিনের। ওখানে গিয়ে সবকিছু দেখেশুনে মনটা খুব বিষণ্ন হয়ে গেল। প্রিয় কবি জীবনানন্দ দাশের ভাষায় বলি—
‘আগুন বাতাস জল, আদিম দেবতারা তাদের সর্পিল পরিহাসে
তোমাকে দিল রূপ—
কী ভয়াবহ নির্জন রূপ তোমাকে দিল তারা।’
ফুকুশিমা এখন সে রকম এক অভিশপ্ত নির্জন জায়গায় পরিণত হয়েছে, যেখানে মায়ের দুধ ও শিশুদের মূত্রেও পারমাণবিক তেজস্ক্রিয় পদার্থ পাওয়া যাচ্ছে। আমাদের সঙ্গে দেখা করতে এলেন স্থানীয় কৃষক, জনপ্রতিনিধি, গৃহবধূ থেকে শুরু করে গ্রামের অনেক মানুষ। তাঁরা অনুযোগ করলেন, দুর্গত মানুষকে ওই অঞ্চল থেকে দ্রুত সরিয়ে নেওয়া হয়েছিল বটে, কিন্তু গোটা প্রক্রিয়াতেই ছিল এক অমানবিক ছাপ। ফুকুশিমার এক কবি ওয়াকামাৎসু জোতারু আমাদের সঙ্গে দেখা করে এ ঘটনা নিয়ে তাঁর লেখা একটি কবিতা শোনালেন—
‘দু ঘণ্টা সময়ের মাঝে
হারিয়ে গেল পঁয়তাল্লিশ হাজার মানুষ
ফুটবল খেলা শেষে দলবদ্ধ দর্শকের মতো তারা যায়নি, তাদের টেনে নিয়ে যাওয়া হলো
শিকড়সুদ্ধ, তাদের জন্মমাটি থেকে!’
শুধু মানুষ নয়, ক্ষতিগ্রস্ত হয়েছে গৃহপালিত পশুপ্রাণীও। মেরে ফেলা হয়েছে তেজস্ক্রিয়ার দূষণে আক্রান্ত অসংখ্য গরু ও অন্যান্য পশু।
এরপর আমরা গেলাম মিনামিসোমা নামের আরেক জায়গায়, পারমাণবিক দুর্ঘটনায় যে অঞ্চলটিও ভীষণভাবে ক্ষতিগ্রস্ত। এখানে ২০ কিলোমিটার একটা জায়গা ‘অতি বিপজ্জনক’ চিহ্নিত করে আলাদা করে রাখা হয়েছে, যেখানে কাউকেই ঢুকতে দেওয়া হয় না।
‘হিবাকুশি’ জাপানে এক অভিশপ্ত অসুখের নাম। হিরোশিমা ও নাগাসাকির পারমাণবিক বোমার শিকার অনেক মানুষের শরীরেই এ রোগ দেখা যায়। ফুকুশিমা ও মিনামিসোমাতে পারমাণবিক তেজস্ক্রিয়ায় আক্রান্ত এই রোগে আক্রান্ত কিছু মানুষ আজ পাওয়া যাচ্ছে। অনেকেরই দেখলাম, রাষ্ট্রশক্তি ও পারমাণবিক করপোরেট শক্তির মধ্যে যে অশুভ আঁতাত, জাপানে গড়ে উঠেছিল তার বিরুদ্ধে ক্ষোভ। উভয় এলাকার মানুষেরই দাবি দেখলাম, ‘টোকিও ইলেকট্রিক পাওয়ার কোম্পানি’ (টেপকো), যে কোম্পানিটি ফুকুশিমার বিদ্যুতের প্রধান ভোক্তা এবং জাপান সরকার যেন এই বিস্ফোরণসংক্রান্ত সব তথ্য জনসাধারণকে সম্পূর্ণভাবে জানায়। জনগণ বুঝতে পারছে বিদ্যুতের অজুহাতে কোম্পানিগুলো যা চেয়েছে, তা সব সময় জনগণের কল্যাণ ততটা নয়, নিজেদের মুনাফাটাকে বাড়ানো। উভয় অঞ্চলেরই ভিটেমাটি ছাড়া মানুষের এখন দাবি যে তাঁরা আবার তাঁদের নিজ নিজ গ্রাম ও শহরে ফিরে গিয়ে আগের মতো স্বাভাবিক জীবন চালাতে চান এবং এ ব্যাপারে তাঁরা দেখলাম বেশ দৃঢ়প্রতিজ্ঞ।
এরপর আমরা গেলাম ইয়োকোহামা শহরে। ওখানে ১৪ ও ১৫ জানুয়ারি পরমাণু শক্তিবিরোধী এক সম্মেলন হলো। সারা পৃথিবী থেকে শ-খানেক শিল্পী-সাহিত্যিক-গবেষক-অধ্যাপক এসেছিলেন, এসেছিলেন নানা ধরনের শান্তিকর্মী ও শান্তি সংগঠনের প্রতিনিধিরা। আর এসেছিলেন প্রায় ১০ হাজার জাপানি নারী-পুরুষ। এক বিশাল হলভরা দর্শকের মধ্যে আমাকেও বক্তৃতা করতে হলো। আমাদের দক্ষিণ এশিয়া যে পারমাণবিক বিপদের ঝুঁকিমুক্ত নয়, সে কথা বললাম। পরে সম্মেলন থেকে একটা ঘোষণাপত্রও তৈরি করা হলো। সবারই একই কথা, বিশ্বকে সব রকম পরমাণু অস্ত্র ও পরমাণু শক্তি থেকে মুক্ত রাখতে হবে।
মানুষের মেধা অনেক মহৎ ও কার্যকর জিনিস সৃষ্টি করেছে, কিন্তু পারমাণবিক শক্তি নিঃসন্দেহে সেসবের মধ্যে সবচেয়ে ক্ষতিকর। পারমাণবিক শক্তি আসলেই এক ফ্রাঙ্কেনস্টাইন, যা মানুষের সৃষ্ট হলেও মানুষের চেয়ে যেন বেশি শক্তিধর! ফুকুশিমার দুঃখজনক ঘটনা আবারও যেন মনে করাল যে আমরা ইতিহাস থেকে কিছুই শিখি না! এটা চরম একটা মিথ্যা যে পারমাণবিক শক্তিকেন্দ্র নিরাপদ। এটা কখনোই নিরাপদ ছিল না এবং সরকারি বা কোম্পানিগুলোর বেতনভুক্ত ‘বিশেষজ্ঞরা’(!) যতই বলুন, আদৌ নিরাপদ নয়।
এটা দুঃখজনক যে বাংলাদেশ সরকার রূপপুরে একটি পারমাণবিক বিদ্যুৎকেন্দ্র তৈরির লক্ষ্যে রুশদের সঙ্গে একটা চুক্তি করেছে। রূপপুর বাংলাদেশের দক্ষিণ-পশ্চিমের যে অঞ্চলে, তা খুবই ঘনবসতির এক এলাকা। চারদিকে তিন ফসলি উর্বর সব কৃষিজমি। কোনো দুর্ঘটনা ঘটলে তার পরিণাম হবে ভয়াবহ। আরও বিপদ, পারমাণবিক কেন্দ্রের জন্য যে লাখ লাখ গ্যালন পানি লাগে, তা নেওয়া হবে পদ্মা নদী থেকে। এখন বাংলাদেশের পুরো দক্ষিণাঞ্চলের নদীপ্রবাহ পদ্মার পানির ওপর নির্ভরশীল। পদ্মার পানি দূষিত হলে গোটা দক্ষিণবঙ্গের কৃষি ও পরিবেশের জন্য তা মহাবিপর্যয় ডেকে আনবে।
এটা আমরা বুঝি যে আমাদের তেল নেই ও জলবিদ্যুতের সম্ভাবনা সামান্য। প্রাকৃতিক গ্যাস কিছু ছিল বটে, কিন্তু অব্যবস্থাপনা ও অতিব্যবহারের ফলে তা তলানিতে এসে ঠেকেছে। অপরদিকে দেশে বিদ্যুতের চাহিদা অসীম। ফলে পারমাণবিক বিদ্যুৎকেন্দ্রের বিষয়টি এসেছে। কিন্তু দেখতে হবে, একটা সমস্যার সমাধান করতে গিয়ে আমরা যেন আরও বড় একটা সমস্যার গুহায় ঢুকে না পড়ি! তা ছাড়া বাংলাদেশে সাধারণভাবে নিরাপত্তাচেতনা কম। প্রতিবার যখন কোনো পোশাক কারখানায় আগুন লাগে, অনিবার্যভাবে দেখা যায় গেট তালাবদ্ধ এবং দারোয়ান চাবি নিয়ে অন্য কোথাও! এ পর্যন্ত প্রায় দুই হাজার নারীশ্রমিক এ ধরনের তালাবদ্ধ কারখানায় আগুনে পুড়ে বা সিঁড়িতে পায়ে পিষ্ট হয়ে মারা গেছেন। সে রকম এক দেশে পারমাণবিক শক্তিকেন্দ্রের মতো একটা দানবের হাত থেকে আমাদের নিরাপত্তার নিশ্চয়তা কে দেবে?
তা ছাড়া আমাদের দেশে অত বিশাল আকারের বিদ্যুৎকেন্দ্রের তেমন প্রয়োজন কি আছে যে আমাদের পারমাণবিক বিদ্যুৎকেন্দ্র লাগবেই? কৃষিপ্রধান বাংলাদেশের অধিকাংশ মানুষ ছড়িয়ে ছিটিয়ে বাস করে গ্রামে। ফলে কেন্দ্রায়িত কোনো সুবিশাল বিদ্যুৎকেন্দ্রের চেয়ে আমাদের প্রয়োজন অঞ্চলভিত্তিক ছোট ছোট বিদ্যুৎকেন্দ্র, যা ৬৪ হাজার গ্রামে বিদ্যুৎ সরবরাহ করতে পারবে। ফলে পারমাণবিক বিদ্যুৎকেন্দ্র আমাদের জন্য অতি প্রয়োজনীয় কিছু নয়।
তবে কেবল পারমাণবিক বিদ্যুৎকেন্দ্র নয়, এই উপমহাদেশে ভারত ও পাকিস্তানের মধ্যে যে অঘোষিত পরমাণু অস্ত্র প্রতিযোগিতা চলছে, তাতেও আমরা দুশ্চিন্তাগ্রস্ত বৈকি! কারণ, তেমন কিছু ঘটলে দক্ষিণ এশিয়ার কোনো দেশের মানুষই পারমাণবিক তেজস্ক্রিয়ার হাত থেকে নিরাপদ থাকবে না। পাকিস্তান নিয়ে দুশ্চিন্তাটা আরও বেশি; কারণ, পারমাণবিক বোতামকে ঝুঁকিমুক্ত রাখার ব্যাপারে শক্তিশালী গণতান্ত্রিক প্রতিষ্ঠানের অভাব রয়েছে সে দেশে। আর তা ছাড়া রাষ্ট্রক্ষমতার খুব কাছাকাছি অবস্থানেই আছে ধর্মান্ধ উগ্র সব মৌলবাদী শক্তি, যারা মানবজীবনের কোনো তোয়াক্কাই করে না!
প্রশ্ন উঠতে পারে, বাংলাদেশে বিদ্যুৎ পাওয়ার বিকল্প সে ক্ষেত্রে কী? মানুষ প্রকৃতির সন্তান। প্রকৃতির কাছেই আমাদের ফিরে যেতে হবে। সূর্যের আলো, বায়ুশক্তি ও সাগরের জলের কাছে আমাদের যেতে হবে শক্তির উৎসের সন্ধানে; কৃত্রিমভাবে তৈরি পারমাণবিক কোনো ফ্রাঙ্কেনস্টাইন দানবের কাছে নয়। ফুকুশিমা থেকে বাসে চেপে ফিরতে ফিরতে বিরান কৃষিমাঠগুলো দেখার সময় জীবনানন্দেরই কয়েকটি লাইন যেন ঘুরছিল মাথায়—
‘সেই দিন এই মাঠ স্তব্ধ হবে নাকো জানি
এই নদী নক্ষত্রের তলে
সেদিনও দেখিবে স্বপ্ন—
সোনার স্বপ্নের সাধ পৃথিবীতে কবে আর ঝরে!’
ফুকুশিমায় থাকার সময় সে স্বপ্নের কিছু রূপও কিন্তু দেখেছি। দেখেছি চরম প্রতিকূল অবস্থাতেও ফুকুশিমার মানুষ কীভাবে আবার তাঁদের জীবনকে নতুনভাবে গড়ে তোলার চেষ্টায় রত। তাঁরা হাল ছেড়ে দেননি। মানুষের মাঝে টিকে থাকার, লড়ে যাওয়ার যে অদম্য এক প্রাণশক্তি রয়েছে এবং সে শক্তি যে প্রকৃতির বিপর্যয়, করপোরেট লোভ বা রাষ্ট্রের ঔদাসীন্য—এসব কিছুর চেয়েও অনেক বড়, তার পরিচয়ও আমি ফুকুশিমাতেই পেয়েছি।
হিরোশিমা, নাগাসাকি, চেরনোবিল—এসব নাম যখন উচ্চারিত হয়, বুকের ভেতর একটা গভীর বিষণ্নতার অনুভূতি কাজ করতে থাকে। ফুকুশিমার ক্ষেত্রে আমার কিন্তু সে রকমটি ঘটেনি। কারণ, ওখানকার মানুষ দেখেছি হার মেনে নেননি। লক্ষ করেছি, শত প্রতিকূলতার বিরুদ্ধেও ফুকুশিমায় মানুষের অদম্য এক প্রাণশক্তি। মানুষের টিকে থাকার, বেঁচে থাকার, এগিয়ে যাওয়ার এই যে অকুতোভয় স্পৃহা, তাকে তো সম্মান জানাতেই হয়। ওই যে, হ্যাঁ, জীবনানন্দই বলেছিলেন—
‘মানুষের মৃত্যু হলে তবুও মানব
থেকে যায়।’
আরোগ্য কামনা
ফিরে আসুন বনভান্তে
মাত্র কিছুদিন আগে ৮ জানুয়ারি উদ্যাপন করা হয়েছে বনভান্তেখ্যাত বৌদ্ধ ধর্মীয় সাধক সাধনানন্দ মহাস্থবিরের ৯৩তম জন্মদিন। গৌতম বুদ্ধের অহিংস নীতির প্রচারক এ মহান পুরুষের জন্মদিন উদ্যাপন উপলক্ষে বিশ্বের অন্যতম বৌদ্ধ ধর্মীয় প্রতিষ্ঠান থাইল্যান্ডের ধম্মকায়া থেকে এসেছিলেন বৌদ্ধ ভিক্ষু ও পুণ্যার্থী মানুষ। এরপর এসেছিলেন মিয়ানমারের সেনাবাহিনীর প্রধান। শুধু তাই নয়, বিশ্বের যেকোনো বৌদ্ধ ধর্মপ্রধান দেশ থেকে কোনো রাষ্ট্র নেতা, ঊর্ধ্বতন সরকারি কর্মকর্তা বাংলাদেশে এলে পরিদর্শনে আসেন রাঙামাটির রাজবন বিহারে এবং আশীর্বাদ নেন বনভান্তের। এভাবে শুধু পার্বত্য চট্টগ্রাম বা দেশের অভ্যন্তরে নন, বিশ্বের বৌদ্ধ ধর্মাবলম্বী দেশে বনভান্তের অহিংস নীতি এবং বুদ্ধ দর্শন প্রচারের সুনাম ছড়িয়ে পড়েছে।
কয়েক দিন আগে হঠাৎ বার্ধক্যজনিত রোগের নানা উপসর্গ দেখা দিতে শুরু করে বনভান্তের শরীরে। গত শুক্রবার দুপুরে অজ্ঞান অবস্থায় হেলিকপ্টারে করে রাঙামাটি থেকে ঢাকার স্কয়ার হাসপাতালে নিয়ে যাওয়া হয় বনভান্তেকে। এ সময় রাঙামাটি শহরের বিভিন্ন সড়কে দাঁড়িয়ে হাজার হাজার মানুষ হাত জোড় করে সাধুবাদ ধ্বনি তুলে তাঁর আরোগ্য কামনা করেন।
পার্বত্য চট্টগ্রামের বৌদ্ধ ধর্মাবলম্বীর পাশাপাশি বিভিন্ন ধর্ম ও সম্প্রদায়ের অসাম্প্রদায়িক মানুষ বনভান্তের বেঁচে থাকার প্রয়োজনীয়তা অনুভব করছেন। বর্তমান সময়ে তাঁর প্রয়োজন সবাই অনুভব করছেন। তাই বনভান্তের আরোগ্য লাভে আদিবাসীদের রাজা-প্রজা, নেতা-জনগণ, ধনী-দরিদ্র, নানা মত-পথের মানুষ প্রার্থনায় রত। তিনি আরোগ্য লাভ করে আমাদের মধ্যে ফিরে আসুন এটাই সবার কামনা।
ধর্মীয় দেশনায় (ধর্মীয় অনুসারী বা দর্শনার্থীদের উদ্দেশে দেওয়া বক্তব্য) আড়াই হাজার বছর আগের বুদ্ধযুগের ঘটনাবলির সঙ্গে তুলনা করে সমসাময়িক ঘটনাগুলোকে সহজ-সরলভাবে উপস্থাপনায় বনভান্তে অতুলনীয়। তিনি শুধু ধর্মীয় আধ্যাত্মিক বিষয় নয়, সামাজিক, রাজনৈতিক, অর্থনৈতিক বাস্তবতায় অত্যাধুনিক জীবনাচার এবং লোভ-মোহ, হিংসা-বিদ্বেষ, মাদক সেবন, ব্যাভিচার, হানাহানি, ভ্রাতৃঘাতের পরিণাম নিয়ে মানুষকে বোঝানোর কারণে অগণিত কিশোর, তরুণ, বৃদ্ধ, নারী-পুরুষ অপকর্ম থেকে বিরত থাকেন। এতে সামাজিক শৃঙ্খলার পাশাপাশি সামগ্রিক পরিবেশও বজায় থাকে। অনেকের ধারণা, বনভান্তে না থাকলে ভ্রাতৃঘাতে জর্জরিত পার্বত্য চট্টগ্রামের পরিস্থিতি আরও বেশি ভয়াবহ রূপ ধারণ করত। আদিবাসীদের মধ্যে একমাত্র তিনিই ভ্রাতৃঘাতে লিপ্ত নেতা-কর্মী ও দলগুলোকে নাম ধরে ভ্রাতৃঘাত বন্ধের কথা নির্দ্বিধায়, নির্ভয়ে বলতে পারেন।
গত শতাব্দীর মধ্যবর্তী সময় থেকে পার্বত্য চট্টগ্রামের আদিবাসীরা বলিদান, নানা প্রকৃতিপূজাসহ এক ধরনের মিশ্রধর্ম পালন করতেন। বনভান্তের আর্বিভাব এবং বৌদ্ধ ধর্মের প্রভাবে পার্বত্য চট্টগ্রামে বিশুদ্ধ বৌদ্ধ ধর্মীয় সংস্কৃতি গড়ে ওঠে।
বনভান্তে প্রথম প্রব্রজ্যা (বৌদ্ধ ধর্মীয় সাধক হওয়া) গ্রহণ করেন চট্টগ্রামের নন্দনকানন বৌদ্ধ বিহারে। পরে ধ্যান সাধনার লক্ষ্যে চলে আসেন রাঙামাটির ধনপাতা এলাকায়। সেখানে গভীর বনে দীর্ঘকাল লোকোত্তর সাধনায় নিয়োজিত থাকেন। কিন্তু কাপ্তাই বাঁধের পানিতে সে এলাকা ডুবে গেলে খাগড়াছড়ি জেলার দীঘিনালায় যান। সেখানে দীর্ঘ সময় সাধনার পর ১৯৭১ সালে আসেন লংগদু উপজেলার তিনটিলায়। দীর্ঘদিন গভীর বনজঙ্গলে সাধনা, জ্ঞান, প্রজ্ঞা এবং বৌদ্ধ ধর্মের বাণী সহজ ভাষায় অনর্গলভাবে বলতে পারায় সাধনানন্দ ভিক্ষু ‘বনভান্তে’ নামে খ্যাতি লাভ করেন। লংগদু তিনটিলায় তাঁর উপদেশ আর আগ্রহে গৌতম বুদ্ধের সময় মহা উপাসিকা বিশাখার প্রবর্তিত নিয়মে প্রবর্তন হয় কঠিন চীবর দান উৎসব। এ উৎসব বৌদ্ধ যুগের সঙ্গে পার্বত্য চট্টগ্রামের জুম সংস্কৃতির সেতুবন্ধ রচনা করে। ১৯৭৬ সালে বনভান্তে চলে আসেন রাঙামাটি রাজবন বিহারে। তখন থেকে বনভান্তের বাণী পার্বত্য চট্টগ্রামসহ সারা দেশ এবং বিশ্বের বিভিন্ন বৌদ্ধ সম্প্রদায়ের কাছে প্রচার লাভ করে।
অপরাজনীতি, অপসংস্কৃতি, মাদক, ব্যাভিচার, হিংসা, হানাহানির মতো অপকর্মগুলোকে ধর্মীয় দর্শন ও বাস্তবতার নিরিখে যুক্তিপূর্ণভাবে তুলে ধরার মতো ব্যক্তি আদিবাসী সমাজে বনভান্তে ছাড়া দ্বিতীয়টি নেই। তাঁর দেখানো আদর্শ আর নীতির কারণে পার্বত্য চট্টগ্রামের আদিবাসী সমাজ থেকে মাদক সেবন ও বিভিন্ন মধ্যযুগীয় পূজা-পার্বনের রীতি প্রায় বিলুপ্ত হয়েছে। ব্যাভিচারের দিকে ধাবিত হয়নি আদিবাসী সমাজ। সে জন্য তাঁর অসুস্থতায় আজ লাখো লাখো মানুষের মুখে মলিনতার ছাপ।
এই শীতে
শোক আর শক্তির যুগলবন্দী
অলস দুপুরে খোলা জানলায় উড়ে আসে টুকটুকে লাল একটি ফড়িং। ঘরের আয়নার গায়ে দুদণ্ড বসেই ভেসে যায় বাইরে; একটু পরই ফিরে আসে। ঢাকা শহরেও ঠিক এমনি করে শীত আসে আজকাল। দু-চার দিন রোদে চাঁপা ফুলের রং, বাতাসে শিরশিরানি, ভোরবেলায় এক পশলা কুয়াশা—ভালো করে বুঝে ওঠার আগেই কোথায় যেন পালিয়ে যায় সে। নিজের খেয়ালে ফিরেও আসে আবার।
এহেন খামখেয়ালির জন্য শীত নিজে দায়ী নয়। দায়ী দুই খলনায়ক—বঙ্গোপসাগরের নিম্নচাপ আর তার দোসর ঘূর্ণাবর্ত। এরাই শীতের দরজা হয় আগলে রাখে, না হয় কয়েক দিনের জন্য শীত হরণ করে নিয়ে যায়। এ দুই শক্তিধরের মুঠি ফসকে কখন শীত ফিরে আসবে, তারই প্রতীক্ষায় দিন গোনে শহরের শীতবিলাসী মানুষ।
কেতাদুরস্ত অতিথির মতো শীত তার আগাম বার্তা পাঠাতে কখনো ভোলে না। ‘শীতের হাওয়ায় লাগল নাচন আমলকির ঐ ডালে ডালে।’ গ্রামের পুকুরে সর পড়া দিয়ে শুরু হয় সেই খবর পাঠানো। একে একে পালংশাকের ডগায়, কচি মুলোর গায়ে, ধবধবে ফুলকপিতে আর গলানো সোনার মতো উজ্জ্বল গাঁদা ফুলের গায়ে পাওয়া যায় শীতের বারতা। এখানেই শেষ নয়, ভোরের আলো ফুটতে না ফুটতে শহর ছাড়িয়ে একটু দূরে গেলেই চোখ থমকে যায়। ‘চারিদিকে নুয়ে পড়ে ফলেছে ফসল/ তাদের স্তনের থেকে ফোঁটা ফোঁটা পড়িতেছে শিশিরের জল।’ গ্রামবাংলাজুড়ে এখন উৎসবের আমেজ, কৃষকের ঘরে নতুন ফসল ওঠার আনন্দ।
একটা বছরের শেষ আর একটা বছরের শুরু জুড়েই তো সারা শীতকাল। বছরের শেষ দিকটায় পরীক্ষার পর স্কুলে লম্বা ছুটি। ফলাফল বের হওয়ার পর আর নতুন ক্লাসে ওঠার আগে আবার ছুটি। সেই ছুটির দিনে সবাই বেরিয়ে পরতাম খেলতে। একটা কাপড়ের ছোট থলেভর্তি কাচের রঙিন মার্বেল ছিল আমাদের খেলার উপকরণ। শীতের সকালের রোদে ঝলমলিয়ে উঠত সেই মার্বেল। দুই পকেটে সেগুলো বোঝাই করে দৌড়াতাম খেলতে। আমাদের ছেলেবেলার সবচেয়ে কম পয়সার সবচেয়ে বেশি মজার খেলা—মার্বেল খেলা। খেলায় জিতলে মার্বেলের মতোই ঝলমল করত মুখ, আর হেরে গেলে মুখের সব আলো যেন নিভে যেত। এতগুলো সুন্দর মার্বেল দিয়ে আসতে দুঃখ তো হবেই! আর একটু বড় হয়ে হাতে উঠল মার্বেলের বদলে ক্রিকেটের ব্যাট। সারা শীতকাল তখন ক্রিকেটের মজায় ডুবুডুব।
ছেলেবেলার শীতকালের কোঁচড়ে থাকত নানা মনকাড়া উপহার। পরীক্ষার মতো একটা ভয়াবহ বিপদকে সঙ্গে করে নিয়ে এলেও তার হাত থেকে একে একে বের হতো কমলালেবু, দেশি সার্কাস, চড়ুইভাতি, চিড়িয়াখানা, ধোঁয়া ওঠা মুখ, লেপের মিষ্টি ওম আর পিঠেপুলির স্বাদ; সঙ্গে থাকত দেবসাহিত্য কুটিরের বার্ষিকী বা মোহন সিরিজের গোয়েন্দা বই। ট্রাংক থেকে বের হতো ন্যাপথলিনের গন্ধমাখা একটু ছোট হয়ে যাওয়া সোয়েটার, জানালার কার্নিশে থাকত ফুলের টবের বদলে রোদ পোহানো আচারের মুখ খোলা বয়াম—ভেতরে সোনারঙা তেলের প্রবল হাতছানি। এ যেন শেষ না হতে চাওয়া আনন্দ—পশম দিয়ে বোনা নানা রঙের গালিচা।
আমাদের কম বয়সের ঢাকা ছিল বেশ নাগরিকবান্ধব শহর। ছিল সবুজের অজস্র সারি, খোলামেলা রাস্তা, দূষণহীন শীতের ঠান্ডা বাতাস আর বিশুদ্ধ কুয়াশা। তখনকার পাবলিক লাইব্রেরির কোল ঘেঁষে রেসকোর্স ময়দান ছিল সবুজ ঘাসে ঢাকা বিশাল মাঠ। এপার থেকে ওপার স্পষ্ট দেখা যেত না। মাঠের এক কোণে একলা একটি মন্দির দাঁড়িয়ে। সেই মন্দিরের চূড়া সারা দিন শীতের রোদ পোহায়। মাঠের কালচে সবুজ ঘাসের ফাঁকে ফাঁকে কচি কলাপাতা রঙের ঘাসে ছাওয়া কয়েকটি গোলাকার জায়গা, সঙ্গে একটু নিচু জমি। বৃষ্টি হলে পানি জমে। শীতের এক বিকেলে দেখি, ছড়িয়ে-ছিটিয়ে থাকা সেই হালকা সবুজ ঘাসে হাফ প্যান্ট পরা কয়েকজন সাহেব হাঁটাহাঁটি করছেন। প্রত্যেকের হাতেই একটি করে অদ্ভুতদর্শন বেটে লাঠি। লাঠির মাথাটা আরও অদ্ভুত। সাহেবরা সেই কচি ঘাসের দিকে নজর রেখে কী যেন খুঁজে বেড়াচ্ছেন। শুনলাম, তাঁরা নাকি খেলার মহড়া দিচ্ছেন। এমনি করেই এক শীতের বিকেলে গলফ খেলার সঙ্গে প্রথম চাক্ষুষ পরিচয় হলো। এ মাঠই এখন ঐতিহাসিক সোহরাওয়ার্দী উদ্যান।
শীতের বিকেলের আগে একটি দৃশ্যের স্মৃতি এখনো মাঝেমধ্যে উঁকি দেয়। গুলিস্তানের পেছনে সেই আমলের রমনা রেস্ট হাউসের কাছেই ছিল রমনা পোস্ট অফিস। এরই পাশে কয়েকটি সুদৃশ্য ছোট বাংলো টাইপের বাড়ি। শীতের বিকেলে সেই রাস্তায় হাঁটতে বেরোলে চোখে পড়ত বাংলোর সামনের লনে ব্যাডমিন্টন খেলছে একঝাঁক অ্যাংলো-ইন্ডিয়ান তরুণ-তরুণী। তাদের সপ্রতিভ চলাফেরা, উচ্ছল হাসি ও ছন্দময় খেলার ভঙ্গিতে ছিল একরাশ লাবণ্য আর তারুণ্যের ছোঁয়া। এখন আর সেই বাংলো নেই, নেই সেই খেলোয়াড়েরাও। বহুদিন আগেই সম্ভবত বিদেশে পাড়ি দিয়েছে তারা।
বাঙালির কাছে শীত অর্থ সর্দিকাশি, জবুথবু, হাড়ে হাড়ে কনকনানি, গলাব্যথা ইত্যাদি। অভিযোগগুলো খুব মিথ্যে নয়, দরিদ্র ও বিপন্ন মানুষের কাছে এই ঋতু নিদারুণ কষ্টের। তীব্র শীতের প্রকোপে বহু শিশু প্রাণ হারায় প্রতিবছর। ক্ষণস্থায়ী হলেও শীতের নিষ্ঠুর রূপ প্রতিবারই দেখতে হয়। শহুরে শীতের অপচয়ী, বেহিসাবি চেহারাও আমাদের পরিচিত। অশন-ব্যসনের সংস্কৃতি, অপরিমিত পান-ভোজন আর বিনোদনের হুল্লোড় এ ঋতুতেই যেন বেশি। আবার অনেকের কাছে শীত মানে শুধুই ঝরাপাতা, রুক্ষতা জীর্ণতা আর ফসলবিহীন রিক্ত প্রান্তর। শীত গেলেই বাচি। শীত অর্থ বসন্তের জন্য একধরনের রোমান্টিক প্রতীক্ষার।
বৈষ্ণব কবিতায় বর্ষা নিয়ে কত উচ্ছ্বাস, অথচ শীত শুধুই কষ্টের। রবীন্দ্রনাথের গ্রীষ্ম ও বর্ষা নিয়ে উচ্ছ্বাসের কবিতা সবারই জানা। শরৎ ঋতুটিকেও তিনি জীবনস্মৃতির পাতায় এঁকেছেন বড় স্নেহে এমনই ভাষায়, ‘সে যেমন চাষিদের ধান পাকানো শরৎ তেমনি সে আমার গান পাকানো শরৎ...আমার সমস্ত দিনের অবকাশের গোলা বোঝা করা শরৎ।’ রক্তকবরীর ‘পৌষ তোদের ডাক দিয়েছে’ গেয়েই তার শীতের আনন্দ যেন থমকে গেল। গীতবিতান-এ কবির শীতের উপমাগুলোর দিকে তাকানো যাক। ক. ‘উড়িয়ে দেবার মাতন এসে কাঙ্গাল তারে করল শেষে।’ খ. ‘একি মায়া, লুকাও কায়া জীর্ণ শীতের সাজে।’ গ. ‘শীতের বনে কোন সে কঠিন আসবে বলে শিউলিগুলি ভয়ে মলিন বনের কোলে।’ তাঁর বেশির ভাগ গানেই কাঙাল করে দেওয়ার রিক্ততা, জীর্ণতা এ কাঠিন্যই যেন শীতের চিহ্ন গৌতম চক্রবর্তী হিসাব করে দেখিয়েছেন, গীতবিতান-এর প্রকৃতি পর্যায়ে শীতের গান মাত্র ১২টি, এর পাশে বসন্তের গান ১০৬টি; বর্ষার গান সবচেয়ে বেশি—১১৫টি।
শীতকে যথার্থ ভালোবেসেছিলেন কবি জীবনানন্দ দাশ। বারবার বলেছেন, কার্তিকের নীল কুয়াশার কথা। এই শীতে রূপসী বাংলার কবিই বাঙালির আধুনিকতম কবি।
বাংলাদেশের জাতীয় জীবনে শীত শুধু রিক্ততা ও জীর্ণতা নয়, এ ঋতু সংগ্রাম, আত্মত্যাগ, আর বিজয়ের প্রতীক। আমাদের অধিকার আদায়ের সূত্রপাত বায়ান্নর এক শীতের সকালে শহীদের রক্তস্রোতে। পরে যা ঊনসত্তরের গণ-অভ্যুত্থান পেরিয়ে ৭ মার্চের বজ্রকণ্ঠে মিশে স্বাধীন জন্মভূমির আহ্বান ছড়িয়ে দিয়েছিল। বীরের রক্তস্রোতে আর মায়ের অশ্রুধারায় স্নাত হয়ে একাত্তরের শীতের ১৬ ডিসেম্বরে স্বাধীনতার রক্ত-সূর্য আমাদের হাতে এল। এই শীতেই তো আমাদের স্বাধীনতার পবিত্র সূত্রপাত। আর এই শীতেই আমাদের শ্রেষ্ঠ অর্জন—স্বাধীনতা। শোক আর শক্তির যুগলবন্দী এই শীতঋতু আমাদের ইতিহাসের সঙ্গে অচ্ছেদ্য হয়ে আছে। অচ্ছেদ্য হয়ে রইবে চিরদিন।
মিয়ানমার
এশিয়ায় নতুন খেলোয়াড়
১৩ জানুয়ারি ২০০ রাজবন্দীকে মুক্তি দেওয়ার পরপরই ওয়াশিংটন জানাল, যুক্তরাষ্ট্র মিয়ানমারে রাষ্ট্রদূত পাঠাতে প্রস্তুত। ১৯৮৮ সালে মিয়ানমারের সামরিক জান্তা গণতন্ত্রপন্থী বিক্ষোভে গুলি করে হাজারের বেশি মানুষ হত্যা করে। দুই বছর পরের নির্বাচনে ন্যাশনাল লিগ ফর ডেমোক্রেসির বিপুল বিজয় বাতিল করে দেয়। তখন থেকেই যুক্তরাষ্ট্র মিয়ানমারের কঠোর সমালোচক। হালে তারা দেশটির সামরিক শাসক এবং এর বণিককুলের ওপর বাণিজ্যিক ও আর্থিক অবরোধ জারি করে।
গত ডিসেম্বরে পররাষ্ট্রমন্ত্রী হিলারি ক্লিনটন মিয়ানমার সফর করেন। এটা ছিল গত ৫০ বছরের মধ্যে কোনো প্রথম সারির মার্কিন কর্মকর্তার মিয়ানমার সফর। হিলারি তাঁর ভাষায় সাবেক জেনারেল প্রেসিডেন্ট থেইন সেইনের সরকারের ‘গণতান্ত্রিক সংস্কারের’ প্রশংসাও করেন। গণতন্ত্রপন্থী নেতা অং সান সু চির সঙ্গে দেখা করে তিনি বলেন, গণতন্ত্রের পথে মিয়ানমারের যাত্রা উৎসাহব্যঞ্জক।
কিন্তু ধুলো থিতিয়ে এলে বোঝা যাচ্ছে, মিয়ানমারের গণতন্ত্র ও মানবাধিকার যুক্তরাষ্ট্রের উৎসাহের আসল বিষয় নয়। যুক্তরাষ্ট্র এশিয়াকে ঘিরে নতুন এক সামরিক নীতি নিয়ে মনোযোগী হয়েছে। গণতন্ত্রের জন্য সেই রক্ত ঝরানো অভ্যুত্থানের মাস খানেক পর মিয়ানমারে নিযুক্ত তৎকালীন মার্কিন রাষ্ট্রদূত বার্টন লেভিন ওয়াশিংটন পোস্টকে বলেছিলেন, ‘যেহেতু মিয়ানমারে আমেরিকার সেনাঘাঁটি নেই এবং দেশটির কৌশলগত সামরিক গুরুত্বও সামান্য, সেহেতু এর ব্যাপারে আমেরিকা নীতিকথা শোনাতে কার্পণ্য করছে না।’ তিনিই ছিলেন মিয়ানমারে শেষ মার্কিন রাষ্ট্রদূত।
পরের সময়গুলোতে মিয়ানমার চীনের সঙ্গে রাজনৈতিক, অর্থনৈতিক ও সামরিক ঘনিষ্ঠতা গড়ে তোলে। মিয়ানমারের কাছের প্রতিবেশী ভারত চীনের পরিকল্পনামাফিক ভারত সাগরমুখী গ্যাস ও পাইপলাইন এবং এর নিরাপত্তার জন্য সম্ভাব্য নিরাপত্তা-ছাতার বিষয়ে উদাসীন থাকতে পারেনি। সম্ভবত আরও উদ্বেগের বিষয় ছিল উত্তর কোরিয়ার সুড়ঙ্গ নির্মাণ ও মিসাইল বিশেষজ্ঞদের উপস্থিতি। উত্তর কোরিয়ার সহায়তায় নির্মিত বার্মিজ মিসাইল এ অঞ্চলের নিরাপত্তা পরিস্থিতিকে আরও জটিল করে তুলবে।
অতএব, এটাই যুক্তরাষ্ট্রের নীতি বদল এবং রাষ্ট্রদূত পাঠানোর স্বর্ণসময়। বিনিময়ে মিয়ানমার কী পেতে পারে, সেটা অনুমানের বিষয়। ইতিমধ্যে আন্তর্জাতিক আর্থিক প্রতিষ্ঠানের সহায়তার কথা বলা হয়েছে।
মিয়ানমার এখন যুক্তরাষ্ট্রের সঙ্গে খেলতে আগ্রহী। প্রথম এটা দৃশ্যমান হয় গত বছরের ৩০ সেপ্টম্বর, যখন প্রেসিডেন্ট থেইন সেইন চীনের সহায়তায় ৩ দশমিক ৬ বিলিয়ন ডলার ব্যয়ে নির্মিতব্য একটি বাঁধ প্রকল্প বাতিল ঘোষণা করে। চীন মিয়ানমার সরকারের বিরুদ্ধে চুক্তি ভঙ্গের মামলা করার হুমকি দিলেও কী ঘটে, তা দেখার কৌশল নিয়েছে। চীন সম্ভবত বাঁধ নিয়ে বিবাদে তেল-গ্যাসের পাইপলাইন প্রকল্প ভেস্তে যেতে দিতে চায় না। গত কয়েক বছরে মিয়ানমারের সেনাবাহিনীর মধ্যে চীনের ওপর অতি নির্ভরশীলতার প্রতি বিরূপতা দেখা গিয়েছে। এটাও ভোলার নয় যে, ষাটের দশকে চীন মিয়ানমারের বিদ্রোহী কমিউনিস্ট পার্টিকে বিপুল সহায়তা দিয়েছিল। হাল আমলে মিয়ানমারের স্থানীয় বাণিজ্যে চীনের প্রাধান্য, ক্রমবর্ধমানভাবে চীনাদের অভিবাসন এবং মিয়ানমারের জমির মালিক হওয়ার বিষয়টা ঘিরেও বার্মিজ জাতীয়তাবাদ চাঙা হচ্ছে। এসব ঘটনায় মিয়ানমারের সবচেয়ে শক্তিশালী প্রতিষ্ঠান সেনাবাহিনীর মধ্যে বিভক্তির ঝুঁকিও বাড়ছে।
এসব কারণেই থেইন সেইনের সঙ্গে হিলারির বৈঠকের প্রথম প্রসঙ্গ হয়ে ওঠে চীনের সঙ্গে সম্পর্ক। ‘সংস্কার চলতে থাকলে’, হিলারি আশা করেন যে, মিয়ানমারের সঙ্গে সুসম্পর্কও বজায় থাকবে। পাশাপাশি তিনি বাদবাকি রাজবন্দীদের মুক্তি, সংখ্যালঘুদের ওপর সহিংসতা বন্ধ এবং উত্তর কোরিয়ার সঙ্গে সামরিক সম্পর্ক বাতিলের ওপর জোর দেন। এত বছর ধরে ‘সিমেন্ট’ ও ‘সাধারণ মালপত্রের’ বিনিময়ে চাল দিয়ে মিয়ানমার উত্তর কোরিয়ার সঙ্গে লেনদেন চালিয়ে যাচ্ছিল।
কিন্তু কার্যত উত্তর কোরিয়া মিয়ানমারে সমরাস্ত্র সরবরাহ করে আসছিল বলে অভিযোগ রয়েছে। বিশেষ করে ভূগর্ভস্থ বাংকার নির্মাণ এবং স্কাড মিসাইল স্থাপনের কাজে উত্তর কোরীয় বিশেষজ্ঞরা সেখানে নিয়োজিত।
যা হোক, চীনের সঙ্গে দূরত্ব বাড়িয়ে এবং উত্তর কোরিয়ার সঙ্গে সামরিক সহযোগিতা বন্ধ করার বিনিময়ে মিয়ানমারের শাসকেরা বিশ্বব্যাংক, আইএমএফ ও অন্যান্য আন্তর্জাতিক অর্থ-প্রতিষ্ঠানের পূর্ণ সহযোগিতা চান। একই সঙ্গে মিয়ানমারের শাসককুলের সঙ্গে ঘনিষ্ঠদের ওপর জর্জ বুশ প্রশাসনের দেওয়া বাণিজ্যিক অবরোধের অপসারণও তাঁদের চাওয়া।
প্রেসিডেন্ট থেইন সেইন ও শক্তিশালী সামরিক কর্তারা অবশ্য যুক্তরাষ্ট্র ও ইউরোপীয় ইউনিয়নের মুখ মিষ্টি করার কৌশলও নিয়েছেন— ইউরোপীয় অবরোধটা যদিও অনেক নমনীয়। এ লক্ষ্যেই তাঁরা সম্প্রতি বন্দী মুক্তির পাশাপাশি ইন্টারনেট ও গণমাধ্যমের ওপর নিয়ন্ত্রণ কিছুটা আলগা করেছেন। এই সরকার অং সান সু চির ন্যাশনাল লিগ ফর ডেমোক্রেসিকেও এপ্রিলে অনুষ্ঠেয় উপনির্বাচনে অংশ নিতে রাজি করিয়েছে। স্পষ্টতই বোঝা যাচ্ছে, সামরিক শাসকেরা অং সান সু চিকে গণতন্ত্রের প্রতিমার আসন থেকে সরাতে তাঁকে প্রতিষ্ঠিত শাসনব্যবস্থার অংশ করে নিতে বেশি আগ্রহী।
তবে মিয়ানমারের পক্ষে চীনের দিকে একেবারে পিঠ ফিরিয়ে দাঁড়ানো কঠিন হবে। দুই দেশের মধ্যে রয়েছে দীর্ঘ সীমান্ত, অন্যদিকে যুক্তরাষ্ট্র ও ইউরোপীয় ইউনিয়ন তো অনেক দূরের দেশ। বর্তমান শাসনব্যবস্থার দীর্ঘমেয়াদি টিকে থাকা কিংবা দৈনন্দিন ব্যাপার ও অন্যান্য দ্বিপক্ষীয় বিষয়ে পশ্চিমা শক্তির গুরুত্ব চীনের থেকে অনেক কম। চীন অবশ্য যুক্তরাষ্ট্রের সঙ্গে মিয়ানমারের এই নতুন মধুচন্দ্রিমার কোনো প্রতিক্রিয়া করেনি। তবে পরিস্থিতির বদল এটাই যে যুক্তরাষ্ট্রের কাছে মিয়ানমার আর ‘সামান্য সামরিক গুরুত্বসম্পন্ন’ দেশ হয়ে নেই। আসলে উল্টোটাই ঘটছে। মিয়ানমার দিনকে দিন বিশ্বের পরাশক্তিগুলোর প্রতিদ্বন্দ্বিতার লক্ষ্যবস্তু হয়ে উঠছে। মিয়ানমার হলো আরেকটি কেন্দ্র, যেখানে যুক্তরাষ্ট্র আর চীনের স্বার্থ সংঘাতে লিপ্ত।
ভারতের আউটলুক থেকে নেওয়া, সংক্ষেপিত অনুবাদ।