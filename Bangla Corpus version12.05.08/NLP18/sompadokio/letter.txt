তারেক-মিশুক স্মৃতিস্তম্ভ
বাংলাদেশে সড়ক দুর্ঘটনা নতুন কিছু নয়। এটা নিত্যনৈমিত্তিক বিষয় হয়ে দাঁড়িয়েছে। মনে হয় সড়ক দুর্ঘটনার ব্যাপারগুলো আমাদের অস্থিমজ্জার সঙ্গে মিশে গেছে। এতে কারও করার কিছু নেই, যেন একটি স্বাভাবিক ঘটনা। যতই দিন যাচ্ছে, এর সঙ্গে পাল্লা দিয়ে বাড়ছে দুর্ঘটনার সংখ্যাও। দুর্নীতির সূচকের মতো বাংলাদেশ এখন সড়ক দুর্ঘটনার সূচকেও শীর্ষস্থান অধিকার করতে যাচ্ছে। গত ১৩ আগস্ট মানিকগঞ্জের বানিয়াজুরীর কাছে ‘জোকা’ নামক স্থানে বাংলাদেশ দুই কৃতী সন্তানকে হারায়। তাঁরা দুজনই নিজ নিজ স্থানে ছিলেন উজ্জ্বলতম তারকা।
আন্তর্জাতিক খ্যাতিসম্পন্ন চলচ্চিত্রকার তারেক মাসুদ মুক্তিযুদ্ধের চেতনার পক্ষে কাজ করে গেছেন। তিনি সুস্থধারা, অবাণিজ্যিক ও মুক্তিযুদ্ধ নিয়ে চলচ্চিত্র নির্মাণের ক্ষেত্রে ছিলেন আপসহীন। অপরজন শহীদ মুনীর চৌধুরীর ছেলে আশফাক মুনীর চৌধুরী মিশুক। ঢাকা বিশ্ববিদ্যালয়ের সাংবাদিকতা বিভাগের শিক্ষকতার চাকরি ছেড়ে হয়েছিলেন সম্প্রচার সাংবাদিকতার পথিকৃৎ। ঢাকা-আরিচা মহাসড়ক, বিশেষ করে, সাভারের পর থেকে বরংগাইল পর্যন্ত রাস্তায় এত বিপজ্জনক এবং অপ্রয়োজনীয় বাঁক আছে, বাংলাদেশের অন্য মহাসড়কে আছে কি না, তা আমার জানা নেই। প্রথমত, এই বাঁকগুলো সরেজমিনে পর্যবেক্ষণ করে যেভাবেই হোক যোগাযোগ মন্ত্রণালয়কে ঠিক করার প্রয়োজনীয় ও ফলপ্রসূ উদ্যোগ গ্রহণ করতে হবে।
দ্বিতীয়ত, ঢাকা-চট্টগ্রাম, ঢাকা-ময়মনসিংহ, ঢাকা-টাঙ্গাইলসহ ঢাকা-আরিচা মহাসড়কও চার লেন করার মহাপরিকল্পনা গ্রহণ করতে হবে। তৃতীয়ত, যে স্থানটিতে তারেক-মিশুক সড়ক দুর্ঘটনায় নিহত হয়েছেন, ওই স্থানের রাস্তার দুই পাশে তাঁদের দুজনের ছবিযুক্ত সংক্ষিপ্ত জীবনবৃত্তান্তসহ তাঁদের স্মরণে স্মৃতিস্তম্ভ নির্মাণ করা যেতে পারে। এ উদ্যোগটি বাস্তবায়িত হলে সাধারণ মানুষের ক্ষোভ কিছুটা হলেও প্রশমিত হবে। এটাই কর্তৃপক্ষের কাছে আমাদের আবেদন।
তারেক-মিশুকের মৃত্যু স্বাভাবিক মৃত্যু নয়। তাঁরা দেশের জন্য অসামান্য অবদান রেখেছেন। আমাদের সমস্যা হলো, গুণীজনেরা যখন অকালে, অস্বাভাবিকভাবে হারিয়ে যান, কিছুদিন পরেই আমরা তাঁদের ভুলে যাই, মন থেকে মুছে ফেলি। তারেক-মিশুক আমাদের চলচ্চিত্র ও সাংবাদিকতার দুই আলোকবর্তিকা। তারেক-মিশুকের দুর্ঘটনা নিছক দুর্ঘটনা নয়। ওই স্থানটিতে যদি রাস্তার দুই ধারে তাঁদের স্মরণে স্মৃতিস্তম্ভ হয়, তাহলে যেমন আমাদের চালকেরা সতর্ক হবেন, তেমনি কিছুটা হলেও প্রিয় তারেক-মিশুকের প্রতি আমাদের দায় মোচনও হতে পারে।
মোহাম্মদ লিটন পাশা খান
উত্তরা ব্যাংক লিমিটেড, ঢাকা ।
ফার্মগেট থেকে গ্রিন রোড হয়ে পান্থপথ মোড়ে যাওয়ার ফুটপাতটি সম্পূর্ণ বেদখল হয়ে আছে। আইবিএ ছাত্রাবাসসংলগ্ন এই রাস্তায় সব সময় রিকশা ও গাড়ির জট লেগেই থাকে। তাই হেঁটে পথচলাই ভালো। কিন্তু হেঁটে পথ চলতে চাইলেও বেদখল হওয়া ফুটপাতে তা খুবই কঠিন। ফুটপাতের ওপর পসরা সাজিয়ে বসেছে বিভিন্ন ধরনের দোকান। খাবারের দোকান, রিকশা মেরামতের দোকান, কাপড়ের দোকান, চায়ের দোকানসহ অন্যান্য দোকানে ভরা এই ফুটপাত। দোকানগুলোকে অস্থায়ী বলা যায় না। একেবারে খুঁটি গেড়ে ও বেড়ায় ঘিরে যেন স্থায়ী অবস্থান নিয়েছে তারা। কর্তৃপক্ষ কত দিন যে ফুটপাতটির দিকে তাকায়নি, তা অনুমান করা কঠিন। ফুটপাতটি যেন ইজারা নিয়েছে তারা, অবস্থা দেখে এমন ধারণাও হতে পারে অনেকের। তাই কর্তৃপক্ষকে অনুরোধ, পথচারীদের সুবিধার কথা ভেবে গ্রিন রোডের ফুটপাতকে দখলমুক্ত করতে ব্যবস্থা করা হোক।
মো. নূর আলম, শিক্ষার্থী
সরকারি তিতুমীর কলেজ
স্টেনোটাইপিস্ট
সচিবালয় ছাড়া বাংলাদেশের বিভিন্ন সংস্থায় কর্মরত স্টেনোটাইপিস্টদের আজীবন পদোন্নতির কোনো সুযোগ নেই। তাঁদের মাথার ওপর ছাদ নেই, সন্তানদের দেহে প্রয়োজনীয় পুষ্টি নেই, কর্মে উদ্যম নেই। সামাজিক মর্যাদায়ও তাঁদের যথাযথ কোনো স্থান নেই। সবকিছুতেই যেন নেই আর নেই। আজীবন পদোন্নতিবঞ্চিত স্টেনোটাইপিস্ট নামের অভিশপ্ত পদবিধারী ব্যক্তিদের দৈনন্দিন অসহনীয় পরিস্থিতি, স্বপ্নভঙ্গের বেদনা, প্রাণ ওষ্ঠাগত স্বর ক্ষমতার প্রাণকেন্দ্রে প্রতিধ্বনিত হয় না।
২৪ বছর আগে যখন চাকরিতে প্রবেশ করি, তখন তাদের নাম ছিল স্টেনোটাইপিস্ট। পরে বিয়ে করেছি, সন্তানের বাবা হয়েছি। আমার ছেলে কলেজে পড়ে। এখনো পদের নাম স্টেনোটাইপিস্ট। কিছুদিন পর আমার ছেলে কর্মক্ষেত্রে প্রবেশ করবে। বিয়ে করবে। আমি নাতি-নাতনির দাদা হব। একসময় অবসরও নেব। তখনো থাকবে পদের নাম, থাকবে স্টেনোটাইপিস্ট। জীবনের শেষ প্রান্তে এসে অনিবার্য পরিণতিস্বরূপ কবরে প্রবেশ করব। তার পরও পদের নাম উল্লেখ করা হবে—স্টেনোটাইপিস্ট।
অনেক পদবিধারী চাকরিজীবী কম যোগ্যতা থাকার পরও চোখের সামনে রাতারাতি পদোন্নতির সিঁড়ি টপকিয়ে স্টেনোটাইপিস্টদের ‘বস’ হয়ে যান। কিন্তু রাত-দিন হাড়ভাঙা পরিশ্রম করে সরকারের অনেক গুরুত্বপূর্ণ দায়িত্ব পালন করা সত্ত্বেও স্টেনোটাইপিস্ট নামের অভিশপ্ত পদবির শক্ত বৃত্তে আটকে পড়া ব্যক্তিদের আজীবন পদোন্নতির স্বপ্ন দেখারও কোনো অবকাশ নেই।
আমাদের বৈষম্যপীড়িত সমাজের এও এক নিদারুণ বাস্তবতা।
মাহবুবুর রহমান
সাঁট-মুদ্রাক্ষরিক, নরসিংদী।
পুরস্কার
প্রথম আলোর বিনোদন পাতায় ছাপা হয়েছে, বাংলাদেশের ছায়াছবি গহীনে শব্দ যুক্তরাষ্ট্রের ক্যালিফোর্নিয়ার আরভিন শহরে অনুষ্ঠিত সাইলেন্ট রিভার চলচ্চিত্র উৎসবে তিনটি পুরস্কার জিতে নিয়েছে। পুরস্কার পেয়েছেন শ্রেষ্ঠ পরিচালক খালিদ মাহমুদ মিঠু, শ্রেষ্ঠ অভিনেতা মাসুম আজিজ এবং শ্রেষ্ঠ শিশুশিল্পী শিরোপা পূর্ণা। খবরটি পড়ে বাংলাদেশের সাফল্যে স্বাভাবিকভাবেই বুক আনন্দে ভরে গেল। বিস্তারিত তথ্য জানার জন্য তাই উৎসবটির ওয়েবসাইট দেখতে বসি। দেখতে পাই, প্রাচ্য ও পাশ্চাত্যের সাংস্কৃতিক মেলবন্ধন রচনার উদ্দেশ্য নিয়ে এই প্রথমবারের মতো অনুষ্ঠিত হয়েছে এই চলচ্চিত্র উৎসব। তাতে কাহিনিচিত্রে প্রতিযোগিতা করেছে মাত্র ১০টি ছবি। প্রতিটি ক্ষেত্রে পুরস্কার দেওয়া হয়েছে তিনটি করে: প্রাচ্য, পাশ্চাত্য ও নারী।
কিন্তু আশ্চর্য বোধ করলাম অন্য একটি কারণে। উৎসবের পুরস্কারের তালিকায় সেরা পরিচালক বিভাগে তিন প্রাপকের মধ্যে তো খালিদ মাহমুদ মিঠুর নামটি নেই। প্রাচ্য থেকে সেখানে সেরা পরিচালকের নাম দেখতে পাচ্ছি ভারতের আই অ্যাম কালাম ছবির পরিচালক নীলা মাধব পান্ডার। অবাক কাণ্ড, শ্রেষ্ঠ অভিনেতা বিভাগেও মাসুম আজিজের নামটি নেই। তাঁর নাম আছে শ্রেষ্ঠ অভিনেতার বাইরে ‘রিভার অ্যাডমিরেশন’ নামের আলাদা একটি বিভাগে। তবে শিশুশিল্পী হিসেবে শিরোপা পূর্ণা পেয়েছে যথাযথ একটি পুরস্কার।
তাই বলে খালিদ মাহমুদ মিঠু পুরস্কার পাননি, তা-ও কিন্তু নয়। ১০টি ছবির মধ্যে প্রথমবারের মতো কাহিনিচিত্র নির্মাণ করেছেন, এমন দুই নবীন পরিচালককেও পুরস্কার দেওয়া হয়েছে এই উৎসবে। তিনি পেয়েছেন এর একটি।
পুরস্কারের তথ্য ঘাঁটতে গিয়ে লক্ষ করলাম, রুবাইয়াত হোসেন পরিচালিত মেহেরজান ছবিটিও এই উৎসবে দুটো পুরস্কার জিতেছে। এ ছবি থেকে সেরা অভিনেত্রীর পুরস্কার পেয়েছেন জয়া বচ্চন। কাহিনিচিত্র হিসেবে এটি পেয়েছে অ্যাডমিরেশন বিভাগে সম্মাননা। বাংলাদেশ থেকে যাঁরা পুরস্কার পেয়েছেন, তাঁদের সবাইকে অভিনন্দন।
আরাফাত চৌধুরী, ঢাকা।
বিচারক নিয়োগ
বাংলাদেশ স্বাধীন হওয়ার পর এ পর্যন্ত ১৫ বার সংশোধন করা হয়েছে আমাদের সংবিধান। তার পরও সংবিধানের কিছু বিধান মনের ভেতরে প্রশ্নের সৃষ্টি করে আসছে এখন পর্যন্ত। বাংলাদেশ সংবিধানের ৪৮ নম্বর অনুচ্ছেদের দফা (৩)-এ বলা হয়েছে, ‘এই সংবিধানের ৫৬ অনুচ্ছেদের (৩) দফা অনুসারে কেবল প্রধানমন্ত্রী ও ৯৫ অনুচ্ছেদের (১) দফা অনুসারে প্রধান বিচারপতি নিয়োগের ক্ষেত্র ব্যতীত রাষ্ট্রপতি তাঁহার অন্য সকল দায়িত্ব পালনে প্রধানমন্ত্রীর পরামর্শ অনুযায়ী কাজ করবেন...।’ তাই বলা যায়, রাষ্ট্রপতি প্রধানমন্ত্রী ও প্রধান বিচারপতি নিয়োগের ক্ষেত্রে স্বাধীন কিন্তু অন্য ক্ষেত্রে রাষ্ট্রপতি প্রধানমন্ত্রীর পরামর্শ অনুযায়ী কাজ করবেন। এর অর্থ এই দাঁড়ায় যে প্রধান বিচারপতি ছাড়া অন্য বিচারক নিয়োগের ক্ষেত্রে রাষ্ট্রপতিকে প্রধানমন্ত্রীর পরামর্শ অনুযায়ী কাজ করতে হবে। অপরপক্ষে ৯৫ অনুচ্ছেদের (১) দফায় বলা হয়েছে, ‘প্রধান বিচারপতি রাষ্ট্রপতি কর্তৃক নিযুক্ত হবে এবং অন্যান্য বিচারকগণ নিয়োগের ক্ষেত্রে রাষ্ট্রপতি প্রধান বিচারপতির পরামর্শ নেবেন।’
আমার প্রশ্ন, বিচারক নিয়োগের ক্ষেত্রে রাষ্ট্রপতি কি প্রধান বিচারপতির পরামর্শ নেবেন, নাকি প্রধানমন্ত্রীর পরামর্শ নেবেন? নাকি আমি এসব কথা ভুল বলছি? যদি ভুল বলে থাকি তবে সঠিকটা কী, আমি জানতে চাই। আসলে বিষয়টি একটু অস্পষ্ট। এ নিয়ে পরবর্তী সময়ে দ্বন্দ্বের সৃষ্টি হতে পারে। তাই আমি মনে করি, বিচার বিভাগের স্বাধীনতার প্রতি লক্ষ রেখে বিষয়টি একটু স্বচ্ছ হওয়া প্রয়োজন।
মো. দেলোয়ার হোসেন
ইসলামী বিশ্ববিদ্যালয়, কুষ্টিয়া।
লক্ষ্মীপুরের মর্যাদা
লক্ষ্মীপুর দেশের দক্ষিণ-পূর্বাঞ্চলের নারকেল, সুপারি, সয়াবিন ও রুপালি ইলিশে সমৃদ্ধ ক্রমবিকাশমান একটি জনপদ। স্বাভাবিকভাবে এ জেলাটি ‘বি’ ক্যাটাগরির জেলা হিসেবে আত্মপ্রকাশ করার সুযোগ থাকা সত্ত্বেও উপজেলার সংখ্যা কম (তৎকালীন চারটি) থাকার অজুহাত দেখিয়ে এ জেলাকে ‘সি’ ক্যাটাগরিতে অন্তর্ভুক্ত করা হয়। বিগত বিএনপি সরকারের আমলে লক্ষ্মীপুর জেলায় নতুন একটি উপজেলা প্রতিষ্ঠিত হওয়ায় বর্তমানে লক্ষ্মীপুরে মোট উপজেলার সংখ্যা পাঁচ। জেলা ক্যাটাগরির বিদ্যমান শর্তে বলা হয়েছে, যেসব জেলা পাঁচ বা ছয়টি উপজেলা নিয়ে গঠিত, সেগুলো ‘বি’ ক্যাটাগরির জেলা হিসেবে চিহ্নিত হবে।
উল্লেখ্য, দেড় সংসদীয় আসনের লক্ষ্মীপুর সদর উপজেলাকে ভেঙে আরও দুটি নতুন উপজেলা প্রতিষ্ঠা (চন্দ্রগঞ্জ উপজেলা প্রক্রিয়াধীন ও মজু চৌধুরীর হাট উপজেলা প্রস্তাবিত) করা অনায়াসে সম্ভব। এই দুটি উপজেলা হলে এ জেলার উপজেলার সংখ্যা দাঁড়াবে সাতে। তখন শুধু ‘বি’ ক্যাটাগরি নয়, এই জেলাকে ‘এ’ ক্যাটাগরির জেলায় উন্নীত করা সম্ভব হবে। সংশ্লিষ্ট কর্তৃপক্ষের সুদৃষ্টি কামনা করছি।
ফয়সল হাসান
দক্ষিণ বাঞ্ছানগর, লক্ষ্মীপুর।
কমিউনিটি ক্লিনিক
এখনো আমাদের সমাজে স্বাস্থ্যসেবার ক্ষেত্রে পুরোনো কুসংস্কার, বদ্ধমূল ধ্যান-ধারণার প্রয়োগ ও প্রাতিষ্ঠানিক সরকারি স্বাস্থ্যসেবা অপ্রতুল। পরিবারের কর্তাব্যক্তিদের নিজস্ব প্রথাগত সীমাবদ্ধ জ্ঞানই সেখানে চিকিৎসার মূল হাতিয়ার। এমনকি অনেক সময় জরুরি অবস্থায় সিদ্ধান্তহীনতার কারণে অনেকেই অকালে মৃত্যুবরণ করে। অধিকাংশ মানুষই বর্তমান উন্নত প্রযুক্তির আধুনিক চিকিৎসাব্যবস্থার মূলধারার বাইরেই অবস্থান করছে। তাই বর্তমান কমিউনিটি ক্লিনিক প্রকল্পটির মূল উদ্দেশ্য হলো, নিয়োগ করা ১৩ হাজার ৫০০ কমিউনিটি হেলথ কেয়ার প্রোভাইডারের মাধ্যমে কমিউনিটির মানুষের দোরগোড়ায় অত্যাবশ্যকীয় প্রাথমিক স্বাস্থ্যসেবা পৌঁছে দেওয়া।
এমনকি মাননীয় প্রধানমন্ত্রী তথ্যপ্রযুক্তি ব্যবহারের মাধ্যমে স্বাস্থ্যসেবা খাতের উন্নয়ন গতিশীল করার জন্য সম্প্রতি জাতিসংঘের সম্মানজনক যে সাউথ সাউথ পুরস্কারে ভূষিত হয়েছেন, তারই বাস্তব রূপরেখা রয়েছে এই কমিউনিটি ক্লিনিক প্রকল্পে।
এই প্রকল্পের স্বেচ্ছাচারিতা হবে এ দেশের অসংখ্য মানুষের স্বাস্থ্যসেবা অধিকার নিয়ে স্বেচ্ছাচারিতা, ডিজিটাল বাংলাদেশ বিনির্মাণের পথের অন্যতম প্রতিবন্ধকতা। উচিত হবে পূর্বপরিকল্পনা অনুযায়ী সুষ্ঠুভাবে প্রকল্পটি বাস্তবায়নের মাধ্যমে এ দেশের মানুষের অনেক দিনের কমিউনিটিভিত্তিক স্বাস্থ্যসেবার আশার প্রদীপটি জ্বালিয়ে রাখতে যথোপযুক্ত পদক্ষেপ নেওয়া। এ কথা অস্বীকার করার উপায় নেই যে এ প্রকল্পের অধিকাংশই জনবলই দলীয় আনুগত্য ও নিবন্ধন করা আত্মীয়স্বজনের অনৈতিক সুপারিশের সুবাদে নিয়োগ পাওয়া। কিন্তু দলীয় পরিচয়ে নিয়োগ পাওয়া এই বিশালসংখ্যক জনবলের অমিতচারিতার কারণে যদি প্রকল্পের প্রত্যাশিত সুফল না পাওয়া যায়, যদি আত্মোৎসর্গ মনোভাবের বদলে দলীয় লোকদের প্রবঞ্চক মনোভাব বিরাজ করে, তাহলে তা হবে আমাদের জন্য চরম দুর্ভাগ্যের বিষয়। সব শেষে মাননীয় স্বাস্থ্যমন্ত্রী ও প্রধানমন্ত্রীর স্বাস্থ্য উপদেষ্টা সমীপে আমার অনুরোধ, আপনারা এ দেশের অবহেলিত মানুষের জন্য প্রকল্পটি বাস্তবায়নে এমন কার্যকর পদক্ষেপ নিন, যেন এটি কাগুজে প্রকল্প হয়ে দলীয় ভারে ন্যুব্জ না হয়ে পড়ে।
সুমিত বণিক
উন্নয়নকর্মী, কিশোরগঞ্জ।
শিশুদের কী শেখাচ্ছি
একটা শিশুকে দেখতে কেমন লাগে! সে দেখতে যেমনই হোক, হোক সে হাইতি, সোমালিয়া বা আফগানিস্তানের। কিংবা ইংল্যান্ড-আমেরিকা, চীন অথবা আমাদের বাংলাদেশের। শিশু সব সময়ই নিষ্পাপ, পবিত্র আর সুন্দর। অথচ আমরা তাদের কী তা দিতে পারছি? ১০ অক্টোবর প্রথম আলোতে ‘মা-বাবার কলহের বলি হলো হূদিতা’ শিরোনামের লেখাটি পড়ে আরও একবার মনে হলো, আমরা আমাদের ভবিষ্যৎ প্রজন্মকে কী দিচ্ছি। যখন লিখছি, তখনই কানে এল একটি টিভি চ্যানেলের সংবাদ। ঢাকার বাড্ডা থানা একজনকে আটক করেছে, যে তার ঔরসজাত কন্যাশিশুকে যৌন নির্যাতন করেছে। শুনে কিছুক্ষণ নিস্তব্ধ হয়ে পড়ি। মনে পড়ে যায় বিশ্ববিদ্যালয়ের শিক্ষক রুমানার পাঁচ বছরের মেয়ের কথা। তার হূদয়ের যে ক্ষত, তা কি কোনো দিন মুছে যাবে?
অন্যকে শাস্তি দেওয়ার জন্য গুম করি অন্যের শিশুকে। রোজগার করার জন্য শিশুর অঙ্গ বিকৃত করে পথে বসাই। সত্য কথা ফাঁস হয়ে যাওয়ার ভয়ে হত্যা করা হয় শিশুকে। আবার আমরাই শিশুকে প্রতিযোগিতায় টিকে থাকার জন্য অভিভাবক সেজে এক শিশুর সঙ্গে অন্য শিশুর ‘ষাঁড়ের লড়াই’য়ের মতো প্রতিযোগিতায় মেতে উঠি। আমরা তাকে দিয়ে স্টেজে বুড়োদের মতো মুখভঙ্গি আর কামভাবের—‘কইলজার ভেতর বাঁধি রাইখুম তোমারে’/ অথবা ‘কেন পিরিতি বাড়াইলা রে বন্ধু/ ছেড়ে যাইবা যদি’ ধরনের গান গাওয়াই। আবার বলি গলায় আরও আবেগ আনতে। পোশাক-আশাকও পরাই আমাদের সংস্কৃতির বাইরের। পড়ালেখা করাই কবুতরের খোপের মতো আবদ্ধ ঘরে। মাঠের বদলে কম্পিউটার গেম তুলে দিই হাতে, যাতে তারা আরও প্রতিহিংসাপরায়ণ হয়। এ ছাড়া ‘ফাস্ট’ হতে হতে আমাদের খাবারেও চলে এসেছে ফাস্টফুড। মুঠোফোনে কে কত ফাস্ট কথা বলতে পারে, তার প্রতিযোগিতা চলে।
এ রকম করে আমরা আমাদের শিশুকে সত্যি কী শেখাচ্ছি? এর কোনো প্রতিকার নেই? আজ, এক্ষুনি ভাবতে হবে শিশুদের নিয়ে। আমরা কি তাদের যোগ্য বাসস্থান হিসেবে পৃথিবীকে গড়তে পারব?
তাসনীম চৌধুরী
কাগাবলা, মৌলভীবাজার।
শিক্ষক প্রাণ
গত ২২ সেপ্টেম্বর বরিশালের গৌরনদী উপজেলার পিঙ্গুলাকাঠি সরকারি প্রাথমিক বিদ্যালয়ের শিক্ষক ফরিদ জমাদ্দারকে শ্রেণীকক্ষ থেকে ডেকে নিয়ে নির্মমভাবে হত্যা করা হয়। এ ঘটনায় গৌরনদী উপজেলা ছাত্রলীগের সাধারণ সম্পাদক নয়ন শরীফসহ ছয়-সাতজনকে আসামি করে মামলা হলেও কোনো আসামি ধরেনি পুলিশ। এ ঘটনার সঙ্গে সম্পৃক্ত থাকার অভিযোগে একজনকে ধরা হলেও সরকারি দলের লোক হওয়ায় নানা কৌশলে তাঁকে ছাড়িয়ে নেওয়া হয়। এ ঘটনার ২০ দিন পর ১২ অক্টোবর গৌরনদীর পার্শ্ববর্তী উপজেলা আগৈলঝাড়া যুবলীগের বখাটে নেতা আবুলের অবৈধ প্রস্তাবে রাজি না হওয়ায় প্রকাশ্যে রাস্তায় জীবন দিতে হলো ছয় মাসের অন্তঃসত্ত্বা স্কুলশিক্ষিকা শারমীন আক্তারকে। আবুলের মা নিজ ছেলের এ নারকীয় ঘটনার বিচার চেয়েছেন। এর পরও যদি শারমীনের পরিবার সঠিক বিচার না পায়, তাহলে এ দেশে আর কে বিচার পাবে?
সারা দেশের মতো বরিশাল বিভাগেও কী হারে হত্যা, ধর্ষণ, খুন, রাহাজানি, চুরি ও ছিনতাইয়ের মাত্রা বেড়ে চলছে, তা সহজে স্পষ্ট হয়ে ওঠে বরিশালের স্থানীয় পত্রিকাগুলো খুললেই। কোথাও যেন পরিত্রাণের আশা নেই। ইলেকট্রনিকস ও প্রিন্ট মিডিয়ায় খুনিদের নাম ও ছবি তথ্যপ্রমাণসহ প্রকাশ হলেও এরা কেন যে, কোন অদৃশ্য শক্তির বলে পার পেয়ে যাচ্ছে, তা সাধারণ মানুষের কাছে স্পষ্ট নয়। মানুষ আজ জানতে চায়, কেন এসব খুনির সুষ্ঠু বিচার হচ্ছে না। এসব হাজারও প্রশ্ন আজ মানুষের মনে ঘুরপাক খাচ্ছে।
আমরা ঘটনাগুলোর সঠিক বিচার দাবি করছি।
মো. মাকসুদুর রহমান, আগরপুর রোড, বরিশাল।
বিদ্যুতের ব্যবহার
বিদ্যুৎ নিয়ে আমাদের দেশে আলোচনা-সমালোচনার কোনো শেষ নেই। বিদ্যুতের জন্য অফিস ভাঙচুর করা হচ্ছে, সরকারকে দোষারোপ করা হচ্ছে। কিন্তু বিদ্যুতের চাহিদা আমাদের দেশে কোনোভাবেই মিটছে না। উৎপাদনের কথা চিন্তা করলে আগে যা ছিল, তার চেয়ে একটু বেড়েছে। এই বেড়ে যাওয়া অংশটুকু দিয়ে দেশের চাহিদা পূরণ হওয়া সম্ভব নয়। তা ছাড়া নতুন নতুন ইলেকট্রিক যন্ত্রপাতি দেশে আশার ফলে বিদ্যুতের ওপর চাপ অনেক বেড়েছে। বর্তমানে বিদ্যুৎ ব্যবহারের একটা বিশেষ দিক হলো, ব্যাটারিচালিত অটোরিকশার ব্যবহার। প্রায় প্রতিটি জেলা শহরে অটোরিকশার ব্যবহার দেখা যায়। প্রতিদিন এসব অটোরিকশার ব্যাটারি চার্জ করতে খরচ হচ্ছে অধিক পরিমাণ বিদ্যুৎ। মুঠোফোন যদিও একটা ছোট ইলেকট্রিক যন্ত্র, আমাদের দেশে এর ব্যবহার কিন্তু আকাশচুম্বী আকার ধারণ করেছে। দেশে ৮০ শতাংশের বেশি মানুষ মুঠোফোন ব্যবহার করছে। এই মুঠোফোনগুলো চার্জ করার জন্য প্রতিদিন বিদ্যুৎ লাগছে। ফলে বিদ্যুতের ওপর চাপ বাড়ছে দিন দিন।
আগের দিনে মানুষজন স্টোরেজ ব্যাটারিচালিত টর্চ ব্যবহার করত। কিন্তু বর্তমানে ব্যবহার করা হচ্ছে চার্জার ব্যাটারিচালিত টর্চ, যার ফলে বিদ্যুৎ ব্যবহারের হার অনেক বেড়েছে। কম্পিউটারের ব্যবহার দিন দিন বাড়ছে শহর, বন্দর ও গ্রামে এবং চালক শক্তি বিদ্যুতের ব্যবহারও বাড়ছে রাতারাতি। তা ছাড়া শপিং সেন্টার, ফিলিং স্টেশন এবং বিলবোর্ডগুলোতে প্রয়োজনের তুলনায় অধিক বিদ্যুৎ ব্যবহার করা হচ্ছে। এই অল্প বিদ্যুৎ দিয়ে এতগুলো খাত কোনোভাবেই পূরণ করা সম্ভব নয় আমাদের দেশে। ফলস্বরূপ লোডশেডিংয়ের মধ্যে আমাদের থাকতেই হচ্ছে। ধারাবাহিক এই বিদ্যুতের সংকট আমাদের দেশ থেকে কবে দূর হবে, তা কি আমরা কল্পনা করতে পারি? সরকার ডিজিটাল বাংলাদেশ গড়ার স্বপ্ন নিয়ে সামনের দিকে এগিয়ে যাচ্ছে। কিন্তু বিদ্যুৎ ছাড়া ডিজিটাল কথা তো চিন্তাই করা যাবে না।
মো. তানজিল
শিক্ষার্থী, চট্টগ্রাম বিশ্ববিদ্যালয়।
সেতু-নাটক
মহাজোট সরকারের নির্বাচনী ইশতেহারে অন্যতম ইশতেহার ছিল দেশের বৃহত্তম পদ্মা সেতু নির্মাণ। যোগাযোগমন্ত্রীর নিজের দোষে এই সেতুর কাজ বন্ধ হয়ে গেছে, এ কথা দেশবাসীর কাছে এখন দিবালোকের মতো পরিষ্কার। পদ্মা সেতু নির্মাণ করা হলে দেশের বৃহত্তর স্বার্থ রক্ষিত হতো; কিন্তু যোগাযোগমন্ত্রী নিজের স্বার্থের দিকে তাকিয়ে দেশ ও জাতির বৃহত্তর স্বার্থকে জলাঞ্জলি দিলেন। দেশের কল্যাণের কথা ভেবে তাঁর পদত্যাগ করা উচিত ছিল। পদত্যাগ না করে এখনো বহাল তবিয়তে থাকা যোগাযোগমন্ত্রীর হীন স্বার্থকে প্রকাশ করে। এ রকম দুর্নীতিবাজ মন্ত্রী মহাজোট সরকারের নির্বাচনী ইশতেহার পূরণে শুধু প্রতিবন্ধকতাই সৃষ্টি করবেন না, বরং মহাজোট সরকারের ইমেজ নষ্ট করবেন। যার ফল ভবিষ্যতে মহাজোট সরকারকে ভোগ করতে হবে—বিষয়টি প্রধানমন্ত্রীর ভেবে দেখা দরকার। যোগাযোগমন্ত্রী আরও বলছেন, দেশের টাকা দিয়েই পদ্মা সেতু নির্মাণ করা সম্ভব। পদ্মা সেতু নির্মাণ করার জন্য দেশে উপকরণ আর পর্যাপ্ত টাকা আছে। তা-ই যদি থাকে, তাহলে বিশ্বব্যাংকের কাছে ঋণসহায়তা নেওয়ার কোনো দরকার ছিল কি? কী দরকার ছিল এত সময় নষ্ট করার? অনেক আগে থেকেই তো সেতুর নির্মাণকাজ যোগাযোগমন্ত্রী শুরু করতে পারতেন। কেন তিনি তা করলেন না, নাকি তিনি ঋণের বোঝা দেশের মানুষের ঘাড়ে চাপিয়ে দিয়ে বিশ্বব্যাংকের কোটি কোটি টাকা আত্মসাৎ করতে চেয়েছিলেন বলে তিনি অকারণ এই বিলম্ব করলেন? পদ্মা সেতু এই সরকারের আমলে হবে না, এটা এখন পরিষ্কার। নতুন কোনো সান্ত্বনা দিয়ে জনসাধারণকে যোগাযোগমন্ত্রী আর নিজের অনুকূলে আনতে পারবেন না। অতএব যোগাযোগমন্ত্রী পদত্যাগ করুন, নয়তো সাবধানে কথা বলুন।
আলমগীর কবীর
ঢাকা বিশ্ববিদ্যালয়।
বাসাভাড়া
বাসাভাড়া বৃদ্ধি ঢাকার নাগরিক জীবনের একটি বড় সমস্যা। ঢাকায় যাঁরা ভাড়া বাসায় বাস করেন, তাঁদের এই যন্ত্রণা থেকে মুক্তি নেই। বছরটা ঘুরলেই বাড়ির মালিকেরা বাসা ভাড়া বৃদ্ধি করবেনই। অনেক বাড়ির মালিক মর্জিমাফিক বছরে দুবারও ভাড়া বৃদ্ধি করেন। এই বৃদ্ধির হার ১৫ থেকে ২৫ শতাংশ পর্যন্ত। নিম্নবিত্ত ও মধ্যবিত্তদের জন্য এটা মড়ার ওপর খাঁড়ার ঘা। কারণ, আয় এই হারে বাড়ে না। এমনিতেই পণ্যের মূল্যবৃদ্ধির পাগলা ঘোড়া থেমে নেই। খাদ্যপণ্য থেকে শুরু করে সব পণ্যের বাজার চড়া। গ্যাস, বিদ্যুৎ ও পানির বিল প্রতিবছর সরকার বৃদ্ধি করে, যা ভাড়াটেকে বহন করতে হয়। তার ওপর বাসা ভাড়া যদি জ্যামিতিক হারে বৃদ্ধি পায়, তবে সাধারণ মানুষ কার কাছে নালিশ জানাবে?
দেশে বাসাভাড়া বৃদ্ধি করার কোনো নিয়মনীতি আজও হয়নি। প্রায়ই ভাড়া বৃদ্ধি নিয়ে মালিক-ভাড়াটেদের মধ্যে মনোমালিন্য হয়। এ ব্যাপারে দেখভাল করার মতো কোনো ‘ফোরাম’ নেই। স্বল্প আয়ের মানুষের সীমিত বাজেট দিয়ে চলতে হয়। আজ তারা অত্যন্ত অসহায়, মুদ্রাস্ফীতির ধকল তাদের অহরহ সইতে হচ্ছে।
সংশ্লিষ্ট কর্তৃপক্ষের কাছে অনুরোধ, বাসাভাড়া বৃদ্ধির একটি নির্দিষ্ট সীমা নির্ধারণ করে দেওয়া হোক, যাতে সবাই সেই নিয়মনীতি মেনে স্বস্তিতে বাস করতে পারে।
শেখ মনিরুজ্জামান
সেগুনবাগিচা, ঢাকা।
চালক ভাইদের প্রতি
সড়ক দুর্ঘটনা বর্তমানে আমাদের দেশের একটি জাতীয় সমস্যা। প্রতিদিন পত্রিকার পাতা খুললেই চোখে পড়ে সড়ক দুর্ঘটনার ভয়াবহ সব চিত্র। এসব সড়ক দুর্ঘটনার ফলে জানমালের ব্যাপক ক্ষয়ক্ষতি হচ্ছে। সম্প্রতি এক সড়ক দুর্ঘটনায় আমরা মিশুক মুনীর ও তারেক মাসুদের মতো জাতীয় সন্তানদের হারিয়েছি। বেশির ভাগ সড়ক দুর্ঘটনার জন্যই দায়ী গাড়ির চালকেরা। চালকদের অদক্ষতা, বেপরোয়া গতিতে গাড়ি চালানো, ওভারটেকিং প্রতিযোগিতা ও গাড়ি চালানোর সময় মোবাইল ফোনে কথা বলার কারণে ঘটছে গাড়ি দুর্ঘটনা। চালক ভাইদের বলছি, আমরা যখন গাড়িতে উঠি, তখন আমাদের জানমালের নিরাপত্তার দায়িত্ব আপনাদের।
আমাদের নিরাপদভাবে গন্তব্যে পৌঁছে দেওয়া আপনাদের কর্তব্য। আপনাদের কাছে দেশবাসীর পক্ষ থেকে আমার অনুরোধ, গাড়ি চালানোর সময় আপনারা ফোনে কথা বলবেন না, বেপরোয়া গতিতে গাড়ি চালাবেন না, ওভারটেকিং প্রতিযোগিতা করবেন না। চলন্ত গাড়িতে আমরা আপনাদের কাছে আমাদের জানমালের নিরাপত্তা চাই।
মাকসুদুল হাসান
চন্দ্রগ্রাম, বাজিতপুর, কিশোরগঞ্জ।
পুনর্বাসনকেন্দ্র প্রয়োজন
বাংলাদেশ যদিও একটি ছোট দেশ, কিন্তু চিকিৎসা ক্ষেত্রে এ দেশে যথেষ্ট উন্নতি সাধিত হয়েছে। ফলে জটিল রোগের চিকিৎসার জন্য এখন আর দেশের বাইরে যেতে হয় না। বাংলাদেশে অসংখ্য সিজোফ্রেনিয়া রোগী মানবেতর জীবন যাপন করে। এ ধরনের রোগী কিছুদিন পর পর অসুস্থ হয় এবং জীবনের শেষ মুহূর্ত পর্যন্ত তারা মানসিক রোগী হিসেবে বেঁচে থাকে।
বাংলাদেশের সরকার ও দেশের বিত্তশালী জনগণ যদি মানবতার হাত প্রসারিত করেন, তাহলে সিজোফ্রেনিয়ার মতো রোগী ও তার পরিবারের সীমাহীন কষ্টের লাঘব হয়। সিজোফ্রেনিয়ায় আক্রান্ত রোগীর অভিভাবক যদি অসচ্ছল হন, সে ক্ষেত্রে রোগীকে সারা জীবন পথে পথে মানবেতর জীবন কাটাতে হয়। সরকার ও সম্পদশালী লোকই পারেন এসব অসহায় রোগীর পাশে দাঁড়াতে এবং তাদের সুস্থ জীবনযাপনে সহায়তা করতে।
আহ্বান জানাই দেশ ও দশের কাছে, এসব রোগীর প্রতি দৃষ্টিপাত করার উদারতা নিয়ে এগিয়ে আসুন।
একটি ভুক্তভোগী পরিবার
রাধাবল্লভ, রংপুর।
সড়ক দুর্ঘটনা
সাম্প্রতিক কালে ভয়াবহ কিছু সড়ক দুর্ঘটনার কারণ উদ্ঘাটন করতে সরকার উচ্চপর্যায়ের তদন্ত কমিটি গঠন করে। বিভিন্ন তদন্ত কমিটির প্রতিবেদনে সুপারিশ করা হয়ে থাকে যে গাড়িচালকদের লাইসেন্স পেতে হলে চালককে এসএসসি পাস হতে হবে। কিন্তু প্রতিবেদনে কখনো বলা হয় না যে চালকদের যাঁরা প্রশিক্ষণ দেবেন, তাঁদের শিক্ষাগত যোগ্যতা কী হবে? এসএসসি পাস একজন চালককে প্রশিক্ষণ দিতে প্রশিক্ষকদের অবশ্যই স্নাতক ডিগ্রিধারী হতে হবে। প্রশিক্ষণ চলাকালে রাস্তায় অনেক বিব্রতকর পরিস্থিতির শিকার হতে হয়। রিকশাচালক ও পথচারীদের অনেক গালমন্দ শুনতে হয়। তা ছাড়া গাড়ির সব কাগজপত্র সঠিক থাকা সত্ত্বেও ট্রাফিক পুলিশের হয়রানির শিকার হতে হয়।
তাই একজন দক্ষ চালক তৈরি করতে হলে প্রশিক্ষকদের সম্মান ও রাস্তায় প্রতিবন্ধকতা দূর করতে হবে।
মো. রফিকুল ইসলাম
ড্রাইভিং প্রশিক্ষক, মিরপুর-৬, ঢাকা।
অবসর গ্রহণের বয়স
বর্তমানে সরকারি চাকুরেদের অবসর গ্রহণের বয়স ৫৭ বছর। জনসাধারণের সচেতনতা ও আধুনিক চিকিৎসাব্যবস্থার কারণে মানুষের গড় আয়ু বেড়েছে। সাধারণত ৫৭ বছর বয়সে অধিকাংশ চাকরিজীবী সবল ও পূর্ণ কার্যক্ষম থাকেন এবং বর্তমানে চাকরিজীবীরা বিলম্বে বিয়ে করার কারণে ৫৭ বছর বয়সে অনেকের সন্তান স্কুল বা কলেজে অধ্যয়নরতই থাকে। সন্তান অধ্যয়নরত অবস্থায় চাকরি থেকে অবসর নেওয়ার কারণে অনেকের ছেলেমেয়েদের পড়ালেখা বন্ধ করে দিতে হয় বা পড়ালেখায় বিঘ্ন ঘটে থাকে। যেহেতু সরকার চাকরিতে প্রবেশের সর্বোচ্চ বয়সসীমা ২৭ থেকে ৩০ বছর করেছে এবং প্রচলিত সংজ্ঞা অনুযায়ী ৬০ বছর বয়সের আগে কাউকে প্রবীণ বলে গণ্য করা যায় না। এসব কারণে সরকারি চাকরিজীবীদের চাকরি থেকে অবসর গ্রহণের বয়স ৬০ বছরে উন্নীত করা ন্যায়সংগত।
অতএব, সরকারি চাকরিজীবীদের অবসর গ্রহণের বয়স ৫৭ বছর থেকে বাড়িয়ে ৬০ বছর করার জন্য প্রধানমন্ত্রী, সরকারি দল ও বিরোধীদলীয় সাংসদ এবং সরকারের নীতিনির্ধারকদের দৃষ্টি আকর্ষণ করছি।
আনিসুর রহমান
একজন চাকরিজীবী, ঢাকা।
শিমুলগাছ
গ্রামবাংলা থেকে হারিয়ে যাচ্ছে দৃষ্টিনন্দন শিমুলগাছ। এখন আর তেমন চোখে পড়ে না। একসময় গ্রামবাংলার সর্বত্রই এ গাছের দেখা মিলত। বাংলার পথে-প্রান্তরে ফাল্গুনের আগমনে নব সাজে সাজত শিমুলগাছ। সবুজ বনানির ভেতর আগুনরাঙা শিমুলের ফুল দেখে মন জুড়িয়ে যেত। অথচ জ্বালানি কাঠ, ইটভাটা ও ম্যাচ ফ্যাক্টরিতে ব্যাপক হারে ব্যবহার করায় গ্রামাঞ্চল থেকে ক্রমান্বয়ে উজাড় হয়ে যাচ্ছে এ গাছ। কেবল সৌন্দর্য নয়, এ গাছের রয়েছে নানা উপকারিতা ও অর্থনৈতিক গুরুত্ব। কিন্তু আমরা এ গাছকে অতি সাধারণ মনে করে প্রয়োজনে-অপ্রয়োজনে কেটে ফেলছি। অন্যান্য গাছের মতো এ গাছের কোনো যত্ন নেওয়া হয় না। অযত্ন আর অবহেলায় যে কটি গাছ বেড়ে ওঠে, তা-ও থাকছে না। বালিশ, লেপ ও তোশক তৈরিতে শিমুল তুলার জুড়ি মেলা ভার। এ গাছ প্রাকৃতিক দুর্যোগ মোকাবিলা করে বহুদিন বেঁচে থাকে। তাই শিমুলগাছ লাগানো দরকার। সরকারি ও বেসরকারিভাবে রাস্তার দুই পাশে বনজ ও ফলদ গাছ রোপণ করলেও শিমুলগাছ রোপণে নেওয়া হয় না কোনো কর্মসূচি। তাই সরকারি-বেসরকারি উদ্যোগে শিমুলগাছ রোপণে গুরুত্ব দিন।
জাহেদুর রহমান
পুরানা পল্টন, ঢাকা।
নিজস্ব পরিবহন
দেশের ২৫তম পাবলিক বিশ্ববিদ্যালয় হিসেবে কুমিল্লা বিশ্ববিদ্যালয় (কুবি) যাত্রা শুরু করেছিল ২০০৬ সালে, কিন্তু এখনো তাদের নিজস্ব পরিবহনব্যবস্থার আলো ফোটেনি। ভাড়া করা মাত্র সাতটি বাস দিয়ে প্রায় দুই হাজার ছাত্রছাত্রী আর দুটি মিনিবাস ও একটি মাইক্রোবাস দিয়ে শিক্ষকদের পরিবহনের দুর্ভোগ নিয়ে কাটছে কুবির শিক্ষার হালচাল। তথাপি এ বছর ২০১০-১১ শিক্ষাবর্ষের সঙ্গে আরও যুক্ত হলো প্রায় ৭০০ শিক্ষার্থী। মাননীয় রাষ্ট্রপতি জিল্লুর রহমান ২০০৮ সালে পাঁচটি বাস ও দুটি মাইক্রোবাস দেওয়ার প্রতিশ্রুতি দিলেও আমলাতান্ত্রিক জটিলতায় তা ভণ্ডুল হয়ে যায়। সীমিত পরিবহনের দরুন শিক্ষার্থীরা পোহাচ্ছেন নানা দুর্ভোগ, বিশ্ববিদ্যালয় কর্তৃপক্ষ গুনছে বাড়তি পরিবহন-ব্যয়। আমাদের পঞ্চম ব্যাচ এসেছে, আসেনি নিজস্ব বাস। তাই কুমিল্লাবাসীর গৌরব কুবির সব শিক্ষক-শিক্ষার্থীর দাবি কেবল একটি, মাননীয় প্রধানমন্ত্রী আর কর্তৃপক্ষ এদিকে একটু নজর দেবে কি?
আব্দুল্লাহ্-আল-বোরহান
মার্কেটিং, দ্বিতীয় ব্যাচ
কুমিল্লা বিশ্ববিদ্যালয়
বাসে ফ্যান
যানজটের নগর ঢাকা। বাসে উঠে একটু পথ চলতে না-চলতেই থেমে থাকতে হয় অনেকক্ষণ। সিটে বসে, দাঁড়িয়ে, ঝুলে, গাদাগাদি করে থাকতে হয় যাত্রীদের। এ রকম গাদাগাদি অবস্থায় যাত্রীদের শরীরের তাপ, ইঞ্জিনের তাপ ও রোদের তাপ—সব মিলিয়ে সৃষ্টি হয় কৃত্রিম এক নরক।
গাড়িতে বিভিন্ন শ্রেণীর মানুষ থাকে, যেমন—অসুস্থ, বৃদ্ধ, শিশু ও অন্যান্য। এই অবস্থায় পথ চলতে তাদের ভীষণ কষ্ট হয়। অসহ্য গরম থেকে রক্ষা পেতে অনেকে জানালা দিয়ে মাথা বের করে রাখার চেষ্টা করে, যদিও তা ঝুঁকিপূর্ণ। একদিকে এক ঘণ্টার জায়গায় দুই ঘণ্টা লাগে, অন্যদিকে অসহ্য গরম। এই অবস্থায় যাত্রীরা অস্থির হয়ে পড়ে। তাই বাসের মধ্যে একটু স্বস্তি পেতে ফ্যান থাকা চাই।
আমার অনুরোধ, সাধারণ যাত্রীদের কথা ভেবে কর্তৃপক্ষ যেন রাজধানীর সব বাসে ফ্যান থাকা বাধ্যতামূলক করে দেয়।
মো. নুর আলম, শিক্ষার্থী
সরকারি তিতুমীর কলেজ।
ওভারব্রিজ
ঢাকার গুরুত্বপূর্ণ ও ব্যস্ততম জায়গার একটি হলো প্রেসক্লাব। প্রতিদিন হাজার হাজার পথচারী এই পথে রাস্তা পার হয়। কিন্তু এখানে কোনো ওভারব্রিজ নেই। অনেক সময় রাস্তা পারাপার হতে গিয়ে অনেকে দুর্ঘটনার শিকার হয়। অনবরত পরিবহনের গাড়ি আসতে থাকায় পথচারীদের রাস্তা পার হতে অনেক সময় লাগে। তাই দীর্ঘদিন ধরে সাধারণ মানুষের দাবি, প্রেসক্লাবে একটি ফুটওভারব্রিজ। কিন্তু অনেক দিন ধরে ওভারব্রিজটির কাজ শুরু হলেও তা আর এগোচ্ছে না। প্রতিদিন হাজারো পথচারী, বিশেষ করে মা ও স্কুলগামী বাচ্চাদের পথ পারাপারে অসুবিধা হচ্ছে। তাই সংশ্লিষ্ট কর্তৃপক্ষের কাছে অনুরোধ, স্বল্প সময়ের মধ্যে প্রেসক্লাবের ফুটওভারব্রিজের কাজ শেষ করা হোক।
শেখ মনিরুজ্জামান
সেগুনবাগিচা, ঢাকা।
ভিক্ষুক জরিপ
বহির্বিশ্বে বাংলাদেশের একটা দুর্নাম আছে। বাংলাদেশে নাকি ভিক্ষুক অনেক বেশি (ঢাকা শহরে ভিক্ষুকের অভাব নেই)। তাই দিন দিন বিদেশে বাংলাদেশের ভাবমূর্তি নষ্ট হচ্ছে। কিছু করার নেই ভেবে নিরুপায়ের মতো গালে হাত দিয়ে বসা ছাড়া আর কোনো কাজ নেই। না, বাংলাদেশের ভাবমূর্তি নষ্ট হতে দিচ্ছে না সরকার। গত ৩০ সেপ্টেম্বর রাজধানীর ১০ হাজার ভিক্ষুকের নাম-ঠিকানা ও ছবি জোগাড় করতে জরিপ চালায় সমাজকল্যাণ মন্ত্রণালয়। এদের মধ্য থেকে দুই হাজার ভিক্ষুক নির্বাচন করে তাদের পুনর্বাসনের দায়িত্ব নেবে সরকার। আওয়ামী লীগের নির্বাচনী ইশতেহারে দারিদ্র্য দূরীকরণের পাশাপাশি ভিক্ষাবৃত্তি নিরসন ও ভিক্ষুকদের পুনর্বাসনের প্রতিশ্রুতি দেওয়া হয়েছিল। গত ২ জানুয়ারি প্রধানমন্ত্রী শেখ হাসিনা দরিদ্র ও সুবিধাবঞ্চিতদের পুনর্বাসন করে চিরতরে ভিক্ষাবৃত্তি বন্ধের কথা বলেন। সমাজকল্যাণ মন্ত্রণালয় সূত্র জানায়, বর্তমানে দেশে প্রায় সাত লাখ মানুষ ভিক্ষাবৃত্তিতে নিয়োজিত। দিন দিন এ সংখ্যা বাড়ছে। জরিপ শেষে ভিক্ষাবৃত্তি ছাড়িয়ে ভিক্ষুকদের সুপেয় পানি, স্যানিটেশন সুবিধাসহ আবাসন, ভরণপোষণ ও স্বাস্থ্যসেবা দেওয়ার মাধ্যমে পুনর্বাসন করার চিন্তাভাবনা রয়েছে। এ ছাড়া পর্যায়ক্রমে ভিক্ষুকদের কারিগরি প্রশিক্ষণ এবং তাদের পরিবারকে সহায়তা দেওয়া হবে।
নিঃসন্দেহে এটি সরকারের ভালো উদ্যোগ। সবার মুখে হাসি। ভিক্ষুকেরাও খুশি। জরিপে ভিক্ষুকেরা বলেন, গ্রামে ঘরবাড়ি পেলে তাঁরা ভিক্ষা ছেড়ে চলে যাবেন। ভিক্ষুক জরিপ ও পুনর্বাসনে সরকারের উদ্যোগ সম্পর্কে জানানোর পর অধিকাংশ ভিক্ষুক ক্ষোভ প্রকাশ করে বলেন, এসব সহায়তা তাদের কাছে পৌঁছাবে বলে তাঁরা বিশ্বাস করেন না। তাঁরা কেন বিশ্বাস করেন না? দেশের উজ্জ্বল ভাবমূর্তির জন্য ভিক্ষাবৃত্তি দূর করা আজ আমাদের সবার দায়িত্ব। আসুন, ভিক্ষুকদের সহযোগিতা করি।
বদরুল আলম
ইতিহাস বিভাগ, চতুর্থ বর্ষ
ঢাকা বিশ্ববিদ্যালয়।
জেনারেটরের যন্ত্রণা
লোডশেডিংয়ের কারণে জেনারেটর এখন প্রায় সার্বক্ষণিক ব্যবহূত যন্ত্র। শিল্প-কারখানাগুলোয় উৎপাদনের প্রয়োজনেই জেনারেটর ব্যবহার করতে হয়। নগরের প্রায় প্রতিটি ছোট-বড় শিল্প-কারখানায় জেনারেটর নগরবাসীর জন্য নতুন এক যন্ত্রণার নাম। যেমন তার বাহারি শব্দ, তেমনি তার গরম হাওয়া। জেনারেটরের তাপমাত্রা স্বাভাবিক রাখতে ব্যবহূত হয় একজস্ট ফ্যান। অনেক কারখানারই একজস্ট ফ্যানের বাতাস বের হওয়ার নলগুলো রয়েছে চলমান রাস্তার দিকে মুখ করে, যার গরম হাওয়া অতিষ্ঠ করছে পথচারী ও যাত্রীদের। আর নল দিয়ে বের হওয়া ধোঁয়াও দুর্ভোগের কারণ হয়ে দাঁড়িয়েছে। জেনারেটরের উচ্চ শব্দ নগরবাসীর ভোগান্তির অন্যতম কারণ। বিদ্যুৎ না থাকলে জেনারেটর চালানো নিয়ে নগরবাসীর কোনো অভিযোগ নেই। কিন্তু মাত্রাতিরিক্ত শব্দকে ফিল্টার, সাইলেন্সার অথবা অন্য কোনো মাধ্যমে কিছুটা সহনীয় পর্যায়ে রাখা হচ্ছে না কেন? সেই সঙ্গে একজস্ট ফ্যানের বাতাস নিঃসরণের নলগুলো ঊর্ধ্বমুখী করে স্থাপনের মাধ্যমে নগরবাসীর কষ্ট লাঘবের লঘু ব্যবস্থা করা যায়। জেনারেটর ব্যবহারকারীরা বিষয়টি কি ভেবে দেখবেন?
লিটন চন্দ্র দাস
গোপীবাগ, ঢাকা।
বাড়িওয়ালাদের দাপট
আমরা প্রায় চার বছর ধরে একটি বাড়িতে বাস করছি। প্রতিবছরই বাড়িওয়ালা বাড়িভাড়া বাড়িয়েছেন এক হাজার ৫০০ থেকে দুই হাজার টাকা। বাড়িওয়ালা রসিদের এক কোনায় লিখে দেন, ‘বর্তমান পরিস্থিতির কারণে বাড়িভাড়া বাড়াতে হচ্ছে, আপনারা সহযোগিতা করবেন।’ আমার প্রশ্ন, বর্তমান পরিস্থিতিতে কি বাড়িওয়ালা একাই বসবাস করছেন, নাকি ভাড়াটেরাও বসবাস করছেন। দিন দিন বাড়িওয়ালাদের লাগামহীন ভাড়া বাড়ানোর কারণে আমাদের মতো চাকরিজীবীদের জীবনচাকা বড্ড বেশি ভঙ্গুর হয়ে পড়েছে। বাড়িওয়ালাদের কথা, বেশি ভাড়া দেওয়া সম্ভব হলে থাকবেন, না হলে অন্যত্র বাসা খুঁজুন। বলুন, পাঠক, দীর্ঘদিন পাশাপাশি বসবাস করার পরও পরস্পরের প্রতি সৌহার্দ্য, সম্প্রীতি গড়ে ওঠেনি, বরং টাকার কাছে সবাই নতজানু হয়ে পড়েছে।
বাড়িওয়ালা আর ভাড়াটের মধ্যে একটি সুনির্দিষ্ট চুক্তিনামা আছে। সেখানে কত বছর পর পর এবং কত টাকা ভাড়া বাড়াতে পারবে, তা লেখা থাকে। কিন্তু তার যথাযথ প্রয়োগ নেই। অথচ অধিকাংশ মানুষই কিন্তু ভাড়াটে হিসেবেই বসবাস করছে।
সরকারের কাছে আমাদের বিনীত অনুরোধ, অন্যান্য আইনের মতো বাড়িভাড়ার আইনটিও জোরদার করুন। বিভিন্ন মাধ্যম, সংবাদপত্র, বিভিন্ন রকমের বিজ্ঞাপন এ ব্যাপারে কার্যকর ভূমিকা রাখতে পারে। তাহলে বাড়িওয়ালাদের আচরণও স্বাভাবিক পর্যায়ে থাকবে। যখন-তখন হুমকি দিয়ে বলতে পারবেন না—সম্ভব হলে থাকবেন, না হলে বাসা খুঁজুন।
নাম প্রকাশে অনিচ্ছুক
ওয়ারী, ঢাকা।
ফুটওভারব্রিজ দখল
নগরের সড়ক থেকে জেব্রার গায়ের ডোরা হারিয়ে যেতে বসেছে। তার জায়গায় গড়ে উঠছে একের পর এক ফুটওভারব্রিজ। কিন্তু ক্লান্ত পথিক সমতল সড়ক ছেড়ে ফুটওভারব্রিজে উঠতে চাইছে না। তাই সড়কের সমতল অংশের বিভাজকে দিতে হচ্ছে বেড়া। সড়কের মোড়ে রাখতে হচ্ছে পুলিশ প্রহরা। তবু কিছুতেই কিছু হচ্ছে না। একান্ত বাধ্য না হলে দৌড়েই রাস্তা পার হচ্ছে নগর পথিক। কিন্তু তার আগে কি ডিএমপি ফুটওভারব্রিজ থেকে হকার, ভিক্ষুক, ছিনতাইকারীর মতো অনাকাঙ্ক্ষিত মানুষকে সরাচ্ছে? কিংবা ডিসিসি কি ফুটওভারব্রিজগুলোর সংস্কার ও পরিচ্ছন্নতায় জোর দিয়েছে?
ফুটওভারব্রিজগুলোতে নারীরা বিভিন্নভাবে লাঞ্ছনা ও হয়রানির শিকার হন। এর প্রকৃত উদাহরণ হচ্ছে গাউছিয়া-নিউমার্কেট সংযোগকারী ব্রিজটি। এই ব্রিজটিতে হকারদের উৎপাত না দেখলে বোঝা যাবে না। এখানে হকাদের দোকানগুলো এমনভাবে সাজানো যে, এ ব্রিজ দিয়ে পার হতে হলে হকারদের গা ঘেঁষে চলতে হয় এবং পকেটমার-ছিনতাইকারীরা এসব স্থানে এমনভাবে জটলার সৃষ্টি করে যে, একমাত্র ভুক্তভোগী তা জানেন। তা ছাড়া ফুটওভারব্রিজটির দুই পাশে ময়লা-আবর্জনা থেকে এমন উৎকট দুর্গন্ধ বের হয় যে এখানে দাঁড়ানো বা এই পথে হাঁটা খুবই কষ্টকর।
ঢাকায় আরও ২৬-২৭টি ফুটওভারব্রিজ হবে। আমার মনে হয়, সঠিক স্থানে—যেসব জায়গায় মানুষের রাস্তা পারাপার বেশি সেসব জায়গা বেছে নেওয়া। সর্বোপরি ফুটওভারব্রিজগুলো হকার, ভিক্ষুক, ছিনতাইকারী মুক্ত এবং পরিষ্কার-পরিচ্ছন্ন রাখা। তা ছাড়া সন্ধ্যার পর ফুটওভারব্রিজগুলোর আলোর ব্যবস্থা রাখতে হবে।
আলমগীর ফকির
আজিমপুর, ঢাকা।
পার্কে বেড়ানো!
নগরবাসীর খোলা হাওয়ায় দম নেওয়ার জায়গা দিন দিন কমছে। ঢাকা সিটি করপোরেশনের (ডিসিসি) মতে, ছোট-বড় মিলিয়ে তাদের ৫৪টি উদ্যান আছে। বাস্তবে ৫৪টি উদ্যানের খুঁজে পাওয়া সত্যই কঠিন। অনেক উদ্যান আবার বেহাত হয়ে গেছে। উদ্যানগুলোর বেশির ভাগের উন্নয়ন, সংস্কার ও পরিচ্ছন্নতায় কর্তৃপক্ষের অবহেলা চোখে পড়ার মতো। পার্কগুলোয় শিশুদের জন্য নেই পর্যাপ্ত খেলার সরঞ্জাম। বেশ কিছু উদ্যানে শিশুদের খেলনাগুলো পরিত্যক্ত অবস্থায় পড়ে রয়েছে। অনেক পার্কের অবস্থা খুবই নাজুক। আবার বেশ কিছু পার্কে গরু-ছাগল চড়তে দেখা যায়। বিভিন্ন সময় এসব পার্কে লোকজন বসে বসে তাসের আড্ডা জমায়। অনেকগুলো পার্কে হাঁটা বা ঘোরার তেমন একটা ভালো পরিবেশ নেই।
ডিসিসি কর্তৃপক্ষের কাছে আমার আবেদন, উদ্যানগুলো উন্নয়ন ও সংস্কার করে নগরবাসী যাতে প্রকৃতির সঙ্গে মিশে যাওয়ার সুযোগ পায়। আশা করি, ইট-কাঠের মাঝে বন্দী মানুষের হাঁটাচলা, বেড়ানো ও বিশ্রাম নেওয়ার জন্য উদ্যানগুলো হয়ে উঠবে চমৎকার একটি জায়গা।
দীপঙ্কর হাওলাদার, শ্যামলী, ঢাকা।
নারী নির্যাতন
আমাদের সমাজে ছেলেসন্তানের মূল্য কতটুকু, তা ব্যক্তিমাত্রই বোঝেন। পিতৃসম্পত্তির দুই-তৃতীয়াংশ লাভ, খাওয়ার টেবিলে মাছের মাথা খাওয়া এবং সবশেষে বংশের বাতি জ্বালানোর মতো গুরুদায়িত্ব পালন সমাজে পুরুষের গুরুত্বেরই বহিঃপ্রকাশ। বহু কাঙ্ক্ষিত অমূল্য রতন আমরা পুরুষ। যে সমাজে আমাদের এত কদর, সেই সমাজে আমাদের ভূমিকা কতটুকু? যারা নিয়মিত পত্রিকা পড়েন, অথবা চোখ-কান খোলা রাখেন, তাঁরা মাত্রই জানেন, সমাজে পুরুষের ভূমিকা কতটুকু। এমন কোনো দিন খুঁজে পাওয়া মুশকিল, যে দিনের পত্রিকায় খুন-মারামারি, নারী নির্যাতন বা ধর্ষণের মতো কোনো খবর থাকে না। খুন-খারাবি, সন্ত্রাস-মাদক সেবনের মতো আত্মঘাতী কর্মকাণ্ডের কথা না হয় না-ই বললাম। বর্তমানে নারীদের প্রতি কিছু পুরুষের যে হিংস্রতা লক্ষণীয়, তাতে নিজেকে সভ্য সমাজের একজন ভাবতে কষ্ট হয়। রকমারি কারণে রকমারি ধরনের ধর্ষণ। প্রেমে প্রত্যাখ্যাত হয়ে, বিয়ের প্রস্তাবে রাজি না হওয়ায়, সম্পত্তি দখলের প্রয়োজনে, নিজের ক্ষমতার দাপট দেখাতে প্রভৃতি কারণে প্রতিদিন ধর্ষিত বা গণধর্ষিত হতে হচ্ছে কোনো না কোনো নারীকে। গরিব কৃষক বা মজুরের সুন্দরী কন্যার পরিণতিই বোধ করি ধর্ষিত হয়ে মৃত্যুবরণ অথবা আত্মহত্যা করা। সামাজিক বা রাজনৈতিকভাবে প্রভাবশালী মহলের কোনো সদস্য, কিংবা তাঁদের সাঙ্গপাঙ্গরা নিজের শক্তির মহড়া দিতে কোনো কারণ ছাড়াই যৌন হয়রানিসহ হত্যার মতো ঘটনা ঘটাচ্ছেন অহরহ। বখাটে ছেলেদের প্রেমের প্রস্তাব বা কোনো কুপ্রস্তাবে সাড়া দেওয়া যেন বাধ্যতামূলক। একটা মেয়েকে আজও আমরা মানুষ ভাবতে পারি না। এর জন্য কাউকে কৈফিয়ত দিতে হয় না, দ্বিতীয়বার ভাবারও প্রয়োজন হয় না।
ধর্মের অপব্যাখ্যা দিয়ে ফতোয়া দেওয়া নারী নির্যাতনের একটা বড় হাতিয়ার। নিরপরাধ একটা মেয়েকে ধর্ষিত হতে হয়, ধর্ষিত হওয়ার অপরাধে তথাকথিত বিচারের নামে প্রহসনে দোররা খেতে হয় এবং সবশেষে মৃত্যুর পর মেয়েটিকেই দোষী দেখিয়ে মামলা এজাহারভুক্ত করা হয়। কী অদ্ভুত বিচার! কী অদ্ভুত ব্যবস্থা!
ইভ টিজিংয়ের প্রতিবাদ করতে গিয়ে চাপা রানীকে মোটরসাইকেলের চাপায় জীবন দিতে হয়। বিদ্যাশিক্ষার সর্বোচ্চ স্থান বিশ্ববিদ্যালয়গুলোতেও নারীশিক্ষকেরা অনেকাংশেই পুরুষ সহকর্মীর দ্বারা বৈষম্যের শিকার। পাঁচ-সাত বছরের কন্যাশিশু, গৃহপরিচারিকা, গৃহবধূ, এমনকি রাস্তার টোকানি পর্যন্ত কেউ-ই আমাদের লালসার বাইরে নয়। এসব কোন সভ্যতার ইঙ্গিত, আমার সঠিক জানা নেই। পুরুষসমাজের এত অধঃপতনে আমি বিব্রত-লজ্জিত-অনুতপ্ত। ইভ টিজিংয়ের প্রতিবাদ করতে গিয়ে আত্মদানকারী শিক্ষকের এই ত্যাগ কোনো দিনই ভোলার নয়। এ সমাজে এখনো অনেক কীর্তিমান পুরুষ আছেন, যাঁদের জন্য আমরা এখনো টিকে আছি। কিন্তু বর্তমান পুরুষসমাজের কিছু অংশের চরম অধঃপতনের দায় সমগ্র পুরুষসমাজের ওপর কোনো না কোনোভাবে বর্তায়। এ দায় কোনোভাবেই এড়ানোর নয়।
এম জাবলুল তারেক, কৃষিবিদ প্রেসিডেন্ট অ্যাওয়ার্ডপ্রাপ্ত রোভার স্কাউট।
রবীন্দ্রনাথের নাম
শতাধিক বছর ধরে বাংলা ভাষা, সাহিত্য ও সংস্কৃতির প্রায় অবিতর্কিতরূপে শ্রেষ্ঠ পুরুষ রবীন্দ্রনাথ। সাহিত্যের গুরুত্বপূর্ণ সব শাখায় তাঁর বিপুল সৃষ্টিকর্ম আমাদের বিমুগ্ধ করেছে। আর এ জন্যই সমগ্র বাংলাভাষী অঞ্চলে তিনি সবচেয়ে আলোচিত।
লাখো কোটি মানুষ তাদের অনানুষ্ঠানিক-আনুষ্ঠানিক আলাপচারিতায় এবং লেখনীতে তাঁকে স্মরণ করে। যেসব নামে সচরাচর তিনি উদ্ধৃত হন সেগুলো হলো ‘রবীন্দ্রনাথ ঠাকুর’, ‘রবীন্দ্রনাথ’, ‘রবিঠাকুর’, ‘রবিবাবু’, ‘রবীন্দ্রবাবু’, ‘বিশ্বকবি’, ‘কবিগুরু’, ‘গুরুদেব’ প্রভৃতি। এর যেকোনোটি উচ্চারণেই তাঁর প্রতি কোনোরূপ অশ্রদ্ধা প্রকাশ পায় না।
ঈদের পরদিন এক বেসরকারি টিভি চ্যানেলের কোনো এক অনুষ্ঠানের আলাপচারিতায় দেখা গেল এক চলচ্চিত্র এবং নাট্য নির্মাতাকে। উপস্থাপক কর্তৃক তাঁর সৃষ্ট চরিত্রের সংলাপ নিয়ে প্রশ্ন করাতে তাঁর মুখে উদ্ধৃত হয় রবীন্দ্রনাথের নাম। তখন তিনি রবীন্দ্রনাথকে নির্দেশ করতে উল্লিখিত কোনো শব্দ বা শব্দযুগল ব্যবহার করেননি, ব্যবহার করেছেন ‘শ্রীযুক্ত বাবু রবীন্দ্রনাথ ঠাকুর সাহেব’। আমার এ ৫০ ছুঁই ছুঁই জীবনে কখনো কারও লেখায় বা কণ্ঠে রবীন্দ্রনাথকে এভাবে অভিহিত হতে দেখিওনি, শুনিওনি। তাঁর নামের এমন কিম্ভূত উচ্চারণ শুনে যুগপৎ বিস্মিত ও হতভম্ব হয়েছি। এটি আমাদের অনেকের কাছেই অশোভন লাগার কারণরয়েছে।
কাউকে আমাদের অপছন্দ হতে পারে, তাই বলে কি উচিত, তাঁর নামের অশোভন উপস্থাপন করা? তাঁর পক্ষাবলম্বন করে কেউ প্রতিযুক্তি উপস্থাপন করতে পারেন যে রবীন্দ্রনাথের নামের এমন উপস্থাপন অশোভন নয়। আমার এবং আমার মতো অনেকেরই তা মনে হয়নি। মনে রাখা ভালো যে আমাদের অতি সম্মানজনক জাতীয় সংগীতের রচয়িতাও রবীন্দ্রনাথই।
ড. সাখাওয়াৎ আনসারী
অধ্যাপক, ভাষাবিজ্ঞান বিভাগ, ঢাকা বিশ্ববিদ্যালয়।
সোসাইটির রাস্তা
আমরা যারা মোহাম্মদপুর হাউজিং সোসাইটিতে বসবাস করি, তারা জানি রাস্তাঘাটে বিড়ম্বনা কাকে বলে। শিয়া মসজিদ থেকে যে রাস্তাটা দিয়ে হাউজিং সোসাইটিতে ঢুকতে হয়, সে রাস্তায় কবে যে খোঁড়াখুঁড়ি শুরু হয়েছিল, তা ভুলে গেছি। এখন খোঁড়াখুঁড়ি নেই, কিন্তু ভাঙাচোরা রাস্তাটি স্বমহিমায় নিজের মাহাত্ম্য বর্ণনা করছে।
গাড়িতে চলুন কি রিকশায়, সিএনজিচালিত অটোরিকশায় চলুন কি ট্যাক্সিতে, সোসাইটির রাস্তা দিয়ে চলতে গেলেই বুঝতে পারবেন, কত ধানে কত চাল। মাঝে মাঝে মনে হয়, সমুদ্রের ঢেউয়ের ওপর দিয়ে চলছি। দুলুনিতে ঘুম এসে গেলেও মাঝে মাঝে গভীর গর্তে পড়ে যখন জান বেরিয়ে যাওয়ার অবস্থা হয়, তখনই বোঝা যায়, এটা সমুদ্রবিলাস নয়, মোহাম্মদপুর হাউজিং সোসাইটির রাস্তা।
আমাদের এলাকাটা প্রতিমন্ত্রী জাহাঙ্গীর কবির নানকের নির্বাচনী এলাকা। নির্বাচনের আগে একবার মিছিলে তাঁকে দেখেছিলাম। বিশাল এক মিছিলে নেতৃত্ব দিচ্ছিলেন তিনি। নির্বাচিত হওয়ার পর আমরা ভাবতে বসেছি, এলাকার উন্নয়নের অনেক কথাই তো শুনেছিলাম তাঁর মুখে। আরও অবাক করা কথা, মাঝে মাঝেই মোহাম্মদপুরের বিভিন্ন মোড়ে জাহাঙ্গীর কবির নানকের উন্নয়নের তথ্যসহ ফেস্টুন দেখা যায়।
আসলে এলাকার কী কী উন্নয়ন হচ্ছে, তা নিজেরাই আমরা বুঝতে পারছি না। আমরা কেবল দেখছি, ভাঙা রাস্তা দিয়ে চলতে চলতে আমাদের প্রাণ বেরিয়ে যাচ্ছে। বড় বড় গর্তগুলো কি কারণে কে জানে, মাঝে মাঝে ইটের টুকরো এনে বন্ধ করে দেওয়া হয়। কিছুদিনের মধ্যেই আবার সেই গর্ত ফিরে আসে। রোলার দিয়ে ইট বসিয়ে দিলেই কি নিশ্চিন্ত মনে ইটেরা বসে থাকবে জায়গামতো? আসলে মোহাম্মদপুর হাউজিং সোসাইটির রাস্তাগুলোর দিকে উন্নয়নের রাজনীতি নিয়ে ব্যস্ত মানুষদের কোনো নজর নেই। আমার ছোট্ট একটা ইচ্ছে আছে, সেটা মন্ত্রী মহোদয়কে জানাই। তিনি কি দয়া করে একদিন রিকশা বা অটোরিকশায় আমাদের এলাকাটা পরিদর্শন করতে আসবেন? একদিনেই তিনি গর্তে ওঠা-পড়া নিয়ে যে অভিজ্ঞতা অর্জন করবেন, তাতে নতুন করে উন্নয়নের অর্থ তিনি হূদয়ঙ্গম করবেন।
আমি নিশ্চিত, এ রকম অভিজ্ঞতা হওয়ার পর তিনি যথাযথ কর্তৃপক্ষকে বাধ্য করবেন রাস্তা ঠিক করার ব্যবস্থা করতে। আহ! যদি সত্যিই আমাদের রাস্তাগুলো চলাচলের উপযোগী হতো!
তানভীর হোসেন
মোহাম্মদপুর হাউজিং সোসাইটির বাসিন্দা, মোহাম্মদপুর
ওয়াঙ্গারি মাথাই
১ অক্টোবর প্রথম আলোয় প্রকাশিত ফরিদা আখতারের লেখায় জানতে পারলাম, কেনিয়ার প্রখ্যাত পরিবেশবিদ ও নারী আন্দোলনের কর্মী ওয়াঙ্গারি মাথাইয়ের অনেক না-জানা কথা। যিনি পিএইচডি ডিগ্রি নিয়ে অধ্যাপনার পাশাপাশি গ্রামীণ নারীদের জীবন-জীবিকার জন্য গাছ লাগানো, পানির ব্যবস্থাসহ অন্যান্য সামাজিক কাজ করেছেন। গাছ লাগিয়ে দূর করেছেন সে দেশের মরুময়তা। পরিবেশ রক্ষার মাধ্যমে শান্তি প্রতিষ্ঠায় অবদানের জন্য তিনি পেয়েছেন নোবেল পুরস্কার। আমরা কি এই বৃক্ষমাতা ওয়াঙ্গারি মাথাইয়ের কর্ম থেকে কিছু শিখতে পারি না? ভাদ্র-আশ্বিন মাসে আমরা পাকা তাল দেখতে পাই। অথচ তালগাছটি শহর তো বটেই, গ্রামেও যে পরিমাণ থাকার কথা, তা নেই। শহরগুলোতে শোভাবর্ধনের জন্য লাগানো হয় বিদেশি পামগাছ। অথচ তালগাছ যেমন শক্তিশালী, তেমনি রয়েছে এর প্রচুর গুণ। ঢাকাসহ সব শহরের সড়কদ্বীপে যদি একটা বড় গাছ থাকে—তালগাছ অথবা দেশি বট, বকুল, কদম ইত্যাদি, যা পাখিদের জন্য উপযোগী—তাতে সৌন্দর্য আর পরিবেশ দুই-ই রক্ষা পাবে। যেকোনো বড় গাছের নিচে ভাস্কর্য, পানির ফোয়ারা, বিজ্ঞাপনের বিলবোর্ড, মৌসুমি ফুলের গাছসহ সবই করা যেতে পারে।
নূরজাহান আহেমদ
যশোর।
প্রান্তিক চিকিৎসক
একটি বাস্তব অভিজ্ঞতা ভাগাভাগি করছি। কয়েক বছর ধরে আমার আম্মু ছোটখাটো বিভিন্ন অসুখে ভুগছেন। এর জন্য জেলা সদরে প্রতি মাসেই তিনি কোনো না কোনো চিকিৎসকের শরণাপন্ন হতেন। নানা রকম পরীক্ষার মাধ্যমে চিকিৎসকেরা রোগ শনাক্তে ব্যর্থ হলেও নিয়মিত ওষুধ সেবন করতেন তিনি। অবশেষে ঢাকা মেডিকেল কলেজের এক চিকিৎসকের পর্যবেক্ষণে গত সপ্তাহে সঠিক রোগটি চিহ্নিত হয়।
শুধু চিকিৎসাই নয়, আগের চিকিৎসকের ব্যবস্থাপত্র দেখে অনেকটা অবাক হতে হলো আমাকে। ব্যবস্থাপত্রে চিকিৎসকের উল্লিখিত বিশেষণগুলোতেই তাঁর মিথ্যার বিষয়টি স্পষ্ট হয়ে ওঠে। বিদেশি ডিগ্রির কথা সেখানে উল্লেখ করলেও অত্যন্ত সুচারুরূপে এড়িয়ে যান কোন বিষয়ে তিনি তা অর্জন করলেন, সে বিষয়টি। রোগীদের আকৃষ্ট করতে অসম্পূর্ণ এসব অর্জন ফলাও করে উল্লেখ করাটা আমাদের দেশের চিকিৎসকসমাজের জন্য লজ্জাকর নয় কি?
এ দেশের চিকিৎসাব্যবস্থার মূলে যে সমস্যাটি আজ প্রকট রূপ ধারণ করেছে, তা হলো প্রান্তিক পর্যায়ের চিকিৎসকদের কাজের প্রতি অশ্রদ্ধা এবং নিজেদের কৃত্রিমভাবে বিশেষায়িত করে উপস্থাপন করা। চিকিৎসকদের নির্ধারিত হাসপাতাল রেখে হাসপাতালের বাইরের ওষুধের দোকান, জেলা সদর থেকে বিভাগের হাসপাতালে গিয়ে খণ্ডকালীন রোগী দেখা—এসব এখন অহরহ ঘটছে। আর এসব অবহেলায় বলির পাঁঠা হচ্ছে গ্রামের সহজ-সরল মানুষ। পথের সন্ধান না পেয়ে সমাপ্তিলগ্নে জটিল রোগ দেহে বাসা বাঁধলে তারা বাধ্য হয় শহরমুখী হতে।
বাণিজ্যিক চিন্তা থেকে মুক্ত হয়ে নিজেকে সঠিকভাবে পরিবেশনের মাধ্যমে আর্তমানবতার সেবায় কাজ করার মানসিকতা যাতে চিকিৎসকদের মধ্যে তৈরি হয়, সে জন্য তাঁদের দৃষ্টি আকর্ষণ করছি।
নাজমুজ্জামান নোমান
শিক্ষার্থী, জাহাঙ্গীরনগর বিশ্ববিদ্যালয়।
গবেষণাবৃত্তি
দেশের উন্নয়ন ও সমৃদ্ধির জন্য গবেষণাকর্ম উৎসাহিত করা অতীব জরুরি। প্রধানমন্ত্রীও এ বিষয়ে গুরুত্ব আরোপ করে বিভিন্ন সময় বক্তব্য দিয়েছেন। অথচ সম্প্রতি প্রধানমন্ত্রীর গবেষণা ও উচ্চ সহায়তা তহবিল থেকে পিএইচডি ডিগ্রি অর্জনের জন্য ভর্তি হওয়া বা ভর্তির নিশ্চয়তা পাওয়া শিক্ষার্থীদের মাসে ১০ হাজার টাকা হারে বৃত্তির জন্য আবেদন আহ্বান করা হয়েছে।
শিক্ষার সব স্তরে প্রথম শ্রেণী পাওয়া একজন প্রকৃত মেধাবী শিক্ষার্থী তাঁর উপযুক্ত চাকরিতে মাসে ৩০ হাজার টাকা উপার্জনের মায়া ছেড়ে ১০ হাজার টাকার গবেষণাকর্মে উৎসাহী হবেন কি? প্রধানমন্ত্রীর কার্যালয়ের সংশ্লিষ্ট ব্যক্তিদের বিষয়টি ভেবে দেখার অনুরোধ করছি।
মাহবুব ইলাহী
আজিমপুর, ঢাকা।
ভাষা ও সংস্কৃতি রক্ষা
গত ২০ সেপ্টেম্বর ২০১১ প্রথম আলোয় প্রকাশিত আনিসুল হক স্যারের নিয়মিত কলাম ‘অরণ্যে রোদন’-এর শিরোনাম ছিল ‘আসুন, ভারতকে এই একটা ক্ষেত্রে অনুসরণ করি’। এ ধরনের সময়োপযোগী কলাম উপহার দেওয়ার জন্য স্যারকে ধন্যবাদ জানাই। যে বাঙালি জাতি রক্ত দিয়ে বাংলা ভাষা নিজেদের করেছিল, আজ আমরা সেই বাঙালির টাকা খরচ করে হিন্দি ভাষা শিখছি। হিন্দি চ্যানেলগুলো কীভাবে প্রভাব বিস্তার করছে, তা এ থেকে বোঝা যায়। আমাদের বাংলা ভাষা যারা রক্ষা করবে, সেই শিশুরা, যাদের অনেকের ইংরেজি মাধ্যমে পড়ার কারণে বাংলা ভাষার প্রতি অনীহা রয়েছে, কিন্তু আধো আধো বুলিতে হিন্দি বলতে তারা স্বাচ্ছন্দ্যবোধ করছে। ফলে আমরা হারাতে বসেছি আমাদের নিজস্ব সংস্কৃতি। রেডিওগুলোয় এখন কথাবন্ধুরা বাংলিশের (বাংলা + ইংরেজি) পাশাপাশি হিংলিশ (হিন্দি + ইংরেজি) বলা শুরু করেছে। তাই যথাযথ কর্তৃপক্ষের কাছে আবেদন, হিন্দি চ্যানেলগুলো বন্ধ রাখুন, বাংলা ভাষা ও সংস্কৃৃতি রক্ষা করুন।
মো. মোশারফ হোসেন ভূঁঞা
শিক্ষার্থী, চট্টগ্রাম বিশ্ববিদ্যালয়
এলপি গ্যাসের সংকট
জ্বালানি তেলের দাম বাড়ার সঙ্গে সঙ্গে রাজশাহীতে এলপি গ্যাসের সংকট সৃষ্টি হয়েছে। এ সংকট কৃত্রিমভাবে সৃষ্টি করা হচ্ছে। বাজারে এক সপ্তাহ ধরে গ্যাস সিলিন্ডারের সংকট দেখা যাচ্ছে। এলপি গ্যাসের বাজার নিয়ন্ত্রণ এবং তা সহজলভ্য করার জন্য সরকারের নানা উদ্যোগের কথা শোনা গেলেও বাস্তবে কিছুই পরিলক্ষিত হচ্ছে না; বরং বাড়ছে সিলিন্ডারের দাম। অনেক সময় টাকা দিয়েও গ্যাস মিলছে না। এ অবস্থায় অস্থিরতার সৃষ্টি হয়েছে রাজশাহীর বাজারে। গ্যাসের দফায় দফায় মূল্যবৃদ্ধিতে ভোক্তারা বিপাকে পড়েছে। জ্বালানি ব্যয়সংকুলান করতে গিয়ে হিমশিম খাচ্ছে মানুষ। সরকার গৃহস্থালি ও বাণিজ্যিক প্রতিষ্ঠানে এলপি গ্যাসের ব্যবহার উৎসাহিত করতে এর দাম কমানো ও সহজলভ্য করতে উদ্যোগ নেওয়ার কথা বললেও তার বাস্তবায়ন নেই। দেশে এলপি গ্যাসের চাহিদার তুলনায় সরবরাহ কম। এ সুযোগে ব্যবসায়ীরা খেয়ালখুশিমতো গ্যাসের দাম বাড়াচ্ছেন। এ অবস্থায় বাজারে যাতে গ্যাসের কৃত্রিম সংকট সৃষ্টি করা না হয় এবং গ্যাসের মূল্য কমানো ও তা সহজলভ্য করার যথাযথ ব্যবস্থা নিতে সরকারকে এগিয়ে আসতে হবে।
জাহেদুর রহমান ইকবাল
তাহেরপুর পৌরসভা
বাগমারা, রাজশাহী।
উদ্যান সংস্কার
ঢাকা নগরের ব্যস্ততম এলাকা ফার্মগেট। এখানে রয়েছে সরকারি-বেসরকারি অসংখ্য প্রতিষ্ঠান। ঐতিহ্যবাহী অনেক স্কুল-কলেজও এখানে অবস্থিত। ছড়িয়ে-ছিটিয়ে রয়েছে অসংখ্য কোচিং সেন্টার ও ব্যবসায়িক প্রতিষ্ঠান। সকাল থেকেই নানা পেশার মানুষের আনাগোনায় মুখরিত হয় ফার্মগেট।
এখানে তেজগাঁও কলেজের উল্টো দিকে রয়েছে একটি ছোট্ট উদ্যান; কর্মচঞ্চল মানুষের একটু বিশ্রামের স্থান। কিন্তু এ উদ্যানে নেই বিশ্রামের কোনো উপযুক্ত পরিবেশ। উদ্যানের চারপাশেই অনেকেই প্রকাশ্যে প্রস্রাব-পায়খানা করছে। এর গেটগুলো বেশির ভাগ সময়ই বন্ধ থাকে। এর ভেতরে নেই কোনো ছায়াঘেরা পরিবেশ। গাছগাছালি যা আছে তারও পরিচর্যা করা হয় না। এখানে জায়গা করে নিয়েছে অসংখ্য ভাসমান মানুষ, যাদের বেশির ভাগই হকার, ভিক্ষুক ও মাদকসেবী। সন্ধ্যা হলেই এখানে চলে অনেক অনৈতিক কর্মকাণ্ড। ফলে এখানে অনেকেই ঢুকতে চায় না। কর্তৃপক্ষের কাছে আবেদন, এ উদ্যানটির সংস্কারমূলক কাজ করে জনসাধারণের ব্যবহার উপযোগী করে তোলা হোক।
অনিমা ডি কস্তা
মণিপুরীপাড়া, ঢাকা।
চাকরির বাজার
বাংলাদেশে প্রায় প্রতি ক্ষেত্রে দুর্নীতি বিরাজমান। তার মধ্যে চাকরির দুর্নীতি সীমানা ছাড়িয়া গেছে। দরিদ্র কৃষক, অসহায় দুস্থ ব্যক্তিরা তাদের ছেলেমেয়ে লেখাপড়া শেখান, যাতে একটা চাকরি পায়। তাদের চোখেমুখে একটিই স্বপ্ন, যাতে তাদের দুঃখ-দুর্দশা ঘোচে। কিন্তু বর্তমানে বাংলাদেশে চাকরি শব্দের অর্থ হচ্ছে চার-পাঁচ লাখ টাকা ঘুষ। দরিদ্র ব্যক্তির পক্ষে চার-পাঁচ লাখ টাকা ঘুষ দেওয়া সম্ভব হয় না বলে তাদের চাকরিও হয় না। ছেলেমেয়েদের পেছনে যে টাকা তারা খরচ করে, তাতে তারা আরও দরিদ্র হয়ে পড়ে। বাংলাদেশ সরকার ২০২১ সালকে দারিদ্র্যমুক্ত সাল হিসেবে যে আশা ব্যক্ত করেছে, তা কখনো পূরণ হবে না, যদি না চাকরির বাজারে দুর্নীতি বন্ধ করা হয়। সুতরাং চাকরির বাজারের দুর্নীতি বন্ধ করে শিক্ষার মূল্যবৃদ্ধি করুন। বাংলাদেশকে দারিদ্র্যমুক্ত দেশ হিসেবে গঠন করতে হলে চাকরির বাজারে দুর্নীতি বন্ধ করতেই হবে।
অতএব, চাকরির বাজারে দুর্নীতি বন্ধের জন্য ঊর্ধ্বতন কর্তৃপক্ষের প্রতি দৃষ্টি আকর্ষণ করছি।
মো. রবিউল ইসলাম
টাঙ্গাইল।
বিশেষ বিসিএস
সরকারি সিদ্ধান্তের পরিপ্রেক্ষিতে পিএসসি কর্তৃক অচিরেই ‘টেকনিক্যাল ক্যাডার’-এ বিশেষ বিসিএসের মাধ্যমে ‘মুক্তিযোদ্ধা সন্তান কোটা’র শূন্যপদ পূরণের জন্য বিজ্ঞপ্তি প্রকাশের আয়োজন করছে সরকার।
দেখা গেছে, বিশেষ বিসিএসের নামে সংক্ষিপ্ত পরীক্ষার মাধ্যমে একসঙ্গে কোনো কোনো ক্যাডারে বিপুলসংখ্যক নিয়োগদান করায় মেধার যথাযথ মান বজায় রাখা সম্ভব হয়নি। শুধু তাই নয়, একসঙ্গে বিপুলসংখ্যায় নিয়োগের ফলে তাদের প্রশিক্ষণ এবং ভবিষ্যতে উচ্চপদে পদোন্নতি ও পদায়নের ক্ষেত্রেও নানাবিধ জটিলতা সৃষ্টি হয়েছে। আর এর নেতিবাচক প্রভাব পরবর্তী দু-তিনটি সাধারণ ব্যাচের প্রার্থীদের ওপর পড়ায় ক্ষোভ ও হতাশার সৃষ্টি হয়, যা কোনোভাবেই কাম্য নয়।
এমনিতেই আমাদের দেশে সরকারি চাকরিতে প্রবেশের ক্ষেত্রে বিভিন্ন ধরনের কোটা প্রথার মারপ্যাঁচে প্রকৃত মেধাবীদের চেয়ে তুলনামূলক কম মেধাবীদের মধ্য থেকে অনেকের চাকরি লাভের সুযোগ ঘটে। তাই জনপ্রশাসনে নিয়োগের ক্ষেত্রে ‘বিশেষ বিসিএস’-এর সংস্কৃতি যত দূর সম্ভব পরিহারে সচেষ্ট থাকা বাঞ্ছনীয়।
শাহীদুল আযম
মিরপুর, ঢাকা।
শব্দসন্ত্রাস
কাজের তাগিদে প্রতিদিন রাজধানীর বিভিন্ন এলাকায় যেতে হয়। আর এ সময় রাস্তায় যানজটের সঙ্গে আরেকটি বিরক্তিকর বিষয় খেয়াল করি; এটি হচ্ছে তীব্র হর্ন। বিষয়টি নিয়ে কম কথা হয়নি। তত্ত্বাবধায়ক সরকারের সময় বেশ কয়েকটি রাস্তায় হর্ন বাজানো বন্ধ করা হয়েছিল। যদিও সে আইন অনেকেই মানেনি। তবু একটি আইন ছিল। মাঝেমধ্যে নিষিদ্ধ এলাকায় হর্ন বাজানোর কারণে কিছু গাড়ির বিরুদ্ধে মামলাও করত পুলিশ। কিন্তু বর্তমানে সে রকম কিছু আর লক্ষ করছি না। প্রতিটি সড়কে এমনকি গলির ভেতরেও সব গাড়ির চালক ইচ্ছেমতো তীব্র হর্ন বাজিয়ে থাকেন। অনেক সময় দেখা যায় যে অপ্রয়োজনে চালকেরা হর্ন বাজান।
এ ক্ষেত্রে চালকদের সচেতন করা ছাড়া আর কোনো উপায় নেই। হর্নের শব্দে মানুষের কানের যে কত মারাত্মক ক্ষতি হয়, সে সম্পর্কে গাড়িচালকদের সচেতন করা দরকার। চালকেরা বেশির ভাগ ক্ষেত্রেই উচ্চশিক্ষিত নন। তাঁরা এসব বোঝেন না। কিন্তু গাড়িতে যারা বসে থাকে, তাদের বোঝা উচিত উচ্চ শব্দে হর্ন বাজালে সবারই ক্ষতি হয়। তাই গাড়ির যাত্রীরা একান্ত প্রয়োজন ছাড়া চালকদের হর্ন না বাজানোর জন্য উৎসাহিত করতে পারে। আর চালক ভাইদের প্রতিও অনুরোধ, আপনারা হর্ন বাজানোর সময় একটু চিন্তা করতে পারেন, আপনার সামনে যে রয়েছে, হর্নের শব্দে তার কষ্ট হচ্ছে বা কানের ক্ষতি হচ্ছে।
শামীম আহমেদ
জিগাতলা, ঢাকা।
ভর্তি পরীক্ষা
বিজ্ঞান বিভাগ থেকে পাস করা শিক্ষার্থীর একটা বড় অংশ মূলত উচ্চশিক্ষার ক্ষেত্রে বিজ্ঞান ও প্রকৌশল শিক্ষাকেই অগ্রাধিকার দিয়ে থাকে। আর এ লক্ষ্যে ভর্তির জন্য তাদের বিভিন্ন বিজ্ঞান ও প্রকৌশল বিশ্ববিদ্যালয়ে ভর্তি পরীক্ষায় অংশগ্রহণ করতে হয়। কারণ, বর্তমান প্রতিযোগিতামূলক পরিস্থিতিতে যেখানে ভর্তি-ইচ্ছুক ছাত্রছাত্রীর সংখ্যা অনেক বেশি অথচ আসনসংখ্যা অত্যন্ত সীমিত, সেখানে বিভিন্ন বিশ্ববিদ্যালয়ে ভর্তি পরীক্ষা দিয়ে ছাত্রছাত্রীদের ভাগ্যের অন্বেষণ করতে হয়। কিন্তু সম্প্রতি আমরা পত্রিকার মাধ্যমে জানতে পেরেছি, খুলনা প্রকৌশল ও প্রযুক্তি বিশ্ববিদ্যালয়ের ভর্তি পরীক্ষার তারিখ ২৯ অক্টোবর। আবার শাহজালাল বিজ্ঞান ও প্রযুক্তি বিশ্ববিদ্যালয়ের ভর্তি পরীক্ষার তারিখও ২৯ অক্টোবর। দুটি প্রযুক্তি বিশ্ববিদ্যালয়ে একই তারিখে ভর্তি পরীক্ষা অনুষ্ঠিত হওয়ার ফলে অনেক শিক্ষার্থীর একান্ত ইচ্ছা থাকা সত্ত্বেও বাধ্য হয়ে যেকোনো একটিতে অংশগ্রহণ থেকে বিরত থাকতে হচ্ছে।
এ ব্যাপারে সংশ্লিষ্ট কর্তৃপক্ষের সদয় দৃষ্টি আকর্ষণ করছি।
মো. আজমল হোসেন, ঢাকা।
জ্বালানির জ্বালা
নিম্নবিত্ত ও মধ্যবিত্তের জীবনযাত্রার বাস্তব অবস্থার কথা বিবেচনা না করে পাঁচ মাসের ব্যবধানে সব ধরনের জ্বালানি তেলের দাম প্রতি লিটারে পাঁচ টাকা করে বৃদ্ধি করা হলো। সরকার কি জানে, এর সঙ্গে খাপ খাওয়াতে পারবে কি না জনগণ? পাঁচ মাস আগের বর্ধিত দামের সঙ্গেই এখনো পেরে উঠছি না আমরা। নিম্নবিত্ত ও মধ্যবিত্তের মানুষ ন্যূনতম অধিকার খাদ্য ও বস্ত্রের তাগিদে যুদ্ধ করছে। এর ওপর নতুন করে এই মূল্যবৃদ্ধি দেখে মনে হচ্ছে সরকার আমাদের ওপর দ্রব্যমূল্যের আণবিক বোমা নিক্ষেপ করল। এর মাধ্যমে সরকার আমাদের সত্তর-আশির দশকের কঠিন পরিস্থিতির দিকে ঠেলে দিচ্ছে কি?
ইংল্যান্ডের প্রখ্যাত অর্থনীতিবিদ টমাস ম্যালথাসের সূত্র অনুসারে জনসংখ্যা বৃদ্ধি পায় জ্যামিতিক হারে, দ্রব্যমূল্য বৃদ্ধির বর্তমান অবস্থা পর্যালোচনা করে আমরা বলতে পারি, দ্রব্যমূল্য বৃদ্ধি পাচ্ছে জ্যামিতিক হারে, যেমন ১, ২, ৪, ৮... এভাবে, আর মানুষের আয় বৃদ্ধি পাচ্ছে গাণিতিক হারে, যেমন ১, ২, ৩, ৪... প্রভৃতি।
বর্তমান সরকারের আচরণ দেখে মনে হচ্ছে আমরা কোনো ঔপনিবেশিক পরাধীন রাষ্ট্রে বসবাস করছি। অথচ কথা ছিল আমরা নিজেদের মতো করে দেশ পরিচালনা করব বিশ্বের বুকে মাথা উঁচু করে দাঁড়ানোর জন্য। শুধু অন্ন ও বস্ত্রের জন্য নয়। অথচ এই প্রাথমিক চাহিদাই মেটাতে পারছে না মানুষ। কোটি প্রাণের এই আশাকে পুঁজি করে হ্যামিলনের বাঁশিওয়ালার মতো ‘ডিজিটাল বাংলাদেশ’, ‘ভিশন-২০২১’-এর নামে সরকার আমাদের কোন পথে নিয়ে যাচ্ছে? আমরা সেখানে গিয়ে বেঁচে থাকার ন্যূনতম উপাদান খাদ্য ও বস্ত্র পাব কি?
যে ঋণ জনদুর্ভোগ বৃদ্ধি করে সে ঋণ সরকারকে কেন নিতে হবে? দ্রব্যমূল্য বৃদ্ধি করে যদি বাজেট ঘাটতি মেটাতে হয়, এরূপ বাজেট কেন ঘোষণা করা হবে? চারপাশে বিএ, এমএ পাস করা লাখ লাখ বেকার যুবককে অনর্থক ঘুরে বেড়াতে দেখি। কখনো শুনতে পেলাম না যে এসব বেকার যুবকের কর্মসংস্থানের জন্য সরকার বিদেশি ঋণ নিচ্ছে বা বাজেট ঘাটতি হয়েছে?
অর্থনীতির বইগুলোতে পড়েছি অভাবের বৈশিষ্ট্য হলো—অভাব অফুরন্ত, বিশেষ অভাব পূরণীয়, অভাব প্রতিযোগিতামূলক, অভাব পরিপূরক এবং অভাব পৌনঃপুনিক। লাগামহীন বেপরোয়া দ্রব্যমূল্য বৃদ্ধির ভিত্তিতে আমরা অভাবের বৈশিষ্ট্যগুলোকে এভাবে প্রকাশ করতে পারি যে অভাব সীমিত, বিশেষ অভাব অপূরণীয়, অভাব অপ্রতিযোগিতামূলক, অভাব সম্পূরক, অভাব মর্মস্পর্শী ও অচিন্তনীয়।
পরিশেষে দেশবাসীর পক্ষ থেকে বর্তমান সরকারের কাছে আমরা আশা করছি, দেশের হতদরিদ্র, দরিদ্র, নিম্নবিত্ত ও মধ্যবিত্ত জনগণের দুরবস্থার কথা বিবেচনা করে দ্রব্যমূল্যের পাগলা ঘোড়ার লাগাম একটি নির্দিষ্ট সুষম স্থানে বেঁধে রাখার পদক্ষেপ নেবে। জনগণের আয় বৃদ্ধির পথ এবং বেকারদের কর্মসংস্থান সৃষ্টি করা হবে—সরকারের কাছে দেশবাসী এটাই প্রত্যাশা করে।
মো. তাওফিকুর রহমান
শিক্ষার্থী, ইসলামিক স্টাডিজ বিভাগ
রাজশাহী বিশ্ববিদ্যালয়, রাজশাহী।
রাজশাহীতে...
সব সরকারের আমলেই রাজশাহী কমবেশি অবহেলিত, বঞ্চিত হয়েছে। বিভাগীয় শহর হওয়া সত্ত্বেও তেমন উন্নয়ন হয়নি রাজশাহীর। উত্তরবঙ্গের প্রধান শহর হওয়ায় মূলত এ অঞ্চলের জনসাধারণ চিকিৎসাসেবা নিতে রাজশাহীতেই আসেন। হূদেরাগে আক্রান্ত রোগীও দিন দিন বেড়েই চলছে। এমনিতে এই রোগের চিকিৎসা ব্যয়বহুল, তার ওপর রাজধানী ছাড়াও দেশের বাইরে যেতে ভুক্তভোগীদের সর্বস্বান্ত হতে হয়। তাই রাজশাহীতে জরুরি ভিত্তিতে একটি হূদেরাগ ইনস্টিটিউট প্রতিষ্ঠা করা দরকার। সরকার ও স্বাস্থ্য মন্ত্রণালয় এই জরুরি বিষয়ে দৃষ্টিপাত করবে কি?
জাহেদুর রহমান
তাহেরপুর পৌরসভা, বাগমারা, রাজশাহী।
পাবনা পৌরসভা
পাবনা দেশের অন্যতম পুরোনো জেলা শহর। ১৮৭৬ সালে পাবনা পৌরসভার যাত্রা শুরু। আর কয়েক বছর পরই পাবনা পৌরসভার ১৫০তম বর্ষপূর্তি উৎসবে মেতে উঠব আমরা পৌরবাসী। পাবনা আমাদের কাছে মায়ের মতো। কিন্তু আমরা যারা এই শহরে বাস করি, তারা জানি যে এই শহরে উন্নয়ন বলে তেমন কিছু হয়নি। বিশেষ করে, নাগরিক সুযোগ-সুবিধায় রয়েছে অনেক ঘাটতি। ১৩৬ বছরের এই পৌরসভায় তবে কি কিছুই নেই? আছে। আমাদের আছে এডওয়ার্ড কলেজ ও মানসিক হাসপাতাল। সাম্প্রতিক বছরে বিজ্ঞান ও প্রযুক্তি বিশ্ববিদ্যালয় আর মেডিকেল কলেজ স্থাপিত হয়েছে। আছে টেক্সটাইল ইঞ্জিনিয়ারিং কলেজ, অন্নদা গোবিন্দ পাবলিক লাইব্রেরি আর দেশের গৌরব স্কয়ার শিল্পপ্রতিষ্ঠান।
একটি বিশ্ববিদ্যালয় একটি জনপদের চেহারা পাল্টে দিতে পারে। কিন্তু বিশ্ববিদ্যালয়টি পৌরসভার সামান্য দূরে। বিশ্ববিদ্যালয়ের সঙ্গেই রয়েছে পাবনা ক্যাডেট কলেজ। সাম্প্রতিক বছরে শহরের আয়তন বেড়েই চলেছে। কিন্তু তা আসলে বাড়িঘরের নামে বস্তিরই সমার্থক। কোনো পরিকল্পনা ছাড়াই গড়ে উঠছে বাড়িঘর ও বিপণিবিতান। এক সড়কের এই শহরের প্রধানতম সড়ক আবদুল হামিদ রোডের দুই পাশের বেশির ভাগ জায়গা দখল করে মার্কেটসহ বিভিন্ন স্থাপনা নির্মাণ করা হয়েছে, হচ্ছে। মার্কেটের সামনের ড্রেনের ওপরে কিছু ইট সিমেন্টের পাটাতন জাতীয় কিছু বসিয়ে নাগরিকদের যাতায়াতের জন্য যে ফুটপাত করা হয়েছে তা ক্ষুদ্র ব্যবসায়ীদের দখলে চলে গেছে। নাগরিকদের হাঁটতে হয় রাস্তা দিয়ে, যার পুরোটাই থাকে রিকশার দখলে।
এই শহরের প্রায় তিন লাখ মানুষ এখন থেকে ভালো থাকতে চায়। তারা একটি উন্নত শহরে বাস করতে চায়। বিদ্যমান পৌরসভার অধীনে এই উন্নয়ন কতটুকু সম্ভব তা নিয়ে আমাদের অনেক সন্দেহ। কারণ পৌরসভার বাজেট আর সরকারি অনুদান দিয়ে নাগরিক চাহিদা পূরণ সম্ভব নয়। এ অবস্থায় আমাদের দাবি হচ্ছে, পাবনা পৌরসভাকে সিটি করপোরেশনে উন্নীত করা। সিটি করপোরেশন ছাড়া পাবনার উন্নয়নের সুযোগ একেবারেই কম বলে আমরা শহরবাসী মনে করি।
ফারুক হোসেন চৌধুরী
সময় ভবন, নারায়ণপুর, পাবনা
লবণশিল্প বাঁচান
বর্তমানে লবণশিল্পে দৈন্যদশা চলছে। দেশি-বিদেশি নানা চক্রান্তের কারণে এই শিল্পে এমন অবস্থা বিরাজ করছে। এ অবস্থা অব্যাহত থাকলে দেশীয় লবণশিল্প বিলুপ্তির আশঙ্কা রয়েছে। ফলে লবণের চাহিদা পূরণে দেশ বিদেশনির্ভর হয়ে পড়বে। উৎপাদিত লবণের ন্যায্য মূল্য না পেয়ে চাষিরা লবণ চাষে আগ্রহ হারিয়ে ফেলছেন। কক্সবাজার ও চট্টগ্রামের লবণচাষিরা এ পেশা ছেড়ে অন্য পেশায় চলে যাচ্ছেন। মাঠপর্যায়ে প্রতি মণ লবণ উৎপাদন করতে যেখানে ১১৩ টাকা ব্যয় হয়, সেখানে চাষিরা প্রতি মণ লবণ বিক্রি করে পাচ্ছেন ৬০ থেকে ৭০ টাকা। এভাবে লোকসান দিতে দিতে চাষিরা লবণ চাষের পেশা ছেড়ে দিতে বাধ্য হচ্ছেন। উপকূলীয় অঞ্চলের ৭২ হাজার একর জমিতে লবণ চাষ করে জীবিকা নির্বাহ করে কয়েক লাখ মানুষ। লবণ আমদানি অব্যাহত থাকায় কয়েক বছর ধরে উৎপাদিত লবণের ন্যায্য মূল্য পাওয়া থেকে বঞ্চিত হচ্ছেন লবণচাষিরা। তাই লবণ আমদানি না করে দেশীয় পণ্যের সর্বোচ্চ ব্যবহার নিশ্চিত করতে হবে। পাশাপাশি লবণশিল্পকে রক্ষার জন্য প্রয়োজনীয় কার্যকর পদক্ষেপ নিতে হবে।
জাহেদুর রহমান ইকবাল
তাহেরপুর পৌরসভা, বাগমারা, রাজশাহী।
আবার পলিথিন!
পলিথিন পরিবেশের জন্য কতটা মারাত্মক ক্ষতিকর দ্রব্য, তা আমরা সবাই জানি। ২০০২ সালের ১ জানুয়ারি বাংলাদেশে পলিথিন ব্যাগ নিষিদ্ধ করা হয়। পলিথিন ব্যাগ এমন একটি দ্রব্য, যা মাটির কার্যকারিতা ও উর্বরতা নষ্ট করে অচল করে দেয় পয়োনিষ্কাশন-ব্যবস্থা। কিন্তু আতঙ্কের বিষয় হলো, বর্তমানে পলিথিন ব্যাগের ব্যবহার ও উৎপাদন ব্যাপক হারে বৃদ্ধি পেয়েছে। কিছু অর্থলোভী অসাধু ব্যবসায়ী মুনাফার জন্য সরকারি নিয়মনীতির তোয়াক্কা না করে অবাধে পলিথিন ব্যাগ উৎপাদন ও বাজারজাত করছেন।
বাজারে পাটের ব্যাগের চেয়ে পলিথিন ব্যাগের দাম তুলনামূলকভাবে কম, যার পরিপ্রেক্ষিতে সাধারণ মানুষ পলিথিন ব্যাগের প্রতি ঝুঁকে পড়ছে। এমতাবস্থায় পলিথিন ব্যাগের উৎপাদন সম্পূর্ণভাবে বন্ধ করতে হবে। নতুবা আবার পলিথিন ব্যাগে সয়লাব হবে সমগ্র দেশ। তাই সরকারের কাছে আবেদন, পলিথিন ব্যাগ উৎপাদন বন্ধের জন্য দ্রুত কার্যকর ব্যবস্থা নেওয়া হোক পরিবেশের বিপর্যয় রক্ষায়।
মাহবুবুল হাসান
গাজীপুর।
বিচারক হত্যার পর
আজ ১৪ নভেম্বর। আমার জীবনের ভয়ংকরতম দিন। আজ থেকে ছয় বছর আগে এই দিনে আমার বাবা ঝালকাঠির সিনিয়র সহকারী জজ জগন্নাথ পাঁড়ে জঙ্গি সংগঠন জেএমবির বোমা হামলায় নিহত হন। তাঁর সঙ্গে নিহত হন সহকর্মী সহকারী জজ সোহেল আহমদ। আমার বয়স তখন আড়াই বছর।
সকাল সোয়া নয়টা তখন। জেএমবির জঙ্গিরা যে তাদের অফিসে যাওয়ার গাড়িটিতে বোমা পেতে রেখেছিল, জানতেন না বাবা বা সোহেল চাচ্চু। তাঁরা গাড়িতে ওঠার সঙ্গে সঙ্গে প্রচণ্ড শব্দে বিস্ফোরিত হয় বোমাটি। গাড়ির ছাদ উড়ে গিয়ে গাছের ডালে ঝুলে থাকে। সঙ্গে সঙ্গে উড়ে যায় আমাদের সাজানো সংসার। মুছে যায় আমার মায়ের কপালের সিঁদুর, হাতের শাঁখা।
জেএমবির মূল হোতাদের ফাঁসি হয়েছে। বাংলাভাই, শায়খ আবদুর রহমান নামের দুর্ধর্ষ নরপশুরা শাস্তি পেয়েছে। কিন্তু আমরা যারা (আমি, সোহেল চাচ্চুর ছেলে ইফতি ভাইয়া) প্রিয়তম পিতাকে হারিয়েছি, একটুও শান্তি পাইনি। যখন স্কুলে যাই, অন্য সবাই বাবাদের নিয়ে স্কুলে আসে দেখি, বাবার কাঁধে চেপে বাড়ি ফিরে যায় দেখি, তখন আমার খুব কষ্ট হয়। সেই কষ্টের কথা আমি কাউকে বোঝাতে পারব না। আমার মা যখন রাতে আমাকে জড়িয়ে ধরে খুব আদর করেন, তখন বুঝি, আমার কষ্টটা মা-ই শুধু বোঝেন।
মা আমাকে বলেন, অনেক বড় হতে হবে। বাবার মতো। কিন্তু আমার কিছু ভালো লাগে না। সারা দিন আমাকে একা একা কাটাতে হয়। ঘুম ভাঙলেই দেখি মা অফিসে যাওয়ার জন্য প্রস্তুত। বাবার মৃত্যুর পর মাকে সরকারের পক্ষ থেকে একটা চাকরি দেওয়া হয় বেসরকারি ব্যাংকে। সেখানে সকাল থেকে রাত পর্যন্ত তাঁকে প্রচণ্ড পরিশ্রম করতে হয়। (অনেক চেষ্টা করা হলেও তাঁকে আজ পর্যন্ত সরকার নিজে কোনো চাকরি দেয়নি।) রাতে যখন তিনি ফেরেন, তখন আমার ঘুমানোর পালা। আমার জন্য তিনি সময় দেবেন, নাকি আমার নিরাপদ ভবিষ্যতের জন্য তিনি লড়াই করবেন, আমি বুঝতে পারি না। বাবা বেঁচে থাকলে নিশ্চয়ই আমাকে এই যন্ত্রণা সহ্য করতে হতো না।
আমার পরম সৌভাগ্য, আমার দাদু মুকুল মুখার্জি, দিদা মন্দিরা মুখার্জি আমার সব আবদার মেটান। বাবার মৃত্যুর পর দাদুবাড়িই আমার ঠিকানা। আমার সব কষ্ট দূর করতে তাঁরা সবকিছু করেন। তবু বাবার অভাব আমার কিছুতেই মেটে না। মা যখন পুরোনো ছবির অ্যালবাম বের করে বাবার, মায়ের, আমাদের তিনজনের ছবিগুলো দ্যাখেন, আমার ভীষণ কান্না পায়। বাবাকে পেতে আমার খুব ইচ্ছে করে। খুউব। আমি আজও বুঝি না, কী দোষ ছিল আমার বাবার, যে এভাবে ওরা আমাদের এমন শাস্তি দিল! কোনো সন্তানকে পিতৃহীন করে কি কোনো কালে কোনো মহৎ কাজ হয়েছে?
বরিশালের মহাশ্মশানে বাবার সমাধি রয়েছে। দীপাবলির আগের রাতে সেখানে আমরা প্রদীপ জ্বেলে দিই। হয়তো স্থানীয় আইনজীবীরা, সরকারি কর্মকর্তারা বাবাকে চিনতেন, ভালোবাসতেন—এমন নাগরিকেরা আজ আসবেন বাবার সমাধিতে ফুল দিতে। জঙ্গিবাদের বিরুদ্ধে কথাও বলবেন। কিন্তু সেই স্বরগুলো যেন সারা দেশের মানুষ শুনতে পায়, মা বলেছেন, সেটাই যেন আমাদের চেষ্টা হয়।
বাবাকে তো আর ফিরে পাব না। কিন্তু বাবার ঘাতকের অনুসারীরা, তাদের চিন্তাচেতনা যাতে বাংলাদেশের মাটিতে ঠাঁই না পায়, সেটা নিশ্চিত করতে আজ আমি সবার প্রতি আহ্বান জানাই। এ ব্যাপারে জাজেস অ্যাসোসিয়েশনও বড় ভূমিকা নিতে পারে বলেই আমাদের ধারণা। আমার এই ছোট্ট কণ্ঠের আহ্বান কি আপনাদের কানে পৌঁছাবে?
শ্রেষ্ঠ অর্ঘ্য পাঁড়ে
২০০৫ সালে আত্মঘাতী বোমায় নিহত বিচারক জগন্নাথ পাঁড়ের পুত্র
ক্তরাষ্ট্রে সমাজতন্ত্র
প্রায় ৫১ বছর আগে আমার একটি প্রশ্নের উত্তর ভয়েস অব আমেরিকার বাংলা বিভাগ থেকে প্রচার করা হয়েছিল। প্রশ্নটি ছিল, ‘অদূর ভবিষ্যতে মার্কিন যুক্তরাষ্ট্রে সমাজতন্ত্র প্রতিষ্ঠিত হওয়ার সম্ভাবনা আছে কি?’
ওই প্রশ্নের উত্তর ১৯৬০ সালের মার্চ মাসে স্বাভাবিকের চেয়ে একটু বেশি সময় নিয়ে দেওয়া হয়েছিল। উত্তরটির সারসংক্ষেপ এখনো আমার মনে গেঁথে আছে। বলা হয়েছে, ‘যে সমস্ত নীতিমালার ভিত্তিতে একটি দেশের শিক্ষা, স্বাস্থ্য, অর্থ, পররাষ্ট্র ইত্যাদি ব্যবস্থা পরিচালিত হয়, তাকেই এক কথায় সমাজব্যবস্থা বলা হয়। সেই অর্থে মার্কিন যুক্তরাষ্ট্রে একটি সমাজতন্ত্র প্রতিষ্ঠিত আছে। সেই সমাজতান্ত্রিক ব্যবস্থায় মার্কিন যুক্তরাষ্ট্রের প্রতিটি লোক সুখী ও সমৃদ্ধিশালী জীবন যাপন করেছে। অতএব, তথাকথিত সোভিয়েত ইউনিয়নের সমাজতন্ত্র মার্কিন যুক্তরাষ্ট্রে প্রতিষ্ঠিত হওয়ার কোনো সম্ভাবনা নেই।’
মার্কিন যুক্তরাষ্ট্রের প্রায় ৭০টি শহরে নিউইয়র্কের জুকটি পার্কের মতো বিক্ষোভ সমাবেশের খবর পড়ে আমার মন ৫১ বছর আগের উপরোল্লিখিত প্রশ্নটির স্মৃতি রোমন্থনে আচ্ছন্ন হয়ে পড়েছে।
বিনয় ভূষণ নাথ
পুরান পুলিশ কোয়ার্টার, ফেনী।
প্রতিবন্ধী সনদ
সম্প্রতি মাননীয় প্রধানমন্ত্রী দুজন প্রতিবন্ধী শিশুকে নিয়ে দেশে তৈরি প্রথম ল্যাপটপের শুভ উদ্বোধন করেছেন, যা নিঃসন্দেহে প্রশংসনীয়। এ ছাড়া, প্রধানমন্ত্রীর তনয়া সায়মা ওয়াজেদ পুতুল অটিজম বিষয়ে গবেষণা ও আন্তর্জাতিক সম্মেলনের আয়োজন করে বিশেষ পরিচিত অর্জন করেছেন। তাঁরা দেশের প্রতিবন্ধীদের কল্যাণে নিরলসভাবে কাজ করে যাচ্ছেন। সরকারের উচ্চপর্যায়ে প্রতিবন্ধী লোকদের সহানুভূতি থাকলেও নিম্নস্তরে এর কোনো প্রভাব পড়েনি। সরকারি অফিসে কোনো কাজের জন্য গেলে সেখানে প্রতিবন্ধীদের নানা অসুবিধা ও বিরূপ পরিস্থিতির মুখোমুখি হতে হয়।
নিয়ম অনুযায়ী কোনো প্রতিবন্ধীকে প্রতিবন্ধীর সনদ নিতে হলে সিভিল সার্জনের প্রত্যয়নপত্র প্রয়োজন। কিন্তু ওই প্রত্যয়নপত্র সংগ্রহেও যত বিড়ম্বনা। আনুষঙ্গিক কাগজপত্র ও ছবি জমা নিয়ে এক দিনে সব প্রতিবন্ধীকে লাইনে দাঁড় করিয়ে সাক্ষাৎকার নেওয়া হয়। এ সময় কর্মচারীদের আচরণও তেমন সৌহার্দ্যপূর্ণ মনে হয় না। এ ছাড়া, একজন বিশেষজ্ঞ চিকিৎসকের শরণাপন্ন হওয়া কি খুব সহজ? যারা প্রতিবন্ধী সনদ নিতে আসে, তাদের সবাই অসচ্ছল পরিবারের। স্বভাবতই অনেকেই এদের প্রতি অবজ্ঞা প্রদর্শন করে থাকে। আমার প্রশ্ন, সিভিল সার্জন ও বোর্ডের অন্য সদস্যদের সবাই তো চিকিৎসক। তাঁরা প্রতিবন্ধীদের সশরীরে পর্যবেক্ষণ করে তবেই সনদ প্রদান করেন। আবার তৃতীয় একজন বিশেষজ্ঞের প্রেসক্রিপশন প্রয়োজন কেন?
প্রতিবন্ধীরা সমাজে কত অসহায়, তা প্রতিবন্ধী না হলে কেউ বুঝতে পারবে না। তাই তাদের প্রতি মানবিক আচরণ করার এবং সহজ পদ্ধতিতে সনদ প্রদানে সংশ্লিষ্ট মন্ত্রণালয়ের সুদৃষ্টি আকর্ষণ করছি। ২০-৫০ টাকার প্রতি লোভ না করে তাদের প্রতি সহানুভূতির হাত বাড়িয়ে দিলে কী এমন ক্ষতি, তারাও তো মানুষ।
জি এম নুরুল ইসলাম
ইস্কাটন গার্ডেন রোড, ঢাকা।
যুগোপযোগীপাঠ্যক্রম
আন্তর্জাতিক সম্পর্ক বিভাগটি জাহাঙ্গীরনগর বিশ্ববিদ্যালয়ে একটি স্বনামধন্য বিভাগ হিসেবে পরিচিত। বিষয়টি যুগোপযোগী হওয়ায় ছাত্রছাত্রীরা এখন বিষয়টিকে বেশ গুরুত্বের সঙ্গে বিবেচনা করছে। আন্তর্জাতিক সম্পর্ক বিষয়টি বরাবরই সমাজবিজ্ঞান অনুষদের অন্তর্ভুক্ত হয়ে থাকে। পৃথিবীর স্বনামধন্য বিশ্ববিদ্যালয়গুলোতে লক্ষ করলে দেখা যায় যে আন্তর্জাতিক সম্পর্ক বিভাগটি সমাজবিজ্ঞান অনুষদেরই অন্তর্ভুক্ত একটি ডিসিপ্লিন হিসেবে পড়ানো হয়। বাংলাদেশে ঢাকা, চট্টগ্রাম ও জাহাঙ্গীরনগর বিশ্ববিদ্যালয়ে বিষয়টি চালু রয়েছে। ঢাকা ও চট্টগ্রাম বিশ্ববিদ্যালয়ে এটি সমাজবিজ্ঞান অনুষদের অন্তর্ভুক্ত, কিন্তু একমাত্র জাহাঙ্গীরনগর বিশ্ববিদ্যালয়ে এ ডিসিপ্লিনটিকে কলা ও মানবিকী অনুষদের অন্তর্ভুক্ত রাখা হয়েছে। ফলে বিভিন্ন বিশ্ববিদ্যালয়ের সিলেবাসের সঙ্গে আমাদের সিলেবাসের বিস্তর পার্থক্য দেখা যায়। সিলেবাসের এ পার্থক্যের কারণে আমরা বিভিন্ন সমস্যার সম্মুখীন হচ্ছি। তাই পত্রিকার মাধ্যমে বর্তমান জাহাঙ্গীরনগর বিশ্ববিদ্যালয়ের ভিসি ড. শরীফ এনামুল কবিরের কাছে আবেদন জানাই, বিষয়টিকে কলা ও মানবিকী অনুষদ থেকে স্থানান্তর করে সমাজবিজ্ঞান অনুষদের অন্তর্ভুক্ত করা হোক এবং বিশ্বের অন্যান্য বিশ্ববিদ্যালয়ের সঙ্গে সঙ্গতি রেখে সিলেবাস নির্ধারণ করা হোক।
মো. মেফতাউল ইসলাম
আন্তর্জাতিক সম্পর্ক বিভাগ
প্রকাশ্য ধূমপান
নিত্যনতুন আবিষ্কার মানবজীবনকে একদিকে যেমন দিয়েছে স্বাচ্ছন্দ্য ও গতিময়তা, অন্যদিকে তেমনি অবধারিত করেছে হতাশা ও উদ্বেগ। পুরোনো সামাজিক ও নৈতিক মূল্যবোধের অবক্ষয় ঘটছে। দিন দিন নতুন মূল্যবোধও সব সময় গ্রহণযোগ্য হয়ে ওঠেনি। সামগ্রিকভাবে হতাশা, আদর্শহীনতা, বিভ্রান্তি, বেকারত্ব, রাজনৈতিক অস্থিরতা, সামাজিক, ধর্মীয় ও নৈতিক মূল্যবোধের অবক্ষয় সব মিলিয়ে নানাবিধ কারণে নবীন প্রজন্মকে ধূমপান আসক্ত করে তুলছে। তাই বর্তমান বিশ্বসভ্যতা যে কয়টি গুরুতর সমস্যার সম্মুখীন, ধূমপান এর অন্যতম। জীবনের জয়গান ধূমপানের ছোঁয়ায় বিনষ্ট। ছুঁয়ে যাচ্ছে আমাদের তরুণ শিশু-কিশোরদের তাজা প্রাণে। তারা ধূমপান এবং ধূমাসক্ত হচ্ছে। যেসব বস্তুর, যা গ্রহণের ফলে স্নায়বিক বৈকল্যসহ নেশার সৃষ্টি হয়, সুনির্দিষ্ট সময়ের পর তা সেবনের দুর্বিনীত আসক্তি অনুভূত হয় এবং কেবল সেবন দ্বারাই সে তীব্র আসক্তি (সাময়িক) দূরীভূত হয়।
এর কুপ্রভাব ও ভয়াবহতা গুরুতর। আমরা জানি, মাদকের সৃষ্টি হয় ধূমপান থেকে। এ পর্যন্ত বিজ্ঞানী, গবেষক, চিকিৎসকেরা মাদকাসক্তির এবং ধূমপানের অন্তরালে যে কারণগুলো সক্রিয় বলে চিহ্নিত করেছেন তা হলো: সঙ্গদোষ, কৌতূহল, সহজ আনন্দলাভের বাসনা, প্রথম যৌবনের মনোভাব, পারিবারিক কলহ ইত্যাদি। যেসব পরিবারে পারিবারিক বন্ধন শিথিল, মা-বাবা, ভাইবোনের মধ্যে ঘনিষ্ঠতা কম, সেসব পরিবারের সদস্যরাই বেশি ধূমপান করে থাকে বলে আমি মনে করি। তবে বাংলাদেশের অধিকাংশ ধূমপানকারীর গড় বয়স ১০ থেকে মৃত্যুপূর্ব পর্যন্ত। এটা আমাদের জন্য দুর্ভাগ্যজনক। কারণ, ১০ থেকে ২০ বছর পর্যন্ত সময়টা আমাদের জন্য বীজ বপনের কাল, আর ২০ থেকে ৪০ বছর পর্যন্ত সময়টা আমাদের আরেকটি সোনালি সময়।
এ সময়ই মানুষ পরিবার, দেশ, জাতি তথা বিশ্বের জন্য বেশি শ্রম দেয়। যদি ধূমপানে আসক্ত হয়ে দেশ-জাতির কল্যাণ না করতে পারি, তাহলে বলব, আমাদের মতো দুর্ভাগ্য লোক আর নেই। কিছুদিন আগে বাংলাদেশে সরকার প্রকাশ্যে ধূমপান বন্ধ করলেও দেখা যাচ্ছে, আজ সেটার আইন আছে, প্রয়োগ নেই। কেন নেই? কারণ যিনি বন্ধ করতে বলবেন, তিনিই এর মধ্যে শামিল। আমরা বাংলাদেশের ভবিষ্যৎ প্রজন্মকে এ ধ্বংসের হাত থেকে রক্ষার জন্য ধূমপান নিরাময় ও প্রতিরোধ আন্দোলনে আপামর জনসাধারণকে এগিয়ে আসতে হবে। এর পূর্বশর্ত হিসেবে ব্যবসায়ীদের সতর্ক করে সচেতনতার মাধ্যমে ধূমপানবিরোধী আন্দোলনকে বেগবান করতে হবে। সরকারি মহল থেকে শুরু করে গণমাধ্যম মানুষের সক্রিয় অংশগ্রহণের মাধ্যমে আমরা ধূমপানমুক্ত সমাজ গড়ে তুলতে পারি।
মবরুর আহমদ সাজু
সিলেট এমসি কলেজ।
জেএসসি পরীক্ষা
১৮ লক্ষাধিক পরীক্ষার্থীর অংশগ্রহণে ১ নভেম্বর থেকে শুরু হতে যাচ্ছে জেএসসি ও জেডিসি পরীক্ষা। ১৮ লাখ এমন একটি অঙ্ক, যেকোনো দেশের জন্যই গুরুত্বপূর্ণ সংখ্যা। শুভেচ্ছা রইল তাদের জন্য। বাংলাদেশে নিম্নমাধ্যমিক পর্যায়ে দ্বিতীয়বারের মতো এই পরীক্ষা অনুষ্ঠিত হতে যাচ্ছে। প্রথম বছর যেখানে দিনে দুটি করে পরীক্ষা ছিল, এ বছর সেখানে কর্তৃপক্ষের বোধোদয় হয়েছে নিঃসন্দেহে। আমরা আশা করি, নির্বিঘ্নে তারা তাদের পরীক্ষা শেষ করতে পারবে। তবে এমন একটি গুরুত্বপূর্ণ পরীক্ষার আগে তাদের প্রস্তুতি নেওয়ার সময় কত দিন ছিল, এ বিষয়ে একটু মনোযোগ দেওয়া দরকার ছিল।
ক্লাসরুম ও ক্লাসের বাইরে পড়ালেখার জন্য পর্যাপ্ত সময় পাওয়া গেলে নির্ধারিত পাঠক্রম শেষ করার জন্য শিক্ষার্থীদের বিকল্প কোনো পথের সন্ধানের প্রয়োজন পড়ে না। এ ক্ষেত্রে জেএসসির শিক্ষার্থীরা সময় পায় মাত্র ১০ মাস। জানুয়ারি থেকে অক্টোবর। এই ১০ মাসের মধ্যেও আবার থাকে বিদ্যালয় বন্ধের এক বিশাল মিছিল। বড়-ছোট সব ধর্মীয় উপলক্ষেই বন্ধ থাকে স্কুল। নির্ধারিত ছুটি আর ধর্মীয় ছুটি মিলিয়ে বন্ধ থাকে তিন মাসের ওপরে। পড়ালেখায় ধারাবাহিকতা ক্ষুণ্ন না করতে তাই অনেক অভিভাবকই বিকল্প পথের সন্ধান করেন। প্রতিযোগিতার লড়াইয়ে কেউ-ই পিছিয়ে থাকতে চায় না। ১০ মাসের মধ্যে যেখানে বড়জোর সাত মাস ক্লাস হয়, সেখানে পাবলিক পরীক্ষার আগে পাঠক্রম শেষ করে পরীক্ষা দেওয়ার সাহস করবে শুধু অদম্য মেধাবীরাই। তোমাদের জন্য শুভকামনা।
মুহাম্মদ রেজাউল করিম
শিক্ষক, চকরিয়া, কক্সবাজার।
খেলার ধারাবিবরণী:
ওয়েস্ট ইন্ডিজ ক্রিকেট দল একটি টি-টোয়েন্টি, তিনটি এক দিনের এবং দুই টেস্টের একটি পূর্ণাঙ্গ সিরিজ খেলতে এখন বাংলাদেশে অবস্থান করছে। এক দিনের শেষ ম্যাচে দারুণ জয়ের মধ্য দিয়ে গত বিশ্বকাপে ৫৮ রানের লজ্জাকে প্রশমিত করায় বাংলাদেশ ক্রিকেট দলকে অভিনন্দন। সব কটি খেলা বিটিভি সরাসরি সম্প্রচার করায় কর্তৃপক্ষকেও অভিনন্দন।
আমরা বায়ান্নর ভাষা আন্দোলনের মধ্য দিয়ে মায়ের ভাষায় কথা বলার গৌরব অর্জন করেছি। আমাদের এই অর্জন আন্তর্জাতিক স্বীকৃতিও অর্জন করেছে। সরকারি চ্যানেল হিসেবে বাংলা ভাষাকে সর্বাগ্রে রেখে অনুষ্ঠানমালা সাজানো এবং বহির্বিশ্বে বাংলাকে পরিচিত করা বিটিভির দায়িত্ব। অথচ বিটিভি দুই জাতির ক্রিকেট সিরিজের ধারাবিবরণী প্রচার করছে ইংরেজিতে, যা অধিকাংশ সাধারণ মানুষেরই বোধগম্য হয় না।
আমাদের প্রতিবেশী দেশ ভারতের দিকে তাকালে দেখা যায়, সেখানে চ্যানেলগুলোতে খেলার ধারাবিবরণী তাদের রাষ্ট্রীয় ভাষায় প্রচার করা হয়। তাই যথাযথ কর্তৃপক্ষের প্রতি অনুরোধ, তারা যেন বিষয়টি বিবেচনা করে এবং মাতৃভাষার মর্যাদা সমুন্নত রাখতে যথাযথ পদক্ষেপ নেয়।
মহিউদ্দিন নোমান, জয়পুরহাট।
মুঠোফোনে ভোগান্তি
বর্তমানে মুঠোফোন ব্যবহারকারীদের জন্য একটি আশঙ্কার ব্যাপার হচ্ছে, অপরিচিত নম্বর থেকে কল করে বিভিন্নভাবে প্রভাবিত করার মাধ্যমে তাঁর সর্বস্ব হাতিয়ে নেওয়া। মোবাইল ফোন অপারেটরদের তথ্য ব্যবহারে জটিলতার কারণে সাধারণ ভুক্তভোগীরা সর্বস্ব হারিয়েও কোনো ব্যবস্থা নিতে পারেন না। কখনো লটারিতে মোটা অঙ্কের টাকা জেতার সংবাদ দিয়ে, আবার কখনো জিনের বাদশার পরিচয়ে গভীর রাতে ফোন করে প্রভাবিত করার চেষ্টা করা হয়।
অনেক সময় প্রশাসনকে জানিয়েও ফল পাওয়া যায় না। এ ব্যাপারে মোবাইল ফোন অপারেটরদের কিছু করা উচিত। বর্তমানে কোনো ধরনের ডকুমেন্ট ছাড়া অবাধে মোবাইলের সিম বিক্রি করায় এমনটা হচ্ছে। এ ব্যাপারে সরকারি সুনির্দিষ্ট নীতিমালা আছে। কিন্তু অপারেটররা তা মানছে না। অনেক ক্ষেত্রে কোম্পানির নিযুক্ত ডিলাররা নিজেদের ডকুমেন্ট দিয়ে সিম রেজিস্ট্রেশন ফরম পূরণ করে গ্রাহককে শুধু নির্দিষ্ট মূল্যের বিনিময়ে সিম দিয়ে থাকেন, যা প্রকৃত গ্রাহকদের হয়রানির মূল কারণ।
প্রতিকারের কিছু উপায় উপস্থাপন করা হলো: ১। জনবহুল এলাকায় হকারদের অবাধে সিম বিক্রি বন্ধ করুন। ২। কোম্পানির ডিলারদের জবাবদিহির ব্যবস্থা করুন। ৩। একই নামে একাধিক সিম রেজিস্ট্রেশন থাকলে ওই গ্রাহককে কল করে সঠিক তথ্য সংগ্রহ করুন। ৪। রেজিস্ট্রেশনবিহীন সিম বাতিল করুন। এ ব্যাপারে সংশ্লিষ্ট সবার দৃষ্টি আকর্ষণ করছি।
মহিউদ্দিন নোমান
জয়পুরহাট।
রংপুর বিভাগে পিএসসি
বাংলাদেশের উত্তর জনপদের অগ্রজ জেলা রংপুর। কালের বিবর্তনে ও সময়ের আশীর্বাদে রংপুর আজ বিভাগীয় শহর এবং এই বিভাগের জেলার সংখ্যা আটটি। ২০১০ সালের ১২ জুলাই থেকে রংপুর বিভাগের আনুষ্ঠানিক কার্যক্রম শুরু হলেও এখনো অনেক সরকারি দপ্তর এখানে তাদের কার্যক্রম শুরু করতে পারেনি। বাংলাদেশ পাবলিক সার্ভিস কমিশন প্রজাতন্ত্রের একটি গুরুত্বপূর্ণ প্রতিষ্ঠান। বাংলাদেশের ছয়টি বিভাগীয় শহরে এর কার্যক্রম চললেও রংপুর বিভাগে এখনো এর কার্যক্রম শুরুর প্রক্রিয়া ধীরগতিময়। অথচ রংপুর থেকে ঢাকার দূরত্ব সড়কপথে ৩৩০ ও রেলপথে ৪৪৭ কিলোমিটার। এক পরিসংখ্যানে দেখা যায়, রংপুর বিভাগে প্রতিবছর অনার্স, এমবিবিএস, বিডিএস কোর্স সম্পন্ন করেন প্রায় ২০ হাজার শিক্ষার্থী। এই বিভাগের ২১টি কলেজ ও দুটি পাবলিক বিশ্ববিদ্যালয়ে অনার্স কার্যক্রম এবং সরকারি-বেসরকারি প্রতিষ্ঠান মিলে এমবিবিএস ও বিডিএস কার্যক্রম চলছে ছয়টি মেডিকেল কলেজে।
এ আটটি জেলার শিক্ষার্থীদের বিসিএসসহ পাবলিক সার্ভিস কমিশনের অধীনে যেকোনো পরীক্ষায় অংশ নিতে ঢাকায় অথবা রাজশাহীতে যেতে হয়। অথচ ৩০তম ও ৩১তম বিসিএসের প্রিলিমিনারিতে বাংলাদেশ পাবলিক সার্ভিস কমিশন ঢাকা কার্যালয়ের অধীনে যথাক্রমে ৯৮ হাজার ৬৪৩ ও এক লাখ ছয় হাজার ২৬২ জন পরীক্ষার্থী অংশ নেন। ঢাকা শহরে পরীক্ষার্থীদের চাপ কমাতে অনতিবিলম্বে রংপুরে বাংলাদেশ পাবলিক সার্ভিস কমিশন তাদের আঞ্চলিক কার্যালয় স্থাপন করে আসন্ন ৩৩তম বিসিএস পরীক্ষার কার্যক্রম এই অঞ্চলে শুরু করুক—এটাই এই আট জেলার শিক্ষার্থীদের প্রাণের দাবি ও সময়-সমর্থিত অধিকার।
শোফে শাকিল
শিক্ষার্থী, চট্টগ্রাম বিশ্ববিদ্যালয়।
জনগণের শক্তির জয়
বর্তমান সময়ে গণতান্ত্রিক অধিকার প্রতিষ্ঠায় দেশের প্রধান রাজনৈতিক দলগুলো যখন সংকটময় সময় অতিবাহিত করছে, ঠিক এমনই সময় নারায়ণগঞ্জ সিটি করপোরেশন নির্বাচনে মেয়র পদপ্রার্থী মনোনয়নের বিষয়টি যেন গণমাধ্যমের বহুল প্রচারের কারণে দেশবাসীর আগ্রহের কেন্দ্রবিন্দুতে পরিণত হয়েছে। এমনকি প্রবাসীদের কাছেও এ নির্বাচন তোলপাড় সৃষ্টি করেছে। আবালবৃদ্ধবনিতা সবার মুখে যেন ছিল একই রব। বিশেষ করে, নির্বাচনে ইভিএম-পদ্ধতিতে ভোট গ্রহণ এবং নির্বাচন কমিশন সুস্পষ্ট অঙ্গীকার করার পরও যখন নির্বাচনের দুই দিন আগে সেনা মোতায়েন করা হয়নি, তখন যেন সাধারণ মানুষের আশঙ্কার জায়গাটা আরও বেশি বেড়ে গিয়েছিল। যা-ই হোক, নির্বাচনে আইনশৃঙ্খলা পরিস্থিতির নিয়ন্ত্রণে বর্তমান সরকারের দায়িত্বশীল ভূমিকা আমাদের কিছুটা হলেও স্বস্তি দিয়েছে।
যদিও পরাজিত শক্তি আজ জনগণের ভালোবাসার শক্তিকে ভিন্নভাবে ব্যাখ্যা করার অপপ্রয়াস ব্যক্ত করবে, তবে ইলেকট্রনিক ও প্রিন্ট মিডিয়ার গভীর নজরদারি আর অবাধ প্রচারের কারণে সে সুযোগটি কতখানি বাকি রইল, সে বিষয়ে আমি সন্দিহান! তবে এটা সুনিশ্চিত যে এই নির্বাচনে একদিকে জয় হলো মানুষের ভালোবাসার শক্তির, অন্যদিকে ডা. সেলিনা হায়াৎ আইভী নারায়ণগঞ্জ সিটি করপোরেশন নির্বাচনে অবিস্মরণীয় বিজয়ের মধ্য দিয়ে প্রথম নারী মেয়র নির্বাচিত হয়ে সৃষ্টি করলেন নতুন ইতিহাস। তবে আমার প্রত্যাশা, বর্তমান ক্ষমতাসীন রাজনৈতিক দল, প্রধান বিরোধী দলসহ এ নির্বাচনে প্রতিদ্বন্দ্বী প্রার্থীরা নারায়ণগঞ্জের উন্নয়ন ও অগ্রগতির স্বার্থে দলমত-নির্বিশেষে কাজ করবেন। আর রাজনৈতিক দলগুলোর প্রতি অনুরোধ, এ নির্বাচন থেকে শিক্ষা নিন। ভবিষ্যতে প্রার্থী মনোনয়নের ক্ষেত্রে জনগণের ইচ্ছা বিবেচনায় নিন।
সুমিত বণিক, উন্নয়নকর্মী
কিশোরগঞ্জ।
আমরা বাংলাদেশিরা অনেক বেশি ভাগ্যবান যে, আমরা হুমায়ূন আহমেদের মতো একজন লেখক পেয়েছি। একজন পাঠককে প্রথম থেকেই আটকে ফেলা, চমৎকারভাবে গল্প বলা, প্রতিমুহূর্তে দর্শকের আগ্রহ ধরে রাখা, ক্ষণে ক্ষণে পাঠকের অনুভূতি নিয়ে খেলা করা, নির্ভার, নির্মেদ মনোবিশ্লেষকের মতো অকপট ঝরঝরে বুদ্ধিদীপ্ত গদ্যের সঙ্গে উইট ও হিউমারের চমৎকার সংমিশ্রণ—কোথায় পাওয়া যায় আর? আমার মনে হয় না আর কোনো লেখক সমানভাবে প্রতিটি বইয়ে এভাবে অবলীলায়, স্বতঃস্ফূর্তভাবে ব্যবহার করতে পারেন এসব খুঁটিনাটি কৌশল।
যাঁর কাছে আরও অনেক কিছু পাওয়ার আছে, যখন তিনি ক্যানসারের মতো দুরারোগ্য ব্যাধিতে আক্রান্ত, তখন তাঁর জন্য কিছু একটা করার চিন্তা আমরা কেন করছি না? কেন রাষ্ট্রীয়ভাবে তাঁর চিকিৎসার ব্যবস্থা করা হচ্ছে না। আমরা হুমায়ূন আহমেদের কাছে আরও অনেক কিছু পেতে চাই। পেতে চাই আরও নন্দিত নরকে, আরও জল জোছনা, আরও বাদশাহ নামদার। তাঁকে বলতে চাই, হুমায়ূন, চিকিৎসা খরচ নিয়ে আপনি ভাববেন না। আমরা আছি আপনার পাশে।
কয়েস সামী
শ্রীমঙ্গল।
জনগণের বিজয়
নারায়ণগঞ্জ সিটি করপোরেশন নির্বাচনে জনগণ ডা. সেলিনা হায়াৎ আইভীকে বিপুল ভোটে বিজয়ী করেছে। তিনি সাবেক পৌরসভার নির্বাচিত মেয়র হলেও আওয়ামী লীগ তাঁকে সমর্থন করেনি। তাঁর এ বিজয় জনতার; এ বিজয় গণতন্ত্রের। নানা প্রতিকূলতার মধ্যেও মানুষের মন জয় করতে পারলে যে নির্বাচনে বিজয়ী হওয়া যায়, তিনি তা প্রমাণ করেছেন।
নারায়ণগঞ্জবাসী সন্ত্রাস, মাস্তানির বিরুদ্ধে একজন সৎ ও যোগ্য প্রার্থীকে নির্বাচিত করেছে। সেলিনা হায়াৎ আইভী সিটি করপোরেশনের প্রথম নারী মেয়র হওয়ার গৌরব অর্জন করলেন। আওয়ামী লীগের কেন্দ্রীয় নেতাদের সিদ্ধান্ত যে ভুল ছিল, তা নির্বাচনের ফলাফলে প্রমাণিত হলো। নির্বাচনে সেনাবাহিনী মোতায়েন না করার সিদ্ধান্ত সমালোচিত হয়েছে। তবে পুলিশ, র‌্যাবসহ বিভিন্ন বাহিনী সঠিকভাবে দায়িত্ব পালন করায় নির্বাচন অবাধ ও সুষ্ঠু হয়েছে। ভোট কারচুপির অভিযোগ অমূলক। নতুন নেতৃত্ব সিটি করপোরেশনকে সুন্দরভাবে পরিচালনা করবেন—এটাই আমাদের প্রত্যাশা।
শেখ মনিরুজ্জামান
সেগুনবাগিচা, ঢাকা।
রামগতিতে সমুদ্রবন্দর
যেকোনো দেশের অর্থনীতি ও বাণিজ্যিক কর্মকাণ্ডের চাকা সচল রাখতে সমুদ্রবন্দরের ভূমিকা গুরুত্বপূর্ণ। আমাদের প্রয়োজন এমন একটি সমুদ্রবন্দর, যেখান থেকে রাজধানী ঢাকা ও দেশের অন্যান্য অঞ্চলে দ্রুত ও সহজে পণ্য পরিবহন তথা আমদানি-রপ্তানির ব্যবস্থা নিশ্চিত করা যায়। এসব বিবেচনা মাথায় রেখে লক্ষ্মীপুর জেলার রামগতি উপজেলার আলেকজান্ডারে সমুদ্রবন্দর নির্মাণ করা হলে এটি হবে দেশের প্রাণকেন্দ্র তথা রাজধানী ঢাকা থেকে সবচেয়ে নিকটতম সমুদ্রবন্দর।
লক্ষ্মীপুর-রামগঞ্জ-হাজীগঞ্জ-কচুয়া-গৌরীপুর (দাউদকান্দি) জাতীয় মহাসড়ক বাস্তবায়ন করা হলে ঢাকা থেকে লক্ষ্মীপুরের দূরত্ব দাঁড়াবে মাত্র ১৩০ কিলোমিটারে এবং বর্তমানে লক্ষ্মীপুর থেকে রামগতির আলেকজান্ডারের দূরত্ব মাত্র ৩৯ কিলোমিটার। রামগতিতে সমুদ্রবন্দর হলে রাজধানী থেকে এর দূরত্ব হবে মাত্র ১৬৯ কিলোমিটার। এর অবস্থান উপকূলের মাঝামাঝি। এখান থেকে দেশের যেকোনো স্থানে পণ্য পরিবহন সহজ ও সাশ্রয়ী হবে।
রামগতি উপজেলার আলেকজান্ডারে সমুদ্রবন্দর নির্মাণ করা হলে লক্ষ্মীপুর জেলাসহ বৃহত্তর নোয়াখালী, কুমিল্লা, বরিশালসহ দেশের সার্বিক অর্থনৈতিক কর্মকাণ্ডে গতির সঞ্চার হবে। এ অঞ্চলে স্থাপিত হবে নতুন নতুন শিল্প-কলকারখানা।
অতএব, লক্ষ্মীপুর জেলার রামগতি উপজেলার আলেকজান্ডারে প্রস্তাবিত সমুদ্রবন্দর নির্মাণের জন্য নৌপরিবহনমন্ত্রী ও প্রধানমন্ত্রীর দৃষ্টি আকর্ষণ করছি।
ফয়সল হাসান
রামগতি ডাইভারশন রোড
লক্ষ্মীপুর।
প্যাথলজিক্যাল ল্যাব
মানহীন ও ভেজালে সয়লাব আমাদের সর্বত্র। জীবন রক্ষাকারী ওষুধ থেকে শিশুদের খাবার—সবকিছুতেই ভেজাল ও মানসংকট। তার ওপর প্রশাসনের সঠিক নজরদারির কোনো সুব্যবস্থা নেই। আমাদের দেশে বাণিজ্যিকভাবে অসংখ্য প্যাথলজিক্যাল ল্যাবরেটরি গড়ে উঠেছে। এটি মানুষের রোগনির্ণয়ে পরীক্ষা-নিরীক্ষা গুরুত্বপূর্ণ ভূমিকা পালন করে। প্যাথলজিক্যাল ল্যাবরেটরির অনুমোদন পাওয়া যায় স্বাস্থ্য অধিদপ্তরের হাসপাতাল শাখা থেকে। তবে এ পরীক্ষা ও কার্যক্রম মানসম্মত হচ্ছে কি না, তা দেখার কেউ নেই। বেশির ভাগ প্রতিষ্ঠানের পরীক্ষার রিপোর্ট নিয়ে সংশয় দেখা দেয়। কিন্তু হাজার হাজার এই প্রতিষ্ঠান নিয়ন্ত্রণের জন্য সরকারিভাবে কোনো পরীক্ষাগার ও কর্তৃপক্ষ নেই। এ দেশে খুব অল্পসংখ্যক প্রশিক্ষিত জনশক্তি ল্যাবরেটরিতে কাজ করে। নতুন আবিষ্কৃত যন্ত্রপাতির ব্যবহারের মতো প্রশিক্ষিত জনশক্তির প্রচুর অভাব। তা ছাড়া দক্ষতা বৃদ্ধির ব্যবস্থাও সীমিত। জীবনের প্রশ্ন যেখানে জড়িত, সেখানে এভাবে চলতে পারে না। উন্নত মানের প্যাথলজিক্যাল ল্যাবরেটরি স্থাপন করা দরকার। আমাদের আরও প্রয়োজন, কেন্দ্রীয়ভাবে নিয়ন্ত্রণকারী একটি সংস্থা। সঙ্গে দরকার প্রশিক্ষিত ও দক্ষ জনশক্তি। মাননিয়ন্ত্রণ ও তদারকির বিষয়টি আরও বেশি গুরুত্ব পাওয়া উচিত। এ বিষয়ে সংশ্লিষ্ট আইনকেও সময়োপযোগী করা জরুরি। আশা করি, সরকার এ বিষয়ে প্রয়োজনীয় ও কার্যকর উদ্যোগ নেবে।
জাহেদুর রহমান ইকবাল
পুরানা পল্টন, ঢাকা।
ওসমানী উদ্যান
ঢাকা শহরের প্রাণকেন্দ্র গুলিস্তান ও সচিবালয়ের সন্নিকটে অবস্থিত ওসমানী উদ্যান এখন বখাটেদের উদ্যানে পরিণত হয়েছে। দিনের বেলায় বখাটেরা এখানে নেশাজাতীয় দ্রব্য সেবন করে এবং ভাসমান পতিতারা সারাক্ষণই এখানে ঘোরাঘুরি করে। এ কারণে সুস্থ পরিবেশে উদ্যানে বসার সুযোগ নেই। দেখে মনে হয়, এটি দেখভাল করার মতো কোনো কর্তৃপক্ষ নেই।
তাই কর্তৃপক্ষের কাছে অনুরোধ, ওসমানী উদ্যানের সুস্থ পরিবেশ রক্ষার্থে যথাযথ উদ্যোগ গ্রহণ করবেন।
শেখ মনিরুজ্জামান
সেগুনবাগিচা, ঢাকা।
ইটভাটাটি বন্ধ করুন
বর্তমান সরকার পরিবেশ নিয়ে যথেষ্ট আন্তরিক। জনকল্যাণমূলক ও পরিবেশ সংরক্ষণবিষয়ক অনেক আইন প্রণয়ন করেছে। এর মধ্যে ইটভাটা ও পরিবেশদূষণ প্রতিরোধ অন্যতম। কৃষিজমি নষ্ট করে ইটভাটা করা যাবে না। অথচ সুন্দরগঞ্জ-রংপুর মহাসড়কের পাশে বিখ্যাত শিবরাম আদর্শ সরকারি প্রাথমিক বিদ্যালয়ের পশ্চিম পাশে কৃষিজমি নষ্ট করে ইটভাটা গড়ে তোলা হচ্ছে। ভাটার পশ্চিম পাশে আরেকটি প্রতিষ্ঠান নজরুল প্রি-ক্যাডেট স্কুল অবস্থিত। জনবহুল এবং কৃষির ওপর নির্ভরশীল এ এলাকার মানুষ পেটের ভাত জোগাতে কৃষিজমির ওপর নির্ভর করে। তাই তারা উদ্বিগ্ন ও চিন্তিত, ইটভাটা হলে কৃষিজমি নষ্ট হওয়ার পাশাপাশি অন্যান্য জমির ওপর বিরূপ প্রভাব পড়বে।
এখানে ইটভাটা হোক—তা কেউ চায় না। তাই কর্তৃপক্ষের কাছে আবেদন, ইটভাটাটি বন্ধ করার পদক্ষেপ নিন।
অনিক মাহমুদ
সুন্দরগঞ্জ, গাইবান্ধা।
অবসর গ্রহণের বয়স
বাংলাদেশের জনসাধারণের গড় আয়ু বৃদ্ধি এবং স্বাস্থ্য-সচেতনতার কারণে ৫৭ বছর বয়সে অধিকাংশ চাকরিজীবী মোটামুটি সবল ও কর্মক্ষম থাকেন। বর্তমান পদ্ধতির কারণে লেখাপড়া শেষ করে উপার্জনক্ষম হতে বেশি সময় প্রয়োজন হয়। উপার্জনক্ষম হতে বেশি বয়স হওয়ায় বিয়েতেও বিলম্ব ঘটে এবং ৫৭ বছরের চাকরিজীবনে সন্তানদের লেখাপড়াও শেষ হয়ে ওঠে না। অধিকাংশ ক্ষেত্রেই সন্তানেরা অধ্যয়নরত থাকে। এসব বিষয় বিবেচনা করে সরকারি চাকরিতে প্রবেশের সময়ও ২৭ থেকে ৩০ বছর বৃদ্ধি করা হয়েছে।
সরকারি চাকরিজীবীদের ওপরে বর্ণিত তথ্যাদি বিবেচনা করেই ২০০১-০৫ মেয়াদকালে জোট সরকার সরকারি চাকরিজীবীদের অবসর নেওয়ার বয়স ৫৭ থেকে বৃদ্ধির উদ্যোগ গ্রহণ করে। তবে তাদের আমলে কোনো সিদ্ধান্ত গ্রহণ করতে পারেনি। পরবর্তী সময়ে তত্ত্বাবধায়ক সরকারের আমলে চাকরির অবসরের বয়স বৃদ্ধির বিষয়টি চূড়ান্ত হয়ে গিয়েছিল মর্মে ওই সময়ের বিভিন্ন সূত্র থেকে জানা গিয়েছিল। কিন্তু শেষ পর্যন্ত তা হয়নি। সরকারি চাকরিজীবীদের অবসরের বয়সসীমা বৃদ্ধির বিষয়টি সময়ের দাবিতে রূপান্তরিত হওয়ায় বর্তমান সরকার চাকরিরত মুক্তিযোদ্ধাদের চাকরির বয়স দুই বছর বাড়িয়ে দেয়। ফলে সংখ্যাগরিষ্ঠ সরকারি চাকুরেরা সময়ের দাবির সুবিধা থেকে বঞ্চিত থেকে যান। সরকারি চাকরিজীবীদের মধ্যে একটি বিভাজন সৃষ্টি হয়। তবে এই মহাজোট সরকারের কাছে সরকারি চাকরিজীবীদের প্রত্যাশা ছিল, তাঁদের এই ন্যায়সংগত, যৌক্তিক এবং সময়ের দাবির বাস্তব প্রেক্ষাপট বিবেচনা করে অবসরের বয়সসীমা ৫৭ থেকে ৬০ বছর বৃদ্ধি করবে। কিন্তু এই সরকারের মেয়াদের প্রায় তিন বছর শেষ হওয়া সত্ত্বেও এ ব্যাপারে কোনো সিদ্ধান্ত নেওয়া হচ্ছে না, যা খুবই পরিতাপের বিষয়। অবসর গ্রহণের বয়স বৃদ্ধির বিষয়টি সময়ের দাবি হওয়ায় বিচারপতি ও বিশ্ববিদ্যালয়ের শিক্ষকের বয়স ঠিকই বাড়ানো হয়েছে। কিন্তু সরকারি চাকরিজীবীদের এ সুবিধা থেকে বঞ্চিত করা হচ্ছে।
অতএব, সরকারি চাকরিজীবীদের অবসরের বয়সসীমা ৫৭ থেকে বাড়িয়ে ৬০ বছর করার জন্য মাননীয় প্রধানমন্ত্রী ও সরকারের নীতিনির্ধারকদের সদয় দৃষ্টি আকর্ষণ করছি।
আবদুল হালিম
সরকারি চাকরিজীবী
ফ্রান্সিস রোড, কদমতলী।
কৃষি ও পানি
সুনামগঞ্জ জেলার সদর থানায় গৌরারং ইউনিয়ন অবস্থিত। এর সামনেই রয়েছে সোনাফসি বিল, যা স্মরণাতীতকাল থেকে এই এলাকাবাসীর কৃষিজমির সেচের ব্যবস্থা ও মাছের জোগান দিয়ে আসছে। কিন্তু সম্প্রতি বিলটি সরকার লিজ দিয়েছে। ফলে এলাকার হাজার হাজার একর জমি পানিসংকটে পড়েছে। লিজ মালিকেরা তাদের ইচ্ছামতো বিল সেচ করে। ফলে মাঘ-ফাল্গুনেই জমি ফেটে চৌচির হয়ে যায়। অর্থনৈতিকভাবে ক্ষতিগ্রস্ত হয় হাজার হাজার কৃষক। এ ক্ষতি পুষিয়ে নেওয়ার কোনো উপায় থাকে না। হাসির বদলে চোখে ঝরে কান্না। সরকার যদি এই সোনাফসি বিলটি লিজ বন্ধ করে দেয় তাহলে এই এলাকার কৃষকেরা বেশি উপকৃত হবে। পাশাপাশি মাছ ধরে অনেকেই স্বাবলম্বী হবে। অঞ্চলভিত্তিক পানি ধরে রাখলে কৃষির মধ্য দিয়েই আমরা স্বাবলম্বী হতে পারব।
বিজীত চক্রবর্তী
গৌরারং, সুনামগঞ্জ।
আইভীকে শুভেচ্ছা
‘সন্ত্রাসের জনপদে’ শান্তির পায়রা ওড়ানো আইভীকে শুভেচ্ছা। জনতার রায়ে প্রতিফলিত হলো, সন্ত্রাসের বিপক্ষে ব্যালট বিপ্লবের জয়। জনতার মেয়রকে দৃপ্তপদে এগিয়ে যেতে হবে সততায় নির্ভর হবে। পরিকল্পিত উন্নয়নমুখী সদিচ্ছায় বাস্তবতা যোগ করে। অবকাঠামোগত উন্নয়নের হাল ধরে। পাশে থাকবে নারায়নগঞ্জের সাধাণ মানুষা।
শুভাশীষ রইল ইতিহাস সৃষ্টিকারী মানুষটির জন্য।
রাশেদ চৌধুরী
চৌধুরীবাড়ি
পুরাতন মহুরীগঞ্জ, ফেনী।
দুঃখ নয়, উপহাস!
সরকারের সাম্প্রতিক কিছু ভুল সিদ্ধান্ত, অনাকাঙ্ক্ষিত আচরণ ও ঘাড়ে ঠেলানীতি দেশবাসী কখনো সরব কিংবা নীরব বিক্ষোভে আবার কখনো নিঃশব্দে চোখের জলে প্রতিবাদ করে আসছে। আমরা কেন জানি প্রতিবাদের গাঢ় রহস্যটুকু বুঝতে খুব বেশি দেরি করে ফেলি।
যেকেউই বলতে পারত নারায়ণগঞ্জ সিটি করপোরেশন নির্বাচনে ক্ষমতাসীন দলের প্রার্থী বাছাই ঠিক হয়নি এমনকি দলের অনেক শুভাকাঙ্ক্ষীও বিভিন্নভাবে প্রতিবাদ করেছে, কিন্তু দল ভুল সিদ্ধান্তে অনড় ছিল। পরিণামে কুফলটাও হাতেনাতে পেয়েছে। আবারও ভুল সিদ্ধান্তের মহড়া চলছে ঢাকা সিটি করপোরেশনকে দ্বিখণ্ডিত করার নামে। এ প্রসঙ্গে প্রথম আলোয় প্রকাশিত একটি কলামে আব্দুল মান্নান বলেছেন, ‘এই সরকারকে সলাপরামর্শ দেওয়ার জন্য বেতনভুক্ত বেশ কয়েকজন পরামর্শদাতা আছেন, তাঁদের কারও কারও কাণ্ডকারখানা দেখলে মনে হয়, তাঁদের কিছু কর্মকাণ্ডই হলো সরকারকে বেকায়দায় ফেলার জন্য।’
যখন দেখি ক্ষমতার চেয়ারে বসা কিছু লোক হত্যাকারীদের বের করার পরিবর্তে আড়াল করার নানারূপ সস্তা ফন্দি আঁটে; সুবিচার না পাওয়ার আশঙ্কায় দুঃখগুলো তখন জমাট বেঁধে ওঠে। তরলতার ফাঁকফোকর দিয়েই বেরিয়ে আসে তোষামোদি কিংবা চাটুকার মনোবৃত্তি। এই মনোবৃত্তি যেকোনো সরকারকে জনবিচ্ছিন্ন করতে ভূমিকা পালন করে। আর তখনই রাষ্ট্রযন্ত্রের প্রতি জনগণের দুঃখগুলো ভাষা পেয়ে প্রতিবাদী হয়ে ওঠে। নির্ভেজাল চোখের জল আর কারও চোখ দিয়ে ঝরে না, সেই জলের সঙ্গে মিশে থাকে উপহাস। বর্তমান অবস্থার সঙ্গে শেক্সপিয়ারের কথার বেশ সাদৃশ্য খুঁজে পায়।
মাহবুবুর রহমান ভূঁইয়া
বোনদের অগ্রাধিকার
ভিকারুননিসা নূন স্কুলের ২০১২ শিক্ষাবর্ষের প্রথম শ্রেণীতে ভর্তির জন্য ১৪ নভেম্বর থেকে আবেদন ফরম বিতরণ শুরু হয়েছে। এর মাধ্যমে স্কুলটির মূল শাখাসহ মোট চারটি শাখায় প্রথম শ্রেণীতে প্রভাতী ও দিবা শাখায় ভর্তির জন্য ছাত্রী বাছাইয়ের প্রক্রিয়া শুরু। ভিকারুননিসা নূন স্কুলে ছাত্রী বাছাইয়ের এই প্রক্রিয়া নিয়ে অভিভাবকদের মধ্যে শুরু হয়েছে ব্যাপক উৎকণ্ঠা ও উদ্বেগ। বিশেষ করে, যেসব অভিভাবকের একজন কন্যাসন্তান ইতিমধ্যেই ওই স্কুলে অধ্যয়ন করছে। বোনদের কোটা পদ্ধতি যথাযথভাবে অনুসরণ না করায় আভিভাবকেরা উদ্বিগ্ন হয়ে পড়েছেন।
গত বছরই (শিক্ষাবর্ষ ২০১১) প্রথমবারের মতো ভিকারুননিসা নূন স্কুলে প্রথম শ্রেণীতে ভর্তির জন্য ছাত্রী বাছাইয়ের জন্য লটারি পদ্ধতি চালু করা হয়। লটারির ভিত্তিতে ছাত্রী ভর্তির পদ্ধতি চালু করায় স্কুলে অধ্যয়নরত ছাত্রীদের বোনেরা বোনের কোটায় ভর্তি হওয়ার সুযোগ থেকে বঞ্চিত হচ্ছে। ভিকারুননিসা নূন স্কুলে ভর্তির ক্ষেত্রে যদি লটারি পদ্ধতি রাখতেই হয়, তবে অন্যান্য স্কুলে প্রচলিত লটারির ক্ষেত্রে অনুসৃত বোনদের কোটা পদ্ধতি যথাযথভাবে অনুসরণ করা উচিত।
২০১১ সালের আগে স্কুলটিতে প্রথম শ্রেণীতে প্রতিযোগিতামূলক পরীক্ষার মাধ্যমে ভর্তি করা হতো। স্কুলের চিরাচরিত নিয়মানুসারে স্কুলে অধ্যয়নরত কোনো ছাত্রীর বোন প্রথম শ্রেণীতে ভর্তি পরীক্ষায় অবতীর্ণ হলে তাকে ভর্তি পরীক্ষায় ৫ নম্বর বেশি দিয়ে মেধাতালিকা চূড়ান্ত করা হতো। ফলে যেসব অভিভাবকের দুটি কন্যাসন্তান, তাঁরা তাঁদের দুটি সন্তানকেই একই স্কুলে ভর্তি করার সুযোগ পেতেন।
কর্তৃপক্ষের সিদ্ধান্ত অনুযায়ী ‘হলিক্রস, মোহাম্মদপুর প্রিপারেটরি ও ওয়াইডব্লিউসিএ স্কুলে যে পদ্ধতিতে ভর্তি করা হয়, সেই পদ্ধতি অনুসরণ করা হবে’ মর্মে বলা হলেও প্রকৃতপক্ষে সে পদ্ধতি অনুসরণ করা হচ্ছে না। কারণ ওই স্কুলগুলোতে প্রথমেই ওই প্রতিষ্ঠানে অধ্যয়নরত ছাত্রছাত্রীর ভাই ও বোনদের ভর্তির ক্ষেত্রে অগ্রাধিকার দেওয়া হয়। এর পরে অবশিষ্ট আসনগুলোতে লটারি হয়ে থাকে। কিন্তু ভিকারুননিসা নূন স্কুলে গত বছরে মাত্র দুজন ছাত্রীকে বোনের কোটায় ভর্তি করা হয়। এ বছর এই সংখ্যা ৬-এ উন্নীত করা হয়েছে, যা যথেষ্ট নয়।
গত বছর লটারির সময় ভর্তির আবেদনে যারা ‘ভিকারুননিসা স্কুলে তাদের বোন পড়ে’ মর্মে উল্লেখ করবে, তাদের জন্য বোনের কোটা বাছাই করার জন্য পৃথকভাবে লটারি করা হবে এবং বোনের কোটা বাছাইয়ের পরে অবশিষ্ট সবাইকে সামগ্রিক লটারিতে অংশ নেওয়ার সুযোগ থাকবে মর্মে জানানো হয়। কিন্তু বাস্তবে দেখা যায়, প্রতি শাখায় মাত্র দুজন ছাত্রীকে বোনের কোটায় বাছাই করার পরে অবশিষ্ট বোনদের রোল নম্বর সাধারণ লটারিতে অংশ নেওয়ার সুযোগ দেওয়া হয়নি, যা খুবই দুঃখজনক।
একজন অভিভাবকের একাধিক সন্তান থাকলে তাদেরকে ভিন্ন ভিন্ন স্কুলে আনা-নেওয়া করা খুবই কষ্টসাধ্য, ব্যয়বহুল। বর্তমানে পরিবহন স্বল্পতা, পরিবহন ব্যয়, দুর্বিষহ যানজট এবং সময়ের কথা বিবেচনা করে ভিকারুননিসা স্কুলে অধ্যয়নরত ছাত্রীদের বোনদের ভর্তির ব্যাপারে অগ্রাধিকার দেওয়া উচিত। এ ক্ষেত্রে যদি লটারি অনুষ্ঠিত হয়, তবে বোনদের আগে নির্বাচিত করে পরে অবশিষ্ট আসনগুলোর জন্য লটারি করা হোক।
ভিকারুননিসা নূন স্কুলের ছাত্রীদের অভিভাবকেরা, ঢাকা।
কৃষকসন্তানদের কোটা
বাংলাদেশ একটি কৃষিপ্রধান দেশ। দেশের অর্থনীতির চাকা সচল রাখেন মূলত কৃষকেরাই। অথচ তাঁরা কতটুকু মূল্যায়ন পান আমাদের দেশে? বাংলাদেশে কৃষিকাজে প্রবেশ করেন তাঁরাই, যাঁদের কোনো অক্ষরজ্ঞান নেই। কিন্তু পৃথিবীর উন্নত দেশগুলোর দিকে তাকালে দেখা যায়, সেসব দেশের কৃষকেরা শিক্ষিত। বাংলাদেশের কৃষকেরা শিক্ষিত তো ননই, আবার দারিদ্র্য ও সচেতনতার অভাবে তাঁরা তাঁদের সন্তানকেও শিক্ষিত করে তুলতে আগ্রহী হন না।
তবে কোনো কোনো কৃষক কষ্ট করে সন্তানকে লেখাপড়া শেখালেও চাকরির ক্ষেত্রে সেসব সন্তানকে নানা বিপত্তির সম্মুখীন হতে হয়। কারণ, অর্থের অভাবে তাঁরা ঘুষ দিয়ে চাকরি নিতে পারেন না। তাই অনেক কৃষকসন্তান মেধাতালিকায় থেকেও শুধু অর্থাভাবে এবং লবিং করার মতো কেউ না থাকায় মৌখিক পরীক্ষা থেকেই ছাঁটাই হন। আবার সরকার আজকাল সরকারি চাকরিসহ বিশ্ববিদ্যালয়ের ভর্তি পরীক্ষায় আদিবাসী, নারী, মুক্তিযোদ্ধা, পোষ্য প্রভৃতি কোটা চালু করেছে। এসব কোটার প্রার্থীদের শুধু পরীক্ষায় পাস করলেই কাঙ্ক্ষিত লক্ষ্য অর্জিত হয়। এভাবে দেখা যাচ্ছে, বর্তমান সমাজ উচ্চশ্রেণীকে ওপরে ও নিম্নশ্রেণীকে নিচেই রাখছে। এভাবেই কি কৃষক ও তাঁদের সন্তানেরা নিষ্পেষিত হতে থাকবেন? তাই চাকরিতে অন্যান্য কোটার পাশাপাশি কৃষকসন্তানদের জন্যও কোটা নিশ্চিত করা হোক।
মো. মেফতাউল ইসলাম
আন্তর্জাতিক সম্পর্ক বিভাগ
জাহাঙ্গীরনগর বিশ্ববিদ্যালয়
সেতু চাই
বর্তমান সরকার ক্ষমতায় আসার পর তাদের নির্বাচনী প্রতিশ্রুতি অনুযায়ী নোয়াখালী জেলার কবিরহাট উপজেলার কালামুন্সি, সুন্দলপুর, লামছিপ্রাসাদ ও ধানশালিক ইউনিয়ন নিয়ে একটি খাল খনন করা হয়। যদিও এই এলাকার মানুষের কৃষিকাজের সুবিধার্থে এই খাল খনন করা হয়েছে। কিন্তু দুঃখের বিষয়, সেটা আজ জনদুর্ভোগে পরিণত হয়েছে। খাল খননের পর হাজার হাজার মানুষের ঘরবাড়ি, দোকাপাট, রাস্তাঘাট, পুকুর, কবরস্থান, চাষাবাদের জমি খালের মধ্যে বিলীন হয়ে যায়।
খাল খননের পর ধানশালিক ইউনিয়নের ধানশালিক বাজারের সঙ্গে জনতা বাজার, চরমণ্ডলীয়া, চরএলাহীর মধ্যে যোগাযোগের প্রধান সংযোগ সেতু নির্মাণ না করার ফলে এ অঞ্চলের ২৫ থেকে ৩০ হাজার মানুষ কার্যত অসহায় জীবন যাপন করছে। ধানশালিক বাজার থেকে দক্ষিণমুখী কোনো গাড়ি চলাচল না করায় প্রতিনিয়ত ভোগান্তিতে পড়তে হয়। কিন্তু সংযোগ সেতু না থাকায় কৃষি উৎপাদন মারাত্মক ব্যাহত হচ্ছে।
তাই এই অঞ্চলের জনগণের প্রাণের দাবি, অতিসত্ত্বর খালের ওপর সংযোগ সেতু স্থাপন করে তাদের যেন অসহায় অবস্থা থেকে উদ্ধার করা হয়।
মো. সোহেল
ধানশালিক বাজার,
কবিরহাট, নোয়াখালী।
ব্যাংকের শাখা চাই
চাঁদপুর জেলার মতলব উত্তর থানার প্রাণকেন্দ্র হচ্ছে ছেঙ্গারচর বাজার। ওই বাজারেই থানা, স্কুল-কলেজ, পৌরসভাসহ উপজেলার একমাত্র স্বাস্থ্যকেন্দ্রটিও অবস্থিত। শুধু গ্যাস-সুবিধা বিনা পর্যাপ্ত ব্যবসা-বাণিজ্যের নানা কর্মকাণ্ডে সদা চঞ্চল বাজারটি। প্রতিদিন লাখ লাখ টাকার লেনদেনে ধীরগতির ব্যাংকিং কার্যক্রমে উদ্বিগ্ন গ্রাহকেরা। এখানে অগ্রণী, জনতা, সোনালী ও পূবালী ব্যাংকের শাখা দ্রুতগতির ব্যাংকিং সেবা দিতে ব্যর্থ। এই পরিপ্রেক্ষিতে প্রাইভেট ব্যাংকিং সেবায় ছেঙ্গারচর বাজারকে অন্তর্ভুক্ত করে এলাকায় অর্থ আদান-প্রদান সহজতর করতে ভূমিকা রাখার প্রার্থনা জানাই কর্তৃপক্ষকে।
রাশেদ চৌধুরী
মতলব, চাঁদপুর।
ঈদ ভালো কাটেনি
ঈদের আগের দিন রোববার গণভবনে সর্বস্তরের মানুষের সঙ্গে ঈদুল আজহার শুভেচ্ছা বিনিময় শেষে প্রধানমন্ত্রী শেখ হাসিনা সাংবাদিকদের বলেছেন, এবার মানুষ ভালোভাবেই ঈদ উদ্যাপন করেছে। প্রচুরসংখ্যক কোরবানিই প্রমাণ করে মানুষের ক্রয়ক্ষমতাও বেড়েছে। তিনি বলেছেন, এবার ঈদে মানুষের বাড়ি যেতে কোনো অসুবিধা হয়নি। এদিকে বিরোধীদলীয় নেত্রী বেগম জিয়া ঈদের দিন ঢাকার লেডিস ক্লাবে ঈদের শুভেচ্ছা বিনিময় শেষে বলেছেন আরেক কথা। তিনি বলেছেন, দেশের মানুষ ভালো নেই, গুপ্তহত্যা ও অপহরণ বেড়েছে।
ঈদ নিয়ে প্রধানমন্ত্রীর মন্তব্যের সঙ্গে একমত পোষণ করতে পারছিন না। যেমন তিনি বলেছেন, দেশের মানুষের ভালোভাবে গন্তব্যে যাওয়ার কথা। প্রথম আলোর প্রধান শিরোনামে উল্লেখ করা হয়েছে, ‘দুই ঘণ্টার পথ নয় ঘণ্টা’ ওই একই দিনের একই পত্রিকার পরের সংবাদের শিরোনাম ছিল ‘ট্রেনের ছাদ থেকে পড়ে আটজনের মৃত্যু’। এ ছাড়া ‘বাসযাত্রীদের ক্লান্তিকর অপেক্ষা’, ‘সময়মতো ছাড়ছে না একটি ট্রেনও’ এমনকি ‘সদরঘাটে নানা বিড়ম্বনার শিকার লঞ্চযাত্রীরা’ ইত্যাদি সংবাদ ছাপা হয়েছে সংবাদমাধ্যমে। তাহলে কেমন করে স্বীকার করি, মানুষ ভালোভাবেই ঈদ উদ্যাপন করেছে। প্রধানমন্ত্রী বলেছেন, প্রচুরসংখ্যক কোরবানিই প্রমাণ করে দেশের মানুষের ক্রয়ক্ষমতা বেড়েছে।
এবার ঈদে মানুষকে সীমাহীন ভোগান্তির শিকার হতে হয়েছে কোরবানির পশু কেনাকে কেন্দ্র করে। হাজার হাজার ক্রেতা নামকরা সব হাট ঘুরেও কোরবানির পশু কিনতে পারেননি। যারা কিনতে পেরেছেন তাঁরা অনেকেই দিয়েছেন দ্বিগুণ দাম। কেউ কেউ ঈদের আগের দিন কোরবানির পশু কিনতে না পেরে কিনেছেন ঈদের দিন। আবার কেউ কেউ গরু কিনতে না পেরে কিনেছেন ছাগল। এই বেশি ব্যয়টাকেই প্রধানমন্ত্রী হয়তো ক্রয়ক্ষমতা হিসেবে চিহূিত করেছেন। অথচ কোরবানির পশু কেন রাজধানীতে প্রচুরসংখ্যক আসেনি সে বিষয়ে তিনি কিছুই বলেননি। তাহলে কী করে বলব, যাঁরা দ্বিগুণ টাকা দিয়ে কোরবানির পশু কিনেছেন তাঁদের ঈদ ভালো হয়েছে, কী করে বলব, যারা কোরবানিই দিতে পারেননি তাঁদের ঈদ ভালোভাবে হয়েছে। আর বিরোধীদলীয় নেত্রী যা বলেছেন তাও কিন্তু অসত্য নয়। বিভিন্নস্থানে খুন-অপহরণসহ অপরাধ বেড়েছে। এ ব্যাপারে সরকারের সজাগ দৃষ্টি রাখা একান্ত প্রয়োজন।
এম এ মান্নান
লক্ষ্মীপুরে রেল
নানামুখী সম্ভাবনা থাকা সত্ত্বেও সরকারের সঠিক পরিকল্পনা ও উদ্যোগের অভাবে উন্নয়নের কাঙ্ক্ষিত লক্ষ্যে পৌঁছাতে পারেনি এ সম্ভাবনাময় জেলা। এ অঞ্চলে আছে নারকেল, সুপারি, সয়াবিন ও বাদামভিত্তিক শিল্প-কলকারখানা গড়ে তোলার অপার সম্ভাবনা। বাংলাদেশের জাতীয় মাছ ইলিশ সবচেয়ে বেশি আহরিত হয় এ জেলার বিভিন্ন মৎস্যঘাট ও অবতরণকেন্দ্র থেকে। আমরা জানি, উন্নয়ন তথা সমৃদ্ধির স্বর্ণশিখরে পৌঁছাতে সবার আগে প্রয়োজন আধুনিক ও উন্নত যোগাযোগ-ব্যবস্থা। কিন্তু এ অঞ্চলে এখন পর্যন্ত আধুনিক ও উন্নত যোগাযোগ-ব্যবস্থা গড়ে ওঠেনি।
লক্ষ্মীপুর থেকে সড়কপথে ঢাকায় যেতে কুমিল্লা জেলার লাকসাম হয়ে ঘুরে যেতে হয়। এতে প্রায় ৭০ থেকে ৮০ কিলোমিটার অতিরিক্ত পথ অতিক্রম করতে হয়। অথচ বর্তমান সরকারের উদ্যোগে ১৯৯৭ সালে হাতে নেওয়া লক্ষ্মীপুর-রামগঞ্জ-হাজীগঞ্জ-কচুয়া-গৌরীপুর (দাউদকান্দি) মহাসড়কটি বাস্তবায়িত হলে মাত্র দুই-তিন ঘণ্টায় ঢাকা যেতে পারত লক্ষ্মীপুর, চাঁদপুর ও নোয়াখালী জেলার মানুষ। বিশ্বের বিভিন্ন দেশ যেখানে আধুনিক প্রযুক্তি ও দ্রুতগতির বিভিন্ন রেল (ম্যাগনেটিক ট্রেন, ইলেকট্রিক ট্রেন প্রভৃতি) প্রচলন করে যোগাযোগ ক্ষেত্রে বৈপ্লবিক পরিবর্তন আনতে সক্ষম হয়েছে, সেখানে আমাদের দেশের অনেক জেলায় এখনো রেল যোগাযোগ স্থাপিতই হয়নি। চাঁদপুর-লক্ষ্মীপুর-চৌমুহনী (নোয়াখালী)-ফেনী রুটে এ রেললাইন বাস্তবায়িত হলে লক্ষ্মীপুর মূল রেল নেটওয়ার্কের আওতায় আসা ছাড়াও চাঁদপুর ও নোয়াখালীর সঙ্গে চট্টগ্রামের সহজ রেল যোগাযোগ স্থাপিত হবে। এর সুফল পাবে লক্ষ্মীপুর ছাড়াও ভোলা ও বরিশালের কোটি মানুষ। কেননা, ভোলা-বরিশালসহ দেশের দক্ষিণ-পশ্চিমাঞ্চলের সঙ্গে বন্দরনগর চট্টগ্রামের যোগাযোগের একমাত্র সহজ পথ হচ্ছে লক্ষ্মীপুর জেলা।
সরকার দেশে নতুন রেলপথ নির্মাণ ও সম্প্রসারণে নানামুখী পদক্ষেপ নিয়েছে। এরই অংশ হিসেবে চাঁদপুর-লক্ষ্মীপুর-চৌমুহনী (নোয়াখালী)-ফেনী রুটে নতুন রেলপথ নির্মিত হোক।
ফয়সল হাসান
রামগতি ডাইভারশন রোড, লক্ষ্মীপুর।
হাতুড়ি ও বিবেক
ভারতের সাবেক রাষ্ট্রপতি এ পি জে আবদুল কালাম তাঁর আত্মজীবনী গ্রন্থ উইংস অব ফায়ার-এ বলেছেন, ‘প্রতিটি শিশু উত্তরাধিকার সূত্রে কিছু চারিত্র্যিক বৈশিষ্ট্য নিয়ে এক বিশেষ আর্থ-সামাজিক এবং মানসিক পরিবেশের মধ্যে জন্মায় এবং বড় হয়, গুরুজনস্থানীয় ব্যক্তিদের দ্বারা বিশেষভাবে প্রশিক্ষিত হয়।’
মনোবিজ্ঞানীদের মতে, শিশুর ব্যক্তিত্ব গঠনে শিক্ষকের ভূমিকা অপরিসীম। কিন্তু আমরা জানি না, ঢাকার হায়দার আলী হাইস্কুলের শিক্ষক নিউটন এবং কিশোরগঞ্জ দামপাড়া প্রাইমারি স্কুলের শিক্ষক আবদুল জব্বারের কাছ থেকে শিক্ষার্থীরা কী শিখেছে।
পত্রিকান্তরে প্রকাশ, রাজধানীর সবুজবাগের হায়দার আলী হাইস্কুলের শিক্ষক নিউটন আলী খান ক্লাস চলাকালে অন্য ছাত্রের সঙ্গে কথা বলার অপরাধে সপ্তম শ্রেণীর ছাত্র আরিফুল ইসলামের পিঠে ও হাতে বেত দিয়ে বেদম প্রহার করেন এবং অন্যদিকে কিশোরগঞ্জ নিকলী উপজেলার দামপাড়া বেসরকারি প্রাইমারি স্কুলের শিক্ষক আবদুল জব্বার তাঁর দুই ছাত্র রাজীব ও সোহাগকে দুষ্টুমি করার অপরাধে ঘণ্টা বাজানোর হাতুড়ি দিয়ে পিটিয়ে গুরুতর আহত করেন। অবশেষে তাকে হাসপাতালে ভর্তি করা হয়। এই কি একজন শিক্ষকের মানবিক আচরণ এবং মানবতাবোধ?
‘শিক্ষক’—সুনিপণ শব্দগাঁথুনির গহিনে লুকানো নিস্তব্ধ কিন্তু অর্থবহ এক গভীরতা। ‘শি’ মানে শিষ্টাচার। শিক্ষার্থী শিখবে আদবকায়দার কলাকৌশল আর বিনম্র চিত্তে পরাজয় মেনে নেওয়ার আনন্দ। ‘ক্ষ’ মানে ক্ষমাশীলতা। ক্ষমাপ্রার্থনাকারী যেন তার উদারতা কিংবা সহানুভূতি দেখে লজ্জিত হয়, যা হবে তার ভুল সংশোধনের সহায়ক। ‘ক’ মানে কর্তব্যপরায়ণ। সব হারানোর ভয়ের ভেতরেও নিজ কর্তব্যে অবিচল থাকা।
তাই বোধহয় আব্রাহাম লিংকন সন্তানের শিক্ষকের কাছে পাঠানো চিঠিতে লিখেছিলেন, ‘ওকে শিখিয়ে দিয়ো, যদি সবাই বলে ওর ধারণাগুলো ভ্রান্ত, তবু সে যেন তাঁর নিজের বিশ্বাসে অবিচল থাকে; এবং বলে দিয়ো, অন্যায়কারীরা সহজে পরাভূত হয়।’ আমি জানি না, অভিযোগ উত্থাপিত শিক্ষকদ্বয়ের আবেগহীন মনের কপাট এই দরিদ্র লেখকের আবেদনে খুলবে কি না।
আদর্শ শিক্ষকের সংস্পর্শে শিক্ষার্থী হয়ে ওঠে জ্ঞান, প্রজ্ঞা ও মননশীলতায় ফলদ গাছের মতো পরিপূর্ণ। কিন্তু জাতি দেখতে পেয়েছে তার বিপরীত দৃশ্য। এই বেত্রাঘাত কিংবা হাতুড়িপেটা কোমলমতি শিশুদের মন ভেঙে খানখান করে দেয় কাচের টুকরোর মতো। শত জোড়া লাগলেও চিরতরে দাগ মুছবার নয়।
এ ঘটনা আমাকে ভর্ৎসনা দেয়, তিরস্কৃত করে এবং আমার বিবেক পদদলিত হয় প্রতিবাদী কণ্ঠের কাছে, ‘যা তুমি গড়তে পারো না তা ভাঙার অধিকার তোমার কিংবা তোমাদের নেই।’ শিক্ষক ও প্রশিক্ষকের পার্থক্য সংজ্ঞার ফ্রেমে বাঁধা থাকলেও মনের ফ্রেমে তারা এক ও অভিন্ন। একজন প্রশিক্ষক হিসেবে তাই এ দায়ভার মাথা পেতে আমিও মেনে নিলাম।
এখন কেবলই আমার জানতে ইচ্ছে করে, হাতুড়ি দিয়ে পাথর ভাঙার শব্দ শুনতে পেলেও এ জাতি কি কখনো এই কোমলমতি শিশুর হূদয়ভাঙার শব্দ শুনতে পাবে? কিংবা এ ব্যাপারে আমাদের সরকারও আর কতদিন অন্ধ ও বধির হয়ে থাকবে।
মাহবুবুর রহমান ভূঁইয়া
প্রশিক্ষক, লেখক ও সমাজকর্মী।
মুঠোফোন কোম্পানি
সেবা প্রতিষ্ঠান হিসেবে মুঠোফোন কোম্পানিগুলো জনসাধারণকে সেবা প্রদানে যথেষ্ট কার্যকর ভূমিকা পালন করে আসছে সেই প্রতিষ্ঠালগ্ন থেকে এবং বলা বাহুল্য, বিনিময়ে জনগণের কাছ থেকে বিপুল পরিমাণ অর্থও আদায় করে নিচ্ছে তারা। কিন্তু দুঃখজনক হলেও সত্যি, যাদের সহতায় বাজার দুই কোটি টাকা উপার্জন করে নিচ্ছে জনসাধারণদের কাছ থেকে, সেই তারা অর্থাৎ ফ্লেক্সিলোড এজেন্টগণ থেকে পাচ্ছে চরমভাবে অবহেলিত। মাত্র ২ দশমিক ৭০ টাকা হারে কমিশন কোনো লাভজনক প্রতিষ্ঠান দেয় কি না, তা জানা না থাকলেও মুঠোফোন কোম্পানিগুলো তাই কার্যকর রাখছে শুরু থেকে আজ অবধি। ব্যবসায় হিসেবে এককভাবে এই ব্যবসা গ্রহণ করা যেমন আদৌ সম্ভব নয়, তেমনি ঝুঁকিপূর্ণ ব্যবসায় হিসেবে এর কোনো তুলনাও চলে না।
এত সব অনিশ্চয়তা সত্ত্বেও সারা বাংলাদেশে হাজার দুই কর্মী এই ব্যবসার সঙ্গে জড়িত থেকে কোম্পানিগুলোর স্বার্থ রক্ষা করে আসছে। সাধারণ জনগণকে সর্বোচ্চ সেবা পৌঁছে দেওয়ার জন্য কে কত বেশি সুযোগ-সুবিধা প্রদান করতে পারে, তার জন্য নিত্য-নতুন নানামুখী প্যাকেজ ডিলিংয়ের মাধ্যমে একে অপরের নামে চলে বিরামহীন প্রতিযোগিতা। এতে অন্যায় কিছু দেখছি না বরং অর্জিত অর্থের বিপরীতে এ বড়ই নগণ্য। অন্যদিকে লোডিং এজেন্টরাও থেকে যাচ্ছে চরম অবহেলিত। নামমাত্র কমিশন বর্তমানে আর্থিক চরম দুরবস্থার সঙ্গে খাপ খায় কি না, তা একটু ভেবে দেখার জন্য আমার এই ক্ষুদ্র প্রয়াস। কমিশন খানিকটা বাড়িয়ে ন্যূনতম ৫ শতাংশ হারে নির্ধারণ করলে ঝুঁকিপূর্ণ ব্যবসা সত্ত্বেও আরও অধিকসংখ্যক মানুষ এর সঙ্গে জড়িত থেকে একদিকে জনগণকে যেমন সেবা প্রদানে আগ্রহী হতেন, অন্যদিকে কোম্পানিগুলো আরও বেশি লাভবান হতে পারে বলে আমার বিশ্বাস।
খান মোহা. আ. ওয়াবাহ
মিরপুর, ঢাকা।
চলনবিলের ঐতিহ্য
চলনবিলের ঐতিহ্যবাহী বারুহাস ইমাম বাড়া কালের সাক্ষী। প্রায় সাড়ে তিন শ বছর আগে হাসান-হোসেন (রা.) স্মরণে নির্মিত শিয়া সম্প্রদায়ের ভবন দুটি আজ বিলুপ্তির পথে। ইট, সুরকি খসে নিশ্চিহ্ন হয়ে কোনো রকমে দাঁড়িয়ে থাকা ঐতিহাসিক ভবন দুটি রক্ষা এখন সময়ের দাবি। ইমাম বাড়া মূলত শহীদ হাসান-হোসেন (রা.) স্মরণে শিয়া সম্প্রদায় নির্মিত ভবন। এটি ঠিক মসজিদ নয়, তবে এখানে নামাজ আদায় ও মিলাদ মাহফিলের ব্যবস্থা থাকে। হোসেনি দালান বাংলাদেশের প্রধান ইমাম বাড়া। মোগল আমলে শাহসুজার নৌ সেনাপতি মীর মুরাদ ১৬৪২ খ্রিষ্টাব্দে এটি নির্মাণ করেন। হোসেনি দালান নির্মাণের পর থেকে দেশের বিভিন্ন স্থানে শিয়া সম্প্রদায় দালান নির্মাণের পর থেকে দেশের বিভিন্ন স্থানে শিয়া সম্প্রদায় ছোট-বড় অনেক ইমাম বাড়া নির্মাণ শুরু করে। সেই হিসাবে বারুহাস ইমাম বাড়া প্রায় সাড়ে তিন শ বছর আগে নির্মিত হয়েছিল বলে অনেকের ধারণা।
পরিশেষে বলতে চাই, ইতিহাস ঐতিহ্য রক্ষা এবং ভবিষ্যৎ গবেষণামূলক কাজে ব্যবহারের জন্য গুরুত্বপূর্ণ ভবন দুটি জরুরি ভিত্তিতে রক্ষায় সবাইকে এগিয়ে আসার অনুরোধ করছি।
সৌরভ সোহরাব
আয়েশ, সিংড়া, নাটোর।
শেয়ারবাজার
শেয়ারবাজার এখন একটি আতঙ্কের নাম! শেয়ারবাজার যে চরম অস্থিতিশীল তাতে কোনো সন্দেহ নেই। শেয়ার দরপতনের কারণে সবচেয়ে বেশি ক্ষতিগ্রস্ত হচ্ছে সাধারণ বিনিয়োগকারীরা। বিনিয়োগকারীরা তাদের সবকিছু হারিয়ে এখন পথে বসার অবস্থায়। বাজার স্থিতিশীল রাখতে নিয়ন্ত্রক সংস্থা সিকিউরিটি অ্যান্ড এক্সচেঞ্জ কমিশন যেসব পদক্ষেপ নিচ্ছে তা কোনো কাজে আসছে না। অর্থ মন্ত্রণালয় বাজার স্থিতিশীল রাখতে কিছু পদক্ষেপ নিয়েছিল, কিন্তু তা বাজারে কোনো ইতিবাচক প্রভাব ফেলতে পারেনি। দরপতনের ফলে বিনিয়োগকারীরা আতঙ্কে বাজার থেকে বেরিয়ে যাচ্ছে যার পরিপ্রেক্ষিতে নেতিবাচক প্রভাব পড়ছে সামগ্রিক অর্থনীতিতে। আমরা জানি, বাজারে উত্থানপতন থাকবে তবে বাজারে বর্তমান যে অবস্থা তাতে বলা যায়, এটা স্বাভাবিক দরপতন নয়, এর পেছনে রয়েছে একটি শক্তিশালী মহল। যারা বিনিয়োগকারীদের সঙ্গে প্রতারণা করে তাদের সর্বস্ব হাতিয়ে নিচ্ছে। তাই দরপতন রোধ ও স্থিতিশীলতা ফিরিয়ে আনতে দ্রুত পদক্ষেপ নিতে হবে। মাননীয় প্রধানমন্ত্রীর কাছে আবেদন, শেয়ারবাজার রক্ষায় দ্রুত এগিয়ে আসুন।
মাহবুবুল হাসান, গাজীপুর।
অটিস্টিক শিশু
পুরান ঢাকায় অটিস্টিক শিশুদের জন্য কোনো স্কুল বা প্রতিষ্ঠান না থাকায় অটিস্টিক শিশুরা ঘরের মধ্যে বন্দী অবস্থায় বড় হচ্ছে। এ কারণে তাদের শারীরিক ও মানসিক বিকাশ হচ্ছে না। নতুন ঢাকায় অটিস্টিক শিশুদের জন্য প্রায় ২০টির মতো স্কুল বা প্রতিষ্ঠান রয়েছে। এ ক্ষেত্রে পুরান ঢাকা বৈষম্যের শিকার। নতুন ঢাকায় অটিস্টিক শিশুদের জন্য স্কুল বা প্রতিষ্ঠানগুলোতে খরচও বেশি। আবার মূলধারার স্কুলে অটিস্টিক শিশুদের বিশেষভাবে পড়ানোর সুযোগ নেই।
বিশাল জনসংখ্যা-অধ্যুষিত পুরান ঢাকায় অটিস্টিক শিশুদের জন্য কোনো স্কুল বা প্রতিষ্ঠান না থাকায় অভিভাবকেরা হতাশ। খরচ ও দূরত্বের কথা চিন্তা করে কোনো দরিদ্র কিংবা মধ্যবর্তী পরিবার শিশুদের নিয়ে নতুন ঢাকায় যাওয়ার কথা ভাবতে পারে না। সামাজিকতার কারণে অনেক সময় পুরান ঢাকার অটিস্টিক এবং অন্যান্য প্রতিবন্ধিতার শিকার শিশুদের বাইরে যেতে দেওয়া হয় না। অটিস্টিক শিশুরা কি এভাবেই বেড়ে উঠবে? এসব শিশুর জন্য দরকার সমর্থন ও সুযোগ। পড়াশোনার পাশাপাশি প্রয়োজন খেলাধুলা, চিকিৎসা ও সহযোগিতা। এদের সঠিকভাবে পরিচর্যা করলে এরা সমাজে বিশেষ অবদান রাখত পারে। শোনা যায়, সরকার অটিস্টিক শিশুদের সুযোগ-সুবিধা প্রদানে আন্তরিক। তাই সরকারের কাছে অনুরোধ, পুরান ঢাকার মতো বিশাল এলাকার অটিস্টিক শিশুদের জন্য বিশেষ স্কুল বা প্রতিষ্ঠান গড়ে তোলার মাধ্যমে প্রাতিষ্ঠানিক শিক্ষার ঝামেলা দূর করা হোক।
সাধন সরকার
জগন্নাথ বিশ্ববিদ্যালয়, ঢাকা।
শিশুদের পাঠ্যতালিকা
২৩ নভেম্বর কোমলমতি শিশুদের প্রাথমিক পর্যায়ের সমাপনী পরীক্ষা শুরু হবে। রুটিন অনুযায়ী প্রতিদিন পরীক্ষা দেওয়া এই কোমলমতি শিশুদের পক্ষে অত্যন্ত কষ্টসাধ্য হবে। পঞ্চম শ্রেণীতে সিলেবাস অনেক বেশি। বাংলায় গদ্য-পদ্য মিলিয়ে ৩০টি, ইংরেজিতে ৩৮টি, পরিবেশ পরিচিতি বিজ্ঞানে ১৬টি, সামাজিক বিজ্ঞানে ১৮টি, ইসলাম ধর্মে ৫টি অধ্যায়। একেকটি অধ্যায়ে ৩০-৪০টি করে প্রশ্ন, গণিতে ২৮টি প্রশ্নমালা। এত বিশাল সিলেবাসে পরপর পরীক্ষায় কোনো গ্যাপ না থাকায় এই ছোট্ট শিশুদের পক্ষে পুরো বিষয় রিভিশন দিয়ে পরীক্ষা দেয়া অসম্ভব। এসএসসি ও এইচএসসি পরীক্ষায়ও গ্যাপ থাকে। তাই এ বিষয়ে প্রধানমন্ত্রীর সদয় দৃষ্টি আকর্ষণ করছি। কোমলমতি শিশুদের রক্ষা করুন। পরপর পরীক্ষায় গ্যাপের জন্য সংশ্লিষ্ট কর্তৃপক্ষকে দয়া করে নির্দেশ দিন। আমরা চির কৃতজ্ঞ থাকব।
উজ্জ্বল, সিও বাজার, কেল্লাবন্দ, রংপুর।
বুয়েটের ছুটি-বিড়ম্বনা
ঈদ হবে ৭ নভেম্বর, এটা সবার জানা। ঈদের সময় দেশের পরিবহনব্যবস্থায় দুরবস্থার কথা নিশ্চয় বুয়েটের শিক্ষকদের অজানা নয়। তার পরও অবিবেচকের মতো ২৬ অক্টোবর থেকে ১১ নভেম্বর পর্যন্ত ছুটি ঘোষণা করা হলো। ছাত্রছাত্রীদের পক্ষ থেকে বলা হলো, ঈদের এত আগে ছুটি না দিয়ে আর তিন-চার দিন ক্লাস নিয়ে খোলার সময়টা পিছিয়ে দেওয়া হোক। কেননা কোরবানির ঈদের পর বেশ কয়েক দিন শুধু হলের ডাইনিং-ক্যানটিনই নয়, আশপাশের হোটেলগুলো পর্যন্ত বন্ধ থাকে; পরিবহনের সমস্যা তো আছেই। কিন্তু শিক্ষকেরা এ কথা আমলেই নিলেন না।
পরিণামে যা হওয়ার তা-ই হলো। ১২ নভেম্বরের মধ্যে সবাই ঢাকায় আসতে পারল না। কোনো কোনো বিভাগে ক্লাস হলো, কোনো কোনোটায় হলো না। পিছিয়ে গেল আরও এক সপ্তাহ। বুয়েটের অবিবেচনাপ্রসূত সিদ্ধান্তের আরও অনেক উদাহরণ আছে। শিক্ষকদের এমন হঠকারিতার কারণে বুয়েটের হাজারো মেধাবী শিক্ষার্থীর জীবন থেকে চুরি হয়ে গেছে মূল্যবান অনেক সময়।
২০১০ সালের ডিসেম্বরে আমাদের ব্যাচের ছাত্রছাত্রীদের পাস করে বের হওয়ার কথা থাকলেও ২০১২ সালের মার্চেও বের হওয়ার নিশ্চয়তা নেই। ভাবতে কষ্ট লাগে, দেশের অন্যতম সেরা এই বিশ্ববিদ্যালয় আজ সেশনজটে জর্জরিত।
এখানকার প্রতিটি টার্ম ফাইনাল পরীক্ষা পেছানো, বিশ্বকাপ ফুটবল খেলা দেখার জন্য মারামারি ইত্যাদির জন্য শিক্ষকেরা বহুলাংশে দায়ী। একটু সচেতনভাবে একাডেমিক ক্যালেন্ডার তৈরি করলেই এসব অপ্রত্যাশিত ঘটনা এড়ানো সম্ভব। কিন্তু এসব তুচ্ছ বিষয়(!) নিয়ে ভাবার মতো সময় নেই বুয়েটের শিক্ষকদের। তাঁদের অনেকেই ব্যস্ত থাকেন কোটি টাকার প্রজেক্ট নিয়ে অথবা প্রাইভেট বিশ্ববিদ্যালয়ের ক্লাস নিয়ে, যেখান থেকে তাঁরা মোটা অঙ্কের পারিশ্রমিক পান। তাঁরা যদি আমাদের সন্তানতুল্য মনে করতেন, তাহলে আমাদের নিয়েও তাঁরা কিছুটা ভাবতেন। তাঁদের একটু সচেতনতা বুয়েটের পাঁচ হাজার শিক্ষার্থীর অপরিমেয় মঙ্গল করবে। সেশনজট কমানোর ব্যাপারে আমরা আগামী দিনগুলোতে বুয়েটের শ্রদ্ধেয় শিক্ষকমণ্ডলীর সুবিবেচনা দেখতে চাই।
লিমন, পুরকৌশল বিভাগ,
বুয়েট, ঢাকা।
প্রাইভেট কোচিং সমস্যা
প্রাইভেট কোচিং দিন দিন বিষবাষ্প ছড়াচ্ছে। শিক্ষকের কাছে প্রাইভেট না পড়লে পরীক্ষায় ফেল। আর্থিক সংকট থাকা সত্ত্বেও অভিভাবকেরা বাধ্য হচ্ছেন হাজার হাজার টাকা খরচ করে সন্তানদের প্রাইভেট পড়াতে। তারপর রয়েছে বছর শেষে বাড়িভাড়া ও বাসভাড়া বৃদ্ধি। এ যেন কাটা ঘায়ে নুনের ছিটা। শিক্ষকেরা ইচ্ছা করেই শ্রেণীকক্ষে পাঠদানে বিরত থাকছেন। এ কারণে প্রাইভেট কোচিং বন্ধ করা প্রয়োজন।
এটা যেমন ঠিক, তেমনই শিক্ষকেরাও যুক্তি তুলে ধরেছেন, প্রাইভেট কোচিং তাঁদের অধিকার। চিকিৎসক যেমন পার্টটাইম রোগী দেখে অর্থ উপার্জন করেন, আবার সরকারি বিশ্ববিদ্যালয়ের শিক্ষকেরাও বেসরকারি বিশ্ববিদ্যালয়ে পার্টটাইম চাকরি করে অর্থ উপার্জন করতে পারেন; তাহলে কলেজ বা স্কুলশিক্ষক হয়ে কেন প্রাইভেট কোচিং করাতে পারবেন না।
দুটি যুক্তিই নিজ নিজ অবস্থানে সঠিক এবং দুটি ব্যাপারই বৃহৎ সমস্যা এবং সৃজনশীল শিক্ষাব্যবস্থা বিকাশে অন্তরায়। এ সমস্যা সমাধানে সরকারের পক্ষ থেকে যদি এমন আইন করা হয় যে শিক্ষকেরা অবশ্যই প্রাইভেট পড়াবেন, কিন্তু নিজ প্রতিষ্ঠানের শিক্ষার্থী ছাড়া। উদাহরণস্বরূপ, ঢাকা কলেজের একজন শিক্ষক নিজ কর্মঘণ্টা শেষে প্রাইভেট পড়াতে পারবেন; তবে ঢাকা কলেজের কোনো শিক্ষার্থীকে নয়। তাহলে শিক্ষকেরা শ্রেণীকক্ষে পাঠদানে অধিক মনোযোগী হবেন। শিক্ষা মন্ত্রণালয় কি কিছু করবে?
এস এম ই আলম
ঢাকা ক্যান্টনমেন্ট, ঢাকা।
যোগ্যতা সমাচার
২০০৪ সালের পর অনেক বেসরকারি মাধ্যমিক বিদ্যালয়ে বা শিক্ষাপ্রতিষ্ঠান এমপিওবঞ্চিত বা বন্ধ ছিল। গত বছর তাদের প্রতিষ্ঠানগুলো এমপিওভুক্ত হয়েছে কিন্তু যোগ্যতার অভাবে ১৪৪১ জনের এমপিওভুক্তি হয়নি। হয়তো তাঁরা মাননীয় প্রধানমন্ত্রীর সুদৃষ্টি পাওয়ার জন্য এবার শহীদ মিনারে ঈদ উদ্যাপন করেছেন। প্রথমে নিয়োগের সময় হয়তো তাঁদের প্রয়োজনীয় শিক্ষাগত যোগ্যতা বা প্রশিক্ষণ ছিল না। পরে তাঁরা হয়তো প্রশিক্ষণসহ অন্যান্য যোগ্যতা ও অভিজ্ঞতা অর্জন করেছেন। আমার বিনীত অনুরোধ, তাঁদের শিক্ষাগত যোগ্যতা কি সব পরীক্ষায় তৃতীয় বিভাগ? যদি তা-ই না হয়। তবে কী অপরাধ তাঁদের। তাঁরা কি ৮-১০ বছর শিক্ষকতা করার পর ৬৪০০ টাকা বা ৮০০০ টাকা বেতনস্কেল পাবেন না। অথচ গত বছরের ১৮ মের পরিপত্র অনুযায়ী স্নাতক পর্যন্ত একাধিক বা সব পরীক্ষায় তৃতীয় বিভাগ পাওয়া ইনডেক্সধারী শিক্ষকেরা প্রধান শিক্ষক হতে পারছেন। বিএডসহ ১২ বছরের শিক্ষকতার অভিজ্ঞতা নিয়ে ১৫০০০ টাকা বেতনস্কেল পাচ্ছেন। হায় রে হায়! যাঁরা যোগ্যতার জন্য আজ শিক্ষক হতে পারলেন না তাঁদের চেয়ে কম যোগ্যতাসম্পন্ন শিক্ষকেরা প্রধান শিক্ষক হচ্ছেন। মাননীয় শিক্ষামন্ত্রীর কাছে সবিনয়ে জানতে চাই, যোগ্যতা বলতে আমরা কী বুঝব?
তৈয়ব আলী, দিনাজপুর।
ভর্তি পরীক্ষায় বৈষম্য
এসএসসি ও এইচএসসি পরীক্ষায় ভালো ফলাফলের পর সবারই প্রত্যাশা থাকে ভালো প্রতিষ্ঠানে ভর্তি হওয়া। সেই প্রত্যাশাকে কেন্দ্র করেই অনুষ্ঠিত হয় ভর্তি পরীক্ষা। এ বছর অনুষ্ঠিত বিভিন্ন প্রতিষ্ঠানে ভর্তি পরীক্ষায় ছাত্রছাত্রীর মধ্যে সমানাধিকার থাকলেও জাহাঙ্গীরনগর বিশ্ববিদ্যালয়ে ভর্তি পরীক্ষায় ছাত্রীদের চরম বৈষম্যের শিকার হতে হয়েছে। এ বিশ্ববিদ্যালয়ে বিভিন্ন ইউনিটে অন্তর্ভুক্ত বিষয়গুলোয় ছেলেদের আসনসংখ্যা ৬০ শতাংশ এবং মেয়েদের আসনসংখ্যা ৪০ শতাংশ। উদাহরণস্বরূপ ‘ঘ’ ইউনিটে ৪৩৫টি আসনের মধ্যে ২৮৫টি আসন ছিল ছাত্রদের আর ছাত্রীদের জন্য আসন ছিল মাত্র ১৫০টি। ছাত্রদের মৌখিক পরীক্ষার জন্য ২৮৫টি আসনের বিপরীতে ৪৫০০ জনকে নির্বাচিত করা হয়েছিল। আর ছাত্রীদের ১৫০টি আসনের বিপরীতে ৩০০০ জনকে নির্বাচিত করা হয়েছিল।
কিন্তু গত ৩ নভেম্বর চূড়ান্তভাবে নির্বাচিত ফলাফলে দেখা যায়, অপেক্ষমাণ তালিকায় ছাত্রদের নির্বাচিত করা হয়েছে ৪৪৯৬ (মেধাতালিকা অনুসারে অবস্থান) পর্যন্ত। অথচ ছাত্রীদের নির্বাচন করা হয়েছে ২২৩৫ পর্যন্ত। ভর্তি পরীক্ষায় এ ধরনের লিঙ্গবৈষম্য মোটেই কাম্য নয়। এতে দেখা যায়, একজন দুর্বল ছাত্র উচ্চশিক্ষা গ্রহণে প্রবেশের সুযোগ পাচ্ছে অথচ একজন মেধাবী ছাত্রী সেই সুযোগ পাচ্ছে না।
আমি কর্তৃপক্ষের দৃষ্টি আকর্ষণ করে বলছি, ভর্তি পরীক্ষায় ছাত্র ও ছাত্রীদের জন্য কোনো রকম বৈষম্য সৃষ্টি না করে অতিসত্ত্বর জাহাঙ্গীরনগর বিশ্ববিদ্যালয়ে সম্পূর্ণ মেধাতালিকার ভিত্তিতে যোগ্য শিক্ষার্থীদের নির্বাচিত করা হোক। সংশ্লিষ্ট কর্তৃপক্ষ সমালোচিত এ সমস্যাটি নিরসনে প্রয়োজনীয় পদক্ষেপ নেবে কি?
পারমিতা সরকার
প্রাক্তন ছাত্রী, রংপুর ক্যান্ট. পাবলিক স্কুল ও কলেজ, রংপুর
কপোতাক্ষ নদ খনন
কপোতাক্ষ নদ ভরাট হয়ে যাওয়ার কারণে সৃষ্ট জলাবদ্ধতায় কপোতাক্ষ অববাহিকার লাখ লাখ মানুষ কয়েক বছর ধরে মানবেতর জীবন যাপন করছে। নদটি খনন করলে এ সমস্যার সমাধান হবে বলে বিশেষজ্ঞদের ধারণা। বিশেষজ্ঞরা মনে করেন, নদটি খনন করলে এর গভীরতা বেড়ে পানির ধারণক্ষমতা ও পানিপ্রবাহ যেমন বাড়বে, তেমনই খনন করা মাটি ড্রেজারের লম্বা পাইপ দিয়ে নদের পার্শ্ববর্তী জলাবদ্ধ এলাকায় ফেলে তা উঁচু করা যাবে।
এ বছর কপোতাক্ষ নদ খননের জন্য অর্থ বরাদ্দ করা হয়েছে। জানা গেল, খননের জন্য ড্রেজারও আনা হয়েছে। খবরের কাগজে পড়লাম, কিছু লোক ঝুড়ি-কোদাল দিয়ে নদটি খননের দাবি করছে। তাদের এ দাবি আবেগের। এর পেছনে কোনো জোরালো যুক্তি নেই; বরং ড্রেজার দিয়ে নদটি খনন করাই যৌক্তিক। কারণ: ১. ভরাটের ফলে সাধারণ ভূমি থেকে কপোতাক্ষ নদের তলদেশ উঁচু হয়ে গেছে। তাই বৃষ্টির পানি নিষ্কাশন হতে না পারায় নদের পার্শ্ববর্তী এলাকায় জলাবদ্ধতার সৃষ্টি হচ্ছে। এ ক্ষেত্রে ঝুড়ি-কোদালে খনন করলে খননের মাটি নদের পাড়ে ফেলা হবে। এতে নদসংলগ্ন এলাকা উঁচু থেকেই যাবে। যদি ড্রেজার দিয়ে খনন করা হয়, তাহলে খননের মাটি পাইপ দিয়ে নদের পাশে দূরবর্তী জলাবদ্ধ সাধারণ ভূমিতে ফেলে তা নদের লেভেল থেকে উঁচু করা যাবে। এ কারণে সাধারণ ভূমি উঁচু হবে এবং নদ ও নদসংলগ্ন এলাকা তুলনামূলক নিচু থাকবে। এ কারণে বর্ষাকালে সাধারণ ভূমিতে আর জলাবদ্ধতার সৃষ্টি হবে না।
২. ঝুড়ি-কোদালে খনন করলে কপোতাক্ষ নদের বিশাল এলাকার খননকাজ অত্যন্ত বিলম্বিত হবে। পক্ষান্তরে, ড্রেজার দিয়ে খনন করলে খননকাজ অতিদ্রুত সম্পন্ন হবে এবং জনদুর্ভোগ দ্রুতই লাঘব হবে।
আশা করি, কর্তৃপক্ষ বিষয়টি সুবিবেচনা করে কপোতাক্ষ নদ খননকাজ ঝুড়ি-কোদাল দিয়ে নয়, ড্রেজার দিয়েই করবে।
শেখ কিরণ ও শেখ অরণ্য
পাটকেলঘাটা, সাতক্ষীরা।
এ বছরই ফলাফল
কলুর বলদ তেলের ঘানি টানতে টানতে আর যেন পারে না। বলদের ঘাড়ের লোম নেই। ঘানির ঘষায় ঘষায় ঘাড়ে কড়া পড়েছে। তার ওপর খানিকটা থকথকে ঘা। তবু তাকে রোজ ঘানি টানতে হয়। টানবে না, সে যে কলুর বলদ!
২০০৫-০৬ শিক্ষাবর্ষের অনার্স সমাপনী পরীক্ষার একজন ফলপ্রার্থী হিসেবে আমি কিংবা আমরাও যেন কলুর বলদের মতো জাতীয় বিশ্ববিদ্যালয়ের বলদ বনে সাড়ে ছয় বছর সেশনজটের ঘানি টানছি...সাড়ে ছয় বছরের অনার্স কোর্স, ১৮ মাসের শিক্ষাবর্ষ, সেশনজট, বিলম্বে ফরম পূরণ, অন্তত তিন রুটিনে পরীক্ষা গ্রহণসহ বিলম্বে ফল প্রকাশের ঘানি টানতে টানতে আর যেন পারি না। সেশনজটের ঘষায় ঘষায় জীবনটা কড়াবিপর্যস্ত, উঁচু-নিচু বন্ধুর।
ইতিমধ্যে জাতীয় বিশ্ববিদ্যালয় জীবন থেকে কেড়ে নিয়েছে আড়াইটি বছর। ৩০ বছরের জীবন থেকেও কমে গেছে আড়াই বছর। স্বপ্নের বিসিএসের আবেদন থেকেও বঞ্চিত হয়েছি দু-দুবার। একই শিক্ষাবর্ষে ভর্তি হয়ে অন্যান্য বিশ্ববিদ্যালয়ের বন্ধুরা মাস্টার্স শেষ করে এখন চাকরি করছে। কেউ বা বিসিএস ক্যাডার। আর আমরা জাতীয় বিশ্ববিদ্যালয়ের বলদ বনে সেশনজটের ঘানি টানছি আর টানছি...।
সবেমাত্র চতুর্থ বর্ষের সমাপনী পরীক্ষা শেষ করে দীর্ঘ সাড়ে ছয় বছরের একটি বিশাল জীবন-ঘানি ঘাড় থেকে নামলেও কবে ফল ও সনদ পাব, তার কোনো হদিস নেই।
সম্প্রতি ৩২তম বিসিএস, বিএড ও বিপিএডের বিজ্ঞপ্তি প্রকাশিত হয়েছে। সম্ভবত জানুয়ারি নাগাদ ৩৩তম বিসিএসের বিজ্ঞপ্তি প্রকাশিত হবে। অনার্স সনদ না পাওয়ার আগ পর্যন্ত অ্যাপেয়ার্ড সনদ দ্বারা বিসিএসে আবেদন করার সুযোগ থাকলেও এরই মধ্যে অনার্স শিক্ষাগত যোগ্যতাবলের বিপরীতে বিএড, বিপিএড, শিক্ষক নিবন্ধন কোর্সে আবেদনসহ সরকারি-বেসরকারি প্রতিষ্ঠানে নন-ক্যাডার পদে চাকরির জন্য আবেদন করার কোনো সুযোগ নেই।
এই অবস্থায় আমাদের জীবনের দিকে লক্ষ রেখে যত তাড়াতাড়ি সম্ভব ২০১১ সালের মধ্যেই ২০০৫-০৬ শিক্ষাবর্ষের অনার্স সমাপনী পরীক্ষার ফল ও সনদ প্রদানের যথাযথ ব্যবস্থা করতে জাতীয় বিশ্ববিদ্যালয় কর্তৃপক্ষ এবং শিক্ষামন্ত্রী মহোদয়ের দৃষ্টি আকর্ষণ করছি।
নূর মোহাম্মদ
ভাওয়াল বদরে আলম সরকারি কলেজ, গাজীপুর।
কৃষি যান্ত্রিকীকরণ
এখনো দেশের ৮০ শতাংশ মানুষ গ্রামে বসবাস করে। গ্রামীণ অর্থনীতির মূল চালিকাশক্তি কৃষি। আমাদের দেশে ১৯৬০ সাল থেকে স্বল্প পরিমাণে কৃষিকাজে যন্ত্রের ব্যবহার করা হচ্ছে। সেচ ব্যবস্থায় ডিপ টিউবওয়েল, শ্যালো টিউবওয়েল, ভূমিকর্ষণে হ্যান্ড পাওয়ার টিলার, ধান মাড়াই কাজে থ্রেসার ব্যবহূত হচ্ছে।
বাংলাদেশে ওয়াল্টন ব্র্যান্ডের হ্যান্ড পাওয়ার টিলার তৈরি করা হয়। এসিআই গণচীন থেকে অর্ডার দিয়ে পাওয়ার টিলার তৈরি করে আনে। করোনা ইন্ডাস্ট্রিস, নিটোল টাটা জয়েন্ট ভেঞ্চারে এ দেশে সংযোজন করে থাকে ট্রাক্টর। কম্বাইন হারভেস্টর ধান, গম কাটার কাজে ব্যবহূত হয়। গাজীপুরের কৃষি গবেষণা ইনস্টিটিউট মডিফিকেশনের মাধ্যমে তিন ব্লেডের কম্বাইন হারভেস্টর নির্মাণ করেছে। এ যন্ত্রটি হস্তচালিত, যার মূল্য ৬০ হাজার টাকা। এর ব্যবহার চোখে পড়ে না। ক্রমাগত বন্যা, খরায় গবাদিপশুর মৃত্যু এবং উৎপাদন খরচ কমাতে যন্ত্রের ব্যবহার অপরিহার্য আমাদের দেশে।
এ কে এম আলমগীর কবির
জ্বালানি তেলের মূল্যবৃদ্ধি
সম্প্রতি সরকারি এক নির্বাহী আদেশে মধ্যরাতে জ্বালানি তেলের মূল্য বাড়ানো হয়েছে। গত কয়েক মাসের জ্বালানি তেলের মূল্য তিনবার বাড়ানো হলো। ফলে খাদ্যপণ্য, শিল্পে উৎপাদিত পণ্যসহ সব ধরনের পণ্যের মূল্য বৃদ্ধি পাবে। পরিবহনসহ অর্থনীতির সব ক্ষেত্রেই এর প্রভাব পড়বে। আমরা সাধারণ মানুষ এমনিতেই খাদ্যপণ্য ক্রয় করতে হিমশিম খাচ্ছি। তার ওপর এই মূল্যবৃদ্ধি বাজার পরিস্থিতিকে অস্থিতিশীল করবে, ফলে জনজীবনে অসহনীয় দুর্ভোগ বয়ে আনবে। এই মূল্যবৃদ্ধির ফলে বাস, ট্রাক, লঞ্চসহ সব যানের ভাড়া বৃদ্ধি পাবে। এই বাড়তি ভাড়া জনগণ কীভাবে মেটাবে? বিশেষ করে চাকরিজীবীরা, তাঁদের বেতন তো দুই মাস অন্তর বাড়ে না। মানুষের ক্রয়ক্ষমতা কমে যাচ্ছে, বাড়ছে মুদ্রাস্ফীতি। মুদ্রাস্ফীতির ধকল সাধারণ মানুষ কীভাবে মোকাবিলা করবে, তার একটা ব্যাখ্যা ও দিকনির্দেশনা নীতিনির্ধারকদের কাছ থেকে আসা প্রয়োজন।
সরকারের রাজস্ব ব্যবস্থাপনায় করযোগ্য আরও অনেক খাত আছে, যেগুলোর ওপর কর বসিয়ে ভর্তুকির ঘাটতি মেটানো কি সম্ভব নয়?
ফার্নেস অয়েল শিল্প কারখানায় ব্যবহূত হয়। এর মূল্যবৃদ্ধির ফলে শিল্পের উৎপাদিত পণ্য ভোক্তাদের অধিক মূল্যে ক্রয় করতে হবে। আবার গ্যাসচালিত শিল্প ও ফার্নেস অয়েলে চালিত শিল্পে অসম প্রতিযোগিতা হবে। প্রশ্ন থেকে যায়, অর্থনীতির সার্বিক অবস্থা চিন্তা করে কি এভাবে দু-তিন মাস অন্তর জ্বালানি তেলের মূল্যবৃদ্ধি না করলেই নয়? তা কি দেশের জন্য কোনো সুফল বয়ে আনবে?
শেখ মনিরুজ্জামান
সেগুনবাগিচা, ঢাকা।
আমনের দাম ও কৃষক
এক কাপ চায়ের দাম এক টাকা। এটি ২০০০ সালের কথা। বর্তমানে এক কাপ চায়ের দাম পাঁচ টাকা। গত ১১ বছরে চায়ের দাম বেড়েছে পাঁচ গুণ। শুধু চায়ের ক্ষেত্রেই নয়, এটি বেশির ভাগ প্রয়োজনীয় দ্রব্যের ক্ষেত্রেই প্রযোজ্য। ২০০০ সালে এক মণ ধানের দাম ছিল ২০০ টাকার মতো। বর্তমানে এক মণ ধানের দাম ৬৫০-৭০০ টাকা। হিসাবমতে, ধানের দাম বেড়েছে তিন থেকে সাড়ে তিন গুণ। কৃষকেরা ধান উৎপাদন করে অন্যান্য প্রয়োজনীয় দ্রব্য ক্রয় করে। কিন্তু সব পণ্যের দাম ধানের দামের চেয়ে কয়েক গুণ বেশি। ধান উৎপাদন করতে সার ও কীটনাশকের দামও বেশি। শুধু কৃষকের উৎপাদিত পণ্যের দামই কম। এ বছর আমন মৌসুমের শুরুতেই ধানের দাম কম। পত্রপত্রিকায় দেখা যায়, ধানের দাম কম হওয়ায় কৃষক দিশেহারা। পথে বসতে হচ্ছে কৃষকদের। এই চিরাচরিত নিয়তির খেলা কি বদলাবে না? না কি কৃষকেরা খেলার পাত্র হয়েই থাকবে?
খাদ্য মন্ত্রণালয় গত বছর ধান ক্রয় করলেও এবার ক্রয়ের সিদ্ধান্ত নেয়নি। গত বছরের তুলনায় এবার ধানের দাম মণে ২০০ টাকা কম। কিন্তু গত বছরের তুলনায় কি কোনো জিনিসের দাম কমেছে? এভাবে চলতে থাকলে তো কৃষকেরা ধান চাষের আগ্রহই হারিয়ে ফেলবে। পত্রিকায় দেখলাম, খাদ্যমন্ত্রী ধান কেনার ব্যাপারে শিগগিরই উদ্যোগ নেবেন। এটি যেন কালবিলম্বে না পড়ে সেদিকে তীক্ষ দৃষ্টি রাখতে হবে। কৃষিপ্রধান দেশে কৃষককেই সর্বাগ্রে মূল্য দিতে হবে। কথাটি শুধু মুখে বলে বা লিপিবদ্ধ না রেখে সরকারকে এটি বাস্তবায়নের চ্যালেঞ্জ হাতে নিতে হবে।
ধানের দাম কমানোর ক্ষেত্রে ধান ব্যবসায়ীদের সিন্ডিকেট যেন সোচ্চার হতে না পারে সেদিকে প্রশাসনকে সতর্ক থাকতে হবে। কৃষিবান্ধব সরকার দাবি করলেই তা হয় না। কৃষকদের ফসলের ন্যায্য মূল্য দিতে হবে। নয়তো সরকারের বিরুদ্ধে প্রশ্ন তুলবে জনগণ। কৃষি বিভাগের তথ্যমতে, এ বছর চাল উৎপাদনের লক্ষ্যমাত্রা ধরা হয়েছে এক কোটি ৩৩ লাখ টন। ধান আবাদ হয়েছে প্রায় ১০ লাখ ৮৪ হাজার ১৬২ হেক্টর জমিতে। ভবিষ্যতে ধান চাষ যেন কমে না যায় তার গ্যারান্টি দিতে হবে ধানের ন্যায্য মূল্যের মধ্য দিয়েই। কৃষি ও খাদ্য মন্ত্রণালয়ের অদূরদর্শিতাই দেশকে খাদ্যঝুঁকির মধ্যে ফেলতে পারে। তাই সংশ্লিষ্ট সবাইকে অকুণ্ঠ আহ্বান জানাই, আমনের দাম বাড়ান, কৃষককে বাঁচান।
মো. শাহীন আলম
বাংলাদেশ কৃষি বিশ্ববিদ্যালয় ময়মনসিংহ।
ছাত্রলীগ
জনসাধারণকে বাস্তবতা তথা সরকারের গৃহীত কর্মকাণ্ডের সুফল অবহিত করবে কারা? যদি বলি উদীয়মান নেতৃত্বের স্বপ্নধারী ছাত্রলীগ। কিন্তু হায়! মাননীয় প্রধানমন্ত্রী, দেশ রক্ষার জন্য কোনো আন্দোলন নেই (প্রয়োজন নেই), নেই কোনো নির্বাচনী প্রচারণার কাজ, তবুও এই ছাত্রলীগের ছেলেরা শ্রেণীকক্ষের সঙ্গে কোনো সম্পর্ক রাখে না। এরা ক্যাম্পাসে মাস্তানি করে। ছাত্র নয় কিংবা নিয়মিত ছাত্র নয়, এরাও ছাত্রলীগ নামের সংগঠনের সঙ্গে জড়িত। অথচ কত মেধাবী ছাত্র স্বেচ্ছায় ছাত্রলীগ থেকে বেরিয়ে গেছে, তাদের খোঁজ কেউ রাখেনি।
কারণ তারা ছিল আত্মপ্রচারবিমুখ, তারা ক্যাম্পাসের বাইরে ছাত্ররাজনীতিকে নিয়ে যেতে কিংবা কোনো নেতার তোষামোদি করতে চায়নি। অথচ ছাত্রলীগের বিভিন্ন বিশ্ববিদ্যালয়, কলেজ ও অঞ্চলের এই স্বেচ্ছায় দলত্যাগী ছাত্রদের মাধ্যমে সরকারের উন্নয়নমূলক কর্মকাণ্ড তুলে ধরা যেত সহজেই। যুবলীগ, স্বেচ্ছাসেবক লীগ কিংবা আওয়ামী লীগের চেয়েও ছাত্রলীগের নম্র-ভদ্র ও মেধাবী দলত্যাগী অংশের কথা জনসাধারণ বুঝত এবং বিশ্বাস করত। কারণ এরাই তো দিনবদলের সত্যিকার যোদ্ধা। আর ওদের চোখে-মুখেই তো সকালবেলার মিষ্টি সোনালি রোদের মতো ঝলমলিয়ে ওঠে একাত্তরের বীর সেনানিদের সেই বাংলাদেশ।
রানা সরকার, শিক্ষার্থী
সরকারি বাঙলা কলেজ, ঢাকা।
পল্লী বিদ্যুতায়ন বোর্ড
চাঁদপুর জেলার মতলব (উত্তর) উপজেলায় ধনাগোদা নদীর তীরবর্তী প্রাচীন ও ঐতিহ্যবাহী দুর্গাপুর বাজার অবস্থিত। এই বাজারে একটি উচ্চবিদ্যালয়, একটি প্রাথমিক বিদ্যালয়, একটি জামে মসজিদ, একটি প্রস্তাবিত হিমাগার, লঞ্চঘাটসহ অনেক ব্যবসাপ্রতিষ্ঠান বিদ্যমান। মতলব (উত্তর) উপজেলার সব বাজার অনেক আগেই বিদ্যুতায়নের আওতায় এলেও দুর্গাপুর বাজার কোনো অজ্ঞাত কারণে পল্লী বিদ্যুতায়ন কার্যক্রমের বাইরে রয়েছে। এতে এক দিকে যেমন বিদ্যুতায়নের অভাবে এই এলাকার উন্নয়ন কার্যক্রম ব্যাহত হচ্ছে, অন্যদিকে এলাকার মানুষের মনে হতাশা ও ক্ষোভ বিরাজ করছে।
এ অবস্থায় দুর্গাপুর বাজার ও তৎসংলগ্ন এলাকায় বৈদ্যুতিক লাইন নির্মাণের মাধ্যমে বিদ্যুতায়নের পরবর্তী কার্যক্রম গ্রহণ করে উন্নয়ন কার্যক্রম অব্যাহত রাখার জন্য অনুরোধ করছি।
প্রকৌশলী তাজউদ্দিন আহমেদ
দুর্গাপুর, আনন্দবাজার
মতলব (উত্তর), চাঁদপুর।
নিয়োগ পরীক্ষার ফি
প্রধানমন্ত্রী নির্দেশ দিয়েছেন ব্যাংকে জনবল নিয়োগ পরীক্ষায় ফি দিতে হবে না। এই পরিপ্রেক্ষিতে অগ্রণী ব্যাংক নিয়োগ পরীক্ষা-২০১১, বাংলাদেশ ব্যাংক নিয়োগ পরীক্ষা-২০১১-এর জন্য কোনো ব্যাংক ড্রাফট দিতে হয়নি। ব্যাংক নিজের খরচে পরীক্ষা নিয়েছে। এ জন্য শিক্ষিত বেকার যুবকদের পক্ষ থেকে অগ্রণী ব্যাংক ও বাংলাদেশ ব্যাংককে ধন্যবাদ। কিন্তু কিছু ব্যাংক বিভিন্ন পত্রিকায় নিয়োগ বিজ্ঞপ্তি দিয়ে হাতিয়ে নিচ্ছে লাখ লাখ টাকা। প্রথম আলোয় ২৫ অক্টোবর ২০১১ এক্সিম ব্যাংক জনবল নিয়োগের জন্য নিয়োগ বিজ্ঞপ্তি প্রকাশ করে। সেখানে ব্যাংক ড্রাফট চাওয়া হয়েছে ৩০০ টাকা করে। ইত্তেফাক-এ ৪ ও ৫ নভেম্বর বাংলাদেশ কৃষি ব্যাংক নিয়োগ বিজ্ঞপ্তি প্রকাশ করে। পরীক্ষার ফি চাওয়া হয়েছে ৩০০ টাকা ও ২০০ টাকার ব্যাংক ড্রাফট। দুঃখের বিষয়, বাংলাদেশ কৃষি ব্যাংক এসব পদের জন্য এই বছরই ৩০০ ও ২০০ টাকা করে নিয়ে নিয়োগ পরীক্ষা নিয়েছে। তখন অল্প কিছু জনবল নিয়োগ করে একই বছর আবার নিয়োগ বিজ্ঞপ্তি প্রকাশ করেছে। ব্যাংকিং খাতে নিয়োগ-ব্যবসা আর কত দিন চলবে? বারবার বিজ্ঞপ্তি প্রকাশ করে ব্যাংক ড্রাফট না চেয়ে ব্যাংকার্স রিক্রুটমেন্ট কমিটির মাধ্যমে একবার পরীক্ষা নিয়ে প্যানেল করে বিভিন্ন ব্যাংকে জনবল নিয়োগ করুন। তাহলে ঢাকায় চাপ কম পড়বে এবং বেকারদের অর্থ সাশ্রয় হবে।
সাগর, সফিকুল, কামরুল, বিকাশ, বিনয়, বাবলু, আম্মারুল, আকাশ, দেবাশীষ, খুলনা
সেশনজট
উচ্চশিক্ষার জন্য বহু শিক্ষার্থী জাতীয় বিশ্ববিদ্যালয়ে ভর্তি হয়, কিন্তু এই ভর্তি যে কী ভোগান্তির সৃষ্টি করে, তা কেবল ভুক্তভোগী শিক্ষার্থীরাই জানে। চার বছর মেয়াদি অনার্স কোর্স শেষ করতে সময় লাগে ছয় থেকে সাত বছর। ডিগ্রি পাসকোর্সের অবস্থা আরও করুণ। আমি ২০০৮-২০০৯ শিক্ষাবর্ষে অনার্স কোর্সে ভর্তি হই। দীর্ঘ তিন বছর পরও আমি দ্বিতীয় বর্ষে। দ্বিতীয় বর্ষের চূড়ান্ত পরীক্ষা কবে হবে তা জানা নেই। আমার মতো লাখ লাখ শিক্ষার্থী একই হতাশায় ভুগছে। শিক্ষার্থীদের পক্ষ থেকে কর্তৃপক্ষের কাছে আকুল আবেদন, আমাদের ভবিষ্য ৎ চিন্তা করে জাতীয় বিশ্ববিদ্যালয়কে একটি সেশনজটমুক্ত আদর্শ বিশ্ববিদ্যালয় হিসেবে গড়ে তুলুন।
মাহবুবুল হাসান
গাজীপুর।
সংশোধনী
গতকাল মঙ্গলবার প্রথম আলোয় প্রকাশিত ‘গতকাল সমকাল’ কলামের লেখক ফারুক চৌধুরীর পরিচিতিতে সাবেক পররাষ্ট্রসচিব ও সাবেক তত্ত্বাবধায়ক সরকারের উপদেষ্টা ছাপা হয়েছে। তিনি তত্ত্বাবধায়ক সরকারের উপদেষ্টা ছিলেন না। এ ভুলের জন্য আমরা দুঃখিত।—বি.স.
গতকাল সমকাল
একজন প্রবীণ ঢাকাবাসীর ঢাকাকে লেখা একটি চিঠি
প্রিয় ঢাকা,
তোমাকে কোনো দিন এমনিভাবে চিঠি লেখার অবকাশ হয়নি। যখন থেকে তোমাকে জেনেছি, তখন থেকেই কেন জানি তুমি আমার সত্তার একটি বিরাট অংশজুড়ে অবস্থান নিয়েছিলে। আজ তোমার বয়স ৪০০ আর আমার ৭৮। বয়সের এই ব্যবধান সত্ত্বেও আজ থেকে ৬২ বছর আগে, ১৯৪৯ সালের হেমন্তের এক স্নিগ্ধ রৌদ্রস্নাত প্রভাতে, তোমার সঙ্গে আমার প্রথম পরিচয়ের দিনটি থেকে তুমি হয়ে উঠেছিলে আমার আত্মার আত্মীয়। সেই সময়কার কিশোর আমাকে তুমি মুহূর্তেই নিজের করে নিয়েছিলে। বিগত বছরগুলোতে ব্যক্তিগত ও জাতীয় কত ‘আনন্দ-বেদনা’ আর ‘মিলন বিরহ সংকটে’ তুমি হয়ে উঠেছ একান্ত আপনার। কর্মজীবনের বিরাট একটি অংশ বড় বড় নামীদামি সব শহরে কাটিয়েছি। বোস্টন, নিউইয়র্ক, ওয়াশিংটন, লন্ডন, প্যারিস, ব্রাসেলস, বেইজিং, দিল্লি, রোম—কত না ঐতিহ্যবাহী নাগরিক সুব্যবস্থার সব শহর, কিন্তু যখনই তোমার কথা মনে হয়েছে, সেই পঞ্চাশের দশক থেকে বিদেশে কর্মজীবনের শেষ দিন পর্যন্ত, তখনই মনে হয়েছে তোমার সব দৈন্য নিয়েও, ‘এমনটি আর পড়িল না চোখে আমার যেমন আছে!’
এত কাছের কাউকে কি আনুষ্ঠানিক ঢংয়ে এ রকম একটি খোলা চিঠি দেওয়া যায়? তবুও আজ তোমাকে না লিখে পারছি না। কারণ জেনেছি যে, বিগত ৪০০ বছরে তোমার শরীরে বাঁধা সব ব্যামো সারাতে অস্ত্রোপচার করে তোমাকে দ্বিখণ্ডিত করার সিদ্ধান্ত হয়েছে। তোমাকে এখন সেবাদানে নিযুক্ত রইবে একজনের স্থলে দুজন পরিচারিকা। আমি কোনো শহর চিকিৎসক নই। আমি এখন তোমার বুকে বসবাসরত প্রবীণ একজন সাধারণ নাগরিক। তবে তোমার দেহের শিরা-উপশিরায় আর অস্থিমজ্জায় তোমাকে এত ভালোভাবে চিনি যে, আমি বিশ্বাস করি অস্ত্রোপচারে দ্বিখণ্ডিত তুমি, তোমার শরীরে বাসা বাঁধা সব রোগ-বালাই নিয়ে দ্বিখণ্ডিতই থেকে যাবে—উত্তর আর দক্ষিণ ঢাকায়। অস্ত্রোপচারে তুমি বদলে যাবে, তবে নিরাময় লাভ করার সম্ভাবনা তোমার নেই বললেই চলে। তোমার চিকিৎসার গুণগত মানের কোনো উন্নতি হওয়ার লক্ষণ যে আমি দেখতে পাচ্ছি না, বরং অস্ত্রোপচারের ফলে তোমার দেহে নানা প্রকার দূষণ সংক্রমণ হওয়ার আশঙ্কা রয়েছে।
১৯৪৯ সালের বর্ণিত সেই সোনালি সকালটির কথা আমার এ জন্য মনে আছে যে, সেই ভোরে তোমার মাটিতে আমার প্রথম পদচারণে, তোমার রমনার সবুজের ছোঁয়ায় আর শিশিরভেজা স্বচ্ছতায় তুমি নিমেষেই, ভারত বিভাগের ফলে চিরদিনের জন্য আসামের রাজধানী শিলং ছেড়ে আসা আমার গভীর বেদনাটি লাঘব করতে পেরেছিলে। তারপর তোমার মাঝেই তো বেড়ে উঠলাম; ঢাকা কলেজের (এখন যেখানে তোমার ‘নগর ভবন’ সেই এলাকায়ই তখন ছিল তার অস্থায়ী অবস্থান) কাছাকাছি আগামসি লেনের ২৩ নম্বরে অবস্থিত অতি সাধারণ একটি ছাত্রাবাসে আর তারপর ঢাকা বিশ্ববিদ্যালয়ের অতি পরিচিত সলিমুল্লাহ মুসলিম হলের শুভ্র গম্বুজধারী ভবনের প্রতিটি কন্দর আর সুবিন্যস্ত উদ্যানের মসৃণ ঘাসের সঙ্গে আশ্চর্য নিবিড় এক অন্তরঙ্গতায়। তখনই তো প্রথম বারের মতো শুনলাম রমনার আকাশ-বাতাস প্রকম্পিত করে পুলিশের তাজা গুলির শব্দ, রমনার সবুজ লাল হলো তাজা রক্তে। তাজা গুলির আওয়াজকে ছাড়িয়ে গেল, ‘রাষ্ট্রভাষা বাংলা চাই’-এর দৃপ্ত দাবি।
১৯৫৬ সালে তোমাকে আমার ছেড়ে যেতে হলো জীবিকার তাগিদে। একাত্তরে বাংলাদেশ স্বাধীন হলো। আমি বিদেশের চাকরিতেই রয়ে গেলাম, বাংলাদেশের হয়ে। তবে তোমার কাছে ফিরে এসেছি বারবার সীমিত সময়ের জন্য, অবস্থান করেছি বিভিন্ন সরকারি দায়িত্বে। একটি ফিরে আসা স্মৃতিতে চিরজাগরুক রইবে। ১৯৭২-এর ১০ জানুয়ারি দিল্লি থেকে বঙ্গবন্ধুর সঙ্গে প্রত্যাবর্তনটি, অন্য সব তাৎপর্যের মাঝে ছিল একটি স্বাধীন সার্বভৌম দেশের রাজধানী হিসেবে তোমার পূর্ণ মর্যাদা প্রাপ্তি। আনুষ্ঠানিকভাবে তুমি উপবিষ্ট হলে পৃথিবীর অন্য সব রাজধানীর সঙ্গে, শহরগুলোর প্রথম সারিতে। আমাদের সবারই গর্ব—ঢাকা আমাদের ঢাকা। সরকারি চাকরির পাট চুকিয়ে দিল্লি থেকে ঢাকা ফিরলাম ১৯৯২ সালে। দুই দশক ধরে কোনো না কোনো দায়িত্বে ব্র্যাকের সঙ্গে সম্পৃক্ত রয়েছি, কিছুদিনের জন্য হলেও রাজনীতির অলিন্দে রাখতে হয়েছিল প্রান্তিক পদচারণা, আর এখন মাঝেমধ্যে কলম ধরি—আজ যেমন তোমাকে এই চিঠিটি লিখতে ধরেছি। কিন্তু সবচেয়ে বড় কথা হচ্ছে, তুমি এখন কেবলমাত্র আমার স্মৃতির শহর নও, তোমার বুকেই এখন আমার জীবন যাপন। তোমার বুকেই যেন আমার মৃত্যু ঘটে। তাই তোমার যেকোনো অঘটনে বিচলিত হয়ে উঠি।
প্রিয় ঢাকা, যদিও এর আগে তোমাকে সরাসরি লিখিনি, তোমাকে ভালোবাসি বলে তোমার সম্বন্ধে মাঝেমধ্যে চিন্তা-ভাবনা আর লেখাজোকা যে করিনি তা নয়। বেশ কয়েক বছর আগে লিখতে গিয়ে পেয়েছিলাম তোমার সঙ্গে বাংলাদেশের একজন সরকারি কর্মকর্তার চাকরিজীবনের বৃত্তান্তের মিল। ১৬১০ সালে শহর হিসেবে অধিষ্ঠিত হওয়ার পর তোমার কখনো হয়েছে পদোন্নতি, কখনো বা হয়েছে পদমর্যাদাহানি, কখনো তোমাকে নিতে হয়েছে বাধ্যতামূলক অবসর, আবার কখনো বা হয়েছ পুনর্বহাল। কিন্তু এই যাত্রায় তোমার যে কী হচ্ছে ঠিক বুঝতে পারছি না। তুমি দ্বিখণ্ডিত হয়ে যাবে। তোমার থাকবে দুই সেবক, তোমার দ্বিখণ্ডিত অঙ্গ-প্রত্যঙ্গের সেবার জন্য। তাহলে কোথায় রইল তোমার একক সত্তা? তুমি যে আমার ঢাকা! আমার উত্তর অথবা দক্ষিণ ঢাকা তো তুমি নও!
১৯৫১ সালে তোমার লোকসংখ্যা ছিল ৩ লাখ ৩৬ হাজার। মানববসতির ঘনত্ব ছিল প্রতি বর্গমাইলে প্রায় ১২ হাজার। এখন তোমার সীমানার মাঝে দেড় কোটিরও বেশি লোকের বাস। মানুষের বসতির ঘনত্ব আমার ঠিক জানা নেই, তবে প্রতি বর্গমাইলে ৬০-৭০ হাজার তো হবেই। ১৯৫১ থেকে আজ পর্যন্ত আমার সাধারণ হিসাবে তোমার লোকসংখ্যা বেড়েছে প্রায় ৫০ গুণ অথচ আয়তন ২৮ বর্গমাইল থেকে মাত্র ৬ গুণ বেড়ে হয়েছে প্রায় ১৬০ বর্গমাইল। কিন্তু তার সঙ্গে তাল রেখে মোটেও বাড়েনি তোমার পানি, গ্যাস, বিজলি সঞ্চালন, রাস্তাঘাট, আবাসগৃহ এবং একটি আধুনিক শহরজীবনের অন্যান্য উপাদান। এই দুর্বল অবকাঠামো নিয়ে ২০২৫ সালে জনসংখ্যার বিবেচনায় তুমি হবে পৃথিবীর ১৫টি ‘ম্যাগা সিটির’ একটি।
তোমার নগর সেবা সংস্থাগুলোর কর্মকাণ্ডের সমন্বয় সাধনের সমস্যাটি প্রকটতর হবে দিন দিন। আমরা প্রায়ই দেখি, একই সড়কে ওয়াসার লাইন স্থাপনের চিহ্ন মুছে যেতে না যেতেই টেলিফোন কর্তৃপক্ষ তাদের প্রয়োজনে আবার তোমার রাজপথ খননে লিপ্ত হন। তারপর গ্যাস কর্তৃপক্ষ অথবা বিদ্যুৎ সরবরাহ সংস্থা তোমার নাগরিক জীবন সুস্থ করার মহৎ উদ্দেশ্যে হয়তো একই এলাকায় সড়ক খননের দৃপ্ত পদক্ষেপ নেয়। তোমার পরিবহন সংস্থা, মেট্রোপলিটান পুলিশ, রাজউক আর পূর্ত মন্ত্রণালয়ের মাঝেও রয়েছে সমন্বয়ের নিদারুণ অভাব। তারই পরিণতিতে অসহনীয় পর্যায়ে বেড়ে উঠেছে যানজট আর রাজপথের বিশৃঙ্খলা। যানজট নিরসনের প্রধান উপায় হলো উড়াল সড়ক, মেট্রোরেল এবং প্রয়োজন বোধে পাতাল রেল। সেই দায়িত্ব অবশ্য বর্তায় কেন্দ্রীয় সরকারের ওপর এবং হয়তো বা আগামী কয়েক বছরের মধ্যে নির্মাণাধীন যাতায়াত ব্যবস্থার সুফল কিছুটা হলেও প্রতীয়মান হবে।
কিন্তু তোমার অন্য সব সমস্যার সমাধান তোমার অস্ত্রোপচারের মাধ্যমে কীভাবে সমাধান হবে তা বুঝে উঠতে পারি না। শুনেছি, প্রাক-অস্ত্রোপচারের পদক্ষেপের মধ্যে রয়েছে একই রাজউক রেখে উত্তর আর দক্ষিণ ঢাকায় দুটি করপোরেশন প্রতিষ্ঠা। আমি বুঝে উঠতে পারি না, যেখানে একজন মেয়র পেরে উঠছেন না, তোমার বিভাজনের মাধ্যমে অধিষ্ঠিত দুজন মেয়র তাতে কী করে সার্থক হবেন? আমি তো স্পষ্টই দেখি, এই দুই মেয়রের সাংঘর্ষিক অবস্থান তোমার সেবার সমন্বয়হীনতার গুরুতর অবনতি ঘটাবে। আর সবচেয়ে বেশি দুঃখের কথা হচ্ছে, দ্বিধাবিভক্ত তোমার ৪০০ বছরের পরিচয় পাল্টে যাবে। তুমি আর তুমি রইবে না।
আমার মনে পড়ে, গত নব্বইয়ের দশকের মাঝামাঝিতে যখন উপরিউক্ত সমস্যাবলি গজিয়ে উঠছিল, তোমার তদানীন্তন মেয়র প্রয়াত মোহাম্মদ হানিফ ঢাকার পৌর পরিষদকে মেট্রোপলিটন সরকারের মর্যাদাদানের আবেদন জানিয়ে সরকারের কাছে একটি প্রস্তাব পেশ করেছিলেন। প্রস্তাবটির নির্যাস ছিল, বিভিন্ন মন্ত্রণালয়ের অধীনে সরকারি নগরসেবা সংস্থাগুলোকে ঢাকার মেয়রের প্রত্যক্ষ নিয়ন্ত্রণে আনয়ন, যাতে করে সেই সংস্থাগুলোর কর্মকাণ্ডের সঙ্গে দ্রুত এবং প্রত্যাশিত সমন্বয় সাধিত হতে পারে। তোমার মেয়র তোমার নাগরিকদেরই নির্বাচিত প্রতিনিধি। কিন্তু আসলে তিনি ‘ঢাল নেই, তলোয়ার নেই নিধিরাম সর্দার’। মেয়রের পৌরসভা অন্যান্য সরকারি সংস্থার ওপর নির্ভরশীল এবং মেয়রের কাছে সেই সংস্থাগুলোর কোনো জবাবদিহি নেই। এক কথায় মেয়রের দায়িত্ব অনেক, কিন্তু তা পালনের ক্ষমতা সীমিত। জনগণের ভোটে নির্বাচিত তোমার মেয়রকে অতিরিক্ত ক্ষমতাদানের প্রয়োজন রয়েছে। সেখানে একজন মেয়রের স্থানে দুজন মেয়রে কোনো লাভ কি হবে?
নির্বাচিত মেয়রের অধীনে সরকারের পূর্ণ সচিবের মর্যাদার একজন কর্মকর্তা নিয়োগ দেওয়ার কথা হানিফ বলেছিলেন। সব নগরসেবা সংস্থার সমন্বয় সাধন করবেন তিনি। তোমার সেবায় নিয়োজিত প্রতিটি সরকারি সংস্থাই, তা মেট্রোপলিটান পুলিশই হোক অথবা ডেসা, নগর পরিবহনই হোক অথবা গ্যাস সঞ্চালন, ফায়ার ব্রিগেড হোক অথবা ওয়াসা, রাজউক হোক অথবা খোদ পৌরসভা—প্রত্যেকেরই প্রাতিষ্ঠানিক ও কর্মবিন্যাসজনিত আইনকানুন রয়েছে। সেসব আইনকানুন প্রয়োজনবোধে সমন্বয় ও সংশোধনী একটি দূরদর্শী সংসদের পক্ষে সম্ভব। এ জন্য সরকারের কাছে আমার অনুরোধ হবে, মেয়রের সংখ্যা বাড়িয়ে নয়, নির্বাচিত মেয়রকে শক্তিশালী করলে তোমার অনেক সমস্যার সমাধানই সম্ভব হবে। আমি যদিও বা পররাষ্ট্র মন্ত্রণালয়ের আমলা ছিলাম, ঢাকা শহরের পক্ষে সংশ্লিষ্ট প্রায় প্রতিটি সংস্থার সঙ্গেই ’৮০ ও ’৯০-এর দশকে তিনবার দায়িত্ব পালনের সুযোগ আমার হয়েছে। ১৯৮৩ সালে ঢাকায় অনুষ্ঠিত একাদশ ইসলামি পররাষ্ট্রমন্ত্রী সম্মেলনের আমি ছিলাম প্রধান সমন্বয়কারী। ১৯৮৫ সালে সার্কের জন্মলগ্নে পররাষ্ট্রসচিব হিসেবে আমাকে প্রথম সার্ক সম্মেলনের মহাসচিবের দায়িত্ব পালন করতে হয়েছিল। ’৯০-এর দশকে অবসরপ্রাপ্ত অবস্থায়ও সপ্তম সার্ক সম্মেলনের প্রস্তুতি কমিটির আমি সভাপতি ছিলাম। প্রিয় ঢাকা, তোমার মনে পড়বে নিশ্চয়ই, ইসলামি পররাষ্ট্রমন্ত্রী সম্মেলনটি ছিল আন্তর্জাতিক সম্মেলন অনুষ্ঠানে তখন তোমার ৩৭৩ বছর জীবনের প্রথম অভিজ্ঞতা। সার্ক ছিল তোমার বুকে অনুষ্ঠিত সরকারপ্রধানদের প্রথম শীর্ষ সম্মেলন। এই সম্মেলন তিনটি অনুষ্ঠানে সাফল্যের কারণ ছিল বিভিন্ন সরকারি ও বেসরকারি সংস্থার ঐকান্তিক সহযোগিতা। সেই সাময়িক প্রয়োজনে অবশ্য কারও আইন বদল বা সংশোধন করে নয়, তবে সাংগঠনিক চিন্তাধারাকে বাস্তবধর্মী রূপ দিয়ে। অতএব একজন নির্বাচিত মেয়র বহাল রেখে তোমাকে দ্বিখণ্ডিত না করে তোমার সমস্যাগুলোর সমাধান করার যথেষ্ট অবকাশ রয়েছে। তোমাকে অস্ত্রোপচারের মাধ্যমে দ্বিখণ্ডিত করলে সমস্যা বাড়বে বই কমবে না—আর সমন্বয়হীনতা জটিলতরই হবে।
এক কথায়, আমি তদানীন্তন প্রয়াত মেয়র হানিফের দাবিরই পুনরাবৃত্তি করছি। প্রয়োজন হলে একটি মেট্রোপলিটন সরকার স্থাপন করে তোমার মেয়রকে শক্তিমান করা হোক। দ্বিখণ্ডিত তোমার বুকে দুজন মেয়র বসিয়ে দিলে সমস্যার সমাধান হবে বলে আমি মনে করি না। তোমার হয়তো বা মনে পড়বে, তোমার বর্তমান সমস্যাবলির আশঙ্কাতেই ১৯৯৬ সালের ৩০ আগস্ট ভোরের কাগজ-এর পাতায় আমার মতামত ব্যক্ত করেছিলাম, যার নির্যাস এই চিঠিতে দিলাম।
চিঠিটি শেষ করার আগে অন্তিম একটি বাসনা ব্যক্ত করতে চাই, তোমার বুকে সমাহিত হওয়ার আশায় আজিমপুর কবরস্থানে একটি জমি ক্রয় করেছি বেশ কদিন আগে। সেই জমিটি উত্তর বা দক্ষিণ ঢাকার হোক আমি তা চাইব না। আমি ঢাকায়ই সমাহিত হতে চাই। তোমার বুকে, তোমার উত্তরে অথবা দক্ষিণে নয়।
তুমি ভালো থেকো। হাজার হাজার বছরের আয়ু হোক তোমার। তোমারই একজন নাগরিক।
ফারুক চৌধুরী: সাবেক পররাষ্ট্রসচিব। সাবেক তত্ত্বাবধায়ক সরকারের উপদেষ্টা।
    শ্রদ্ধেয় বিদগ্ধ লেখককে অনেক ধন্যবাদ তার এই আবেগপুর্ন লেখাটির জন্য। কিন্তু তিনি যদি আজকের প্রথম আলোর প্রথম পৃষ্ঠার কার্টুনটি দেখে থাকেন তবে তাকে ঢাকার ভবিষ্যত সম্মন্ধে হতাশ হতেই হবে। কয়দিন আগেই আমি মন্তব্য করেছিলাম আমরা এখন আসল ডিক্টেটরশীপের চেয়েও বদতর 'গনতান্ত্রিক ডিক্টেটরশীপে'র অধীনে বাস করছি। এখানে সরকারের সর্বোচ্চ ব্যক্তির কথাই আইন; এমনকি তা দেশের সংবিধান ও আইন বিরোধী হলেও। তাই এই অবস্থায় আমাদের ভবিষ্যত নিয়তির হাতে সপে দেওয়া ছাড়া গতি নেই। লেখকের হৃদয়স্পর্শী লেখাটির জন্য আবারো ধন্যবাদ। 
নগর দর্পণ: চট্টগ্রাম
সময় বদলায়, সবাই বদলান না
চট্টগ্রাম শহরের রেয়াজুদ্দিন বাজার এলাকায় একজন প্রৌঢ় মাংস বিক্রেতা আছেন, যিনি ক্রেতাদের সঙ্গে দরদস্তুর করার সময় নানা রকম রসিকতা করতে অভ্যস্ত। তাঁর কাছে হয়তো এটা ‘মনোরঞ্জন’-এর একটি পদ্ধতি, কারণ এসব কথাবার্তায় তাঁর ক্রেতাদের মধ্যে কেউ কেউ বিকৃত আনন্দ লাভ করেন। কাউকে এমনকি এ ধরনের অশ্লীল কথাবার্তা বলতে তাঁকে প্রলুব্ধ করতেও দেখেছি। যেকোনো প্রসঙ্গকেই অশ্লীলতার দিকে মোড় দেওয়া এবং নারীকে ব্যঙ্গ-বিদ্রূপের লক্ষ করে তোলার ব্যাপারে তাঁর দক্ষতা(?) প্রায় বিস্ময়কর।
এই মাংস বিক্রেতা নিরক্ষর, সমাজে গুরুত্বহীন ব্যক্তি। ফলে তাঁর কথায় কান না দিলেও চলে। কিন্তু রাজনৈতিক বা ধর্মীয় সভা-সমাবেশে কি অহরহ এ রকম মন্তব্যই আমরা প্রতিনিয়ত শুনছি না, যাতে নারী সম্পর্কে চরম অবমাননার প্রকাশ ঘটছে?
এলডিপি নেতা কর্নেল অলি আহমদ উচ্চশিক্ষিত, পিএইচডি ডিগ্রিধারী। তাঁর মতো একজন বর্ষীয়ান রাজনীতিক, সাবেক মন্ত্রী ও সাংসদকেও জনমনোরঞ্জনের একই বিকৃত পদ্ধতি গ্রহণ করতে দেখলে হতাশা তৈরি হয় বৈকি!
নিজের নির্বাচনী এলাকা চন্দনাইশের এক সমাবেশে কর্নেল (অব.) অলি আহমদ বলেছেন, ‘চন্দনাইশে একজন মহিলা এমপি দিয়ে হাজার যুবকের সমস্যার সমাধান করা যাবে না। তাই টুঙ্গিপাড়া থেকে বেশি করে সুন্দরী মহিলাদের এনে চন্দনাইশে দিলে যুবসমাজের কল্যাণ হবে’ (দৈনিক পূর্বকোণ, ১৯ নভেম্বর ’১১)। বোঝা যায় সংরক্ষিত আসনের স্থানীয় মহিলা সাংসদকে ইঙ্গিত করে এ কথা বলেছেন কর্নেল অলি। পাশাপাশি ‘টুঙ্গিপাড়া’র কথা উল্লেখ করে তিনি কার দিকে অঙুলি নির্দেশ করেছেন তা-ও না বোঝার কোনো কারণ নেই।
এলডিপির সহযোগী সংগঠন গণতান্ত্রিক ছাত্রদল ও যুবদলের প্রতিষ্ঠাবার্ষিকী উপলক্ষে সমাবেশে এ কথা বলেছেন তিনি। ছাত্র ও যুবকদের নতুন যুগের রাজনীতির আদর্শ ও একবিংশ শতাব্দীর চ্যালেঞ্জ মোকাবিলার জন্য উদ্বুদ্ধ করার পরিবর্তে যিনি নারী নেতৃত্বের প্রতি অশ্লীল ইঙ্গিত করে সস্তা রসিকতা করতে পারেন, নারী সম্পর্কে অসম্মানের মধ্যযুগীয় দৃষ্টিভঙ্গিকে উসকে দিতে পারেন, তাঁর অনুসারীদের ভবিষ্যৎ নিয়ে উদ্বিগ্ন না হয়ে উপায় নেই।
অবশ্য নারীর প্রতি কর্নেল অলির এই দৃষ্টিভঙ্গি ও মনোভাব নতুন কিছু না। বিএনপির এই সাবেক নেতা গত জোট সরকারের আমলে দলে গুরুত্ব হারিয়ে ও মন্ত্রিত্ব-বঞ্চিত হয়ে যখন এলডিপি গঠন করেন, তখনো তাঁর নানান বক্তৃতায় এই মনোভাবের প্রকাশ ঘটেছিল। তখনকার প্রধানমন্ত্রী খালেদা জিয়াকে ইঙ্গিত করে তিনি বলেছিলেন, ‘মহিলার পায়ের কাছে বসে আমি রাজনীতি করতে পারব না।’ তারেক রহমান ও আরাফাত রহমানের দুর্নীতির প্রসঙ্গ উত্থাপন করে বলেছিলেন, ‘মা ভালো হলে ছেলেরা এ রকম হবে কেন?’ এমনকি খালেদা জিয়াকে রাজনীতিতে এনেছেন দাবি করে তিনি বলেছিলেন, ‘আমিই বেগম জিয়াকে রান্নাঘর থেকে রাজনীতিতে এনেছি, আবারও তাঁকে রান্নাঘরে ফিরে যেতে হবে।’
নিজের এসব মত ও মন্তব্য কর্নেল অলি নিশ্চয়ই ভুলে যেতে চাইবেন। কারণ এখন তিনি নিজেই ফিরে যেতে চান খালেদা জিয়ার ‘রান্নাঘরে’। ক্ষমতায় যাওয়ার স্বপ্নে বিভোর হয়ে এখন ঘন ঘন দেখা করছেন খালেদা জিয়ার সঙ্গে, তাঁর নেতৃত্ব মেনে নিতেও কোনো কুণ্ঠা নেই মনে। কিন্তু নারী নেতৃত্ব নিয়ে তাঁর মনোভাব গোপন নেই। চন্দনাইশের মহিলা সাংসদ সম্পর্কে এখন যা বলছেন, খালেদা জিয়াকে নিয়ে অন্যভাবে তা-ই বলেছিলেন। এখন খালেদা জিয়া সম্পর্কে তিনি কিছু বলছেন না তাঁর অর্থ এই নয়, যোগ্যতা ও দক্ষতার বিচারে তাঁর নেতৃত্বের প্রতি তিনি অনুরক্ত বা আস্থাশীল। পুরো ব্যাপারটিই নিজের রাজনীতির ভবিষ্যতের সঙ্গে, নিজের স্বার্থচিন্তার সঙ্গে সম্পৃক্ত।
নারী নেতৃত্ব নিয়ে যিনি আজ কটাক্ষ করেছেন, তিনিই একসময় নিজের জেতা আসনের উপনির্বাচনে তাঁর স্ত্রী মমতাজ অলিকে প্রার্থী করতে দ্বিধাবোধ করেননি। ভবিষ্যতে কোনো নির্বাচনে মমতাজ অলি যদি আবার প্রার্থী হতে চান, তখন সমর্থক-অনুসারীদের উদ্দেশে নারী নেতৃত্ব সম্পর্কে যেসব কথা এখন তিনি বলছেন তা-কি বুমেরাং হয়ে ফিরে আসবে না তাঁর দিকে?
যা-ই হোক, চন্দনাইশে অলি যেসব বক্তব্য রেখেছেন তাতে ক্ষুব্ধ হয়ে চট্টগ্রাম মহানগর আদালতে দণ্ডবিধির ৫০০ ধারায় মামলা করেছেন আফতাব মাহমুদ (শিমুল) নামের এক তরুণ। তিনি দাবি করেছেন, এই বক্তব্যের মাধ্যমে কর্নেল অলি প্রধানমন্ত্রী ও মহিলা সাংসদের মর্যাদাহানির পাশাপাশি চন্দনাইশের ছাত্র-যুবকদেরও অসম্মান করেছেন। আদালত মামলাটি গ্রহণ করে আসামিকে সাত দিনের মধ্যে হাজির হওয়ার জন্য সমন জারি করেছেন। মামলার ভবিষ্যৎ সম্পর্কে আমরা জানি না। তবে নারী নেতৃত্ব, এমনকি সমাজের যেকোনো স্তরের নারী সম্পর্কে প্রকাশ্যে অবমাননাকর বক্তব্য দেওয়ার এই প্রবণতা বন্ধ হওয়া দরকার বলে মনে করি।
অলির বক্তব্য নিয়ে ইতিমধ্যেই উত্তপ্ত হয়ে উঠেছে রাজনৈতিক অঙ্গন। তবে মানববন্ধন, সংবাদ সম্মেলন বা কুশপুত্তলিকা পোড়ানোর মতো কর্মসূচিকে স্বাভাবিক প্রতিক্রিয়া মনে হলেও, আদালত প্রাঙ্গণে তাঁর ওপর হামলার ঘটনাকে মেনে নেওয়া যায় না কিছুতেই। যে ঘটনা আইন-আদালত পর্যন্ত গড়িয়েছে, তাকে এগোতে দেওয়া উচিত স্বাভাবিক গতিতেই। প্রথম আলোকে (আলোকিত চট্টগ্রাম) দেওয়া এক সাক্ষাৎকারে অলি বলেছেন, ‘কোনো ভদ্রমহিলা বা ভদ্রলোক সম্পর্কে আমি কখনো খারাপ মন্তব্য করিনি।’ তাহলে সেই পত্রিকায় প্রতিবাদপত্র পাঠাননি কেন?—এই প্রশ্নের জবাবে তিনি বলেছেন, ‘আমি প্রয়োজন মনে করিনি।’ আসলে জনসভায় উপস্থিত সাংবাদিকদের অনেকের কাছেই তাঁর বক্তব্য রেকর্ড করা আছে। ফলে এর দায় এড়ানোর উপায় তাঁর নেই।
আসলে সময়-সুযোগমতো একেক রকম কথা বলার কর্নেল অলির স্বভাবসিদ্ধ। যেমন গত নির্বাচনের আগে জামায়াত শিবিরের বিরুদ্ধে অনেক বিষোদগার করেছিলেন তিনি। তখন অনেকেই ধারণা করেছেন স্বাধীনতা সংগ্রামের বিরোধিতাকারী সংগঠনটির ওপর একজন মুক্তিযোদ্ধার এই রাগ-ক্ষোভ স্বাভাবিক ও স্বতঃস্ফূর্ত। কিন্তু কিছু দিনের মধ্যেই বোঝা গেল, তাঁর লক্ষ্য জামায়াত নয়, বরং সাতকানিয়ার নির্বাচনী আসনটি। এখানে জামায়াতের সংগঠন শক্তিশালী। ফলে চারদলীয় জোটের অংশীদার হিসেবে জামায়াত এ আসনটির দাবি ছাড়তে নারাজ। ২০০১ সালে বিএনপি চারদলীয় জোটের শরিক জামায়াতকে এ আসনটি ছেড়ে দিলেও অলি হাইকমান্ডের নির্দেশ অমান্য করে এখানে নির্বাচন করেন। মূলত বিএনপির সঙ্গে তাঁর সম্পর্কের টানাপোড়েনের শুরু তখন থেকেই।
বিএনপিতে গুরুত্ব হারানোর পর কিছুদিন মাঠের রাজনীতি থেকে দূরে ছিলেন কর্নেল অলি। তখন রাজনীতি নিয়ে পড়াশোনা করেছেন, গবেষণা-অভিসন্দর্ভ তৈরি করেছেন এবং পিএইচডি ডিগ্রি অর্জন করেছেন।
স্বাভাবিকভাবেই আশা করা গিয়েছিল রাজনীতির এই উচ্চতর পাঠ তাঁর মধ্যে নতুন বোধোদয় ঘটাবে, নতুন ধারার রাজনীতির সূচনা ঘটবে তাঁর নেতৃত্বে। কিন্তু আমাদের দুর্ভাগ্য, তা হয়নি। এরশাদ সরকার আমলে শাহ মোয়াজ্জেম হোসেন দুই নেত্রীকে ইঙ্গিত করে নানা অশ্লীল মন্তব্য করতেন। এখন আবার তিনি সেই নারীর নেতৃত্বে আস্থা রেখে বিএনপি করছেন। এতকাল পর নারী নেতৃত্ব নিয়ে কর্নেল অলির দৃষ্টিভঙ্গি, মত ও মন্তব্য সেই পুরোনো কথাই যেন স্মরণ করিয়ে দেয়। সময় বদলে যায়, আমাদের রাজনীতিকেরা বদলান না।
বিশ্বজিৎ চৌধুরী: কবি, লেখক ও সাংবাদিক।
সড়ক দুর্ঘটনা
পত্রিকার পাতা খুললেই মর্মান্তিক সড়ক দুর্ঘটনার সংবাদ চোখে পড়ে। আমরা অনেক কষ্ট পাই। জনপ্রিয় কোনো ব্যক্তি দুর্ঘটনায় মারা গেলে সড়ক দুর্ঘটনা প্রতিরোধ করতে সবাই সোচ্চার হয়। কিন্তু কয়েক দিন পরেই বিষয়টি ভুলে যায়, কাজ কিছুই হয় না।
তাই সড়ক দুর্ঘটনা প্রতিনিয়তই বাড়ছে। অদক্ষ গাড়িচালকদের প্রশিক্ষণ দেওয়ার ব্যবস্থা করা প্রয়োজন। সড়ক দুর্ঘটনার জন্য দায়ী গাড়িচালকদের সর্বনিম্ন শাস্তি পাঁচ বছরের কারাদণ্ড এবং সর্বোচ্চ শাস্তি মৃত্যুদণ্ড করতে হবে। গাড়ি ওভারটেকিং সম্পূর্ণ নিষিদ্ধ করা উচিত। গাড়ি চালানোর সময় চালকদের মোবাইল ফোনে কথা বলা বন্ধ করতে কঠোর আইন চাই, সে আইনের প্রয়োগও নিশ্চিত করতে হবে। অনেক সময় অনেক যাত্রী চালকদের দ্রুত বাস চালাতে বলেন, এটা বন্ধ করতে সচেতন যাত্রীদের উদ্যোগী হতে হবে।
উজ্জ্বল দাস পোদ্দার
ধানমন্ডি, ঢাকা।
এ কেমন বিজ্ঞাপন?
মালিবাগ রেলগেট, ঢাকার ব্যস্ততম এলাকার অন্যতম। এখানে হরতালের দিনেও যানজট লেগে থাকে। যেকোনো পণ্যের বিজ্ঞাপনের জন্য উ ৎ কৃষ্ট জায়গা।
এখানে একটি কোম্পানির মোটরসাইকেলের বিজ্ঞাপনে দেখানো হয়েছে একটি মোটরসাইকেলের ওপর চারজন প্রফুল্লচিত্ত ব্যক্তি উপবিষ্ট। আমার জানামতে, একটি মোটরসাইকেলে দুজনের অধিক যাত্রী বহন বেআইনি। তাহলে ওনারা কী করেছেন? পণ্যের প্রচারের জন্য যাঁরা এই বিজ্ঞাপন প্রচার করছেন, তাঁরা কি দেশের এই আইনটির কথা জানেন না?
তাঁরা কি বলতে চান: এই বিজ্ঞাপন দেখে মানুষ উদ্বুদ্ধ হবে, আমার পণ্য কিনে চারজন সওয়ার হবে, দুর্ঘটনা ঘটবে, মানুষ মরবে, মানুষ কমবে, বাংলাদেশে জনসংখ্যা একটা প্রকট সমস্যা, এটা কমিয়ে আমরা বরং দেশের উপকারেই নিয়োজিত আছি..ইত্যাদি?
সরকারের এমন কোনো বিভাগ নিশ্চয় আছে, যারা এই জাতীয় বিষয়গুলোর দেখভালের দায়িত্বে নিয়োজিত। তাঁরা কি এদিকে একটু নজর দেবেন?
রিজভী, পূর্ব রামপুরা, ঢাকা।
চিকিৎসকদের পদোন্নতি
কিছুদিন ধরে পত্রপত্রিকায় চিকিৎসকদের পদোন্নতিতে অনিয়মসংক্রান্ত বিভিন্ন প্রতিবেদন প্রকাশিত হচ্ছে। চিকিৎসকদের পদোন্নতি এতকাল ছিল সোনার হরিণ। জ্যেষ্ঠতা ও সর্বোচ্চ যোগ্যতা থাকা সত্ত্বেও একজন চিকিৎসককে বছরের পর বছর একই পদে থাকতে হতো। পিএসসির মাধ্যমে যে গুটিকয়েক পদোন্নতি হতো, তাতেও দলীয় বিবেচনা প্রধান্য পেত। তাই এ সরকারের ডিপিসির মাধ্যমে পদোন্নতির খবরে চিকিৎসক সমাজের মধ্যে প্রবল আশার সঞ্চার হয়েছিল।
কিন্তু এ ক্ষেত্রে জ্যেষ্ঠতা ও মেধার নিয়ম মানা হয়নি। সংবাদপত্রের প্রতিবেদন অনুযায়ী, স্বাচিপ-সমর্থিত চিকিৎসকেরা এই পদোন্নতি তালিকায় বেশি স্থান পেয়েছেন। এটা আংশিক সত্য। প্রকৃত সত্য হলো, জ্যেষ্ঠতা ও যোগ্যতা থাকা সত্ত্বেও স্বাচিপ-সমর্থক চিকিৎসকদের একটি বড় অংশ যেমন তালিকায় স্থান পায়নি, তেমনি জুনিয়র হওয়া সত্ত্বেও ভিন্ন মতাবলম্বীরাও স্থান পেয়েছে। পদোন্নতি ঠিক কোন নীতিমালার ভিত্তিতে হয়েছে, তা স্পষ্ট নয়। এ ক্ষেত্রে জ্যেষ্ঠতা ও যোগ্যতাই পদোন্নতির একমাত্র মানদণ্ড হওয়া উচিত। এই ভুল শুধরে নিতে হবে। কারণ, চিকিৎসকদের প্রতি অবিচারের প্রভাব আমাদের চিকিৎসাব্যবস্থার ওপর পড়তে বাধ্য। তাই এ ব্যাপারে স্বাস্থ্য মন্ত্রণালয়ের দৃষ্টি আকর্ষণ করছি।
অলিভ রেজা
চিরকুট
সময় বহিয়া যায়
সময় বহিয়া যায়’ শিরোনামে দৈনিক সংবাদ-এ এক সময় কলাম লিখতেন সিরাজুল ইসলাম চৌধুরী। সময়ের ওপরকাঠামো আর ভেতরকাঠামোর নানা মাত্রা নিয়ে লিখতেন তিনি। নিয়মিত পাঠক ছিলাম সে কলামের। সাধু ভাষায় শিরোনামটি হওয়াতে এতে এক ধরনের বহতা নদীর আবহ তৈরি হয়েছিল যেন। একটা অবিরাম স্রোতের মতো সময় যে বয়ে চলেছে আমরা তা টের পাই নিরন্তর। কোথায় সেই সময়-নদীর উ ৎস তাহলে? হুইলচেয়ারে বসে মূক বিজ্ঞানী স্টিফেন হকিং বলেন, সময়ের শুরু সেই ‘বিগ ব্যাং’ থেকে। কেউ তা মেনে নেন, কেউ মানেন না। সময়ের মতো একটা বিমূর্ত ব্যাপারকে সংজ্ঞায় বেঁধে ফেলা কঠিন। কেউ বলেছেন একটি ঘটনা থেকে আরেকটি ঘটনার দূরত্বই হচ্ছে সময়। বিজ্ঞানের ভাষায় সময়কে বোঝার সেটাই বোধ হয় মোক্ষম উপায়। কিন্তু সময় ধারণাটি সাংস্কৃতিক, রাজনৈতিকও।
সময়কে মাপার চেষ্টা হাজার বছরের পুরোনো হলেও, এই যে সময়কে ঘণ্টা, মিনিট, সেকেন্ডে টুকরো টুকরো করে কেটে ফেলা, এ খুব পুরোনো ব্যাপার নয়। দূর গ্রামের অনেক কৃষকের কাছে দিন এখনো কেবলই আগা বেলা আর পাছা বেলায় বিভক্ত। ঘড়ির কাঁটা ধরে ধান গজায় না, ধান গজায় সূর্যের মুখ চেয়ে। কিন্তু কারখানার সর্বোচ্চ উ ৎপাদন নিশ্চিত করতে, বাজারব্যবস্থার সর্বাধিক সাফল্য পেতে দিনটিকে ঘড়ির কাঁটায় বেঁধে ফেলা জরুরি। জরুরি জীবনকে নয়টা-পাঁচটার ঘেরাটোপে বেঁধে ফেলা। শিল্পবিপ্লব আর পুঁজির বিকাশের হাত ধরে তাই জন্ম নেয় মন্ত্র ‘টাইম ইজ মানি’। সে মন্ত্র ক্রমশ ধানের গায়ে এসেও লাগে। সূর্যের আলো কিনতে পয়সা না লাগলেও পানি কিনতে গ্রামের কৃষকের পয়সা লাগে এখন। পানির শ্যালো মেশিন চলে ঘণ্টা হিসেবে।
সময় চলে সরলরেখায়, যা কেবলই এগিয়ে যায়, ফেরে না কখনো—এ ধারণা পাশ্চাত্যে প্রবল। কিন্তু সময় চক্রাকার, ফিরে ফিরে আসে—এমন ধারণা প্রাচ্য-ভাবনায় জুড়ে ছিল এক সময়। ফলে এখানে জন্মান্তরের ধারণা অস্বাভাবিক ঠেকেনি। কিন্তু বিশ্বায়নের ছায়ায় প্রাচ্য ও পাশ্চাত্যের সময়-ভাবনার ফারাক প্রায় গেছে ঘুচে। অবশ্য ভাবনার নিষ্পত্তি যে হয়েছে সব ক্ষেত্রে তেমনটা বলা যাবে না। আমাদের দেশেই তো সময় পড়ে আছে এক জটিল পাকচক্রে। আমাদের অফিস-আদালতের দৈনন্দিন কাজ চলে খ্রিষ্টীয় সময়ে, ধর্মীয় আচার চলে আরবি সময়ে, আর সাংস্কৃতিক কর্মকাণ্ড চলে বাংলা সময়ে। আমরা এই তিন সময়-ধারণার ভেতর চলাচল করতে গিয়ে বরাবরই একটা পরিচয়ের সংকট বয়ে বেড়াই।
সময়ের একটা ব্যক্তিগত মাত্রাও আছে। আমাদের মনের ঘড়ি একেক জনের একেক রকম। হিসাব মতো দিন বরাবর চব্বিশ ঘণ্টা হলেও কোনো কোনো দিন দীর্ঘ থেকে দীর্ঘতর, কোনো দিন আবার নিঃশেষ হয়ে যায় নিমেষে। কাজের ঘড়ি সতর্ক মানুষের জন্য কিন্তু বহু মানুষের মন ঘড়ির কর্তৃত্বের বাইরে যেতে চায়। বিনা কাজে বাঁশি বাজাতে চায়। আবার ঘড়ির কাঁটা নানা মানুষের কাছে নানা অর্থ নিয়ে এসে দাঁড়ায়। তিনি মোক্ষম কথাই বলেছিলেন যিনি বলেছেন, একটি বছরের গুরুত্ব কেমন সেটা জানতে জিজ্ঞাসা করুন একজন ছাত্রকে যে বার্ষিক পরীক্ষায় ফেল করেছে, একটি মাসের গুরুত্ব কেমন সেটি জানতে জিজ্ঞাসা করুন সেই মাকে যিনি পূর্ণগর্ভ সময়ের আগেই একজন মৃত শিশু প্রসব করেছেন, একটি সপ্তাহের গুরুত্ব কেমন তা জানতে জিজ্ঞাসা করুন সাপ্তাহিকীর একজন সম্পাদককে, একটি ঘণ্টার গুরুত্ব কেমন তা জানতে জিজ্ঞাসা করুন সেই প্রেমিকাকে যে তার প্রেমিকের জন্য অপেক্ষা করছে, একটি মিনিটের গুরুত্ব কেমন তা জানতে জিজ্ঞেস করুন তাঁকে যিনি এই মুহূর্তে একটি ট্রেন বা প্লেন মিস করেছেন, একটি সেকেন্ডের গুরুত্ব কত তা জানতে জিজ্ঞাসা করুন সেই মানুষকে যিনি কিছুক্ষণ আগে একটি ভয়াবহ দুর্ঘটনা থেকে রক্ষা পেয়েছেন আর একটি সেকেন্ডেরও ভগ্নাংশের গুরুত্ব কত তা জানতে জিজ্ঞাসা করুন অলিম্পিকের সেই দৌড়বিদকে যিনি স্বর্ণ নয় রৌপ্য পদক জিতেছেন।
তবে সময়ের যত মাত্রাই থাকুক না কেন আমরা তো দেখছি, সময় এক ডাকাতের মতো প্রতিমুহূর্তে চুরি করে নিয়ে যাচ্ছে আমাদের অতীত। আমরা আমাদের অ আ ক খ-এর দিন পেছনে ফেলে আসছি, আমাদের মেলায় কেনা বাঁশি আর আগের মতো বাজছে না। আমরা টের পাচ্ছি প্রাপ্তবয়স্ক হয়ে ওঠার ভেতর একটা সূক্ষ্ম দুঃখবোধ আছে। আমরা দেখছি সবুজ পাতা যে বেগে হলুদ হয় তার চেয়েও দ্রুত চলে আসে সময়। আমাদের এক-একটা জীবন অতিবাহিত হয়ে যায়। আমরা মৃত্যুর দিকে ধাবিত হই। জীবনানন্দ তাঁর কবিতায় খুব সহজ একটা প্রশ্ন করেন, মৃতেরা কি পৃথিবীতে আছে? তারপর নিজেই উত্তর দেন, না, নেই। তাই তো বটে। আমরাও তা-ই দেখি, মৃতেরা আশপাশে কোথাও নেই। এর পরই তিনি একটা আরও সহজতর দাবি তোলেন। তাহলে মৃত্যুর আগে আলো, অন্ন, প্রেম, সুস্থির মত পেলে ভালো হতো। সন্দেহ নেই। সামান্যই তো দাবি আমাদের। আলো, অন্ন, প্রেম। কিন্তু সুস্থির মত, কী করে তা পাওয়া যাবে? সে তো বড় প্রশ্ন, জটিল প্রশ্ন। এ তো ব্যক্তিগত নয়, ব্যাপার সামষ্টিক। কিন্তু আমরা পৃথিবী গ্রহের যে প্রান্তে জন্মেছি সেখানে কোনো কিছুর সুস্থির মত পেতে কত যে বেনোজলে ভাসাভাসি।
অথচ ‘এমন মানব জনম আর কি হবে?’ লক্ষ্যভেদী প্রশ্ন আমাদের লোককবির। তাহলে উপায়? ‘মন যা করো ত্বরায় করো এই ভবে।’
হাকালুকি হাওর
নদীমাতৃক বাংলাদেশের পরিচিতি দিন দিন বিলুপ্ত হয়ে যাচ্ছে। দখল, ভরাট, পলি জমা ও দূষণের কারণে নদী-নালা বা হাওর-বাঁওড় আজ চেনা দায়। এ দেশের অন্যতম বিখ্যাত হাওর মৌলভীবাজারের হাকালুকি হাওর। এই হাওরের জীববৈচিত্র্য ও পরিবেশ রক্ষায় সমাজভিত্তিক জীববৈচিত্র্য রক্ষা, হাওরনির্ভর মানুষের জীবিকায়ন ও জলবায়ু পরিবর্তনের ঝুঁকি মোকাবিলায় জনসাধারণকে দক্ষ করে তোলা হবে। এ এলাকার সামাজিক ও সাংস্কৃতিক অবস্থার সমন্বয় করে বিশ্বের অন্যতম জীববৈচিত্র্যের জলাভূমি হাকালুকিকে খাদ্য ও পরিবেশের জন্য রক্ষা করতে হবে। এ হাওরে অনেক মাছ, পাখি, জলজ প্রাণী ও জীববৈচিত্র্য ছিল। আমাদের পরিবেশের স্বার্থেই হাকালুকিকে আগের অবস্থায় ফিরিয়ে আনতে হবে। হাওরের পরিবেশ-পরিস্থিতি ভালো থাকলেই কেবল মাছ, গাছ ও জীববৈচিত্র্য ভালো থাকবে। এই বিলগুলোতে অভয়াশ্রম তৈরি করতে হবে। সর্বোপরি জীববৈচিত্র্য রক্ষা ও পরিবেশের ভারসাম্য টিকিয়ে রাখতে হাকালুকি রক্ষার বিকল্প নেই।
জাহেদুর রহমান ইকবাল
বিভক্তি নয়, হরতাল নয়
ঢাকা সিটি করপোরেশন দুই ভাগে ভাগ হয়ে যাওয়া যেমন কারও কাম্য ছিল না, তেমনি এটাকে ইস্যু করে কোনো দলেরই হরতাল করা বা দেশে অস্থিতিশীল পরিবেশ সৃষ্টি করাও কাম্য নয়। যদিও বিরোধী দলের কাছে এটা একটা গুরুত্বপূর্ণ ইস্যু। সরকার যেমন সব মহলের দাবিকে উপেক্ষা করে ঢাকা সিটি করপোরেশনকে দুই ভাগে ভাগ করেছে, তেমনি বিরোধী দল বিএনপিও সকাল-সন্ধ্যা হরতাল ডেকে জনগণের দুর্ভোগ বাড়াচ্ছে। বিএনপি রোববার সারা দেশে সকাল-সন্ধ্যা হরতাল ডেকে বসল। তাহলে এখন বলতেই হয়, তাদের ওয়াদার কী হলো?
অষ্টম জাতীয় সংসদ নির্বাচনের প্রাক্কালে বিএনপি ওয়াদা করেছিল তারা ক্ষমতায় যেতে পারুক আর না-পারুক কিন্তু হরতাল আর করবে না। এ ওয়াদা শুধু বিএনপি কেন আওয়ামী লীগও করেছিল।
বিরোধী দলের ডাকা এই হরতাল দেশের উন্নয়ন বাধাগ্রস্ত করবে, জনগণের দুর্ভোগ বাড়াবে। বিএনপির ভারপ্রাপ্ত মহাসচিব বলেছেন, লাগাতার আন্দোলন করবেন। এতে সরকারের কোনো ক্ষতি হবেনা, সাধারণ খেটে খাওয়া মানুষই বিপাকে পড়বে। অত্রএব, জেদাজেদি না করে আলোচনার মাধ্যমে সমস্যা সমাধানের জন্য সরকার ও বিরোধী দলের প্রতি আহবান জানাচ্ছি।
ঢাকা সিটি করপোরেশনকে দুই ভাগে বিভক্ত করে সরকার যেন পুরো দেশটাকেই এক অস্থিতিশীল পরিবেশে পরিণত করেছে। ফলে এখন খোদ সিটি করপোরেশন অফিস নগর ভবনে বিরাজ করছে এক অস্থিতিশীল পরিবেশ। সিটি করপোরেশন দুই ভাগে ভাগ হয়ে যাওয়ার ফলে নগর ভবনের কর্মকর্তা-কর্মচারীরাও দুই ভাগে বিভক্ত হয়ে গেছে। তাদের একপক্ষ সিটি করপোশেন দুই ভাগে ভাগ হওয়ার পক্ষে, আরেক পক্ষ দুই ভাগে ভাগ না হওয়ার পক্ষে। এই পক্ষ-বিপক্ষ নিয়ে ইতিমধ্যে নগর ভবনে সংঘর্ষের ঘটনাও ঘটে গেছে।
আমরা ঢাকা সিটি করপোরেশন বিভক্তির যেমন বিরোধী, তেমনি বিরোধী দলের হরতালও সমর্থন করিনা। 
গ্রামীণ চিকিৎসক
সম্প্রতি বাংলাদেশের চিকিৎসকদের মান নিয়ন্ত্রণকারী কর্তৃপক্ষ জানিয়েছে ন্যূনতম এমবিবিএস বা বিডিএস ডিগ্রি ছাড়া কেউ নামের আগে ‘ডাক্তার’ পদবি ব্যবহার করতে পারবে না। অর্থাৎ গ্রামীণ চিকিৎসকেরা আর তাঁদের প্র্যাকটিস করতে পারবেন না। বাংলাদেশের ১০ লক্ষাধিক গ্রামীণ চিকিৎসক বা পল্লিচিকিৎসক এই বিধিবলে তাঁদের পেশাচ্যুত হবেন। যাঁরা এত বছর ধরে স্বল্পমূল্যে বাংলাদেশের ৮০ শতাংশ গরিব জনগোষ্ঠীর ন্যূনতম চিকিৎসাসেবা নিশ্চিত করেছেন, তাঁরা হয়তো অন্য কোনো পেশা গ্রহণ করে তাঁদের জীবিকা নির্বাহ করতে পারবেন, কিন্তু দেশের পুরো গরিব জনগোষ্ঠীর চিকিৎসাসেবা নিশ্চিত হবে কীভাবে?
আমাদের গরিব জনগোষ্ঠী, এমনকি মধ্যবিত্তরাও অর্থের অভাবে সহজে এমবিবিএস বা উচ্চতর ডিগ্রিধারী চিকিৎসকদের শরণাপন্ন হয় না। স্বল্পমূল্যে এরা গ্রামীণ চিকিৎসকের কাছ থেকে চিকিৎসা নেয়। বহু বছর ধরে এভাবেই চলে আসছে আমাদের স্বাস্থ্যসেবা। হঠাৎ এই চিকিৎসা বন্ধ তাই বাস্তবসম্মত হতে পারে না।
বর্তমানে একটি উপজেলায় চিকিৎসকের সংখ্যা কোনোভাবেই দশের বেশি হবে না। অনেক উপজেলায় এই সংখ্যা পাঁচের বেশি হবে না। একটি উপজেলায় লাখ পাঁচেক লোকের বাস, পাঁচ থেকে ১০ জন চিকিৎসক দিয়ে কি তা সম্ভব? আরও ভয়াবহ একটি দিক হচ্ছে, অধিকাংশ ক্ষেত্রে রাত ১০-১১টার পর থেকে সকাল ৮-৯টা পর্যন্ত সময়ে এমবিবিএস চিকিৎসক পাওয়া যায় না। জনগণের স্বাস্থ্যগত এই দুঃসময়ে সব শ্রেণীর লোকের একমাত্র ভরসা হলো আমাদের গ্রামীণ চিকিৎসকেরা। ভোর ৫টা হোক আর রাত ৩টা হোক এই গ্রামীণ চিকিৎসকদের মানুষ কাছে পায়। বলা চলে এই চিকিৎসকেরা বাংলাদেশের স্বাস্থ্যসেবার এক গুরুত্বপূর্ণ খুঁটি।
অতীতের সব সরকারসহ বর্তমান সরকারও গ্রামীণ চিকিৎসকদের ‘ডাক্তার’ পদবিটি কেড়ে নেওয়ার চিন্তা করেনি। তাঁদের ট্রেনিংয়েরও ব্যবস্থা করেছে (স্মারক নং পিএইচসি/এডমিন-২২/৮৫/ গ্রাম ডাক্তার/ট্রেনিং/৯৩ তারিখ ২২-১-৮৬) এবং তাঁদের কাছ দেওয়া চিঠিপত্রে খোদ সরকার ‘ডাক্তার’ শব্দটি ব্যবহার করেছে এবং ট্রেনিং শেষে সার্টিফিকেট দেওয়ার সময় তাঁদের ডাক্তার বলেই সম্বোধন করেছে (স্মারক নং- স্বাঃ অধিঃ/ পিএইচসি/ইএসডি/পল্লী ডাক্তার/০৮/৬৪৬ তারিখ: ১৯/১/২০১১)। হঠাৎ এই চিকিৎসকদের পথে বসিয়ে জনগণকে স্বাস্থ্যঝুঁকিতে ঠেলে দেওয়ার যুক্তি কী?
বিষয়টি বিবেচনার জন্য সরকারের প্রতি অনুরোধ করছি।
এবাদুর রহমান, চট্টগ্রাম।
ড্রাইভিং প্রশিক্ষণ
প্রতিদিন বিদেশে চাকরি নিয়ে ডাক্তার, ইঞ্জিনিয়ার, বৈজ্ঞানিক, নার্স, মেডিকেল টেকনোলজিস্ট যাচ্ছেন। বিশেষ করে মধ্যপ্রাচ্যে। সত্তরের দশকে আরব দেশগুলোতে তেলের খনি আবিষ্কারের পর আরবীয়রা বিলাসি জীবনযাপনে অভ্যস্ত হয়ে পড়েন। প্রতিটি পরিবার চার-পাঁচটি করে গাড়ি ক্রয় করে। মূল্যবান গাড়িগুলো চালনার জন্য বিদেশ থেকে নিয়োগ দান করে ড্রাইভার। বাংলাদেশে হাতে-কলমে প্রশিক্ষণ গ্রহণের মতো কোনো ইনস্টিটিউট অব ড্রাইভিং টেকনোলজি নির্মাণ করা হয়নি। ফলে বিদেশি নিয়োগকর্তারা বাংলাদেশ থেকে চিকিৎসক, প্রকৌশলী, নার্স, মেডিকেল টেকনোলজিস্ট নিয়োগ করলেও বাংলাদেশের ড্রাইভারদের ওপর ভরসা করতে পারেন না। এই স্থান পূরণ করে সুদান, পাকিস্তান, শ্রীলঙ্কা, ভারত, মিসরের ডিপ্লোমা ইন ড্রাইভিং ডিগ্রি নিয়ে যাঁরা যান তাঁরা।
আরব বিশ্বে উচ্চবেতনে ড্রাইভিং পদে বাংলাদেশ থেকে জনশক্তি রপ্তানি করতে হলে ড্রাইভিং বিষয়ে চার বছর মেয়াদি ডিপ্লোমা কোর্স চালু করতে হবে। ইনস্টিটিউটে আন্তর্জাতিক মানের সিলেবাস অনুসরণ করতে হবে। এব্যাপারে শ্রম ও জনশক্তিমন্ত্রী, শিক্ষামন্ত্রী, যোগাযোগমন্ত্রীর সদয় দৃষ্টি আকর্ষণ করছি।
আবদুর রহিম
জেদ্দা, সৌদি আরব।
নির্বাচনের অযোগ্য
প্রথম আলোর কুমিল্লার প্রতিনিধি গাজীউল হকের সাম্প্রতিক প্রতিবেদন (৪ নভেম্বর ২০১১) থেকে জানা যায়, কুমিল্লা সিটি করপোরেশনের নির্বাচনে মেয়র পদে প্রতিদ্বন্দ্বিতাকারী ১০ জন প্রার্থীর পাঁচজনেরই পেশা ঠিকাদারি। এসব প্রার্থীর অনেকেই সরকারের সঙ্গে ব্যবসায়িক সম্পর্কে লিপ্ত। আবার কেউ কেউ অধুনালুপ্ত কুমিল্লা পৌরসভার সঙ্গেও ব্যবসায়িক কর্মকাণ্ডে জড়িত। এই প্রতিবেদনের ভিত্তিতে মনে হয়, প্রার্থীদের অনেকেই আসন্ন নির্বাচনে অংশগ্রহণে অযোগ্য।
স্থানীয় সরকার (সিটি করপোরেশন) আইন, ২০০৯ অনুযায়ী, কোনো ব্যক্তি সরকার বা সিটি করপোরেশনের সঙ্গে ব্যবসায়িক সম্পর্কে লিপ্ত হলে, তিনি সিটি করপোরেশন নির্বাচনে প্রার্থী হওয়ার অযোগ্য। আইনের ৯(২) ধারা অনুযায়ী: ‘কোন ব্যক্তি মেয়র বা কাউন্সিলর পদে নির্বাচিত হইবার জন্য এবং উক্ত রূপ মেয়র বা কাউন্সিলর পদে থাকিবার যোগ্য হইবেন না, যদি তিনি—
(ছ) কোন সমবায় সমিতি এবং সরকারের মধ্যে সম্পাদিত চুক্তি ব্যতীত, সরকারকে পণ্য সরবরাহ করিবার জন্য বা সরকার কর্তৃক গৃহীত কোন চুক্তির বাস্তবায়ন বা সেবা কার্যক্রম সম্পাদনের জন্য, তিনি তাহার নিজ নামে বা তাহার ট্রাস্টি হিসাবে কোন ব্যক্তি বা ব্যক্তিবর্গের নামে বা তাহার সুবিধার্থে বা তাহার উপলক্ষ্যে বা কোন হিন্দু যৌথ পরিবারের সদস্য হিসাবে তাহার কোন অংশ বা স্বার্থ আছে এইরূপ চুক্তিতে আবদ্ধ হইয়া থাকেন;
(জ) বা তাহার পরিবারের কোন সদস্য সংশ্লিষ্ট সিটি কর্পোরেশনের কার্য সম্পাদনের বা মালামাল সরবরাহের জন্য ঠিকাদার হন বা ইহার জন্য নিযুক্ত ঠিকাদারী প্রতিষ্ঠানের অংশীদার হন বা সিটি কর্পোরেশনের কোন বিষয়ে তাহার কোন প্রকার আর্থিক স্বার্থ থাকে বা তিনি সরকার কর্তৃক নিযুক্ত অত্যাবশ্যক কোন দ্রব্যের ডিলার হন।’
সংশ্লিষ্ট প্রার্থীদের ঠিকাদারি ব্যবসা-সম্পর্কিত বিস্তারিত তথ্যের ভিত্তিতে তাঁদের প্রার্থিতার বৈধতা নিরূপণ করা বাঞ্ছনীয়। আশা করি, কুমিল্লা সিটি করপোরেশন নির্বাচনের দায়িত্বে নিয়োজিত রিটার্নিং কর্মকর্তা মনোনয়নপত্র বাছাইয়ের ক্ষেত্রে বিষয়টি গভীরভাবে খতিয়ে দেখবেন। আমরা আরও আশা করি, আইনের যথাযথ প্রয়োগের মাধ্যমে অযোগ্য প্রার্থীদের নির্বাচন থেকে বিরত রাখা হবে।
ড. বদিউল আলম মজুমদার
সম্পাদক, সুজন—সুশাসনের জন্য নাগরিক।
কোন্ জাগার নেতা?’
১৮ নভেম্বর নীলক্ষেত গেলাম বই কিনতে। আমরা চারজন। বই কেনা শেষে ক্লিপ, কানের দুল কিনতে গাউছিয়ার সামনে ফুটপাতের এক দোকানে দাঁড়ায় আমার বান্ধবী। অনেক লোকের চাপে আমাকে দাঁড়াতে হয় পাশের দোকানটির সামনে। ট্রাফিক পুলিশ যেমন ইশারা করে রাস্তা থেকে গাড়ি সরায় থাকে এবং দেরি হলে এগিয়ে আসতে উদ্যত হয়, দোকানি ঠিক তেমনি আমাকে সরাতে উদ্যত হয়। আর চুপ করে থাকতে পারি না। বলি, ‘এটা তো ফুটপাত। আপনি আমার সঙ্গে এমন ব্যবহার করছেন কেন?’ লোকটি বলে, ‘কোন্ জাগার নেতা? অ্যা..., নেতা আইছেরে...! অ্যা... নেতা!
‘আপনি এমন ব্যবহার করছেন কেন?’
‘তুমি তো অখনো কথাই শিখো নাই।’
‘এই ফুটপাতটা তো আমাদের হাঁটার জন্য, আপনারা এখানে দোকান বসিয়ে...’
‘নেতারা বসাইছে। যাও, নেতাগো কাছে যাও।’
ঢাকার ফুটপাতে এসব দোকানের জন্য জনসাধারণের নিত্যকার যে দুর্ভোগ, তা নতুন করে বলার কিছু নয়। প্রতিদিনের চলার পথের প্রায় সব ফুটপাতেরই এই চিত্র। রাস্তার পাশে পিঠাপুরির দোকান। যেকোনো সময় তেলের কড়াইতে পড়ে ‘পথচারী ফ্রাই’ করার এমন ‘সুব্যবস্থা’ পৃথিবীর আর কোনো দেশে আছে কি না জানি না। তারপর আবার দোকানিদের কাছ থেকে উপরি অপমান। তাই আফসোস হয়, আমরা সবাই ‘নেতার জীবন’ নিয়ে জন্মালাম না কেন! এই নাগরিক সমস্যা নিয়ে ভাবার সময় কি কখনো আপনাদের হবে? এত স্বল্প-আয়ের মানুষের জীবিকা ও জীবন যখন পথনির্ভর হয়ে গেছে, সুতরাং তাদের দোকানগুলো পথ থেকে অন্যত্র সংস্থাপনের কোনো সুব্যবস্থা কি করা যায়?
সানজিদা আখতার
জাহাঙ্গীরনগর বিশ্ববিদ্যালয়।
ওমা, তুমি মেয়ে না!
আমি একজন সাধারণ মেয়ে। পড়াশোনা বেশি করতে পারিনি। চাকরির প্রয়োজনে প্রশিক্ষণ নেওয়ার জন্য একটি প্রতিষ্ঠানে ভর্তি হই পাঁচ মাস আগে। সেখানকার পরিবেশ ও প্রশিক্ষকদের প্রচেষ্টা আমার খুবই অনুকূল মনে হয়। আমাদের কোর্সে আমরা ৪০ জন। এর মধ্যে চারজন নারী। বাকি সবাই ১৮ থেকে ৫০ বছর বয়সের বিভিন্ন পেশার পুরুষ। সবাই ভালো, সবার সঙ্গেই আমার সুসম্পর্ক।
একদিন ক্লাসে আমার পাশে বসা ছেলেটির সঙ্গে বসা নিয়ে মৃদু তর্ক হয়। সে অহেতুক আমার সঙ্গে তর্ক করে। যখন আমি সমানভাবে উত্তর দিই, তখন ছেলেটি হাত উঁচিয়ে বলে, ঘুসি মেরে তোমাকে মজা দেখাব। উত্তরে আমিও একই কথা বলি যে তোমাকেও ঘুসি মারব। এতে করে ছেলেটি আরও উত্তেজিত হয়ে ওঠে। পরে অন্যান্য সহপাঠী এসে আমাদের দুজনকেই সরিয়ে নেয় এবং একে অপরকে সরি বলতে বলে। মিটমাট হওয়ার কিছুক্ষণ পর সে আমার পাশে এসে বসে। সবাই আমাকে বোঝায়, ছেলেটি মজা করে ঘুসি মারবে বলেছে। তখন ছেলেটিকে আমি প্রশ্ন করি, তুমি যদি মজা করে বলতে পারো, তাহলে আমার উত্তর শুনে এমন প্রতিক্রিয়া দেখালে কেন? উত্তরে ছেলেটি বলে, ‘ওমা তুমি মেয়ে না।’ আমি ঘুসি মারব বললেও তোমার একই কথা বলা কী দরকার। তোমার উত্তর কি মেনে নেওয়া যায়? এমন কথা আমাদের গায়ে লাগে না। মেয়েরা চুপ থাকবে, এটাই তো স্বাভাবিক।
বলা প্রয়োজন, ছেলেটি একটি খ্যাতনামা শিক্ষাপ্রতিষ্ঠানে এমবিএ কোর্সের শিক্ষার্থী। পাঠক, একবিংশ শতাব্দীতে এসেও বাংলাদেশের একজন শিক্ষিত পুরুষের ভাষা, চিন্তাধারা যদি এমন হয়, তবে সমাজের পরিবর্তন কীভাবে হবে? আর যদি হয়, তবে সেটা কবে?
রোকেয়া সুলতানা
জাতীয়বিশ্ববিদ্যালয়
বাংলাদেশের ছাত্রসমাজ জাতির বিবেক। এ জাতির পট পরিবর্তনের ঐতিহাসিক ডাক প্রথমে ছাত্ররাই দেয়। নিপীড়ন-নির্যাতন আর শোষণের বিরুদ্ধে এ ছাত্রসমাজ সবার আগে ঝাঁপিয়ে পড়ে। যাদের অসীম সাহসে, তেজদীপ্ত দৃঢ়তায়, বুকের তাজা রক্তে এ জাতি পেয়েছে একটি স্বাধীন দেশ, সেই ছাত্রসমাজের একটি বৃহদাংশ, যারা আজ জাতীয় বিশ্ববিদ্যালয়ে (জাবি) পড়ালেখা করছে, তারা দায়িত্বহীন ও অব্যবস্থাপনাময় জাবি কর্তৃপক্ষের কাছে নিপীড়ন-নির্যাতন, শোষণ আর হতাশার শিকার। আমাদের চার বছরের অনার্স কোর্স শেষ করতে সাত বছর লাগে। জীবন থেকে তিনটি বছর নষ্ট হয়ে যাচ্ছে। যাতে অনেক ছাত্র দারিদ্র্যের কারণে পড়ালেখা বাদ দিয়ে সংসারজীবন, কেউ বা নেশা, কেউ বা সন্ত্রাসী কার্যকলাপে জড়িয়ে পড়ছে। আমরা যারা ছাত্রাবাসে থাকি, প্রতিজনের মাসিক গড়ে পাঁচ হাজার টাকা খরচ হয়। তিন বছরে অতিরিক্ত খরচ হচ্ছে এক লাখ ৮০ হাজার টাকা। একদিকে আমাদের কৃষক, দিনমজুর পরিবার ক্ষতিগ্রস্ত হচ্ছে, অন্যদিকে সামষ্টিকভাবে দেশের অর্থনীতির ক্ষতি হচ্ছে। বিভিন্ন সংবাদমাধ্যমে প্রচার হওয়া সত্ত্বেও জাবি কর্তৃপক্ষ ও শিক্ষামন্ত্রীর কোনো পদক্ষেপ নেওয়ার বালাই নেই। কখন পদক্ষেপ নেবে কর্তৃপক্ষ? যখন ছাত্র-জনতা মহাসড়ক অবরোধ-হরতাল-ভাঙচুর করে দেশের সম্পদ ক্ষতি করবে তখন? বাঙালি জাতির এটা স্বভাব। দেয়ালে পিঠ না ঠেকলে কোনো পদক্ষেপ নেয় না। জগন্নাথ বিশ্ববিদ্যালয় ও ত্রিশালের কাজী নজরুল ইসলাম বিশ্ববিদ্যালয়কে যখন নিজের খরচে চলতে বলল সরকার, তখন ছাত্র-জনতার দাবির কাছে সিদ্ধান্ত দিল, সরকার খরচ চালাবে। অযথা ভাঙচুর করে দেশের ক্ষতিও হলো। তাই কর্তৃপক্ষের কাছে ও শিক্ষামন্ত্রীর কাছে অনুরোধ, আমাদের মাঠে নামতে বাধ্য করবেন না। সেই সঙ্গে সব শিক্ষাবর্ষের পরীক্ষার সময়সূচি ও ফলাফলের তারিখ উল্লেখ করে একাডেমিক ক্যালেন্ডার চাই এবং চার বছরের কোর্স চার বছরেই শেষ করতে চাই।
আশরাফ
কারমাইকেল কলেজ, রংপুর।
ডিজিটাল বিড়ম্বনা
বর্তমান সরকারের ডিজিটাল বাংলাদেশ গড়ার কথা শুনে আমরা যারা আইটি সেক্টরে কাজ করি, তারা খুব উৎসাহী হয়েছিলাম। এ ছাড়া শিক্ষাক্ষেত্রে কম্পিউটার শিক্ষার গুরুত্ব দেখে আমরা আরও উৎসাহী হয়েছি। তাই আমরা তরুণ প্রজন্ম স্কুল ও কলেজে শিক্ষকতা করতে আগ্রহী হয়ে পড়ি। কিন্তু বাধা হয়ে দাঁড়ায় নিবন্ধন পদ্ধতি। আমরা যারা আইটি গ্র্যাজুয়েট, তারা পাস করার পরপরই অধিকাংশই বিভিন্ন বেসরকারি সফটওয়্যার ফার্মে চাকরিতে চলে যাই। তাই শিক্ষক নিবন্ধনের এই গতানুগতিক বাংলা, ইংরেজি, সাধারণ জ্ঞান, অঙ্ক ইত্যাদি পড়ার সময় পাই না। এ জন্য আমাদের নিজ বিষয় কম্পিউটার বিজ্ঞানের লিখিত অংশে ভালো করলেও অবজেকটিভ অংশে ১০০ নম্বরের মধ্যে ৪০ পাওয়া খুব কঠিন হয়ে যাচ্ছে। উল্লেখ্য, উভয় বিষয়ে পাস নম্বর ৪০ এবং মোট ৪০+৪০=৮০ পেতে হয়। আমরা দেখেছি, অধিকাংশ কলেজে কম্পিউটার বিষয়ের শিক্ষক নেই। আমার নিজ উপজেলার কলেজে বিএম শাখায় একজন শিক্ষক নিয়োগের জন্য কয়েকবার বিজ্ঞপ্তি দিয়েও কোনো আবেদনপত্র পাওয়া যায়নি। সারা দেশের অবস্থাও একই। কারণ, এনটিআরসিএর কড়াকড়ির জন্য আইটি গ্র্যাজুয়েটরা পাস করতে পারছেন না। আমরা যারা এবার পরীক্ষা দিলাম, তাদের অধিকাংশের লিখিত অংশ খুব ভালো হয়েছে, কিন্তু অবজেকটিভ অংশ খারাপ হয়েছে। তা ছাড়া মাইনাস মার্কিংয়ের জন্য ৪০ পাওয়া কঠিন হয়ে যাবে। তাই সংশ্লিষ্ট কর্তৃপক্ষের কাছে আবেদন, কম্পিউটার অপারেশন ও কম্পিউটার বিজ্ঞানে যাঁরা অবজেকটিভে ৪০ নম্বরের কম কিন্তু ৩০ বা এর ওপর পাবেন, তাঁদের লিখিত ও অবজেকটিভ মিলে যদি ৮০ হয়, তাহলে যেন পাস করিয়ে দেওয়া হয়।
অনুপম হালদার
ইলেকশন কমিশন, ঢাকা।
ফিরে আসুন হুমায়ূন
‘নিউইয়র্কের নীলাকাশে ঝকঝকে রোদ’-এ হুমায়ূন আহমেদ মৃত্যুকে নিয়ে প্রায়ই রসিকতা করেন। আমাদের বারবার মনে করিয়ে দেন, তিনি ক্যানসারে আক্রান্ত রোগী এবং দিন দিন অজানা এক ভুবনের দিকে পা বাড়াচ্ছেন। কিন্তু তাঁর লেখাগুলো যে আমাদের কী পরিমাণ কষ্ট দেয়, তা তিনি জানেন না। তিনি একদিন আমাদের ছেড়ে চলে যাবেন, ভাবতেই ভেতর থেকে চিৎকার আসে।
আমার প্রিয় লেখক হুমায়ূন আহমেদ স্যারকে বলছি, দেখবেন, আপনার স্কুল শুধু বাংলাদেশে নয়, সারা বিশ্বের সবচেয়ে সুন্দর স্কুলে পরিণত হবে। বাংলাদেশেও সর্বাধুনিক ক্যানসার নিরাময় হাসপাতাল প্রতিষ্ঠা হবে। আপনার সব স্বপ্ন পূরণ হবে। শুধু একটা অনুরোধ, আমাদের ছেড়ে যাবেন না। আপনি জানেন না, আমরা (আপনার লাখ লাখ ভক্ত) আপনাকে কত বেশি ভালোবাসি। আমাদের মধ্যে আবার সুস্থ হয়ে ফিরে আসুন।
ফাতেমা-তুজ-জান্নাত, লালবাগ।
ভর্তি-বাণিজ্য বন্ধ করুন
দেশের অধিকাংশ সরকারি বিশ্ববিদ্যালয়ে ২০১১-১২ শিক্ষাবর্ষের স্নাতক (সম্মান) শ্রেণীতে ভর্তির কার্যক্রম প্রায় শেষ। শিক্ষার সর্বোচ্চ বিদ্যাপীঠ বিশ্ববিদ্যালয়ে ভর্তির স্বপ্ন থাকে সবারই। বিশ্ববিদ্যালয়ের ভর্তিযুদ্ধের মাঠে তীব্র লড়াইয়ে টিকে থাকতে সর্বোচ্চ প্রস্তুতি নেওয়া শিক্ষার্থীরাও অনেক সময় তাদের প্রত্যাশিত বস্তু থেকে অনেক দূরে থাকে। সামনেই রয়েছে জাতীয় বিশ্ববিদ্যালয়ে ভর্তি পরীক্ষা, যেটি অনার্স ভর্তির সর্বশেষ সুযোগ। বিশ্ববিদ্যালয়টির ভর্তি পরীক্ষা অনুষ্ঠিত হবে ডিসেম্বরের ২৩ তারিখে। অনেক মেধাবী শিক্ষার্থী রয়েছে, যারা পাবলিক বিশ্ববিদ্যালয়ে স্থান না পেয়ে জাতীয় বিশ্ববিদ্যালয়ের অধীনে হাতেগোনা কয়েকটি ভালো কলেজে ভর্তি হতে আসে। কিন্তু অত্যন্ত পরিতাপের বিষয় হচ্ছে, সেই কলেজগুলোয় রাজনৈতিক প্রভাবের কারণে ভর্তি হতে পারে না হাজারো মেধাবী শিক্ষার্থী। যদিও বিশ্ববিদ্যালয়ের ভর্তি পরীক্ষা এখনো হয়নি, চলছে ফরম বিতরণ ও জমাদান, অথচ এখন থেকেই চলছে লবিং—কে কোন সাবজেক্টে ভর্তি হবে, কোন ডিপার্টমেন্টে কতটা সিট আছে, ডিপার্টমেন্টের হাতে কতটা আসন থাকবে, আর নেতাদের হাতে কতটা আসন থাকবে, তা ভর্তি পরীক্ষার আগেই নির্ধারণ হয়ে যায়।
এই ভর্তির সর্বশেষ আশ্রয়স্থলে এসেও যদি একজন শিক্ষার্থীকে দুর্নীতির কাছে পরাজিত হতে হয়, তাহলে তারা যাবে কোথায়। দেশের তৃণমূল পর্যায় থেকে উঠে আসা অনেক দরিদ্র পরিবারের মেধাবী সন্তান রয়েছে, যাদের বাবার কালো টাকা নেই, তাদের স্থান কোথায় হবে? তাই জাতীয় বিশ্ববিদ্যালয়ের কাছে আবেদন, এবার অন্ততপক্ষে আমাদের মানুষ হতে দাও। তুমি তোমার যথাযথ ব্যবস্থা দিয়ে আমাদের পথ দেখাও এবং একটি নিরীহ মেধাবী ছেলেকে ঝরে পড়া জীবন থেকে বাঁচাও।
কাউসার আহমেদ
ঢাকা কলেজ, ঢাকা।
শালিখায় বিদ্যুৎ চাই
আমরা বগুড়া জেলার সোনাতলা উপজেলার একটি দ্রুত উন্নয়শীল ও জনবহুল শালিখা গ্রামের অধিবাসী। এ গ্রামে দুটি প্রাথমিক বিদ্যালয়, একটি উচ্চবিদ্যালয়, একটি মাদ্রাসা, একটি স্বাস্থ্যসেবাকেন্দ্র এবং আটটি মসজিদ রয়েছে। কিন্তু অত্যন্ত পরিতাপের বিষয়, এ গ্রামে স্বাধীনতার পর থেকে এখন পর্যন্ত কোনো বিদ্যুৎ সংযোগ দেওয়া হয়নি।
এলাকাবাসী ঊর্ধ্বতন কর্মকর্তাদের কাছে অনেক আবেদন করে এবং বগুড়া বিদ্যুৎ অফিসে অনেক টাকা জমা দিয়েও সাত বছর ধরে কোনো ফল পায়নি। ২০০১ সালে বিএনপি সরকারের আমলে বগুড়া-১ আসনের সাংসদ কাজী রফিকুল ইসলাম প্রতিশ্রুতি দিয়েছিলেন, ‘আমি আগামী ছয় মাসের মধ্যে শালিখা, মধুপুর, ছাতিয়ানতলা, ফুলবাড়িয়া, কালাইহাটা ও গজারিয়ায় বিদ্যুৎ সংযোগ দেব।’ কিন্তু তিনি সেই প্রতিশ্রুতি রক্ষা করতে পারেননি। ফলে এখন পর্যন্ত এসব এলাকায় বিদ্যুৎ-সংযোগ নেই। অথচ এসব এলাকার পার্শ্ববর্তী চার কিলোমিটার দূরে হরিখালী, মণ্ডমালা ও জুমারবাড়ী এলাকায় বিদ্যুৎ-সংযোগ রয়েছে। তাই এলাকাবাসীর দীর্ঘদিনের দাবি পূরণের লক্ষ্যে এবং ডিজিটাল বাংলাদেশ গড়ার লক্ষ্যে এসব এলাকায় অবিলম্বে বিদ্যুৎ-সংযোগ দেওয়ার ব্যবস্থা নেওয়া জরুরি।
এ ব্যাপারে বগুড়া-১ আসনের সাংসদ আবদুল মান্নান ও সংশ্লিষ্ট কর্তৃপক্ষের দৃষ্টি আকর্ষণ করছি।
রাফিউল ইসলাম
শালিখা, বগুড়া।
পর্যটন পুলিশ
সুন্দরবনে ট্যুরিস্ট পুলিশ গঠনের উদ্যোগ আমলাতান্ত্রিক জটিলতার কারণে থমকে গেছে। বিশ্বের বৃহত্তম ম্যানগ্রোভ ফরেস্ট সুন্দরবনে দেশি-বিদেশি পর্যটকদের নিরাপত্তা নিশ্চিত করতে ট্যুরিস্ট পুলিশ গঠনের প্রস্তাবনার সূত্রপাত। কিন্তু মাঝপথে এসে প্রক্রিয়াটি ঝিমিয়ে পড়ে।
অফুরন্ত প্রাকৃতিক সম্পদের লীলাভূমি সুন্দরবনের গুরুত্ব অনুধাবন করে ১৯৯৭ সালে ইউনেসকো একে বিশ্ব-ঐতিহ্য হিসেবে ঘোষণা করে। সুন্দরবনের মনোমুগ্ধকর দৃশ্য ইকো ট্যুরিস্টদের সব সময় আকর্ষণ করে। কিন্তু ভ্রমণে তাঁদের পদে পদে বিড়ম্বনায় পড়তে হয়। এ বনের নানা স্থানে পর্যটন স্পট থাকলেও নিরাপত্তার অভাবে পর্যটকেরা সেগুলোতে যেতে পারেন না। তাই নিরাপত্তাব্যবস্থার বিকল্প নেই। ট্যুরিস্ট পুলিশ গঠন হলে সুন্দরবনে পর্যটকদের নিরাপত্তা নিশ্চিত হবে। পর্যটন কোনো দেশের পরিচিতির অন্যতম মাধ্যম। এ খাতে এ দেশের অপার সম্ভাবনা রয়েছে। এ সম্ভাবনাকে কাজে লাগাতে হলে এর উপযোগী পরিবেশ গড়ে তুলতে হবে।
জাহেদুর রহমান
তাহেরপুর, বাগমারা, রাজশাহী।
চলচ্চিত্রের চালচিত্র
আমাদের চলচ্চিত্রের একটা অতীত গৌরব আছে। আগের ছবিগুলো ছিল সামাজিক কাহিনিনির্ভর, বাস্তবসম্মত। ছবির গানে প্রাণ ছিল। সুর ও সংগীতে ছিল বৈচিত্র্য। ছবির শ্রুতিমধুর নাম রাখা হতো। এখন ছবির সংখ্যা কমছে, বন্ধ হয়ে যাচ্ছে সিনেমা হলগুলো। এই দেশে একটি নামে ছবি হিট করলে এই নামে ছবি তৈরির প্রতিযোগিতা শুরু হয়ে যায়। বড়ই অদ্ভুত। বিশ্বের আর কোথাও এমন হয় কি না আমার জানা নেই।
কলকাতার পরিচালকেরা একেকটি ছবিতে ভিন্ন ভিন্ন নায়ক-নায়িকা নিয়ে কাজ করেন। আর আমাদের পরিচালকেরা একঘেঁয়ে কাহিনি নিয়ে একই মুখ নিয়ে পর্দায় হাজির হয়ে দর্শকদের বিরক্ত করেন।
কলকাতায়ও প্রেমের ছবি নির্মাণ করা হয়। তবে তাদের ছবির কাহিনিতে ভিন্নতা তাকে। অভিনয়ে প্রাণ থাকে। শুধু অর্থের জন্য নয়, এই শিল্পের অতীত গৌরব ফিরিয়ে আনতে শিল্পী, পরিচালক থেকে শুরু করে রাষ্ট্র পর্যন্ত ভালোবেসে নিঃস্বার্থভাবে কাজ করে যেতে হবে।
মো. সাইফুর রহমান
পতেঙ্গা, চট্টগ্রাম।
খিলগাঁও পোস্ট অফিস
দীর্ঘদিন ধরে অচল হয়ে আছে খিলগাঁও পোস্ট অফিসের ফ্র্যাংকিং মেশিন । কত দিন ধরে অকেজো তাও বলতে পারলেন না কর্মরত ব্যক্তিরা। ২৩ নভেম্বর বেলা ১১টায় দরকারি একটি চিঠি পোস্ট করতে গিয়ে মুখোমুখি হই এই বিড়ম্বনার। ডিজিটাল বাংলাদেশের যে স্বপ্ন জনগণকে দেখানো হয়েছে তার ছিটেফোঁটাও দেখা যায় না সরকারি সেবাদানকারী অফিসগুলোতে।
ধরা যাক, একটি সরকারি চাকরির আবেদন পোস্ট অফিসের মাধ্যমে প্রেরণ করা হলো। কখনো জানতে পারবেন না আবেদনটি নির্দিষ্ট দপ্তরে পৌঁছাল কি না। খিলগাঁও, গোড়ানের কমিশনারের বাড়িতে আরও একটি পোস্ট অফিস আছে। সকাল সাড়ে ১০টায় গিয়ে দেখা যায়, অফিসটি তখনো তালাবদ্ধ। সামনের দোকানে জিজ্ঞেস করে জানা গেল, এই পোস্ট অফিসটি বেশির ভাগ সময় বন্ধই থাকে। পোস্ট অফিসের মতো প্রয়োজনীয় একটি প্রতিষ্ঠানের অফিস ইচ্ছেমতো খোলা বা বন্ধ থাকার বিষয়টি দেখার কি কেউ নেই?
মোহাম্মদ মোস্তফা
খিলগাঁও, ঢাকা।

কেন এই ভর্তিযুদ্ধ?
এ বছর অনুষ্ঠিত এইচএসসি পরীক্ষার ফল প্রকাশের পর শিক্ষামন্ত্রী আমাদের আশ্বাস দিয়েছিলেন, উচ্চশিক্ষার জন্য বিভিন্ন প্রতিষ্ঠানে আসনসংখ্যার কোনো সমস্যা হবে না। প্রত্যেকেই উচ্চশিক্ষা গ্রহণের সুযোগ পাবে। এমনকি ভর্তি-প্রক্রিয়া সম্পূর্ণ হওয়ার পরও বিভিন্ন প্রতিষ্ঠানে শূন্য আসন থেকে যাবে। যদি আসনসংকট না থাকে, তাহলে প্রতিবছরের মতো এ বছরও বিভিন্ন প্রতিষ্ঠানে কেন ভর্তিযুদ্ধ চলছে?
আসনসংকটের বহুমুখী কারণের মধ্যে একটি উল্লেখযোগ্য কারণ হলো বিভিন্ন কোটাব্যবস্থা। মুক্তিযোদ্ধা সন্তান, যুদ্ধে আহত, উপজাতি, ক্ষুদ্র নৃগোষ্ঠী, শারীরিক প্রতিবন্ধী, বিশ্ববিদ্যালয়গুলোয় কর্মরত শিক্ষক-কর্মচারীদের সন্তান ইত্যাদি কোটা থাকার কারণে সাধারণ মেধাবী ছাত্রছাত্রীদের চরম আসনসংকটের মধ্যে পড়তে হয়। ভর্তি পরীক্ষায় দেখা যায়, একজন মেধাবী শিক্ষার্থী অনেক বেশি নম্বর পেয়েও ভর্তি হতে পারে না। অথচ একজন দুর্বল শিক্ষার্থী বিভিন্ন কোটাব্যবস্থার কারণে সহজেই ভর্তি হতে পারে। একটি দেশের সার্বিক উন্নয়ন ও ভবিষ্যৎ নির্ভর করে মেধাবী শিক্ষার্থীদের ওপর। শিক্ষামন্ত্রী কি আমাদের জন্য কিছু করবেন?
পারমিতা সরকার, রংপুর।
ঢাকা ভাগের ফল কী হবে
প্রধানমন্ত্রী জাতীয় সংসদে বলেছেন, এতে করে ঢাকার নাগরিক সেবার মান বৃদ্ধি পাবে। এ নগরের এক কোটির বেশি মানুষের জন্য যানজট ও গণপরিবহন-ব্যবস্থার অপ্রতুলতা এক নম্বর সমস্যা। অবশ্য শুধু ঢাকা মহানগর নয়, সারা দেশের যোগাযোগব্যবস্থার ক্ষেত্রে এটি সমভাবে প্রযোজ্য।
বর্তমান সরকারের শুরুর দিকে ঢাকায় চক্রাকার নৌপথ গড়ে তোলার কিছু কথাবার্তা শোনা গিয়েছিল। কিন্তু এখন আর তেমন কথা উচ্চারিত হচ্ছে না। ঘটা করে অপরিকল্পিতভাবে আমিনবাজার-সদরঘাট ওয়াটার বাস সার্ভিস চালু করা হলেও তা দ্রুত মুখথুবড়ে পড়েছে। মেট্রোরেলের রুট চূড়ান্ত করা নিয়ে সৃষ্টি জটিলতার কারণে সেটিও অনিশ্চয়তার মুখে পড়েছে। যাত্রীদের জন্য ব্যয়সাশ্রয়ী ও আরামদায়ক নৌপথ এবং রেলব্যবস্থার পরিবর্তে শুধু সড়কনির্ভর ফ্লাইওভার নির্মাণে যাতায়াত ব্যয় বৃদ্ধি পাবে, নগরজীবনে কিছু নতুন সমস্যা ও ঝুঁকি সৃষ্টি হবে। সড়ক পরিবহন মালিক-শ্রমিকদের একচেটিয়া আধিপত্য ও দৌরাত্ম্যের হাত থেকে নগরবাসীর মুক্তি মিলবে না। অথচ নগরবাসীর প্রধান সমস্যাটির প্রতি সর্বোচ্চ গুরুত্ব দেওয়ার পরিবর্তে সরকার শুধু রাজনৈতিক বিবেচনায় ঢাকা সিটি করপোরেশনকে দুই ভাগ করেছে। এখন ঢাকার নাগরিক জীবনের সমস্যা কমবে না আরও বাড়বে, সেটিই এখন দেখার বিষয়।
শহীদুল আলম, মিরপুর, ঢাকা।
ফুটপাতে মোটরসাইকেল
ঢাকা শহরে চলাচলের সমস্যা দিন দিন প্রকট থেকে প্রকটতর হচ্ছে। ভিড়ের কারণে বাসে উঠতে পারি না, সিএনজি-ট্যাক্সি প্রয়োজনমতো ও ন্যায্য ভাড়ায় পাওয়া যায় না। রিকশাভাড়া বেড়ে হয়েছে সিএনজিচালিত অটোরিকশাভাড়ার কাছাকাছি। তাই স্বল্প দূরত্বে এখন হেঁটেই চলাচল করার চেষ্টা করি।
কিন্তু আমাদের এই প্রিয় নগরে হাঁটার উপযোগী ফুটপাতের বড়ই অভাব। ভাসমান দোকানপাটে দখল হয়ে আছে অধিকাংশ ফুটপাত। যেটুকু ফাঁকা পাওয়া যায়, হাঁটতে গেলে গায়ে গায়ে ধাক্কা লাগে। এসবের সঙ্গে যোগ হয়েছে আরেক বিপজ্জনক ব্যাপার। ফুটপাতের ওপর দিকে এখন মোটরসাইকেল চলে সারি ধরে। কখনো কখনো গায়ের ওপর মোটরসাইকেল উঠে যায়।
আশ্চর্যের বিষয় হলো ফুটপাত দিয়ে যারা হেঁটে যায়, তারা কেউ প্রতিবাদ করে না। মোটরসাইকেলের চালকেরা বিকট শব্দে হর্ন বাজিয়ে ফুটপাতের ওপর দিয়ে মোটরসাইকেল চালিয়ে যান এমনভাবে, যেন ফুটপাত পায়ে হাঁটার জন্য নয়, মোটরসাইকেল চালানোর জন্যই। পথচারীদের জন্য এটা বিপজ্জনক, অনেকেই ফুটপাতে মোটরসাইকেলের ধাক্কায় আহতও হয়।
রাজধানী ঢাকার ফুটপাতগুলো মোটরসাইকেলের চালকদের হাত থেকে উদ্ধার করার কোনো উদ্যোগ নেওয়ার কেউ কি নেই?
আনোয়ার হোসেন
কল্যাণপুর, ঢাকা।
রেলের উন্নয়ন চাই
রেল বিভাগ নামে একটি পৃথক মন্ত্রণালয় হয়েছে। এটি একটি বড় সুসংবাদ। বর্ষীয়ান পার্লামেন্টারিয়ান সুরঞ্জিত সেনগুপ্তকে রেলমন্ত্রী নিয়োগ করা হয়েছে, এটাকেও একটা সুসংবাদ হিসেবে ভাবতে ইচ্ছে করে। মন্ত্রিত্বের অভিজ্ঞতা তাঁর নেই বটে, কিন্তু তিনি যে রেলের উন্নতি করতে কিছু ভূমিকা রাখতে পারবেন, এমন আশা করতে চাই। যেকোনো দেশের জন্য রেল যোগাযোগ খুবই গুরুত্বপূর্ণ। এত জনবহুল একটি দেশে এত দিন রেলব্যবস্থার যথেষ্ট উন্নয়নের কথা কেন যে ভাবা হয়নি, তা দেখে বিস্মিত হতে হয়। রেলপথের সুবিধার কথা সবাই জানে। এ ছাড়া বিশ্বের সব দেশেই সবচেয়ে কার্যকর গণপরিবহন হিসেবে রেল স্বীকৃত। পাশের দেশ ভারতের দিকে তাকালেও আমরা সেই দৃষ্টান্ত দেখি।
আমাদের দেশে সড়ক পরিবহন খাতের সঙ্গে যাঁদের স্বার্থ জড়িত, তাঁরা রেলব্যবস্থার উন্নয়ন চান না, এমন একটি কথা প্রায়ই শোনা যায়। এটা সত্য হতেও পারে। কিন্তু কিছু মানুষের স্বার্থের কাছে গোটা জাতির স্বার্থ তো জিম্মি করে রাখা যায় না। সরকার যখন রেলকে একটা পৃথক মন্ত্রণালয়ের মর্যাদা দিয়েছে, তখন রেল যোগাযোগের উন্নয়নের জন্য এখন যা-কিছু করা প্রয়োজন, তার সবই করতে হবে। রেলের উন্নতি হলে সারা দেশের গণপরিবহন-ব্যবস্থার চেহারাই বদলে যাবে।
বিমানবন্দরে পৌরুষচর্চা!
আমি একজন চিকিৎসক ও উন্নয়নকর্মী। পেশাগত কাজে বিভিন্ন দেশে যেতে হয়। একটি আন্তর্জাতিক কর্মশালা শেষে গত ১৯ নভেম্বর বেলা সাড়ে তিনটায় আমি দিল্লি থেকে ঢাকা শাহজালাল বিমানবন্দরে এসে নেমেছি। লাগেজ নিয়ে বেরোনোর সময় শুল্ক বিভাগের একজন কর্মচারী আমার স্যুটকেসে চকের দাগ দিয়ে কাউন্টারে যেতে বললেন। কাউন্টারের কর্মীরা বললেন, তাঁরা আমার স্যুটকেস খুলে দেখতে চান। কারণ, তাঁরা স্ক্যানারে দেখতে পেয়েছেন, স্যুটকেসে কাপড়চোপড় আছে। তাঁরা নিঃসন্দেহ হতে পারছেন না সেগুলো নতুন না পুরোনো। তাঁদের জানালাম, নতুন-পুরোনো দুরকমই আছে। নিজের এবং আত্মীয়-বন্ধুদের জন্য দিল্লি থেকে আট-দশটি কাপড় কিনেছি। কিন্তু না, তাঁরা স্যুটকেস খুলে দেখবেনই। আমার স্যুটকেসে মেয়েদের ব্যবহার্য বেশ কিছু সামগ্রী ছিল। কিন্তু শুল্ক বিভাগের কর্মচারীদের মধ্যে কোনো মেয়ে নেই। আমি বললাম, আমি চাইছি না যে শুল্ক বিভাগের পুরুষ কর্মীরা আমার ব্যক্তিগত জিনিসপত্র ঘাঁটাঘাঁটি করুক।
আমাকে ঘিরে তখন শুরু হলো তাঁদের তির্যক কথাবার্তা। আপত্তিকর ও অশালীন প্রশ্নে আমাকে তাঁরা জর্জরিত করে তুলতে লাগলেন। শেষমেশ আমাকে ডেপুটি কালেক্টর সাহেবের কাছে যেতে বলা হলো। ভদ্রলোক তাঁর কক্ষের বিশাল স্ক্রিনে বাংলা সিনেমা দেখছিলেন। কম্পিউটারেও ফেসবুকটি দিব্যি খুলে রাখা। তিনি নতুন উদ্যমে আমাকে প্রশ্নবাণে ঘায়েল করতে শুরু করলেন। অবশেষে একপর্যায়ে তাঁর কণ্ঠেও ক্লান্তি নামল। তিনি জানালেন, আমি জরিমানা দিলেই কেবল দয়াপরবশ হয়ে স্যুটকেস না খুলে তিনি আমাকে যেতে দিতে পারেন।
এরপর লোকজন এলেন। শুরু হলো আমার জরিমানার হিসাব-নিকাশ। আরও নানা কর্মকর্তা এলেন-গেলেন। একলা একটি মেয়েকে ঘিরে যে তামাশা জমেছে, সকল পদের কর্তারা তা দেখলেন। আমার দিকে এমনভাবে তাকালেন, যেন আমি একজন দাগি আসামি। লজ্জা ও অপমানে আমি তখন মাটিতে মিশে যাচ্ছি। যা হোক, তাঁরা গড়ে প্রতিটি কাপড়ের একটি দাম ধরলেন। সেলাইয়ের হিসাবও ধরা হলো। জটিল হিসাবের শেষে তাঁরা বললেন, আমাকে সাড়ে ১১ হাজার টাকা দিতে হবে। আমাকে জানানো হলো, আমি যা খরচ করেছি, নিয়ম হচ্ছে তার দ্বিগুণ হিসেবে জরিমানা দেওয়া। কিন্তু আমার অসহায়ত্ব দেখে অসীম করুণাবশত টাকার অঙ্ক কমিয়ে তাঁরা ৮ হাজার ২১৫ টাকা করে দিয়েছেন। টাকা জমা দিতে গেলে রসিদ কাটতে কাটতে ব্যাংকের কর্মকর্তা অবাক বিস্ময়ে আমার দিকে তাকিয়ে রইলেন। তিনি যা বললেন, তার সরল অর্থ, আমাকে মক্কেল বানানো হয়েছে।
শুল্ক কর্মীদের আচরণে আমার মনে হয় তাঁরা বুঝতে পারছিলেন, আমি বাণিজ্যিক উদ্দেশ্যে কোনো মহার্ঘ্য বস্তু নিয়ে আসিনি। তাঁরা এটাও মনে করেননি যে আমার স্যুটকেসে সন্দেহজনক কিছু ছিল। তার পরও যে ঘটনাটা ঘটল, সেটা একটা একাকী অসহায় মেয়ের ওপর কয়েকজন পুরুষের ক্ষমতার প্রদর্শন ছাড়া আর কোনোভাবে ব্যাখ্যা করা যায়, আমার পক্ষে তা বলা সম্ভব নয়।
বুয়েটের সেশনজট
গত ২২ নভেম্বর প্রথম আলোর চিঠিপত্র বিভাগে ‘বুয়েটে ছুটি বিড়ম্বনা’ শিরোনামে লেখাটি পড়ে আমরা বুঝতে পেরেছি, কতটা হতাশা আর ক্ষোভ নিয়ে লেখাটি লিখেছেন। বুয়েটের সেশনজট সমস্যা শুধু ০৬ ব্যাচেরই নয়, এখানকার প্রতিটি ব্যাচই এ সমস্যায় জর্জরিত। আমাদের ০৯ ব্যাচের প্রথম সেমিস্টার শেষ হতে সময় লেগেছিল ১০ মাস, যা ছয় মাসেই শেষ হওয়ার কথা ছিল। এ কথা সত্য যে পরীক্ষা পেছানোর আন্দোলন ছাত্ররাই করেন। কিন্তু তাঁরা মোট শিক্ষার্থীর ৫ শতাংশের বেশি নয়। অথচ দুঃখের বিষয়, এ সামান্য কয়েকজনের অন্যায় দাবিকেই বুয়েট কর্তৃপক্ষ প্রশ্রয় দিয়ে আসছে প্রতিবার। স্যাররা চাইলেই সেশনজট অনেকাংশে কমাতে পারেন, কিন্তু এ ব্যাপারে তাঁদের কোনো আন্তরিকতা আমরা দেখি না। গত কোরবানির ঈদের ছুটির পরেও যথাসময়ে ক্লাস চালু হয়নি। এবারও হয়নি। প্রতিবার একই ঘটনা ঘটে চলেছে। দেশে বুয়েট ছাড়া আরও তিনটি সরকারি প্রকৌশল বিশ্ববিদ্যালয় আছে, তারা ঠিকই যথাসময়ে সেমিস্টার শেষ করছে, কিন্তু বুয়েট পারছে না। এটা সত্যি দুঃখজনক এবং লজ্জাজনক। বুয়েটের স্যাররা সেশনজট কমানোর ব্যাপারে আরও আন্তরিক হবেন—এ প্রত্যাশা আমাদের সবার।
বাংলাদেশ প্রকৌশল বিশ্ববিদ্যালয়ের
২০০৯ ব্যাচের কয়েকজন শিক্ষার্থী।
ব্যাংকের শাখা চাই
ঢাকা জেলার দোহার উপজেলাধীন জয়পাড়া একটি জনবহুল এলাকা। এখানে একটি বিরাট হাট আছে। এখানে বিভিন্ন ধরনের ব্যবসা আছে। এখানকার তাঁতের কাপড় বিখ্যাত। এখানকার বহু লোক দেশ-বিদেশে চাকরিরত। এখানে পূবালী ব্যাংকের কোনো শাখা না থাকায় স্থানীয় জনসাধারণের খুব অসুবিধা হচ্ছে। তাই জয়পাড়া পূবালী ব্যাংকের একটি শাখা খোলার জন্য সংশ্লিষ্ট কর্তৃপক্ষের কাছে আকুল আবেদন জানাচ্ছি।
মো. কামরুজ্জামান
জয়পাড়া, ঢাকা।
সুনামগঞ্জে মাদক
সুনামগঞ্জে পিটিআইয়ের পুরুষ হোস্টেলে গাঁজা ও ফেনসিডিল সেবন এখন নিত্যদিনের ব্যাপার। মাঝেমধ্যে জুয়াখেলা চলে। রাতের বেলায় জনৈক ইনস্ট্রাক্টরের প্রভাবশালী গ্রুপ গাঁজা ও ফেনসিডিল সেবন করে। নিরীহ প্রশিক্ষণার্থীরা ভয়ে মুখ খোলেন না। কিছু বললে মেরে ফেলার হুমকি দেওয়া হয়। তদন্ত চালালে সব বেরিয়ে আসবে। আমরা সুনামগঞ্জ পিটিআইয়ের বর্তমান অবস্থা থেকে মুক্তি চাই। সুষ্ঠু ও সুন্দর পরিবেশ চাই, যাতে মনোযোগ সহকারে লেখাপড়া করতে পারি। পিটিআইয়ের দেয়ালে ও বিভিন্ন জায়গায় শিক্ষামূলক বাণী ছিল, সেগুলো ব্যঙ্গাত্মক করা হয়েছে। এ ব্যবস্থার অবসান চাই।
নাম প্রকাশে অনিচ্ছুক
বিচার করা যাবে না?
স্বাধীনতাযুদ্ধ দেখেছেন কিংবা মুক্তিযুদ্ধে অংশ নিয়েছেন, বর্তমানে তাঁদের কতজন বেঁচে আছেন? সাদামাটা হিসাবে বলা যায়, ১৫ কোটি জনসংখ্যার দেশে ষাটোর্ধ্ব বয়সের মানুষ ৫০ লাখের বেশি বেঁচে আছেন বলে মনে হয় না। এমতাবস্থায় ১৯৭১ সালের সেই ভয়াবহ অমানবিক দিনগুলোর চিত্র তো বর্তমানে দেশের ৯৫ শতাংশেরই জানা নেই বা দেখা নেই। আমাদের দুর্ভাগ্য যে স্বাধীনতার ৪০ বছর পরে আজ যুদ্ধাপরাধের বিচারের ব্যবস্থা হচ্ছে, যখন যুদ্ধাপরাধের স্মৃতি বিস্মৃতপ্রায়। বর্তমান প্রজন্মের অনেকের হয়তো জানা নেই তাদের বাপ-দাদা, মা-খালাদের কেমন অমানবিক অত্যাচার সইতে হয়েছে যুদ্ধাপরাধীদের হাতে।
এই সুযোগ নিয়েই যুদ্ধাপরাধী এবং তাদের দোসররা যুদ্ধাপরাধের বিচার করা যাবে না বলার ধৃষ্টতা দেখাচ্ছে। বাকরুদ্ধ হয়ে যাই যখন মিডিয়ায় দেখা যায় কতিপয় দলের বয়োজ্যেষ্ঠ কোনো কোনো নেতা, যাঁরা স্বাধীনতাযুদ্ধকালীন যুবক ছিলেন এবং সবকিছুই দেখেছেন অথচ তাঁরা আজ হীন ব্যক্তিস্বার্থের কারণে ঘৃণ্য ও লজ্জাকরভাবে চিহ্নিত যুদ্ধাপরাধীদের বিচারের বিরোধিতা করে হাস্যকর সব কথা বলছেন এবং দেশের মানুষকে ও নিজের বিবেককেও ধোঁকা দেওয়ার চেষ্টা করছেন। সরকারের উচিত, ন্যায় ও সত্য প্রতিষ্ঠার স্বার্থে দৃঢ় ও বলিষ্ঠ প্রত্যয়ে অতি দ্রুত ঘৃণ্য এসব যুদ্ধাপরাধীর বিচারকার্য সম্পন্ন করা এবং যারা যুদ্ধাপরাধের বিচার করা যাবে না, যুদ্ধাপরাধীদের নিঃশর্ত মুক্তি দিতে হবে বলার ধৃষ্টতা দেখাচ্ছে, তাদের এই বেআইনি আচরণের জন্য আইনের আওতায় বিচার করা।
এলপিজি সরবরাহ
গ্যাস নিয়ে দীর্ঘদিন ধরে অস্বস্তিকর অবস্থা চলছেই। একদিকে নতুন গ্যাস সংযোগ দেওয়া বন্ধ, অন্যদিকে সরবরাহ লাইনে গ্যাসসংকট। বাসাবাড়িতে রান্না হয় না। বিদ্যুৎকেন্দ্র থেকে শুরু করে শিল্পে গ্যাস সরবরাহ অনিশ্চিত হয়ে পড়ায় গ্যাস সরবরাহ ও উৎপাদন নিয়ে নতুন করে ভাবতে হবে। কেননা এর প্রভাব পড়ছে ব্যবসা-বাণিজ্যেও। গ্যাসসংকটের বড় প্রভাব পড়ছে আবাসনশিল্পে। এ অবস্থায় এ সংকট থেকে উত্তরণে কার্যকর ব্যবস্থা গ্রহণ করা প্রয়োজন। নতুন গ্যাস সংযোগের পরিবর্তে সিলিন্ডার ব্যবহারের সিদ্ধান্তটি গ্যাসের ক্ষেত্রে সাশ্রয়ী হলেও ব্যবহারকারীদের বেলায় সাশ্রয়ী নয়। এলপিজি বা সিলিন্ডারের গ্যাস সাধারণ মানুষের ক্রয়ক্ষমতার বাইরে। খুব সাধারণ কারণে মানুষ বিকল্পের সন্ধান করবে। এ কারণে বিদ্যুতের ওপর বাড়তি চাপ পড়তে পারে। তা ছাড়া এলপিজি গ্যাসের দুষ্প্রাপ্যতা তো আছেই। সারা দেশেই চাহিদার তুলনায় এলপিজির সরবরাহ অপ্রতুল। তাই এলপিজির দাম কমিয়ে এবং পাইপলাইনে দাম বাড়িয়ে সমন্বয় করা দরকার। দাম না কমলে মানুষ এলপিজি ব্যবহারে আগ্রহী হবে না। অন্যদিকে এলপিজি সবার কাছে পৌঁছানোর ব্যবস্থা করতে হবে। সবার আগে এলপিজি সরবরাহ নিশ্চিত করতে হবে।
জাহেদুর রহমান ইকবাল
তাহেরপুর, বাগমারা, রাজশাহী।
এ কেমন বৈষম্য
আমাদের দেশের বিজ্ঞাপন ও টিভিনাটকগুলোর মান পার্শ্ববর্তী দেশ ভারতের তুলনায় অনেক গুণ ভালো। হয়তো একটা সমীক্ষা চালালে নাটকে আমরাই হব প্রথম। কিন্তু দুঃখজনক হলেও সত্য, ভারতে আমাদের চ্যানেলগুলো সম্প্রচারের অনুমতি এখন পর্যন্ত মেলেনি। আমাদের প্রশ্ন, কেন আমাদের চ্যানেলগুলো সম্প্রচার করা হয় না? কেন তারা আমাদের দেশে একচেটিয়াভাবে ব্যবসা করে যাচ্ছে? আমাদের সরকার কেন এ ব্যাপারে নীরবতা পালন করে আসছে? কেন আমরা বছরের পর বছর এই অন্যায় মেনে নেব?
সাংস্কৃতিক অঙ্গনে আমাদের নাটক, বিজ্ঞাপনগুলো একটা শক্ত অবস্থান দখল করে নেবে, এই ভেবে কি তারা আমাদের সঙ্গে এমন হীন আচরণ করছে। না এর পেছনে রয়েছে গভীর কোনো ষড়যন্ত্র? এখনই সময় এসব খতিয়ে দেখার। নীতিনির্ধারকদের প্রতি অনুরোধ, ভারতে আমাদের চ্যানেলগুলোর সম্প্রচার যাতে তড়িৎগতিতে হয়, সেই লক্ষ্যে কাজ করুন। কেন আমরা নিজের পায়ে নিজে কুড়াল মারব?
ভারতীয় চলচ্চিত্র
২৩ ডিসেম্বর থেকে বাংলাদেশের প্রেক্ষাগৃহে প্রদর্শিত হবে ভারতীয় চলচ্চিত্র! যেখানে আমাদের চলচ্চিত্রে চরম মন্দাভাব চলছে, সেখানে যদি অন্য দেশের চলচ্চিত্র এই দেশে প্রচারিত হয় তাহলে আমাদের চলচ্চিত্র শিল্পের কী হবে সরকার কি তা ভেবে দেখেছে?
বহু মানুষ এই সৃষ্টিশীল মাধ্যমের সঙ্গে জড়িত। তবু কেন এই আত্মঘাতী সিদ্ধান্ত?
আমাদের প্রেক্ষাগৃহগুলোর অবস্থা শোচনীয়! চলচ্চিত্রের মান নিয়েও প্রশ্ন আছে। নিরাপত্তাজনিত সমস্যা এমনকি আছে শিল্পীসংকটও। সব মিলিয়ে সম্ভাবনাময় এই চলচ্চিত্রশিল্পে বিরাজ করছে চরম অনিশ্চয়তা। আর এই অবস্থায় যদি অন্য দেশের চলচ্চিত্র দেশের বাজারে প্রবেশ করে তাহলে এর পরিমাণ যে কতটা ভয়াবহ হবে সে সম্পর্কে সরকারের ধারণা আছে বলে মনে হয় না।
ভাবতে ভীষণ কষ্ট লাগছে, যেখানে ভারতে বাংলাদেশের কোনো টিভি চ্যানেল দেখানোর অনুমোদন মেলেনি, সেখানে আমরা কেন ভারতের অগণিত টিভি চ্যানেলের সঙ্গে চলচ্চিত্র প্রদর্শনের অনুমতি দিয়ে দিলাম? আমরা সরকারের কাছে এর ব্যাখ্যা চাই।
সোমবার একটি দলের কর্মসূচির পাশাপাশি রাজধানী ও রাজধানীর বাইরের বিভিন্ন স্থানে ব্যাপক গাড়ি ভাঙচুর, বোমাবাজি ও অগ্নিসংযোগের যে ঘটনা ঘটানো হয়েছে তাতে দেশবাসী উদ্বিগ্ন ও শঙ্কিত। এ ঘটনায় যানবাহনের ব্যাপক ক্ষতি ছাড়াও ঢাকায় ও সিলেটে দুই ব্যক্তি নিহত হয়েছেন। আহত ও গ্রেপ্তারের ঘটনাও কম নয়। এর মাধ্যমে যে পক্ষই রাজনৈতিক ফায়দা আদায়ের চেষ্টা করুক না কেন, যে দুটি জীবন আমরা হারালাম তাদের স্বজনেরা কী সান্ত্বনা পাবেন? লাশ নিয়ে আবারও টানাটানি শুরু হয়েছে। রাজনীতির এই অসুস্থ প্রতিযোগিতা বন্ধ হওয়া প্রয়োজন।
রোববার ইঞ্জিনিয়ার্স ইনস্টিটিউশনে বিএনপি মুক্তিযোদ্ধাদের যে সংবর্ধনার আয়োজন করেছিল, তা মোটামুটি শান্তিপূর্ণভাবে সম্পন্ন হয়েছে। তাহলে রাজধানীজুড়ে এই তাণ্ডব ঘটল কেন? কারা ঘটাল? বিএনপি বলেছে, সরকার নিজের ব্যর্থতা ঢাকতে পুলিশ দিয়ে গুপ্তহামলা করিয়েছে। আইন প্রয়োগকারী সংস্থার দাবি, দলীয় কর্মসূচি সামনে রেখে বিএনপি ও জামায়াতের কর্মীরা বড় ধরনের নাশকতার প্রস্তুতি নিচ্ছিল। আগেভাগে খবর পেয়ে সরকার তা বানচাল করে দেয়।
ঘটনা যারাই ঘটাক না কেন, তাদের খুঁজে বের করার দায়িত্ব সরকারের। তারা যদি আগেই টের পেয়ে থাকে তাহলে গাড়ি ভাঙচুর, বোমাবাজি ও অগ্নিসংযোগ ঠেকাতে পারল না কেন? প্রশ্ন উঠেছে বিরোধী দলের ভূমিকা নিয়েও। রোববারের কর্মসূচিতে সমাবেশ বা মহাসমাবেশের কথা ছিল না। তার পরও বিভিন্ন স্থান থেকে বাসভর্তি করে মানুষ ঢাকায় নিয়ে আসার কী কারণ? ঢাকার কর্মসূচিকে কেন্দ্র করে সিলেটে কেন বাসে আগুন দেওয়া হলো? কেন অন্যান্য স্থানেও ব্যাপক বাস ভাঙচুরের ঘটনা ঘটল?
কোনো শান্তিপূর্ণ কর্মসূচিতে সরকার বা আইনশৃঙ্খলা রক্ষাকারী বাহিনী বাধা দিতে পারে না। আবার কোনো দল কর্মসূচি পালনের নামে জনগণকে জিম্মি করতে বা তাদের মধ্যে আতঙ্কও ছড়াতে পারে না। অথচ রোববার বিএনপির মুক্তিযোদ্ধা সংবর্ধনা কর্মসূচিকে কেন্দ্র করে সেই ঘটনাই ঘটেছে। এর আগে তারা ঢাকায় মহাসমাবেশ করেছে, বিভিন্ন সড়কে লংমার্চ করেছে, যা আগেই দেশবাসীকে জানানো হয়েছিল। এবারও সেই ধরনের কোনো উদ্যোগ থাকলে তাদের উচিত ছিল জনগণকে জানানো। রোববার জামায়াতে ইসলামী ও শিবিরের কর্মসূচি না থাকা সত্ত্বেও তাদের নেতা-কর্মীদের রাজপথে তৎপর থাকতে দেখা গেছে। তারা কি সেপ্টেম্বরের ঘটনার পুনরাবৃত্তি ঘটাতে চেয়েছিল? সুস্থ রাজনীতির স্বার্থে এসব প্রশ্নের সদুত্তর পাওয়া জরুরি।
আমরা মনে করি, রাজনীতির নামে কোনো সহিংস ও ধ্বংসাত্মক কর্মকাণ্ড চলতে দেওয়া যায় না। হরতাল-অবরোধ, জ্বালাও-পোড়াওয়ের রাজনীতি কখনোই দেশ ও জনগণের মঙ্গল বয়ে আনে না। রাজপথে পরস্পরকে মোকাবিলার চেষ্টা না করে আলোচনার মাধ্যমে রাজনৈতিক সমস্যার সমাধান খুঁজতে হবে। নির্বাচন কমিশন গঠন নিয়ে রাষ্ট্রপতি যে সংলাপের উদ্যোগ নিয়েছেন, আশা করি তাতে সব দল অংশ নেবে এবং সেটাই হতে পারে সমঝোতার ভিত্তি।
চাকরির মেয়াদ
১৯ ডিসেম্বর মন্ত্রিসভার বৈঠকে সরকারি চাকরির বয়স দুই বছর বাড়ানোর সিদ্ধান্ত নেওয়া হয়েছে। বাংলাদেশের মানুষের গড় আয়ু ৬৮ বছরে উন্নীত হয়েছে। অধিকাংশ মানুষ, বিশেষ করে চাকরিজীবীরা সুশৃঙ্খল জীবনযাপনে অভ্যস্ত হওয়ায় শারীরিক ও মানসিক দিক দিয়ে ৫৯ বছরের বেশি বয়স পর্যন্ত সুস্থ থাকেন এবং চাকরি করতে সক্ষম। এদিক থেকে সরকারের বর্তমান সিদ্ধান্ত সঠিক ও বাস্তবধর্মী। তবে ২০১১ সালে অনেক কর্মকর্তা-কর্মচারী প্রাক্-অবসর ছুটিতে (পিএলআর) গেছেন। তাঁদের মধ্যে হিসাব, প্রশাসন, ইঞ্জিনিয়ার, চিকিৎসকসহ বিভিন্ন পেশাজীবী রয়েছেন, যাঁরা নিজ নিজ পেশাগত ক্ষেত্রে অভিজ্ঞ ও বিশেষজ্ঞ। দীর্ঘদিন চাকরি করার কারণে তাঁদের পেশাগত দক্ষতা বিদ্যমান এবং তাঁরা ৫৯ বছর বয়স পর্যন্ত অনায়াসে চাকরি করতে সক্ষম।
সরকারি চাকরিবিধি অনুযায়ী, ‘পিএলআর’ সময়টি পুরোপুরি চাকরিকালীন। এ সময় চাকরির সব সুযোগ-সুবিধা ভোগ করেন তাঁরা। সুতরাং, বয়সসীমা বাড়ানোর সিদ্ধান্ত তাঁদের ক্ষেত্রেও কার্যকর হওয়া উচিত। বর্তমান দুর্মূল্যের বাজারে দুটি বছর তাঁদের জন্য বিরাট একটা সাশ্রয় এনে দেবে। অনেকের সন্তান এখনো উপার্জনক্ষম হয়নি। দুটি বছর বেশি পেলে তাদেরও গতি হয়। বিজয়ের মাসে বিজয়ের শুভেচ্ছাস্বরূপ সরকারের এমন একটি যুগান্তকারী সিদ্ধান্ত থেকে এসব চাকরিজীবী বঞ্চিত হলে তা তাঁদের জন্য বিরাট একটা মনস্তাপের কারণ হয়ে থাকবে। প্রধানমন্ত্রীর কাছে আবেদন, সিদ্ধান্তটি কার্যকর করার সময় পিএলআর-ভোগীদেরও বিবেচনায় নেওয়া হোক।
সফিউল হক
লক্ষ্মীপুরকে বাঁচান
১৯৭০-৭১ সালে মেঘনার ভাঙন শুরুর পর থেকে একের পর এক এসব এলাকার বাড়িঘর, ফসলি জমি, গাছপালা, ব্রিজ, কালভার্ট, হাসপাতাল, ঘূর্ণিঝড় আশ্রয়কেন্দ্র, স্কুল-কলেজ, মাদ্রাসা-মসজিদ, মন্দির, হাজার হাজার কোটি টাকার সরকারি-বেসরকারি প্রতিষ্ঠান ও সহায়-সম্পত্তিসহ ১৫০ বর্গকিলোমিটার এলাকা নদীগর্ভে বিলীন হয়ে গেছে। নদীভাঙনে এ দুই উপজেলার ৩৮ কিলোমিটার দীর্ঘ বেড়িবাঁধের প্রায় পুরোটাই নদীগর্ভে তলিয়ে গেছে। দীর্ঘ তিন যুগের বেশি সময় ধরে মেঘনার এই ভয়াবহ ভাঙনে দুই উপজেলার লক্ষাধিক লোক হয়েছে বিপন্ন।
গত দুই বছরে বর্ষায় নদীভাঙন এতটাই তীব্র ও চরম আকার ধারণ করেছে যে ৭৫ বর্গকিলোমিটার বিশাল এলাকা নদীগর্ভে তলিয়ে গেছে। এভাবে চলতে থাকলে আগামী দুই বছরের মধ্যে মেঘনার উত্তর সীমানা রামগতি ও কমলনগর অতিক্রম করে হয়তো লক্ষ্মীপুরে গিয়ে ঠেকবে। ভাঙনের এই ভয়াবহ পরিস্থিতিতে রামগতি উপজেলা কমপ্লেক্সসহ উপজেলার সরকারি-বেসরকারি প্রতিষ্ঠানগুলো মেঘনার মাত্র ৪০০-৫০০ মিটারের মধ্যে চলে এসেছে। ইতিমধ্যে বাংলাদেশের অন্যতম বৃহৎ আশ্রয়ণ প্রকল্প চর গজারিয়ার অনেকাংশ নদীগর্ভে বিলীন হয়েছে। মেঘনার ভয়াবহ ভাঙন থেকে উপজেলাগুলোকে রক্ষার জন্য স্থানীয় রাজনৈতিক ও সামাজিক সংগঠনগুলো দীর্ঘদিন থেকে মানববন্ধনসহ নানা কর্মসূচি পালন করে আসছে। কিন্তু কাজের কাজ কিছুই হচ্ছে না। আমরা জানি, নদীভাঙন বাংলাদেশের একটি স্বাভাবিক সমস্যা। কিন্তু লক্ষ্মীপুরের সমস্যাটি ভয়াবহ ও ব্যতিক্রমধর্মী। অন্যান্য এলাকার ছোটখাটো নদীভাঙনের সঙ্গে এর তুলনা করলে চলবে না। অত্যন্ত দুঃখের বিষয়, পৃথিবীর বিভিন্ন উন্নত দেশ যেখানে নদী ও সমুদ্র শাসনের মাধ্যমে নদী ও সমুদ্র গর্ভ থেকে বিশাল এলাকা উদ্ধারের মাধ্যমে দেশগুলোর আয়তন বাড়াচ্ছে, সেখানে সঠিক পরিকল্পনা, কার্যকর ও যুগোপযোগী পদক্ষেপ এবং আধুনিক টেকসই বেড়িবাঁধের অভাবে বাংলাদেশের বিশাল এলাকা নদীগর্ভে তলিয়ে যাচ্ছে—লক্ষ্মীপুর যার জ্বলন্ত উদাহরণ।
লক্ষ্মীপুর পানি উন্নয়ন বোর্ড রামগতি ও কমলনগর উপজেলার মেঘনা নদীতীরবর্তী ভাঙনকবলিত অঞ্চলে ৩৮ কিলোমিটার দীর্ঘ বেড়িবাঁধ নির্মাণের জন্য প্রায় ৬০০ কোটি টাকা ব্যয়সাপেক্ষ একটি প্রকল্প প্রস্তাব পানিসম্পদ মন্ত্রণালয়ে পাঠিয়েছে, যা এখনো অনুমোদিত হয়নি। প্রকল্পটি অনুমোদন সময়সাপেক্ষ বিধায় অস্থায়ীভাবে জংলা বাঁধ নির্মাণের মাধ্যমে নদীভাঙন ঠেকানোর জন্য ৫০ কোটি টাকার থোক বরাদ্দ দেওয়া অতীব জরুরি। অতএব, লক্ষ্মীপুর জেলা তথা বাংলাদেশকে রক্ষার জন্য এ খাতে জরুরি ভিত্তিতে ৫০ কোটি টাকার থোক বরাদ্দ দেওয়া এবং লক্ষ্মীপুর পানি উন্নয়ন বোর্ড প্রণীত ৬০০ কোটি টাকার প্রকল্পটি অনুমোদন ও বাস্তবায়নের প্রয়োজনীয় পদক্ষেপ নেওয়ার জন্য বাংলাদেশ পানি উন্নয়ন বোর্ড, পানিসম্পদমন্ত্রী, পরিকল্পনামন্ত্রী এবং প্রধানমন্ত্রীর সদয় দৃষ্টি আকর্ষণ করছি।
জাতীয় বিশ্ববিদ্যালয়
অসংখ্য শিক্ষার্থীর উচ্চশিক্ষার সুযোগ প্রদানের উদ্দেশ্য নিয়ে ১৯৯২ সালে যাত্রা শুরু করে জাতীয় বিশ্ববিদ্যালয় (জাবি)। নিয়ম অনুযায়ী এর অধিভুক্ত কলেজগুলো শিক্ষাকার্যক্রম সম্পন্ন করবে এবং ছাত্রছাত্রী ভর্তি প্রক্রিয়া, পরীক্ষা গ্রহণসংক্রান্ত কার্যক্রমসহ অন্য কার্যাবলি সম্পাদিত হবে বিশ্ববিদ্যালয়ের মূল কেন্দ্র থেকে। কিন্তু প্রায় প্রতিষ্ঠালগ্ন থেকেই প্রতিষ্ঠানটি তার দায়িত্ব যথাযথভাবে পালন করতে সক্ষম হচ্ছে না। কারণ এর ওপর অর্পিত মূল যে দায়িত্ব তা হলো যথাসময়ে পরীক্ষা অনুষ্ঠানের সব ব্যবস্থা করা। কিন্তু তা না করতে পেরে প্রতিষ্ঠানটি বরাবরই ছাত্রছাত্রীদের হতাশ করেছে।
যথাসময়ে পরীক্ষা গ্রহণের ব্যবস্থা করা যেন এক আকাশ-কুসুম ব্যাপার। যে কারণে দেখা যায়, শিক্ষার্থী একটি পরীক্ষা সম্পন্ন করার পর তীর্থের কাকের মতো অপেক্ষার প্রহর গুনতে থাকে কখন আবার তাদের পরবর্তী পরীক্ষার সময়সূচি ঘোষিত হবে। ফলে তাদের যে স্নাতক চার বছরে সম্পন্ন হওয়ার কথা, সেখানে তা শেষ করতে গিয়ে ছয় বছর থেকে কখনো কখনো সাত বছর পর্যন্ত লেগে যায়। এ কারণে অপচয় হয় তাদের জীবনের অত্যন্ত মূল্যবান সময়ের। তাল মেলাতে না পেরে তারা পিছিয়ে পড়ে বর্তমান সময় থেকে। আরও কঠিন হয়ে পড়ে তাদের সামনে চলার পথ। এমনিতেই এখানকার শিক্ষার্থীরা নানা ক্ষেত্রে অনেক সুযোগ থেকে বঞ্চিত হয়ে থাকে। তারমধ্যে অহেতুক তাদের শিক্ষাজীবন দীর্ঘায়িত করার মাধ্যমে তাদের আরও পেছনে ঠেলে দেওয়া কেন?
আশা থাকবে, ভবিষ্যতে হয়তো সরকার দৃষ্টি প্রদান করবে এই প্রতিষ্ঠানটির দুরবস্থার দিকে। নিয়োগ প্রদান করবে যোগ্য ও দক্ষ জনবল। যারা আন্তরিকতার সঙ্গে সব সমস্যা সমাধানে কাজ করবে। তাদের সুদক্ষ পরিচালনায় দূর হবে এর সব স্থবিরতা। আর এখানে অধ্যয়নরত হাজারো শিক্ষার্থী যথাসময় তাদের শিক্ষাজীবন সম্পন্ন করার সুযোগ পেয়ে ভূমিকা রাখতে পারবে দেশমাতৃকার কল্যাণে।
শিকদার রাহাত রায়হান
সম্মানী ভাতা
শিক্ষকেরা হলেন জাতি গড়ার কারিগর। প্রাথমিক বিদ্যালয়ের শিক্ষকেরা কোমলমতি অবুঝ শিশুদের মানুষ হওয়ার পথ দেখিয়ে থাকেন। গত ৩০ নভেম্বর শেষ হলো প্রাথমিক শিক্ষা সমাপনী পরীক্ষা।
এতে হল সুপারদের সম্মানী ভাতা ছিল প্রতিদিন ৯৯.১৬ টাকা করে। নিজ কর্মস্থল তথা ইউনিয়ন ছেড়ে তাঁকে দায়িত্ব পালন করতে হয়েছে দূরের অন্য ইউনিয়নে। ১১টা থেকে একটা পর্যন্ত পরীক্ষা চললেও এর কাজকর্ম শেষ করতে প্রায় সারা দিনই চলে যায়। দ্রব্যসামগ্রী ও যানবাহনের ভাড়া বৃদ্ধির বিড়ম্বনাও আছে। একজন লোককে কষ্ট করে হলেও চললে প্রতিদিন কমপক্ষে ২০০ টাকা খরচ হয়। এ সম্মানী ভাতা খুবই অসম্মানজনক। এ অসম্ম্মান থেকে মুক্তি পেতে চাই। আশা রাখি, সংশ্লিষ্ট কর্তৃপক্ষ বিষয়টি বিবেচনা করবে।
আইনমন্ত্রী সমীপে
বর্তমান বাংলাদেশে নিম্ন ও মধ্যম শ্রেণীর মানুষ মোট জনসংখ্যার প্রায় ৭০ ভাগ, যাদের অধিকাংশেরই মাথা গোঁজার ঠাঁই ভাড়াটে হিসেবে। বাসা ভাড়ার একটা সুস্পষ্ট নীতিমালা থাকা সত্ত্বেও সরকারের বা রাষ্ট্রীয় নিয়মনীতিকে বৃদ্ধাঙ্গুলি দেখিয়ে বিভিন্ন বাড়ির মালিক নিজের ইচ্ছামতো বাসাভাড়া বৃদ্ধি অব্যাহত রেখেছে। ফলে দিশেহারা এ ভাড়াটেরা সরকারের প্রতি আত্মবিশ্বাস হারিয়ে ফেলছে। আর এ সুযোগ কাজে লাগাতে ভুল করছেন না আমাদের বিরোধীদলীয় নেত্রী। সরকারের উচ্চপর্যায়ে যাঁরা রয়েছেন, তাঁদের বাসাভাড়া লাগে না। সুতরাং তাঁরা কীভাবে বুঝবেন বাড়ির মালিকদের জুলুমনীতি। আমাদের বরিশাল জেলায় গ্যাস নেই। সবাই সিলিন্ডার গ্যাসনির্ভর, যার বর্তমান মূল্য এক হাজার ৩০০ টাকা। তারপর বাড়তি বিদ্যুৎ বিল, যা ভাড়াটেদেরই বহন করতে হয়। তেলের মূল্যবৃদ্ধির অজুহাতে বাড়ির মালিক দেড় থেকে দুই হাজার টাকা ভাড়া বৃদ্ধির জন্য চাপ সৃষ্টি করছেন। অন্যথায় বাসা ছাড়ার হুমকি। এ ছাড়া পয়োনালা বা পানির লাইন এমনকি বিদ্যুৎ সমস্যা দেখা দিলেও তা ভাড়াটেদের নিজ খরচে করতে হয়।
এ অবস্থায় সংশ্লিষ্ট মন্ত্রীর কাছে আমাদের আবেদন, আইন কাগজপত্রের মধ্যে সীমাবদ্ধ না রেখে অধিকাংশ মানুষের দুর্দশা লাঘবে এগিয়ে আসুন। মুষ্টিমেয় লোককে খুশি করতে গিয়ে দেশের বিপুলসংখ্যক মানুষের দুর্ভোগ থেকে দৃষ্টি সরিয়ে রাখবেন না, এ আশা রাখি।
মো. হারুন-অর-রশিদ
শ্রীনাথ চ্যাটার্জি লেন, বরিশাল।
মজুরি কমিশনের রিপোর্ট
সরকারি কর্মচারী-কর্মকর্তারা জুলাই ২০০৯ থেকে নতুন জাতীয় বেতন স্কেলে বেতন পাচ্ছেন। শ্রমজীবী মানুষেরা তা থেকে বঞ্চিত। শ্রমজীবী মানুষেরা চিরদিনই অবহেলিত, নিপীড়িত ও নির্যাতিত। সরকারি কলকারখানায় বিভিন্ন সেক্টরে উৎপাদনের সঙ্গে শ্রমিকেরা সরাসরি জড়িত। শ্রমজীবী মানুষের কষ্টে উপার্জিত অর্থ দিয়ে কারখানাগুলোর কর্মচারী-কর্মকর্তারা বেতন পাচ্ছেন নতুন জাতীয় বেতন স্কেলে, শ্রমিকের কথা ভাবার যেন কেউ নেই। বিসিআইসিসহ বিভিন্ন সেক্টরে শ্রমিকেরা বিভিন্ন ট্রেডসহ এইচএসসি, বিএসসি ও মাস্টার্স পর্যন্ত শিক্ষিত। অথচ এ দ্রব্যমূল্য বৃদ্ধির বাজারে শ্রমিকেরা একজন পিয়নের চেয়েও কম বেতন পাচ্ছেন। এটা ভাবতে আমরা যারা শ্রমিক, তাদের খুবই খারাপ লাগছে। আমরা পরিবার-পরিজন নিয়ে সংসার চালাতে হিমশিম খাচ্ছি। অর্থাভাবে ক্ষতিগ্রস্ত হচ্ছে আমাদের ছেলেমেয়েদের লেখাপড়াও। কর্মচারী-কর্মকর্তাদের বেতন স্কেল বাস্তবায়ন হয়ে গেল দু-তিন মাসের মধ্যেই। অথচ তিন বছর অতিক্রম হওয়া সত্ত্বেও অদ্যাবধি জাতীয় মজুরি স্কেল বাস্তবায়ন হলো না। এ দায়দায়িত্ব কোন অথর্ব, অপদার্থ ও অকর্মা ব্যক্তিদের, সেটা আমাদের জানা নেই। আমরা সবাই অন্যের ওপর দোষ চাপাতে জানি বলেই এ দায় এড়ানো সম্ভব। তবে বিষয়টি সংশ্লিষ্ট কর্তৃপক্ষের অবশ্যই ভেবে দেখা একান্ত দরকার। জাতীয় বেতন স্কেল বাস্তবায়নের সময় সংশ্লিষ্ট কর্মকর্তা ও কর্মচারীরা কি এতকাল ক্ষেপন করছিলেন? নিশ্চয় না। তবে এখন মজুরি স্কেল বাস্তবায়নে এত গড়িমসি কেন? ইতিমধ্যে অধিকাংশ সেক্টর/করপোরেশন নিজ নিজ অর্থায়নে মজুরি কমিশনের রিপোর্ট বাস্তবায়নে সম্মতি জ্ঞাপন করেছে। তা হলে, পদ্মা সেতুর মতো আমাদের মজুরি স্কেল থমকে দাঁড়াল কি? তাই সংশ্লিষ্ট মন্ত্রী ও কর্তৃপক্ষের কাছে আকুল আবেদন, রাষ্ট্রীয় শিল্প-কারখানার শ্রমিকদের জন্য অনতিবিলম্বে মজুরি কমিশনের রিপোর্ট বাস্তবায়ন করা হোক।
চবিতে নেই
১৯৭৩ সালের বিশ্ববিদ্যালয় অধ্যাদেশ অনুযায়ী ছাত্র উপদেষ্টার পদ থাকলেও চট্টগ্রাম বিশ্ববিদ্যালয়ে নেই কোনো ছাত্র উপদেষ্টা। প্রক্টর এই দায়িত্বে থাকলেও শিক্ষার্থীদের স্বার্থ সংরক্ষণের দায় এড়িয়ে কেবল প্রশাসনের স্বার্থ রক্ষায় সারাক্ষণ নিয়োজিত থাকেন। ‘পরিবেশ কমিটি’ নামে একটি পরিষদ থাকলেও শিক্ষার্থীদের স্বার্থ দেখা নয়, প্রশাসনের বিরুদ্ধে শিক্ষার্থীদের আন্দোলন নিয়ন্ত্রণ করতেই নিয়োজিত থাকেন কমিটির সদস্যরা।
রাজনৈতিক ছাত্র সংগঠন ও বিপথগামীদের দ্বারা নির্যাতিত শিক্ষার্থীরা ছাত্র উপদেষ্টা না থাকায় বঞ্চিত হচ্ছে ন্যায়বিচার থেকে। নতুন শিক্ষার্থীরা কলেজপর্যায় থেকে বিশ্ববিদ্যালয়ের মতো বড় পরিসরে এসে বুঝতে পারে না অনেক কিছুই। এ ছাড়া নিয়মিত ছাত্রছাত্রীদের একাডেমিক সমস্যা, হলের সিট, বিভাগ পরিবর্তন, মানোন্নয়ন বা অন্য কোনো সমস্যায় শিক্ষার্থীরা কার কাছে যাবে এই নিয়েও বিশ্ববিদ্যালয় কর্তৃপক্ষের কোনো দিকনির্দেশনা নেই। শুধু সঠিক দিকনির্দেশনার অভাবে অনেক ছাত্রছাত্রীর শিক্ষাজীবনে ঘটছে অপূরণীয় ক্ষতি। প্রশাসনিক কর্মকর্তাদের বিমাতাসুলভ আচরণ বিষয়গুলোকে করে তোলে আরও প্রকট।
চট্টগ্রাম বিশ্ববিদ্যালয়ের ১৯৭৩ অ্যাক্ট অনুযায়ী শিক্ষার্থীদের স্বার্থ সংরক্ষণ, তাদের অধিকার আদায়ের ব্যাপারে তত্ত্বাবধায়ন করার জন্য একজন ছাত্র উপদেষ্টার পদ রয়েছে। বিশ্ববিদ্যালয় প্রশাসনের পদের ধারাবাহিকতায় উপাচার্যের পর ষষ্ঠ পদটি হলো ছাত্র উপদেষ্টার। অথচ বিশ্ববিদ্যালয় কর্তৃপক্ষ সেই দায়িত্ব দিয়ে রেখেছে পদের ধারাবাহিকতায় নবম অবস্থানে থাকা প্রক্টরের হাতে। অবস্থাদৃষ্টে একটি গ্রাম্য শ্লোক বলা যায়, এ যেন ‘শেয়ালের কাছে মুরগি পোষা’।
গত বছর শিক্ষার্থীর বেতনভাতা বৃদ্ধির প্রতিবাদে আন্দোলনরত ছাত্রীদের ওপর পুলিশের বেধড়ক লাঠিচার্জ, একে একে বিশ্ববিদ্যালয়ের তিন ছাত্র খুনসহ নানা সমস্যার কোনো সমাধানই প্রশাসন করেনি, উপরন্তু কোনো বেগতিক অবস্থার সৃষ্টি হলেই প্রক্টর পদত্যাগের নাটক মঞ্চায়িত হচ্ছে বারবার। উপরিউল্লিখিত সমস্যার বাস্তবতা বিবেচনা করে বিশ্ববিদ্যালয় কর্তৃপক্ষ যথাসম্ভব কম সময়ের মধ্যে একজন ছাত্র উপদেষ্টা নিয়োগ দেবে বলে আশা রাখছি। 
চাকরির মেয়াদ
১৯ ডিসেম্বর মন্ত্রিসভার বৈঠকে সরকারি চাকরির বয়স দুই বছর বাড়ানোর সিদ্ধান্ত নেওয়া হয়েছে। বাংলাদেশের মানুষের গড় আয়ু ৬৮ বছরে উন্নীত হয়েছে। অধিকাংশ মানুষ, বিশেষ করে চাকরিজীবীরা সুশৃঙ্খল জীবনযাপনে অভ্যস্ত হওয়ায় শারীরিক ও মানসিক দিক দিয়ে ৫৯ বছরের বেশি বয়স পর্যন্ত সুস্থ থাকেন এবং চাকরি করতে সক্ষম। এদিক থেকে সরকারের বর্তমান সিদ্ধান্ত সঠিক ও বাস্তবধর্মী। তবে ২০১১ সালে অনেক কর্মকর্তা-কর্মচারী প্রাক্-অবসর ছুটিতে (পিএলআর) গেছেন। তাঁদের মধ্যে হিসাব, প্রশাসন, ইঞ্জিনিয়ার, চিকিৎসকসহ বিভিন্ন পেশাজীবী রয়েছেন, যাঁরা নিজ নিজ পেশাগত ক্ষেত্রে অভিজ্ঞ ও বিশেষজ্ঞ। দীর্ঘদিন চাকরি করার কারণে তাঁদের পেশাগত দক্ষতা বিদ্যমান এবং তাঁরা ৫৯ বছর বয়স পর্যন্ত অনায়াসে চাকরি করতে সক্ষম।
সরকারি চাকরিবিধি অনুযায়ী, ‘পিএলআর’ সময়টি পুরোপুরি চাকরিকালীন। এ সময় চাকরির সব সুযোগ-সুবিধা ভোগ করেন তাঁরা। সুতরাং, বয়সসীমা বাড়ানোর সিদ্ধান্ত তাঁদের ক্ষেত্রেও কার্যকর হওয়া উচিত। বর্তমান দুর্মূল্যের বাজারে দুটি বছর তাঁদের জন্য বিরাট একটা সাশ্রয় এনে দেবে। অনেকের সন্তান এখনো উপার্জনক্ষম হয়নি। দুটি বছর বেশি পেলে তাদেরও গতি হয়। বিজয়ের মাসে বিজয়ের শুভেচ্ছাস্বরূপ সরকারের এমন একটি যুগান্তকারী সিদ্ধান্ত থেকে এসব চাকরিজীবী বঞ্চিত হলে তা তাঁদের জন্য বিরাট একটা মনস্তাপের কারণ হয়ে থাকবে। প্রধানমন্ত্রীর কাছে আবেদন, সিদ্ধান্তটি কার্যকর করার সময় পিএলআর-ভোগীদেরও বিবেচনায় নেওয়া হোক।
সফিউল হক
লক্ষ্মীপুরকে বাঁচান
১৯৭০-৭১ সালে মেঘনার ভাঙন শুরুর পর থেকে একের পর এক এসব এলাকার বাড়িঘর, ফসলি জমি, গাছপালা, ব্রিজ, কালভার্ট, হাসপাতাল, ঘূর্ণিঝড় আশ্রয়কেন্দ্র, স্কুল-কলেজ, মাদ্রাসা-মসজিদ, মন্দির, হাজার হাজার কোটি টাকার সরকারি-বেসরকারি প্রতিষ্ঠান ও সহায়-সম্পত্তিসহ ১৫০ বর্গকিলোমিটার এলাকা নদীগর্ভে বিলীন হয়ে গেছে। নদীভাঙনে এ দুই উপজেলার ৩৮ কিলোমিটার দীর্ঘ বেড়িবাঁধের প্রায় পুরোটাই নদীগর্ভে তলিয়ে গেছে। দীর্ঘ তিন যুগের বেশি সময় ধরে মেঘনার এই ভয়াবহ ভাঙনে দুই উপজেলার লক্ষাধিক লোক হয়েছে বিপন্ন।
গত দুই বছরে বর্ষায় নদীভাঙন এতটাই তীব্র ও চরম আকার ধারণ করেছে যে ৭৫ বর্গকিলোমিটার বিশাল এলাকা নদীগর্ভে তলিয়ে গেছে। এভাবে চলতে থাকলে আগামী দুই বছরের মধ্যে মেঘনার উত্তর সীমানা রামগতি ও কমলনগর অতিক্রম করে হয়তো লক্ষ্মীপুরে গিয়ে ঠেকবে। ভাঙনের এই ভয়াবহ পরিস্থিতিতে রামগতি উপজেলা কমপ্লেক্সসহ উপজেলার সরকারি-বেসরকারি প্রতিষ্ঠানগুলো মেঘনার মাত্র ৪০০-৫০০ মিটারের মধ্যে চলে এসেছে। ইতিমধ্যে বাংলাদেশের অন্যতম বৃহৎ আশ্রয়ণ প্রকল্প চর গজারিয়ার অনেকাংশ নদীগর্ভে বিলীন হয়েছে। মেঘনার ভয়াবহ ভাঙন থেকে উপজেলাগুলোকে রক্ষার জন্য স্থানীয় রাজনৈতিক ও সামাজিক সংগঠনগুলো দীর্ঘদিন থেকে মানববন্ধনসহ নানা কর্মসূচি পালন করে আসছে। কিন্তু কাজের কাজ কিছুই হচ্ছে না। আমরা জানি, নদীভাঙন বাংলাদেশের একটি স্বাভাবিক সমস্যা। কিন্তু লক্ষ্মীপুরের সমস্যাটি ভয়াবহ ও ব্যতিক্রমধর্মী। অন্যান্য এলাকার ছোটখাটো নদীভাঙনের সঙ্গে এর তুলনা করলে চলবে না। অত্যন্ত দুঃখের বিষয়, পৃথিবীর বিভিন্ন উন্নত দেশ যেখানে নদী ও সমুদ্র শাসনের মাধ্যমে নদী ও সমুদ্র গর্ভ থেকে বিশাল এলাকা উদ্ধারের মাধ্যমে দেশগুলোর আয়তন বাড়াচ্ছে, সেখানে সঠিক পরিকল্পনা, কার্যকর ও যুগোপযোগী পদক্ষেপ এবং আধুনিক টেকসই বেড়িবাঁধের অভাবে বাংলাদেশের বিশাল এলাকা নদীগর্ভে তলিয়ে যাচ্ছে—লক্ষ্মীপুর যার জ্বলন্ত উদাহরণ।
লক্ষ্মীপুর পানি উন্নয়ন বোর্ড রামগতি ও কমলনগর উপজেলার মেঘনা নদীতীরবর্তী ভাঙনকবলিত অঞ্চলে ৩৮ কিলোমিটার দীর্ঘ বেড়িবাঁধ নির্মাণের জন্য প্রায় ৬০০ কোটি টাকা ব্যয়সাপেক্ষ একটি প্রকল্প প্রস্তাব পানিসম্পদ মন্ত্রণালয়ে পাঠিয়েছে, যা এখনো অনুমোদিত হয়নি। প্রকল্পটি অনুমোদন সময়সাপেক্ষ বিধায় অস্থায়ীভাবে জংলা বাঁধ নির্মাণের মাধ্যমে নদীভাঙন ঠেকানোর জন্য ৫০ কোটি টাকার থোক বরাদ্দ দেওয়া অতীব জরুরি। অতএব, লক্ষ্মীপুর জেলা তথা বাংলাদেশকে রক্ষার জন্য এ খাতে জরুরি ভিত্তিতে ৫০ কোটি টাকার থোক বরাদ্দ দেওয়া এবং লক্ষ্মীপুর পানি উন্নয়ন বোর্ড প্রণীত ৬০০ কোটি টাকার প্রকল্পটি অনুমোদন ও বাস্তবায়নের প্রয়োজনীয় পদক্ষেপ নেওয়ার জন্য বাংলাদেশ পানি উন্নয়ন বোর্ড, পানিসম্পদমন্ত্রী, পরিকল্পনামন্ত্রী এবং প্রধানমন্ত্রীর সদয় দৃষ্টি আকর্ষণ করছি।
ফয়সল হাসান
ফলাফল কবে?
জাতীয় বিশ্ববিদ্যালরে অধীনে ২০০৮ সালের স্নাতকোত্তর পরীক্ষা গত মে মাসে সমাপ্ত হয়েছে। কিন্তু অদ্যাবধি ফল প্রকাশিত হয়নি। বর্তমান সরকারের সময়োচিত উদ্যোগের ফলে মাত্র তিন মাসে লাখ লাখ ছাত্রছাত্রীর এসএসসি ও এইচএসসি পরীক্ষার ফল প্রকাশিত হয়েছে। পাশাপাশি আমরা দেখতে পারছি, প্রথম কাতারের প্রাইভেট বিশ্ববিদ্যালয়ে পরীক্ষা নেওয়ার কমবেশি এক মাস সময়ে সম্মান ও স্নাতকোত্তর পরীক্ষার ফল প্রকাশিত হয়েছে। এখানে ছাত্র কম, শিক্ষকও কম। জাতীয় বিশ্ববিদ্যালয়ের অধীন ছাত্রছাত্রীর সংখ্যা বেশি এবং শিক্ষক সংখ্যাও বেশি। চার বছর মেয়াদি সম্মান পরীক্ষা ছয়-সাত বছরে শেষ হচ্ছে। স্নাতকোত্তর পরীক্ষা শেষ করতে আরও দুই বছর সময় অতিক্রান্ত হচ্ছে।
এমনিভাবে আমাদের জীবনের সোনালি সময়ের চার-পাঁচটি বছর নষ্ট হচ্ছে জাতীয় বিশ্ববিদ্যালয় কর্তৃপক্ষের অবহেলায়। এভাবে আমাদের চাকরির বয়স দ্রুত পার হয়ে যায়। অবিলম্বে গত মে মাসের অনুষ্ঠিত স্নাতকোত্তর পরীক্ষার ফল প্রকাশের ব্যাপারে প্রধানমন্ত্রী ও শিক্ষামন্ত্রীর দৃষ্টি আকর্ষণ করছি।
ফারজানা শারমিন
শাহসুজা মসজিদ রোড, কুমিল্লা।
শিক্ষক নিবন্ধন
২০০৫ সাল থেকে শুরু হয়েছে বেসরকারি শিক্ষক ও প্রভাষক নিবন্ধন পরিচয়, যা কোনো চাকরি নয়, শুধু আবেদন করার অনুমতিপত্র। অথচ এই পরীক্ষায় বিসিএস পরীক্ষার চেয়ে দ্বিগুণ কড়াকড়ি করা হচ্ছে। এক দিনে চার ঘণ্টার পরীক্ষা।
আবার ২০১০ সাল অর্থাৎ গত বছর থেকে শুরু হয়েছে এমসিকিউ পদ্ধতি এবং ভুল হলে ০.০৫ নম্বর কর্তন করা যার অর্থ হচ্ছে বেকার ছেলেমেয়েদের জোর করে আরও বেকার বানানোর পদ্ধতি। যার যে বিষয় সে বিষয়ে পরীক্ষা দেবে। অথচ কোন দেশের অভিনেত্রী কী করল? কোন দেশের রাষ্ট্রপতি কবে মারা গেল? ইত্যাদি নানা অপ্রাসঙ্গিক বিষয় সাময়িকভাবে জানার কোনো মানেই হয় না। স্বেচ্ছায় কোনো বিষয় জানা আর জোরপূর্বক কোনো বিষয় অর্জন করা বা জানা দুটোর মধ্যে অনেক পার্থক্য।
পৃথিবীর কোনো উন্নত দেশেই এসব অহেতুক পদ্ধতির কোনো পরীক্ষা আছে বলেজানা নেই। এটা কেমন কথা যে, দুদিন পরপর শিক্ষাব্যবস্থা ও চাকরির নিয়োগ ব্যবস্থার নিয়ম পরিবর্তন করা হয়? অথচ ব্রিটিশ আমলে চাকরির ক্ষেত্রে যে বয়সসীমা (১৮-৩০) বছর পর্যন্ত নির্ধারণ করা হয়েছিল আজ পর্যন্ত তার কোনো পরিবর্তন করা হয়নি। এদিকে মাস্টার্স পাস করে বের হতে না হতেই নানা অগ্নি পরীক্ষা, এসব পরীক্ষার দুই-তিনটা চালিয়ে যাওয়ার পরেই চাকরির বয়স চলে যায়। অথচ বয়স শিথিলের কোনো ব্যবস্থাই নেই।
তাই মাননীয় প্রধানমন্ত্রী ও শিক্ষামন্ত্রীর কাছে আকুল আবেদন, এই নিবন্ধন পরীক্ষার মতো বাধা থেকে আমাদের মুক্ত করুন। কেন আমাদের চলার পথ আপনারা এত কঠিন করে দিচ্ছেন? আমরা সব নিবন্ধন পরীক্ষার্থী খুব হতাশায় আছি।
দূষণের শহর
‘আসলে মুষল নেই ঢেঁকি ঘরে চাঁদোয়া’—অর্থাৎ উপযুক্ত ব্যবস্থা গ্রহণের অভাবে ঢাকা শহরে পানিদূষণ, শব্দদূষণ, বায়ুদূষণ বেড়েই চলছে। ময়লা-আবর্জনায় নোংরা, যানজটে স্থবির আমাদের ঢাকা। খাবারে বিষ, ওষুধে ভেজাল, নিঃশ্বাসে সিসা নিয়ে আমরা বহন করে চলেছি নাগরিক জীবন। ঢাকার খাল-বিল ভরাট করে একের পর এক নির্মিত হচ্ছে আকাশচুম্বী ভবন। প্রতিদিন হাজারীবাগের ট্যানারি থেকে ১৬ হাজার টন বিষাক্ত বর্জ্য বুড়িগঙ্গায় গিয়ে পড়ছে। এ ছাড়া তেজগাঁও শিল্প এলাকা থেকে যে বিষাক্ত বর্জ্য বুড়িগঙ্গায় গিয়ে প্রতিদিন পড়ছে, তার পরিমাণ তিন হাজার টন। ঢাকায় নিষিদ্ধ পলিথিনের ব্যবহার কমেনি; বরং বাড়ছে। পরিত্যক্ত পলিথিনে জলাবদ্ধতাসহ পরিবেশ দূষিত হচ্ছে।
আরও দুঃসংবাদ হলো, বুড়িগঙ্গার তলদেশ থেকে পলিথিন ওঠানোর কার্যক্রম যথাযথ পরিকল্পনার অভাবে ব্যর্থ হয়েছে। ঢাকা শহরের বাতাসে সিসার পরিমাণ সহনীয় মাত্রার চেয়ে কয়েকগুণ বেশি। ইকোনমিস্ট ইন্টেলিজেন্সের জরিপে বসবাসের সবচেয়ে অনুপযোগী শহরগুলোর মধ্যে ঢাকার অবস্থান দ্বিতীয়। বিশ্বের মধ্যে ভূমিকম্পঝুঁকিতে থাকা শহরগুলোর মধ্যে ঢাকার অবস্থান প্রথম দিকে।
একদিকে জলবায়ুর প্রভাব, অন্যদিকে সব সুযোগ-সুবিধা ঢাকাকেন্দ্রিক হওয়ায় অন্যান্য জেলা থেকে অতিরিক্ত জনসংখ্যা এসে ঢাকার দূষণকে আরও বাড়িয়ে দিচ্ছে। প্রশ্ন হলো, ভবিষ্যৎ প্রজন্ম অর্থাৎ শিশুরা কি এই পরিবেশে বেড়ে উঠবে? ফুসফুসের ব্যাধিতে মানুষ কি আক্রান্ত হতেই থাকবে? যেকোনো নাগরিক চায় তার রাজধানী হবে পরিষ্কার-পরিচ্ছন্ন, বসবাসের উপযোগী। ঢাকা শহরকে সহনীয় ও বাসযোগ্য করার জন্য ট্যানারি আর শিল্প এলাকা সরাতে হবে। বিভাগীয় ও জেলাগুলোতে সুযোগ-সুবিধা বাড়াতে হবে।
সাধন সরকার 
সুবল স্মরণে
কিছুদিন আগে ঢাকা-খুলনা মহাসড়কে বাসচালক সুবল দত্ত প্রমাণ করে গেলেন বাসচালকেরা সড়ক দুর্ঘটনায় মানুষের প্রাণ কেড়ে নেন না, প্রাণ বাঁচাতেও পারেন। গাড়ি চালানো অবস্থায় হূদরোগে আক্রান্ত হয়ে, মৃত্যুর সঙ্গে যুদ্ধ করে, নিজের জীবন দিয়ে ৫২ জন যাত্রীর প্রাণ বাঁচিয়ে প্রমাণ করে গেলেন সুবল দত্ত। তাঁর প্রতি শ্রদ্ধা, ভক্তি আর অসীম কৃতজ্ঞতায় আমাদের মন ভরে ওঠে।
সুবল দত্তর স্মৃতি রক্ষার্থে আমরা কি কিছুই করতে পারি না? আমরা কেমন শুধু নিতে শিখেছি; কিন্তু আমাদের তো কিছু দিতে হবে। ঢাকা-খুলনা মহাসড়কে যেখানে সুবল দত্তর জীবন দিতে হয়েছিল, সেই স্থানে একটি ‘সুবল স্মৃতি ছাউনি’ নির্মাণ করা হোক, যা দেখে বাসচালক ভাইয়েরা অনুপ্রাণিত হবেন এবং প্রত্যক্ষ করবেন যে চালকেরা একটু সাবধানে গাড়ি চালালে অনেক মানুষের জীবন রক্ষা করত পারেন। এ ব্যাপারে যোগাযোগমন্ত্রীর দৃষ্টি আকর্ষণ করছি।
শেখ হাবিবুর রহমান
উত্তর আদাবর, শ্যামলী।
ব্যাংকের শাখা চাই
ঢাকা জেলার অন্তর্গত দোহার একটি জনবহুল এলাকা। এখানে একটি বাজার আছে। বিভিন্ন ধরনের ব্যবসা-বাণিজ্য আছে। এই এলাকার অনেক লোক বিদেশে চাকরিরত। এখানে ব্যাংকের কোনো শাখা না থাকায় স্থানীয় জনসাধারণের টাকা-পয়সা লেনদেনে খুবই অসুবিধা হয়।
তাই দোহার বাজারে একটি ব্যাংকের শাখা খোলার জন্য সংশ্লিষ্ট কর্তৃপক্ষের কাছে আবেদন জানাচ্ছি।
মাসুদ আহমেদ চোকদার
চোকদারপাড়া, দোহার, ঢাকা।
রাস্তা সংস্কার
খুলনা নতুন রাস্তা থেকে গল্লামারী পর্যন্ত খুবই গুরুত্বপূর্ণ রাস্তা। এই রাস্তার দুই পাশে অবস্থিত খুলনা বিজিবি সেক্টর, বাংলাদেশ নাবিক কলোনি, শহীদ আবু নাসের হাসপাতাল, খুলনা মেডিকেল কলেজ হাসপাতাল, খুলনা পাবলিক কলেজ, বিজিবি মডেল স্কুল, খুলনা মেট্রোপলিটন পুলিশ লাইনস, গার্হস্থ্য অর্থনীতি কলেজ, খুলনা মেট্রোপলিটন স্কুল, খুলনা নার্সিং ইনস্টিটিউট, বাংলাদেশ নৌবাহিনী স্কুল অ্যান্ড কলেজ, ইমাম প্রশিক্ষণ একাডেমী, ফরেস্ট স্টাফ কোয়ার্টার এবং সোনাডাঙ্গা ও মুজগনী আবাসিক এলাকা। এ রাস্তাটি বর্ষার সময় গোয়ালখালী মাদ্রাসা থেকে ইমাম প্রশিক্ষণ একাডেমী পর্যন্ত প্রায় হাঁটুসমান পানির নিচে তলিয়ে যায়। শুষ্ক মৌসুমে রাস্তাটিতে বড় বড় গর্তের সৃষ্টি হয়। বাংলাদেশের সব প্রান্ত থেকে আসা পরিবহনগুলোর সোনাডাঙ্গা বাস টার্মিনালে পৌঁছানোর সময় প্রায় গাড়ির গ্লাস ভেঙে যেতে দেখা যায়। মাঝেমধ্যে স্কুলগামী শিক্ষার্থীরা ক্ষতিগ্রস্ত হয়। প্রায় দেড় বছর ধরে এর সংস্কার কার্যক্রম চলছে। কিন্তু সম্প্রসারণ ও সংস্কারকাজ এখনো শেষ হয়নি। রাস্তার দুই পাশের গুরুত্বপূর্ণ প্রতিষ্ঠানের কর্মকর্তা, কর্মচারী, শিক্ষার্থী ও পথচারী এবং অসুস্থ রোগী বর্ষায় পানি ও শুকনোর সময় ধুলাবালির দ্বারা ক্ষতিগ্রস্ত হচ্ছে।
রাস্তাটি সম্পূর্ণ রোড ডিভাইডার স্থাপন ও সম্প্রসারণ এবং সংস্কার করে চলাচলের সুবিধার জন্য যোগাযোগমন্ত্রীর দৃষ্টি আকর্ষণ করছি।
চলচ্চিত্রে দুরবস্থা
চলচ্চিত্রে এখন সংকট চলছে। চলচ্চিত্রশিল্পী সমিতি ও প্রদর্শক সমিতির মধ্যে দা-কুমড়া সম্পর্ক বিরাজ করছে। প্রদর্শক সমিতির যুক্তি হলো, মানুষ সিনেমা হলে আসছে না। ভালো ছবির অভাবে সিনেমা হলগুলো বন্ধ হয়ে যাচ্ছে। এ দেশের চলচ্চিত্রশিল্প উন্নত করতে হলে বা ভালো ছবি বানাতে হলে ভারতীয় বাংলা ছবির সঙ্গে এ দেশের ছবির প্রতিযোগিতায় আসতে হবে। সত্যি, মানসম্মত ছবির অভাবে একের পর এক সিনেমা হল বন্ধ হয়ে যাচ্ছে। সেখানে গড়ে উঠছে শপিং মল, বহুতল ভবন ও গুদামঘর।
চলচ্চিত্রনির্মাতারা চান ভালো ছবি বানাতে। আর প্রদর্শক সমিতি চায় ভালো ছবি প্রদর্শনের মাধ্যমে সিনেমা হলে দর্শক টানতে। উভয়ের উদ্দেশ্য ও লক্ষ্য এক। তাই আমার প্রশ্ন, ভারতীয় বাংলা ছবি আমদানি না করেও কিন্তু আমরা এই সংকটের সমাধান করতে পারি। চলচ্চিত্রশিল্পের সমস্যাগুলো হলো: মানসম্মত প্রেক্ষাগৃহের অভাব, বিনিয়োগে অনীহা, শিল্পীসংকট, মেধাসম্পন্ন নির্মাতার অভাব, ভালো গল্প ও কারিগরি সুবিধার অভাব। এ ছাড়া আধুনিক প্রযুক্তির কারণে ঘরে বসে ভিনদেশি চলচ্চিত্র দেখার সুযোগ ও আকাশ-সংস্কৃতির আগ্রাসন চলচ্চিত্রের জন্য হুমকির কারণ হয়ে দাঁড়িয়েছে। সরকার, প্রযোজক-পরিবেশক সমিতি, গুণী নির্মাতা, প্রদর্শক সমিতিসহ চলচ্চিত্রের সঙ্গে সংশ্লিষ্ট সবাই যদি একসঙ্গে বসে আন্তরিকভাবে উদ্যোগ নেয়, তাহলে সংকটের সমাধান অসম্ভব নয়। স্যাটেলাইটের মাধ্যমে ভারতীয় চ্যানেল এ দেশে উন্মুক্ত করে দেওয়া হয়েছে। এমনকি ভারতীয় বিজ্ঞাপনগুলোও আমাদের দেখতে হচ্ছে। কিন্তু আমাদের চ্যানেলগুলো কেন ভারতে ঢুকতে দেওয়া হচ্ছে না?
সাধন সরকার
ভূগোল ও পরিবেশ বিভাগ
জগন্নাথ বিশ্ববিদ্যালয়, ঢাকা।
সঞ্চয়পত্রের মুনাফা
গত ১ জুলাই, ২০১১ থেকে সঞ্চয়পত্র ও পেনশনারস সঞ্চয়পত্রের মুনাফার হার কমিয়ে যথাক্রমে ১১.৫৫ শতাংশ এবং ১১.৮১ করায় এর বিক্রি কমে গেছে। মুনাফার হার কমিয়েও হিসাব করা হয়েছিল বছরে ছয় হাজার কোটি টাকা সংগৃহীত হবে। নভেম্বর, ২০১১ পর্যন্ত মাত্র ৫০০ কোটি টাকার মতো সংগৃহীত হয়েছে। সঞ্চয়পত্রের অর্থ সরাসরি সরকারি তহবিলে জমা হওয়ায় এবং তা নিশ্চিতভাবেই আভ্যন্তরীণ সঞ্চয় বিপুল পরিমাণে বাড়াবে। এর পাশাপাশি সঞ্চয়পত্রের মুনাফা আভ্যন্তরীণভাবে ব্যয় হয়ে জাতীয় অর্থনৈতিক কার্যাবলির গতি অবশ্যই বৃদ্ধি ঘটাবে।
গত জুন মাসে এ বিষয়ে সিদ্ধান্ত নিতে ত্রুটি হওয়ায় সরকারের তহবিলের ওপর বিরাট চাপ সৃষ্টি হয়েছে। তাই মুনাফার হার বৃদ্ধি করে কয়েক মাসের ক্ষতি পুষিয়ে আগামী কয়েক মাসে সঞ্চয়পত্রের বিক্রয়লব্ধ অর্থের পরিমাণ অনেক বাড়ানো সম্ভব। এ ক্ষেত্রে প্রদত্ত মুনাফা মুদ্রাস্ফীতির হার বিবেচনায় এনে পর্যালোচনা করলে দেখা যাবে তা খুব বেশি নয় এবং রাষ্ট্রের ওপর বোঝা না হয়ে তা হবে সামাজিক নিরাপত্তা ও কল্যাণকর আর্থিক পদক্ষেপ। 
মেয়াদ বাড়ানো
গত ২২ ডিসেম্বর প্রথম আলোর চিঠিপত্র কলামে সরকারি কর্মকর্তা-কর্মচারীদের চাকরির মেয়াদ বাড়ানোর বিষয়ে সফিউল হকের লেখাটির জন্য তাঁকে আন্তরিকভাবে ধন্যবাদ। সে সঙ্গে প্রথম আলোকে ধন্যবাদ লেখাটি ছাপানোর জন্য। সফিউল হক চিঠিতে আবেদন করেছেন বর্তমানে পিএলআর ভোগরত কর্মকর্তা-কর্মচারীর জন্যও সিদ্ধান্তটি কার্যকর করতে। আমরাও তাঁর আবেদনের সঙ্গে একমত পোষণ করছি। অনেকের মতো আমাদের বাবাও বর্তমানে একজন পিএলআর ভোগরত কর্মকর্তা। তিনি মুক্তিযুদ্ধেও অংশ নেন। চাকরির কারণে বিভিন্ন স্থানে থাকায় নিজ থানায় যোগাযোগ না করার কারণে তাঁর মুক্তিযুদ্ধের গেজেটেও নাম নেই। তাই তিনি মুক্তিযোদ্ধার সুযোগসুবিধা থেকেও বঞ্চিত। আমরা তিন ভাইবোন বর্তমানে স্কুল-কলেজে পড়ছি। আমাদের বাবাও বর্তমানে কর্মক্ষম। পিএলআর ভোগরত হিসেবে প্রধানমন্ত্রী ও সরকার যদি এ সুযোগ তাঁদের দেয় তাহলে এই দুটি বছর আমাদের জন্য বিরাট প্রেরণা হয়ে দাঁড়াবে।
সরকারের এমন একটি যুগান্তকারী সিদ্ধান্ত থেকে বর্তমানে পিএলআর ভোগকারীরা বঞ্চিত হলে আমাদের বাবাও এই সুযোগ থেকে বঞ্চিত হবেন। তাই প্রধানমন্ত্রীর কাছে আবেদন, সিদ্ধান্তটি কার্যকর করার সময় যেন পিএলআর ভোগকারীদেরও বিবেচনায় নেওয়া হয়।
নোমান,খুলশী, চট্টগ্রাম।
ঘরে ঘরে চাকরি
আমি দিনমজুর সোলায়মান হোসেন। আমি হাড়ভাঙা পরিশ্রম করে আমার একমাত্র ছেলেকে বিএ পাস করিয়েছি। আমার ছেলে সরকারি বিভিন্ন প্রতিষ্ঠানে ইন্টারভিউ দিয়েও চাকরি পাচ্ছে না।
আওয়ামী লীগ নির্বাচনের আগে বলেছিল, নির্বাচিত হলে ঘরে ঘরে চাকরি দেওয়া হবে। কোনো প্রকার দুর্নীতি থাকবে না। এখন দেখছি, তারা নির্বাচনী প্রতিশ্রুতি ভুলে গেছে।
মো. সোলায়মান হোসেন
আবেদন
আমরা আশা করেছিলাম, বাংলাদেশিদের আয়ুষ্কাল বৃদ্ধি পাওয়ায় অন্যান্য দেশের মতো বাংলাদেশেও সরকারি কর্মচারীদেরও চাকরির বয়স বাড়ানো হবে। পরিশেষে এই আশা পূর্ণ হয়েছে। এবং সরকারি কর্মচারীদের চাকরির বয়স ৫৭ থেকে ৫৯ বছর করা হয়েছে। কিন্তু এই আদেশ কার্যকর করতে সাম্য ও ন্যায়ভিত্তিক না করায় নাগরিকদের মৌলিক অধিকার খর্ব করা হয়েছে। স্বাধীনতার আগে থেকে অবসরপ্রস্তুতি ছুটির পর অবসর আরম্ভ হয়। এতে সরকারি কর্মচারীদের মৌলিক অধিকার রক্ষিত ছিল এবং ন্যায়ভিত্তিক ধারা অব্যাহত ছিল। চাকরি থাকা অবস্থায় ছুটি। অবসর গ্রহণ করে ফেললে বা চাকরি না থাকলে ছুটি ভোগের ভিত্তি থাকে না। শুধু একটি শব্দ ব্যবহার করে মৌলিক অধিকার খর্ব করা যায় না। বাংলাদেশ স্বাধীন দেশ, গণমৌলিক অধিকার খর্ব করা একটি স্বৈরাচারী পদক্ষেপ। স্বাধীন দেশের মানদণ্ডে তা হতে পারে না। যদি ন্যায় ও সাম্যভিত্তিক আইন পাস করা হয় তবে মৌলিক মানবিক অধিকার সংরক্ষিত হয় এবং আইন প্রয়োগ করতে যদি ন্যায় ও সাম্যভিত্তিক না হয় তাহলে সবই স্বৈরাচারী রূপ পরিগ্রহণ করে। ন্যায় ও সাম্য এবং সর্বজনীন স্বার্থ উপেক্ষা করে বা কোনো বিশেষ শ্রেণীর স্বার্থ রক্ষার জন্য কোনো আইন পাস ও প্রয়োগ হতে পারে না। তাই সরকারি কর্মচারীদের চাকরিকাল তথা বয়স বাড়ানোর আইন পাস ও প্রয়োগ করতে যাঁদের বয়স ২০১১ সালের ডিসেম্বরে ৫৯ বছরের মধ্যে রয়েছে তাঁদের মধ্যে সবার—অবসরগ্রহণকারী জীবিত, অবসরপ্রস্তুতি ছুটি ভোগরত ও কর্মরত কর্মচারীদের—চাকরির বয়স ৫৯ বছর বয়সকাল আইনের আওতাভুক্ত করে স্বাধীনতার ফল ঘরে ঘরে পৌঁছে দেওয়ার অঙ্গীকার বাস্তবায়ন করার জন্য আবেদন করছি।
স্বাধীন দেশের মানদণ্ডে ন্যায় ও সাম্যভিত্তিক বিবেচনা করে ২০১১ সালের ডিসেম্বরে জীবিত সব অবসরপ্রাপ্ত, অবসরপ্রস্তুতি ছুটি ভোগরত ও কর্মরত কর্মচারীকে আলোচ্য সরকারি কর্মচারীর বয়সের ঊর্ধ্বসীমা আইন পাস ও প্রয়োগের ব্যবস্থা করতে মহামান্য রাষ্ট্রপতির হস্তক্ষেপ কামনা করছি।
মো. আবদুর রহিম
রামপুর, চট্টগ্রাম।
শালিখায় দিনবদল
বগুড়া-১ আসনে নির্বাচিত বর্তমান সাংসদ আবদুল মান্নান সোনাতলা-সারিয়াকান্দির উন্নয়নের নায়ক। তিনি গত তিন বছরে সোনাতলা-সারিয়াকান্দির চেহারাই পাল্টে দিয়েছেন। আমি সোনাতলা উপজেলার মধুপুর ইউনিয়নের শালিখা গ্রামের একজন বাসিন্দা। তাই আমি এই গ্রামের সংক্ষিপ্ত চিত্র তুলে ধরলাম। মধুপুর থেকে জনবহুল গ্রাম শালিখার দুই কিলোমিটার রাস্তা প্রতিবছর বন্যার পানির চার ফুট নিচে ডুবে যেত এবং জনগণ অনেক দুঃখ-কষ্ট পোহাত। বিগত সরকারের আমলে এই গ্রামে এক টাকারও উন্নয়নমূলক কাজ করা হয়নি। কিন্তু জনগণের বন্ধু আবদুল মান্নান চার ফুট মাটিসহ শালিখার রাস্তাটি পাকা করে দিয়েছেন। তা ছাড়া তিনি শালিখায় মসজিদ ও মাদ্রাসার উন্নয়নকল্পে মোটা অঙ্কের অর্থপ্রদানসহ দারিদ্র্য বিমোচন ও নিরক্ষরতা দূরীকরণে এলাকাবাসীর পাশে থেকে নানাবিধ কাজ করে যাচ্ছেন। শালিখার মানুষ এখন তাঁকে শুধু একান্ত বন্ধুই নয় বরং প্রাণের মানুষ ভাবতে শুরু করেছে। এখন শালিখা গ্রামবাসীর আশা নয় বিশ্বাস—আবদুল মান্নান এই গ্রামটিতে অচিরেই বিদ্যুৎসংযোগ দিয়ে গ্রামবাসীকে অন্ধকার জগৎ থেকে আলোর জগতে ফিরিয়ে আনবেন।
রাফিউল ইসলাম
শালিখা, মাগুরা
সাপ্তাহিক ছুটি
বাংলাদেশের মতো গরিব এবং উন্নয়নশীল দেশে সপ্তাহে দুই দিন ছুটি নয়, এক দিন থাকা বাঞ্ছনীয়। সপ্তাহে দুই দিন ছুটি থাকলে দেশের অগ্রগতির ব্যাঘাত ঘটে। বিশেষভাবে ব্যাংক, পোস্ট অফিস এবং জনশক্তির অশেষ ক্ষতিসাধন হয়। ব্যাংকের লেনদেন সপ্তাহে দুই দিন বন্ধ থাকলে ব্যবসা-বাণিজ্যে স্থবিরতা দেখা দেয়। পোস্ট অফিস সপ্তাহে দুই দিন বন্ধ থাকলে চিঠিপত্র এবং মালামাল বিলম্বে পায় জনসাধারণ। এরূপ শম্বুকগতিতে দেশ চলতে পারে না। সে জন্যই দেশে গড়ে উঠেছে অনেক বেসরকারি প্রতিষ্ঠান, যারা অতি দ্রুত জনসাধারণের চিঠিপত্র এবং মালামাল দূরে পৌঁছে দেয়। সে জন্যই পোস্ট অফিসের অবস্থা ত্রাহি ত্রাহি। অপরদিকে জনশক্তি অফিসও ভিসার ছাড়পত্র এবং বিদেশে মৃত্যুবরণকারীদের ক্ষতিপূরণের টাকা প্রদান করতে হিমশিম খাচ্ছে সপ্তাহে দুই দিন অফিস বন্ধ থাকার কারণে। জনশক্তি রপ্তানির কাজটি খুবই স্পর্শকাতর। বহু কষ্টে অর্জিত ভিসা যথাসময়ে ছাড়পত্র না পাওয়ার জন্য যদি বাতিল হয়ে যায়, তখন দুঃখের আর সীমা থাকে না। বাংলাদেশের আয়ের প্রধান উৎস জনশক্তি রপ্তানি—এ কথা বলার অপেক্ষা রাখে না।
সপ্তাহের দুই দিন ছুটির সঙ্গে অনেক সময় বাৎসরিক ছুটি যোগ হয়ে যায়। ফলে সাপ্তাহিক ছুটি আরও বেড়ে যায়। আর বাংলাদেশের ছুটির তালিকা এত বড় যে পৃথিবীতে প্রথম স্থান অধিকার করবে, এতে কোনো সন্দেহ নেই। সুতরাং দেশের বৃহত্তম স্বার্থে ২০১২ সালে দেশে সপ্তাহে এক দিন অর্থাৎ শুক্রবার ছুটি ধার্য করা হোক।
সাগরদীঘি থানা চাই
টাঙ্গাইল জেলার ঘাটাইল উপজেলার অন্তর্গত এবং ঘাটাইল সদর থেকে প্রায় ৩০ কিলোমিটার দূরে ইতিহাসপ্রসিদ্ধ স্থান ‘সাগরদীঘি’ অবস্থিত। এখানে দুটি বিশাল দিগি আছে, প্রতিবছর বারুণী স্নান উপলক্ষে মেলা হয় এবং মেলায় বহু হিন্দু পুণ্যার্থী সমবেত হন। এখানে প্রায় দুই থেকে তিন হাজার দোকান বা ব্যবসাপ্রতিষ্ঠান নিয়ে সাত-আট বর্গকিলোমিটারের একটি বাজার আছে। এই বাজারে দুটি উচ্চবিদ্যালয়, একটি দাখিল মাদ্রাসা, একটি কলেজ ও একটি প্রাথমিক বিদ্যালয় আছে। সাগরদীঘি বাজারটি পাহাড়ি জঙ্গল এলাকায় থাকার কারণে এখানকার মানুষ খুব একটা নিরাপদ নয়। এখানে চুরি-ডাকাতি-চাঁদাবাজি প্রভৃতি অপরাধমূলক কর্মকাণ্ড প্রায়ই ঘটে থাকে। সব ধরনের অপরাধমূলক কাজ বন্ধ করতে এবং এই এলাকার উন্নয়নের জন্য এখানে একটি থানার প্রয়োজন। তাই বঙ্গবন্ধুকন্যা, জননেত্রী, দেশরত্ন প্রধানমন্ত্রী শেখ হাসিনা এবং স্বরাষ্ট্রমন্ত্রী সাহারা খাতুন ও স্বরাষ্ট্র মন্ত্রণালয়ের সব কর্মকর্তার দৃষ্টি আকর্ষণ করছি, অবিলম্বে এখানে একটি থানা স্থাপন করে জনগণের দুর্ভোগ লাঘবের পদক্ষেপ নেবেন।
জাহাঙ্গীর হোসেন
সাগরদীঘি, ঘাটাইল, টাঙ্গাইল।
অধঃপতন!
গত ১৯ ডিসেম্বর প্রথম আলোর প্রথম পাতা দেখে চোখের পানি আর ধরে রাখতে পারিনি। কী পাওয়ার জন্য নিরপরাধ এই মানুষটিকে জীবন্ত পুড়ে মরতে হলো? বিজয়ের মাসে যখন আমরা ১৯৭১ সালের জঘন্যতম নরহত্যার চিত্রগুলো দেখে নিজেদের বিজয়কে অনুধাবন করছিলাম, ঠিক তখনই ঢাকা-সিলেট মহাসড়কের চণ্ডীপুলের বদিকোনা এলাকায় সিলেট-হবিগঞ্জ সুপার এক্সপ্রেস লেখা বাসে যাত্রীবাহী বাসে আগুন ধরিয়ে দেওয়ার পর জানালা দিয়ে বের হতে না পারা মানুষটির জ্বলন্ত পুড়ে মৃত্যুর দৃশ্য যেকোনো সুস্থ মস্তিষ্কের মানুষকেই স্তব্ধ করে দেয়। মানবিকতার এত অধঃপতন আমাদের! এত নির্দয় আমরা!
যে মানুষটা পুড়ে মারা গেল তিনি কি ওই দিনের রাজনৈতিক কর্মসূচির বিরোধিতা করেছিলেন? তাহলে তাঁর অপরাধ কী ছিল? ২০ ডিসেম্বর প্রথম আলোর সম্পাদকীয় পাতায় প্রকাশিত আনিসুল হকের লেখা ‘মাননীয় হুকুমদাতা, আপনাকে বলছি...’ লেখাটির সঙ্গে সম্পূর্ণ একমত প্রকাশ করে আমিও বলতে চাই, হয়তো এদের ঘ্রাণেন্দ্রিয় নেই। ক্ষমতার মোহ এদের নাক-কান-চোখ বন্ধ করে দিয়েছে। এদের বিবেক বহু আগেই মারা গেছে। সাধারণ দয়া-মায়া-করুণা নামের মানবিক গুণগুলো এদের সত্তা থেকে বহু আগেই বিতাড়িত। এরা অন্ধ, এরা ক্ষমতান্ধ, এরা অন্ধ, এরা আদর্শ-অন্ধ।
সুমিত বণিক
জাতীয় লজ্জা!
গত ২৫ ডিসেম্বর প্রথম আলো পত্রিকায় বাংলাদেশে আসা এক জাপানি অধ্যাপকের যে করুণ আকুতি ফুটে উঠেছে, তা পড়ে দারুণ মর্মাহত হয়েছি। তিনি বঙ্গবিদ্যা সম্মেলনে যোগ দিতে বাংলাদেশে এসে তাঁর সর্বস্ব খুইয়েছেন। গত ১৯ ডিসেম্বর ঢাবির টিএসসি ক্যাফেটরিয়ায় দুপুরের খাওয়ার সময় কে বা কারা তাঁর ব্যাগটি চুরি করেন। ব্যাগে দুই হাজার ডলার, এক লাখ ইয়েন, ৫০ হাজার বাংলাদেশি টাকা, একটি ল্যাপটপ, একটি ডিজিটাল ক্যামেরা, মডেম, কিছু বই, মূল্যবান কাগজপত্র এবং পাসপোর্ট ছিল।
তিনি প্রথম আলোর মাধ্যমে জানিয়েছেন, তাঁর লাপটপে থাকা তথ্যগুলো খুবই প্রয়োজন যা অন্যদের তেমন কোনো কাজে আসবে না। তাই তিনি শুধু তাঁর ল্যাপটপটি বা এর হার্ডডিস্কটি ফেরত চান। যাঁরা এটি নিয়েছেন তাঁদের কোনো ভোগান্তি যেন না হয় সেজন্য প্রয়োজনে নাম গোপন করে এটি প্রথম আলো কার্যালয়ে জমা দেওয়ার অনুরোধ জানান।
মাসাহিকো তোয়াগো নামের ওই অধ্যাপক বাংলা ভাষা নিয়ে গবেষণা করছেন। বাংলা ভাষার টানে বঙ্গবিদ্যা সম্মেলনে যোগ দিতে এসে তিনি যে প্রতিদান পেলেন, তা যে কত কষ্টের তা সহজেই অনুমেয়। সব হারিয়ে এখন তিনি কত অসহায়!
লক্ষ করুন, তিনি কিন্তু তাঁর অর্থ ও অন্যান্য সামগ্রী ফেরত চাননি, শুধু গবেষণালব্ধ তথ্য ফিরে পেতে চেয়েছেন। হয়তো তাঁর এত দিনের সব গবেষণার ফসল ওই ল্যাপটপে ছিল! কারণ, একজন গবেষকের কাছে এসব তথ্য যে কত মূল্যবান তা যেকোনো গবেষকমাত্রই অনুধাবন করতে পারবেন।
আর এতে বাংলাদেশের ভাবমূর্তি জাপানসহ বহির্বিশ্বে যে কতটা ম্লান হয়েছে তাও বলাই বাহুল্য। এ ঘটনার ফলে বিদেশি বিনিয়োগকারী এবং পর্যটকেরাও এ দেশে আসার আগ্রহ হারিয়ে ফেলবে। সুতরাং যে বা যাঁরা ওইসব সামগ্রী নিয়েছেন, তাঁরা যদি এই পত্রটি পড়ে থাকেন, তাহলে তাঁদের করজোড়ে অনুরোধ করব, এখনো সময় আছে দয়া করে সেগুলো ফেরত দিন। আর বাংলাদেশ সরকারকেও আহ্বান জানাব, যেকোনো মূল্যে ওইসব হারানো জিনিস উদ্ধার করে এই বন্ধুদেশ জাপানের বাংলাপ্রেমী বন্ধুকে ফেরত দিন। বাংলাদেশকে লজ্জার হাত থেকে বাঁচান।
মুস্তাফিজ মিলন
পিআরএল
সরকারি চাকরির বয়স দুই বছর বাড়ছে। বিজয় দিবস উপলক্ষে এ ঘোষণায় প্রধানমন্ত্রী শেখ হাসিনাকে মোবারকবাদ জানাই। মন্ত্রিপরিষদের সচিব মো. মোশাররফ সাংবাদিক সম্মেলনে প্রশ্নোত্তরপর্বে পিআরএল কর্মচারীরা বর্ধিত সময়ের সুযোগ থেকে বাদ যাবেন বলে জানিয়েছেন। এটা অত্যন্ত দুঃখজনক। কারণ, পিআরএল কর্মচারীরা সরকারি চাকরির সব সুযোগ-সুবিধা ভোগ করেন। তাই এ ক্ষেত্রে পিআরএল কর্মচারীদের জন্য বর্ধিত বয়স কার্যকর করার বিষয়টি বিবেচনার জন্য জোর দাবি জানাচ্ছি।
উল্লেখ্য, বিগত ২০০৮-২০০৯ সালে যেহেতু পিআরএল কর্মচারীদের মুক্তিযোদ্ধা হিসেবে চাকরিতে সুযোগ প্রদান করা হয়েছে, সেহেতু বর্তমান চাকরির বয়স দুই বছর বাড়তি সময়ে পিআরএল কর্মচারীদের ক্ষেত্রেও বহাল থাকার দাবি রাখে। চাকরির বয়স দুই বছর বৃদ্ধির সুফল সবার ক্ষেত্রে প্রযোজ্য করতে প্রধানমন্ত্রীর হস্তক্ষেপ কামনা করছি।
মো. আবদুল আওয়াল ভূঞা
জেলা প্রাণিসম্পদ কর্মকর্তা (পিআরএল), মৌলভীবাজার।
ভাস্কর্য চাই
দেশের অন্যতম ইতিহাসসমৃদ্ধ উচ্চশিক্ষার প্রতিষ্ঠানগুলোর মধ্যে রংপুরের কারমাইকেল কলেজ প্রথম সারিতে। ১৯১৬ সালে সেই সময়ের পূর্ব বাংলার গভর্নর লর্ড টমাস ব্যারোন কারমাইকেল কলেজের ভিত্তি স্থাপন করেন।
অনেক দেরিতে হলেও আশার কথা যে জাতির মুক্তির সংগ্রামে ১৯৭১ সালে প্রাণ উৎসর্গকারীদের স্মৃতির স্মরণে এক বছর আগে ‘প্রজন্ম ৭১’ নামক একটি ভাস্কর্য নির্মাণ করা হয়েছে। এর শিল্পমান কী অর্থ প্রকাশ করে, সেদিকে না তাকিয়ে আবেগের প্রতি শ্রদ্ধা জানানোর জন্য হলেও এই ভাস্কর্য নির্মাণের অগ্রণী ‘সপ্তকণ্ঠ’কে ধন্যবাদ ও কৃতজ্ঞতা জানাতেই হয়।
১৯৭১ সালে এই শিক্ষাপ্রতিষ্ঠানের শহীদ ছাত্র এবং শিক্ষকের তালিকায় আছেন কে মুখতার ইলাহী, শরিফুল ইসলাম, গোলাম গউস, আবুল কাশেম ও আবদুর রকিব এবং আবদুর রহমান (প্রভাষক, রসায়ন), শাহ সোলায়মান আলী (সহকারী অধ্যাপক, উর্দু), কালা চাঁদ রায় (অধ্যাপক, রসায়ন), চিত্তরঞ্জন রায় (প্রভাষক, গণিত), সুনীল বরণ চক্রবর্তী (প্রভাষক, দর্শন), রামকৃষ্ণ অধিকারী (প্রভাষক, বাংলা)।
বর্তমান প্রজন্ম তাঁদের দু-একজনের নাম রাজনৈতিক তৎপরতার কারণে জানলেও বাকিদের চেনা-জানার কোনো উপায় নেই।
ইতিহাসের সূর্যসন্তানদের গৌরবগাথা প্রজন্ম থেকে প্রজন্মান্তরে ধারণ করার প্রয়াসে দেশের এই শ্রেষ্ঠ সন্তানদের স্মৃতির স্মরণে তাঁদের প্রতিচ্ছবি দিয়ে কলেজের শহীদ মিনার মোড় অথবা সংস্কৃতি চত্বরে একটি ভাস্কর্য নির্মাণের দাবি জানাচ্ছি। এ ছাড়া শহীদ ও মুক্তিযোদ্ধাদের ছবি ও নামের তালিকা কলেজের একই স্থানে স্থাপনের প্রয়োজন বলে মনে করছি। দেশের রাজনীতির বর্তমান প্রভাবে বীতশ্রদ্ধ থাকায় এ ব্যাপারে কলেজের নবগঠিত সম্মিলিত সাংস্কৃতিক ফোরামকে যথাযথ উদ্যোগ নিতে একজন সাংস্কৃতিক কর্মী হিসেবে বিশেষভাবে বিবেচনার দাবি করছি
কুলাঘাট সেতু
একটা সেতু হবে, মানুষ সেই সেতু ধরে পার হয়ে যাবে ধরলা নদী। স্বপ্ন দেখতে দেখতে স্বপ্নটা আর স্বপ্ন নেই। এটা এখন ফুলবাড়ীর লাখো মানুষের দাবি। কুড়িগ্রাম জেলার ফুলবাড়ীর সেই স্বপ্নদেখা মানুষগুলো একটা সেতুর জন্য মিছিল-সমাবেশ করে বেড়ায়। পাতার পর পাতা ভরে গণস্বাক্ষর তোলে। সরকার আসে সরকার যায়, আশ্বাস ছাড়া বাস্তবে আর তেমন কিছুই পায় না ফুলবাড়ীর মানুষ।
সেতুটা হয়ে গেলে পুরো উত্তর ধরলায় নতুন অধ্যায় সৃষ্টি হবে। ভুরুঙ্গামারী থানার সোনাহাট স্থলবন্দর চালু হলে ভারত-নেপাল আর ভুটানের সঙ্গে আমদানি-রপ্তানি হবে বেশি বেশি, বাণিজ্য বাড়বে। কুলাঘাট সেতুটা হয়ে গেলে দেশের মধ্য থেকেও ছিটকে পড়া এ জনপদে সরাসরি যোগাযোগ স্থাপিত হবে। কিন্তু এ সেতুটা না তৈরি হওয়ায় প্রতিদিন হাজার হাজার মানুষকে জীবনের ঝুঁকি নিয়ে নদী পারাপার করতে হয়। অথচ যেকোনো নির্বাচন এলেই ভোট চাওয়ার অন্যতম ইস্যু হয় এই কুলাঘাট সেতু।
সব দলের সব প্রার্থীর নির্বাচনের প্রধান প্রতিশ্রুতি থাকে, নির্বাচনে জিতলে কুলাঘাটে একটা সেতু উঠবেই। কিন্তু কেউ কথা রাখে না। গত সংসদ নির্বাচনেও বর্তমান নির্বাচিত সংসদ সদস্যের প্রধান প্রতিশ্রুতি ছিল কুলাঘাটে সেতু তুলে দেওয়া। দেখতে দেখতে তিনটি বছর পার করল এই সরকার, কিন্তু এখনো সেতুর নাম-নিশানাও দেখল না কেউ। এখানকার বেশির ভাগ মানুষ খেটেখাওয়া দিনমজুর, তাই বলে কি এই জনপদের মানুষকে দেখার মতো কেউ নেই। আর কতকাল অবহেলিত থাকবে ফুলবাড়ীর লাখো মানুষ?
একটি সেতুই এ এলাকার ভাগ্যের উন্নয়ন ঘটাতে পারে। প্রধানমন্ত্রীর কাছে আমাদের আবেদন, ফুলবাড়ীর হাজার হাজার মানুষের কথা চিন্তা করে কুলাঘাট সেতুটি নির্মাণের উদ্যোগ নিন।
শাকিল আবদুল্লাহ
ঢাকা।
স্বাস্থ্যব্যবস্থা ও বাণিজ্য
সম্প্রতি বেশ কয়েকটি স্বনামধন্য মেডিকেল কলেজকে বিশ্ববিদ্যালয়ে রূপান্তরের কথা শোনা যাচ্ছে। কিন্তু এতে স্বাস্থ্যব্যবস্থা বিপর্যয়ের সম্মুখীন হবে। কারণ, এসব মেডিকেল কলেজে দূরদূরান্ত থেকে গরিব রোগীরা চিকিৎসাসেবা নিতে আসেন। বিশ্ববিদ্যালয় হলে এভাবে স্বল্পমূল্যে চিকিৎসা দেওয়া কোনোভাবেই সম্ভব নয়। এ ছাড়া চিকিৎসা ও শিক্ষাব্যবস্থায় অরাজকতা দেখা দেবে। আমরা এমবিবিএস ভর্তি পরীক্ষার সততা নিয়ে এখন পর্যন্ত গর্ব করতে পারি। কিছু ভুলত্রুটি হলেও সেগুলো ধরে ফেলে তৎক্ষণাৎ ব্যবস্থা নেওয়া হয়। এখন তা সরকারি পরিচালনায় অভিন্নভাবে পরিচালিত হয়। তখন বিভিন্ন বিশ্ববিদ্যালয়ে ছাত্রভর্তির প্রক্রিয়া অনুসরণ করা হবে বিভিন্নভাবে এবং যোগ্য প্রার্থীদের স্থান পাওয়ার সম্ভাবনা ক্ষীণ হবে।
লাভ হবে কেবল গুটিকয়েক চিকিৎসকের, যাঁরা ওই সব কলেজে চাকরিরত আছেন। কারণ, তাঁদের আর বদলি হতে হবে না। তাঁদের চাকরির মেয়াদ বৃদ্ধি পাবে। বিশ্ববিদ্যালয়ে তাঁদের একচ্ছত্র আধিপত্য প্রতিষ্ঠিত হবে। সরকারি চাকরিরত চিকিৎসকদের পদায়নের স্থান সংকুচিত হয়ে পড়বে। সবচেয়ে ক্ষতি হবে দরিদ্র জনগণের।
দেশে একটি মেডিকেল বিশ্ববিদ্যালয় আছে। সদিচ্ছা থাকলে এটাকেই বিশ্বমানের করে গড়ে তোলা যায় এবং সব মেডিকেল কলেজের শিক্ষাব্যবস্থা এর অন্তর্ভুক্ত করা যায়।
ফলে কার্যত ফলাফলসহ অন্যান্য কার্যক্রম গতিশীলতা পাবে। তাই এই আত্মঘাতী সিদ্ধান্ত নেওয়ার আগে সরকারকে ভেবে দেখার অনুরোধ করছি।
অলিভ রেজা
চাকরির মেয়াদ
১৯ ডিসেম্বর ২০১১ প্রধানমন্ত্রীর সভাপতিত্বে মন্ত্রিসভার বৈঠকে সরকারি চাকরির বয়স দুই বছর বৃদ্ধি করে ৫৭ থেকে ৫৯ বছরে উন্নীত করার সিদ্ধান্ত নেওয়া হয়েছে। বাংলাদেশের মানুষের গড় আয়ু বৃদ্ধির পরিপ্রেক্ষিতে সিদ্ধান্তটি যুগোপযোগী। তবে বর্তমানে যাঁরা পিআরএলে আছেন, তাঁরা এ সুযোগ পাবেন না। কিন্তু তাঁরা নিজ নিজ পেশাগত ক্ষেত্রে যথেষ্ট অভিজ্ঞতাসম্পন্ন, কর্মঠ ও দায়িত্ববান।
দেশে সরকারি চাকরিজীবীর সংখ্যা প্রায় ১০ লাখ। চলতি অর্থবছরের প্রথম ছয় মাসে (জুলাই-ডিসেম্বর ২০১১) পিআরএল ভোগরত চাকরিজীবীর সংখ্যা ৬০-৭০ হাজারের বেশি হবে না। সরকারি চাকরিবিধি অনুযায়ী, পিআরএল ভোগরত চাকরিজীবীরা ওই সময়ে চাকরিকালীন সব সুযোগ-সুবিধা পেয়ে থাকেন। সুতরাং, বয়সসীমা বৃদ্ধির ক্ষেত্রে তাঁদের বিষয়টিও সদয় বিবেচনায় আনা যেতে পারে।
মিতা সেনগুপ্তা
প্রশাসনিক কর্মকর্তা (পিআরএল)
বার্ড, কোটবাড়ী, কুমিল্লা।
পিএসসির সুদৃষ্টি
বিসিএসে প্রতিযোগিতা হয় হাড্ডাহাড্ডি এবং যোগ্য ও মেধাবীরাই এ যুদ্ধে জয়ী হন। কিন্তু আফসোসের বিষয়, স্বাস্থ্য শর্তের কারণে আমরা অনেকেই এ সর্বোচ্চ প্রতিযোগিতায় নিজেকে যাচাই করার সুযোগ থেকে বঞ্চিত হই। কারণ, বিসিএসের বিজ্ঞাপনে স্বাস্থ্য শর্তে দেওয়া আছে, পুরুষ প্রার্থীদের ক্ষেত্রে ন্যূনতম উচ্চতা থাকতে হবে পাঁচ ফুট বা ১৫২.৪০ সেমি, মহিলা প্রার্থীর ক্ষেত্রে ন্যূনতম উচ্চতা থাকতে হবে র্৪-১র্০র্ বা ১৪৭.৩২ সেমি। এ শর্ত আরোপ করা হয়েছে অনেক আগে। অথচ আমরা ডিজিটাল ও বিজ্ঞানের যুগে বাস করি। বড় কষ্টের বিষয়, শারীরিক এ অযোগ্যতার জন্য ব্যক্তি নিজে দায়ী নন। এর প্রধান কারণগুলো হলো: সৃষ্টিগত এবং পুষ্টিগত, যার সঙ্গে দারিদ্র্য জড়িত। মানবিক কারণে বিসিএসের বিজ্ঞাপনে পরিবর্তন করা প্রয়োজন। তাই নতুন চেয়ারম্যানের কাছে প্রার্থনা, ৩৩তম বিসিএসের বিজ্ঞপ্তিতে পরীক্ষার্থীদের জন্য শারীরিক উচ্চতা অন্তত দুই ইঞ্চি কমানোর ব্যবস্থা করুন।
আফরোজা সুলতানা
ঢাকা বিশ্ববিদ্যালয়।
ব্যাংকের শাখা
আমরা টাঙ্গাইল জেলার নাগরপুর উপজেলার দক্ষিণ নাগরপুর এলাকার বাসিন্দা। নাগরপুর উপজেলার শেষ, মানিকগঞ্জ জেলার দৌলতপুর, ঘিওর ও সাটুরিয়া উপজেলার শুরু এখানে বনগ্রাম বাজার নামে একটি বাজার আছে। বাজারটি খুব জনগুরুত্বপূর্ণ। নাগরপুর থেকে মানিকগঞ্জ তথা ঢাকা যাওয়ার এটাই একমাত্র রাস্তা। এ বাজারের পাশে বেশ কয়েকটি বিদ্যালয় রয়েছে। বিদ্যালয়গুলোর দূরত্ব বাজার থেকে এক কিলোমিটারের অধিক হবে না। এলাকার অনেকে প্রবাসে চাকরিরত। অনেকের ছেলেমেয়ে বাংলাদেশের বিভিন্ন জেলা-উপজেলায় চাকরি করেন এবং গ্রামের অনেক লোক বিভিন্ন ব্যবসার সঙ্গে জড়িত।
এখানে ব্যাংকের কোনো শাখা না থাকায় টাকাপয়সার লেনদেনে নাগরপুর, দৌলতপুর ও সাটুরিয়া ছাড়া কোনো পথ নেই। ফলে টাকাপয়সা ব্যাংকে জমা এবং তোলা খুব ঝুঁকিপূর্ণ। তাই বনগ্রাম বাজারে যেকোনো ব্যাংকের একটি শাখা খোলার জন্য সংশ্লিষ্ট কর্তৃপক্ষের কাছে আবেদন জানাচ্ছি। 
ফুট ওভারব্রিজ
আজব শহর ঢাকা। সত্যিই আজব। ঢাকা শহরের রাস্তা নিরাপদে পার হওয়ার জন্য ঝুঁকিপূর্ণ পয়েন্টে ফুট ওভারব্রিজ থাকলেও প্রশাসনের কোনো নজরদারি নেই। এখানে উঠলে কেউ নিরাপদে রাস্তা পার হবে, তার কোনো নিশ্চয়তা নেই। কারণ, ফুট ওভারব্রিজগুলোর বেশির ভাগ জুড়ে থাকে ভিক্ষুক, ছোটখাটো দোকানদার, মাদকসেবী আর পকেটমারদের দৌরাত্ম্য। কখনো কখনো কিছু লোক আড্ডায় অলস সময় কাটায়। এভাবে যদি ফুট ওভারব্রিজগুলো থাকে, তাহলে সাধারণ মানুষ কীভাবে পার হবে?
বর্তমানে রাজধানীর ফুটপাতগুলোতে কিছু লোক রিকশা, সাইকেল ও বাইক পরিচালনা করে। তারা একটিবারের জন্যও ভাবে না যে এটা ফুটপাত। এখানে যদি এসব চলে, তবে পথচারীদের কী হবে? কিন্তু কিছু লোকের কাণ্ডজ্ঞানের অভাবে ফুটপাতগুলো মাঝেমধ্যে রাস্তায় পরিণত হয়। কখনো কখনো এসব ঘটনা ট্রাফিক পুলিশের সামনেই ঘটে, কিন্তু কেউ কিছু বলে না। আমি কর্তৃপক্ষ অথবা ট্রাফিক পুলিশের প্রতি বিনীতভাবে বলছি, এসব অবমুক্ত করে জনগণের সুবিধা বাড়ানো হোক।
এম রাসেল, গুলশান-১, ঢাকা।
বন্ধ রেললাইন
মৌলভীবাজার জেলার ‘কুলাউড়া-শাহবাজপুর’ বন্ধ রেললাইনটি পুনরায় চালুর দাবি অনেক বছরের। অর্থমন্ত্রী ও নবনিযুক্ত রেলমন্ত্রী দুজনই বৃহত্তর সিলেটের সন্তান। অর্থ ছাড় করবেন অর্থমন্ত্রী এবং প্রকল্প বাস্তবায়ন করবেন রেলমন্ত্রী। তাই বন্ধ রেললাইনটি পুনরায় চালু করার বিষয়ে ওই দুই মন্ত্রীর দৃষ্টি আকর্ষণ করে বলতে চাই, এ অঞ্চলের (কুলাউড়া, জুড়ী ও বড়লেখা উপজেলা) ভুক্তভোগী মানুষের যাতায়াত ও ব্যবসা-বাণিজ্যের দুর্দশা লাঘবে বর্তমান সরকারের প্রতিশ্রুত বন্ধ রেললাইনটি অবিলম্বে চালু করে প্রয়াত অর্থমন্ত্রী মো. সাইফুর রহমানের মতো দলমত-নির্বিশেষে সিলেটবাসীর মনে চির জাগরূক থাকুন।
অধ্যাপক (অব.) বি এম দে
মুঠোফোনে পরীক্ষা
আমরা সবাই জানি, বিভিন্ন সরকারের আমলে সরকারি চাকরির নিয়োগ পরীক্ষার প্রশ্নপত্র ফাঁসের ঘটনা। ওই সব কাজে যেসব চক্র নিয়োজিত, তারা অনেক সময় ধরাও খেয়েছে। কিন্তু বর্তমানে সরকারি পরীক্ষার প্রশ্নপত্র ফাঁস করা বেশ কষ্টকর। তাই তারা অন্য পন্থা অবলম্বন করছে। সেটা হলো মুঠোফোনে পরীক্ষা। প্রতিটি জেলা সদরের যেসব প্রতিষ্ঠানে পরীক্ষা নেওয়া হয়, তাদের মাধ্যমেই তারা পরীক্ষা শুরুর সঙ্গে সঙ্গে এক সেট বা একটি প্রশ্ন বের করে আনে। তারপর ওই চক্র তাদের লোকবল দিয়ে আধা ঘণ্টার মধ্যেই প্রশ্নের সমাধান করে তাদের সঙ্গে যাদের সমঝোতা রয়েছে, তাদের মুঠোফোনে মেসেজ পাঠিয়ে দেয়। পরীক্ষাকেন্দ্রে মুঠোফোন ব্যবহার সেভাবে না হলেও তারা সাইলেন্ট করে রাখে, যা তারা অনায়াসে ব্যবহার করতে পারে। তা ছাড়া কক্ষে যাঁরা নজরদারি করেন, তাঁদের সঙ্গেও ওই চক্রের আগেই কথা বলা থাকে। তাই পরীক্ষাকেন্দ্রে তো নয়ই, আশপাশেও যেন এই মুঠোফোন ব্যবহার করতে দেওয়া না হয়, তা নিশ্চিত করতে হবে। আশা করি, কর্তৃপক্ষ এ ব্যাপারে যথাযথ ব্যবস্থা নেবে।
মো. আশিকুর রহমান
গোপালগঞ্জ।
নারকেল বাগান
বন্য হাতির অব্যাহত আক্রমণে হুমকির মুখে পড়েছে এশিয়ার বৃহত্তম রামুর নারকেল বাগান। প্রায় প্রতিদিন দলবল নিয়ে বাগানে ঢুকে ধ্বংসযজ্ঞ চালাচ্ছে এই হাতির দল। এদের সঙ্গে জোট হয়েছে বন্য শূকরের দল। এই বৃহৎ নারকেল বাগানের চারপাশে কোনো দেয়াল না থাকায় কৃষকদের ধাওয়া খেয়ে হাতির পাল বাগানে ঢুকে নষ্ট করছে বিদেশি দামি বীজ ও নারকেলগাছ। বাগানটি প্রতিষ্ঠার পর থেকে তিন-চার হাজার গাছ নষ্ট করেছে হাতির দল। শুধু দেয়ালের অভাবে প্রতিদিন নষ্ট হচ্ছে ফলন্ত চারা। জরুরি ভিত্তিতে বাগানে সীমানাপ্রাচীর নির্মাণ করে বন্য হাতি ও শূকরের উপদ্রব বন্ধ করা না গেলে ধ্বংসের মুখে পড়বে বাগানটি। এই বাগান থেকেই পুরো দেশের নারকেলের বীজের চাহিদা মেটানোর পর কোটি কোটি টাকা রাজস্ব আয় করা সম্ভব। রামু-মরিচ্যা সড়কের পাশে অবস্থিত বাগানটি অপরূপ সৌন্দর্যের লীলাভূমি। সরকারি পৃষ্ঠপোষকতা পেলে মনোমুগ্ধকর এই স্থান অন্যতম পর্যটনকেন্দ্রে পরিণত হবে, যা কক্সবাজারে আসা হাজার হাজার বিদেশি পর্যটককে আকৃষ্ট করতে পারবে। তাই যথাযথ ব্যবস্থা গ্রহণের মাধ্যমে রামুর নারকেল বাগানটি রক্ষা করা হোক।
চতুর্মুখী আন্ডারপাস
ঢাকা শহরের ব্যস্ততম এবং গুরুত্বপূর্ণ এলাকাগুলোর মধ্যে কারওয়ান বাজার, বাংলামোটর, হাতিরপুল, বসুন্ধরা সিটি সংলগ্ন পান্থপথ মোড় উল্লেখযোগ্য। এখানকার অজস্র প্রতিষ্ঠানে বহু লোক কাজ করেন। প্রতিদিন সহস্রাধিক লোক রাস্তা পারাপার হচ্ছে। কিন্তু রাস্তা পার হতে গিয়ে কমপক্ষে আট থেকে ১৫ মিনিট অপেক্ষা করতে হয় তাদের। কারণ, সড়কগুলো অত্যন্ত ব্যস্ত এবং এখানে কোনো ফুট ওভারব্রিজ বা আন্ডারপাস নেই। সে কারণে চলমান গাড়ির সঙ্গে মানুষকে পাল্লা দিয়ে রাস্তা পার হতে হচ্ছে। ধাবমান যানবাহন এড়িয়ে রাস্তা পার হতে গিয়ে অনেক সময় ছোটখাটো দুর্ঘটনা ঘটছেও।
এই এলাকা-সংশ্লিষ্ট অফিসে কর্মরত লোকজন রাস্তা পারাপারের সময় গোলচত্বরের মোড়ে এসে সিগন্যাল পড়ার অপেক্ষা করতে থাকেন। প্রায় সময়ই অফিসের নির্দিষ্ট সময়ে পৌঁছার তাগিদে হাত বাড়িয়ে নেমে পড়তে বাধ্য হন অনেকে। আবার কিছু লোক একত্র হয়ে ট্রাফিক পুলিশের সাহায্যে পার হচ্ছে কিংবা অনেককে সিগন্যাল তোয়াক্কা না করে রাস্তা পার হতেও দেখা যায়। দিনের পর দিন এভাবে চলছে। এখান দিয়ে যারা পারাপার হয়, তারা একটি ফুট ওভারব্রিজ বা আন্ডারপাসের প্রয়োজনীয়তা বরাবর অনুভব করছে। যেহেতু সোনারগাঁ হোটেলের গোলচত্বরে একটি সুদৃশ্য পানির ফোয়ারা এবং ধাতব স্তম্ভ বিদ্যমান, তাই সেখানে একটি ফুট ওভারব্রিজ স্থাপন করলে সেগুলোর সৌন্দর্য নষ্ট হতে পারে। সে জন্য গোলচত্বরটিতে চতুর্মুখী একটি আন্ডারপাস নির্মাণের জন্য ঢাকা সিটি করপোরেশন কর্তৃপক্ষের দৃষ্টি আকর্ষণ করছি।
সাইফুল ইসলাম
তেজগাঁও, ঢাকা-১২০৮
ধন্যবাদ এবিসি রেডিও
বাংলাদেশে এখন অনেক গণমাধ্যমের জন্ম হয়েছে। একটা সময় ছিল রেডিও বলতে শুধু বাংলাদেশ বেতারকে বুঝত মানুষ। কিন্তু এখন নতুন প্রজন্মের কাছে রেডিও বা বেতার বলতে এফএম রেডিওকে বোঝায়।
আমাদের দেশে কতগুলো এফএম রেডিও রয়েছে, যার মধ্যে এবিসি রেডিও অন্যতম। মুক্তিযুদ্ধের সময় স্বাধীন বাংলা বেতার কেন্দ্র থেকে প্রচারিত মুক্তির গান, মুক্তিসেনাকে আরও শক্তিশালী ও শক্ত মনোবলের প্রয়াস জোগাত। এ যুগের তেমন একটি রেডিও নতুন প্রজন্মের মধ্যে মুক্তিযুদ্ধের চেতনা বিকশিত করা এবং মুক্তিযুদ্ধ সম্পর্কে সঠিক ইতিহাস জানাতে ভূমিকা পালন করছে, তার নাম এবিসি রেডিও। এবার স্বাধীনতার ৪০ বছর এবং মহান বিজয় দিবস ঘিরে এবিসি রেডিও আয়োজন করে পাঁচ দিনব্যাপী বিজয় উৎসব। মনোমুগ্ধকর ও উপভোগ্য ছিল প্রতিটি অনুষ্ঠান। মুক্তিযুদ্ধের ওপর চলচ্চিত্র তাল—এ রকম অনেক অনুষ্ঠান উপহার দিয়েছে এবিসি রেডিও, যা থেকে নতুন প্রজন্ম মুক্তিযুদ্ধ সম্পর্কে সঠিক ইতিহাস এবং বিভিন্ন তথ্য জানতে পেরে উপকৃত হয়েছে। তাই এবিসি রেডিওর কাছে এ প্রজন্মের প্রত্যাশা, বিশেষ দিবস কিংবা বিশেষ দিনে যেন তাদের সেই চেষ্টা অব্যাহত থাকে।
ধূপখোলা বাজার
পুরান ঢাকার গেন্ডারিয়া এলাকায় রাস্তার ওপর গড়ে ওঠা ধূপখোলা কাঁচাবাজারটি এখন এলাকায় বেশ জনপ্রিয় হয়ে উঠেছে। বাজারটি এখন সংস্কার করা দরকার। এলাকায় যে হারে লোকসংখ্যা বেড়েছে, তাতে এলাকার সূত্রাপুর বাজারটি কুলিয়ে উঠতে পারছে না।
গেন্ডারিয়ায় ধূপখোলার এই বাজারে পদ্মা নদীর বিভিন্ন মাছ এবং আশপাশ এলাকার শাকসবজি ও তরিতরকারি পাওয়া যায়।
এ বাজারের বেশির ভাগ ক্রেতা মুন্সিগঞ্জের বিক্রমপুরের অধিবাসী। পুরান ঢাকার গেন্ডারিয়ার ধূপখোলা কাঁচাবাজারটি অবিলম্বে স্থায়ী বাজার হিসেবে গড়ে তোলার জন্য ঢাকা সিটি করপোরেশনের (দক্ষিণ) প্রতি অনুরোধ জানাচ্ছি।
মাহবুব উদ্দিন চৌধুরী
ফরিদাবাদ, গেন্ডারিয়া, ঢাকা।

রেলমন্ত্রীর কাছে প্রত্যাশা
রেলমন্ত্রী সুরঞ্জিত সেনগুপ্ত নতুন মন্ত্রী হিসেবে সম্প্রতি দায়িত্ব নেওয়ার পর নিজ এলাকা সিলেট অঞ্চলে তাঁর প্রথমবারের সফরে রেলপথ ব্যবহার করায় তাঁকে অশেষ ধন্যবাদ। কারণ, আমাদের দেশে অন্য মন্ত্রী দূরে থাক, স্বয়ং রেলের দায়িত্বপ্রাপ্ত মন্ত্রীরও রেলপথে ভ্রমণের উদাহরণ বিরল। তবে সিলেট অঞ্চলে নয়, তিনি মাঝে মাঝে দেশের অন্যান্য অঞ্চলেও রেলপথে ভ্রমণ করলে রেলওয়ের বাস্তব সমস্যা ও সম্ভাবনার ক্ষেত্রগুলো স্বচক্ষে দেখার ও উপলব্ধির সুযোগ ঘটবে। এতে করে মন্ত্রীর পক্ষে প্রকল্প গ্রহণের ক্ষেত্রে সঠিক অগ্রাধিকার নির্ণয় এবং তা সুষ্ঠু বাস্তবায়নে সহায়ক হবে। আশা করি, নতুন রেলমন্ত্রী রেল নিয়ে অনেকের মতো শুধু অলীক স্বপ্ন দেখানো, আগের সরকারের ওপর সব ব্যর্থতার দোষ চাপানো ইত্যাদি গতানুগতিক কাজের বাইরে এসে বরং অনেক সাহসী ও বাস্তবসম্মত পদক্ষেপ গ্রহণের মাধ্যমে অবহেলিত, বেহাল আর মুমূর্ষু রেলকে পুনর্জীবন দান করতে সক্ষম হবেন।
যদিও মেয়াদের অর্ধেকেরও বেশি সময় শেষে তিনি দায়িত্বভার গ্রহণ করায় সময়স্বল্পতার কারণে সারা দেশের রেল উন্নয়নে দৃশ্যমান বড় কিছু আশা করা হয়তো বাতুলতা হবে। তবু তাঁর মতো একজন বিপুল রাজনৈতিক অভিজ্ঞতায় ঋদ্ধ, পরীক্ষিত ও পূর্ণাঙ্গ রাজনৈতিক ব্যক্তিত্বের মন্ত্রী হিসেবে দায়িত্বভার গ্রহণ করায় আমরা আশান্বিত। সরকারের অবশিষ্ট মেয়াদে তিনি সব বাধা-বিপত্তি ডিঙিয়ে আর মহল বিশেষের দুর্নীতি এবং ষড়যন্ত্রের জাল শক্ত হাতে ছিন্ন করে রেলকে সব শ্রেণীর যাত্রীর জন্য নিরাপদ ও নির্ভরযোগ্য যোগাযোগমাধ্যম হিসেবে গড়ে তোলার শুভ সূচনার দৃষ্টান্ত স্থাপন করে যেতে সক্ষম হবেন, এমনটি আমাদের প্রত্যাশা।
শাহীদুল আযম, মিরপুর, ঢাকা।
রাস্তার পাশে গাছ
ঢাকার উত্তরায় সেক্টরগুলোর ৩০ ফুট রাস্তার উভয় পাশে পাকা নর্দমা করা হচ্ছে। এতে একদিকে যেমন হার্ড সারফেস বেড়ে যাচ্ছে, অন্যদিকে গাছ রোপণের কোনো সুযোগ থাকছে না। এই অবস্থা থেকে পরিত্রাণের জন্য রাস্তার মাঝ থেকে ভূগর্ভস্থ পাইপের মাধ্যমে নর্দমা করা যেতে পারে। এতে রাস্তার উভয় পাশে গাছ রোপণ করার সুযোগও বাড়বে।
লক্ষ করা যায়, ঢাকা শহরের প্রায় প্রত্যেক বাড়ির সামনের অধিকাংশ জায়গাজুড়ে হার্ড সারফেস নির্মাণ করা হয়েছে বা হচ্ছে। এর ফলে অধিকাংশ বাড়ির সামনে রাস্তার পাশে গাছ রোপণ করা সম্ভব হচ্ছে না। পরিকল্পিত উপায়ে বাড়ির প্রবেশদ্বার নির্মাণ করলে বাড়ির সামনের সম্পূর্ণ জায়গায় হার্ড সারফেস নির্মাণ এড়ানো যেতে পারে। এ ব্যাপারে রাজউক/সিটি করপোরেশন প্রয়োজনীয় প্রজ্ঞাপন জারি করে তা কার্যকর করতে প্রয়োজনীয় ব্যবস্থা নিতে পারে।
আরেকটি বিষয় লক্ষ করা যায়, ঢাকা শহরে বিভিন্ন ফুটপাত/রাস্তার নির্মাণকাজ শেষ হওয়ার কয়েক বছর বা মাসের মধ্যে নষ্ট হয়ে যাচ্ছে। এর প্রধান কারণ নির্মাণ-ত্রুটি, মালমসলা মানসম্মত না হওয়া বা প্রয়োজনের তুলনায় কম দেওয়া। এই ত্রুটিপূর্ণ নির্মাণের কারণ অনুসন্ধান করতে বিশেষ কোনো জ্ঞানের প্রয়োজন হয় না। এই অবস্থা থেকে পরিত্রাণের জন্য সংশ্লিষ্ট কর্তৃপক্ষের বিশেষ ব্যবস্থা নেওয়া প্রয়োজন। উল্লেখ্য, রমনা পার্কের যাঁরা প্রাতর্ভ্রমণে বা শরীরচর্চার জন্য আসেন, তাঁদের কয়েকটি সংঘ আছে, যাঁরা প্রতিনিয়ত হার্ড সারফেস নির্মাণ করেই যাচ্ছেন। এর ফলে পার্কের পরিবেশ বিনষ্ট হচ্ছে। এ ব্যাপারে সংশ্লিষ্ট কর্তৃপক্ষের দৃষ্টি আকর্ষণ করছি। 
অপরিকল্পিত নগরায়ণ
সরকারের সংশ্লিষ্ট মন্ত্রণালয় ও বিভাগের অবহেলার জন্য দীর্ঘদিন থেকে রাজধানী ঢাকার জনস্বাস্থ্য মারাত্মক হুমকির মুখে। চিকিৎসকেরা বলছেন, বাতাসে ক্রমেই কার্বন ডাই-অক্সাইড ও মিথেনের নিঃসরণ বাড়ছে। বেড়েছে হূদেরাগ, লিভার ও কিডনিতে জটিলতা। ফুটপাতগুলো হকারদের দখলে আর রাস্তা বেআইনি পার্কিং ও টং দোকানদারদের নিয়ন্ত্রণে। কেটে ফেলা হচ্ছে গাছপালা। নগরবাসী এ অবস্থা থেকে পরিত্রাণ পেতে চায়।
উল্লেখ্য, কলকারখানা থেকে নির্গত ক্রোমিয়াম, ক্যাডমিয়াম, আর্সেনিক, জিংক ইত্যাদি ভারী রাসায়নিক পদার্থ খাদ্যের মাধ্যমে দেহে প্রবেশ করছে। এসব শরীরের খাদ্যনালি, লিভার, হূদেরাগ, কিডনিতে নানা জটিলতা সৃষ্টি করছে। এ থেকে পরিত্রাণ পেতে হলে উন্মুক্ত স্থান, খোলা জায়গা, পার্ক, খোলা মাঠ, লেক ও জলাশয় দখলমুক্ত করতে হবে। আশা করি, বিষয়টি সরকার ভেবে দেখবে।
মাহবুব উদ্দিন চৌধুরী
ফরিদাবাদ, গেন্ডারিয়া, ঢাকা।
বেহাল চিড়িয়াখানা
কয়েকদিন আগে ছেলের আবদার রক্ষা করতে গিয়ে চিড়িয়াখানায় যেতে হলো। দীর্ঘ কয়েক বছর পর চিড়িয়াখানায় ঢুকলাম। ভেতরে প্রবেশ করেই চোখে পড়লো চিড়িয়াখানা কর্তৃপক্ষের দায়সারা গোছের রক্ষণাবেক্ষণ। ভেতরে প্রবেশ করতেই সামনে বানরের খাঁচার পাশে চিড়িয়াখানার ভেতরের কোথায় কি আছে তা ছক একে দেখানো হয়েছে। এর পর থেকে ভেতরে আর কোন নির্দেশিকা নেই। কোন পাশে গেলে বাঘ, সিংহ বা অন্যান্য প্রাণী দেখা যাবে, কোন পাশ দিয়ে দেখা শুরু করতে হবে এবং শেষ করতে হবে। শুধুমাত্র ভেতরে পাবলিক টয়লেটগুলোর নির্দেশিকা চোখে পড়ে। বাঘের খাচার সামনে গিয়ে দেখা গেলো, বয়সের ভারে নুয়ে পড়া এক বাঘ। ঠিক করে চোখ মেলেও তাকাতে পারে না। এরকম দৃশ্য প্রতিটি খাঁচার প্রাণীগুলোর ক্ষেত্রেই দেখা যায়। প্রতিটি খাঁচার মধ্যে মরিচা জমে আছে। গণ্ডারের খাঁচার সামনে এসে দেখা গেলো, বয়সের ভারে নতজানু হয়ে আছে গন্ডারটি। অনেক কষ্টে খাচার সামনে এসে দাড়িয়েছে। খাচার এ পাশ থেকে বাচ্চারা যা-ই বাড়িয়ে দেয় তা সে মুখে তুলে নেয়। এতে বুঝা যায় পর্যাপ্ত খাবার পাচ্ছে না প্রাণীটা।
এছাড়া ভেতরের জাদুঘরটির চিত্র ভিন্ন। মাইকে বলা হচ্ছে তিন মাথাওয়ালা গরু আছে, অমুক আছে। মাইকে ঘোষণা দেওয়া তিন মাথার গরু, বনমানুষ কিছুই দেখা গেলো না। গার্ডকে জিজ্ঞাসা করতে সে হেসে বিষয়টাকে উড়িয়ে দিলো, কিছুই বললো না।
দয়া করে চিড়িয়াখানার উন্নয়নের দিকে দৃষ্টি দিন।
আলমগীর হোসেন
রামগঞ্জ, লক্ষ্মীপুর।
মধুগ্রাম থানা চাই
খুলনা জেলার সর্ববৃহৎ ডুমুরিয়া উপজেলার উত্তর অঞ্চলের ডুমুরিয়া উপজেলা সদর থেকে ২০ কিলোমিটার দূরে মধুগ্রাম অবস্থিত। এখানে রয়েছে একটি ডিগ্রি অনার্স কলেজ, সরকারি ডাকবাংলা হাইস্কুল, সিনিয়র আলিম মাদ্রাসা, প্রাইমারি স্কুল, বাজার, পাশে শাহপুর গরুর হাট, কৃষি ব্যাংক ও সোনালী ব্যাংকের শাখা, সাবপোস্ট অফিস, এনজিও, বিমা অফিস ও চিংড়ি মাছের আড়ত। ওই মধুগ্রামের ওপর দিয়ে দৌলতপুর চুকনগর শাহপুর মেইন সড়ক অবস্থিত। সড়কের ওপর বাইপাস সড়ক ও বাজার, শলুয়া বাজার, থুকড়া বাজার, শাহপুর বাজার, মিকশিমিল বাজার, শোলগাতিয়া বাজার অবস্থিত। এ অঞ্চলে মধুগ্রাম এলাকায় ২০টি হাইস্কুল, ২৫টি মাদ্রাসা ও ৩০টি প্রাইমারি স্কুল, ২০ থেকে ৩০টি হাটবাজার রয়েছে। মধুগ্রাম ডিগ্রি কলেজ ও শাহপুর হাইস্কুলে এসএসসি পরীক্ষা কেন্দ্র, ডিগ্রি পরীক্ষা কেন্দ্র, এইচএসএসি পরীক্ষা কেন্দ্র, জেএসসি ও জেডিসি পরীক্ষা কেন্দ্র আছে। শাহপুর গরুর হাটে প্রতি বৃহস্পতিবারে এক কোটি টাকা বেচাকেনা হয়।
এলাকার মাছের আড়তে শাহপুর বাজারে প্রতিদিন বিকেল তিনটা থেকে রাত ১০টা পর্যন্ত প্রায় কোটি টাকার গলদা চিংড়ির কেনাবেচা হয়। ব্যবসায়ীরাও আতঙ্কে থাকেন। অত্র এলাকায় কোনো থানা না থাকায় মানুষ নিরাপত্তাহীনতায় ভুগছে।তাই অবিলম্বে এখানে থানা স্থাপন করার দাবি জানাই। 
আলোর নিচে অন্ধকার
জাতীয় প্রেসক্লাবের সামনে সড়ক দুর্ঘটনায় পা হারালেন সাংবাদিক নিখিল ভদ্র। কিন্তু কেন? প্রায় প্রতিদিনই প্রেসক্লাবে জরুরি মিটিং, সেমিনার, সমাবেশ ইত্যাদি হয়। সেখানে অংশ নেওয়ার জন্য শুধু সাংবাদিক ভাইয়েরাই যান না, সাধারণ মানুষও যায়। সবার তো গাড়ি নেই। অনেকেই জীবনের ঝুঁকি নিয়ে রাস্তা পার হন। দুই মাস আগে একটা সেমিনারে যোগ দেওয়ার জন্য আমি প্রেসক্লাবে যাই। কিন্তু সামনের রাস্তা কিছুতেই পার হতে পারছিলাম না। সময়ও চলে যাচ্ছে। কী করি, দেখতে পাচ্ছি আমড়া বিক্রেতা, বাদাম বিক্রেতারা কেমন দ্রুত রাস্তার এপার-ওপার হচ্ছেন। আমি একজন আমড়া বিক্রেতাকে বললাম, ‘বাবা, আমাকে রাস্তাটা পার করে দাও, তোমাকে পাঁচটা টাকা দেব।’ ছেলেটি আমাকে বলল, ‘খালা, আহেন আমার লগে, টাকা লাগব না। ভয় নাই আমাগোরে গাড়িতে ধাক্কা মারলে খবর আছে।’ আমি বললাম, ‘বাবারে, জীবন গেলে বা হাত-পা হারালে খবরে কাজ হবে না।’
আমি সাংবাদিক ভাইদের প্রতি শ্রদ্ধা জানিয়ে বলছি, আপনারা প্রেসক্লাবের সামনের রাস্তায় ফুটওভার ব্রিজ করার উদ্যোগ নিন। আজকে আমাদেরই ছেলে নিখিল যে পা হারাল আর কোনো ছেলেমেয়েকে যেন হাত-পা ও জীবন হারাতে না হয়।
নূরজাহান আহমেদ
যশোর।
দিনের বেলায় ট্রাক
দিনরাত সব সময় পুরান ঢাকার গেন্ডারিয়া, লোহারপুল, কে বি রোড, পোস্তগোলা, আইজিগেট এবং ফরিদাবাদ ও মিল ব্যারাকের রাস্তা দিয়ে ট্রাক চলাচল করতে দেখা যায়। এ ব্যাপারে স্থানীয় তিনটি থানা অর্থাৎ শ্যামপুর, গেন্ডারিয়া ও সূত্রাপুর থানার নাকের ডগার ওপর দিয়ে অহরহ চলাচল করছে ট্রাক। অথচা তারা নীরব ও নির্বিকার। থানা-পুলিশের অবহেলা ও ট্রাফিকের (পূর্ব) উদাসীনতার কারণে পুরান ঢাকায় ২৪ ঘণ্টা ট্রাক চলাচল করছে। এতে এলাকার পরিবেশ দূষিত হয়ে পড়ছে।
এ অবস্থায় জরুরি ভিত্তিতে পোস্তগোলা, শ্যামপুর ও পাগলা থেকে ইট, বালু, সিমেন্টভর্তি ট্রাকগুলো দিনের বেলায় শহরের মধ্যে অর্থাৎ গেন্ডারিয়া ও ফরিদাবাদ এলাকায় প্রবেশ করতে না পারে, সেদিকে সংশ্লিষ্ট থানা-পুলিশসহ কর্তৃপক্ষের দৃষ্টি আকর্ষণ করছি। 
সঞ্চয়পত্রের মুনাফা
গত ৩১ ডিসেম্বর চিঠিপত্র কলামে সঞ্চয়পত্র ও পেনশনারস সঞ্চয়পত্রের মুনাফা বৃদ্ধি-সংক্রান্ত যুক্তিপূর্ণ পত্রের প্রতি আমাদের দৃষ্টি আকৃষ্ট হয়েছে।
পেনশনাররা তাঁদের সারা জীবনের সঞ্চয় দিয়ে পেনশনারস সঞ্চয়পত্র ক্রয় করেন এবং এর মুনাফা দিয়ে সংসারের বিবিধ প্রয়োজন মিটিয়ে থাকেন। মুদ্রাস্ফীতির হার ১০ শতাংশের ওপরে হওয়ায় সঞ্চয়পত্রের মুনাফা তাঁরা প্রকৃতপক্ষে কতটুকু পান তা ভেবে দেখার বিষয়। পেনশনারস সঞ্চয়পত্র পাঁচ বছর মেয়াদি হওয়ায় মুদ্রাস্ফীতি বৃদ্ধির কারণে এর মুনাফার হার ক্রমান্বয়ে কমে যায়।
গত বছরের ১ জুলাই থেকে সঞ্চয়পত্রের মুনাফার হার অনেক কমিয়ে দেওয়ায় এর বিক্রি বিপুলভাবে কমে গেছে।
উল্লেখ্য, সঞ্চয়পত্রের বিক্রয়লব্ধ অর্থ সরাসরি সরকারি তহবিলে সঞ্চিত হয়। সঞ্চয়পত্র বিক্রয়ের টাকা বিদ্যুৎ, গ্যাস ও অন্য উন্নয়নমূলক কাজে ব্যবহার করা যাবে। সঞ্চয়পত্রে প্রদত্ত মুনাফা সামান্য এবং তা অভ্যন্তরীণ খরচ মাত্র।
উপরিউক্ত বিষয়ের আলোকে সঞ্চয়পত্রের মুনাফার হার অবিলম্বে কমপক্ষে ১৬ শতাংশ করার জন্য প্রধানমন্ত্রী, অর্থমন্ত্রী ও সংশ্লিষ্টদের পদক্ষেপ নিতে অনুরোধ করা যাচ্ছে।
ফারজানা শারমিন
শাহসুজা মসজিদ রোড, কুমিল্লা।

টিকিট বিক্রির রেকর্ড
এ দেশে প্রতিনিয়ত অনেকগুলো ওয়ার্ল্ড রেকর্ড হচ্ছে। শুধু তথ্যগুলো সঠিক স্থানে গিয়ে পৌঁছায় না বলে যোগ্য স্বীকৃতি পাচ্ছে না দেশ। সেদিন এমনই একটা অশ্রুতপূর্ব ঘটনা দেখলাম চট্টগ্রাম রেলওয়ে স্টেশনের কাউন্টারে। রেলের টিকিট বিক্রি সাধারণত যাত্রার ১০ দিন আগে থেকে শুরু হয়। সে হিসেবে ১২ জানুয়ারির টিকিট সংগ্রহের জন্য গত ৩ তারখি সকাল সাড়ে ১০টায় কাউন্টারে যাই। গিয়ে শুনি, সকালে যে দুটি আন্তনগর ট্রেন ঢাকার উদ্দেশে ছাড়ে, তার সবগুলো (ঢাকার) টিকিট বিক্রি হয়ে গেছে। মানে মাত্র দেড় ঘণ্টায় সব টিকিট হাপিশ। গিনেস রেকর্ড বুকসের কর্তৃপক্ষরা এটা জানলে আমার ধারণা রীতিমতো ওয়ার্ল্ড রেকর্ডের স্বীকৃতি দিয়ে ফেলবেন। হাজারের ওপরে টিকিট এই দেড় ঘণ্টায় কীভাবে বিক্রি হয়ে গেল, জানতে চাইলে কাউন্টারের লোকজন মোবাইলে টিকিট বিক্রির দোহাই দেন। উল্লেখ্য, মোবাইলে মাত্র ২৫ শতাংশ টিকিট বিক্রি করা হয়।
অবস্থা বেগতিক দেখে বাসেই যাব বলে স্থির করি। কিন্তু পরিবারের পীড়াপীড়ি আর নিরাপত্তার কথা ভেবে ৬ জানুয়ারি আবার স্টেশনে যাই। এবার আর কাউন্টারে নয়, কর্তব্যরত রেল কর্মচারীদের সহায়তা চাইলাম। চুক্তি হলো মহানগর প্রভাতীর দেড় শ টাকার টিকিট তিন শ টাকায় কেনার। এই বাড়তি টাকাতেই মিলে গেল সোনার হরিণ টিকিট। পরে টিকিটের গায়ে লেখা দেখি ৩ জানুয়ারি নয়টা ২২ মিনিটে ক্রয় করা হয়েছিল। অর্থাৎ টিকিট বিক্রির সঙ্গে সঙ্গে রেল কর্মচারীরা তা কিনে সংগ্রহ করে রাখেন। এতে দেখা দেয় টিকিটের দারুণ সংকট। আর এই সংকটকে পুঁজি করে তাঁরাই জমজমাট ব্যবসা করেন।
জয়দীপ দে, চট্টগ্রাম।
স্বাস্থ্যসেবা
আজিমপুর মা ও শিশু হাসপাতালে কর্তব্যরত জুনিয়র চিকিৎসক ও অন্য স্টাফেরা সেবপ্রার্থীদের সঙ্গে যে আচরন করেন তা অগ্রহনযোগ্য। জুনিয়র চিকিৎসক ও অন্য স্টাফরা কর্তব্য ও দায়িত্ব পালনে যেমন গাফিলতি করেন তেমনি অসৌজন্যমূলক ব্যবহারও করেন। যেসব গর্ভবর্তী মা নিয়মিত চেকআপে যান, তাঁদের প্রতি অবহেলা-উপেক্ষা অত্যন্ত পীড়াদায়ক। এ অবস্থার আশু অবসান জরুরি। হাসপাতালটির সেবার মানও ক্রমেই যেন নিম্নগামী হচ্ছে। দেশব্যাপী এর যে খ্যাতি ও সুনাম রয়েছে, তা ক্রমেই ম্লান হচ্ছে। এ ব্যাপারে স্বাস্থ্যমন্ত্রীর সুদৃষ্টি কামনা করছি। আমি নিজে একজন ভুক্তভোগী এবং সেবাপ্রার্থী। অথচ প্রতিনিয়ত সেখানে পদে পদে ভোগান্তির শিকার হতে হচ্ছে। অসংখ্য মানুষ প্রতিদিন অসৌজন্যমূলক আচার-আচরণের শিকার হচ্ছেন।
সুলতানা চৌধুরী
করাতিটোলা, ঢাকা।
খুলনার রেল
১ জানুয়ারি প্রথম আলোয় দেখলাম, রেলমন্ত্রী রেলপথ উন্নয়নের পরিকল্পনা ঘোষণা করেছেন। পরিকল্পনাগুলোর তিনটি ধাপ রয়েছে। সেগুলো যথাক্রমে স্বল্পমেয়াদি পরিকল্পনা, যা বাস্তবায়ন হবে ২০১২ সালের জুনের মধ্যে। মধ্যমেয়াদি পরিকল্পনা, যা বাস্তবায়ন হবে ২০১২ সালের জুলাই থেকে ২০১৩ সালের জুনের মধ্যে এবং দীর্ঘমেয়াদি পরিকল্পনা, যা ২০১২ সালের জানুয়ারি থেকে ২০১৪ সালের জুনের মধ্যে বাস্তবায়ন হবে।
কিন্তু দুঃখজনক হলেও সত্য যে স্বল্পমেয়াদি পরিকল্পনায় ঢাকা-নারায়ণগঞ্জ, ঢাকা-জয়দেবপুর, সিলেট-ছাতক, সিলেট-ঢাকা, ঢাকা-চট্টগ্রাম, ঢাকা-কিশোরগঞ্জ, ঢাকা-নেত্রকোনা রেলপথ তথা ঢাকা, চট্টগ্রাম ও সিলেট বিভাগের রেলপথের ব্যাপক উন্নয়নের উল্লেখ থাকলেও খুলনা-ঢাকা, খুলনা-রাজশাহী, খুলনা-বেনাপোল বা খুলনা-গোয়ালন্দ কিংবা খুলনা-বাগেরহাট—এগুলোর কোনোটির উন্নয়নের কথা সেখানে উল্লেখ নেই।
দীর্ঘমেয়াদি পরিকল্পনায় রয়েছে ঢাকা-টঙ্গী ডুয়েলগেজ তৃতীয় ও চতুর্থ লাইন নির্মাণ। টঙ্গী-জয়দেবপুর ডুয়েলগেজ ডাবল লাইন নির্মাণসহ ঢাকা-নারায়ণগঞ্জ ডাবল লাইন নির্মাণের মতো বড় বড় প্রকল্প।
অথচ এত সব পরিকল্পনার মধ্যে কোথাও খুলনা বিভাগের রেল উন্নয়নের কোনো পরিকল্পনার উল্লেখ না থাকায় সংগত কারণেই আমরা মর্মাহত হয়েছি। অবহেলার শিকার খুলনা বিভাগের রেলপথ উন্নয়নের জন্যও রেলমন্ত্রী অচিরেই উদ্যোগ নেবেন বলে আশা করি।
জাহিদ টাইটেল
কুমিল্লা বিশ্ববিদ্যালয়
দুই পক্ষের কয়েকজন ছাত্রের মধ্যে তুচ্ছ ঘটনাকে কেন্দ্র করে গত ২৮ নভেম্বর থেকে কুমিল্লা বিশ্ববিদ্যালয়ের সব ধরনের ক্লাস ও পরীক্ষা বন্ধ রয়েছে। বিশ্ববিদ্যালয় কর্তৃপক্ষ সমস্যার সমাধান না করেই গত ২০ থেকে ২৯ ডিসেম্বর পর্যন্ত পূর্বনির্ধারিত শীতকালীন ছুটি কার্যকর করে। ছুটি শেষে ১ জানুয়ারি থেকে ক্লাস ও পরীক্ষা চালু হওয়ার কথা থাকলেও তা কার্যকর হয়নি। দীর্ঘদিন ক্লাস বন্ধ থাকায় সাধারণ ছাত্রছাত্রী নিজেদের ভবিষ্যৎ নিয়ে খুব চিন্তিত। কারণে-অকারণে কুমিল্লা বিশ্ববিদ্যালয়ের সেশনজট ও ক্লাস বন্ধ থাকায় সচেতন অভিভাবকেরা উদ্বিগ্ন। সেশনজট যেন এ বিশ্ববিদ্যালয়ের নিত্যনৈমিত্তিক ব্যাপার হয়ে দাঁড়িয়েছে। উল্লেখ, অন্যান্য বিশ্ববিদ্যালয়ের ২০০৬-০৭ শিক্ষাবর্ষের শিক্ষার্থীদের মাস্টার্স যেখানে শেষের পথে, সেখানে আমাদের বিশ্ববিদ্যালয়ের শিক্ষার্থীদের অনার্সই শেষ হয়নি।
কুমিল্লা বিশ্ববিদ্যালয়ের সঙ্গে সংশ্লিষ্ট কর্তৃপক্ষের কাছে অনুরোধ, সাধারণ শিক্ষার্থীদের স্বার্থ বিবেচনা করে ক্লাস ও পরীক্ষা চালু রাখার ব্যবস্থা করে বিশ্ববিদ্যালয়কে সেশনজটমুক্ত রাখতে সহায়তা করুন।
এ হামিদ, শিক্ষার্থী
কুমিল্লা বিশ্ববিদ্যালয়।
রাস্তা চাই
সাতক্ষীরা জেলার পাটকেলঘাটা থানার ধানদিয়া ইউনিয়নের মধ্যে দিয়ে সাগরদাঁড়িগামী রাস্তাটির বেহাল অবস্থা। সাতক্ষীরা থেকে সাগরদাঁড়ি পৌঁছানোর নিকটতম ও ব্যস্ততম রাস্তা এটি। এ রাস্তা দিয়ে প্রতিদিন হাজার হাজার লোক ও যানবাহন যাতায়াত করে, বিশেষ করে প্রতিবছরের জানুয়ারি মাসে মহাকবি মাইকেল মধুসূদন দত্তের জন্মোৎসব উপলক্ষে এর ব্যস্ততা লক্ষ করা যায়। এ সময় দূরদূরান্ত থেকে আগত যাত্রীরা চরম দুর্ভোগের শিকার হয়। তিন থেকে চার কিলোমিটার বেহাল রাস্তার কারণে যানবাহন চলাচল করতে পারে না। এলাকাবাসীর দুর্ভোগের শেষ থাকে না বর্ষাকালে। ছাত্রছাত্রী ও ব্যবসায়ীরা চরম ক্ষতিগ্রস্ত হন। তাই সেনেরগাঁতি বাজার থেকে সাগরদাঁড়ি খেয়াঘাট পর্যন্ত রাস্তাটি তৈরি করা অত্যন্ত জরুরি। এটি তৈরি করতে সাতক্ষীরা ১ নম্বর আসনের সাংসদের দৃষ্টি আকর্ষণ করছি।
মিল্টন দাস
সারসা, পাটকেলঘাটা, সাতক্ষীরা।
ফল প্রকাশকবে?
অনেক আশা নিয়ে ভর্তি হয়েছিলাম জাতীয় বিশ্ববিদ্যালয়ে ২০০৫-০৬ শিক্ষাবর্ষে। ভেবেছিলাম, আর সবগুলো সরকারি শিক্ষাপ্রতিষ্ঠানের মতো আমাদের শিক্ষাবর্ষ সময়মতো শেষ হবে। কিন্তু সম্মান প্রথম বর্ষের চূড়ান্ত পরীক্ষার সময়সূচি যখন তিনবার পরিবর্তন করা হলো, তখনই বুঝতে পারলাম সামনে কী দুর্ভোগ অপেক্ষা করছে। তবু আশায় বুক বেঁধেছিলাম, ২০০৯ সালে না হোক, ২০১০ সালের মধ্যে আমাদের চতুর্থ বর্ষের সমাপনী পরীক্ষা শেষ করে ফলাফল পাব। কিন্তু সেই আশায় গুড়ে বালি। অবশেষে গত বছরের সেপ্টেম্বর মাসের ১৩ তারিখে বহুল প্রতীক্ষিত চতুর্থ বর্ষের সমাপনী পরীক্ষা শুরু হলো, যা অনেক বিভাগের সেই মাসের মধ্যেই পরীক্ষা শেষ হয়। অন্যদের অক্টোবরের প্রথম সপ্তাহেই শেষ হয়ে যায়।
এর পর থেকে ফলাফল পাওয়ার প্রতীক্ষা শুরু হয়। মাননীয় শিক্ষামন্ত্রীর কথামতো আশ্বস্ত ছিলাম যে নির্ধারিত তিন মাসের মধ্যেই ফলাফল প্রকাশিত হবে। কিন্তু তিন মাস পেরিয়ে গেলেও ফলাফল প্রকাশের কোনো লক্ষণ নেই। ফলে কোনো চাকরির পরীক্ষায় অংশগ্রহণ করতে পারছি না। কয়েক দিন আগে বাংলাদেশ কৃষি ব্যাংকে নিয়োগ বিজ্ঞপ্তি প্রকাশিত হয়, যেখানে স্মরণকালের মধ্যে এতগুলো পদে নিয়োগ বিজ্ঞপ্তির কোনো রেকর্ড নেই। অথচ সেই চাকরির পরীক্ষায় আবেদন করতে পারলাম না কেবল ফলাফল প্রকাশের অভাবে। একইভাবে, পূবালী ব্যাংকেও চাকরির আবেদন করতে পারলাম না। এই জানুয়ারিতেই আরও কয়েকটি সরকারি প্রতিষ্ঠানে নিয়োগ বিজ্ঞপ্তি হওয়ার কথা আছে। কিন্তু সেগুলোতেও আবেদন করা হয়তো হবে না। অথচ, আমাদের একই শিক্ষাবর্ষের অন্যান্য সরকারি প্রতিষ্ঠানে ভর্তি হওয়া অধিকাংশ শিক্ষার্থী শিক্ষাজীবন শেষ করে চাকরিতে ঢুকে গেছে। আর আমরা এখনো অনার্সের ফলাফল প্রকাশের অপেক্ষায়। এদিকে সরকার সরকারি চাকরি থেকে অবসরের মেয়াদ দুই বছর বাড়িয়েছে। এর ফলে বেকারত্বের সংখ্যা এমনিতেই বেড়ে যাবে। অন্য দিকে, সেশনজটের কশাঘাতে শিক্ষাজীবন আরও ব্যাপ্তি পাচ্ছে। ফলশ্রুতিতে, একটা অসম ব্যবধানের সৃষ্টি হচ্ছে।
যদি ৪৫ লাখ প্রাথমিক সমাপনী পরীক্ষার্থীর ফলাফল ২ মাসের মধ্যে দেওয়া যায়, তাহলে দুই লাখ পরীক্ষার্থীর ফলাফল দিতে তিন মাসের বেশি সময় কেন লাগবে? এভাবে আমাদের জিম্মি করে রাখার অর্থ কী? শুধু মাননীয় শিক্ষামন্ত্রী নন, আমরা দেশের সব সচেতন মানুষের কাছে প্রশ্ন রাখছি, আমাদের এই ভোগান্তির শেষ কোথায়? এই জানুয়ারিতেই পরীক্ষার ফলাফল প্রকাশ করে আমাদের নিদারুণ কষ্টের শেকল থেকে মুক্ত করুন। এই দাবি আজ জাতীয় বিশ্ববিদ্যালয়ের সব শিক্ষার্থীর।
ডাইনিংয়ে সাবসিডি
ময়মনসিংহে অবস্থিত বাংলাদেশ কৃষি বিশ্ববিদ্যালয় (বাকৃবি) দক্ষিণ এশিয়ার কৃষি শিক্ষার সর্বোচ্চ বিদ্যাপীঠ। এই বিশ্ববিদ্যালয়ে ছাত্রছাত্রীদের আবাসিক সুবিধার্থে ১২টি হল আছে। প্রত্যেকটি হলে ছাত্রছাত্রীদের দুপুর এবং রাতের খাবারের জন্য ডাইনিং চালু রয়েছে। এসব ডাইনিংয়ের খাবার অত্যন্ত নিম্নমানের। দৈনিক একজন ছাত্রছাত্রীর দৈহিক ও মানসিক বিকাশের জন্য যে পরিমাণ পুষ্টিসমৃদ্ধ খাবার দরকার, তা এসব খাবারে নেই বললেই চলে। এসব ডাইনিং পরিচালিত হয় বাইরের কোনো লোক অথবা রাজনৈতিক ছাত্রছাত্রীদের দ্বারা। প্রত্যেক ছাত্রছাত্রীকে দুই বেলা খাবারের জন্য ডাইনিংয়ে ৩৬-৪০ টাকা দিতে হয়। বর্তমান বাজার পরিস্থিতিতে এই টাকায় ডাইনিং কর্তৃপক্ষের পক্ষে ভালো মানের খাবার পরিবেশন করা সম্ভব হয় না। সবার পক্ষে বাইরের হোটেল থেকে খাবার কিনে খাওয়া সম্ভব নয়।
তা ছাড়া বাইরের হোটেলের খাবার দামি হলেও সেগুলো স্বাস্থ্যসম্মত নয়। সব ছাত্রছাত্রীর কথা বিবেচনা করে পুষ্টিগুণসমৃদ্ধ ও স্বাস্থ্যসম্মত খাবারের জন্য ডাইনিংয়ে সাবসিডির প্রয়োজন। অতএব ডাইনিংয়ে সাবসিডির জন্য আমি বিশ্ববিদ্যালয়ের সংশ্লিষ্ট কর্তৃপক্ষের দৃষ্টি আকর্ষণ করছি।
মো. হাতেম আলী
হো. শ. সোহরাওয়ার্দী হল, ময়মনসিংহ।
প্র্যাকটিসের সুযোগ
দেশে প্রতিবছর সরকারি-বেসরকারি বিভিন্ন শিক্ষাপ্রতিষ্ঠান থেকে এক হাজার ৫০০ ছাত্রছাত্রী মেডিকেল টেকনোলজি ডেন্টাল কোর্স সম্পন্ন করে থাকে। আমরা ডিপ্লোমা ইন হেলথ টেকনোলজি কোর্স থেকে তিন বছর মেয়াদি ডিপ্লোমাধারী এবং বাংলাদেশ সরকারের রাষ্ট্রীয় চিকিৎসা অনুষদের সনদপ্রাপ্ত। পরিতাপের বিষয়, আমাদের দেশে সরকারি চাকরিতে মেডিকেল টেকনোলজিস্ট ডেন্টাল পদসংখ্যা অতি সামান্য। আবার আমরা ব্যক্তিগতভাবে প্র্যাকটিস করতেও পারি না, যা বাংলাদেশ মেডিকেল অ্যান্ড ডেন্টাল কাউন্সিল অ্যাক্ট ২০১০ আইন অনুযায়ী দণ্ডনীয় অপরাধ। এ অবস্থায় আমাদের জীবনে নেমে আসে অমাবস্যার আঁধার। তাই স্বাস্থ্যমন্ত্রীর কাছে আমাদের দাবি, বাংলাদেশ মেডিকেল অ্যান্ড ডেন্টাল কাউন্সিলের রেজিস্ট্রেশন সনদ প্রদান করে ডেন্টাল টেকনোলজিস্টদের স্বাধীনভাবে প্র্যাকটিস করার সুযোগ দিয়ে একটি শিক্ষিত বৃহৎ গোষ্ঠীকে বেকারমুক্ত করার ব্যবস্থা করা হোক।
প্রমিত বণিক,
কটিয়াদী, কিশোরগঞ্জ।
পিআরএল
সরকারি চাকরির মেয়াদ দুই বছর বাড়ানো হয়েছে। বাস্তব অবস্থার নিরিখে প্রদত্ত প্রধানমন্ত্রীর এ ঘোষণাকে আন্তরিক অভিনন্দন জানাই। তবে পিআরএল বা অবসর-পরবর্তী ছুটিতে যাঁরা আছেন তাঁরা এ সুযোগ পাবেন কি না, তা সুস্পষ্ট ব্যাখ্যা করা হয়নি।
প্রশ্ন দেখা দিয়েছে, এলপিআর এবং পিআরএলের পার্থক্য কী? এলপিআর হলো অবসর প্রস্তুতিমূলক ছুটি এবং পিআরএল হলো অবসর-পরবর্তী ছুটি। একজন কর্মচারী এলপিআরে থাকাকালে এক বছরের অর্জিত ছুটি ভোগের পাশাপাশি প্রতি মাসে বেতন-ভাতা গ্রহণ এবং সরকারি কর্মচারী কল্যাণ, যৌথ বিমা ও ভবিষ্য তহবিলে চাঁদা প্রদান করেন। পিআরএলে থাকাকালেও একইভাবে অর্জিত ছুটি ও বেতন-ভাতা গ্রহণ এবং সরকারি কর্মচারী কল্যাণ, যৌথ বিমা ও ভবিষ্য তহবিলে চাঁদা প্রদান করে থাকেন। কার্যত দুটি বিষয় একই, পার্থক্য শুধু নামে। একই কারণে ইতিপূর্বে মুক্তিযোদ্ধাদের চাকরির মেয়াদ দুই বছর বাড়ানোর পর যাঁরা এলপিআর বা পিআরএলে ছিলেন তাঁরাও সে সুযোগ পেয়েছেন। একজন সরকারি কর্মচারী চাকরি জীবনে তিন-চার বছর অর্জিত ছুটি প্রাপ্য হন। তবে বিধি মোতাবেক তাঁকে এক বছর ছুটি ও আর্থিক সুবিধা দেওয়া হয়। বেতন-ভাতাসহ এক বছরের অর্জিত ছুটি চাকরিরই অংশ।
এমতাবস্থায় চাকরির মেয়াদ দুই বছর বৃদ্ধির সুফল পিআরএল ভোগকারীদের প্রদানের মাধ্যমে সরকারের মহতী উদ্দেশ্য বাস্তবায়নে তাদের দীর্ঘ অভিজ্ঞতালব্ধ জ্ঞান জাতি গঠনে ভূমিকা রাখার সুযোগ দানের জন্য অনুরোধ জানাচ্ছি।
পার্সিং পদ্ধতি
ধানখেতে পোকার আক্রমণ ঠেকাতে পার্সিং পদ্ধতি বর্তমানে খুব জনপ্রিয় হয়ে উঠেছে। পরিবেশবান্ধব এ পদ্ধতি সবাই আগ্রহের সঙ্গে গ্রহণ করছে এবং ভালো ফল পাচ্ছে। আমনের খেতে মাজরা পোকার আক্রমণের সঙ্গে আমরা সবাই পরিচিত। এ সমস্যায় কৃষকেরা দিশেহারা হয়ে পড়েন। মাজরা পোকার আক্রমণে ফসলের কাঙ্ক্ষিত ফলন পাওয়া যায় না। অনেক সময় কীটনাশক ব্যবহারেও তেমন ফল পাওয়া যায় না। কিন্তু পার্সিং পদ্ধতির মাধ্যমে ধানগাছ রক্ষা পাচ্ছে। রাজশাহী অঞ্চলে ব্যাপকভাবে এর ব্যবহার শুরু হয়েছে। ধানখেতে ধঞ্চে ও গাছের ডাল পুঁতে দিলে এতে বিভিন্ন প্রজাতির পাখি বসে ধানের পোকা খেয়ে ফেলে। এটি পার্সিং পদ্ধতি নামে পরিচিত। এ পদ্ধতিতে কীটনাশক ছাড়াই পোকার আক্রমণ থেকে ধানগাছ রক্ষা পাচ্ছে। আমনের খেতে পুঁতে দেওয়া ধঞ্চে ও গাছের ডালে বসা পাখির ভয়ে জমিতে মাজরা পোকার আক্রমণ কমে এসেছে। কীটনাশক কিনতে হচ্ছে না বলে কৃষকেরা আর্থিকভাবে উপকৃত হচ্ছেন। তাই পরিবেশবান্ধব এ পদ্ধতির মাধ্যমে পোকা দমনে সবাইকে উদ্বুদ্ধ করতে হবে। এ বিষয়ে ব্যাপক প্রচারণা চালানো জরুরি।
জাহেদুর রহমান ইকবাল
পুরানা পল্টন, ঢাকা।
এলাকাবাসীর বিচার
গত ১৭ ডিসেম্বর শাহজালাল বিজ্ঞান ও প্রযুক্তি বিশ্ববিদ্যালয়ের দুই ছাত্রের লাশ উদ্ধার করা হয় বিশ্ববিদ্যালয়ের পশ্চিম পাশে সুরমার শাখা নদী চেঙ্গের খাল থেকে। গত ১৬ ডিসেম্বর বিশ্ববিদ্যালয়ের কেমিক্যাল ইঞ্জিনিয়ারিং অ্যান্ড পলিমার সায়েন্স বিভাগের দ্বিতীয় বর্ষ দ্বিতীয় সেমিস্টারের কয়েকজন শিক্ষার্থী নৌকা ভ্রমণে গেলে সন্ধ্যায় দুর্বৃত্তদের হামলায় পানিতে পড়ে দুই ছাত্রের মৃত্যু হয়। এ ঘটনায় আতঙ্ক ছড়িয়ে পড়ে শিক্ষার্থী ও অভিভাকদের মধ্যে। দেশের সর্বোচ্চ শিক্ষাঙ্গন বিশ্ববিদ্যালয়ে এসেও নিরাপদ নন শিক্ষার্থীরা। এ ঘটনার দ্রুত বিচারের দাবিতে শিক্ষার্থীদের আন্দোলনের ফলে প্রসাশনের তৎপরতা লক্ষ করা যায়। ওই দিন ঘটনাস্থল থেকে গ্রেপ্তার হয় নৌকার মাঝিসহ আরও একজন। এর গত ২২ ডিসেম্বর এলাকাবাসী ঘটনার সঙ্গে জড়িত অভিযোগে সন্দেহভাজন ছয়জনকে পুলিশের হাতে তুলে দেয়।
অভিযুক্ত এক ব্যক্তির বাবা প্রথম আলোকে বলেন, ‘ছাত্র মারার ঘটনা শোনার পর থাকি মনটা খারাপ আছিল। যখন শুনলাম, আমার ঘরেও একজন অভিযুক্ত আছে, তখন থাকি মনটা আরও অশান্ত হয়ে ওঠে। তারে পুলিশের দিতে পাইরা স্বস্তি পাইলাম। অখন হে তার অপরাধের শাস্তি পাইব, এটা তার প্রাপ্য।’
এলাকাবাসীর এমন উদ্যোগ ও অভিযুক্ত ব্যক্তির বাবার এমন মন্তব্যে আমাদের মনটা সামান্য হলেও শান্তি পাচ্ছে। পুলিশ প্রশাসনের কাছে আমাদের জোর দাবি, প্রকৃত অপরাধীদের শনাক্ত করে তাদের শাস্তি কার্যকর করা হোক, যাতে এমন ন্যক্কারজনক ঘটনা আর না ঘটে।
চাকরির মেয়াদ বৃদ্ধি
১৯ ডিসেম্বর মন্ত্রিসভার বৈঠকে সরকারি চাকরির মেয়াদ দুই বছর বাড়ানোর সিদ্ধান্ত নেওয়া হয়েছে। কিন্তু ২০১০ সালে প্রায় দেড় বছর আগে এমনই একটি বৈঠকের সিদ্ধান্তে প্রধানমন্ত্রী বলেছিলেন, চাকরির মেয়াদ এক বছর করে বাড়ানো হবে। তখন এ সিদ্ধান্ত বাস্তবায়িত হলে এখন যাঁরা পিআরএলে রয়েছেন তাঁরা এ সুবিধা (দুই বছর বৃদ্ধি) পেতেন। বৈঠকে দুই বছর বাড়ানোর প্রস্তাবের পরিপ্রেক্ষিতেই প্রধানমন্ত্রী তখন এ কথা বলেছিলেন।
১৯ ডিসেম্বরের (২০১১) সিদ্ধান্তে যুক্তি হিসেবে বলা হয়, অভিজ্ঞরা তাঁদের অভিজ্ঞতা দিয়ে দেশের সেবা করতে পারবেন। যাঁরা এক-দুই-তিন বছর আগে অবসর নিয়েছেন তাঁরা তো আরও বেশি অভিজ্ঞ, তাঁদের অভিজ্ঞতা কাজে লাগানোর বিষয়ে সরকারের সিদ্ধান্ত কী? কারণ, তত্ত্বাবধায়ক সরকারের সময় থেকেই বিষয়টি ফাইলবন্দী হয়ে ছিল। বিলম্বিত সিদ্ধান্তই হাজার হাজার কর্মচারীর ভোগান্তির কারণ। অন্তত যাঁরা পিআরএলে রয়েছেন (গত প্রায় এক বছর ধরে) তাঁদের ক্ষেত্রেও সরকার যদি বিষয়টি বিবেচনা করতে পারে (যাদের ইতিমধ্যে) বয়স প্রায় ৫৮ হয়ে গেছে অর্থাৎ আর এক বছর (৫৯ পর্যন্ত) সরকারি চাকরি করতে পারবেন, যদি পিআরএলে (পোস্ট রিটায়ারমেন্ট লিভ) রয়েছেন এমন কর্মচারীদের এ আদেশের আওতাভুক্ত করা হয়, তাহলে সরকারি কর্মকাণ্ডে যেমন অভিজ্ঞ লোকের সংখ্যা বাড়বে, তেমনি প্রধানমন্ত্রীর আগের দেওয়া প্রতিশ্রুতি বাস্তবায়িত হবে এবং হতাশাগ্রস্ত পিআরএল ভোগরত কর্মচারীরাও অধিকতর উৎসাহ নিয়ে দেশের স্বার্থে কাজ করতে আগ্রহী হবেন, পরিবার-পরিজন নিয়ে অন্তত একটি বছর ভালোভাবে কাটাবেন।
সরকারের বিলম্বিত সিদ্ধান্তের কারণে ক্ষতিগ্রস্ত পিআরএলে রয়েছেন এমন কর্মচারীদের আরও এক বছর (পিআরএল—এক বছর ও বাড়তি এক বছর) চাকরির সুযোগ প্রদান নীতিগতভাবে সঠিক হবে।
মোশাররফ কামাল
উত্তর যাত্রাবাড়ী, ঢাকা।
যুদ্ধাপরাধীর বিচার
স্বাধীনতার ৪০ বছর পেরিয়ে গেলেও আমরা মানবতাবিরোধী যুদ্ধাপরাধীদের বিচার করতে পারিনি। তাদেরকে বিচারের সম্মুখীন করতে পারিনি। এটা জাতির জন্য ব্যর্থতা হলেও আশার কথা হলো, বর্তমান সরকার এ ব্যাপারে প্রয়োজনীয় উদ্যোগ নিয়েছে। ইতিমধ্যে কাজ অনেক এগিয়ে গেছে। গত বুধবার শীর্ষ যুদ্ধাপরাধী হিসেবে বিবেচিত গোলাম আযমকেও আটক করা হয়েছে।
কথা হচ্ছে, কেবল সব যুদ্ধাপরাধীকে বিচারের আওতায় আনা হলেই দেশ কলঙ্কমুক্ত হবে। একজন যুদ্ধাপরাধীও যেন বিচারের বাইরে না থাকে, তা নিশ্চিত করার চেষ্টা করে যেতে হবে। শীর্ষ যুদ্ধাপরাধীদের হুকুমে যারা নানা অন্যায়-অপকর্ম করেছে, তাদের বিরুদ্ধেও ব্যবস্থা নিতে হবে।
সাইফুল ইসলাম
ঘাটাইল, টাঙ্গাইল।
চাকরি
আমি বিএসসি (সম্মান) এমএসসি পাস করা একজন বেকার যুবক। জাতীয় বিশ্ববিদ্যালয় থেকে পাস করে এমনিতেই জীবন থেকে তিনটি বছর হারিয়ে ফেলেছি। সব মিলিয়ে এমএসসি শেষ করে সরকারি চাকরির বয়স টেনেটুনে দুই বছর আছে। সরকারি নিয়োগে যত পরীক্ষা দিই, কোনো পরীক্ষার ফল আজ পর্যন্ত সঠিকভাবে পাইনি। পরীক্ষা দিই অথচ কখন ফল প্রকাশ হয়, কখন নিয়োগ হয়—কিছুই জানতে পারি না। কখনো যদি নিয়োগ পরীক্ষার ফল জানা যেত, তবে নিজেকে যাচাই করার একটা মাধ্যম পেতাম। নিজেকে আরও কতটুকু তৈরি করতে হবে, সে ব্যাপারে সচেতন হতে পারতাম। কিন্তু হায়! এটা কেমন বিধান আমার এই দেশে! এদিকে সরকারি চাকরির মেয়াদ আরও দুই বছর বাড়ল। অন্যদিকে, বেকারের সংখ্যাও বাড়ছে। সরকার চাকরি পাওয়ার বয়স যদি আরও দুই বছর বৃদ্ধি করত, তবে জনকল্যাণকর কাজ হতো। আমার মতো এমন লাখ লাখ বেকারের কথা শোনার মতো কেউ কি আছে এ দেশে?
ওষুধের বাজার
ওষুধের অযৌক্তিক মূল্যবৃদ্ধির কারণে সাধারণ মানুষ বিচলিত ও বিস্মিত। ওষুধ উৎপাদনকারী কোম্পানিগুলো নিজেদের ইচ্ছামতো মূল্যবৃদ্ধি ঘটাচ্ছে। ওষুধ প্রশাসনের সঠিক নজরদারির অভাবে বাণিজ্যে মেতে উঠেছে কোম্পানিগুলো। ইচ্ছামতো মূল্য নির্ধারণ করে সংশ্লিষ্ট কর্তৃপক্ষের কাছ থেকে অনুমতি নিয়ে নিচ্ছে। বেপরোয়া মূল্যবৃদ্ধিতে দিশেহারা হয়ে পড়ছেন রোগী ও তাঁর স্বজনেরা। ওষুধ এমন একটা পণ্য যা এক দিন না হলে চলে না। জীবন বাঁচানোর জন্য চাই ওষুধ। এই প্রয়োজনীয় উপকরণের অযৌক্তিক মূল্যবৃদ্ধিতে ওষুধ প্রশাসন নির্বিকার। প্রশ্ন জাগে, ওষুধ প্রশাসনের সামনে কী করে এভাবে মূল্য বাড়ে? তাহলে এদের থাকা না থাকা সমান। সরকারও এ বিষয়ে চরম নির্বিকার। জীবনধারণের মূলবান এই উপকরণের বিষয়ে সরকারকে আন্তরিক হতে হবে। ওষুধ প্রশাসনের সঠিক জবাবদিহি নিশ্চিত করা দরকার।
জাহেদুর রহমান, পুরানা পল্টন, ঢাকা।
রোগ নির্ণয়
মানুষের মৌলিক পাঁচ চাহিদার (খাদ্য, বস্ত্র, বাসস্থান, শিক্ষা ও চিকিৎসা) মধ্যে চিকিৎসা হলো একটি। কোনো রোগীকে চিকিৎসা দেওয়ার আগে তাঁর রোগ নির্ণয় করা আবশ্যক। আগে কীভাবে রোগ নির্ণয় করা হতো তা বর্তমান যুগে ভাবার সুযোগ নেই। এখন কম্পিউটার ও ইন্টারনেটের যুগ। সবকিছুতেই আধুনিকতার ছোঁয়া। আর স্বাস্থ্য খাতেও তা পিছিয়ে নেই। আমি বলতে চাচ্ছি, কিছু দিন আগেও ডিপ্লোমা নার্সিং বিষয়ে ভর্তি হওয়ার জন্য এসএসসি পাসের যোগ্যতা চাওয়া হতো, যা বর্তমানে বাদ দিয়ে এইচএসসি চাওয়া হয়। যা সেবা বিষয়ে আর ভালোভাবে জানার যোগ্যতাস্বরূপ। একজন এসএসসি পাস শিক্ষার্থী কতটুকুই বা জানে! মেডিকেলে এমন কিছু ইংরেজি শব্দ আছে যা সাধারণ মাধ্যমিক পাসের শিক্ষার্থীর দ্বারা উচ্চারণ সম্ভব নয়। দুঃখের বিষয়, ডিপ্লোমা হেলথ টেকনোলজিতে ভর্তি হওয়ার জন্য চাওয়া হচ্ছে এসএসসি পাস যোগ্যতা। অথচ এখান থেকে যারা পাস করে বের হচ্ছে, তাদের ওপরই নির্ভর করছে একজন রোগীর রোগ নির্ণয় করার ফলাফল। আর তা দেখেই চিকিৎসক রোগীর চিকিৎসা দেন।
তাই আমি বলব, ডিপ্লোমা নার্সের মতো হেলথ টেকনোলজি বিষয়ে ভর্তি হওয়ার জন্যও যেন এইচএসসি পাস যোগ্যতা চাওয়া হয়। এতে করে বিশ্বের সঙ্গে তাল মিলিয়ে আমাদের এই দেশের শিক্ষার্থীরাও দক্ষ রোগনির্ণয় জনশক্তি হিসেবে গড়ে উঠবে।
সাইফুল ইসলাম, ঘাটাইল, টাঙ্গাইল।
অবসরপূর্ব-পরবর্তী
বর্তমান সরকার পাবলিক সার্ভেন্ট রিটায়ারমেন্ট অ্যাক্ট ১৯৭৪ সংশোধন করে, সরকারি চাকরির বয়সসীমা দুই বছর বৃদ্ধি করে ৫৭ থেকে ৫৯ বছর করেছে। এটি বর্তমান সরকারের যুগোপযোগী উত্তম সিদ্ধান্ত। বাংলাদেশের মানুষ ষাটোর্ধ্ব পর্যন্ত কর্মক্ষম থাকে। বর্তমানে বাংলাদেশের মানুষের গড় আয়ু ৬৮ বছরে উন্নীত হয়েছে। এসব বিবেচনা করে ইতিপূর্বেই বিচারকদের চাকরির বয়সসীমা ৬৭ এবং বিশ্ববিদ্যালয়ের শিক্ষকদের ৬৫ বছর করা হয়েছে। পার্শ্ববর্তী দেশ ভারত ও পাকিস্তানসহ অন্যান্য দেশে সরকারি চাকরি থেকে অবসরের বয়সসীমা ৬০ বছর।
আমরা চাকরিজীবীরা আশা করেছিলাম বর্তমান গণতান্ত্রিক সরকার বিপুল ভোটে জয়লাভের পর সরকার গঠন করার সঙ্গে সঙ্গে (২০০৯ সালের প্রথমেই) চাকরির বয়সসীমা বাড়ানো হবে। দেরিতে হলেও সরকারি চাকরিজীবীদের বয়সসীমা বৃদ্ধি করে সরকার যুগান্তকারী সিদ্ধান্ত দিয়েছে। বর্তমান সরকারকে চাকরিজীবীদের পক্ষ থেকে ধন্যবাদ ও কৃতজ্ঞতা জানাচ্ছি।
অত্যন্ত দুঃখ ও বেদনার সঙ্গে বলতে হচ্ছে, আমরা যারা চলতি অর্থসালে (জুলাই ২০১১-২০১২) পিএলআররত আছি, তাদের এই সুযোগ থেকে বঞ্চিত করা হচ্ছে; যা আমরা আশা করিনি। মন্ত্রিপরিষদ সচিব বলেছেন, অবসর প্রস্তুতিকালে ছুটি (এলপিআর) পরিবর্তন করে অবসর-পরবর্তী ছুটি (পিআরএল) করা হয়েছে, তাই তাঁরা (পিআরএলরত) এই সুবিধা পাবেন না। যদি তা-ই হয়, তাহলে আমাদের প্রতি অবিচার ও অন্যায় করা হবে। কেননা, যা এলপিআর, তা-ই পিআরএল। পিআরএলরতরা সবাই পুরোপুরি বেতন-ভাতাদি পাচ্ছেন এবং চাকরিকালে সব বিধিবিধান পালন করে সরকারি সব সুযোগ-সুবিধা ভোগ করছেন। ফলে তাঁদের ক্ষেত্রেও চাকরির বয়সসীমা (দুই বছর) বৃদ্ধি যুক্তিযুক্ত। শুধু এলপিআর এবং পিআরএলের প্রশ্ন তুলে তাঁদের প্রাপ্য অধিকার থেকে বঞ্চিত করা অত্যন্ত দুঃখজনক ও অমানবিক। ইতিপূর্বে মুক্তিযোদ্ধাদের ক্ষেত্রে পিআরএলরত এবং পিআরএল শেষ হওয়ার পরও এই সুযোগ দেওয়া হয়েছে। শেষ জীবনে এসে অভিজ্ঞতার ভান্ডার দিয়ে দেশ সেবার মাধ্যমে সুন্দরভাবে বেঁচে থাকার সুযোগটুকু অবসরপূর্ব অথবা অবসর-পরবর্তী (প্রি অ্যান্ড পোস্ট) প্রশ্ন তুলে প্রাপ্য সুযোগ থেকে বঞ্চিত করবেন না।
সরকারি কর্মকর্তা-কর্মচারীর অনুমোদিত পদ ১২ লাখ। কর্মরত আছেন ১০ লাখ। পিআরএলরত সবাই অনুমোদিত ও কর্মরত জনবলের মধ্যে গণ্য বিধায় তাঁদের জন্য আলাদাভাবে অতিরিক্ত অর্থ বরাদ্দের প্রয়োজন হবে না।
তাই যথাযথ কর্তৃপক্ষের কাছে আবেদন, সরকার কর্তৃক প্রদত্ত সুবিধা থেকে পিএলআররত কর্মকর্তা-কর্মচারীদের কোনো অবস্থায় যেন বঞ্চিত করা না হয়। এ ব্যাপারে বিনয়ের সঙ্গে মহামান্য রাষ্ট্রপতি ও প্রধানমন্ত্রীর সদয় হস্তক্ষেপ কামনা করছি।
মো. ইসমাইল হোসেন
সহকারী মহাব্যবস্থাপক (পিআরএলরত)
বিসিক, চট্টগ্রাম।
জনসংখ্যা
বাংলাদেশের জনসংখ্যা ক্রমান্বয়ে বেড়েই চলেছে। স্বাধীনতার সূচনালগ্নে জনসংখ্যা ছিল সাড়ে সাত কোটি। কিন্তু বর্তমানে এই সংখ্যা বেড়ে ১৭ কোটিরও ওপরে। ছোট্ট আয়তনের একটি স্বাধীন দেশে অতিরিক্ত জনসংখ্যা দেশের জন্য হুমকিস্বরূপ। খাদ্য, বস্ত্র, বাসস্থান, স্বাস্থ্য, শিক্ষা ইত্যাদি মৌলিক চাহিদার প্রতি বিরূপ প্রভাব ফেলে। ফলে জনসংখ্যার বিপুল অংশ পুষ্টিহীনতার শিকার, রোগশোকে ভোগা, উপযুক্ত শিক্ষায় শিক্ষিত না হওয়া এবং উপযুক্ত পরিবেশে বসবাস করতে না পারাসহ বিভিন্ন প্রতিকূল পরিবেশে অবস্থান করতে হচ্ছে।
দিন দিন দ্রব্যমূল্যের ঊর্ধ্বগতি, আবাসযোগ্য জায়গার অভাব, সন্তানদের শিক্ষাপ্রতিষ্ঠানে ভর্তি প্রতিযোগিতা, প্রতিদিনের সড়ক দুর্ঘটনা প্রভৃতি জনসংখ্যা যে ক্রমাগত বেড়েই চলেছে তার ইঙ্গিত বহন করে না? কিন্তু এই একটি বিষয় তা হলো, জনসংখ্যা নিয়ন্ত্রণ। জনসংখ্যা যদি নিয়ন্ত্রণে থাকত তাহলে আমাদের এসব সমস্যা প্রকট হয়ে দেখা দিত না।
এখনো সময় আছে যদি আমরা জনসংখ্যা নিয়ন্ত্রণে সচেষ্ট হই, তাহলে দেশে কল্যাণ আসবে এবং দেশ হবে সমৃদ্ধিশালী। সরকার যদি চাকরিতে নিয়োগসহ বিভিন্ন ক্ষেত্রে সুযোগ-সুবিধা প্রদানের শর্তারোপ করে সন্তান জন্মদানের ক্ষেত্রে, তাহলে দেশের জনসংখ্যা নিয়ন্ত্রণ কর্মসূচি সফলভাবে বাস্তবায়িত হবে বলে আশা করা যায়।
গুণবতী থানা
কুমিল্লা জেলার চৌদ্দগ্রাম উপজেলার ‘গুণবতী’ একটি প্রাচীন ও ঐতিহাসিক স্থান। এটি কুমিল্লার সর্ব দক্ষিণের একটি ঘনজনসবসিতপূর্ণ ও বর্ধিষ্ণু ইউনিয়ন, যা চৌদ্দগ্রাম থানা থেকে প্রায় ৩০ কিলোমিটার দক্ষিণে। এখানে রয়েছে উপজেলার একমাত্র রেলওয়ে স্টেশন, একটি ডিগ্রি কলেজ, একটি কামিল মাদ্রাসাহ তিনটি মাদ্রাসা, একটি সরকারি হাইস্কুলসহ তিনটি হাইস্কুল, একটি সরকারি প্রাথমিক বিদ্যালয়সহ অনেক কেজি স্কুল, একটি পোস্ট অফিস, বোর্ড অফিস, রেজিস্ট্রি অফিস, একটি সরকারি ব্যাংকসহ দুটি বেসরকারি ব্যাংক এবং কিছু এনজিও প্রতিষ্ঠান। বাজার এলাকায় রয়েছে কয়েক হাজার দোকান, একটি সরকারি কমিউনিটি হাসপাতাল ও কিছু ক্লিনিক। এ ছাড়া ছোট-বড় কিছু কলকারখানা ও পোশাকশিল্প গড়ে উঠেছে। ফলে প্রতিদিন এলাকাটি হয়ে ওঠে কর্মব্যস্ত।
রাজনৈতিক সহিংসতায় সব সময় জনগণ থাকে আতঙ্কে। থানা-দূরবর্তী হওয়ায় ওই এলাকা পরিণত হয়েছে সন্ত্রাসী ও মাস্তানদের অভয়ারণ্যে। ব্যবসায়ী, চাকরিজীবীসহ সাধারণ মানুষ নির্বিঘ্নে দিনাতিপাত করতে পারছে না। চুরি-ডাকাতি, ছিনতাইসহ খুনের মতো জঘন্য ঘটনা ঘটছে। যুবসমাজ আক্রান্ত হচ্ছে মাদকাসক্তে। দূর-দূরান্ত থেকে পড়তে আসা মেয়েদের বখাটেদের ইভ টিজিংয়ের শিকার হতে হয়। অনেক ক্ষেত্রে তাদের পড়াশোনা বন্ধ হওয়ার উপক্রম।
বর্তমান সরকারের সময় এলাকার অবকাঠামোগত উন্নয়ন হলেও এলাকাবাসীর নিরাপত্তার চরম অবনতি ঘটছে। তাই এলাকাবাসীর পক্ষ থেকে প্রধানমন্ত্রী শেখ হাসিনার কাছে আমার আবদন, জনস্বার্থে যত তাড়াতাড়ি সম্ভব ওই এলাকায় একটি থানা স্থাপন করে আমাদের জান ও মালের নিরাপত্তা নিশ্চিত করবেন।
কাজী আবু মনছুর
গুণবতী, চৌদ্দগ্রাম, কুমিল্লা।
সংগীতার জন্য আমরা
যে সময়ে সুখের একটি সংসারের স্বপ্ন ধ্যান-জ্ঞান হওয়ার কথা, সে সময়ে সংগীতা দেওয়ানকে সপ্তাহে তিন দিন ডায়ালাইসিস করতে হচ্ছে বেঁচে থাকার আশায়। ছোটবেলা থেকে প্রতিশ্রুতিশীল সংগীতা দেওয়ান একটি কিন্ডারগার্টেন স্কুলের শিক্ষক। গান করার সুবাধে ছোট্ট শিশুদের কত না স্বপ্নের গান শুনিয়েছেন। গানের সুরে রাজকুমার আর রাজকুমারীর গল্প বলেছেন। নিজের জন্যও কি রাজপুত্র-রাজকন্যা চাননি? সেই বয়সে চাওয়ারই কথা। কিন্তু সে স্বপ্নে হঠাৎ এক ধাক্কায় সব ওলট-পালট।
গত বছরের মাঝামাঝি সংগীতার বিয়ে হয়েছিল উপসহকারী কৃষি কর্মকর্তা রবীন চাকমার সঙ্গে। সুখেই দিন কাটছিল। দুজনেই ছিলেন সংসার সাজাতে ব্যস্ত। কিন্তু গত বছরের সেপ্টেম্বরে হঠাৎ শরীর দুর্বল লাগতে শুরু করে। শরীরে রক্তচাপ বেড়ে যায়। স্থানীয় চিকিৎসকেরা উচ্চ রক্তচাপের ওষুধ দেন। কিন্তু রক্তচাপ না কমায় নভেম্বরে পরীক্ষা করা হয়। তখনই জানা যায়, সংগীতার মূত্রগ্রন্থির (কিডনি) কার্যকারিতা প্রায় শেষ পর্যায়ে। চিকিৎসকদের পরামর্শে ঢাকার অ্যাপোলো হাসপাতালের ভারতীয় চিকিৎসক কৃষ্ণমোহন শাহুর কাছে নিয়ে যাওয়া হয়। পরীক্ষা শেষে তিনি জানান, সংগীতা দেওয়ানের কিডনির কার্যকারিতা পাঁচ ভাগেরও কম। কিডনি প্রতিস্থাপন ছাড়া সংগীতাকে বাঁচানো সম্ভব নয়। কিডনি প্রতিস্থাপনের জন্য প্রয়োজন ১৫ লাখ টাকা। আর কিডনি প্রতিস্থাপনের আগে সপ্তাহে তিনবার করে ডায়ালাইসিস করতে হবে। দীর্ঘ সময় ডায়ালাইসিস বা কিডনি প্রতিস্থাপনের ব্যয়ভার বহনের সামর্থ্য নেই অবসরে যাওয়া তৃতীয় শ্রেণীর সরকারি কর্মচারী বাবা আর সদ্য চাকরি পাওয়া স্বামীর।
এখন সংগীতা দেওয়ানের চট্টগ্রামের সেন্টার ফর স্পেশালাইজড কেয়ার অ্যান্ড রিচার্স (সিএসসিআর) হাসপাতালে চলছে সপ্তাহে তিন দিন করে ডায়ালাইসিস। প্রচুর অর্থ ব্যয় আর যন্ত্রণার এই ডায়ালাইসিস চলতে থাকবে কিডনি প্রতিস্থাপন অথবা মৃত্যুর আগ পর্যন্ত। আমরা এমন একজন প্রতিভাবান নারীর তিলে তিলে মৃত্যুর দিকে যাওয়া দেখব? কারও বুকে কি কোনো যন্ত্রণা অনুভূত হবে না?
কাজেই আসুন, সংগীতা দেওয়ানকে বাঁচাতে সামর্থ্য অনুযায়ী চেষ্টা করি। একজন প্রতিভাবান নারীকে মৃত্যুর মুখ থেকে ফিরিয়ে এনে মানবতার জয়গান গাই।
জগৎজ্যোতির পরিবার
গত ৮ ডিসেম্বরে ‘তোমাদের এ ঋণ শোধ হবে না’ কলামে বীর বিক্রম শহীদ জগৎজ্যোতি দাসকে নিয়ে লেখাটিতে কিছু ভুল রয়েছে। জগৎজ্যোতি অত্যন্ত সাহসিকতার সঙ্গে ১৯৭১ সালের ১৬ নভেম্বর পাকিস্তানি সেনাবাহিনীর সঙ্গে অল্পসংখ্যক সঙ্গী নিয়ে যুদ্ধ করছিলেন, হঠাৎ করে একটি বুলেট তাঁর শরীরে বিদ্ধ হয় এবং ওই সময় তাঁর একমাত্র সহযোদ্ধা আহত ইলিয়াছ শত চেষ্টা করেও তাঁদের প্রাণপ্রিয় কমান্ডারকে বাঁচাতে পারেননি, মুহূর্তের মধ্যেই তিনি মৃত্যুর কোলে ঢলে পড়েন। অথচ প্রতিবেদনে বলা হয়েছে তিনি নিজের গুলিতে নিহত হন।
দ্বিতীয়ত, ওই বীরের কোনো আত্মীয়স্বজন এ দেশ ত্যাগ করে এখন পর্যন্ত ভারতে যাননি। তাঁর বড় ভাই জীবানন্দ দাস দীর্ঘদিন বিভিন্ন শারীরিক অসুস্থতায় ভুগে ১৯৯৩ সালে দেহত্যাগ করেন। জীবানন্দ দাসের মৃত্যুর পর পরিবারটি অসহায় হয়ে পড়ে। তাঁর দুই সন্তান ও স্ত্রী কোনোভাবেই এ মহান বীরের জন্মভিটা রক্ষা করতে পারেননি। অবশেষে ২০০০ সালে বাধ্য হয়ে জলসুখা গ্রামের ভিটা বিক্রি করে তাঁরা হবিগঞ্জ শহরের অদূরে রামপুর গ্রামে বাস করছেন।
শহীদ জগৎজ্যোতির বড় বোন ফুলু রানীর শ্বশুরবাড়ি সুনামগঞ্জ জেলার দিরাই উপজেলার টুক চানপুর গ্রামে। স্বামীর মৃত্যুর পর তিনিও অসহায় হয়ে পড়েন। ছেলেমেয়ে নিয়ে তিনি এখনো স্বামীর ভিটায় দিনাতিপাত করছেন।
চাকরির বয়স
সরকারি চাকরি থেকে অবসর নেওয়ার সময়সীমা সম্প্রতি দুই বছর বাড়িয়ে ৫৯ করা হয়েছে। আমাদের দেশের মানুষের গড় আয়ু বেড়েছে। তাই এ সিদ্ধান্তের ফলে মানুষ তাদের অভিজ্ঞতা কাজে লাগিয়ে দেশসেবার সুযোগ বেশি পাচ্ছে। সরকারের এই উদ্যোগ একদিকে যেমন প্রশংসনীয়, তেমনি উদ্বেগেরও কারণ। কেননা, এতে পদশূন্য হওয়ার মাত্রা কমে যাবে, বেকারত্ব বাড়বে। হতাশা-অস্থিরতা ও অপরাধপ্রবণতা বেড়ে যাওয়ার আশঙ্কা রয়েছে।
আমাদের দেশে উচ্চশিক্ষিতদের এক বিরাট অংশ জাতীয় বিশ্ববিদ্যালয় থেকে স্নাতক ও স্নাতকোত্তর ডিগ্রি অর্জন করে থাকেন।
সেশনজটের কারণে যাঁদের শিক্ষাজীবন দীর্ঘায়িত হয়। এরপর আসে পাবলিক বিশ্ববিদ্যালয়ের কথা। রাজনৈতিক অস্থিরতা, অভ্যন্তরীণ সমস্যা ইত্যাদি কারণে তা সেশনজটমুক্ত নয়। অনেক মেধাবী শিক্ষার্থী তাঁদের শিক্ষাজীবন শেষ করতে গিয়ে চাকরির নিয়োগপরীক্ষার প্রতিযোগিতামূলক যুদ্ধে অবতীর্ণ হওয়ার সময় খুব কম পেয়ে থাকেন। কেননা, এ সময়সীমা ৩০ বছর বয়স পর্যন্ত, যার অনেকটাই শিক্ষাজীবনে ব্যয় হয়। আবার এসব নিয়োগপ্রক্রিয়াও দীর্ঘমেয়াদি। বিভিন্ন কারণে যোগ্যতা অনুযায়ী চাকরি পেতে অনেকেই ব্যর্থ হন। অথচ দু-এক বছর বেশি সময় থাকলে হয়তো বা তাঁদের এ ধরনের ব্যর্থতার সম্মুখীন হতে হতো না। তাই চাকরিতে আবেদনের সময় বাড়ানো খুবই জরুরি। অবসরের সময়সীমা বাড়ানোর সঙ্গে সঙ্গে নিয়োগ লাভের সময় বৃদ্ধি করে ৩২ বছর করা হলে এ সমস্যা অনেকটা দূর হতে পারে।
সরকারের কাছে অনুরোধ, অবসরের সময় বৃদ্ধির সঙ্গে সঙ্গে চাকরিতে নিয়োগ লাভের সময় বাড়িয়ে ৩২ বছর করা হোক।
সামসুন নাহার
মিরপুর, ঢাকা।
যশোর-খুলনা সড়ক
যশোর-খুলনা সড়কটি দীর্ঘদিন যাবৎ যানবাহন চলাচলের অনুপযোগী হয়ে পড়েছে। অথচ খুলনা একটি বিভাগ এবং যশোর একটি জেলা। তা ছাড়া যশোর জেলার অন্তর্গত নওয়াপাড়া একটি শিল্পনগর। এ সড়কে সব সময় জনগণ যাতায়াত করে। এর পাশেই একটি অটো ইটভাটা, দুটি সুতার মিল, তালুকদার গ্রুপের দুটি কারখানা, যশোর ফিড, আকিজ গ্রুপের প্রতিষ্ঠান, নিলয় সিমেন্ট ফ্যাক্টরি ইত্যাদি অবস্থিত, বিশেষ করে রূপদিয়া থেকে বসুন্দিয়া পর্যন্ত রাস্তাটির বেহাল অবস্থা। এসব কারখানার ভারী ভারী যানবাহন চলাচলের কারণে সড়কটির এই পরিণতি।
এসব প্রতিষ্ঠান একত্রে থেকে যদি এই সড়কটির সংস্কার করার কাজে সরকারকে সহযোগিতা করে, তাহলে এ সড়কটি মেরামত করা সম্ভব। তা ছাড়া একটি কারখানাও তার নিজের স্বার্থে কাজ করে না। জনগণের প্রতিও তার কিছু দায়িত্ব থাকে। যশোর-খুলনার সড়কটি, বিশেষ করে রূপদিয়া থেকে বসুন্দিয়া পর্যন্ত রাস্তাটি মেরামতের জন্য সরকারকে সহযোগিতা করার জন্য এই মিলমালিকদের প্রতি দৃষ্টি আকর্ষণ করছি।
লিহাজ-আল-মিম
সেমিস্টার পদ্ধতি
বিশ্বের সঙ্গে তাল মেলাতে ও বাজার অর্থনীতির চাহিদা পূরণ করতে ২০০৬-০৭ সেশন থেকে ঢাকা বিশ্ববিদ্যালয়ে (ঢাবি) সেমিস্টার পদ্ধতি চালু হয়। একই সঙ্গে অন্তর্ভুক্ত হয়েছে অসংখ্য নতুন কোর্স। কিন্তু নতুন এই কোর্সগুলো চাকরির বাজারে চাহিদা কতটা মেটাতে পারছে, তা নিয়ে প্রশ্ন রয়েই যায়। বর্তমানে বেসরকারি প্রতিষ্ঠানে চাকরির সুযোগ রয়েছে সবচেয়ে বেশি। বেসরকারি প্রতিষ্ঠানের কয়েকজন উচ্চপদস্থ কর্মকর্তা মনে করেন, বেসরকারি চাকরিতে সফলতা পেতে হলে প্রাথমিকভাবে চারটি বিষয়ে দক্ষতা থাকা আবশ্যিক। যেমন: উপস্থাপন ক্ষমতা, বাণিজ্য অনুষদের বিষয়গুলোতে প্রাথমিক ধারণা, কম্পিউটার ও ইংরেজিতে দক্ষতা। তাঁরা বলেন, চাকরিতে নিয়োগের ক্ষেত্রে তাঁরা ঢাকা বিশ্ববিদ্যালয়ের ছাত্রছাত্রীদেরই অগ্রাধিকার দিতে চান। কিন্তু অনেক ক্ষেত্রেই তা সম্ভব হয় না ঢাবির ছাত্রছাত্রীদের দুর্বল উপস্থাপন ক্ষমতার কারণে। আইবিএ ছাড়া ঢাবির বেশির ভাগ ছাত্রছাত্রীরই ইংরেজি বলা এবং লেখার ব্যাপারে ব্যাপক সমস্যা রয়েছে এবং জানা বিষয়গুলোও তাঁরা ঠিকমতো উপস্থাপন করতে পারেন না।
ঢাবির কয়েকজন শিক্ষক এ সমস্যার কারণ হিসেবে মনে করেন, সেমিস্টার পদ্ধতিতে আগের থেকে অনেক সময় নিয়ে কোর্স শেষ করা এবং বিপুলসংখ্যক ছাত্রছাত্রীর উপস্থিতি; যার ফলে তাঁদের দিয়ে প্রেজেন্টেশন করানো সম্ভব হয় না। যা তাঁদের উপস্থাপন ক্ষমতা বাড়াতে পারত। তার ওপর ক্লাস নেওয়ার সময় মাল্টিমিডিয়া বেশির ভাগ সময়ই পাওয়া যায় না।
নতুন সিলেবাসগুলো থেকে দেখা যায়, সামাজিক বিজ্ঞান অনুষদে লোকপ্রশাসন ও অর্থনীতি বিভাগে বাণিজ্য অনুষদের যথাক্রমে ১১টি (২৯ শতাংশ) বিষয়, নয়টি (১৫ শতাংশ) বিষয় অন্তর্ভুক্ত আছে এবং সমাজবিজ্ঞান বিভাগে বাণিজ্য অনুষদের কোনো কোর্স নেই। এই তিনটি বিভাগের মধ্যে একমাত্র লোকপ্রশাসন বিভাগেই সেমিস্টার পদ্ধতিতে উল্লেখযোগ্য অনেক কোর্স বাণিজ্য অনুষদ থেকে অন্তর্ভুক্ত করা হয়েছে। উল্লিখিত তিনটি বিভাগেই বাধ্যতামূলক কম্পিউটার শিক্ষার কোর্স রয়েছে। যদিও লোকপ্রশাসন বিভাগের স্নাতকোত্তর পর্যায়ের অনেক ছাত্রছাত্রী মনে করেন, এই কোর্স কম্পিউটারে তাঁদের দক্ষতা অর্জনে তেমন কোনো ভূমিকা রাখতে পারেনি।
ঢাকা বিশ্ববিদ্যালয়ে সেমিস্টার পদ্ধতি চালু হলেও ইংরেজি এখনো বাধ্যতামূলক নয়, যেহেতু গ্রাম থেকে প্রচুর ছাত্রছাত্রী প্রতিবছর ঢাবিতে ভর্তি হন এবং তাঁদের জন্য হঠাৎ সম্পূর্ণ ইংরেজি মাধ্যমে মানিয়ে নেওয়া কঠিন হতে পারে।
এমন অবস্থায় নিয়োগকর্তারা যেসব দক্ষতা চাইছেন এবং ঢাবিতে যেসব বিষয় পড়ানো হচ্ছে, তাতে একটা ব্যবধান রয়ে যাচ্ছে। কারণ অনুসন্ধান করতে গেলে লোকপ্রশাসন বিভাগের একজন অধ্যাপক বলেন, ‘সিলেবাস পরিবর্তন এবং নতুন কোর্স চালু করার ক্ষেত্রে লিখিতভাবে ঢাবির সব রকম স্বাধীনতা থাকলেও সিলেবাস পরিবর্তন করা এতই সময়সাপেক্ষ ব্যাপার যে এরই মধ্যে নতুন বিষয়গুলো পুরোনো হয়ে যায়। এ কারণে ১০ বছরে (১৯৯৬-৯৭ থেকে ২০০৫-০৬) লোকপ্রশাসন বিভাগে সিলেবাসে পরিবর্তন করা হয়নি। এ ছাড়া কোনো শিক্ষক একদম নতুন কোনো কোর্স শুরু করতে চাইলে অন্যরা ভাবেন, ওই শিক্ষক কোনো কারণে চলে গেলে কে সেই কোর্স পড়াবেন?’
সামাজিক বিজ্ঞান অনুষদের ডিন মনে করেন, কোর্স চালু করা ও পরিবর্তন করার ক্ষেত্রে ঢাবির সম্পূর্ণ স্বাধীনতা রয়েছে এবং সেমিস্টার পদ্ধতিতে বিষযটি আর আগের মতো সময়সাপেক্ষ নেই।
চাকরির চাহিদা পূরণে ব্যর্থতার সবচেয়ে গুরুত্বপূর্ণ কারণ হিসেবে উল্লেখ করা যেতে পারে—নতুন কোর্স চালু করার সময় কখনোই নিয়োগকর্তাদের সঙ্গে আলোচনা না করা বা তাঁদের চাহিদা বিবেচনা না করা। ঢাবির শিক্ষকেরাও এই বিষয়টি নিয়ে একমত নন।
কয়েকজন শিক্ষক মনে করেন, শিক্ষক এবং নিয়োগকর্তাদের একসঙ্গে মতবিনিময় সভায় অংশ নেওয়া উচিত। আবার কয়েকজন শিক্ষক বলেন, ঢাবি কোনো ট্রেনিং সেন্টার নয় যে এ ধরনের সভার প্রয়োজন হবে।
অপরদিকে বেসরকারি প্রতিষ্ঠানের উচ্চপদস্থ কর্মকর্তারা মনে করেন, এ ধরনের মতবিনিময় সভার আয়োজন করলে উভয় পক্ষই উপকৃত হবে এবং তাদের চাহিদা এবং ঢাবির প্রাতিষ্ঠানিক শিক্ষায় যে বৈসাদৃশ্য তা এ ধরনের সভার মাধ্যমেই দূর করা সম্ভব।
বিপাশা দত্ত
মাস্টারস অব ডেভেলপমেন্ট স্টাডিজ (এমডিএস) ঢাকা বিশ্ববিদ্যালয়
প্রমোটিং ডেমোক্রেটিক ইনস্টিটিউশন অ্যান্ড প্র্যাকটিস (প্রদীপ), এশিয়া ফাউন্ডেশন।
ডলফিন ও শুশুক
এ দেশের উপকূলীয় জলসীমায় মারাত্মক অস্তিত্বসংকটে রয়েছে স্তন্যপায়ী প্রাণী শুশুক ও ডলফিন। নদ-নদীর নাব্যতাসংকট, পানিতে লবণাক্ততা বৃদ্ধি, ক্রমাগত পরিবেশদূষণ—সর্বোপরি জলবায়ু পরিবর্তনের মারাত্মক প্রভাবে স্তন্যপায়ী প্রাণী দুটির অস্তিত্ব এখন হুমকির মুখে। তা ছাড়া সমুদ্র এলাকায় জেলেদের জালে প্রতিনিয়ত মারা পড়ছে বিশ্বের বিপন্ন প্রজাতির এই প্রাণী। দেশের উপকূলীয় এলাকা বিভিন্ন প্রজাতির বিপুলসংখ্যক জলজ স্তন্যপায়ীর অবাধ বিচরণক্ষেত্র। এশিয়ার অন্যান্য দেশের তুলনায় বাংলাদেশের নদী ও উপকূলীয় এলাকায় বিভিন্ন প্রজাতির জলজ স্তন্যপায়ী প্রাণী অনেক বেশি দেখা যায়।
একসময় এ দেশের খুব কম নদী ছিল, যেখানে শুশুক দেখা যেত না। প্রতিকূল পরিবেশ, মানুষের বৈরিতায় আস্তে আস্তে বড় কিছু নদী ছাড়া সব জলাশয় থেকেই হারিয়ে গেছে ডলফিনের এই প্রজাতি। এরা সব প্রাকৃতিক বৈচিত্র্য। পরিবেশের ভারসাম্য বজায় রাখতে এদের রক্ষা করতে হবে। এদের টিকে থাকার উপযুক্ত পরিবেশ গড়তে সবাইকে সচেষ্ট হওয়া দরকার। আসুন, জীববৈচিত্র্য ও উপকূলীয় স্তন্যপায়ী প্রাণী রক্ষায় আমরা অন্যদের উদ্বুদ্ধ করি।
প্রথম আলোকে ধন্যবাদ
বিজয়ের ৪০ বছর পূর্তি উপলক্ষে প্রথম আলো ধারাবাহিকভাবে খেতাবপ্রাপ্ত মুক্তিযোদ্ধাদের সম্মুখ রণাঙ্গনে বীরত্বপূর্ণ অবদানের কথা সংক্ষিপ্ত আকারে তুলে ধরছে। এ কাজটি করে প্রথম আলো জাতীয় দায়িত্ব পালন করছে বলেই আমার দৃঢ়বিশ্বাস। প্রথম আলো এ কাজটি না করলে এই বীরদের বীরত্বগাথা অন্ধকারেই থেকে যেত। আশা করি, প্রথম আলো পরবর্তী প্রজন্মের জন্য মুক্তিযুদ্ধে রাষ্ট্রীয় খেতাবপ্রাপ্ত ৬৭৬ জন বীরের বীরত্বগাথা একটি বই আকারে প্রকাশ করবে।
দীর্ঘ ৪০ বছর ধরে আমাদের বড় বড় রাজনৈতিক দলের জাতীয় নেতা-নেত্রী এবং বুদ্ধিজীবীরা মুক্তিযুদ্ধের সঠিক ইতিহাস প্রণয়নের জন্য অনেক উপদেশ ও নির্দেশ দিয়েছেন। আসলে মুক্তিযুদ্ধের সঠিক ইতিহাস প্রণীত হোক—এটা তাঁরা হয়তো কেউই চান না। আমাদের মুক্তিযোদ্ধাদের শতকরা ৯০ জনই ছিল সাধারণ কৃষক, শ্রমিক ও দিনমজুর। এঁদের মধ্যে শতকরা ৮০ জনই ছিল নিরক্ষর বা স্বল্পশিক্ষিত। প্রাইমারি স্কুলের গণ্ডি পার হয়নি এমনতর মুক্তিযোদ্ধার সংখ্যাই ছিল শতকরা ৭০ জন। নিজ নিজ অভিজ্ঞতার আলোকে মুক্তিযুদ্ধের ইতিহাস লেখা এবং তা প্রকাশ করার মেধা ও আর্থিক সামর্থ্য এঁদের কারোরই নেই। আর তাই মুক্তিযুদ্ধের সঠিক ইতিহাস অলিখিত থেকে যাচ্ছে। শিক্ষিত মুক্তিযোদ্ধাদের মধ্যে হাতেগোনা যে কয়জন মুক্তিযুদ্ধের ইতিহাস লিখেছেন, তাতে গ্রামেগঞ্জে অবহেলিতভাবে পড়ে থাকা অগণিত মুক্তিযোদ্ধার অবদানের কথা ফুটে ওঠেনি। এঁরা শুধু নিজস্ব কৃতিত্বের কথাই বর্ণনা করেছেন। এ পর্যন্ত মুক্তিযুদ্ধের ওপর যতগুলো বই প্রকাশিত হয়েছে, তাতে মুক্তিযুদ্ধের আংশিক সত্য প্রকাশিত হয়েছে। এটা আমাদের জাতির জন্য এক চরম দুর্ভাগ্যের বিষয়।
আমাদের মহান মুক্তিযুদ্ধটি ছিল একটি সত্যিকারের জনযুদ্ধ। সকল স্তর ও পেশার মানুষের স্বতঃস্ফূর্ত প্রত্যক্ষ ও পরোক্ষ অংশগ্রহণের ফলেই মাত্র নয় মাসের স্বশস্ত্র যুদ্ধের মাধ্যমে আমরা অতি উচ্চমানের সামরিক প্রশিক্ষণপ্রাপ্ত এক লাখ পাকিস্তানি সেনা এবং তাদের এ দেশীয় দুই লাখ সহযোগী সদস্যকে পরাজিত করে স্বাধীনতা ছিনিয়ে আনতে সক্ষম হয়েছিলাম। আমাদের জনসংখ্যার শতকরা ৯৫ জনই এই জনযুদ্ধে প্রত্যক্ষ ও পরোক্ষভাবে অংশগ্রহণ করেছিলেন। কিন্তু দুর্ভাগ্যের বিষয়, আমাদের জনগণের এই অবদানের কথা ইতিহাসের পাতায় স্থান পাচ্ছে না।
প্রথম আলোয় ৬৭৬ জন রাষ্ট্রীয় খেতাবপ্রাপ্ত মুক্তিযোদ্ধার বীরত্বগাথা প্রকাশ করার মাধ্যমে মুক্তিযুদ্ধের এক অজানা ইতিহাসের দ্বার উন্মোচন হচ্ছে। এ জন্য সম্মুখ রণাঙ্গনের একজন মুক্তিযোদ্ধা হিসেবে কৃতজ্ঞতা জানাচ্ছি। 
আড়িয়াল বিলে বিমানবন্দর
বাংলাদেশে উন্নয়নের নামে মানুষকে ভূমি থেকে উচ্ছেদ করা হয়েছে বহুবার। এবার শোনা যাচ্ছে, মুন্সিগঞ্জ ও ঢাকা জেলার আড়িয়াল বিলে বিমানবন্দর স্থাপন করা হবে। স্থাপিতব্য বিমানবন্দরটি সেখানকার জনগণের জন্য নতুন দুঃসংবাদ হয়ে এসেছে।
একটি দেশে বিমানবন্দর অবশ্যই প্রয়োজন। কিন্তু ভাবতে হবে, কার স্বার্থে এবং কোথায় এটি স্থাপিত হলে জনগণের মঙ্গল হয়। আড়িয়াল বিল কখনোই বিমানবন্দরের জন্য উপযুক্ত স্থান নয়। সেখানে বিমানবন্দর স্থাপিত হলে অনেক মানুষ উচ্ছেদ হবে, বিপুল ফসলি জমি হারাবে, দোকানপাট, ব্যবসা-বাণিজ্য, স্কুল-কলেজ, উপাসনালয় ক্ষতিগ্রস্ত হবে। সবচেয়েবড় কথা, বিলটি প্রাণবৈচিত্র্যে ভরপুর এবংবন্যাপ্রবণএলাকা। জনসংখ্যার ঘনত্ব ও মাটির গুণাগুণ বিচারেও স্থানটি বিমানবন্দরের জন্য অনুপযুক্ত। অস্তিত্ব রক্ষার্থে আড়িয়াল বিলের জনগণ আজ জমি অধিগ্রহণের বিরুদ্ধে, বিমানবন্দর ঠেকাতে রাজপথে নেমেছে।
দেখা যায়, যেখানে উন্নয়নের কথা বলা হয়েছে, সেখানেই জনগণ চরমতম নিগ্রহের শিকার। বাংলাদেশে জলবিদ্যুৎ প্রকল্প, কয়লাখনি, আবাসন প্রকল্প বা বনায়নের মতো কর্মসূচির কারণেও বহু মানুষ উচ্ছেদ হয়েছে। বেশির ভাগ সময়ই পুনর্বাসনের যথাযথ ব্যবস্থা নেওয়া হয়নি। দীর্ঘদিনের জীবন-জীবিকা, বাসস্থান থেকে উচ্ছেদ হয়ে অচিরেই অনেকের আশ্রয় মিলেছে শহরের বস্তিগুলোয়। সর্বস্ব হারানো এসব মানুষ শহরমুখী হওয়ায় বাড়তি মানুষের চাপে সেগুলো বসবাসের অযোগ্য হয়ে উঠছে।
বিশাল সমর্থন পেয়ে মহাজোট সরকার গঠন করেছে। সরকার অঙ্গীকারবদ্ধ—প্রতি ঘরে অন্তত একজনের চাকরির ব্যবস্থা করবে, মানুষের জন্য নিদেন পক্ষে খাদ্য ও বাসস্থান নিশ্চিত করবে। তাই জনগণের পক্ষেই সরকারকে সব সিদ্ধান্ত নিতে হবে। আমি আড়িয়াল বিলের জনগণের সঙ্গে শতভাগ সংহতি জ্ঞাপন করছি। সেখানে বিমানবন্দর না করার জন্য সরকারকে আহ্বান জানাই।
শাহ্রীন ফেরদৌসী
শিক্ষার্থী, চট্টগ্রাম বিশ্ববিদ্যালয়
স্কুলবাস প্রবর্তন
ঢাকার প্রায় প্রতিটি স্কুলের সামনে স্কুল শুরু ও ছুটির সময় যে যানজট সৃষ্টি হয়, তার প্রধান কারণ ছাত্রছাত্রীদের নামিয়ে দিতে ও নিতে আসা অসংখ্য প্রাইভেট কার। এ সমস্যাটি একটি বিশেষ ব্যবস্থাপনায় দূর করা সম্ভব।
একটি বিশেষ শিক্ষাপ্রতিষ্ঠান থেকে আনুমানিক ৫০০ শিক্ষার্থীকে নিতে বা নামিয়ে দিতে আসা বা ছুটির সময় পর্যন্ত অপেক্ষা করা গাড়ির সংখ্যা গড়ে প্রায় ১৫০টি। স্কুলের সামনের রাস্তাটুকু পুরো বন্ধ করার জন্য ওই গাড়িই যথেষ্ট। অন্য অনেক স্কুলের কথা বাদ দিলেও ঢাকার সেন্ট যোসেফ স্কুলই তার উৎকৃষ্ট উদাহরণ, অন্য স্কুলের চিত্রও প্রায় একই রকম। স্কুল শুরু ও ছুটির সময় পুরো আসাদ এভিনিউ বন্ধ থাকে শিক্ষার্থীদের গাড়িতে। কিন্তু যদি সংশ্লিষ্ট স্কুলগুলো শিক্ষার্থী পরিবহনে নিজস্ব স্কুলবাসের ব্যবস্থা করে, তাতে যানজট নিরসন ছাড়া আরও নানা উপকার হয়। কারণ গড়ে ৫০০ শিক্ষার্থী পরিবহনে পাঁচটি দোতলা বাস বা ১০টি সাধারণ বাস লাগার কথা, যাতে স্থান দখল হবে ১৫০টি প্রাইভেট কারের চেয়ে অনেক কম। রাস্তায় চলতেও অনেক কম স্থান ব্যবহার করবে ওই বাসগুলো। স্কুল কর্তৃপক্ষ অত বাস পাবে কোথায়? সরকার যদি কেবল শিক্ষার্থী পরিবহনের জন্য প্রত্যেক স্কুলকে বিনা শুল্কে বাস আমদানি করতে দেয়, তবে বাসের দাম পড়বে অনেক কম। অনেক স্কুলেরই বাস কেনার মতো পর্যাপ্ত তহবিল আছে। যাদের নেই তারা ব্যাংকঋণে বাস কিনবে, আর ঋণ পরিশোধ করবে শিক্ষার্থীদের থেকে আদায় করা বাসভাড়া ও ‘অন্যান্য আয়’ থেকে। ‘অন্যান্য আয়’ও কিন্তু কম নয়।
এ ছাড়া সরকার বিআরটিসির মাধ্যমে বাস কিনে তা কিস্তিতে বা মাসিক ভাড়ায় দিতে পারে সংশ্লিষ্ট শিক্ষাপ্রতিষ্ঠানগুলোয়। শিক্ষাপ্রতিষ্ঠান কিস্তিতে বাসের দাম বা মাসিক ভাড়া পরিশোধ করবে। বর্তমানে কোনো কোনো শিক্ষার্থী নিজস্ব গাড়িতে, কেউ ভাড়া বাসে, কেউ বা রিকশায় বা হেঁটে একই স্কুলে আসা-যাওয়ার কারণে তাদের মধ্যে যে মানসিক ও শ্রেণীবৈষম্য সৃৃষ্টি হচ্ছে, এ পদ্ধতিতে তার নিরসন হবে বিধায় শিক্ষা হবে আসলেই আদর্শিক তথা কল্যাণকর। কারণ শিক্ষার একটি অন্যতম বিষয় হচ্ছে শিক্ষার্থীর মানসিক ঐকতান। যে কারণে স্কুল ড্রেস একই মানের করা হয় গরিব-ধনীনির্বিশেষে, যাতে শিক্ষার্থীরা একে অপরের সঙ্গে প্রভেদ করতে না শেখে কিংবা ভালোবাসা জন্ম নেয় পরস্পরের প্রতি। ধনী-গরিবনির্বিশেষে ‘একই স্কুলবাসে’ আগমন-নির্গমনে শিক্ষার্থীদের মধ্যে সমতা আর দেশপ্রেমও সৃষ্টি হবে, যা ভারসাম্যপূর্ণ সমাজের জন্য দরকার।
এ বিষয়ে শিক্ষা ও যোগাযোগ মন্ত্রণালয় একত্রে বসে নিতে পারে একটি চমৎকার বাস্তবধর্মী সিদ্ধান্ত। তো এই ‘শুভারম্ভে’ দেরি কেন?
হাসনেয়ারা খানম
প্রগতি সরণি, ঢাকা।
দুর্নীতির মাত্রা
সম্প্রতি টিআইবি তাদের এক প্রতিবেদনে বলেছে, দেশের বিচার বিভাগ দুর্নীতির শীর্ষে! টিআইবির প্রতিবেদন প্রকাশ হওয়ামাত্রই সরকারের একাধিক মন্ত্রী কেন টিআইবির প্রতিবেদনকে দুরভিসন্ধিমূলক আখ্যা দিয়ে এটিকে যুদ্ধাপরাধের বিচার প্রসঙ্গের মুখোমুখি দাঁড় করালেন, তা মোটেও বোধগম্য নয়। আর সরকার বিচার বিভাগ স্বাধীন বলে বক্তব্য দিলেও সেই স্বাধীন প্রতিষ্ঠানের অভ্যন্তরীণ বিষয়ে আগ বাড়িয়ে কেনই বা কথা বলতে গেল, সেখানেও প্রশ্ন থেকে যায়।
এ সরকারকে যুদ্ধাপরাধের বিচার করে যেতে হবে, এটা কতিপয় স্বার্থান্বেষী মহল ব্যতিরেকে সবার চাওয়া। কিন্তু সরকারের ভেতরের লোকজনের যুদ্ধাপরাধ ইস্যুতে বেশি বেশি কথা বলা কি শুভ হচ্ছে? দুর্নীতির অভিযোগ আমলে নিয়ে সরকার বাস্তবতার নিরিখে পদক্ষেপ না নিয়ে নিজেদেরই ক্ষতি করছে। যারা যখন ক্ষমতায় থাকে, তখন তারা বিরোধী দলকে দাবিয়ে রাখার জন্য মামলার আশ্রয় নেয়। গত বিএনপি-জামায়াত জোটও করেছে, এ কালেও হচ্ছে। ক্ষমতার পালাবদলের সঙ্গে সঙ্গে এসব মামলারও পালাবদল হয়। কিন্তু যাদের ভোটে সরকার ক্ষমতাসীন হয়, তাদের কথা ভাবতে হবে সবার আগে। টিআইবির প্রতিবেদনে যদি উনিশ-বিশ হয়েও থাকে, তার মানে এই নয় যে দেশের বিচারব্যবস্থা শুদ্ধ পথে চলছে। প্রবাদ আছে, আইনের আশ্রয় নেওয়ার অর্থ হলো, একটি বিড়ালের জন্য একটি গরু হারানো। বাংলাদেশের ক্ষেত্রেও এ প্রবাদটি বিন্দুমাত্র অমূলক নয়। সরকারের কাছে অনুরোধ, বাস্তবতা থেকে শিক্ষা নিয়ে দলীয় স্বার্থে অন্ধ না হয়ে জনস্বার্থে কাজ করুন। তাতেই সবার মঙ্গল।
উন্নয়ন কর্মকাণ্ড
বাংলাদেশের সব অঞ্চলে সমানভাবে উন্নয়ন কর্মকাণ্ড পরিচালিত হচ্ছে না। উন্নয়নমূলক কর্মকাণ্ডে বহুদিন থেকে বৈষম্যমূলক আচরণ পরিলক্ষিত হয়ে আসছে। দেশের সব অঞ্চলে যোগাযোগ, কৃষি, শিল্প, শিক্ষা, জনস্বাস্থ্য, কর্মসংস্থানসহ বিভিন্ন খাতে সমানভাবে উন্নয়নমূলক কর্মকাণ্ড পরিচালনার দিকে কর্তৃপক্ষ নজর দিচ্ছে না।
যেসব এলাকায় প্রভাবশালী নেতা, মন্ত্রী, সাংসদ অথবা সরকারের আস্থাভাজন উচ্চপর্যায়ের কর্মকর্তা থাকেন, সেসব এলাকায় উন্নয়নের বন্যা বয়ে যায়। অথচ আঞ্চলিক বৈষম্যের শিকার অঞ্চলগুলো বছরের পর বছর উন্নতির ছোঁয়া না পেয়ে পিছিয়ে আছে।
পিছিয়ে পড়া অঞ্চলগুলো চিহ্নিত করে উন্নয়ন কর্মকাণ্ড ত্বরিত বাস্তবায়নের জন্য সরকারের বিশেষ নজর দেওয়া উচিত। বিষয়টি রাজনৈতিক বিবেচনায় না এনে এবং ক্ষমতাসীন দলের নির্বাচিত প্রতিনিধি না থাকায় আর্থসামাজিক নানা কারণে পিছিয়ে পড়া অঞ্চলগুলো চিহ্নিত করে ব্যবস্থা নেওয়া প্রয়োজন।
দেশের সব অঞ্চলের মানুষ উন্নয়ন কর্মকাণ্ডের সুফল পাওয়ার সমান অধিকার রাখে। সরকারের মন্ত্রিপরিষদ ও পরিকল্পনা মন্ত্রণালয়কে এ ব্যাপারে সুদৃষ্টি দেওয়ার জন্য অনুরোধ করছি।
মাহতাব আলী
মিরপুর-১৩, ঢাকা।
মুক্তিযোদ্ধা কোটা
সম্প্রতি সরকার সিদ্ধান্ত নিয়েছে, সরকারি, আধা-সরকারি, স্বায়ত্তশাসিত, আধা-স্বায়ত্তশাসিত প্রতিষ্ঠানে চাকরির ক্ষেত্রে ৩০ শতাংশ কোটা পূরণার্থে মুক্তিযোদ্ধার সন্তানদের পাওয়া না গেলে নাতি-নাতনিদের দিয়ে এই কোটা পূরণ করা হবে। এ ধরনের সিদ্ধান্ত কতটা ইতিবাচক, তা ভাবার বিষয়।
বাংলাদেশে মুক্তিযোদ্ধা তালিকা কয়েকবার হয়েছে, কিন্তু এই তালিকা বিতর্কের ঊর্ধ্বে উঠতে পারেনি। একাত্তরে যারা এই দেশের স্বাধীনতার বিরোধিতা করেছিল, তাদের অনেকেই মুক্তিযোদ্ধা তালিকার অন্তর্ভুক্ত হয়েছে বলে বিভিন্ন সময় অভিযোগ উঠেছে। আবার প্রকৃত অনেক মুক্তিযোদ্ধা নানা কারণে তালিকার অন্তর্ভুক্ত হতে পারেননি। এ অবস্থায় মুক্তিযোদ্ধাদের নাতি-নাতনিদের কোটা-সুবিধা দেওয়ার সিদ্ধান্ত কিছুটা হলেও আত্মঘাতী হওয়ার সম্ভাবনা আছে। এই সিদ্ধান্তের কারণে একদিকে যেমন ভুয়া মুক্তিযোদ্ধাদের উত্তরসূরিদের কাছে প্রকৃত অনেক মেধা অনর্থক হেরে যাবে, আবার যখন কোনো ভুয়া মুক্তিযোদ্ধা সনদের কাছে হার মেনে প্রকৃত একজন মেধাবী বিশ্ববিদ্যালয়ে ভর্তি কিংবা চাকরি থেকে বঞ্চিত হয়, তখন স্বাভাবিকভাবেই জাতি মেধাহীনতার দিকেই ধাবিত হয়! তখন এসব বঞ্চিত মেধাবীর কাছে মুক্তিযোদ্ধা পরিচয় শ্রদ্ধার জায়গায় না থেকে বরং তাদের সফলতার পথে প্রতিবন্ধক হিসেবে হাজির হতে পারে। এতে কি মুক্তিযোদ্ধাদের প্রতি কার্যত যথাযথ শ্রদ্ধা দেখানো হবে?
মুক্তিযোদ্ধারা যে জাতির শ্রেষ্ঠ সন্তান, তাতেও বিন্দুমাত্র সন্দেহ নেই। তাই সরকার মুক্তিযোদ্ধাদের কল্যাণে রাষ্ট্রের কোটি টাকা ব্যয় করুক, আপত্তি নেই। কিন্তু কোটার নামে মেধার অবমূল্যায়ন হলে তা মোটেও গ্রহণযোগ্য নয়। সরকারের কাছে দাবি, প্রকৃত মুক্তিযোদ্ধার তালিকা করে কোটার চিন্তা ঝেড়ে ফেলে তাদের সবার কল্যাণে প্রয়োজনীয় পদক্ষেপ নিন।
আসাদ আল-আমিন, রাজশাহী।
টিআইবির প্রতিবেদন
ট্রান্সপারেন্সি ইন্টারন্যাশনাল, বাংলাদেশ (টিআইবি) দুর্নীতিবিরোধী প্রতিষ্ঠান হিসেবে ১৯৯৬ সাল থেকে বাংলাদেশে কাজ করে যাচ্ছে। এ প্রতিষ্ঠানের উদ্দেশ্য হচ্ছে, দুর্নীতিবিরোধী সামাজিক আন্দোলনে মানুষের অংশগ্রহণ বৃদ্ধি এবং দুর্নীতি প্রতিরোধে জনসচেতনতা সৃষ্টির মাধ্যমে স্বচ্ছতা ও জবাবদিহি প্রতিষ্ঠা করা। টিআইবির সাম্প্রতিক প্রতিবেদন প্রকাশের পর কিছু মন্ত্রী, প্রতিমন্ত্রী, বিচার বিভাগের আইনজীবী এবং পুলিশ প্রশাসন থেকে যে মন্তব্য করা হয়েছে, তা মতপ্রকাশের স্বাধীনতার ওপর অযাচিত হস্তক্ষেপ। আর টিআইবির জরিপের সঙ্গে ‘ষড়যন্ত্র’ কিংবা ‘যুদ্ধাপরাধীদের বিচার’-এর সম্পর্ক খোঁজা সম্পূর্ণ অযৌক্তিক।
প্রথম আলোর ২৬ ডিসেম্বরের একটি অনলাইন জরিপে ‘দেশের সবচেয়ে বেশিসংখ্যক মানুষ বিচার বিভাগের দুর্নীতি ও হয়রানির শিকার—টিআইবির এ প্রতিবেদন সমর্থন করেন কি?’ এর ফলাফল হ্যাঁ ৯৪.৭৪%, না ৪.৮৭%, মন্তব্য নেই ০.৩৯%। একই পত্রিকার পরের দিনের আরেকটি জরিপ, ‘বিচার বিভাগের ব্যাপারে টিআইবির প্রতিবেদন সম্পর্কে মন্ত্রীদের অভিযোগ যৌক্তিক বলে মনে করেন কি?’ এর ফলাফল হ্যাঁ ১৪.৮১%, না ৮৩.৮২% এবং মন্তব্য নেই ১.৩৭%। এ দুটি জরিপ থেকেও বোঝা যায়, দেশের জনগণ টিআইবির প্রতিবেদনটি যথার্থ মনে করেন। সংশ্লিষ্ট মন্ত্রী, প্রতিমন্ত্রী, বিচার বিভাগ এবং পুলিশ প্রশাসন টিআইবির প্রতিবেদনে কোনো ‘ষড়যন্ত্র’ না খুঁজে নিজ নিজ বিভাগে দুর্নীতি ও অনিয়ম প্রতিরোধে কার্যকর পদক্ষেপ গ্রহণ ও বাস্তবায়ন করাই হবে উত্তম, যাতে দেশ ও জাতি কাঙ্ক্ষিত সেবা পায়।
মো. রোকনুজ্জামান
কাঁচিঝুলি, ময়মনসিংহ।
লাগামহীন বাড়িভাড়া
নিত্যপ্রয়োজনীয় পণ্যের মূল্য যেভাবে বাড়ছে, তেমনই নানা অজুহাতে বাড়ছে ঢাকা শহরের বাড়িভাড়া। বাড়িভাড়া বাড়ার যেন কোনো লাগাম নেই। এই শহরের নিম্নবিত্ত-মধ্যবিত্ত মানুষ প্রচণ্ড কষ্টে দিনাতিপাত করছে। বাড়ির মালিকেরা বছর পার না হতেই ইচ্ছামতো ভাড়া বাড়িয়ে চলেছেন। তার ওপর বেশির ভাগ ক্ষেত্রে বাড়িভাড়ার রসিদ পর্যন্ত দিতে চান না। দেশের বাড়িভাড়া-বিষয়ক প্রচলিত আইনে বাড়িভাড়া দেওয়ার সময় চুক্তি সম্পাদন করার বাধ্যতামূলক হলেও অনেকে তা মেনে চলেন না। এই চুক্তিনামা না থাকার কারণে ঘন ঘন বাড়িভাড়া বাড়ছে, যা নিয়ে বাড়ির মালিক ও ভাড়াটিয়ার মধ্যে প্রায়ই ঝগড়া-বিবাদ হচ্ছে। ভাড়াটিয়াদের স্বার্থ সংরক্ষণে সরকারের আন্তরিক হওয়া দরকার। বিদ্যমান আইন মেনে চলার ব্যবস্থা নেওয়া, বর্গফুট অনুসারে ভাড়া নির্ধারণ, ভাড়ার রসিদ প্রদান, অতিরিক্ত অগ্রিম গ্রহণ না করা বা আইনের সংশ্লিষ্ট ধারা প্রয়োগের কার্যকর ব্যবস্থা গ্রহণে যথাযথ পদক্ষেপ নেওয়া প্রভৃতি ব্যবস্থার মাধ্যমে এই সংকট নিরসনে এগিয়ে আসার জন্য সংশ্লিষ্ট কর্তৃপক্ষের সুদৃষ্টি কামনা করছি
সঞ্চয়পত্রের সুদ
সঞ্চয়পত্রের সুদের ওপর কর আদায় করার প্রয়োজন পড়লে সরকার তা আদায় করতে পারে। তবে সেখানে জনহিতকর দৃষ্টি রাখা দরকার। একটা নির্দিষ্ট পরিমাণ টাকার ওপর কর ধার্যযোগ্য করা যেতে পারে। তবে সরকার যথেচ্ছভাবে কর আদায় করবে, এটা মেনে নেওয়া যায় না। সরকার যে সঞ্চয়পত্র বিক্রি করে বাজারে, তা কিছু শর্ত বেঁধে দিয়েই করে। যেমন সুদের হার, সময়সীমার মতো কিছু শর্ত নির্ধারণ করে দেওয়া থাকে। জনগণ যখন এসব কেনে, তখন আইনের ভাষায় একটা চুক্তি করে। এই চুক্তি সরকার কিংবা জনসাধারণ যখন-তখন ভাঙতে পারে না। ভাঙলে ক্ষতিপূরণ দিতে হয়।
সঞ্চয়পত্র নির্দিষ্ট সময়ের আগে উঠিয়ে নিলে আসল থেকে ওঠানো সুদ কেটে রাখা হয়। সরকারও বিক্রির তারিখে যে সুদের হারে তিন বছরের জন্য সঞ্চয়পত্র বিক্রি করেছে তার মেয়াদ উত্তীর্ণের আগে ওই বিক্রীত সঞ্চয়পত্রের সুদের ওপর কর কেটে রাখতে পারে না। কিংবা সুদের হারও কমাতে পারে না আইনানুগভাবে। এই সহজ কথা সরকারি কর্মকর্তারা জানেন না, তা বিশ্বাস করি না। তবে তাঁরা প্রতিটি সরকারের সময়ই এটা করে থাকেন। জোট সরকারের সময়ও করেছিলেন।
আমার সামান্য সঞ্চয়পত্র রয়েছে। সুদ ওঠাতে গেলে সুদের ওপর কর কেটে রাখা হয়। যুক্তি দিয়ে বুঝিয়ে দিলেও সঞ্চয়পত্র অফিসের কর্মকর্তা একটা বিজ্ঞপ্তি দেখিয়ে বলেন, এই দেখুন। বিজ্ঞপ্তিতে লেখা রয়েছে, ১ জুলাই ২০১০ হতে পারিবারিক সঞ্চয়পত্র এবং পেনশনার সঞ্চয়পত্র ছাড়া সকল ক্ষেত্রে কর কাটার কথা নয়। বললেন ‘প্রদেয়’ শব্দটার জন্যই কাটতে হবে। আমারটি জুলাই ২০১০-এর অনেক আগে কেনা—এ কথা জানালে তিনি বললেন পাঁচ বছর আগে কেনা থাকলেও সুদ না উঠিয়ে থাকলে কর কেটে রাখা হবে। তাঁকে বোঝাতে চেষ্টা করলাম এখানে ‘প্রযোজ্য’দের ক্ষেত্রে বুঝতে হবে। তিনি আমার যুক্তি শেষমেশ মেনে নিলেও আবার সংশোধিত সার্কুলার না এলে জনগণ হাজার ঝগড়া করলেও এ সুদ কাটা তো বন্ধ হবেই না, আর যে সুদ কেটে রাখা হয়েছে, তা ফেরত দেওয়ার কথাই থাকবে না।
অর্থমন্ত্রী মহোদয়ের কাছে আমার বিনীত নিবেদন, যাঁরা এই সব ভুল সিদ্ধান্তের নোট উত্থাপন করে জনগণকে ইচ্ছাকৃতভাবে হেনস্তায় ফেলছেন, তাঁদের বিরুদ্ধে প্রয়োজনীয় ব্যবস্থা নিন। এই ভুলটা একটা সার্কুলারের মাধ্যমে সংশোধন করে জুলাই ২০১০-এর আগের কেনা সঞ্চয়পত্রের সুদের ওপর কর কাটা বন্ধ করা এবং ইতিমধ্যে যা কাটা হয়েছে, তা ফেরতদানের ব্যবস্থা করে দীনহীনের প্রতি দৃষ্টি রাখুন।
রাধাকান্ত রায়
ইস্কাটন, ঢাকা।
শীতার্ত মানুষের সহায়তা
রাজধানীর ফুটপাত, রেলস্টেশন বা ফুট ওভারব্রিজের মতো নানা স্থানে বসবাস করে অসংখ্য ছিন্নমূল মানুষ। বছরের বাকি সময় তারা কোনো রকমে কাটাতে পারলেও শীতের কয়েক মাস তাদের জন্য রীতিমতো বিভীষিকাময়। পর্যাপ্ত শীতবস্ত্রের অভাবে এ সময় অত্যন্ত মানবেতর জীবনযাপন করতে হয় তাদের। দুই বেলা দুই মুঠো অন্নের জন্য যারা সংগ্রাম করে টিকে আছে, তাদের পক্ষে লেপ-কম্বলের মতো মূল্যবান শীতবস্ত্র ক্রয় করা যে অসম্ভব ব্যাপার, এটা সহজেই অনুমেয়। শুধু রাজধানী নয়, এ চিত্র সারা দেশের। যথারীতি এ বছরও এসব ছিন্নমূল অসহায় বঞ্চিত মানুষের কাছে শীত এসেছে অভিশাপ হয়ে। শীতে মৃত্যুর খবরও আসছে। পরিস্থিতি সবচেয়ে নাজুক দেশের উত্তরবঙ্গে। শীতে মৃত্যুর খবরগুলো বেশি আসছে সেখানে থেকেই।
ব্যক্তিগত কাজে সেদিন ঢাকার উত্তরায় গিয়েছিলাম। রাত আনুমানিক নয়টার দিকে রাস্তা পারাপারের জন্য ফুট ওভারব্রিজে উঠতেই চোখে পড়ল এক বৃদ্ধকে; প্রচণ্ড শীতে ঠকঠক করে কাঁপছেন। ওই শীতের রাতে তাঁর শীর্ণ শরীরে জড়ানো ততোধিক শীর্ণ নোংরা কাঁথাখানি যেন আমাদের এই সভ্য (!) সমাজকে কদর্য ভাষায় উপহাস করছে। সত্যি, এটা অত্যন্ত দুর্ভাগ্যজনক। শহরের অভিজাত মানুষের পোশাক রাখার স্থানে কত রকম অব্যবহূত শীতবস্ত্র অযত্নে পড়ে আছে। অথচ তার পাশেই ছিন্নমূল একদল হতদরিদ্র অসহায় মানুষ পর্যাপ্ত শীতবস্ত্রের অভাবে যন্ত্রণায় ছটফট করছে। তাদের জীবন হয়ে উঠেছে দুর্বিষহ। আমাদের সবার উচিত সম্মিলিতভাবে এসব শীতার্ত মানুষের পাশে দাঁড়ানো। এটা আমাদের দায়িত্ব। পাশাপাশি সরকারের দায়িত্ব উদ্যান, ফুটপাত, রেলস্টেশন, ফুট ওভারব্রিজ এসব স্থানে অবস্থানকারী অসহায় শীতার্ত মানুষের দিকে তাকানো, তাদের পাশে দাঁড়ানো। জ্ঞান-বিজ্ঞানের অভূতপূর্ব উন্নতির এই সময়েও এমন দৃশ্য সত্যি বড় বেমানান। আসুন, আমরা যে যার অবস্থান থেকে যতটুকু পারি এসব ভাগ্যহত অসহায় মানুষের পাশে দাঁড়াই।
দেখার কেউ নেই
দৈনিক পত্রিকা খুললে মাঝেমধ্যে চোখে পড়ে নিম্নমানের ওষুধ উৎপাদন ও বাজারজাতের জন্য বিশেষ কিছু কোম্পানির জরিমানা বা ফ্যাক্টরি সিলগালা করা হয়েছে। কিন্তু প্রশ্ন হলো, ফ্যাক্টরি সিলগালা করার পরও কীভাবে সেই সব ওষুধ প্রতিনিয়ত বাজারে আসছে। একটি সিপ্রোফ্লোক্সানিক বড়ির খুচরামূল্য দেওয়া আছে ১৪ টাকা, যার সরকারি ভ্যাট হয় দুই টাকা ৩১ পয়সা, যা সরকারকে দিতে হয়, অথচ এলবিয়ন নামের একটি কোম্পানি মোড়ক নকল করে তা বিক্রি করছে মাত্র এক টাকা ৮০ পয়সায়। ঠিক একই রকম এরিস্টোফার্মা কর্তৃক উৎপাদিত নিওবিওন, ইনসেপ্টা কর্তৃক উৎপাদিত প্যানটোনিক্স, স্কয়ার কর্তৃক উৎপাদিত সিপ্রোসিন, এসকেএফ কর্তৃক উৎপাদিত লোসেকটিলের মোড়ক নকল করে যথাক্রমে এলরিয়ন, রাসা, ন্যাশনাল জাতীয় নামসর্বস্ব কিছু কোম্পানি দীর্ঘদিন ধরে এসব ভেজাল ওষুধ বাজারজাত করে আসছে। এসব নকল ওষুধ বাজারজাত করে কোটি কোটি টাকা হাতিয়ে নিচ্ছে।
এসব ওষুধ চালানোর প্রধান হাতিয়ার হচ্ছে গ্রামের পল্লিচিকিৎসক। তাঁদের না আছে কোনো সার্টিফিকেট, না আছে শিক্ষা। অথচ গ্রামের সাধারণ মানুষের স্বাস্থ্যসেবা তাঁদের ওপর নির্ভরশীল। তাঁদের কারণে একদিকে প্রতারিত হচ্ছে গ্রামের সাধারণ মানুষ, অপরদিকে ক্ষতিগ্রস্ত হচ্ছে স্বনামধন্য কোম্পানিগুলো। দুঃখের বিষয়, এসব ওষুধ নিয়ন্ত্রণে সরকারের কোনো মাথাব্যথা নেই। না আছে নিয়ন্ত্রণে কোনো পদক্ষেপ, না আছে কোনো মনিটরিং। দেখার কেউ নেই, শোনার কেউ নেই।
মো. আবদুল জব্বার
শালগাড়িয়া, পাবনা।
শিক্ষামন্ত্রী সমীপে
সরকার সম্প্রতি সিদ্ধান্ত নিয়েছে, প্রতি উপজেলায় একটি করে কারিগরি বিদ্যালয় প্রতিষ্ঠা করা হবে। ওই সব কারিগরি বিদ্যালয় থেকে প্রশিক্ষিত দক্ষ কর্মী তৈরি করে কর্মসংস্থানের জন্য বিদেশে প্রেরণ করা হবে। এ জন্য সরকারকে সাধুবাদ।
প্রখ্যাত বীর মুক্তিযোদ্ধা মরহুম ইব্রাহিম বিন খলিল অতীতে মুক্তিযোদ্ধা কেন্দ্রীয় কমান্ড কাউন্সিলের চেয়ারম্যান, চট্টগ্রাম-১৪ আসনের দুবার সাবেক নির্বাচিত এমপি ও দুবার সাতকানিয়া উপজেলার চেয়ারম্যান ছিলেন। তিনি সাতকানিয়া উপজেলা সদরে একটি মহিলা কলেজ প্রতিষ্ঠার মানসে কিছু জমি ক্রয় করেন। ওই জমিতে তিনি একটি অর্ধসমাপ্ত দালান ও পুকুর খনন করেন। তাঁর অকালমৃত্যুর কারণে কলেজ প্রতিষ্ঠা করতে পারেননি। বর্তমানে সাতকানিয়া সদরে আরেকটি মহিলা কলেজ প্রতিষ্ঠিত হওয়ায় আর মহিলা কলেজের প্রয়োজন নেই।
সুতরাং মরহুম ইব্রাহিম বিন খলিলের ক্রয়কৃত মহিলা কলেজের জমিতে সরকার প্রস্তাবিত কারিগরি বিদ্যালয় প্রতিষ্ঠার প্রস্তাব করা যাচ্ছে। বর্তমানে কলেজের জায়গা অব্যবহূত অবস্থায় আছে।
সাতকানিয়া উপজেলা অফিসে কলেজের নামে একটি ফাইল, কিছু টাকা, গম ও কয়েক বান্ডিল টিন রয়েছে। সুতরাং অবিলম্বে কারিগরি বিদ্যালয়ের কাজ শুরু করতে সুবিধা হবে। স্থানীয় জনসাধারণ ও মরহুমের পরিবারের পক্ষ থেকে কলেজের জায়গায় কারিগরি বিদ্যালয় প্রতিষ্ঠার জন্য আবেদন করছি।
শিক্ষামন্ত্রী সমীপে
একটি উচ্চশিক্ষা প্রতিষ্ঠান যে কতটুকু অকার্যকর হতে পারে, এর নজির সিলেট ইঞ্জিনিয়ারিং কলেজ। আধুনিক প্রকৌশল শিক্ষার সব ব্যবস্থা থাকা সত্ত্বেও প্রতিষ্ঠানটি পূর্ণ গতি পাচ্ছে না লোকবলের অভাবে। স্থায়ী শিক্ষক ও কর্মকর্তা-কর্মচারী না থাকায় প্রতিষ্ঠানটি তিন বছর যাবৎ খুঁড়িয়ে খুঁড়িয়ে চলছে।
একই কারণে কোটি কোটি টাকা ব্যয়ে স্থাপিত অত্যাধুনিক গবেষণাগারের সরঞ্জামাদি অব্যবহূত থাকতে থাকতে ব্যবহারের অনুপযোগী হয়ে পড়ছে। শুরু থেকে প্রতিষ্ঠানটিতে কম্পিউটার সায়েন্স অ্যান্ড ইঞ্জিনিয়ারিং বিভাগটি চালু থাকলেও লোকবলের অভাবে অন্য দুটি বিভাগ ইলেকট্রিক্যাল অ্যান্ড ইলেকট্রনিকস ও সিভিল ইঞ্জিনিয়ারিং চালু করা যাচ্ছে না।
সরকারি তহবিল বরাদ্দ না থাকায় প্রতিষ্ঠানের ব্যয়ভার শিক্ষার্থীদের বহন করতে হয়। এমনকি চুক্তিভিত্তিক শিক্ষকদের বেতন সংগ্রহ করা হয় শিক্ষার্থীদের কাছ থেকে। ফলে শিক্ষার্থীদের অতিরিক্ত ফি গুনতে হয়, যা সাধারণ শিক্ষার্থীদের পক্ষে বহন করা সম্ভব নয়।
এটি কি বেসরকারি শিক্ষাপ্রতিষ্ঠান, নাকি সরকারি শিক্ষাপ্রতিষ্ঠান? যদি সরকারি হয়, তাহলে কেন প্রতিষ্ঠানটির যাবতীয় ব্যয়ভার শিক্ষার্থীদের বহন করতে হবে? শিক্ষামন্ত্রীর কাছে আবেদন, অবিলম্বে স্থায়ী শিক্ষক, কর্মকর্তা-কর্মচারী নিয়োগ, সরকারি তহবিল বরাদ্দ এবং সব বিভাগ চালুর মাধ্যমে জাতীয় গুরুত্বপূর্ণ এ শিক্ষপ্রতিষ্ঠানটিকে প্রকৌশল বিশ্ববিদ্যালয়ে রূপান্তরিত করে এর পূর্ণতা দিন।
তুষার সাহা
ইঞ্জিনিয়ারিং কলেজ, সিলেট।
দৃষ্টি আকর্ষণ
গত ২৪ ডিসেম্বর সহকারী থানা শিক্ষা কর্মকর্তা/থানা শিক্ষা কর্মকর্তা পদে নিয়োগ পরীক্ষা অনুষ্ঠিত হয়। সেখানে ৫০ শতাংশ কোটা প্রাথমিক বিদ্যালয়ে কর্মরত শিক্ষক-শিক্ষিকাদের জন্য সংরক্ষিত থাকলেও ওই পদে যোগ্য প্রার্থী না পাওয়া গেলে তা বাইরের প্রার্থী দ্বারা পূরণ করা হবে। কিন্তু একজন শিক্ষকের পক্ষে প্রতিযোগিতামূলক পরীক্ষায় বাইরের প্রার্থীদের সঙ্গে টিকে থাকা কষ্টকর। আর কতজন শিক্ষক ওই প্রতিযোগিতায় টিকে থেকে সৌভাগ্যবান এ দেশের প্রাথমিক বিদ্যালয়ে কর্মরত সব শিক্ষক-শিক্ষিকার পক্ষ থেকে সংশ্লিষ্ট কর্তৃপক্ষের কাছে আবেদন করছি ওই পদগুলো শুধু শিক্ষক-শিক্ষিকাদের জন্য সংরক্ষিত রাখার জন্য।
কৃষি ডিপ্লোমা
বাংলাদেশ কারিগরি শিক্ষা বোর্ড পরিচালিত চার বছর মেয়াদি একটি কোর্স কৃষি ডিপ্লোমা। নব্বইয়ের দশকের মাঝামাঝি মাঠপর্যায়ে কৃষিক্ষেত্রে দক্ষ কর্মী তৈরির লক্ষ্যে দুই বছরের প্রশিক্ষণ কোর্স হিসেবে কৃষি ডিপ্লোমার প্রবর্তন হয়। পরবর্তী সময়ে এটি তিন বছরের কোর্স হিসেবে কারিগরি বোর্ডের আওতাভুক্ত হয়। বর্তমানে এই কৃষি ডিপ্লোমাকে আরও যুগোপযোগী করতে চার বছরের কৃষিবিষয়ক শিক্ষাক্রম হিসেবে পরিচালিত হচ্ছে।
এসএসসি পাস করে উপযুক্ত যোগ্যতা নিয়ে কৃষি ডিপ্লোমা ইনস্টিটিউটে ভর্তি হতে হয়। কিন্তু দুঃখজনক ব্যাপার হলো, কৃষি ডিপ্লোমা কোর্স শেষ করার পর পরবর্তীকালে উচ্চতর শিক্ষার কোনো সুযোগ নেই।
অবাক হওয়ার মতো ব্যাপার, একই যোগ্যতা নিয়ে ভর্তি হওয়া অন্যান্য ডিপ্লোমা কোর্স যেমন—প্রকৌশল, নার্সিং, হেলথ টেকনোলজি প্রভৃতির পর উচ্চতর শিক্ষার অনেক সুযোগ রয়েছে। কিছুদিন আগে উচ্চতর শিক্ষার সুযোগ চেয়ে আমরা বিভিন্ন শান্তিপূর্ণ কর্মসূচি পালন করে ব্যর্থ তো হই-ই, বরং আমাদের কিছু ছাত্রছাত্রীকে বিভিন্ন প্রত্যন্ত অঞ্চলের ইনস্টিটিউটে বদলি করে তাদের শিক্ষাজীবনকেই হুমকির সম্মুখীন করা হয়। একটি স্বাধীন দেশে উচ্চশিক্ষার সুযোগ চাওয়াও কি তাহলে অপরাধ? একই বোর্ডের আওতায় একই মানের পড়াশোনা করা সত্ত্বেও কৃষিকে বাদ দিয়ে অন্যদের উচ্চতর শিক্ষার সুযোগ দেওয়া হচ্ছে। অথচ কৃষিপ্রধান দেশ হিসেবে সর্বপ্রথম কৃষি শিক্ষার দিকেই গুরুত্ব দেওয়া উচিত ছিল। এ ব্যাপারে নজর দেওয়ার জন্য সংশ্লিষ্ট কর্তৃপক্ষের দৃষ্টি আকর্ষণ করছি।
তানিয়া মির্জা
ছাত্রলীগের সন্ত্রাস
ছাত্রলীগের লাগামহীন সন্ত্রাসী কর্মকাণ্ড দিন দিন বেড়েই চলেছে। ছাত্রলীগের সন্ত্রাসী কর্মকাণ্ড যত দ্রুত সম্ভব সরকারকে বন্ধ করতে হবে। ছাত্রলীগের কারণে শিক্ষাপ্রতিষ্ঠানের সুষ্ঠু পরিবেশ নষ্ট হোক, সে জন্য দেশবাসী বর্তমান সরকারকে ক্ষমতায় আনেনি। জগন্নাথ বিশ্ববিদ্যালয়ে গত মঙ্গলবার ২০১০-১১ শিক্ষাবর্ষের নতুন শিক্ষার্থীদের বিষয় বণ্টনের কথা থাকলেও ছাত্রলীগের দুই পক্ষের সংঘর্ষের কারণে তা বন্ধ হয়ে যায়। ক্যাম্পাসে আধিপত্য বিস্তারকে কেন্দ্র করে এ সংঘর্ষ ঘটে। অতীতে একদল আরেক দলের সঙ্গে সংঘর্ষে জড়িয়ে পড়ত। কিন্তু বর্তমানে নিজেদের স্বার্থের জন্য নিজ দলের কর্মীদের সঙ্গে সংঘর্ষে জড়িয়ে পড়তে কুণ্ঠা বোধ করছে না। ছাত্রলীগের এসব কাজের ব্যাপারে সরকার কি অবগত নয়? সরকারের কি কোনো দায়িত্ববোধ নেই? ছাত্রলীগ কি সরকারের চেয়ে বেশি শক্তিশালী? স্বরাষ্ট্রমন্ত্রী বারবার বলছেন, অপরাধী যে-ই হোক, তাকে কোনো প্রকার ছাড় দেওয়া হবে না। আপনার কাছে প্রশ্ন, এসব কর্মকাণ্ড কি আপনার সরকারের দৃষ্টিগোচর হয় না? ছাত্রলীগের কারণে বারবার শিক্ষার সুষ্ঠু পরিবেশ ব্যাহত হচ্ছে। যে সরকার স্বাধীনতার নেতৃত্ব দিয়েছিল, সেই সরকারের অঙ্গসংগঠন যখন নিজেদের স্বার্থে হানাহানি ও রেষারেষিতে লিপ্ত হয়, তখন সরকারের ভাবমূর্তি কি ক্ষুণ্ন হয় না? সরকার যেখানে যুদ্ধাপরাধীদের বিচারের জন্য দৃঢ় প্রত্যয় ব্যক্ত করছে, তখন ছাত্রলীগের লাগামহীন সন্ত্রাসী কাজ কি জনসমর্থন আদায়ে বাধা দিচ্ছে না? বর্তমান সরকারের ক্ষমতায় আসার ক্ষেত্রে ছাত্রলীগের তেমন কোনো অবদান ছিল না। বরং এই ছাত্রলীগ পরবর্তী নির্বাচনে সরকার পতনের কারণ হিসেবে কাজ করবে। সরকারের কাছে আমাদের সবার দাবি, যত তাড়াতাড়ি সম্ভব ছাত্রলীগের বিরুদ্ধে কঠোর ব্যবস্থা নেওয়া হোক।
মো. মাহ্বুব আলম
শিক্ষক ও নাট্যকর্মী
রাজশাহী বিশ্ববিদ্যালয়।
অতিথি পাখি
শীতকালে দেশের বিভিন্ন জলাশয়ে অতিথি পাখির আগমনে প্রকৃতির পরিবেশে যেমন চঞ্চলতা ফিরে আসে, তেমনই পাখিশিকারিদের শ্যেনদৃষ্টি পড়ে পাখির ওপর। শীত মৌসুমে প্রচণ্ড শীতের হাত থেকে রক্ষা পেতে প্রতিবছর বিভিন্ন দেশ থেকে ঝাঁকে ঝাঁকে অতিথি পাখির আগমন ঘটে। শীত কমে এলে আবার তারা ফিরে যায়। আসা-যাওয়ার সময়টুকুতে লোভী পাখিশিকারিদের কবলে পড়ে অনেক পাখি প্রাণ হারায়। এতে শিকারিদের অপতৎপরতার জন্য পাখিরা তাদের বিচরণক্ষেত্র পরিবর্তন করতে বাধ্য হচ্ছে। দেশের হাওরগুলোয় সেদ্ধ ধানের সঙ্গে বিষ মিশিয়ে বিষটোপ বানিয়ে মহামারি আকারে অতিথি পাখিদের মেরে ফেলা হয়েছে। আইনত অতিথি পাখি ধরা, খাওয়া ও শিকার দণ্ডনীয় অপরাধ হলেও আইনের যথাযথ প্রয়োগের অভাবে তা প্রতিপালিত হচ্ছে না। তা ছাড়া প্রকাশ্যে হাট-বাজারে অতিথি পাখি বিক্রি করেও পার পেয়ে যাচ্ছে অনেকে। তাই আরও বেপরোয়া হয়ে গেছে পাখিশিকারিরা। অনতিবিলম্বে এর বিরুদ্ধে প্রতিরোধ-ব্যবস্থা নিতে হবে।
ছাত্র সংঘর্ষ
জগন্নাথ বিশ্ববিদ্যালয়ে ২১ ডিসেম্বর ছাত্রলীগের দুই পক্ষের মধ্যে ব্যাপক সংঘর্ষ হয়। সেদিনের পরিস্থিতির ভয়াবতার কারণে সাধারণ শিক্ষার্থীরা আতঙ্কগ্রস্ত হয়ে পড়েছিলেন। এতে বিশ্ববিদ্যালয়ের ক্লাস ও পরীক্ষা দুই দিন বন্ধ ছিল। অছাত্রসুলভ কর্মকাণ্ড চালিয়ে সাধারণ শিক্ষার্থীদের জন্য দুর্ভোগের কারণ হয়ে বারবার কি এঁরা পার পেতেই থাকবেন? সাধারণ শিক্ষার্থীদের কথা কেউ ভাববে না? উচ্চ শিক্ষাপ্রতিষ্ঠানে সন্ত্রাসী কর্মকাণ্ড কোনোমতেই কাম্য হতে পারে না। ক্যাম্পাসে সংঘর্ষের সঙ্গে যাঁরা জড়িত, তাঁরা কখনো সাধারণ শিক্ষার্থীদের কথা ভাবেন না।
পত্রিকার খবর অনুযায়ী, সন্ত্রাসী কর্মকাণ্ডের সঙ্গে যাঁরা জড়িত, তাঁদের বিরুদ্ধে নানা অনিয়মের অভিযোগ রয়েছে। বিশ্ববিদ্যালয়ে যাঁরা সন্ত্রাসী কর্মকাণ্ড চালিয়ে থাকেন, তাঁরা শুধু এর ভাবমূর্তি নষ্ট করেন না, সমগ্র দেশের ক্ষতি সাধন করে থাকেন। আইন সবার জন্য সমান—কথাটি খোদ আইন প্রয়োগকারী সংস্থাই যেন ভুলে যায়। বিশ্ববিদ্যালয় কর্তৃপক্ষের কাছে অনুরোধ, বিশ্ববিদ্যালয়ে সুষ্ঠু পরিবেশ বজায় রাখার স্বার্থে সন্ত্রাসী কর্মকাণ্ডে জড়িত ব্যক্তিদের বিরুদ্ধে কঠোর ব্যবস্থা নেওয়া হোক।
সাধন সরকার, শিক্ষার্থী
জগন্নাথ বিশ্ববিদ্যালয়, ঢাকা।
ঝরে পড়া শিক্ষার্থী
২৫ ডিসেম্বর প্রথম আলোর একটি প্রতিবেদন থেকে জানা গেছে, জানুয়ারির প্রথম সপ্তাহের মধ্যে প্রাথমিক শিক্ষার বই বিতরণ করা হবে। এটি সফলভাবে সম্পন্ন করা গেলে তা হবে সরকারের জন্য একটি বড় সাফল্য। তবে প্রত্যেক শিক্ষার্থী যাতে বই পায় এবং তা বিনা মূল্যে, সে জন্য পর্যাপ্ত প্রস্তুতি নিতে হবে।
প্রতিবছর প্রাথমিক বিদ্যালয়ে শিশু জরিপ করা হয়। এই শিশু জরিপ ব্যবহার করে বিদ্যালয়ে গমনোপযোগী সব শিশুর ভর্তি নিশ্চিত করতে হবে, যাতে একটি শিশুও বিদ্যালয়ে ভর্তি হওয়া থেকে বাদ না যায়। তবে, শিশুদের বিদ্যালয়ে তালিকাভুক্ত করতে পারাই চূড়ান্ত সাফল্য নয়। বরং ভর্তির পর প্রাথমিক স্তরে কোনো শিক্ষার্থী যাতে ঝরে না যায়, সেদিকে নজর রাখতে হবে। প্রাথমিক শিক্ষা সফল করতে গেলে এই ঝরে পড়া রোধ করতেই হবে। এ জন্য শিক্ষকদের দায়িত্ব অনেক। শ্রেণীকক্ষে শিশুদের ধরে রাখার জন্য নিম্নোক্ত ব্যবস্থা নেওয়া যায়। প্রথমত, শিশু জরিপের মাধ্যমে যে তালিকা পাওয়া যাবে, সেই তালিকার প্রত্যেকটি শিশুর বিদ্যালয়ে ভর্তির নিশ্চয়তা দিতে হবে। দ্বিতীয়ত, অতীতে প্রাথমিক বিদ্যালয়ের শিক্ষকদের মধ্যে দীর্ঘ সময় অনুপস্থিত ও অসুস্থ শিশুদের খোঁজখবর নেওয়ার জন্য শিশুর বাড়ি যাওয়ার রীতি ছিল। এখন তাঁরা কতটুকু খবর নেন? বাড়ি বাড়ি গিয়ে শিক্ষার্থীর খোঁজখবর নিতে শিক্ষকদের উৎসাহ দেওয়া উচিত। তৃতীয়ত, শ্রেণীকক্ষে পাঠদানকে আনন্দময় করে তুলতে হবে। শিশুরা যাতে শ্রেণীকক্ষে থাকতে স্বচ্ছন্দ বোধ করে। চতুর্থত, অভিভাবকদের সঙ্গে শিক্ষকদের মতবিনিময় বাড়াতে হবে।
সঞ্জয় কুমার ভৌমিক
শ্রীমঙ্গল, মৌলভীবাজার।
হাজং শিক্ষার্থী
আদিবাসী গোষ্ঠীর শিক্ষার্থীদের প্রত্যাশা থাকে, তাঁরা যেন ঢাকা বিশ্ববিদ্যালয়ে পড়ার সুযোগ পান। কিন্তু গুটিকয়েক জাতিগোষ্ঠী বাদে বেশির ভাগ আদিবাসী জাতিগোষ্ঠীর কোনো সদস্য এখানে পড়ার সুযোগ পান না, বিশেষ করে যাঁরা অধিকতর প্রান্তিক, অবহেলিত ও চরম দারিদ্র্যের শিকার কিংবা উন্নয়ন থেকে বঞ্চিত, মূলত তাঁরাই এখানে আসতে পারেন না। একসময় এ বিশ্ববিদ্যালয়ে তেমনি পিছিয়ে পড়া হাজং শিক্ষার্থীদের উপস্থিতি দেখা গেলেও ছয় বছর ধরে কোনো হাজং শিক্ষার্থী আর ভর্তি হতে পারছেন না। প্রতিবছরই কিছু না কিছু হাজং শিক্ষার্থী বিশ্ববিদ্যালয়ে ভর্তি পরীক্ষায় অংশ নেয়। বিভিন্ন আদিবাসী গোষ্ঠী থেকে যেন শিক্ষার্থীরা এ বিশ্ববিদ্যালয়ে ভর্তি হতে পারেন, সেদিকে কর্তৃপক্ষের বিশেষ নজর দেওয়া প্রয়োজন।
সোহেল হাজং
ঢাকা।
নির্বাচনে মাইক
নির্বাচনের সময় প্রার্থীরা আইন অনুযায়ী নির্বাচনের ৭২ ঘণ্টা আগ পর্যন্ত প্রচার চালাতে পারবেন। একজন প্রার্থী আইনের ধারা মেনে সেই প্রচার-প্রচারণা চালাবেন। কিন্তু তাঁর খেয়াল রাখা দরকার, ভোটারের নজর কাড়তে প্রচারণার নানা কৌশল নিয়ে শেষ পর্যন্ত যেন বিরক্তিরই কারণ না হয়ে ওঠেন, তাঁর শান্তির ব্যাঘাত না ঘটান। একটি পৌরসভায় প্রত্যেক প্রার্থী বেলা দুইটা থেকে রাত নয়টা পর্যন্ত মাইক বাজাতে পারবেন, এ বিধান দেওয়া হয়েছে। দেখা যায়, মেয়র পদপ্রার্থী, সংরক্ষিত নারী আসনের কাউন্সিলর এবং ওয়ার্ড কাউন্সিলর প্রার্থীরা একসঙ্গে তাঁদের প্রচার চালিয়ে যান, তখন যে শব্দদূষণ হয়, তাতে মানুষের শ্রবণেন্দ্রিয়ের মারাত্মক ক্ষতি হয়। বদ্ধ ঘরে এর শব্দ তেমন অনুভব হয় না, কিন্তু দোকানে বসা এবং রাস্তায় হাঁটাচলা ও কথা বলতে মারাত্মক অসুবিধা হয়। একজন মানুষ ৪০ ডেসিবল শব্দের তীব্রতা গ্রহণ করতে সক্ষম। কিন্তু শব্দের তীব্রতা তার থেকে আরও বেশি হলে তা শ্রবণেন্দ্রিয়ের ক্ষতির পাশাপাশি আরও নানা ধরনের ক্ষতির কারণ হতে পারে। একটি ওয়ার্ডের বিভিন্ন স্তরের প্রার্থী মিলে গড়ে ১০ থেকে ১৫ জন প্রার্থী হন। প্রত্যেকে একটি করে মাইক অলিগলিতে বাজাতে থাকলে ভয়ানক যন্ত্রণাদায়ক অবস্থার সৃষ্টি হয়। অনেক সময় মনে হয়, কার শব্দ কতটা জোরে মানুষের কানে ঢোকাতে পারে, তাঁরা যেন সেই প্রতিযোগিতায় ব্যস্ত থাকেন। তাই শব্দদূষণ কমানোর জন্য ব্যবস্থা নিতে নির্বাচন কমিশনকে অনুরোধ করছি। 

সেরা স্কুল কোনটি
প্রথমবারের মতো এ বছরই সারা দেশে জুনিয়র স্কুল সার্টিফিকেট পরীক্ষা অনুষ্ঠিত হলো। ছাত্র-শিক্ষক-অভিভাবক সবাই বোর্ড পরীক্ষা মাথায় রেখে যথাসাধ্য পরিশ্রম করেছেন। একদিকে প্রথমবারের মতো বোর্ড পরীক্ষা, অন্যদিকে নতুন পরীক্ষাপদ্ধতি (সৃজনশীল প্রশ্নে)—এ দুই-ই ছিল সবার কাছে উদ্বেগের বিষয়। এ জন্য অনেক শিক্ষাপ্রতিষ্ঠান, বিশেষ করে ভালো প্রতিষ্ঠানগুলো তাদের ঐতিহ্য ও মর্যাদা ধরে রাখার জন্য প্রাণান্তকর পরিশ্রম করেছে এবং কাঙ্ক্ষিত ফলও অর্জন করেছে। কিন্তু বিপত্তি ঘটল বোর্ড কর্তৃক প্রকাশিত সেরা স্কুলের তালিকা নিয়ে।
যেসব প্রতিষ্ঠান শতভাগ পাস ও জিপিএ-৫ প্রাপ্তির হারের দিক থেকে অনেক এগিয়ে, তাদের নাম তালিকার নিচের দিকে। অপরদিকে যেসব প্রতিষ্ঠানের শতভাগ পাস নেই এবং জিপিএ-৫ প্রাপ্তির হার অনেক কম, তারা তালিকার শীর্ষে রয়েছে। এটা কী করে সম্ভব হলো তা আমাদের বোধগম্য নয়।
প্রকাশিত তালিকা থেকে দেখা যায়, ফেল থাকা সত্ত্বেও মাত্র ২৪ দশমিক ৫১ শতাংশ এবং ১৪ দশমিক ৬৩ শতাংশ ছাত্র জিপিএ-৫ পেয়ে মতিঝিল আইডিয়াল স্কুল প্রথম, মাত্র ২৪ দশমিক ২৮ শতাংশ জিপিএ-৫ পেয়ে ভিকারুননিসা নূন স্কুল দ্বিতীয় এবং মাত্র ১৪ দশমিক ৬৩ শতাংশ ছাত্র জিপিএ-৫ পেয়ে মণিপুর উচ্চবিদ্যালয় যথাক্রমে তৃতীয় স্থান লাভ করেছে। আরও অবাক হওয়ার বিষয়, ১৩ ও ১৪ জন করে ফেল থাকা সত্ত্বেও মাত্র ৩ দশমিক ১৯ শতাংশ ও ৩ দশমিক ৯৩ শতাংশ জিপিএ-৫ পেয়ে চতুর্থ ও পঞ্চম স্থান লাভ করেছে মতিঝিল মডেল হাইস্কুল ও ডেমরা এ কে হাইস্কুল। শুধু তা-ই নয়, ৩১ জন ফেল এবং অতি নগণ্যসংখ্যক ছাত্র (১ দশমিক ০৭ শতাংশ) জিপিএ-৫ পেয়ে দশম স্থান দখল করেছে মিরপুর বাংলা হাইস্কুল ও ১২ জন ফেল ও ১ দশমিক ৭৮ শতাংশ জিপিএ-৫ পেয়ে ১৩তম স্থান লাভ করে মাইলস্টোন কলেজ।
অন্যদিকে শতভাগ পাস আর ৬৫ দশমিক ৩১ শতাংশ ও ৪৭ দশমিক ৮০ শতাংশ জিপিএ-৫ পাওয়া সত্ত্বেও ষষ্ঠ ও সপ্তম স্থান লাভ করেছে ময়মনসিংহ গার্লস ক্যাডেট কলেজ ও রাজউক উত্তরা মডেল কলেজ। মাত্র ৩ দশমিক ১৯ শতাংশ ও ৩ দশমিক ৯৩ শতাংশ ছাত্র জিপিএ-৫ এবং ১৩ ও ১৭ জন ফেল থাকা সত্ত্বেও চতুর্থ ও পঞ্চম স্থান লাভ হলো।
আমাদের প্রশ্ন হলো, কী ধরনের সেই মূল্যায়ন নিয়ামক, যার ভিত্তিতে ফেল থাকা সত্ত্বেও এবং অনেক কম সংখ্যায় জিপিএ-৫ পেয়ে ওই প্রতিষ্ঠানগুলো তালিকায় শীর্ষস্থান লাভ করে? শতভাগ পাস ও শতকরা বেশি সংখ্যায় জিপিএ-৫ পাওয়াই কি ভালো প্রতিষ্ঠানের বৈশিষ্ট্য হওয়া উচিত নয়?
বোর্ড যে সংখ্যার ভিত্তিতে সেরা প্রতিষ্ঠান নির্বাচন করেছে, তাতে সেই প্রতিষ্ঠানগুলোই উৎসাহিত হবে, যারা বাণিজ্যিক উদ্দেশ্যে সারা ঢাকা শহরে শাখা খুলবে, একটা শ্রেণীতে গাদাগাদি করে ছাত্র বসাবে এবং শুধু বেশি সংখ্যায় পাস দেখাবে, কিন্তু পড়াশোনার মান নিশ্চিত করতে পারবে না ও অসাধারণ ফল দেখাতে পারবে না। 
বনের ভেতর ইটভাটা
গত ৩০ ডিসেম্বর প্রথম আলোয় প্রকাশিত ‘গহিন বনে যুবলীগ নেতার ইটভাটা’ শিরোনামের প্রতিবেদনটি আতঙ্কজনক। প্রতিবেদন থেকে জানা গেছে, বান্দরবানের নাইক্ষ্যংছড়ি উপজেলার বিছামারা এলাকায় স্থানীয় যুবলীগের নেতা জহির আহমদের মালিকানায় বনের ভেতর অবৈধভাবে গড়ে তোলা হয়েছে ইটভাটা। সরকার বনাঞ্চল ধ্বংসকারীদের বিরুদ্ধে কঠোর হুঁশিয়ারি উচ্চারণ করার পরও কার্যত এর কোনো ফল পাওয়া যাচ্ছে না।
এই ইটভাটায় প্রতিবার ইট পোড়াতে প্রায় চার থেকে পাঁচ হাজার মণ কাঠ ব্যবহার করা হয়। সবচেয়ে ভয়ংকর ব্যাপার হলো, এই জ্বালানি কাঠ সরবরাহ করার জন্য নির্বিচারে কাটা হচ্ছে আশপাশের বনের গাছ। পাশাপাশি পাহাড় কেটে মাটি এনে ব্যবহার করা হচ্ছে ইট তৈরির কাজে, যা বন ও পরিবেশ আইনের পরিপন্থী। একদিকে যেমন উজাড় হচ্ছে বনের গাছ, অন্যদিকে ইটভাটার কালো ধোঁয়ায় দূষিত হচ্ছে আশপাশের পরিবেশ। এটা বনের বাস্তুসংস্থান তথা এর জীববৈচিত্র্যকে ঠেলে দিচ্ছে হুমকির মুখে।
বৃক্ষ নিধন আক্ষরিক অর্থেই আমাদের অস্তিত্বের শিকড় কেটে ফেলা। প্রশাসনের নির্লিপ্ততা, বন বিভাগের জনবলসংকট ও আমলাতান্ত্রিক জটিলতার কারণে বৃক্ষ নিধন করেও অপরাধীরা ধরাছোঁয়ার বাইরে থেকে যাচ্ছে। তাই সরকারের কাছে আমাদের দাবি, যারা পরিবেশবিধ্বংসী কার্যক্রমের মধ্য দিয়ে আমদের একটা নিশ্চিত বিপর্যয়ের মুখে ঠেলে দিচ্ছে, তাদের বিরুদ্ধে কঠোর ব্যবস্থা নেওয়া হোক।
সুজয় সুব্রত, শিক্ষার্থী
শাবিপ্রবি, সিলেট।
ব্যক্তির স্বাধীনতা
আমি হরতাল প্রজন্মের এক ছেলে। হরতাল হলে আমাদের খুব একটা খারাপ লাগে না। একটা দিন স্কুলে যেতে হবে না, একটা দিন সারা দিন বাসায় থাকব অথবা একটা দিন রাস্তায় ক্রিকেট খেলব।
যারা এখন হরতাল বা মিছিলে অংশ নেয়, তারা আমারই বন্ধু।
কিন্তু এখন আমি হরতালবিরোধী। আমি কি তবে আওয়ামী লীগের পক্ষে? উত্তর হচ্ছে, ‘না।’ আমি রাজনীতি বুঝি না। শুধু এটুকু বুঝি, আমার যে ছোট বোন, হরতাল হলে তার পরীক্ষা পিছিয়ে যায়। হরতাল হলে যে রিকশাওয়ালার রিকশায় আমি চড়ি, তার খুব ক্ষতি হয়ে যায়। হরতাল হলে পলাশীর যে দোকানে গিয়ে আমি বাকিতে চা খাই, সে একটা অলস দিন পার করে।
আমি কি তবে বিএনপির বিরুদ্ধে? উত্তর হলো, ‘না।’ আমি জানি, আমাদের সংসদে যে রাজনীতি চলে, সেটা শুধু ঘৃণার। সেখানে বিরোধী মত যথাযথ মর্যাদা পায় না। তখন রাজপথ ছাড়া আর কোনো ভিন্ন পথ থাকে না। আমি শুধু এটুকু বুঝি, হরতাল হলে দেশের খুব ক্ষতি হয়ে যায় (ভাবমূর্তি অথবা সামগ্রিক), যে দেশ আমাকে অনেক কিছু দিয়েছে (একটা ভাষা, একটি শহীদ মিনার, কিছু কবিতা আর বেঁচে থাকার মতো স্বপ্নগুচ্ছ)।
দেশটা কিছু কৃষকের, কিছু গার্মেন্টস কর্মীর, রাস্তায় বড় হওয়া কিছু মানুষেরও। যাদের মূল্যবান ভোটে(!) ঠিক হবে আগামী নির্বাচনে ক্ষমতায় কে আসবে? হরতাল হলে এ মানুষগুলোর ক্ষতি হয়ে যায়। হরতাল মানুষের স্বাধীনতা হরণ করে। হরতাল মানুষকে ভয়ের জগতে বন্ধ করে রাখে।
এ জন্যই আমি হরতালবিরোধী।
ব্যক্তির স্বাধীনতা
আমি হরতাল প্রজন্মের এক ছেলে। হরতাল হলে আমাদের খুব একটা খারাপ লাগে না। একটা দিন স্কুলে যেতে হবে না, একটা দিন সারা দিন বাসায় থাকব অথবা একটা দিন রাস্তায় ক্রিকেট খেলব।
যারা এখন হরতাল বা মিছিলে অংশ নেয়, তারা আমারই বন্ধু।
কিন্তু এখন আমি হরতালবিরোধী। আমি কি তবে আওয়ামী লীগের পক্ষে? উত্তর হচ্ছে, ‘না।’ আমি রাজনীতি বুঝি না। শুধু এটুকু বুঝি, আমার যে ছোট বোন, হরতাল হলে তার পরীক্ষা পিছিয়ে যায়। হরতাল হলে যে রিকশাওয়ালার রিকশায় আমি চড়ি, তার খুব ক্ষতি হয়ে যায়। হরতাল হলে পলাশীর যে দোকানে গিয়ে আমি বাকিতে চা খাই, সে একটা অলস দিন পার করে।
আমি কি তবে বিএনপির বিরুদ্ধে? উত্তর হলো, ‘না।’ আমি জানি, আমাদের সংসদে যে রাজনীতি চলে, সেটা শুধু ঘৃণার। সেখানে বিরোধী মত যথাযথ মর্যাদা পায় না। তখন রাজপথ ছাড়া আর কোনো ভিন্ন পথ থাকে না। আমি শুধু এটুকু বুঝি, হরতাল হলে দেশের খুব ক্ষতি হয়ে যায় (ভাবমূর্তি অথবা সামগ্রিক), যে দেশ আমাকে অনেক কিছু দিয়েছে (একটা ভাষা, একটি শহীদ মিনার, কিছু কবিতা আর বেঁচে থাকার মতো স্বপ্নগুচ্ছ)।
দেশটা কিছু কৃষকের, কিছু গার্মেন্টস কর্মীর, রাস্তায় বড় হওয়া কিছু মানুষেরও। যাদের মূল্যবান ভোটে(!) ঠিক হবে আগামী নির্বাচনে ক্ষমতায় কে আসবে? হরতাল হলে এ মানুষগুলোর ক্ষতি হয়ে যায়। হরতাল মানুষের স্বাধীনতা হরণ করে। হরতাল মানুষকে ভয়ের জগতে বন্ধ করে রাখে।
এ জন্যই আমি হরতালবিরোধী।
সীমান্তে হত্যা
সীমান্তে বিএসএফের হাতে বাংলাদেশির মৃত্যুর সংবাদ একটি নিয়মিত ঘটনা হয়ে উঠেছে। কোনো আন্তর্জাতিক সীমান্তে এভাবে নির্বিচারে মানুষ হত্যা বিরল। বিএসএফের এই হত্যাযজ্ঞ বন্ধুত্বের নিদর্শন তো নয়ই, সুপ্রতিবেশীসুলভও নয়। আমরা বারবার দেখি, যখনই বিএসএফ-বিডিআরের (বর্তমানে বিজিবি) যেকোনো পর্যায়েই আলোচনা হোক না কেন, বিএসএফ প্রতিবারই কথা দেয়, তারা আর এরূপ করবে না। কিন্তু তারা কথা রাখে না। এমনকি এমনো ঘটেছে, সেদিনের সংবাদপত্রেই আমরা আবারও কোনো বাংলাদেশির হত্যার খবর দেখতে পাই। আমাদের দিক থেকেও জোরালো প্রতিবাদ-প্রতিকার করা বা চাওয়া হয় না। যেন বিষয়টি আমরা মেনে নিয়েছি। আমাদের সীমান্তবর্তী জনসাধারণ যেন এভাবে হত্যার শিকার না হয়, তা নিশ্চিত করার জন্য সরকারকে সক্রিয় ভূমিকা নিতে হবে।
মো. ইফতেখার রহমান, নওগাঁ।
জাতীয় পরিচয়পত্র
২০০৯ সালের মাঝামাঝি ভোটার তালিকা হালনাগাদ করা হয়। কিন্তু এখনো জাতীয় পরিচয়পত্র নতুন ভোটারদের হাতে তুলে দেওয়া হয়নি। বর্তমান সময়ে ব্যাংক হিসাব খোলা থেকে শুরু করে বহু ক্ষেত্রেই জাতীয় পরিচয়পত্র চাওয়া হয়। সাম্প্রতিক সময়ে বিশ্বকাপ ক্রিকেটের টিকিট কিনতেও জাতীয় পরিচয়পত্র চাওয়া হয়। ফলে আমার মতো বহু ক্রিকেটপ্রেমী বিশ্বকাপ ক্রিকেটের টিকিট কিনতে পারেনি। তা ছাড়া সারা দেশে পৌরসভা নির্বাচন হচ্ছে। এর পরই ইউনিয়ন পরিষদ নির্বাচন। তাই যত দ্রুত সম্ভব, নতুন ভোটারদের হাতে জাতীয় পরিচয়পত্র তুলে দেওয়ার জন্য নির্বাচন কমিশনারের দৃষ্টি আকর্ষণ করছি।
বিমানের পেনশন
বাংলাদেশ বিমান এ দেশের জাতীয় পতাকাবাহী প্রতিষ্ঠান। বেসামরিক বিমান চলাচল ও পর্যটন মন্ত্রণালয়ের অধীন একটি স্বায়ত্তশাসিত সংস্থা হিসেবে এর আবির্ভাব। এর অধীন কর্মকর্তা ও কর্মচারীরা বেতন-ভাতা ও অন্যান্য যে সুবিধা পেয়ে আসছিলেন, তা ছিল গণপ্রজাতন্ত্রী বাংলাদেশ সরকারের নিয়ন্ত্রণাধীন। এই প্রতিষ্ঠানের পেনশনভোগীরা সরকারি বেতন স্কেলের পুনর্নির্ধারণের সঙ্গে সঙ্গে নিয়মিত কর্মচারীদের মতোই সরকারি নির্দেশনা অনুযায়ী এত দিন সুযোগ-সুবিধা পেয়ে এসেছেন।
পরবর্তীকালে যদিও সংস্থাটি কোম্পানির অধীনে চলে যায়, তবু এখনো এটি মন্ত্রণালয়ের অধীনে। যেসব কর্মচারী কোম্পানি প্রতিষ্ঠিত হওয়ার পূর্বেই অবসর গ্রহণ করেছেন, তারা অবশ্যই সরকারি বিধিমালা অনুসারে নতুন পে-স্কেল অনুযায়ী বর্ধিত হারে পেনশন পাওয়ার দাবিদার। তাঁদের চাকরিতে যোগদান ও অবসর গ্রহণের সময়কালে কোম্পানির কোনো অস্তিত্বই ছিল না। তাঁরা চাকরিতে যোগদান করেছেন এবং অবসর গ্রহণ করেছেন জাতীয় পাতাকাবাহী বিমান সংস্থার অধীনে।
অথচ, অত্যন্ত দুঃখের বিষয়, সাম্প্রতিক নতুন বেতন স্কেল অনুসারে সরকার কর্তৃক যে বিধিমালা ও নির্দেশনা আছে, সে অনুসারে পেনশনভোগীদের পেনশনের হার, মেডিকেল ও বোনাস ইত্যাদি দেওয়ার ব্যবস্থা এখনো বাস্তবায়িত হয়নি। উল্লেখ্য, সরকারি নির্দেশ অনুযায়ী নতুন বেতন স্কেল বাস্তবায়নের কথা ২০০৯ সালের জুলাই থেকে (সূত্র: বাংলাদেশ গেজেট অতিরিক্ত সংখ্যা ডিসেম্বর ২, ২০০৯)। দেড় বছরের বেশি সময় অতিবাহিত হওয়ার পরও বিমান কর্তৃপক্ষ সরকারি নির্দেশ এখনো বাস্তবায়ন করেনি।
নতুন পে-স্কেল ঘোষিত হওয়ার আগে অন্তর্বর্তীকালীন ব্যবস্থা হিসেবে যে মহার্ঘ ভাতা ঘোষিত হয়েছিল, তা বিধিমালা অনুযায়ী দেওয়া হচ্ছে। তাই নতুন বেতনকাঠামো অনুযায়ী আর্থিক সুবিধা থেকে পেনশনভোগীদের বঞ্চিত করার জন্য কোনো যুক্তি থাকতে পারে না।
জয়নাল আবেদীন চৌধুরী
খিলগাঁও, ঢাকা।
পাহাড় কেটে প্লট
গত ২৮ ডিসেম্বর প্রথম আলোর সম্পাদকীয় পাতায় ‘হাজার খাদকে খায় ককসোবাজার’ শিরোনামের লেখাটির জন্য আনিসুল হককে একজন কক্সবাজারবাসী হিসেবে আন্তরিক ধন্যবাদ জানাই। তিনি লিখেছেন, ‘সর্বত্র প্লট বানানো হচ্ছে, বিক্রি হচ্ছে। কিছুদিনের মধ্যে কক্সবাজার, কুয়াকাটা পুরোপুরি নষ্ট হয়ে যাবে। অপরিকল্পিত নগরায়ণের মাধ্যমে সবকিছুকে নষ্টভ্রষ্ট ধ্বংস করার এক অপূর্ব প্রতিভা নিয়ে বাংলাদেশে আমরা বেঁচে উঠছি। আমাদের সর্বনাশা লোভের বিধ্বংসী ছোবল সেন্ট মার্টিন পর্যন্ত বিস্তৃত হচ্ছে। এই ধ্বংসের হাত থেকে প্রকৃতির দান কুয়াকাটা-সেন্ট মার্টিনকে বাঁচান।’ তিনি এ ব্যাপারে মাস্টার প্ল্যান তৈরির কথা বলেছেন। এ সবই অত্যন্ত জরুরি বিষয়। তবে আমাদের খেয়াল করা দরকার, কক্সবাজারে পাহাড় কেটে সরকারি প্লট তৈরির ঘটনাও ঘটেছে, আর তাতে জেলা প্রশাসনের উৎসাহ ছিল ব্যাপক। পাহাড় কেটে যেসব সরকারি প্লট তৈরি করা হয়েছে, সেগুলো বরাদ্দ পেয়েছিলেন বাংলাদেশ সচিবালয়ের অনেক উচ্চপদস্থ আমলা। স্থানীয় পরিবেশবাদীদের আন্দোলনের কারণে পাহাড় কেটে প্লট তৈরির কাজ বন্ধ করা হয়, প্লটের বরাদ্দ বাতিল করা হয়, কিন্তু প্রকৃত দোষী যারা, তারা ধরাছোঁয়ার বাইরে।
আমি এ বিষয়ে বিশেষ নজর দিতে পরিবেশ, পর্যটন ও পরিকল্পনা মন্ত্রণালয়সহ সংশ্লিষ্ট সবার দৃষ্টি আকর্ষণ করছি এবং কক্সবাজার উন্নয়ন কর্তৃপক্ষ গঠনের জোর দাবি জানাচ্ছি। টেকনাফ-কক্সবাজার মেরিন ড্রাইভ রোড নির্মিত হলে পর্যটকেরা পাহাড় ও সমুদ্রের ঢেউয়ের অপরূপ দৃশ্য দেখে গাড়ি চালিয়ে টেকনাফ থেকে এক ঘণ্টায় কক্সবাজারে আসতে পারবে। আর এতে পর্যটকের সংখ্যাও বহু গুণ বাড়বে। 
শেষ চাওয়া
আমি জীবনসায়াহ্নে। হুইলচেয়ারে বসে চলাও আমার জন্য অনেক কষ্টের। তবু দিনবদলের আশায় অনেক কষ্টে ভোটকেন্দ্রে যাই। আমার একটি ভোটের কারণে যদি কোনো অঘটন ঘটে যায়, এই আশঙ্কায়। মুক্তিযুদ্ধের সপক্ষের কর্মী হিসেবে ছেলেমেয়েরা বিভিন্ন সময় হয়েছে অত্যাচারিত, নিপীড়িত, বঞ্চিত। নিজ নিজ ক্ষেত্রে প্রতিষ্ঠিত এদের কাউকেই শুধু প্রাপ্তির আশায় কখনো তোষামোদকারীর ভূমিকায় দেখিনি।
আমার প্রাণপ্রিয় ছোট ভাই শহীদ সিদ্দিক। ভাইয়ের গুণকীর্তন না করলেও বলতে হয়, জনপ্রিয় এই ছাত্রনেতা একাত্তরে ছিল বাজিতপুর কলেজের ছাত্র সংসদের সহসভাপতি। সাতচল্লিশের ভারত বিভাগের সময় জন্ম। একাত্তরের স্বাধীনতার সূর্যসৈনিক হিসেবে শহীদ। মুজিব বাহিনীর এই অকুতোভয় আপসহীন মুক্তি সংগ্রামীর দেহ বাংলার কোন মাটিতে মিশে আছে জানি না। তার জন্মতারিখ জানি, মৃত্যুর তারিখ জানি না। সিদ্দিকের বাড়ি সরারচর রেলস্টেশন-সংলগ্ন গ্রাম পাথারিয়াকান্দিতে। তার স্মৃতি রক্ষার্থে এবং প্রজন্মান্তরে মুক্তিযুদ্ধের চেতনা পৌঁছে দেওয়ার লক্ষ্যে সরারচর রেলস্টেশনের নাম শহীদ সিদ্দিকের নামে করার জন্য সরকারের দৃষ্টি আকর্ষণ করছি।
আয়েশা খাতুন
বাজিতপুর, কিশোরগঞ্জ।
বেতন ফি
মানহীন বহু কিন্ডারগার্টেন থেকে শুরু করে বিশ্ববিদ্যালয় পর্যন্ত বেসরকারি অনেক শিক্ষাপ্রতিষ্ঠান শিক্ষার নামে লাখ লাখ টাকা হাতিয়ে নিচ্ছে। এগুলোকে শিক্ষাপ্রতিষ্ঠান না বলে ব্যবসাপ্রতিষ্ঠান বলাই যুক্তিযুক্ত। বেসরকারি মাধ্যমিক ও উচ্চমাধ্যমিক শিক্ষাপ্রতিষ্ঠানগুলোয় শিক্ষক-কর্মচারীদের বেতন-ভাতাসহ অন্যান্য সাহায্য-সহযোগিতা সরকারি আইন অনুযায়ী চলছে। কিন্তু শিক্ষার্থীর বেতন ও ভর্তি ফির বেলায় এখানে শুধু আলাদা নিয়ম। তাই শিক্ষার্থীদের বেতন ও ভর্তি ফির ব্যাপারে একটা সরকারি নীতিমালা আবশ্যক।
সন্তানদের শিক্ষাখরচ ও বাসা ভাড়া দিতে গিয়ে নিম্ন ও মধ্যবিত্ত অভিভাবকেরা হিমশিম খাচ্ছেন। শিক্ষার্থীদের শিক্ষাসংশ্লিষ্ট সুযোগ-সুবিধা কিংবা বিদ্যালয় পরিচালনার ধরনে বিশেষ পার্থক্য দেখা না গেলেও এসব শিক্ষাপ্রতিষ্ঠান শিক্ষার্থীদের কাছ থেকে যে বেতন ও ফি আদায় করে, তাতে বিরাট ব্যবধান বা বৈষম্য থাকে, যা সমীচীন নয়।
বেসরকারি শিক্ষাপ্রতিষ্ঠানের জন্য সরকার একটি সুনির্দিষ্ট নীতিমালা প্রণয়ন করলে এই অসংগতি দূর করা সম্ভব হবে। তাই কেউ আর ইচ্ছামাফিক টাকা আদায় করতে পারবে না।
মো. আতিকুর রহমান খান
আড়াইহাজার, নারায়ণগঞ্জ।
হরিজন
হরিজন নামে পরিচিত প্রান্তিক জনগোষ্ঠী প্রায় ২০০ বছর আগে ‘পরিষ্কারক হিসেবে’ এ দেশে নিয়ে আসে তৎকালীন ব্রিটিশ সরকার। রাজধানী ঢাকাসহ প্রধান প্রধান শহরে তাদের থাকার ব্যবস্থা করা হয়। তখনকার জনসংখ্যার সাপেক্ষে সেসব জায়গা প্রতুল হলেও এখন জনসংখ্যা অনেক বেড়েছে। কিন্তু তাদের বসবাসের জায়গা অনেক জায়গাতেই বাড়েনি বলা চলে। তাই গাদাগাদি করে থাকাও তাদের জন্য অনেক ক্ষেত্রে কঠিন হয়ে পড়েছে। বর্তমানে পুরান ঢাকার পাকিস্তান মাঠের পাশে অল্প জমির ওপর হরিজনের ৭৫০ পরিবারের বসবাস। অল্প পরিসরে বিপুল মানুষের মধ্যে থাকতে বাধ্য হয়ে কেউ রান্না ঘরে আবার কেউ বা বারান্দায় থেকে দিনাতিপাত করছে।
এ অবস্থায় তাদের অন্যত্র স্থানান্তরে সরকারের কোনো পরিকল্পনা আছে কি না অথবা সেখানে ঢাকা সিটি করপোরেশনের বহুতল ভবন নির্মাণের পরিকল্পনা আছে কি না, জানা যায় না। সরকার অথবা নগর কর্তৃপক্ষ দ্রুত পদক্ষেপ নিয়ে তাদের দুর্দশা ঘোচাতে উদ্যোগী হবে কি?
অসহনীয় বাজার
৯ জানুয়ারি প্রথম আলোর প্রধান শিরোনামে প্রকাশিত ‘অসহনীয় বাজার, অসহায় মানুষ’ শীর্ষক লেখা প্রতিবেদনে রাজধানী ঢাকাসহ সারা দেশের দ্রব্যমূল্যের ঊর্ধ্বগতির একটি চিত্র লক্ষ করেছি। আরও দেখেছি,মধ্য ও নিম্ন আয়ের শ্রেণীভুক্ত মানুষের অসহায়ত্ব, হতাশা ও দুর্দশার একটি প্রতিচ্ছবি। হতদরিদ্ররা ঘণ্টার পর ঘণ্টা দীর্ঘ লাইনে দাঁড়িয়ে অপেক্ষা করে কম মূল্যে অর্থ মন্ত্রণালয়ের ট্রাক থেকে পাঁচ কেজি চাল পাওয়ার আশায়। চালসংকটের কারণে অনেককেই ফিরে আসতে হয় খালি হাতে। যাদের দেওয়া হয় তাদের মধ্যে অনেকেই পাঁচ কেজির পরিবর্তে চার থেকে সাড়ে চার কেজি চাল পায় বলে অভিযোগ তোলে। এখানেও ক্ষতিগ্রস্ত হচ্ছে তারা। অন্যদিকে মধ্যবিত্তরা লোকলজ্জার ভয়ে লাইনেও দাঁড়াতে পারে না। সাধ্যের মধ্যে তাদের সাধারণ সাধগুলো পূরণ করতেও বেগ পেতে হচ্ছে অনেক।
দ্রব্যমূল্যের ঊর্ধ্বগতি, যানজট, বিদ্যুৎ ও গ্যাস-সংকট, অনিয়ম-দুর্নীতি, মেয়েদের উত্ত্যক্ত করাসহ নানা সমস্যায় জর্জরিত এই ছোট্ট, জনবহুল দেশের সমস্যাগুলো নির্মূল করার প্রতিজ্ঞা আওয়ামী লীগ দিয়েছিল তাদের নির্বাচনী ইশতেহারে। কিন্তু এ পর্যন্ত উল্লেখযোগ্য কোনো পরিবর্তন আসেনি। যে দেশের অসংখ্য মানুষ ক্ষুধা ও দারিদ্র্যে জর্জরিত, সে দেশের মানুষ হয়ে আমরা এত তাড়াতাড়ি ‘ডিজিটাল বাংলাদেশ’-এর মতো অত্যাধুনিক হাইটেক স্বপ্ন দেখতে চাই না। সরকার দেশ ও মানুষের কল্যাণের জন্য এরই মধ্যে যেসব পরিকল্পনা নিয়েছে, সেগুলোর সঠিক বাস্তবায়নে দ্রুত উদ্যোগ প্রয়োজন।
পৌরসভা নির্বাচন
দেশজুড়ে পৌরসভা নির্বাচন শুরু হচ্ছে আজ থেকে। আজ ও কাল এবং ১৭ ও ১৮ জানুয়ারি দেশের মোট ৩১০টি পৌরসভার ২৪৩টিতে নির্বাচন অনুষ্ঠিত হতে যাচ্ছে। ১৭টি পৌরসভার মেয়াদ পূর্ণ হওয়া বাকি রয়েছে এবং আইনি জটিলতার কারণে কিছু পৌরসভার নির্বাচন স্থগিত থাকছে। এসবের মধ্যে ১৪টি পৌরসভার ক্ষেত্রে স্থগিতাদেশ উঠে যাওয়ায় সেগুলোতে নির্বাচন অনুষ্ঠিত হবে ২৭ জানুয়ারি। অর্থাৎ দেশের অধিকাংশ পৌরসভায় নির্বাচন অনুষ্ঠানের মধ্য দিয়ে স্থানীয় সরকারব্যবস্থার এই গুরুত্বপূর্ণ স্তরে জনপ্রতিনিধি নির্বাচন সম্পন্ন হতে যাচ্ছে এ মাসের মধ্যেই।
পৌরসভা নির্বাচন ঘিরে দেশজুড়ে বরাবরের মতো বেশ উৎসাহ-উদ্দীপনা লক্ষ করা গেছে। তবে কিছু অনভিপ্রেত জবরদস্তিমূলক আচরণের অভিযোগ সংবাদমাধ্যমে প্রকাশিত হচ্ছে। ভোটারদের মন জয় করার প্রয়াসের পাশাপাশি ভয়ভীতি প্রদর্শনের অভিযোগের খবরও কিছু পাওয়া গেছে। তবে বড় ধরনের সহিংসতা কোথাও ঘটেনি। যেসব এলাকায় আইনশৃঙ্খলা পরিস্থিতির অবনতি ঘটার আশঙ্কা রয়েছে, সেগুলোতে বাড়তি নিরাপত্তা নিশ্চিত করতে সেনাবাহিনীর সদস্যদেরও মোতায়েন রাখা হবে।
যদিও পৌরসভা নির্বাচনে ঘোষিতভাবে রাজনৈতিক দল থেকে প্রার্থী মনোনয়ন দেওয়া হয় না, তবু দলীয় তৎপরতা বেশ লক্ষ করা যায়, বিশেষত মেয়র পদপ্রার্থীদের নিয়ে। দলীয় কারণেই দেশের নানা স্থান থেকে নির্বাচনী প্রচারণায় বলপ্রয়োগের অভিযোগ এসেছে। ক্ষমতাসীন আওয়ামী লীগ ও প্রধান বিরোধী দল বিএনপি-সমর্থক প্রার্থীদের মধ্যে কিছু হিংসাত্মক ঘটনার খবরও সংবাদমাধ্যমে প্রকাশিত হয়েছে। বিএনপির পক্ষ থেকে উত্তরাঞ্চলের ৭২টি পৌরসভার নির্বাচন বর্জনের হুমকি দেওয়া হয় এই অভিযোগ তুলে যে, ক্ষমতাসীন দলের প্রার্থীদের বিজয়ী করতে বিরোধীদলীয় প্রার্থী ও কর্মী-সমর্থকদের র্যাব-পুলিশ দিয়ে নির্যাতন ও গ্রেপ্তার করা হচ্ছে। ক্ষমতাসীন দলের প্রার্থীরা নির্বাচনী আচরণবিধি লঙ্ঘন করে প্রচারণা চালাচ্ছেন বলেও বিএনপির পক্ষ থেকে অভিযোগ করা হয়েছে। তবে নির্বাচন বর্জনের মতো কিছু শেষ পর্যন্ত ঘটেনি। নির্বাচন কমিশনের কর্তব্য, যেকোনো অভিযোগ উঠলে তা গুরুত্বের সঙ্গে আমলে নিয়ে সব পক্ষের নির্বাচনী আচরণবিধি মেনে চলতে কার্যকর পদক্ষেপ নেওয়া, আচরণবিধি লঙ্ঘনের ঘটনা ঘটলে যথাযথ আইনি পদক্ষেপ নেওয়া। এটা প্রয়োজন সব পৌরসভায় ভোট গ্রহণসহ পুরো নির্বাচনী প্রক্রিয়াকে শান্তিপূর্ণ, নিরপেক্ষ ও গ্রহণযোগ্য করার স্বার্থে।
পৌরসভা নির্বাচনের নিরপেক্ষতা ও সুষ্ঠুতা নিশ্চিত করার ক্ষেত্রে সংবাদমাধ্যমেরও সহায়ক ভূমিকা থাকবে। কিন্তু নির্বাচন কমিশন সংবাদকর্মীদের জন্য এক অদ্ভুত নির্দেশনা দিয়েছে: একই জেলার অন্তর্ভুক্ত পৌরসভাগুলো ভিন্ন ভিন্ন উপজেলাধীন বলে প্রতিটি উপজেলার জন্য সংবাদকর্মীদের পৃথক পরিচয়পত্র সংগ্রহ করতে হবে। এটি কোনো যুক্তিপূর্ণ নির্দেশনা নয়; অবিলম্বে এটি প্রত্যাহার করা হোক। সংবাদকর্মীদের নির্বাচন-সংক্রান্ত সংবাদ সংগ্রহের ক্ষেত্রে বিষয়ে কোনো বাধানিষেধ থাকা উচিত নয়।
সবার সহযোগিতায় পৌরসভাগুলোর নির্বাচন শান্তিশৃঙ্খলার মধ্য দিয়ে নিরপেক্ষভাবে সম্পন্ন হোক, সেটাই প্রত্যাশিত।
শিক্ষামন্ত্রী সমীপে
গত ৩০ ডিসেম্বর ঢাকার গভর্নমেন্ট ল্যাবরেটরি হাইস্কুলের দেয়ালে ২০০৯ সালের প্রাথমিক শিক্ষা সমাপনী পরীক্ষার ফলাফলের ওপর ভিত্তি করে বৃত্তির ফল স্কুলের নামসহ একটা নামের তালিকা দেওয়া হয়েছে। দেখা গেল, ওই তালিকায় ওই স্কুলের ছাত্রের নামই বেশি। পরে জানলাম, আগে এই স্কুলে ট্যালেন্টপুলে বৃত্তিপ্রাপ্তের সংখ্যা ১৭টি এবং পুনঃপ্রকাশে একই বৃত্তিপ্রাপ্তের সংখ্যা নতুন করে ৫০-এর অধিক। তালিকায় সব স্কুল মিলিয়ে সাধারণ গ্রেডে প্রাপ্ত বৃত্তির সংখ্যা মাত্র চার। আমি বিস্মিত হলাম। আরও বিস্মিত হলাম এ কারণে, ২০০৯ সালের প্রাথমিক শিক্ষা সমাপনী পরীক্ষার ওপর ভিত্তি করে নতুন করে বৃত্তি প্রদান করা দেখে। যেখানে ২০১০ সালের প্রাথমিক সমাপনী পরীক্ষার ফলও বের হয়েছে। মানুষ যেখানে ২০১০ সাল নিয়ে ব্যস্ত, সেখানে শিক্ষা মন্ত্রণালয় ২০০৯ সাল নিয়ে ব্যস্ত কেন? এখানে স্বভাবতই প্রশ্ন ওঠে, আগের ফলাফলে কি এদের বঞ্চিত করা হয়েছিল? এটা কি ভুল সংশোধন বা বঞ্চিতদের ক্ষতিপূরণ। বৃত্তি তো শুধু ফল নয়, এর সঙ্গে অর্থের ব্যাপার জড়িত। তাই এক অর্থবছরের বরাদ্দ পরবর্তী অর্থবছরে নিয়মতান্ত্রিকভাবে দেওয়া কি সম্ভব?
পরীক্ষা যেহেতু কেন্দ্রীয়ভাবে হয় এবং ফল কেন্দ্রীয়ভাবে প্রকাশিত হয়, তাহলে বৃত্তির বেলায় কেন মেধানুসারে হয় না। আর যদি মেধানুসারে হয়, তাহলে বৃত্তির বেলায় সারা দেশে নির্দিষ্ট কোনো নম্বরকে মানদণ্ড ধরা হয় না কেন? এটা না করার জন্য কোমলমতি ছেলেমেয়েদের মধ্যে একটা হীনম্মন্যতাবোধ জাগ্রত হয় এবং ভালো করার উৎসাহ হারিয়ে ফেলে। এটা কোনোভাবেই অভিপ্রেত নয়। 
এর আগে আমরা দেখে এসেছি, ট্যালেন্টপুলের চেয়ে সাধারণ গ্রেডে বৃত্তির সংখ্যা অনেক বেশি, যাতে সাধারণ ছাত্রছাত্রীদের আরও উৎসাহ দেওয়া যায়। দুঃখের বিষয়, এখানে দেখলাম পুরো উল্টো চিত্র। থানাভিত্তিক ফলে পরীক্ষার মানদণ্ড এক থাকছে না। মানসম্মত শিক্ষকের অভাব আর লেখাপড়ার মানও সমান নয়। তাই বলে কেন্দ্রীয়ভাবে প্রকাশিত ফলের ওপর ভিত্তি করে বৃত্তি প্রদান প্রভাবিত হতে পারে না। এর সঙ্গে আগে প্রদত্ত জেলা-থানাভিত্তিক বৃত্তি পরীক্ষার তুলনা হতে পারে না। এ দেশে শহর বা গ্রামের মধ্যে শিক্ষার বৈষম্য প্রচুর। আর এ জন্য এই সমস্যার প্রকৃত সমাধান করা প্রয়োজন। শুধু দু-চারটি বেশি বৃত্তি দিয়ে তাদের খুশি করার কোনো প্রয়োজন নেই। সেটা হতে পারে অন্যভাবে, কোনো নামে আর্থিক সহায়তা প্রদান করে, কোনোভাবেই মেধাভিত্তিক বৃত্তির নামে নয়। প্রকৃত সমাধানকল্পে সরকারকেই প্রথম উদ্যোগ নিতে হবে। শিক্ষকদের নিয়মিত এবং নির্দিষ্ট সময় পর পর বদলি, সমমানের শিক্ষক বিভিন্ন প্রতিষ্ঠানে বণ্টন, প্রাইভেট পড়ানোকে নিরুৎসাহিত করার জন্য প্রয়োজনে শিক্ষকদের বেতন-ভাতা বাড়াতে হবে। তাঁদের অন্যান্য সুবিধা বাড়াতে হবে। 
থানাভিত্তিক বৃত্তি যদি দেওয়া হয়, তাহলে প্রশ্ন উঠতে পারে, বিশ্ববিদ্যালয়ে ভর্তি পরীক্ষা কেন থানাভিত্তিক হবে না। গ্রাম বা থানাভিত্তিক কোনো কোটা কি ভর্তি পরীক্ষায় রাখা আছে। যদি তা না থাকে, তবে আমার অনুরোধ, এক দেশে দুই নিয়ম রাখবেন না। আর বিশেষভাবে অনুরোধ, ২০০৯ সালের সমাপনী পরীক্ষার ফলের ওপর ভিত্তি করে কেন এক বছর পর নতুন করে বৃত্তির তালিকা প্রদান করা হলো, এটা খতিয়ে দেখা। এটা কি নিয়ম মেনে তথা মন্ত্রণালয়ের নিরপেক্ষ সিদ্ধান্ত, না কাউকে খুশি করার প্রয়াস, নাকি কারও তদবিরের ফসল। যদি নিরপেক্ষ সিদ্ধান্ত হয়, তাহলে কি এর জন্য সর্বজনীন কোনো মানদণ্ড নির্ণয় করা হয়েছিল? ক্ষুদ্র ক্ষুদ্র ভুল বা দোষ থেকে বড় বড় দোষের জন্ম হয়। আশা করি সংশ্লিষ্ট মন্ত্রণালয় এ ব্যাপারে চিন্তা করে পুরো ব্যাপারটা তলিয়ে দেখবে।
আদিবাসী কোটা
গত কয়েক বছরের মতো এবারও দেশের কয়েকটি উচ্চ শিক্ষাপ্রতিষ্ঠানে, বিশেষ করে পাবলিক ও জাতীয় বিশ্ববিদ্যালয়ে আদিবাসী কোটায় শিক্ষার্থী ভর্তির ক্ষেত্রে ভর্তি-ইচ্ছুকেরা ভোগান্তি ও বিড়ম্বনার আশঙ্কা করছেন। আদিবাসী শিক্ষার্থীর ভর্তিসংক্রান্ত বিষয়ে বিভিন্ন শিক্ষাপ্রতিষ্ঠানে সুনির্দিষ্ট ও অভিন্ন নীতিমালা না থাকার কারণে ভর্তি ও নির্বাচন-প্রক্রিয়ায় অনিয়মের ঘটনা ঘটে থাকে।
কোটায় ভর্তির ব্যাপারে কর্তৃপক্ষ সঠিক নির্দেশনা না দেওয়ায় শিক্ষার্থীরা বিপাকে পড়ে হয়রানির শিকার হন। ভর্তির আশায় অনেক শিক্ষার্থী বিভিন্ন ব্যক্তি ও ছাত্রনেতাদের দ্বারস্থ হয়ে প্রতারিত হন। একটি প্রতিষ্ঠানে বা বিভাগে শতকরা কত ভাগ আদিবাসী কোটা সংরক্ষিত বা কতজন শিক্ষার্থী ভর্তি হতে পারবেন, এ ব্যাপারে ভর্তি-ইচ্ছুকদের সাধারণত জানানো হয় না। দেখা যায়, বিভাগ ও ইউনিটভিত্তিক ভর্তি পরীক্ষায় অংশ নিয়ে সংরক্ষিত আসনের দ্বিগুণ বা তিন গুণ শিক্ষার্থী প্রাথমিকভাবে ভর্তির যোগ্যতা অর্জন করে ভর্তির জন্য প্রয়োজনীয় কাগজপত্র কর্তৃপক্ষের বরাবর পেশ করেন। এরপর মৌখিক বা ভর্তি কমিটির সুপারিশের মাধ্যমে চূড়ান্তভাবে ভর্তির জন্য নির্বাচিত হন। এ ক্ষেত্রে শিক্ষার্থীকে কর্তৃপক্ষের দেওয়া কিছু শর্ত পালন করতে হয়। যেমন—আদিবাসী পরিচয় প্রতিপাদনের জন্য জেলা প্রশাসন বা হেডম্যান/কার্বারি/গোত্রপ্রধান কর্তৃক প্রদত্ত সনদ ও একাডেমিক সনদ উপস্থাপন করতে হয়। ইদানীং ভুয়া আদিবাসী সনদ সংগ্রহ করে অ-আদিবাসীরা আবেদন করছেন। অথচ একজন প্রকৃত আদিবাসীর সন্তান সব যোগ্যতা থাকা সত্ত্বেও ভর্তি হতে পারছেন না। কতিপয় স্বার্থান্বেষী ব্যক্তির যোগসাজশে এই অনাকাঙ্ক্ষিত ঘটনা ঘটছে। এ রকম গর্হিত কর্মকাণ্ডের পুনরাবৃত্তি রোধকল্পে আদিবাসী শিক্ষার্থী ভর্তি কমিটিতে একজন প্রতিনিধিত্বকারী আদিবাসী ছাত্রসংগঠন বা বাংলাদেশ আদিবাসী ফোরামের প্রতিনিধি রাখতে হবে, যিনি আদিবাসীদের সংস্কৃতি, ভাষা ও ঐতিহ্য সম্পর্কে সম্যক ধারণা রাখেন। যিনি বাংলাদেশের সব আদিবাসী সম্পর্কে অবগত এবং প্রকৃত আদিবাসী শিক্ষার্থী নির্বাচনের ক্ষমতা রাখেন। এতে ভুয়া শিক্ষার্থী ভর্তি হতে পারবেন না।
তা ছাড়া বাংলাদেশে বহু আদিবাসী জাতিগোষ্ঠী থাকা সত্ত্বেও দেখা যায়, বিশেষ কয়েকটি জাতিগোষ্ঠীর ও এলাকার অধিকসংখ্যক আদিবাসী শিক্ষার্থী ভর্তির সুযোগ পাচ্ছেন। পক্ষান্তরে অন্যান্য এলাকার অপেক্ষাকৃত কম শিক্ষিত, অনুন্নত ও পিছিয়ে পড়া আদিবাসী শিক্ষার্থীরা পরীক্ষায় অংশ নিয়ে পাস করে উচ্চশিক্ষাঙ্গনের সদর দরজায় পৌঁছালেও তুলনামূলকভাবে কম নম্বর পাওয়ার কারণে ভেতরে প্রবেশ করতে পারছেন না। ফলে ওই শিক্ষার্থীর সম্প্রদায় অনালোকিতই থেকে যাচ্ছে। তাই আদিবাসীদের অবস্থান ও সংখ্যানুপাতে কোটা বরাদ্দ করা হলে কোটা-ব্যবস্থার সঠিক মূল্যায়ন ও সুফল পাওয়া যাবে বলে মনে হয়।
স্বপ্ন এক্কা
শিক্ষকের কথা
আমি একজন শিক্ষক। যখন কোনো খবরে পড়ি, শ্রেণীকক্ষে শিক্ষার্থীদের শারীরিক শাস্তি আর ভর্ৎসনার কারণে কোনো শিক্ষার্থী মানসিক ক্ষতির সম্মুখীন হয়, তখন নিজের মধ্যে হীনম্মন্যতা কাজ করে। আমরা শিক্ষকেরা কী এতটাই খারাপ? একজন শিক্ষকের বড় গুণগুলোর একটা হচ্ছে সংবেদনশীলতা। যদি তিনি তাঁর শিক্ষার্থীদের বুঝতে ও জানতে না পারেন, তাহলে তিনি কী শিক্ষাদান করবেন।
চকচকে দালান আর দামি আসবাব একটি বিদ্যালয়ের সব কথা নয়। উপযুক্ত শিক্ষক না থাকলে তা কখনোই ভালো স্কুল হয় না। যোগ্য শিক্ষক পাওয়ার প্রথম শর্ত হলো যৌক্তিক বেতন ও সুবিধাদি। অনেক বেসরকারি বিদ্যালয়ে শিক্ষকদের প্রশিক্ষণের দিকে দৃষ্টি থাকে না। শিক্ষাদান এখন একটি প্রতিষ্ঠিত বিজ্ঞান। প্রশিক্ষণ ছাড়া ছাত্রদের মনোজগৎ যেমন বোঝা সম্ভব নয়, তেমনি শিক্ষার্থীভেদে বিভিন্ন শিখন-কৌশল অবলম্বনও সম্ভব নয়। যতই আন্তরিকতা থাকুক না কেন, উপযুক্ত প্রশিক্ষণ ছাড়া যোগ্য শিক্ষক হওয়া সত্যিই দুরূহ। প্রশিক্ষণ না থাকলে পেশাগত যে দায়বদ্ধতা ও শ্রদ্ধাবোধ গড়ে ওঠার কথা, তা হয়ে ওঠে না। আর এর নির্মম শিকার হয় আমাদের কোমলমতি শিক্ষার্থীরা। শিক্ষাজীবনের শুরুতেই শিক্ষকদের প্রতি একটা খারাপ ধারণা তৈরি হয়। পরবর্তী সময়ে যা কাটাতে বেশ বেগ পেতে হয়।
জয়দীপ দে
দক্ষিণ খুলশী, চট্টগ্রাম।
পরীক্ষাবিভ্রাট
কিছুদিন আগে বাংলাদেশ কলেজ অব লেদার ইঞ্জিনিয়ারিং অ্যান্ড টেকনোলজির ২০১০-১১ শিক্ষাবর্ষের ভর্তির জন্য আগ্রহী ছাত্রছাত্রীদের কাছ থেকে দরখাস্ত আহ্বান করা হয় এবং আবেদনকারীদের মধ্যে যথারীতি পরীক্ষার প্রবেশপত্র বিতরণ করা হয়। উক্ত শিক্ষাবর্ষের ভর্তির পরীক্ষার দিন ১৪ জানুয়ারি ধার্য ছিল। কিন্তু পরীক্ষার মাত্র নয় দিন আগে কোনো পত্রিকায় বিজ্ঞপ্তি না দিয়েই হঠাৎ কলেজ কর্তৃপক্ষ কলেজের ওয়েবসাইটে ঘোষণা দেয় যে এ বছর ভর্তি পরীক্ষা স্থগিত করা হয়েছে। এটা আমাদের কাছে মনে হয়েছে অযৌক্তিক ও হঠকারী সিদ্ধান্ত।
ঢাকা বিশ্ববিদ্যালয়ের নির্দেশক্রমে, কলেজ কর্তৃপক্ষের মাধ্যমে জানা গেছে, এই ভর্তি পরীক্ষা বাতিল করার পেছনে শিক্ষকস্বল্পতাকে দায়ী করা হয়েছে। আমাদের প্রশ্ন হলো, কেনই বা ভর্তি বিজ্ঞপ্তি আহ্বান করা হলো, কেনই বা তা বাতিল করা হলো, আমরা বুঝতে পারছি না। যদি শিক্ষকস্বল্পতা দায়ী হয়, তাহলে এই সমস্যা সাম্প্রতিককালের নয়, দীর্ঘদিনের পুঞ্জীভূত সমস্যা। তাহলে আগে কর্তৃপক্ষের যথোপযুক্ত অনুমোদন না নিয়ে ভর্তি হতে ইচ্ছুক ছাত্রছাত্রীকে ভর্তি বিজ্ঞপ্তি দিয়ে বিভ্রান্ত করা হলো কেন?
শিক্ষামন্ত্রীর কাছে আবেদন, বিষয়টি বিবেচনা ও যথোপযুক্ত পদক্ষেপ গ্রহণের মাধ্যমে নির্ধারিত ২০১০-১১ শিক্ষাবর্ষের ভর্তি হতে ইচ্ছুক ছাত্রছাত্রীদের ভর্তি পরীক্ষা গ্রহণ করে তাঁদের শিক্ষাজীবন রক্ষা ও উচ্চশিক্ষার সুযোগ সৃষ্টির উদ্যোগ নিন।
মো. মোস্তফা সাঈদ
ভর্তি হতে ইচ্ছুক শিক্ষার্থীর অভিভাবক, ঢাকা।
‘লোকসানি বিমান’: কর্তৃপক্ষের বক্তব্য
প্রথম আলোতে গত ১৪ জানুয়ারি ‘লোকসানি বিমান’ শিরোনামে প্রকাশিত সম্পাদকীয়র দ্বিতীয় অনুচ্ছেদে বলা হয়, ২০০৭-০৮ ও ২০০৮-০৯ অর্থবছরে বিমানের লাভের পরিমাণ ছিল যথাক্রমে ২০ ও ৬৫ কোটি টাকা। আসলে বর্ণিত সময়ে ট্যাক্স কর্তনের পর নিট লাভের পরিমাণ ছিল যথাক্রমে পাঁচ কোটি ৯১ লাখ ও ১৫ কোটি ৫৭ লাখ টাকা। এ ছাড়া তত্ত্বাবধায়ক সরকার ক্ষমতা ছাড়ার সময় বিমানের তহবিলে ৫০০ কোটি টাকা রেখে যাওয়ার তথ্যও সঠিক নয়। ২০০৮ সালের ৩১ জানুয়ারি বিমানের তহবিলে ১১৬ কোটি ৮৯ লাখ টাকা মজুদ ছিল। এ ছাড়া ২০০৯-১০ অর্থবছরে লোকসানের পরিমাণ ৮০ কোটি টাকা। এটি সত্য। 
অদক্ষ ব্যবস্থাপনার কারণে এই লোকসান হয়েছে বলে সরলীকরণ করা হয়েছে। প্রতিষ্ঠানের ব্যবসা পরিচালনায় ব্যবস্থাপনার সঙ্গে আরও অনেক বিষয় যেমন-বাজার, পরিচালন ব্যয়, জ্বালানি, বৈশ্বিক অবস্থা, রক্ষণাবেক্ষণ, কর্মচারীদের বেতন-ভাতা এখানে উপেক্ষিত হয়েছে। বলা হয়েছে, তত্ত্বাবধায়ক সরকারের আমলে লাভ করা হয়েছে। কিন্তু তখন বিমানের অনেক গন্তব্যেই ফ্লাইট পরিচালনা বন্ধ করা হয়। যেসব রুটে ভালো যাত্রী পাওয়া যেত এবং পরিচালন ব্যয় তুলনামূলকভাবে কম ছিল, কেবল সেসব গন্তব্যে আসা-যাওয়ার ব্যবস্থা নেওয়া হয়েছিল। জাতীয় প্রতিষ্ঠান হলেও তখন কেবল বাণিজ্যিক বিষয়টি প্রাধান্য পেয়েছিল। 
বর্তমান ব্যবস্থাপনা কর্তৃপক্ষ চারটি জাহাজ ভাড়ায় এনে বন্ধ করে দেওয়া অনেক গন্তব্য আবার চালু করেছে। এ জন্য শতকোটি টাকা ব্যয় হয়েছে, ফলাফল পাওয়া শুরু হয়েছে মাত্র। লোকসান কাটিয়ে লাভের ধারায় ফিরে যাওয়ার আশা রাখে বিমান। এ ছাড়া এ সময় পূর্ববর্তী সময়ের চেয়ে কর্মকর্তা-কর্মচারীদের বেতন-ভাতা আট কোটি টাকা বেড়েছে। 
ছাদ-বাগিচা
‘দাও ফিরে সেই অরণ্য, লও এ নগরী’ রবিঠাকুরের এ আকুতি এখন বিশ্বের প্রত্যেকটি মানুষের প্রাণের ব্যাকুলতায় পরিণত হয়েছে। উন্নত বিশ্বের সঙ্গে পাল্লা দিতে আমরা প্রতিনিয়তই সৃষ্টি করছি নগরায়ণ ও শিল্পায়নকে। ফলে ধ্বংস হচ্ছে পৃথিবীতে আমাদের বেঁচে থাকার প্রধান উপাদান বৃক্ষ। প্রকৃতি ক্রমশ বিরূপ হচ্ছে আমাদের ওপর, যার ফল আমরা একটু ডানে-বাঁয়ে ঘুরলেই দেখতে পাচ্ছি। শহরগুলোতে তীব্র হচ্ছে কার্বন ও সিসার মাত্রা। সরকার ইতিমধ্যে বৃক্ষরোপণের ওপর জোর প্রচেষ্টা শুরু করেছে, হাতেও নিয়েছে বিভিন্ন প্রকল্প। দেশের প্রত্যন্ত অঞ্চলে এর বাস্তবায়ন সম্ভব হলেও শহরে এটি সম্ভব হচ্ছে না। এদিক থেকে রুফ গার্ডেন একটি যুগোপযোগী প্রকল্প, যার মাধ্যমেই কেবল সম্ভব শহরের মানুষকে বৃক্ষরোপণ প্রকল্পে অন্তর্ভুক্ত করা। শহরে প্রতিটি বাড়ির ছাদের ওপর যদি বাগান গড়ে ওঠে, তবে শুধু কার্বন ও সিসার মাত্রাই কমবে না, শহরের পরিবেশও থাকবে নির্মল। সরকার যদি রুফ গার্ডেন প্রকল্প শহরাঞ্চলের জন্য বাধ্যতামূলক করে, তাহলে এ প্রচেষ্টা সফল হবে বলে আমি মনে করি। সরকারের পাশাপাশি ব্যক্তিগত উদ্যোগ এ প্রকল্পকে ত্বরান্বিত করবে।
নিত্যানন্দ হালদার (নয়ন)
পপুলেশন সায়েন্স (দ্বিতীয় বর্ষ)
রাজশাহী বিশ্ববিদ্যালয়।
শিক্ষামন্ত্রী সমীপে
আমরা জাতীয় বিশ্ববিদ্যালয়ের ২০০৫-০৬ শিক্ষাবর্ষের ভাগ্যবিড়ম্বিত শিক্ষার্থী। আমাদের সম্মান তৃতীয় বর্ষের চূড়ান্ত পরীক্ষা সম্পন্ন হয়েছে প্রায় ছয় মাস হলো। কিন্তু আমরা জাতীয় বিশ্ববিদ্যালয়ের শিক্ষার্থী বলে চরম হতাশা ও ব্যর্থতার দায়ভার বয়ে বেড়াচ্ছি। আজও কাঙ্ক্ষিত ফল প্রকাশিত হচ্ছে না। মাননীয় প্রধানমন্ত্রীর ডিজিটাল বাংলাদেশ গড়ার স্বপ্ন কীভাবে বাস্তবায়িত হবে, যদি জাতীয় বিশ্ববিদ্যালয়ে ভর্তি হওয়া প্রত্যেক শিক্ষার্থীর জীবনে ১৮ মাসে বছর হয়? কেননা জাতীয় বিশ্ববিদ্যালয়ের শিক্ষার্থীদের পরীক্ষা গ্রহণ ও ফল প্রকাশে কোনো সুনির্দিষ্ট ধারাবাহিকতা নেই, যা আমাদের জীবনে চরম দুর্ভাগ্যের পরিহাস। তাই শিক্ষামন্ত্রী সমীপে আমরা জানাতে চাই, আমাদের ভবিষ্যৎ জীবন হতাশা ও ব্যর্থতায় পর্যবসিত না করে আপনারা একটু জাগ্রত হোন। মাননীয় প্রধানমন্ত্রীর ডিজিটাল বাংলাদেশ গড়ার স্বপ্নকে বাস্তবায়িত করতে সহযোগিতার হাত বাড়িয়ে দিন। এবার আপনাদের সজাগ হওয়ার পালা। 
দ্রব্যমূল্যের ঊর্ধ্বগতি
আর কোথাও গতি থাক বা না থাক, নিত্যপ্রয়োজনীয় দ্রব্যের মূল্যবৃদ্ধির গতি ঠেকানো যাচ্ছে না কিছুতেই! বাজারে শীতের সবজি এসেছে, কিন্তু কেনার উপায় নেই। একটি ছোট লাউয়ের দাম ৪০ টাকা। ফুলকপি, শিম—কোনোটার দামই ধরাছোঁয়ার মধ্যে নেই। কিন্তু কেন? এর প্রকৃত কারণ যদি উদ্ঘাটন করতে চাই, তাহলে দেখা যাবে সবজির চাহিদার তুলনায় সরবরাহ অনেক কম। আবাদি জমির পরিমাণ দিন দিন কমে যাচ্ছে। মানুষ বাড়ছে, কমে যাচ্ছে পতিত জমি।
আমাদের হাজারো সমস্যা, কিন্তু এর মধ্যে অন্যতম মূল সমস্যা জনসংখ্যার দ্রুত বৃদ্ধি। জনসংখ্যা নিয়ন্ত্রণের মতো জরুরি বিষয়টিতে সচেতনতা বৃদ্ধির জন্য প্রচারণা আজ যথেষ্ট নয়।
নব্বইয়ের দশকে জনসংখ্যা বৃদ্ধিকে দেশের এক নম্বর সমস্যা হিসেবে বিবেচনা করা হতো।
আজও সব সমস্যার মূল যে সমস্যা, তা হলো অনিয়ন্ত্রিত জনসংখ্যা বৃদ্ধি। তাই জনসংখ্যা নিয়ন্ত্রণের ক্ষেত্রে সচেতনতা বাড়ানোর জন্য প্রয়োজন অনেক প্রচারণা—এ বিষয়ে কাজ করতে হবে সরকারি ও বেসরকারি উভয় পর্যায়ে এবং আর সময় নষ্ট না করে শুরু করা দরকার ব্যাপক প্রচার।
আমাদের নাগরিক সচেতনতার অংশ এটি। আর কত কষ্টের ভার আমরা বহন করব? একটু সচেতনতা যদি অনেক বড় সমস্যার সমাধান করে, তবে কেন আমরা মূল সমস্যার ব্যাপারে সচেতন হয়ে সমস্যার পথে পা বাড়াব না? 
পর্যটনের অভ্যাস
পৃথিবীর অনেক দেশের আয়ের অন্যতম উৎস পর্যটন। যেমন, মালদ্বীপ, মরিশাস, নেপাল ইত্যাদি। কিন্তু আমাদের দেশ অনেক পেছনে। আমরা আমাদের অনিন্দ্যসুন্দর দেশটিকে বিশ্বের কাছে তুলে ধরতে পারিনি। এ বিষয়ে পর্যটন করপোরেশন তার দায়িত্ব কতখানি পালন করেছে, সে প্রশ্ন থেকেই যায়। পর্যটক বলতে আমরা শুধু বিদেশি পর্যটক বুঝে থাকি। কিন্তু পর্যটন থেকে আয় বৃদ্ধি করতে হলে দেশীয় পর্যটক বাড়ানোও জরুরি। এমন অনেক তরুণ আছে, যাঁরা ঢাকার বাইরে কোনো কিছু চেনেন না কিন্তু নেপাল, সিঙ্গাপুর ঠিকই চেনেন। তাই আসুন, ভ্রমণের অভ্যাস গড়ে তুলি এবং সবার আগে দেশকে দেখি, জানি।
মো. ইফতেখার রহমান
শিক্ষক, বিয়াম ল্যাবরেটরি স্কুল, নওগাঁ।
আউটসোর্সিং আয়
অনেকেই এখন ইন্টারনেটে বসে বিদেশের কাজ (আউটসোর্সিং) করে থাকে। সারা বিশ্বের তথ্যপ্রযুক্তি (আউটসোর্সিং) কাজ করা দেশগুলোর শীর্ষ ৩০-এর তালিকায় বাংলাদেশের নাম যুক্ত হয়েছে। প্রযুক্তি-বাজার গবেষণা প্রতিষ্ঠান গার্টনারের প্রতিবেদনে এ তথ্য জানানো হয়েছে। আউটসোর্সিং কাজের শীর্ষস্থানীয় প্রতিষ্ঠান ওডেস্কের (odesk.com) মতে, ফ্রিল্যান্স আউটসোর্সিংয়ের দিক থেকে ঢাকা বিশ্বে তিন নম্বরে। অথচ এর পেছনে সরকারের তেমন অবদান নেই।
বাংলাদেশি প্রোগ্রামাররা ভয়াবহ বিদ্যুৎ সমস্যা, উচ্চমূল্যের কম গতির ইন্টারনেটসহ হাজারো সমস্যার ভিড়ে বিভিন্ন দেশের প্রোগ্রামারদের সঙ্গে প্রতিদ্বন্দ্বিতা করে এ পর্যায়ে এসেছে। কিন্তু দুঃখের বিষয়, বিদেশ থেকে আসা আউটসোর্সিং আয়ের চেক ভাঙাতে ব্যাংককে উচ্চ কমিশন দিতে হয়। তারা ৩০ থেকে ৪০ ডলার কেটে রেখে দেয়। অথচ পেপালের মাধ্যমে মাত্র এক থেকে পাঁচ ডলারের মাধ্যমে টাকা তোলা যায়। ভারত, শ্রীলঙ্কা, নেপালেও পেপাল উন্মুক্ত।
এই মুহূর্তে প্রয়োজন, যত দ্রুত সম্ভব বাংলাদেশে অনলাইন ইন্টারন্যাশনাল পেমেন্ট সিস্টেম পেপাল উন্মুক্ত করা। 
ব্যাখ্যা
গতকাল প্রথম আলোর সম্পাদকীয় পাতায় আসিফ নজরুল তাঁর ‘আওয়ামী লীগ: হলুদ কার্ডের পর’ শীর্ষক লেখায় গত বছরের ২০ ফেব্রুয়ারি রাতে অর্থাৎ একুশের প্রথম প্রহরে শহীদ মিনারে শিক্ষকদের সারিতে দলীয় কর্মীদের দাঁড় করিয়ে দেওয়ার যে তথ্য দিয়েছেন, তা সত্য নয় বলে প্রত্যক্ষদর্শীরা জানিয়েছেন। ওই রাতে শহীদ মিনারে ছিলেন ঢাকা বিশ্ববিদ্যালয়ের এমন কয়েকজন শিক্ষক প্রথম আলোকে এ কথা বলেছেন।
আসিফ নজরুল লিখেছেন, ‘শিক্ষকদের সারির দিকে লম্বা লম্বা কিছু কর্মী নিয়ে এগিয়ে আসেন আওয়ামী লীগের সাধারণ সম্পাদক সৈয়দ আশরাফুল ইসলাম। কারও কাছে কিছু জিজ্ঞেস না করে দলের কর্মীদের তিনি ফুলের তোড়া দিয়ে দাঁড় করিয়ে দেন কয়েকজন জ্যেষ্ঠ শিক্ষকের সামনে।’
একুশে উদ্যাপন কমিটির সদস্য ও ঢাকা বিশ্ববিদ্যালয়ের ভারপ্রাপ্ত রেজিস্ট্রার সৈয়দ রেজাউর রহমান প্রথম আলোকে বলেন, এ ধরনের তথ্য একেবারেই বানোয়াট, অসত্য ও বিভ্রান্তিকর। শিক্ষকদের লাইনে অন্য কারও যাওয়ার সুযোগই ছিল না। কারণ, নিয়ম মেনেই সবকিছু হয়েছে।
একুশে উদ্যাপন কমিটির সদস্য ও ঢাকা বিশ্ববিদ্যালয়ের কোষাধ্যক্ষ মীজানুর রহমান গতকাল প্রথম আলোকে বলেন, ‘আমরা তখন ঘটনাস্থলেই ছিলাম। এমন কোনো ঘটনাই ঘটেনি। কেউ যদি এ ধরনের কথা লিখে থাকে, সেটি সত্য নয়।’ বি.স।
মন্দিরের নিরাপত্তাব্যবস্থা
১ জানুয়ারি প্রথম আলোয় প্রকাশিত ‘ঢাকেশ্বরী মন্দিরের ২০০ ভরি স্বর্ণ ও সাড়ে চার লাখ টাকা চুরি’র খবরটি আতঙ্কজনক।
এ ঘটনা দেশের নিরাপত্তাব্যবস্থাকে প্রশ্নের সম্মুখীন করে। যেখানে জাতীয় মন্দিরের নিরাপত্তা দিতে আইনশৃঙ্খলা রক্ষাকারী বাহিনী ব্যর্থ, সেখানে সাধারণ মানুষের জানমালের নিরাপত্তা তারা কী করে দেবে? এ জন্য সব ধর্মীয় স্থাপনারও নিরাপত্তা জোরদার করা প্রয়োজন। এই মন্দিরের সার্বিক নিরাপত্তা বিধানের জন্য যত তাড়াতাড়ি সম্ভব, সেখানে ক্লোজ সার্কিট ক্যামেরা ও সিকিউরিটি ডোর স্থাপন এবং প্রশিক্ষিত নিরাপত্তা প্রহরী নিয়োগ করার অনুরোধ করছি। মন্দিরে চুরির ঘটনায় জড়িত ব্যক্তিদের উপযুক্ত শাস্তি দেওয়ারও দাবি জানাচ্ছি। 
বিষাক্ত কলা
দ্রুত পাকাতে কলায় বিষাক্ত কার্বাইড মেশানো হচ্ছে। সব সময় পাওয়া যায় এবং কিছুটা সহজলভ্য হওয়ায় কলা সবার কাছে পছন্দের ফল। এ কারণে সবাই সব সময় কমবেশি এই ফলটি কিনে থাকে। কিন্তু কলায় বিষাক্ত কার্বাইড মেশানোর ফলে তা স্বাস্থ্যের জন্য চরম ক্ষতির কারণ হয়ে দেখা দিচ্ছে। উত্তরাঞ্চলের বগুড়া ও জয়পুরহাট কলার হাটের জন্য বিখ্যাত। এখান থেকে প্রতিদিন প্রায় ১০০ ট্রাক কলা দেশের বিভিন্ন জায়গায় যায়। কিন্তু দ্রুত পাকাতে এই দুই জেলার ব্যবসায়ীরা কলায় বিষাক্ত কার্বাইড ছিটাচ্ছেন। এতে ১২ ঘণ্টার মধ্যে কলার রং সবুজ থেকে হলুদ হয়ে যায় এবং ওই কলা দুই থেকে তিন দিন শক্ত থাকে। হলুদ রঙের কারণে ক্রেতারা সহজেই আকৃষ্ট হয়। কার্বাইড মেশানো এই কলা মানবদেহের কিডনি ও যকৃতের জন্য ক্ষতিকর। জনস্বাস্থ্যের জন্য হুমকিস্বরূপ এই কার্বাইড মেশানো বন্ধ করতে হবে। কার্বাইড মেশানো ব্যবসায়ীদের বিরুদ্ধে নিতে হবে আইনানুগ ব্যবস্থা। সর্বোপরি সাধারণ মানুষকে সচেতন হতে হবে। এ বিষয়ে প্রশাসনের নজরদারি আশা করছি।
জাহেদুর রহমান
বাগমারা, রাজশাহী।
দ্রব্যমূল্যের ঊর্ধ্বগতি
দ্রব্যমূল্যের ঊর্ধ্বগতি আমাদের মতো সীমিত আয়ের লোকজনের জীবন রীতিমতো দুর্বিষহ করে তুলেছে।
আমাদের দেশের সংখ্যাগরিষ্ঠ মানুষের আয় সীমিত। চাকরিজীবী ও অন্য পেশাজীবীদের অধিকাংশের অবস্থা দিন এনে দিন খাওয়ার মতো। কিছুসংখ্যক ঘুষখোর ও কালো টাকার মালিকের কথা আলাদা। সীমিত আয়ে কোনোমতে জীবন বাঁচাতে যখন মানুষকে হিমশিম খেতে হচ্ছে, তখন যদি কারণে-অকারণে নিত্যপ্রয়োজনীয় পণ্যদ্রব্যের মূল্য কয়েক গুণ বৃদ্ধি পায়, তাহলে মানুষের দুর্দশা সত্যিই অবর্ণনীয় হয়ে দাঁড়ায়। গত কয়েক বছরে বিভিন্ন খাদ্যসামগ্রী ও নিত্যপ্রয়োজনীয় পণ্যের মূল্য আশঙ্কাজনক হারে বৃদ্ধি পেয়েছে। ক্ষেত্রবিশেষে তিন গুণ পর্যন্ত বেড়েছে। এমনকি এক মাসে দু-তিন দফায় পণ্যের মূল্য বেড়েছে, তা কিন্তু বিচিত্র কিছু নয়। সেই তুলনায় মানুষের আয় বেড়েছে সামান্য। আয় ও ব্যয়ের এই বিরাট ব্যবধানের ফাঁকে পড়ে আমাদের জীবন ওষ্ঠাগত। অতএব দ্রব্যমূল্যের ঊর্ধ্বগতি নিয়ন্ত্রণে কার্যকর ব্যবস্থা নিতে বাণিজ্যমন্ত্রীসহ সংশ্লিষ্ট সবার দৃষ্টি আকর্ষণ করছি।
মো. আলমগীর কবির, নওগাঁ।
বিশ্বকাপ ও পরিচ্ছন্নতা
ঢাকা মহানগরে একজন পথচারীর জন্য বিরক্তিকর অভিজ্ঞতা হলো, যত্রতত্র অপরিচ্ছন্নতা ও পরিত্যক্ত বস্তুর ছড়াছড়ি। আজকাল পরিত্যক্ত পলিথিন তেমন দেখা যায় না বটে, কিন্তু যেখানে-সেখানে পরিত্যক্ত বস্তু ও কফ-থুথুর ছড়াছড়ি লক্ষ করা যায়। কফ-থুথুতে রোগ-জীবাণু থাকে এবং তা জুতা বা স্যান্ডেলের মাধ্যমে নিজ বাসগৃহে যে চলে আসতে পারে, সে সম্পর্কে কোনো পথচারী সচেতন বলে মনে হয় না। নর্দমাগুলোর অবস্থা আরও করুণ।
স্বাধীনতা-পূর্বকালে বিভিন্ন সময় দেশব্যাপী পরিচ্ছন্নতা অভিযান পরিচালিত হতে দেখা গেলেও স্বাধীনতা-উত্তরকালে তেমন দেখা যায় না। এমনকি বিগত তত্ত্বাবধায়ক সরকারের সময় বিভিন্ন ক্ষেত্রে নানা সংস্কার কার্যক্রম নেওয়া হলেও এ ক্ষেত্রে কোনো দৃষ্টি দেওয়া হয়নি। আগামী ফেব্রুয়ারিতে বিশ্বকাপ ক্রিকেট উপলক্ষে এ দেশে অনেক বিদেশির আগমন ঘটবে। এটাই এ দেশে প্রথম ক্রিকেট বিশ্বকাপ। এ জন্য মহানগরের সৌন্দর্যবর্ধন কার্যক্রম শুরু হলেও তা অনেক দেরিতে হয়েছে বলা যায়—কারণ, হাতে খুব কম সময় রয়েছে। বিদেশিরা যাতে এ দেশ সম্পর্কে কোনো বিরূপ ধারণা না নেন এবং জনস্বাস্থ্যের লক্ষ্যে ঢাকা, চট্টগ্রাম ও খুলনা মহানগরে পরিচ্ছন্নতা অভিযান পরিচালনা করা বিশেষ দরকার।
সংযম
প্রধানমন্ত্রী সম্প্রতি নারায়ণগঞ্জের পাগলায় ডিজেলচালিত ৫০ মেগাওয়াট বিদ্যুৎকেন্দ্র উদ্বোধনকালে বিদ্যুৎ ব্যবহারে সংশ্লিষ্ট সবাইকে মিতব্যয়ী হওয়ার আহ্বান জানিয়েছেন। দেশের ক্রমবর্ধমান বিদ্যুতের চাহিদা পূরণে জাতীয় গ্রিডে বাড়তি বিদ্যুৎ সংযোজনের কোনো বিকল্প নেই। কারণ, উৎপাদন ছাড়া অন্য কোনো উপায়ে সমস্যাটির স্থায়ী সমাধানের সুযোগ খুব সীমিত। তবে যে উপায়েই বাড়তি বিদ্যুৎ যোগ করার উদ্যোগ গ্রহণ করা হোক না কেন, তা অত্যন্ত ব্যয়বহুল এবং সময়সাপেক্ষ। একই কথা প্রাকৃতিক গ্যাসের ক্ষেত্রেও প্রযোজ্য। দেশের বিশাল জনগোষ্ঠী এখনো এ দুটির সুবিধা, বিশেষ করে প্রাকৃতিক গ্যাস সংযোগের সুবিধা থেকে বঞ্চিত। এমনকি সংযোগ থাকা সত্ত্বেও খোদ রাজধানী ঢাকার বিভিন্ন এলাকাসহ দেশের অনেক এলাকায় সব সময় পর্যাপ্ত গ্যাস সরবরাহ করা সম্ভব হচ্ছে না বিধায় ভোক্তারা প্রতিনিয়ত দুর্ভোগ পোহাচ্ছেন।
এ পরিস্থিতিতে বেশ কিছুদিন ধরে দেশে শিল্প কলকারখানা এবং আবাসিক ভবনে বিদ্যুৎ ও গ্যাস ব্যবহারের ক্ষেত্রে বিশেষভাবে সংযমী হওয়ার কোনো বিকল্প নেই। তাই বিদ্যুৎ ব্যবহারে প্রধানমন্ত্রীর এমন আহ্বান অত্যন্ত সময়োচিত, প্রাসঙ্গিক এবং গুরুত্বপূর্ণ। তবে ব্যবহারকারীদের প্রতি মিতব্যয়ী হওয়ার আহ্বান জানানোর পাশাপাশি এসব খাতের প্রতিটি পর্যায়ের কাজে নিয়মিত কঠোর মনিটর, প্রতিটি স্তরে চুরি ও দুর্নীতিরোধে পর্যাপ্ত পদক্ষেপসহ পূর্ণ স্বচ্ছতা নিশ্চিত করা জরুরি। ভোক্তা পর্যায়ে বিদ্যুৎ বা গ্যাসের যেকোনো ধরনের অবৈধ সংযোগ, মিটার কারচুপি ইত্যাদি সম্পূর্ণ বন্ধ করাসহ এসব কাজে সহায়তাকারী সংশ্লিষ্ট সব কর্মকর্তা-কর্মচারীকে কঠোর শাস্তিমূলক ব্যবস্থার আওতায় আনার বিকল্প নেই। বিদ্যুতের ক্ষেত্রে বহুতলবিশিষ্ট আবাসিক ভবনের প্রতিটি ফ্ল্যাটের জন্য আলাদা মিটার ব্যবহার নিশ্চিত করতে হবে। কারণ, বহুতলবিশিষ্ট আবাসিক ভবনে একই মিটার বা স্বল্পসংখ্যক মিটারের মাধ্যমে যৌথভাবে বিদ্যুৎ ব্যবহারের ক্ষেত্রে কারচুপি আর অপচয়ের প্রবণতা বেশি লক্ষ করা যায়।
অন্যদিকে প্রাকৃতিক গ্যাস ব্যবহারের ক্ষেত্রে বাস্তব অবস্থা আরও জটিল ও নাজুক। আমাদের দেশে আবাসিক সংযোগে গ্যাসের ক্ষেত্রে মিটার না থাকায় এবং ব্যবহারকারীদের দায়িত্বজ্ঞানহীনতা এবং অসচেতনতার কারণে প্রতিনিয়ত মূল্যবান এবং দুষ্প্রাপ্য গ্যাস সম্পদের অনেক অপচয় ঘটছে। তাই বিদ্যুতের মতো প্রতিটি ক্ষেত্রে প্রাকৃতিক গ্যাস সংযোগ গ্রহণকারী তথা ব্যবহারকারীকে বৈধ মিটারের আওতায় আনা একান্ত জরুরি।
শাহীদুল আযম
মিরপুর, ঢাকা।
কবি হলেই হবে?
শিক্ষা-প্রশাসন বিষয়ে বদরে মুনীরের ‘বেসরকারি কলেজের নিরীক্ষা!’ শীর্ষক লেখাটি পড়ে ভালো লাগল। উৎসাহ পেলাম। এমন মননশীল ব্যক্তিদেরই সমাজে প্রয়োজন। আমি বিশ্বাস করি না কাউকে বাধ্য হয়ে ক্ষমতার অন্যায্য দাপটের কাছে মাথানত করতে হয়। এই মাথানত না করে থাকতে পারা চেতনার শুদ্ধতম উন্মেষের ব্যাপার। মানুষের প্রয়োজন শুধু বৈষয়িক নয়, অনুভবের স্বস্তি আর স্বাচ্ছন্দ্যেরও। আমি নিশ্চিত, কোনো দুর্নীতিপরায়ণ ব্যক্তিই তার অপকর্মে স্বস্তি পায় না। তাই মিথ্যা অজুহাতে তার দুর্নীতিপরায়ণ হতে না চাওয়ার কারণ খাড়া করতে থাকে। এখানে বুঝতে হবে আমাদের প্রয়োজনের হিসাবটা গভীরভাবে অনুধাবন করা হয় না। কারণ, বাহ্যিক বা সহজগ্রাহ্য বিষয়টুকু ভাবা হয়। তাই স্বস্তিহীন এক অনুভবে সমাজ আক্রান্ত। একে অপরকে দোষ দিচ্ছে। কেউই নিজেকে সংশোধন করছে না। এখানেও সঠিক নিরীক্ষার অভাব।
কবিরা জীবনকে বিশুদ্ধ চেতনায় অনুভব করেন। লেখকের আশা, শিক্ষাসচিব কবি বলে হয়তো সংশোধনের গতি ত্বরান্বিত হবে। হলে ভালো। তবে শুধু একজন কবিকে দিয়ে এ কাজ দুরূহ। তা তিনি যত শীর্ষস্থানীয় কর্মকর্তাই হোন। তবে কি সবাইকে কবি হতে হবে? নাকি সব সাধারণ মানুষই মর্যাদামণ্ডিত হবেন? মানুষ হিসেবে ব্যক্তিমর্যাদা সমুন্নত করবেন। যে পরিবেশে, সমাজে সবাই নিজের সঠিক প্রয়োজন অনুধাবন করতে শিখবেন। আর যিনি কাজটি করতে না পেরে অন্যায্য আচরণ করছেন, তাঁকে প্রতিহত করে সংশোধনের পথে আনতে হবে। তাই বদরে মুনীরের এ প্রতিবাদ সমাজ সংস্কারের প্রতিবাদ। আসুন, আমরা প্রতিবাদ করি আর দুর্নীতিপরায়ণ হওয়ার ইচ্ছা অবদমিত করি।
ডিজিটাল বিশ্ববিদ্যালয়
৬ জানুয়ারি বর্তমান সরকারের দুই বছর পূর্ণ হলো। বিভিন্ন প্রাপ্তি ও ব্যর্থতার মধ্যে কেটেছে গত দুই বছর। কয়েকটি ক্ষেত্রে সরকার বেশ কৃতিত্ব দেখালেও অনেক ক্ষেত্রেই ব্যর্থ হয়েছে। প্রত্যাশা করছি, আগামী বছরগুলোতে ব্যর্থতাগুলো কেটে গিয়ে নতুন প্রাপ্তি যোগ হবে।
নতুন শিক্ষানীতি প্রণয়নসহ শিক্ষা ক্ষেত্রে বেশ অগ্রগতি হয়েছে গত দুই বছরে। এ সরকার ক্ষমতায় আসার আগেই লক্ষ্য নির্ধারণ করেছিল, বাংলাদেশকে ‘ডিজিটাল বাংলাদেশ’ হিসেবে গড়ে তোলার। এই স্লোগানের ভেতর অনেক প্রশংসনীয় ব্যাপার আছে। কিন্তু বাস্তবে কতটুকু এগোতে পেরেছে সরকার? ডিজিটাল বাংলাদেশ হিসেবে গড়ার জন্য সবার আগে প্রয়োজন শিক্ষাব্যবস্থাকে ডিজিটাল করে গড়ে তোলা। শিক্ষার্থীদের ডিজিটাল বিশ্বে যুগোপযোগী করে গড়ে তোলার ক্ষেত্রে ইন্টারনেটের বিকল্প নেই। অথচ দুঃখজনক হলেও সত্য, অনেক পাবলিক বিশ্ববিদ্যালয় এমনকি প্রকৌশল বিশ্ববিদ্যালয়কে (চট্টগ্রাম প্রকৌশল ও প্রযুক্তি বিশ্ববিদ্যালয়) কোনো রকম ইন্টারনেট সংযোগের বাইরে রাখা হয়েছে। বিশ্ববিদ্যালয়ের মতো জায়গা ডিজিটাল পরিবেশের বাইরে রেখে পুরো দেশে ডিজিটাল পরিবেশ সৃষ্টি হবে কীভাবে? আজকের দিনে শিক্ষাপ্রতিষ্ঠান কেন ইন্টারনেটের আওতার বাইরে থাকবে?
হাসি, শিক্ষার্থী
চট্টগ্রাম প্রকৌশল ও প্রযুক্তি বিশ্ববিদ্যালয়।
ব্যাটারিচালিত রিকশা
যানজট ও বিভিন্ন শ্রেণীর গাড়ি, বিশেষ করে, ব্যক্তিগত গাড়ির আধিক্যে জনজীবন অতিষ্ঠ। তার ওপর এসে সম্প্রতি যোগ হয়েছে ব্যাটারিচালিত অটোরিকশা।
পত্রিকান্তরে জানা যায়, অনুমোদন ছাড়াই দেশের বিভিন্ন স্থানে প্রায় দেড় লাখ ব্যাটারিচালিত অটোরিকশা চলাচল করছে। বিক্রির জন্য প্রায় ৫০ হাজার গাড়ি মজুদ আছে। চীন থেকে আমদানি করা এসব অটোরিকশায় যাতায়াত করা যাত্রীর জন্য অত্যন্ত ঝুঁকিপূর্ণ। এসব গাড়ি যাতায়াতের সমস্যার সমাধান তো নয়ই, বরং যানজট সৃষ্টি এবং যেকোনো সময় দুর্ঘটনা ঘটার আশঙ্কা থাকে। তা ছাড়া এই গাড়িগুলোর পেছনে প্রতিদিন বিপুল পরিমাণে বিদ্যুৎ খরচ হচ্ছে।
এসব কারণ বিবেচনায় বাংলাদেশ সড়ক পরিবহন কর্তৃপক্ষ (বিআরটিএ) এই গাড়িগুলো চলাচলের জন্য অনুমোদন দেয়নি। অননুমোদিত এসব ঝুঁকিপূর্ণ গাড়ি পুলিশকে নিয়মিত উৎকোচ দিয়ে রাস্তায় চালানো হচ্ছে। চীন থেকে আমদানি করে এসব গাড়ি আমদানিকারকেরা প্রায় দ্বিগুণ মূল্যে বিক্রি করে লাভবান হচ্ছে। দেশের অনেক বেকার দ্বিগুণ মূল্যে এগুলো ক্রয় করে জীবিকা নির্বাহ করছে।
রাজধানী ঢাকাসহ দেশের প্রায় সব জেলা শহরে ব্যাটারিচালিত অটোরিকশার সংখ্যা দ্রুত হারে বাড়ছে। এখন থেকে এই গাড়িগুলো নিয়ন্ত্রণ করতে না পারলে যানজট ও দুর্ঘটনা বহু গুণে বেড়ে যাবে। অতএব জনদুর্ভোগ কমানোর লক্ষ্যে এ ব্যাপারে প্রয়োজনীয় ব্যবস্থা নেওয়ার জন্য সংশ্লিষ্ট কর্তৃপক্ষের দৃষ্টি আকর্ষণ করছি।
মাহতাব আলী
মিরপুর, ঢাকা।
পথশিশু
আমাদের দেশে পথশিশু একটি সামাজিক সমস্যা। দিন দিন এই সমস্যা আরও প্রকট হচ্ছে। সাধারণত যারা পথশিশু, তাদের দেখার কেউ থাকে না। বলতে গেলে তারা নিজেরাই নিজেদের অভিভাবক। পথই হলো তাদের ঠিকানা ও আশ্রয়। চরম দারিদ্র্য, নদী ভাঙন, বন্যা, খরা ও অন্যান্য প্রাকৃতিক দুর্যোগে ছিন্নমূল মানুষ মাথা গোঁজার আশায় শহরমুখী হয়। এঁদের শিশু সন্তানেরাই একদিন কঠিন বাস্তবতায় পথে পথে ঘুরে। পরিবার ভেঙে যাওয়ার কারণে শিশুরা রাস্তাকে তাদের আপন ঠিকানা ভাবে। এসব শিশুর দিকে দৃষ্টি দেওয়া দরকার। তাদের উন্নয়নে আশ্রয়কেন্দ্র নির্মাণের তুলনায় পুনর্বাসন কর্মসূচিকে অধিক গুরুত্ব দেওয়া প্রয়োজন। ভবঘুরে ও শিশুবিকাশ কেন্দ্রের সফলতা নিয়ে কমবেশি সবাই সন্দিহান। প্রকল্পভিত্তিক কর্মসূচিতে উপকারের চেয়ে অর্থের অপচয় হয় বেশি। এতে তাদের ভাগ্যের কোনো উন্নয়ন হয় না। সবার আগে সমস্যার মূলে নজর দিতে হবে। এ কাজে স্থানীয় সরকার ও প্রশাসনকে কাজে লাগাতে হবে। নিঃস্বার্থ ও সামাজিক উন্নয়নে নিবেদিতপ্রাণ এনজিও ও দানশীল ব্যক্তি তাদের দায়িত্ব নিতে পারেন।
সমাপনী পরীক্ষা
সারা দেশে পঞ্চম শ্রেণীর সমাপনী পরীক্ষা নেওয়া একটি প্রশংসনীয় উদ্যোগ বটে। কিন্তু বছর না যেতেই প্রশাসনিক কিছু অব্যবস্থাপনার কারণে তা প্রশ্নের সম্মুখীন হতে চলেছে। প্রথম বছরের সমাপনী পরীক্ষা ও ফলাফল সম্পর্কে কিছু বুঝে উঠতে না উঠতেই এ বছর কিছু স্বার্থান্বেষী শিক্ষকের অনৈতিক কার্যকলাপের কারণে অনেক স্কুল তথা ছাত্রছাত্রীর জীবনে নেমে এসেছে বিপর্যয়।
পরীক্ষাকেন্দ্রের স্কুলের প্রধান শিক্ষকই কেন্দ্র সচিব হিসেবে দায়িত্ব পালন করে থাকেন। বর্তমানে কেন্দ্র সচিবের স্কুলের ছাত্ররা ওই কেন্দ্রেই পরীক্ষা দিয়ে থাকে। ফলে কেন্দ্র সচিবের স্কুলের শিশুরা ভালো ফল ও মেধাতালিকায় বেশি স্থান পাচ্ছে। উল্লেখ্য, সুপার ও পরীক্ষা পরিদর্শকদের স্কুলের ছাত্রদের নিকটতম পার্শ্ববর্তী কেন্দ্রে পরীক্ষা দেওয়ার নিয়ম রয়েছে।
যেসব শিক্ষক নিয়মিত স্কুল না করে শিক্ষা অফিসের সঙ্গে লিয়াজোঁ রেখে তাঁদের চাকরির কার্যক্রম চালিয়ে যাচ্ছেন, দেখা যায় তাঁরাই হচ্ছেন হল সুপার, প্রধান পরীক্ষক, নিরীক্ষক ও তাঁদের পছন্দনীয় শিক্ষকেরাই পরীক্ষক নিয়োগ হচ্ছেন। এ ছাড়া তাঁরাই পরীক্ষার খাতা বিলি-বণ্টনে নেতৃত্ব দিয়ে থাকেন। ফলে কোড নম্বর জানাসহ কোন স্কুলের কোন খাতা কার কাছে দেওয়া হলো, তা তাঁদের নখদর্পণে থাকে।
এ ছাড়া বিভাগ তথা বিষয়ভিত্তিক সর্বোচ্চ ডিগ্রিধারী শিক্ষকের কোনো অভাব না থাকলেও বাণিজ্যে স্নাতক শিক্ষককে বিজ্ঞান বিষয়ের প্রধান পরীক্ষক করার অভিযোগও শোনা গেছে। এসব সমস্যার কারণে শিক্ষার্থীদের মূল্যায়ন অনেক ক্ষেত্রে যথাযথ হচ্ছে না। এ ধরনের ভুলভ্রান্তি শিশুদের ভবিষ্যৎ প্রস্তুতির পথে অবশ্যই বিরূপ প্রভাব ফলবে। পরীক্ষার খাতা পুনঃপরীক্ষণের বিষয়টিও সহজতর করা প্রয়োজন বলে আমি মনে করি।
আমাদের পরম শ্রদ্ধেয় মুহম্মদ জাফর ইকবাল শিশুদের হাসতে হাসতে পরীক্ষার হলে যেতে বলেন। হাসতে হাসতেই আমাদের শিশুরা পরীক্ষার হলে যায় এবং হাসিমুখেই পরীক্ষা দিয়ে ঘরে ফিরে নিজে নিজে কত পাবে হিসাবে কষে নেয়। কিন্তু ফলাফলে অর্ধেক নম্বরও না পেয়ে শিশুরা কাঁদে বৈকি। কিছু স্বার্থান্বেষী শিক্ষকেরা তাঁদের স্কুলকে শতভাগ পাসের আওতায় আনাসহ মেধাতালিকাভুক্ত স্কুল হয়ে বাহবা কুড়ানোর হীনমানসিকতার কারণে এমনটি হয়ে থাকে।
আমি একজন অভিভাবক হিসেবে তাই শিক্ষামন্ত্রী, শিক্ষা মন্ত্রণালয় তথা প্রাথমিক ও গণশিক্ষা কার্যক্রমের সঙ্গে সংশ্লিষ্ট সবার প্রতি কোমলমতি শিশুদের শিক্ষাক্ষেত্রে ভবিষ্যৎ উন্নয়নের প্রতি বিশেষ দৃষ্টি দেওয়ার আবেদন জানাচ্ছি। এ জন্য সব ধরনের অবৈধ ও অনৈতিক কর্মকাণ্ড বন্ধের লক্ষ্যে কেন্দ্র সচিবদের স্কুলের পরীক্ষার্থীদের পার্শ্ববর্তী কেন্দ্রে পরীক্ষা দেওয়ার ব্যবস্থাসহ উপযুক্ত, সৎ, যোগ্য ও নিষ্ঠাবান শিক্ষক থেকে বাছাই করে প্রধান পরীক্ষক ও অন্যান্য পরীক্ষক নিয়োগ এবং নম্বর দেওয়ার প্রশিক্ষণ এবং প্রয়োজনে পরীক্ষা খাতা পুনঃপরীক্ষণের বিষয়টি বর্তমান অবস্থা থেকে অধিকতর সহজ করার উদ্যোগ নেওয়ার অনুরোধ জানাই। প্রাথমিক শিক্ষার সমাপনী পরীক্ষাটি অধিকতর গ্রহণযোগ্য করার জন্য এই কাজগুলো করা জরুরি।
আবু সাঈদ
মাইজদীকোর্ট, নোয়াখালী।
এমএলএম প্রতারণা
অবশেষে দেশে এমএলএম নীতিমালা হচ্ছে জেনে বাণিজ্য মন্ত্রণালয়কে সাধুবাদ জানাই। এমএলএম কোম্পানিগুলোর লোভনীয়, বানোয়াট, প্ররোচিত প্রচারণা তথা প্রতারণা থেকে এবার দেশের সাধারণ মানুষের মুক্তি মিলবে বলে আশা করছি। সেই সঙ্গে যারা এ কাজে লিপ্ত, তাদের বিচারের আওতায় এনে শাস্তির দাবি জানাচ্ছি।
এমএলএম নামধারীরা যেসব পণ্য কিংবা সেবা নিয়ে ব্যবসা শুরু করে, তা রীতিমতো ধোঁকাবাজি ছাড়া আর কিছু নয়। আইন প্রয়োগকারী সংস্থার দুর্বলতা কিংবা অবহেলার কারণে এরা সাধারণ মানুষের কাছ থেকে হাজার হাজার কোটি টাকা হাতিয়ে নিতে সক্ষম হয়েছে। আর নেপথ্যে অনেকটা অজান্তেই এদের সহযোগিতা করেছেন দেশের শীর্ষস্থানীয় কর্মকর্তারা। বিভিন্ন সময় এমএলএম কোম্পানিগুলোর বার্ষিক সভা কিংবা বড় বড় অনুষ্ঠানে উপস্থিত হতে দেখা গেছে দেশ ও সমাজের গণ্যমান্য ব্যক্তিদের। তাঁদের নাম ভাঙিয়ে নির্বিঘ্নে প্রতারণার প্রচারণা চালিয়েছে এ প্রতারক চক্র।
উল্লিখিত ব্যক্তিরে সাধারণ মানুষের কাছে তুলে ধরা হয়েছে এভাবে, তাঁরা এসব কোম্পানির সদস্য। সুতরাং এত জ্ঞানীগুণী ব্যক্তিরা যেখানে আছেন, সেখানে সাধারণ মানুষের ভাবনা কেন! আর সহজ-সরল সাধারণ মানুষের মাঝে কেউ কেউ তাদের প্রচারণায় মুগ্ধ হয়ে, কেউ কেউ লোভে পড়ে, আবার কেউ কেউ সেবার মানসিকতা নিয়ে এ প্রতারক চক্রের ফাঁদে পা রেখেছে।
অত্যন্ত দুঃখের বিষয়, এমএলএম কোম্পানিগুলো তাদের প্রতারণার কর্মী হিসেবে বেছে নিয়েছে দেশের কোমলমতি শিক্ষার্থীদের, যারা একটু সচ্ছলতার স্বপ্ন নিয়ে এ প্রতারক চক্রের সঙ্গে মিলে গেছে। দেশের যুবসমাজের বেকারত্বের দুর্বলতার সুযোগে যুবকদেরও এরা সহজে দলে ভিড়িয়েছে। একটা বিষয় শোচনীয়, তা হলো, এদের এমনভাবে প্রশিক্ষণ দেওয়া হয় যাতে এরা এমএলএম ছাড়া অন্য কিছুই বুঝতে না চায়। ফলে শিক্ষার্থীরা মনোযোগ হারাচ্ছে শিক্ষার প্রতি। অন্যদিকে কর্মক্ষম যুবকেরা হয়ে পড়ছে অলস ও উচ্চাভিলাষী। এভাবেই ধ্বংসের মুখে পতিত হচ্ছে শিক্ষার্থীরা এবং যুবসমাজ। পিছিয়ে পড়ছে দেশের সম্ভাবনা এবং অর্থনৈতিক অবস্থা।
তাই বিশিষ্ট ব্যক্তিদের প্রতি বিষয়টি ভেবে দেখার আহ্বান জানাচ্ছি। সেই সঙ্গে আইন প্রয়োগকারী সংস্থার প্রতি অনুরোধ থাকবে, শুধু এ প্রতারণা বন্ধ নয়, বরং প্রতারক চক্রকে ধরে শাস্তির ব্যবস্থা করতে হবে। তবেই জাতি এ অভিশাপের হাত থেকে রক্ষা পাবে। প্রাইমারী হাই স্কুল গুলোর মধ্যে মাত্র গুটি কয়েক স্কুল ছাড়া আর কোন স্কুল ফলাফল ভাল করতে পারে না। কারন অবহেলা, জেলা এবং বিভাগীয় পর্যায়ে মেধাবি শিক্ষার্থি দেখা যায় কিন্তু গ্রাম পর্যায়ে দেখা যায় না। তার মানে কি গ্রাম পর্যায়ে কি কোন মেধাবি শিক্ষার্থী নেই। আছে এবং সব জায়গায় একই রকম শিক্ষা ব্যবস্থাও আছে কিন্তু সব জায়গায় এর সঠিক প্রয়োগ নাই।
আমার অভিজ্ঞতা থেকে বলতে চাই আমি যখন কৈলাশ রঞ্জন স্কুলে নবম শ্রেণীর ছাত্র তখন আমার একজন শ্রদ্ধেয় শিক্ষক আমাকে প্রকাশ্যেই বলতেন তুমি পাশ করতে পারবে না আমি ঠিকই পাশ করেছি কলেজে ভর্তি হয়ে সেখান থেকেও এক চান্সে পাশ করেছি। ভাল রেজাল্টও করেছি । কিন্তু সব চাইতে বড় কথা হলো যে তিনি ক্লাস রুমে কোন দিন যা পড়ানো উচিত তা কখনোই পড়াতেন না ছাত্রদের দ্বারা সিগারেট কিনে খেতেন আবার বড় বড় কথা বলতেন আমি অমুক কাজ করেছি তমুক কাজ করেছি সে আমার ছাত্র ও আমার ছাত্রী অমুক জায়গায় আছে তমুক জায়গায় আছে। আমি যা বলছিলাম লেখিকা সাহেবা আপনার এই সকল কথায় কান দেওয়ার মানুষ মনে হয় বাংলাদেশে নেই। 
ইউজিসির অবাস্তব প্রস্তাব
একটি বিশ্ববিদ্যালয় করা হয় হাজার হাজার বছরের জন্য। যেমন, মিসরের আল-হারা বিশ্ববিদ্যালয়ের বয়স এক হাজার ২০০ বছর। অক্সফোর্ড বিশ্ববিদ্যালয়ের বয়স এক হাজার বছরের ওপর। ক্যামব্রিজ বিশ্ববিদ্যালয়ের বয়স প্রায় ৯০০ বছর। হার্ভার্ড বিশ্ববিদ্যালয়ের বয়স ৪০০ বছর হতে চলল। ঢাকা বিশ্ববিদ্যালয়ের বয়স ৯০ বছর হলেও এখনো সেখানকার অনেক ছাত্র বারান্দা ও মসজিদে ঘুমান। গ্রন্থাগারে বইপুস্তকের অভাবসহ নানা সমস্যায় রয়েছে দেশের প্রতিটি বিশ্ববিদ্যালয়।
হাজার হাজার বছরের জন্য একটি বিশ্ববিদ্যালয় প্রতিষ্ঠিত হয়। এর অবকাঠামো গড়ে তুলতেও দীর্ঘ সময় প্রয়োজন। কিন্তু বিশ্ববিদ্যালয় মঞ্জুরি কমিশন (ইউজিসি) বলেছে, সব বেসরকারি বিশ্ববিদ্যালয়কে পাঁচ বছরের মধ্যে নিজস্ব ক্যাম্পাস গড়ে তুলতে হবে। ১৮ থেকে ২০ বছর পর বাংলাদেশ সরকার নর্থ সাউথ, আইইউবিসহ প্রায় অর্ধ ডজন বেসরকারি বিশ্ববিদ্যালয়কে স্থায়ী সনদ দিয়েছে। অন্যান্য বিশ্ববিদ্যালয়কেও সে সুযোগ দেওয়া উচিত বলে মনে করি।
ড. আনিসুল হক
মহাখালী, ঢাকা।
ওভারব্রিজ চাই
সমস্যার সমার্থক শব্দ বাংলাদেশ। সকালে ঘুম থেকে উঠে অফিসে যাওয়ার সময় যানজট দিয়ে এর শুরু এবং অফিস থেকে ফেরার সময় যানজট দিয়ে শেষ। বিশ্বকাপ ক্রিকেট ২০১১-এর আয়োজক দেশগুলোর মধ্যে বাংলাদেশ অন্যতম। তাই নিরাপত্তার পাশাপাশি যানজটও একটি গুরুত্বপূর্ণ বিষয় হিসেবে বিবেচিত। ঢাকায় তো যানজট আছেই, ইদানীং চট্টগ্রামেও এ সমস্যা প্রকট। এরূপ চলতে থাকলে, বিশ্বকাপ ক্রিকেট চলাকালে যানজট কমানো না গেলে দেশের ভাবমূর্তি নষ্ট হবে। ঢাকার কিছু কিছু জায়গায় সাধারণ মানুষের রাস্তা পারাপারের জন্য ফুটওভারব্রিজ থাকলেও চট্টগ্রামে তা নেই। ফলে রাস্তা পারাপারের সময় দুর্ঘটনাসহ মৃত্যুও ঘটে। তাই বিশ্বকাপ ক্রিকেটকে সামনে রেখে নগরের গুরুত্বপূর্ণ স্থানগুলোতে ওভারব্রিজ নির্মাণ করা অত্যন্ত জরুরি হয়ে পড়েছে। বিশেষ করে চট্টগ্রামের মুরাদপুর রোড, জিইসি মোড়, বাওয়া স্কুল-সংলগ্ন সড়ক, চৌমুহনী মোড়, আগ্রাবাদ মোড়, বড় প্রল মোড় ও সাগরিকা মোড়ে জরুরি ভিত্তিতে ফুটওভারব্রিজ নির্মাণ করার জন্য চট্টগ্রাম সিটি করপোরেশনের দৃষ্টি আকর্ষণ করছি।
ফারুক রাহী
দেহাবশেষ দেশে আনুন
আমাদের মহান মুক্তিযুদ্ধে অগণিত অকুতোভয় বীর যোদ্ধা আত্মাহুতি দিয়েছেন। শহীদ বীর মুক্তিযোদ্ধা সিরাজুল ইসলাম বীর বিক্রম তাঁদেরই একজন। ৮ আগস্ট ১৯৭১; সুনামগঞ্জের সাচনা বাজার মুক্ত করতে গিয়ে সম্মুখসমরে শহীদ হন কমান্ডার সিরাজ। তাঁকে পূর্ণ রাষ্ট্রীয় মর্যাদায় ভারত-বাংলাদেশের সীমান্তে টেকেরহাটে সমাহিত করা হয়। এ সময় ভারত-বাংলাদেশের সামরিক ও বেসামরিক ঊর্ধ্বতন কর্মকর্তারা উপস্থিত ছিলেন। শহীদ সিরাজ ছিলেন বীর, তেজোদীপ্ত ও স্বাধীনতার মন্ত্রমুগ্ধে উজ্জীবিত সাহসী তরুণ।
মৃত্যুর মাত্র এক সপ্তাহ আগে তাঁর পিতাকে সিরাজ একটি তেজোদীপ্ত, উদ্দীপনাময় চিঠি লিখেছিলেন। চিঠিটি ছিল স্বাধীনতাকামী, মুক্তিপাগল এক তরুণের মনোবাসনার বাস্তবচিত্র। চিঠিটি স্বাধীন বাংলা বেতার কেন্দ্র থেকেও কয়েকবার পাঠ করা হয়, যা মুক্তিযোদ্ধাদের মনোবল চাঙা করতে সহায়ক হয়েছিল। এটি এখন আমাদের স্বাধীনতাযুদ্ধের ঐতিহাসিক দলিল, মুক্তিকামী জনতার মনোভাবের বহিঃপ্রকাশ ঘটেছে এ চিঠির প্রতিটি ছত্রে ছত্রে। এ চিঠিটি পড়ে আমাদের নতুন প্রজন্ম কিছুটা হলেও স্বাধীনতার জন্য লড়াকু বাঙালির আশা-স্বপ্নের কথা জানতে পারবে। একাত্তরের চিঠি নামের বইয়েও সন্নিবেশিত হয়েছে এ চিঠি। মূল কপিটি রাজশাহী বরেন্দ্র মিউজিয়ামে সংরক্ষিত আছে।
শহীদ সিরাজের কবরটি টেকেরহাটে অযত্ন ও অবহেলায় নিশ্চিহ্নের পথে। নীরবে-নিভৃতে তাঁর শাহাদাতবার্ষিকী আসে-যায়। মাঝেমধ্যে বিচ্ছিন্নভাবে শহীদ সিরাজকে আমরা স্মরণ করার চেষ্টা করি। ২০০৯ সালে আমরা শহীদ সিরাজের যুদ্ধস্মৃতিবিজড়িত সাচনা বাজার ও তাঁর কবর জিয়ারতের উদ্যোগ নিলেও তা বাস্তবায়িত হয়নি। আমরা বিভিন্ন সময়ে শহীদ সিরাজের দেহাবশেষ তাঁর জন্মভূমিতে এনে সমাহিতের দাবি জানিয়েছি।
আমার প্রস্তাব, শহীদ সিরাজের দেহাবশেষ ভারতের মাটি থেকে এনে তাঁর স্মৃতিবিজড়িত গুরুদয়াল কলেজ চত্বরে সমাহিত করা হোক। যেখানে স্থাপিত তাঁর আবক্ষ স্ট্যাচুটির বুকজুড়ে খোদিত থাকবে তাঁর লেখা শেষ চিঠিটি, যা যুগ যুগ ধরে প্রজন্ম থেকে প্রজন্ম পর্যন্ত দেশপ্রেমের আলোকবর্তিকা হিসেবে পথ দেখাবে। আগামী ৮ আগস্টে শহীদ সিরাজের শাহাদাতবার্ষিকীর দিনেই তা উদ্বোধন করা হোক। এ ব্যাপারে মুক্তিযুদ্ধবিষয়ক মন্ত্রণালয়ের হস্তক্ষেপ ও উদ্যোগ কামনা করছি।
আর কত প্রাণ যাবে!
বর্তমানে আমাদের সমাজে মেয়েদের ওপর বখাটেদের উৎপাত একটি অতি সাধারণ ব্যাপার হয়ে দাঁড়িয়েছে। উৎপাতের কারণে কেউ আত্মহত্যা করছে, আবার কেউ বখাটেদের হাতেই মৃত্যুবরণ করছে। জ্বালাতনের কারণে বরিশাল জেলার গৌরনদী উপজেলার কিশোরী সোনিয়া বিষাক্ত কীটনাশক পান করে আত্মহত্যা করেছে, যার খবর ২৬ মার্চ পত্রিকায় প্রকাশিত হয়। সোনিয়া এ বছর এসএসসি পরীক্ষা দিয়েছিল। মা-বাবার অনেক স্বপ্ন ছিল তাকে নিয়ে। কিন্তু বখাটেদের উৎপাত তাকে থাকতে দিল না পৃথিবীতে। মৃত্যুর আগে সোনিয়া একটি চিরকুটে লিখে গিয়েছিল তার মৃত্যুর কারণ, যা আগে কেউ জানত না। বখাটের বিরুদ্ধে প্রতিবাদ করায় সোনিয়ার বোনকেও রক্ত ঝরাতে হয়েছে এবং তাকে হাসপাতালেও যেতে হয়েছে। সোনিয়ার পরিবার বখাটের বিরুদ্ধে অভিযোগ করলে বখাটে আরও ক্ষিপ্ত হয়। মানুষ কত প্রভাবশালী হলে অপরাধ করেও নিজের অপরাধকে ন্যায় হিসেবে সমাজে প্রতিষ্ঠা করে, তা প্রায়ই চোখে পড়ছে। তাদের অপরাধ সমাজের কাছে এমনিতেই ঢাকা পড়ে যায় এবং তাদের বিচার করার কেউ থাকে না।
সোনিয়ার অন্যায় ছিল, সে বখাটের কুপ্রস্তাবে রাজি হয়নি। কিন্তু বখাটের অন্যায় প্রতিষ্ঠিত হলো ন্যায় হিসেবেই। শুধু প্রভাবশালী হওয়ার কারণে বখাটে অপরাধ করেও সোনিয়াদের বাড়িতে গিয়ে তার পরিবারের সদস্যদের গালমন্দ করেছে। কিন্তু সোনিয়ারা গরিব বলেই সমাজপতিরা তাদের পাশে দাঁড়াল না। গরিব সোনিয়ার পরিবার মামলা করারও সাহস পাচ্ছে না প্রভাবশালীদের হুমকির মুখে; বরং কিশোরীর মৃত্যুর ঘটনাকে ভিন্ন খাতে নেওয়ার চেষ্টা চলছে। এ ধরনের ঘটনা আমাদের সমাজে প্রায়ই ঘটছে, যাতে কেউ আত্মহত্যা করছে, কেউ বা বখাটেদের হাতেই মৃত্যুবরণ করছে। সোনিয়ার পরিবারের মতো অনেক পরিবার জিম্মি হয়ে আছে প্রভাবশালী বখাটেদের হাতে।
অ্যাডহক বনাম বিসিএস
গত ২৮ ফেব্রুয়ারি ২৯তম বিসিএস পরীক্ষার চূড়ান্ত ফল প্রকাশিত হয়েছে। ওই পরীক্ষায় স্বাস্থ্য ক্যাডারের মৌখিক পরীক্ষায় অংশগ্রহণের জন্য এক হাজার ১৭৬ জন পরীক্ষার্থী নির্বাচিত হয়েছিলেন। এর মধ্যে প্রায় ৮৫০ জন পরীক্ষার্থী পরীক্ষায় অংশ নেন। গত ২৮ তারিখ যে চূড়ান্ত ফলাফল প্রকাশিত হয়, তাতে কোনো সংখ্যা উল্লিখিত না হলেও ফলাফলের তালিকা থেকে ধারণা করা যায়, প্রায় ৯০ শতাংশ (৭৫০-৮০০ জন) পরীক্ষার্থী চূড়ান্তভাবে নির্বাচিত হয়েছেন। কিন্তু অত্যন্ত পরিতাপের বিষয়, দীর্ঘ বছরব্যাপী চলা বিসিএস পরীক্ষার প্রতিযোগিতামূলক তিনটি ধাপ পেরিয়ে এসব পরীক্ষার্থী উত্তীর্ণ হলেও এদের মধ্যে মাত্র ১২২ জন পরীক্ষার্থীকে ক্যাডার পদে নিয়োগদানের সুপারিশ করা হয়েছে। পিএসসি ঘোষিত ফলাফলে বলা হয়েছে, শূন্য পদের সংখ্যা না থাকায় এবং সরকার কর্তৃক চাহিদা না জানানোয় বাকি নির্বাচিত প্রার্থীদের ক্যাডার পদে নিয়োগ দেওয়া সম্ভব নয়, ভবিষ্যতে মন্ত্রণালয়ের চাহিদার ভিত্তিতে তাঁদের নন-ক্যাডার সার্ভিসে নিয়োগ দেওয়া হবে। অতীত অভিজ্ঞতার (২৮তম বিসিএস) আলোকে আমরা জানি, এই সম্ভাবনা নিতান্তই অনিশ্চিত। তা ছাড়া ক্যাডার পদে চাকরি লাভের যোগ্যতা প্রমাণ করা সত্ত্বেও নন-ক্যাডার পদে নিয়োগদান কতটুকু যুক্তিযুক্ত, সেটিও প্রশ্নসাপেক্ষ।
এরই মাঝে অত্যন্ত পরিহাসের বিষয় হিসেবে যেটি উঠে এসেছে, সেটি হচ্ছে, ‘অ্যাডহক’ ২৯তম বিসিএস পরীক্ষার ফল ঘোষণার পর সপ্তাহ দুয়েক পার না হতেই ১০ মার্চ ২০১১ নতুনভাবে ৫৮২ জন চিকিৎসককে অ্যাডহক ভিত্তিতে নিয়োগ দেওয়া হয়েছে। আমাদের প্রশ্ন, যেখানে পদ খালি নেই বলে পরীক্ষায় উত্তীর্ণদের চাকরি দেওয়া হচ্ছে না, সেখানে এই ৫৮২ জন চিকিৎসককে কীভাবে নিয়োগ দেওয়া হলো? দেশবাসীর নিশ্চয়ই স্মরণে আছে, এর আগে ২০১০ সালের জুলাই মাসে তিন হাজার ৫৫২ জন চিকিৎসককে অ্যাডহক ভিত্তিতে নিয়োগ দেওয়া হয়। সে সময় এই নিয়োগ প্রক্রিয়াতে রাজনৈতিক প্রভাব ও দুর্নীতির ছায়া ছিল সুস্পষ্ট।
প্রধানমন্ত্রী ক্ষমতা গ্রহণের পর থেকেই তৃণমূল পর্যায়ে চিকিৎসাসেবা নিশ্চিত করার কথা বলছেন। আমরা চিকিৎসকেরাও এ উদ্যোগকে স্বাগত জানাই। কিন্তু তৃণমূল পর্যায়ে যে চিকিৎসকদের নিয়োগ দেওয়া হবে, সেখানে যদি স্বচ্ছতা বজায় রাখা না হয়, তাহলে কতটুকু মানসম্পন্ন সেবা প্রদান সম্ভব হবে? রাজনৈতিক প্রভাব ও অর্থের সহায়তায় যে চিকিৎসকেরা নিয়োগ পাচ্ছেন, তাঁদের দায়বদ্ধতাই বা কতটুকু? তাই তো আমরা দেখি, প্রধানমন্ত্রীর উপর্যুপরি আহ্বানের পরও উপজেলা পর্যায়ে অনেক ক্ষেত্রেই চিকিৎসকেরা কর্মস্থলে অনুপস্থিত থাকছেন। অন্যদিকে বিসিএস পরীক্ষায় (২৮ ও ২৯তম) নিয়মতান্ত্রিকভাবে উত্তীর্ণ হয়েও যেসব চিকিৎসক নিয়োগ পাচ্ছেন না, তাঁদের মধ্যে সৃষ্টি হয়েছে ব্যাপক ক্ষোভ ও হতাশা। আশা করি, প্রধানমন্ত্রী ও স্বাস্থ্য মন্ত্রণালয় এ বিষয়ে যথোপযুক্ত ভূমিকা গ্রহণ করবে। অন্যথায় তৃণমূল পর্যায়ে সরকারি স্বাস্থ্যসেবা যে একটি ভয়াবহ পরিণতির দিকে এগিয়ে যাবে, সে বিষয়ে কোনো সন্দেহ নেই।
ডা. আরিফুল হক
গুলশান, ঢাকা।
পতেঙ্গায় অবৈধ স্থাপনা
বাণিজ্যিক রাজধানী চট্টগ্রাম মহানগরের কোল ঘেঁষেই পতেঙ্গা সমুদ্রসৈকত। ১৭ কিলোমিটার দীর্ঘ এই সৈকতের অধিকাংশ স্থানই এখন অবৈধ দোকানদারদের দখলে। সৈকতজুড়েই তাদের ত্রাস। বেড়িবাঁধ ঘেঁষে বেড়ে ওঠা এসব দোকান যেমন সৈকতের সৌন্দর্য দিন দিন নষ্ট করছে, তেমনি এখানে বেড়াতে আসা পর্যটকদের নানাভাবে এসব দোকানির হাতে নাজেহাল হতে হচ্ছে।
অন্যদিকে আশপাশের এলাকার স্কুলপড়ুয়া অনেক শিক্ষার্থী এসব দোকানে এসে সময় কাটায়, বাজে আড্ডা দেয়। এসব দোকানে দিন-দুপুরে অসামাজিক কার্যকলাপ চলে বলেও লোকমুখে অহরহ শোনা যায়। একমাত্র সরকারের সঠিক পদক্ষেপই পারে পতেঙ্গা সমুদ্রসৈকতকে আরও সুন্দর, প্রসিদ্ধ ও পর্যটনমুখর করে তুলতে।
মো. সাহেদ
রেলপথের গাছ
সরকার ও স্থানীয় জনসাধারণ আর্থিক দিক দিয়ে লাভবান হবে, রক্ষা পাবে পরিবেশের ভারসাম্য—সামাজিক বনায়নের নেপথ্যে এমন ধারণাই কাজ করে। কিন্তু দেশের বিভিন্ন স্থানে রেলপথে বাস্তবায়িত সামাজিক বনায়ন কর্মসূচির ক্ষেত্রে এ রকম উদ্দেশ্য ব্যর্থ হতে চলেছে। আশির দশকের মাঝামাঝি রেলপথের পাশে শিশু, আকাশমণি প্রভৃতি গাছ রোপণের সময় কথা ছিল, এর ৬০ ভাগ ইউনিয়ন পরিষদ এবং বাকি ২০ ভাগ করে পাবে রেলওয়ে ও কর্মচারীরা। কিন্তু স্থানীয় চক্ররা রাতের আঁধারে গাছগুলো কেটে নেয়। ফলে উদ্যোক্তারা না পাচ্ছে লভ্যাংশ, না হচ্ছে পরিবেশ রক্ষা। রেলপথের অবশিষ্ট বৃক্ষ নিধনের আগেই প্রশাসনের ব্যবস্থা নেওয়া উচিত। দীর্ঘদিন ধরে পরিচর্যাকারী জনসাধারণও যাতে বঞ্চিত বা বৈষম্যের শিকার না হয়, সেদিকেও নজর দিতে হবে।
২০১৫ সালের মধ্যে দেশের ২০ শতাংশ ভূমি বনায়নের আওতায় আনার উদ্যোগ সফল করতে হলে রেলপথের পাশে বনায়নের বিষয়টি উপেক্ষা করার সুযোগ নেই। বৃক্ষবেষ্টিত রেলপথ বন্যা, বর্ষা ও ভূমিক্ষয়ের মতো প্রাকৃতিক দুর্যোগ থেকেও রক্ষা পাবে। তাই রেলপথের গাছ রক্ষার জন্য সবার কার্যকর ভূমিকা নেওয়া উচিত। 
রেলপথের গাছ
সরকার ও স্থানীয় জনসাধারণ আর্থিক দিক দিয়ে লাভবান হবে, রক্ষা পাবে পরিবেশের ভারসাম্য—সামাজিক বনায়নের নেপথ্যে এমন ধারণাই কাজ করে। কিন্তু দেশের বিভিন্ন স্থানে রেলপথে বাস্তবায়িত সামাজিক বনায়ন কর্মসূচির ক্ষেত্রে এ রকম উদ্দেশ্য ব্যর্থ হতে চলেছে। আশির দশকের মাঝামাঝি রেলপথের পাশে শিশু, আকাশমণি প্রভৃতি গাছ রোপণের সময় কথা ছিল, এর ৬০ ভাগ ইউনিয়ন পরিষদ এবং বাকি ২০ ভাগ করে পাবে রেলওয়ে ও কর্মচারীরা। কিন্তু স্থানীয় চক্ররা রাতের আঁধারে গাছগুলো কেটে নেয়। ফলে উদ্যোক্তারা না পাচ্ছে লভ্যাংশ, না হচ্ছে পরিবেশ রক্ষা। রেলপথের অবশিষ্ট বৃক্ষ নিধনের আগেই প্রশাসনের ব্যবস্থা নেওয়া উচিত। দীর্ঘদিন ধরে পরিচর্যাকারী জনসাধারণও যাতে বঞ্চিত বা বৈষম্যের শিকার না হয়, সেদিকেও নজর দিতে হবে।
২০১৫ সালের মধ্যে দেশের ২০ শতাংশ ভূমি বনায়নের আওতায় আনার উদ্যোগ সফল করতে হলে রেলপথের পাশে বনায়নের বিষয়টি উপেক্ষা করার সুযোগ নেই। বৃক্ষবেষ্টিত রেলপথ বন্যা, বর্ষা ও ভূমিক্ষয়ের মতো প্রাকৃতিক দুর্যোগ থেকেও রক্ষা পাবে। তাই রেলপথের গাছ রক্ষার জন্য সবার কার্যকর ভূমিকা নেওয়া উচিত। 
সামাজিক অনাচার
রেগে গেলে বিভিন্নভাবে মানুষ তা প্রকাশ করে। রাগ কমানোর একটি উপায় হচ্ছে গালাগালি করা। আমাদের দেশে অনেকেই রাগ কমাতে এর ওপর ভর করেন। শিক্ষাবঞ্চিত ও দরিদ্র জনগোষ্ঠীর অনেকে গালাগালি বিষয়টিকে নিজের অধিকার আদায়ের হাতিয়ার হিসেবে বিবেচনা করেন। একজন লেখক কৌতুক করে গরিবের গালাগালিকে গরিবের কবিতা হিসেবে আখ্যায়িত করেছেন। বিভিন্ন দেশের মানুষ গালাগালির মাধ্যমে রাগ প্রকাশ করে থাকে। এ জন্য প্রতিটি ভাষায় কিছু বিশেষ নির্বাচিত শব্দ ব্যবহূত হয়।
আমাদের দেশে অনেকে এমন অশ্লীল শব্দ ব্যবহার করেন, যা শুনে কানে আঙুল দিতে হয়। তখন পরিবার-পরিজন সঙ্গে থাকলে ভীষণ বিব্রতকর অবস্থায় পড়তে হয়। গালাগালির মাধ্যমে রাগ দমনের এই কৌশল একটি সামাজিক অনাচার। এ অনাচার থেকে সমাজকে মুক্ত করা একান্ত প্রয়োজন। শালীনতা ও শিষ্টাচার ছাড়া কোনো জাতি ভদ্র বলে পরিচিতি লাভ করতে পারে না। সর্বজনীন শিক্ষা এ ব্যাপারে অনেক সহায়ক হবে বলে মনে করি। এ দিকটির প্রতি সমাজকর্মীদের দৃষ্টি আকর্ষণ করছি।
কবিতা চাকলাদার
লক্ষ্মীপুর সরকারি কলেজ, লক্ষ্মীপুর।
জাতীয় বিশ্ববিদ্যালয়
বাংলাদেশের মধ্যবিত্ত ও নিম্নবিত্ত পরিবারের বেশির ভাগ সন্তানই জাতীয় বিশ্ববিদ্যালয়ে পড়ে। কিন্তু তাদের শিক্ষা ও সময় নিয়ে ভাবার কি কেউ আছে? যদি থেকেই থাকে, তাহলে জাতীয় বিশ্ববিদ্যালয়ের এই সেশনজট কেন? প্রথম আলো পত্রিকা জাতীয় বিশ্ববিদ্যালয়ের বিভিন্ন সমস্যা ও সেশনজট সম্পর্কে ইতিমধ্যে অনেক লিখেছে কিন্তু তাতে কি কোনো উন্নতি হয়েছে? জাতীয় বিশ্ববিদ্যালয়ের ১৮ মাসের গণ্ডি থেকে কি আমরা বেরিয়ে আসতে পেরেছি? মোটেই না। চার বছর মেয়াদি সম্মান শ্রেণীর ছাত্ররা সাত থেকে সাড়ে সাত বছরে নিচ্ছেন তাঁদের সম্মান শ্রেণীর সনদ। এতে কি সরকারি চাকরির বয়স জাতীয় বিশ্ববিদ্যালয়ের ছাত্রদের জন্য দু-তিন বছর বাড়িয়ে দেবে সরকার। সরকার বাংলাদেশকে ডিজিটাল বাংলাদেশে পরিণত করতে চায়। কিন্তু জাতীয় বিশ্ববিদ্যালয়ের এত সংখ্যক ছাত্রের অবনতি হলে বাংলাদেশকে ডিজিটাল করা আদৌ সম্ভব কি? মনে হয় না সম্ভব হবে। প্রথম আলো পত্রিকায় প্রকাশিত শিরোনাম ‘সেশনজট কুরে খাচ্ছে ছাত্রছাত্রীদের শিক্ষাজীবন’ এই উক্তিটি যেন সরকারের বোধগম্য হয়। তাই আমার বিনীত অনুরোধ, প্রধানমন্ত্রী ও শিক্ষামন্ত্রী যেন অবহেলিত জাতীয় বিশ্ববিদ্যালয়ের দিকে বিশেষ দৃষ্টি দেন। 
একজন শর্মিলা বসু
গত ২৫ মার্চ শ্রদ্ধেয় কলাম লেখক হাসান ফেরদৌসের ‘আর্চার ব্লাড: একটি শ্রদ্ধাঞ্জলি’ পড়তে গিয়ে প্রথম লাইনেই থমকে যাই। যখন কেউ ১৯৭১ সালের গণহত্যাকে অস্বীকার করে, যখন কেউ শর্মিলা বসুর মতো ‘গবেষণালব্ধ’ প্রচেষ্টার পর ‘ঐতিহাসিক তথ্য’ হিসেবে দাবি করে বসেন যে ১৯৭১ সালে বাংলাদেশে কোনো গণহত্যা হয়নি, তখন আইনের ছাত্র হিসেবে নিজের ‘নীরব পাঠকের’ ভূমিকায় অবস্থান করাটা বিবেকের দংশনেরই নামান্তর। তাই প্রতিবাদ জানাতেই আমি আজ লিখতে বসেছি।
১৯৪৮ সালের ১১ ডিসেম্বর জাতিসংঘ কর্তৃক গৃহীত হয় ‘জেনোসাইড কনভেনশন’ শীর্ষক ঐতিহাসিক সিদ্ধান্ত।
পরবর্তী সময়ে ১৯৯৩ সালে পূর্বতন যুগোস্লাভিয়ার যুদ্ধাপরাধীদের বিচারের উদ্দেশ্যে গঠিত ‘হেগ ট্রাইব্যুনাল’—এই দীর্ঘ সময়ের মধ্যে সংঘটিত গণহত্যার মতো জঘন্য মহাপাপ মোকাবিলায় যে দুটি আলোকপ্রদীপ আমরা দেখতে পাই, তার একটি ষাটের দশকে ভিয়েতনামে সংঘটিত গণহত্যার বিরুদ্ধে প্রখ্যাত দার্শনিক বার্ট্রান্ড রাসেল কর্তৃক গঠিত ‘ভিয়েতনামে যুদ্ধাপরাধ বিচারের গণ-আদালত’ ও অপরটি হলো ১৯৭৩ সালের ১৯ জুলাই বাংলাদেশে গৃহীত ‘ইন্টারন্যাশনাল ক্রাইমস (ট্রাইব্যুনাল) অ্যাক্ট’ (১৯৭৩ সালের ১৯ নম্বর আইন)। জেনোসাইড কনভেনশনের (১৯৪৮) অনুচ্ছেদ এক (১) থেকে ছয় (৬) বিবেচনায়, গণহত্যার বিচার বর্তায় জাতীয় সরকার এবং সেই সঙ্গে জাতিসংঘের ওপর। এই পরিপ্রেক্ষিতে ১৯৭৩ সালের ১৯ নম্বর আইনটি ‘জেনোসাইড কনভেনশন’ (১৯৪৮) এবং ইন্টারন্যাশনাল ক্রিমিনাল কোর্টের (১৯৯৮) মধ্যকার সেতুবন্ধ হিসেবে ভূমিকা রেখেছে।
গবেষক (!) শর্মিলা বসুর প্রতি জিজ্ঞাসা রইল, তাঁর বিস্তর ঘাঁটাঘাঁটি ও তথ্য উদ্ধার অভিযানে আন্তর্জাতিক তাৎপর্যপূর্ণ আইনটি (১৯৭৩ সালের ১৯ নম্বর আইন) কি একবারও নজরে পড়েনি? আর যদি নজরে পড়েই থাকে, তাহলে আইনটির মূল উদ্দেশ্য (মুক্তিযুদ্ধে সংঘটিত অপরাধ, হত্যা, ধর্ষণ, নির্যাতন, লুণ্ঠন, অগ্নিসংযোগ ও পরিকল্পিত গণহত্যার বিচার) যে অপরাধসমূহের বিচার করা, সেই অপরাধসমূহ কি এতটাই নির্মমতাশূন্য ছিল যে গণহত্যার আওতায় তা আনা যাবে না?
১৯৭১ সালে বাংলাদেশে গণহত্যা হয়েছিল কি না, তা নিশ্চিত করতে বড় বড় লাইব্রেরিতে বসে পড়াশোনা কিংবা বিস্তর কাগজপত্র ঘাঁটার দরকার নেই। বাংলাদেশের প্রতিটি অঞ্চল একাত্তরের ভয়াবহ অপকর্মসমূহের সাক্ষ্য বুকে ধারণ করে নিভৃতে কেঁদে যাচ্ছে। 
প্রযুক্তির ব্যবহার
প্রযুক্তি এখন আমাদের হাতের মুঠোয়। আমরা এর সুফল ও কুফল দুটোই পাচ্ছি। আসুন, আমরা কিছুক্ষণ চিন্তা করি এবং গ্রহণ করি সুফলকে। কারও ব্যক্তিজীবনকে উন্মোচিত না করে বরং গোপনে ছবি তুলতে পারি কোনো ঘুষখোরের, ছিনতাইকারীর বা দুর্নীতিরত অবস্থায় কোনো রাঘববোয়ালের। যেভাবে ধরা হয়েছিল পাকিস্তানি ক্রিকেটারদের স্পট ফিক্সিং বা তারও আগে ভারতে ‘তেহেলকা’ শীর্ষক ঘুষ আদান-প্রদানের দুর্দান্ত দৃশ্য। কিছুটা সংযত আচরণ করুক মিডিয়াও। অল্প-বিস্তর পত্রিকা কিছু অহেতুক ঘটনার অতিপ্রচার করে থাকে কেবল নিজেদের ব্যবসার স্বার্থে। সুতরাং প্রযুক্তিকে ব্যবহার করি ইতিবাচক দিকে, যা কারও মুখ নয় মুখোশ উন্মোচন করবে।
আহমেদ হীরক, সাহিত্যকর্মী।
সরকারি কবরস্থান
বাংলাদেশের প্রকৃত জনসংখ্যা কত, তা সম্প্রতি অনুষ্ঠিত আদমশুমারির পর জানা যাবে। তবে ১৫ কোটি জনসংখ্যা যদি আনুমানিকভাবেই ধরে নিই, তাহলেও বিপুল এ জনসংখ্যার ভার বইবার ক্ষমতা এ মাটির নেই। ১৯৭১ সালে এ দেশের জনসংখ্যা ছিল সাড়ে সাত কোটি। আর ৪০ বছরেই তা হয়েছে দ্বিগুণ। জনসংখ্যা জিরো লেভেল তো দূরের কথা, কম রাখার সব চেষ্টাও অতীতে ব্যর্থ হয়েছে। জনসংখ্যা বিস্ফোরণের প্রভাব পড়ছে সর্বত্র। গ্রামে কাজের সংস্থান না থাকায় ঢাকার ওপর ক্রমাগত চাপ বাড়ছে। বছরে যা কিছু প্রবৃদ্ধি হচ্ছে, বাড়তি জনসংখ্যা তা গ্রাস করে নিচ্ছে। শহরে উন্নত জীবনযাত্রার লক্ষ্যে প্রাণান্ত চেষ্টা করলেও গ্রামে তার বিপরীত চিত্র। কোনো রকম খেয়ে-পরে বেঁচে থাকলেই তাদের জীবন সার্থক। কিন্তু গ্রাম ও শহর উভয় জায়গায়ই এর বিরূপ প্রভাব পড়ছে। মানুষের থাকার জন্য প্রথম দরকার বাসস্থান। আর এই বাসস্থানের জন্য পৈতৃক সম্পত্তি ভাগ হয়ে গড়ে উঠছে অপরিকল্পিত ঘরবাড়ি। যাঁরা বিদেশে যেতে পেরেছে, তাঁরা আবাদি জমি কিনে নতুন নতুন ঘরবাড়ি নির্মাণ করছেন। এতে ফসলি জমি দিন দিন কমে যাচ্ছে। এর সঙ্গে নতুন করে যোগ হচ্ছে কবরস্থান। কবরস্থান একটি পবিত্র স্থান। যাদের টাকা আছে, তারা কবরস্থান পাকা করছে। অন্যরা পারিবারিক কবরস্থানে কবর দিচ্ছে। এ কবরস্থানগুলো অনেক ক্ষেত্রেই অরক্ষিত।
কবরস্থানে গাছপালা জন্মে আগাছায় পরিণত হচ্ছে। এসব কবরস্থানে কুকুর-বিড়াল প্রাকৃতিক কাজও সারছে। কবরস্থানের পবিত্রতা রক্ষার জন্য এখন প্রয়োজন প্রতিটি ইউনিয়নে একটি করে সরকারি কবরস্থান নির্মাণ করা। প্রতিটি কবরস্থানে যদি মসজিদ-মাদ্রাসা বা হেফজখানার ব্যবস্থা থাকে, তাহলে দেখা যাবে সেখানে হরহামেশা কোরআন খতম ও দোয়া-দরুদ হচ্ছে। কুমিল্লা ও চট্টগ্রামে ওয়ার সিমেট্রির আদলে কবরস্থানের পাশে বিভিন্ন ফুলের গাছও লাগানো যেতে পারে। কবরস্থানের পবিত্রতা রক্ষা করা সরকারেরও দায়িত্ব। এতে একদিকে যেমন আবাদি জমি রক্ষা পাবে, অন্যদিকে এসব জমি রক্ষা পেলে গ্রামে গ্রামে খেলার মাঠ ও ক্লাব গড়ে উঠবে। ইংল্যান্ড, ইতালিতে মাঠসংলগ্ন ক্লাব গড়ে উঠেছে। এমনকি শ্রীলঙ্কায়ও ইউরোপের আদলে গ্রামে গ্রামে ক্লাব গড়ে উঠছে। এখন ইউনিয়ন পরিষদের চেয়ারম্যানদের নিয়ে সরকারি ব্যবস্থাপনায় কবরস্থান তৈরির পরিকল্পনার এখনই সময়।
কাজী রকীবুল ইসলাম
শান্তিনগর, ঢাকা।
রিকশা ও যানজট
প্রিয় দেশবাসী, রিকশা যানজট নিয়ে কিছু কথা বলছি। ঢাকা শহরের আটটি সড়কে রিকশা-চলাচল বন্ধ করে দেওয়া হয়েছে। একদিন হয়তো পুরো ঢাকা শহর রিকশাশূন্য হয়ে যাবে। রিকশা-চলাচল বন্ধের সিদ্ধান্ত নেওয়ার আগে যাত্রীরা কোন বাহনে কীভাবে চলাচল ও মালামাল পরিবহন করবে, সেটি বিবেচনা করা উচিত। যোগাযোগ মন্ত্রণালয় এবং ঢাকা যানবাহন সমন্বয় বোর্ড কর্তৃক ২০১০ সালের তথ্যানুযায়ী দেখা যায়, ঢাকা সিটি করপোরেশন এলাকায় ৩৮ দশমিক ৭ শতাংশ যাতায়াত হয় রিকশায়। এই বিপুলসংখ্যক মানুষ কীভাবে যাতায়াত করবে, সে চিন্তা না করে কার স্বার্থে রিকশা-চলাচল বন্ধের সিদ্ধান্ত নেওয়া হয়েছে, তা দেশবাসী বুঝতে পারছে। কর্তৃপক্ষ হয়তো গাড়ি কোম্পানির প্রতিনিধিত্বকারী বিভিন্ন ঋণ প্রদানকারী সংস্থার প্রেসক্রিপশন পেয়েছে। ফলে ঢাকা শহরের বিভিন্ন সড়কে প্রাইভেট কার দ্রুত বাড়ছে। এতে বেড়েছে দূষণ, জ্বালানিনির্ভরতা ও যাতায়াত খরচ। এতে পরিবেশ, স্বাস্থ্য ও অর্থনীতিতে নেতিবাচক প্রভাব ফেলছে। এসটিপিএ গবেষণা অনুযায়ী প্রাইভেট কার রিকশার চেয়ে আড়াই গুণ বেশি জায়গা নেয়। তার পরও কেন এই সিদ্ধান্ত? ঢাকা ছাড়া পৃথিবীর কোনো শহরেই রিকশা চলে না—এমন কথা কেউ কেউ বলে থাকেন।
পরিবেশের উন্নয়ন ও জ্বালানি সাশ্রয়ের জন্য বিশ্বের অনেক শহরেই রিকশা চলছে। নিউইয়র্কে রিকশার পেছনে লেখা থাকে, ‘The streets are green with pedi cab’। আমেরিকার বিভিন্ন শহরে রিকশার প্রচলনকে বিপ্লব হিসেবে আখ্যায়িত করা হয়। বিশ্বে জনপ্রিয় বাহন হিসেবে রিকশার চাহিদা দিন দিন বেড়েই চলেছে। সারা বিশ্বে বর্তমানে ৫০ লাখ রিকশা আছে এবং ৯০টিরও বেশি শহরে রিকশা চলছে। ঢাকা শহরের অধিকাংশ যাতায়াত স্বল্প দূরত্বের। আর স্বল্প দূরত্বে বিরতিহীনভাবে যাতায়াতের জন্য রিকশা জ্বালানিমুক্ত, পরিবেশবান্ধব ও নিরাপদ বাহন। এর মাধ্যমে প্রচুর মানুষের কর্মসংস্থানের সুযোগ রয়েছে। সুতরাং রিকশা চলাচল কীভাবে সুষ্ঠু ব্যবস্থাপনার আওতায় আনা যায়, সে পদক্ষেপ নেওয়া প্রয়োজন। রিকশা দেশের পরিবহন খাতে প্রতিবছর পাঁচ হাজার কোটি টাকার জ্বালানি সাশ্রয় করছে।
মনোহর চন্দ্র দাস
নদী খনন
চাঁদপুর থেকে লাকসাম-ডাকাতিয়া নদীর দুই তীরে হাজার হাজার একর জমিতে দীর্ঘদিন ইরি-বোরো ফসলের চাষাবাদ হয়ে আসছে। সহজে ও অল্প খরচে ডাকাতিয়া নদীর পানি সেচের কাজে ব্যবহার করে শত শত চাষি উপকৃত হচ্ছেন—এটি অস্বীকার করার কোনো উপায় নাই। কিন্তু দীর্ঘদিন ধরে নদী খননের কোনো ব্যবস্থা না থাকায় নদী পলিতে এতই ভরাট হয়ে গেছে যে, ভাটার সময় নদীর কোনো কোনো অংশ শুকিয়ে যায়। নদী ভরাট করে অবৈধ দখলদারেরা অনেক জায়গা গ্রাস করে নিচ্ছে। এ ব্যাপারে আমরা কর্তৃপক্ষের কঠোর অবস্থান ও প্রয়োজনীয় উদ্যোগ আশা করছি। পানিপ্রবাহ বৃদ্ধির জন্য নদী খননের বিকল্প নেই।
ডাকাতিয়ার তীরের হাজার হাজার চাষি, প্রান্তিক চাষি, বর্গাচাষির প্রাণের দাবি, ইরি-বোরো চাষের সুবিধার্থে ডাকাতিয়া খননের ব্যবস্থা করা হোক।
মোহাম্মদ আবদুল লতিফ
হাজীগঞ্জ, চাঁদপুর।
খুচরা টাকার সংকট
ঢাকা শহরে খুচরা টাকার ব্যাপক সংকট দেখা দিয়েছে। ভাংতি টাকার জন্য দোকানদারেরা অস্থির। অথচ ব্যাংকেও ভাংতি টাকা পাওয়া যাচ্ছে না। নতুন টাকার ব্যবসায়ীদের কাছে ভাংতি টাকার কোনো অভাব নেই। ব্যাংক কর্তৃপক্ষ নাকি তাঁদের কাছে নতুন টাকা সরবরাহ করে থাকে! এই অভিযোগ সত্য হলে তা খুবই দুঃখজনক। ব্যাংকে গেলে দেখা যায়, শুধু মুখচেনা লোকদের টাকা ভাংতি দেওয়া হচ্ছে। এই পরিস্থিতিতে বাংলাদেশ ব্যাংকের কোনো শাখা থেকে যাতে খুচরা টাকা সরবরাহের ব্যবস্থা করা হয়, সেই পদক্ষেপ নেওয়ার জন্য সংশ্লিষ্ট কর্তৃপক্ষের কাছে অনুরোধ করছি।
সড়ক সংস্কার
নওগাঁ সরকারি কলেজের প্রায় অর্ধেক (ছয়-সাত হাজার) ছাত্রছাত্রী, পাঁচ-সাত হাজার স্থানীয় বাসিন্দার একমাত্র চলাচলের পথ ‘অধ্যাপক শাহ্ আলম চৌধুরী সড়ক’। শহরের সদর থানার মোড় থেকে ডিগ্রির মোড় পর্যন্ত সড়কটির অধিকাংশ স্থানেই পিচ উঠে গেছে। মেরামতের নামে সেখানে ইটের আধলা ফেলায় পরিস্থিতি আরও ভয়াবহ আকার ধারণ করেছে। সাইকেল বা রিকশায় যাতায়াত খুবই কষ্টকর। জয় ছাত্রাবাস থেকে কলেজের মহিলা হোস্টেল পর্যন্ত রাস্তাটি বর্ষাকালে তো বটেই, খরা মৌসুমেও অধিকাংশ সময় পানিতে ডুবে থাকে। সময়ের সঙ্গে অনেক কিছুর উন্নতি হলেও ছাত্রছাত্রী অধ্যুষিত এই এলাকাটির একমাত্র রাস্তার কোনো সংস্কার হয়নি গত কয়েক বছরেও। অধ্যাপক শাহ্ আলম চৌধুরী সড়কটি দ্রুত মেরামত হোক—কর্তৃপক্ষের কাছে এটিই আমাদের প্রত্যাশা।
মো. মাহমুদুল হাসান
শিক্ষার্থী, নওগাঁ সরকারি কলেজ।
বিশুদ্ধ পানি
বিশুদ্ধ পানি পানের ব্যাপারে ব্যাপক প্রচার-প্রচারণার ফলে স্বাস্থ্য সম্পর্কে সচেতনতার জন্য পানি ফুটিয়ে খাওয়া অথবা বোতলজাত বা জারজাত পানি খাওয়ার মানুষের সংখ্যা বৃদ্ধি পাচ্ছে।
যথাযথ পানি বিশুদ্ধকরণ প্রক্রিয়া অবলম্বন না করেই পানি বোতল ও জারে ভরা হচ্ছে। অনেক প্রতিষ্ঠানের বিএসটিআইয়ের লাইসেন্স নেই, থাকলেও মেয়াদোত্তীর্ণ। তা ছাড়া ওয়াসার ছাড়পত্র নেই। শুধু ছাকনি দিয়ে ছেঁকে পানি বোতলজাত করছে। জনগণ বিশুদ্ধ পানির নামে এই যে দূষিত পানি কিনে করে পান করে চলেছে, যা সত্যিই ভয়ংকর এবং ঝুঁকিপূর্ণ।
গত ২২ মার্চ পালিত হলো বিশ্ব পানি দিবস। পানি দিবস উপলক্ষে সচেতন নাগরিকদের পক্ষ থেকে সরকারের সংশ্লিষ্ট প্রতিষ্ঠান এবং ব্যক্তিদের প্রতি আমাদের আবেদন যেন যথাযথ মানসম্পন্ন এবং বিশুদ্ধ পানি কিনে জনগণ পান করতে পারে সেদিকে সত্যিকার অর্থে নজর দেবেন।
মো. মাহতাব আলী 
সড়ক সংস্কার
নওগাঁ সরকারি কলেজের প্রায় অর্ধেক (ছয়-সাত হাজার) ছাত্রছাত্রী, পাঁচ-সাত হাজার স্থানীয় বাসিন্দার একমাত্র চলাচলের পথ ‘অধ্যাপক শাহ্ আলম চৌধুরী সড়ক’। শহরের সদর থানার মোড় থেকে ডিগ্রির মোড় পর্যন্ত সড়কটির অধিকাংশ স্থানেই পিচ উঠে গেছে। মেরামতের নামে সেখানে ইটের আধলা ফেলায় পরিস্থিতি আরও ভয়াবহ আকার ধারণ করেছে। সাইকেল বা রিকশায় যাতায়াত খুবই কষ্টকর। জয় ছাত্রাবাস থেকে কলেজের মহিলা হোস্টেল পর্যন্ত রাস্তাটি বর্ষাকালে তো বটেই, খরা মৌসুমেও অধিকাংশ সময় পানিতে ডুবে থাকে। সময়ের সঙ্গে অনেক কিছুর উন্নতি হলেও ছাত্রছাত্রী অধ্যুষিত এই এলাকাটির একমাত্র রাস্তার কোনো সংস্কার হয়নি গত কয়েক বছরেও। অধ্যাপক শাহ্ আলম চৌধুরী সড়কটি দ্রুত মেরামত হোক—কর্তৃপক্ষের কাছে এটিই আমাদের প্রত্যাশা।
মো. মাহমুদুল হাসান
শিক্ষার্থী, নওগাঁ সরকারি কলেজ।
বিশুদ্ধ পানি
বিশুদ্ধ পানি পানের ব্যাপারে ব্যাপক প্রচার-প্রচারণার ফলে স্বাস্থ্য সম্পর্কে সচেতনতার জন্য পানি ফুটিয়ে খাওয়া অথবা বোতলজাত বা জারজাত পানি খাওয়ার মানুষের সংখ্যা বৃদ্ধি পাচ্ছে।
যথাযথ পানি বিশুদ্ধকরণ প্রক্রিয়া অবলম্বন না করেই পানি বোতল ও জারে ভরা হচ্ছে। অনেক প্রতিষ্ঠানের বিএসটিআইয়ের লাইসেন্স নেই, থাকলেও মেয়াদোত্তীর্ণ। তা ছাড়া ওয়াসার ছাড়পত্র নেই। শুধু ছাকনি দিয়ে ছেঁকে পানি বোতলজাত করছে। জনগণ বিশুদ্ধ পানির নামে এই যে দূষিত পানি কিনে করে পান করে চলেছে, যা সত্যিই ভয়ংকর এবং ঝুঁকিপূর্ণ।
গত ২২ মার্চ পালিত হলো বিশ্ব পানি দিবস। পানি দিবস উপলক্ষে সচেতন নাগরিকদের পক্ষ থেকে সরকারের সংশ্লিষ্ট প্রতিষ্ঠান এবং ব্যক্তিদের প্রতি আমাদের আবেদন যেন যথাযথ মানসম্পন্ন এবং বিশুদ্ধ পানি কিনে জনগণ পান করতে পারে সেদিকে সত্যিকার অর্থে নজর দেবেন।
মো. মাহতাব আলী 
পয়লা বৈশাখে ছুটি চাই
সরকারি প্রাথমিক বিদ্যালয়ের শিক্ষকেরা অন্যান্য চাকরিজীবীর তুলনায় অনেক কম বেতন পান। তাঁদের অর্জিত ছুটিও অর্ধেক। প্রধান শিক্ষকদের হাতে সংরক্ষিত মাত্র তিন দিন ছুটি, যা তিনি ঊর্ধ্বতন কর্তৃপক্ষের অনুমতি ছাড়া দিতে পারেন না। জাতীয় দিবসগুলোয় অন্যান্য সরকারি প্রতিষ্ঠানে ছুটি থাকলেও সরকারি প্রাথমিক বিদ্যালয়ের শিক্ষকদের হাজিরা দিতে হয়। তাই একুশে ফেব্রুয়ারি, ১৭ মার্চ, ২৬ মার্চ, পয়লা বৈশাখ, ১৬ ডিসেম্বর কর্মদিবস হিসেবে না রাখাই বাঞ্ছনীয়।
এসব জাতীয় দিবসের অনুষ্ঠানে অসুস্থ কিংবা পারিবারিক অসুবিধার কারণে কোনো শিক্ষক না এলে শোকজ করা হয়।
পয়লা বৈশাখ বাঙালি সংস্কৃতির একটি বিশেষ দিন। শিশুরা মনের আনন্দে মা-বাবার সঙ্গে ঘুরে বেড়াবে, মেলায় যাবে—এটাই স্বাভাবিক। শ্রেণীকক্ষের ভেতর তাদের আটকে রেখে কি আনন্দ দেওয়া যায়? এসব অনুষ্ঠানের জন্য কোনো আর্থিক বরাদ্দ নেই। আয়োজন করার কথা বিদ্যালয় ব্যবস্থাপনা কমিটির। কিন্তু অনেক বিদ্যালয়ের ব্যবস্থাপনা কমিটি এ ব্যাপারে আগ্রহ দেখায় না। ফলে গাঁটের পয়সা খরচ করে শিক্ষকদের এসব অনুষ্ঠান আয়োজন করতে হয়। সরকারের কাছে আবেদন, অন্তত পয়লা বৈশাখের দিনটিতে যেন শিক্ষক ও শিক্ষার্থীদের স্কুলে আসতে বাধ্য না করা হয়। তারাও চায় এই দিনটিতে পরিবার-পরিজনের সঙ্গে বাইরের উৎসবে শরিক হতে।
অনুস্মিতা খান
সরকারি প্রাথমিক বিদ্যালয়ের শিক্ষক, ঢাকা।
লিমনের জন্য এলিজি
জনগণের করের টাকায় কেনা বুলেট যদি লিমনের মতো নিরীহ দরিদ্র মেধাবী ছাত্রের এক পা চিরদিনের মতো কেড়ে নিতে পারে, তবে সে বুলেট কেনার জন্য আমরা কেন কর দিয়ে যাব? যাঁরা ঠান্ডা মাথায় হাজার হাজার কোটি টাকা ছিনতাই করে পরিকল্পিতভাবে ‘খুন’ করেছেন লাখ লাখ আমজনতাকে, তাঁদের পা তো দূরে থাক, পায়ের ধুলা স্পর্শ করার ক্ষমতাও দেখছি কারও নেই!
প্রিয় লিমন, তুমি এক পায়ে দাঁড়িয়ে প্রমাণ করে দাও—মানুষের দুই পা থাকা পাপ! মহাপাপ!
বোধহীন নাগরিক সমাজের পক্ষে—
শ্যামসন বুড়ন
সাভার, ঢাকা।
শিক্ষাপদ্ধতি
বাংলাদেশের একটি স্বনামধন্য বেসরকারি ব্যাংকের চাকরির বিজ্ঞপ্তি দেখে মনে হলো, কিছু একটা লেখা উচিত। চাকরির বিজ্ঞপ্তি অনুযায়ী শিক্ষাগত যোগ্যতা হিসেবে অবশ্যই যা থাকতে হবে তা হলো: ও-লেভেল, এ-লেভেল, চারটি প্রথম বিভাগ/শ্রেণী এবং বিবিএ/এমবিএ/এমবিএম। তার মানে কলা ও মানবিক, সমাজবিজ্ঞান ও বিজ্ঞান অনুষদ থেকে পাস করা কোনো ছাত্র-ছাত্রী আবেদন করার যোগ্য বলে বিবেচিত হবে না। ও-লেভেল এবং এ-লেভেল না থাকলে সব অনুষদের ছাত্রছাত্রীরা তাদের যোগ্যতা হারাবে। যোগ্যতা হারাবে যদি তারা বাংলাদেশ সরকারের শিক্ষাপদ্ধতি অনুসরণ করে এসএসসি ও এইচএসসি পরীক্ষায় পাস করে থাকে। লক্ষ করলে দেখা যাবে, শিক্ষাগত যোগ্যতা হিসেবে কিছু বিষয় উল্লেখ করা এ সময়কার ব্যাংকগুলোর একটা সাধারণ ঘটনা হয়ে দাঁড়িয়েছে।
এখানে আমার প্রশ্ন, যে বিষয়গুলো বিজ্ঞপ্তিতে থাকছে না সেগুলো কি আমরা পড়া বাদ দেব? আমার খুব ইচ্ছে করছে জরিপ করে দেখার, যেসব কর্তাব্যক্তি এ রকম নিয়ম করছেন, তাঁদের মধ্যে কতজনের একই সঙ্গে ও-লেভেল, এ-লেভেল এবং বিবিএ/এমবিএ/ এমবিএম করা আছে। যদি বেশির ভাগের না থাকে এবং তা সত্ত্বেও যদি তাঁরা এত বড় বড় প্রতিষ্ঠানের নীতিনির্ধারক হতে পারেন, তাহলে কোন যুক্তিবলে এই ধরনের নিয়মগুলো আরোপ করা হচ্ছে। সর্বোপরি যেহেতু পরীক্ষার মাধ্যমে প্রার্থীদের মধ্য থেকে বাছাই করে নিয়োগ দেওয়া হয়, সেহেতু সবার জন্য কেন উন্মুক্ত নয়? এভাবে চলতে থাকলে সরকারের যে উদার শিক্ষানীতি সফল হতে পারবে না তা বলাই বাহুল্য। কারণ, ছাত্রছাত্রীরা যে বিষয়গুলো এবং যে মাধ্যমে পড়াশোনা করলে ভবিষ্যতে চাকরি পাবে না, তারা সে বিষয়গুলো এবং সে মাধ্যমে পড়বেই বা কেন? এ ধরনের নিয়মগুলো সরকারি শিক্ষাপদ্ধতির প্রতি বৃদ্ধাঙ্গুলি প্রকাশ করছে কি না, তা বিবেচনার দায়িত্ব পাঠককুলের ওপর ছেড়ে দিলাম।
মো. তারেক ফেরদৌস খান
অনেক দুঃখ নিয়ে
গত ১০ এপ্রিল প্রকাশিত ‘অনেক দুঃখ নিয়ে চলে যাচ্ছি’ শিরোনামে প্রকাশিত প্রতিবেদনটি আমাদের শুধু নাড়া-ই দেয় না, আমাদের বিবেককে প্রশ্নবিদ্ধ করে। এ রকম রঙিন ফুলগুলো আর কত নীরবে ঝরে যাবে? আর কত বাবা-মাকে তাঁর মানিক হারাতে হবে? একজন শিক্ষক সমাজের আয়না। সেই আয়নায় আমরা এ রকম করুণ ছবি কখনোই দেখতে চাই না। তাহলে কেন বারবার শিক্ষকের হাতে ছাত্র-ছাত্রী নির্যাতনের শিকার হচ্ছে? মেডিকেল কলেজের মতো ছাত্ররা আমাদের ছাত্রদের আদর্শ। তাঁদের মতো বিচক্ষণ বুদ্ধিদীপ্ত ছাত্রদের কাছ থেকে আমরা কখনোই এ রকম অবহেলাপূর্ণ আচরণ আশা করতে পারি না। তাঁরা যদি তাঁদের সহপাঠীদের সঙ্গে এরূপ আচরণ করতে পারেন, তাহলে ডাক্তার হিসেবে সমাজ তাঁদের কাছ থেকে কী আশা করতে পারে। আমরা আর কোনো ছাত্র-ছাত্রীকে মধুসূদন চক্রবর্তীর মতো অকালে ঝরে যেতে দিতে চাই না।
মো. সোহেল রানা
কুষ্টিয়া সরকারি কলেজ, কুষ্টিয়া।
বখাটেপনা
ভোর সকালেই বখাটেপনা শুরু হয়ে যায় রাজধানীর প্রায় প্রতিটি রাস্তায়। বিশেষ করে ছাত্রীদের বিদ্যালয়ে এবং পোশাকশ্রমিকদের পোশাক কারখানায় যাওয়ার সময় সকাল সাতটা থেকে আটটার মধ্যে এই জ্বালা বাড়ে। তথাকথিত কিছু ‘ধনী’র দুলাল থ্রি কোয়ার্টার হাফ প্যান্ট পরে মোটরসাইকেলে চড়ে সড়কে ত্রাস সৃষ্টি করে। আমাদের ছাত্রীদের, আমাদের পোশাকশ্রমিকদের, আমাদের নারীদের যদি এভাবে জ্বালাতন করা হয় রাস্তাঘাটে, তাহলে দেশের অবস্থা কী হবে? সমাজ গিয়ে ঠেকবে কোথায়? পুলিশের প্রতি অনুরোধ, অন্তত সকালবেলার এ সময়টাতে আপনাদের টহল বৃদ্ধি করুন। কোনো অভিযোগ এলেই শুধু সক্রিয় হবেন, নইলে নয়—এই পুরোনো পদ্ধতি পরিহার করে পরিশ্রমী মানুষদের নির্বিঘ্ন যাতায়াত নিশ্চিত করুন। আপনারা জনগণের আস্থা অর্জন করুন। এতে আত্মবিশ্বাসও বাড়বে, দেশও এগিয়ে যাবে।
হুমায়ুন কবির
হাজারীবাগ, ঢাকা
রবীন্দ্র বিশ্ববিদ্যালয়
আমাদের এ এক পরম সৌভাগ্য যে আমাদের প্রত্যন্ত জনপদ শিলাইদহ, শাহজাদপুর, পতিসর প্রভৃতি নিভৃত পল্লি বিশ্বকবির পদস্পর্শে ধন্য হয়েছে। রবীন্দ্রনাথের সার্ধশত জন্মবার্ষিকীতে মাননীয় প্রধানমন্ত্রী শান্তিনিকেতনের আদলে শিলাইদহে একটি রবীন্দ্র বিশ্ববিদ্যালয় স্থাপনের যে ঘোষণা দিয়েছেন, তা অত্যন্ত দূরদৃষ্টিসম্পন্ন। তরুণ সমাজকে সঠিক পথে পরিচালনা করতে হলে বহুমুখী শিক্ষার প্রসার ঘটাতে হবে, তাদের সুকুমার হূদয়বৃত্তিকে জাগিয়ে তুলতে হবে। প্রধানমন্ত্রী-ঘোষিত রবীন্দ্র বিশ্ববিদ্যালয় বাস্তবায়িত হলে যা বহুলাংশে সফল হবে। বাংলাদেশের অসংখ্য রবীন্দ্র-অনুরাগী শিলাইদহে রবীন্দ্র বিশ্ববিদ্যালয়ের বাস্তবায়ন শুরু হলে সংস্কৃতির উদার পৃষ্ঠপোষক মাননীয় প্রধানমন্ত্রীর কাছে পরম কৃতজ্ঞ থাকবেন। আর যুব সমাজ পাবে সঠিক পথের দিশা। তাই কোনো সংকীর্ণতাই যেন রবীন্দ্র বিশ্ববিদ্যালয় বাস্তবায়নের ক্ষেত্রে বাধা হয়ে না দাঁড়ায়। 
জ্বালানি নিয়ে ভোগান্তি
দেশে বাণিজ্য, শিল্প, গৃহস্থালি—সর্বত্র জ্বালানি-সংকট তীব্রভাবে দেখা দিয়েছে। সরকার ইতিমধ্যে সিদ্ধান্ত নিয়েছে, বাসাবাড়িতে আর গ্যাস-সংযোগ দেওয়া হবে না। এ ধরনের সিদ্ধান্ত নেওয়ার বিষয়টি কোনোভাবেই গ্রহণযোগ্য নয়। শহরের বাসাবাড়িতে তো লাকড়ি দিয়ে রান্না করা যাবে না। এলপিজি সহজলভ্য করা হলেও এটা একধরনের বৈষম্য হিসেবেই বিবেচিত হবে। যাঁরা আগে পাইপলাইনে গ্যাস-সংযোগ নিয়েছেন, তাঁরা স্পষ্টতই বেশি সুবিধা ভোগ করবেন এবং তাঁদের অপচয় করার সুযোগ থেকেই যাবে। এখন নতুন ব্যবহারকারীদের যদি এলপিজিই ব্যবহার করতে হয়, তাহলে পাইপলাইনে যাঁরা গ্যাস-সংযোগ নিয়েছেন, তাঁদের নিজস্ব খরচে মিটারের ব্যবস্থা করার উদ্যোগ নেওয়া হলে অপচয় রোধ হবে। বর্তমান সংকট কাটানোর জন্য সরকারকে এলপিজির সরবরাহ বাড়ানের উদ্যোগ নিতে হবে এবং পরবর্তী সময়ে দীর্ঘ মেয়াদে (দু-এক বছর) সবাইকে নিজস্ব খরচে মিটার লাগানোর উদ্যোগ নিতে হবে। এটা করতে পারলেই গ্যাস ব্যবহারে অপচয় রোধ ও বৈষম্য দূর হবে। আর গাড়ির জ্বালানির চেয়ে খাবার রান্না করা বেশি জরুরি। অতএব এখনই সরকারকে বিষয়গুলো নিয়ে ভাবতে হবে এবং দ্রুত পদক্ষেপ নিতে হবে।
হুরের-নাহার বেগম
সিদ্ধেশ্বরী, ঢাকা।
শজিনাগাছ
অতুলনীয় ভেষজ গুণসমৃদ্ধ শজিনাগাছ কিছুদিন আগেও গ্রামবাংলার প্রতিটি বাড়িতেই দেখা যেত। কিন্তু এখন আর তেমন চোখে পড়ে না। অথচ এই গাছের গুরুত্ব তুলনাহীন। এর পাতা, ডাল, মূল প্রতিটি অংশেরই রয়েছে ঔষধি গুণ। বিশেষ করে রক্তের কোলেস্টরেল হ্রাস, হূদেরাগ ও উচ্চ রক্তচাপজনিত রোগ প্রতিরোধ ও প্রতিকারে এর গুণ ধন্বন্তরি। আর সবজি হিসেবে এটি সবার কাছে সমান জনপ্রিয়। এর ফুল মৌমাছিদের খুব প্রিয়। এ থেকে আহরিত মধুর গুণও ভালো। ফলে এ গাছ গরিব গৃহস্থের অভাব-অনটনের সময় বন্ধুর মতো সহায়তা করে। এমনকি এটি রপ্তানির উজ্জ্বল সম্ভাবনাও রয়েছে। দ্রব্যের আকাশছোঁয়া মূল্যের বাজারে আহাজারি না করে স্বাবলম্বী হতে শজিনাগাছ লাগানোর মাধ্যমে পারিবারিক সবজির চাহিদা পূরণে সবাইকে উৎসাহিত করা দরকার। যা আবাদ করা সম্ভব, তা বাজার থেকে না কিনে আসুন নিজেরা লাগাই।
জাহেদুর রহমান
আমাদের ছাত্রসমাজ
১২ এপ্রিল বিশ্ববিদ্যালয়ের বাসের ট্রাফিক সিগন্যাল অমান্য করা নিয়ে পুলিশ-ছাত্র সংঘর্ষে রণক্ষেত্রে পরিণত হয় রাজধানীর ব্যস্ততম মোড় রাসেল স্কয়ার। আহত হন ১২ জন। এটা এখন আর নতুন কোনো ঘটনা নয়। হরহামেশাই এ ধরনের তুচ্ছাতিতুচ্ছ বিষয় নিয়ে রাস্তায় ছাত্র অসন্তোষ দেখা যাচ্ছে। কখনো লোকাল বাসের কন্ডাক্টরের অসদাচরণের অভিযোগ, কখনো পুলিশের, কখনো বা বিনা ভাড়ায় বাসে চলাচলের সুযোগ না দেওয়ায় উষ্মা।
এর নেপথ্য কারণটা কী? অবশ্যই প্রথম কারণ আমাদের শিক্ষাব্যবস্থার দুর্বলতা। শিক্ষাঙ্গনে নীতিশিক্ষা তথা মানবিকতার চর্চা ক্ষীণ থেকে ক্ষীণতর হয়ে এসেছে। এই হলো শিক্ষার দিক। আরেকটা দিক হলো, দশজন মিলে একটা অপরাধ করলে সেটা ‘জায়েজ’ করে দেওয়ার প্রবণতা আছে এ সমাজে। যেমন, ১২ এপ্রিলের ঘটনার পর ঢাকা বিশ্ববিদ্যালয়ের প্রক্টর মহোদয়ের প্রতিক্রিয়া জানতে চাইলে তিনি তাঁর ছাত্রদের আচরণে দুঃখ প্রকাশ না করে পুলিশের কর্মপদ্ধতিগত ত্রুটি ধরতেই আগ্রহী ছিলেন। তাঁর মতে, পুলিশ সিগন্যাল অমান্যকারী গাড়িটিকে না ধরে বিশ্ববিদ্যালয় কর্তৃপক্ষকে জানাতে পারত। কিন্তু এই সিগন্যাল অমান্যকারী গাড়িটাই পরক্ষণে যদি একটা দুর্ঘটনা ঘটিয়ে বসত, তখন তার দায়ভার কে নিত?
কিছুদিন আগে চট্টগ্রাম বিশ্ববিদ্যালয়ের শাটল ট্রেনের চালককে প্রহার করেছে ছাত্ররা। দোষ: চালক তাদের কথামতো দেরিতে ট্রেন ছাড়তে রাজি হননি। আইন মেনে চলাই যেন অপরাধ! কী বিচিত্র মনোজগৎ নিয়ে বেড়ে উঠছে আমাদের ছাত্রসমাজ! অথচ এঁরাই ভবিষ্যতের নেতা-নেত্রী-প্রশাসক হবেন। এঁদের যদি সহিষ্ণুতা আর শ্রদ্ধাবোধের শিক্ষা না হয়, তাহলে তো আমাদের ভবিষ্যৎ তমসাচ্ছন্ন।
জয়দীপ দে
পাকিস্তানের ক্ষমা প্রার্থনা
গত ১৭ এপ্রিল প্রথম আলোতে ছাপা হওয়া এক খবরে পাকিস্তানের জিয়ো টেলিভিশনের নির্বাহী সম্পাদক হামিদ মিরের মন্তব্য আমাদের দৃষ্টি আকর্ষণ করেছে।
তিনি বলেছেন, একাত্তরের গণহত্যার জন্য পাকিস্তানের ক্ষমা চাওয়া উচিত এবং এ জন্য পাকিস্তানের পার্লামেন্টে একদিন ক্ষমাপ্রস্তাব উত্থাপিত হবে। আমরা তাঁর এই মন্তব্যকে স্বাগত জানাই এবং একে যুগোপযোগী বলে মনে করি। আমরা মনে করি, হামিদ মিরের মন্তব্যটি পাকিস্তানের নতুন প্রজন্মের চিন্তাভাবনার প্রতিফলন ঘটিয়েছে। আমরা ঢাকার ক্যাম্পবাসী উর্দুভাষী জনগোষ্ঠী এই অবস্থানের সঙ্গে একমত। আমরা আশা করছি, পাকিস্তানের বর্তমান রাজনীতিবিদদের বোধোদয় ঘটবে এবং পাকিস্তানের পার্লামেন্টে এ-সংক্রান্ত বিল উত্থাপন করে একাত্তরের গণহত্যার জন্য বাংলাদেশের কাছে আনুষ্ঠানিকভাবে ক্ষমা চাইবে।
মোহাম্মদ হাসান
মহাসচিব, উর্দুভাষী যুব প্রজন্ম অ্যাসোসিয়েশন
মাকে খুশি করতে
বাংলাদেশে মা দিবস পালিত হয় মে মাসের দ্বিতীয় রোববারে। যদিও অনেকে বলে থাকেন, মা দিবস পালন পশ্চিমা রীতি-প্রথা। বাঙালি সমাজের অনেকেই যুক্তি দেখাবেন, আমরা কেন একটা বিশেষ দিনে মাকে স্মরণ করতে যাব, মাকে আমরা সব সময়ই মনে রাখি। কিন্তু আমরা কজন, কত সময় মায়ের কাছে থাকতে পারি? সেই তো কোনো বিশেষ দিনের অপেক্ষা করতে হয়। আবার মায়ের কাছে থাকলেও, কিংবা মাকে কাছে রাখার সুযোগ হলেও কজন আমরা মাকে উপহার দিতে পারি? একটা উপহার তাঁকে দেওয়া, তাঁর কাছে যাওয়া, একটা বিশেষ সময় দেওয়ার মধ্যে মায়ের জন্য তো অনেক আনন্দের হতে পারে। হোক না শুরু পশ্চিমে, আসছে মা দিবসে মায়ের জন্য উপহার কিনে, সাধ্যমতো বিশেষ আয়োজন করে, মাকে খুশি করার মধ্যে তো আর পশ্চিমা গন্ধ বলতে কিছু থাকবে না। সেটা তো আর এক দিনের গণ্ডিতে মিশে থাকছে না।
মো. সাইদুর রহমান
বুকে তো বাংলাদেশই
৮ এপ্রিল ২০১১-এর প্রথম আলোর ‘ক্রিকেট ও রাজনীতি’ শিরোনামে একটি কলাম লিখেছেন হাসান ফেরদৌস। প্রথমেই বলে নিই, ক্রিকেট আজ আর স্রেফ একটি খেলা নয়। এটি অর্থনীতি তো বটেই, রাজনীতিতেও হয়ে উঠছে ক্রমাগত ‘অনুঘটক’। শ্রদ্ধেয় হাসান ফেরদৌসের দুটি বক্তব্যের সঙ্গে আমি একমত নই। তিনি বলেছেন, ‘ভারতের সঙ্গে খেলার আগের দিন পুরো পাকিস্তানি দল খেলার মাঠে সারিবেঁধে নামাজ পড়েছে। একবার নয়, দুবার। তাবৎ ক্যামেরা তাদের দিকে তাক করা। যে দলের সেরা খেলোয়াড়েরা খেলা নিয়ে জুয়া খেলতে গিয়ে আন্তর্জাতিক ক্রিকেট থেকে নিষিদ্ধ হয়েছে, তাদের আর যা-ই হোক, ধার্মিক সাজা মানায় না।’ আমার প্রশ্ন হচ্ছে, পাকিস্তানের কে জুয়া খেলেছে, কে আন্তর্জাতিক ক্রিকেট থেকে নিষিদ্ধ হয়েছে, তার জন্য অন্য পাকিস্তানি ক্রিকেটাররা নামাজ পড়তে পারবে না? তারা ধার্মিক হতে পারবে না? ভারতের সাবেক অধিনায়ক মোহাম্মদ আজহারউদ্দিন ম্যাচ গড়াপেটার কারণে ক্রিকেট থেকে আজীবন নিষিদ্ধ হয়েছিলেন। এখন ভারতীয় খেলোয়াড়েরা মন্দিরে যাবে না? আজহারউদ্দিনের পাপের দায় শচীন টেন্ডুলকারদের বহন করতে হবে? হাসান ফেরদৌস ঢাকায় অনুষ্ঠিত ২৩ মার্চের পাকিস্তান বনাম ওয়েস্ট ইন্ডিজের কোয়ার্টার ফাইনাল খেলায় বাংলাদেশের দর্শকদের ‘বাড়াবাড়ি’ রকমের পাকিস্তান-সমর্থনের সমালোচনা করেছেন। স্টেডিয়ামের দর্শকদের প্রশ্ন রেখেছেন, ‘...কিন্তু তাই বলে বুকে পাকিস্তানি পতাকা এঁকে স্টেডিয়াম মাতিয়ে বেড়াবে?’ আবারও বলতে হয়, এটি খেলা। বুকে পাকিস্তানি পতাকার মানে কোনোভাবেই এই নয় যে, বাংলাদেশটা পাকিস্তান হয়ে গেছে। তাই যদি হতো, তাহলে তো বাংলাদেশ ব্রাজিল, আর্জেন্টিনা, স্পেনও। বিশ্বকাপ ফুটবলে বাঙালির বুকেই শুধু নয়, বাড়ির ছাদেও পতপত করে ওড়ে সমর্থিত দেশটির জাতীয় পতাকা।
তাহলে কি এত সব সমালোচনার কারণ, দেশটির নাম পাকিস্তান? তাই যদি হয়, তাহলে ইংল্যান্ড আমাদের ১৯০ বছর শোষণ করেছে, আমরা ইংল্যান্ডকে সমর্থন করব না? আমাদের সাকিব আল হাসানকে কাউন্টি ক্রিকেট খেলতে ইংল্যান্ড পাঠাব না? একাত্তরে যারা গণহত্যা করেছে, ৩০ লাখ তাজা প্রাণ যারা ছিনিয়ে নিয়েছে, অসংখ্য মা-বোনের সম্মান যারা হরণ করেছে, সেই নরপশুদের একজন বাঙালিও ক্ষমা করবে না, করতে পারে না। কিন্তু প্রিয় পাঠক, ইয়াহিয়া, ভুট্টোর সেই অপকর্মের দায় আমরা কেন শহীদ আফ্রিদি, ইউনুস খানদের ওপর চাপাব?
পাকিস্তানের কি ভারতের পতাকা নিয়ে মাতামাতি হয়ে থাকলে তা আনন্দেরই প্রতীক। আসলে তো বুকে বাংলাদেশ।
রফিকুজ্জামান
প্রভাষক, বেসরকারি বিশ্ববিদ্যালয়
মেঘনার শাখা নদী
ইদানীং সরকার ও পরিবেশবাদী সংগঠনগুলো বিভিন্ন নদনদীকে অবৈধ দখলমুক্ত করতে সোচ্চার হলেও নরসিংদীতে একটি প্রবহমান নদী অবৈধ দখলদারদের কবলে পড়ে আজ সংকীর্ণ খালে পরিণত হতে যাচ্ছে এবং এ অবস্থা অব্যাহত থাকলে অচিরেই নদীটি নৌ-চলাচলের অনুপযোগী হয়ে পড়বে।
নরসিংদী সদর উপজেলার করিমপুর ইউনিয়নের শ্রীনগর বাজারসংলগ্ন মেঘনার শাখা নদীর দক্ষিণ তীর ঘেঁষে সাত-আট বছর আগে একটি ইটভাটা চালু হয়। ইট প্রস্তুত করার জন্য স্তূপাকারে জমিয়ে রাখা মাটি এবং বিনষ্ট ইট ফেলে নদীর প্রায় এক-তৃতীয়াংশ জায়গা ইতিমধ্যেই দখল করা হয়েছে। ফলে নদীটি সংকীর্ণ খালে পরিণত হওয়ায় নৌযান চলাচল মারাত্মকভাবে ব্যাহত হচ্ছে।
উল্লেখ্য, এ নদী দিয়ে নরসিংদী থেকে নবীনগর, ভৈরব ও ব্রাহ্মণবাড়িয়ায় লঞ্চ সার্ভিস চালু আছে এবং এ অঞ্চলের মালবাহী নৌকাগুলোও এ নদী দিয়েই চলাচল করে। নদীটিকে অবৈধ দখলমুক্ত করে এর স্বাভাবিক পানিপ্রবাহ নিশ্চিত না করা গেলে লঞ্চ ও নৌ-চলাচল বন্ধ হয়ে যেতে পারে। তাই অবিলম্বে নদীটিকে অবৈধ দখলমুক্ত করতে জনমত সৃষ্টির জন্য পরিবেশবাদী সংগঠনগুলোর দৃষ্টি আকর্ষণ করছি এবং প্রয়োজনীয় পদক্ষেপ গ্রহণে সরকারের সংশ্লিষ্ট কর্তৃপক্ষের সুদৃষ্টি কামনা করছি।
মো. উবায়দুল হক
পশ্চিম কান্দাপাড়া, নরসিংদী।
সম্ভাবনাময় পাট
একসময়ের বন্ধ কওমী জুট মিল তার হারানো গৌরব সঙ্গে নিয়ে উদ্বোধন করা হলো, এর জন্য প্রধানমন্ত্রীকে আন্তরিক ধন্যবাদ জানাই। বর্তমান সরকারের গৃহীত বিভিন্ন পদক্ষেপে পাট খাত আজ সত্যিই সম্ভাবনাময়। প্রতিবেশী দেশ ভারতের মতো আমাদের দেশেও খাদ্যশস্য মোড়কজাত করার কাজে বাধ্যতামূলকভাবে পাটজাত দ্রব্য ব্যবহারের বিধান কার্যকর হলে তা এই শিল্পকে উৎকর্ষের শিখরে পৌঁছাতে পারবে নিঃসন্দেহে। এরই মধ্যে বাংলাদেশের বিজ্ঞানীরা পাটের জিন-নকশা আবিষ্কার করে ফেলেছেন। এতে পাটের লোনাসহিষ্ণু, বন্যাসহিষ্ণু ও উচ্চফলনশীল জাত উদ্ভাবন করাও সহজ হবে।
তবে বন্ধ থাকা মিলগুলো চালু করে বা পাটনীতি গ্রহণ করে শুধু নির্বাচনী ইশতেহারই বাস্তবায়ন হবে, এর সোনালি সুদিন ফিরিয়ে আনা সম্ভব হবে না। সরকার গৃহীত প্রতিটি পদক্ষেপেই চাই দূরদর্শিতা। প্রতিযোগিতামূলক বাজার সৃষ্টি করতে হবে, সরকারি-বেসরকারি পর্যায়ে ব্যাপক প্রচারণা চালাতে হবে, যাতে জনগণ পাটপণ্য ব্যবহারে সচেতন হয়, মোড়কীকরণ আইন কঠোরভাবে বাস্তবায়ন করতে হবে, আর্থিক ব্যবস্থাপনায় স্বচ্ছতা আনতে হবে, বাজার ব্যবস্থাপনা ঢেলে সাজাতে হবে, যাতে মধ্যস্বত্বভোগীদের দৌরাত্ম্য কমে এবং কৃষকের ন্যায্যমূল্য নিশ্চিত হয়, তবেই সম্ভব এই শিল্পকে টিকিয়ে রাখা।
চারুকলার শিক্ষক
আমি সরকারি মাধ্যমিক বিদ্যালয়ের চারু ও কারুকলা বিষয়ের একজন শিক্ষক। বড় আশা নিয়ে বিদ্যালয়ের চাকরিতে ঢুকেছিলাম প্রাণহীন, উদ্যমহীন এই শিক্ষাব্যবস্থায় কিছুটা অবদান রাখব বলে। চাকরির কিছুদিন যেতেই বুঝতে পারছি, সে আশায় গুড়ে বালি। ফুটবল দলের দ্বাদশ খেলোয়াড়ের মতোই শিক্ষাব্যবস্থায় আমাদের অবস্থান। নিজের যোগ্যতা ও লব্ধ জ্ঞানের প্রয়োগ এখানে প্রায় অসম্ভব।
আমাদের মাধ্যমিক শিক্ষাব্যবস্থায় অষ্টম শ্রেণী পর্যন্ত চারু ও কারুকলা বিষয়টি আবশ্যক করা আছে। এর জন্য বিনা মূল্যে বই ও প্রায় সব জেলা স্কুলে শিফটপ্রতি একজন করে শিক্ষক আছেন। অধিকন্তু নবম থেকে দ্বাদশ শ্রেণী পর্যন্ত ঐচ্ছিক বিষয় হিসেবে চারু ও কারুকলা নেওয়ার সুযোগ আছে। কিন্তু অষ্টম শ্রেণীর সমাপনী পরীক্ষায় বিষয়টি নেই। তাই ছাত্রছাত্রীরা সপ্তম শ্রেণী পর্যন্ত বিষয়টি পড়ে আর এগিয়ে নিতে চায় না। আর যাদের বিষয়টির ওপর বিশেষ আগ্রহ আছে, তাদেরও কেন জানি নবম শ্রেণীতে ঐচ্ছিক বিষয় হিসেবে চারু ও কারুকলা নিতে দেওয়া হয় না।
অথচ আধুনিক শিক্ষাব্যবস্থায় শিশুর মনোবিকাশে চারুকলার ভূমিকা অনস্বীকার্য। বর্তমান বিশ্ব প্রেক্ষাপটে এসব পেশাভিত্তিক শিক্ষার গুরুত্ব ও ক্ষেত্র দুটোই বাড়ছে। তার আলোকে দেশের সাতটি পাবলিক বিশ্ববিদ্যালয় ও সাতটি মহাবিদ্যালয়ে বিষয়টি পড়ানো হয়। এই বিষয় থেকে পাস করে বিসিএস ক্যাডার সার্ভিসে অংশ নেওয়া থেকে শুরু করে সরকারি-বেসরকারি প্রায় সব ধরনের চাকরি করার সুযোগ সৃষ্টি হয়েছে। কিন্তু বিদ্যালয় পর্যায় থেকে বিষয়টি যথাযথ গুরুত্বের সঙ্গে না পড়ানোয় বিশ্ববিদ্যালয় থেকেও উপযুক্ত জনশক্তি তৈরি হচ্ছে না। চারুকলার ক্রমবর্ধমান বিশাল কর্মসংস্থানের সুযোগ তাই হাতছাড়া হয়ে যাচ্ছে।
নাম প্রকাশে অনিচ্ছুক
সাফারি পার্ক
স্থানীয় জনগণের স্বাধীন মতামত ও সম্মতি ছাড়া গাজীপুরের শ্রীপুর রেঞ্জের রাথুরা বিটে বঙ্গবন্ধু সাফারি পার্ক তৈরির উদ্যোগ নিয়েছে বন বিভাগ। সেখানে আদিবাসী বর্মণ ছাড়াও শত শত বাঙালি পরিবার বসবাস করে আসছে।
বঙ্গবন্ধু সাফারি পার্কের প্রকল্প পরিচালক তপন কুমার দে বলেন, জমি অধিগ্রহণ করলে ক্ষতিপূরণ দেওয়া হচ্ছে না, এই অভিযোগ সত্য নয়। বড় রাথুরা মৌজার ইন্দ্রপুরে একরপ্রতি জমির জন্য স্থানীয় অধিবাসীদের প্রায় ২৫ লাখ টাকা ক্ষতিপূরণ দেওয়া হয়। এ ছাড়া বড় রাথুরা মৌজায় কোনো আদিবাসী নেই। (প্রথম আলো, ১১ এপ্রিল ২০১১)
চমৎকার উদ্ধৃতি দিয়েছেন সাফারি পার্কের প্রকল্প পরিচালক। আমরা এখনো টাকা দিয়ে সবকিছু কেনার চিন্তা নিয়ে আছি। আমরা কী করে ভুলে যাই, মা ও মাতৃভূমির তুলনা কারও কাছে কোনো অর্থের বিনিময়ে চলে না? তা না হলে রক্তের বিনিময়ে আমাদের মাতৃভূমিকে রক্ষা করা হতো না। রাথুরা মৌজার ভেরামতলীতে দীর্ঘকাল ধরে বসবাস করে আসছে অর্ধশতাধিক বর্মণ পরিবার (যদিও প্রকল্প পরিচালক তাদের অস্তিত্ব অস্বীকার করেছেন)। বর্মণদের জন্ম, বেড়ে ওঠা ও মৃতদেহ পোড়ানোর শ্মশান এ জায়গাটিতেই। তাদের সম্মতি ব্যতিরেকে মাতৃভূমি থেকে এভাবে উচ্ছেদ করা কি সম্ভব?
রাজনীতিবিদ পঙ্কজ ভট্টাচার্য, লেখক সৈয়দ আবুল মকসুদসহ আমরা কয়েকজন গত ১০ এপ্রিল গাজীপুরের সেই রাথুরা অঞ্চলে পরিদর্শনে যাই। লক্ষ করি সাফারি পার্কের বিরুদ্ধে সেই অঞ্চলের লোকজনদের অসম্মতি ও হতাশা।
এই ক্ষয়িষ্ণু শালবনে সেনাবাহিনী ও বিমানবাহিনীর ফায়ারিং চর্চায় সে অঞ্চলের ঘরবাড়ির দেয়াল ফেটে যায়। বনের পশুগুলো দৌড়ে পালায়, শঙ্কিত হয় স্থানীয় শিশুরা। বন, বন্য প্রাণী ও বনের অধিবাসীদের ক্ষতি করে বন বিভাগের নির্মিতব্য সাফারি পার্ক পরিবেশ ও বন রক্ষায় কতটুকু কার্যকর হবে, তা আরও ভেবে দেখতে হবে।
সোহেল হাজং, ঢাকা।
বিশ্ববিদ্যালয়ের শিক্ষক
বিশ্ববিদ্যালয় শুধু ডিগ্রি নেওয়ার জায়গা নয়, এখানে যুগোপযোগী ও মানসম্মত গবেষণা হওয়া প্রয়োজন। সরকারি পৃষ্ঠপোষকতায় যেসব বিশ্ববিদ্যালয় চলে, সেখানে দেশীয় উৎপাদনমুখী গবেষণা একান্ত জরুরি। জনগণের টাকায় পড়াশোনা করে মেধাবী ছাত্ররা দেশের উন্নয়নের জন্য কিছু অর্জন করলে দেশবাসীর ঋণ কিছুটা হলেও শোধ হয়। সুতরাং বিশ্ববিদ্যালয়গুলোতে শিক্ষক নিয়োগের ক্ষেত্রেও একজন প্রার্থীর গবেষণার মূল্যায়ন থাকা আবশ্যক। কিন্তু সাম্প্রতিক নিয়োগগুলোতে এ বিষয়টি এড়িয়ে যাওয়া হয়েছে। একজন শিক্ষার্থী স্বপ্ন দেখে, গবেষণার পাশাপাশি শিক্ষকতা করে তার গবেষণাকে প্রায়োগিক রূপ দান করবে, কিন্তু নিয়োগের ক্ষেত্রে তাকে যথাযথ মূল্যায়ন না করে অন্য অযোগ্য প্রার্থীদের নিয়োগ দেওয়া হচ্ছে, যাদের কোনো গবেষণালব্ধ অভিজ্ঞতা নেই। ফলে ওই গবেষক শিক্ষার্থী উদ্যম হারিয়ে ফেলে এবং বিশ্ববিদ্যালয় ও সর্বোপরি দেশের প্রতি বীতশ্রদ্ধ হয়ে পড়ে।
বিশ্বের অন্যান্য দেশ এ ধরনের শিক্ষার্থীদের লুফে নিচ্ছে এবং ফলস্বরূপ দেশ মেধাশূন্য হয়ে পড়ছে।
অনিমেষ হক, চট্টগ্রাম বিশ্ববিদ্যালয়।
হল উদ্ধার
জগন্নাথ বিশ্ববিদ্যালয়ের ১২টি হল দীর্ঘদিন অবৈধভাবে দখল হয়ে আছে। এ জন্য বিশ্ববিদ্যালয়ে অধ্যয়নরত ২৩ হাজার শিক্ষার্থীকে আবাসনসংকটের কারণে নানা সমস্যায় পড়তে হচ্ছে। হল উদ্ধার ও নতুন হল নির্মাণের দাবিতে শিক্ষার্থীরা কয়েকবার আন্দোলন করলেও হল উদ্ধার হয়নি। নিরুপায় হয়ে শিক্ষার্থীদের মেসে দুর্বিষহ জীবন যাপন করতে হচ্ছে।
অন্যান্য পাবলিক বিশ্ববিদ্যালয়ে নতুন নতুন হল নির্মাণ করা হচ্ছে, কিন্তু জগন্নাথ বিশ্ববিদ্যালয়ের শিক্ষার্থীদের আবাসনসংকট সমাধানের জন্য কোনো উদ্যোগ নেওয়া হচ্ছে না। বিশ্ববিদ্যালয়ে অধ্যয়নরত ২৩ হাজার শিক্ষার্থী থাকবেন কোথায়? আবাসনসংকটের কারণে শিক্ষার্থীদের পড়লেখার ভীষণ ক্ষতি হচ্ছে। যেখানে থাকতে হচ্ছে সেখানে গ্যাস, বিদ্যুৎ ও পানির প্রকট সমস্যা তো আছেই। এ ছাড়া এসবের জন্য শিক্ষার্থীদের অতিরিক্ত অর্থ খরচ করতে হচ্ছে। শিক্ষার্থীদের প্রাণের দাবি—হলগুলো উদ্ধার করা হোক। বিশ্ববিদ্যালয় কর্তৃপক্ষ, শিক্ষা মন্ত্রণালয় ও ভূমি মন্ত্রণালয় একটু আন্তরিকভাবে উদ্যোগ নিলে হল উদ্ধার সময়ের ব্যাপার মাত্র।
    জগন্নাথ কলেজের একজন প্রাক্তন ছাত্র হিসাবে ভাবতে খারাপ লাগে যে বর্তমান বিশ্ববিদ্যালয়ে পরিনত এই কলেজের অসংখ্য ছাত্র-ছাত্রীদের আবাসনের জন্য এই কলেজেরই মালিকানাধীন হলগুলি উদ্ধারের জন্য সরকারের আন্তরিক উদ্যোগের অভাব রয়েছে। যেখানে সরকার অবৈধ দখলদারদের হাত থেকে সরকারী জমি উদ্ধারে অনীহ সেখানে অবশ্য এটাই স্বাভাবিক। তবে শিক্ষার বিষয়ে অগ্রাধিকারের কথা কেবল মুখের কথায় সীমাবদ্ধ না রেখে এই বিশ্ববিদ্যালয়-কলেজের হলগুলি উদ্ধার করা সরকারের আশু কর্তব্য বলে মনে করি। এখানে প্রমানিত হবে সরকার সাধারন ছাত্রদের কল্যান চায় না কি দখলদার ও দলবাজদের কল্যান চায়। 
বিরুলিয়া সেতু
২০ এপ্রিল প্রথম আলো পত্রিকার অনলাইনে বিরুলিয়া সেতুর ওপর সচিত্র প্রতিবেদন প্রকাশের জন্য ধন্যবাদ জানাচ্ছি। এ সেতুটির নির্মাণকাজ অসম্পূর্ণ থাকায় পূর্ব সাভারের ৫৫টি গ্রামের কয়েক লাখ মানুষ দীর্ঘদিন ধরে নানা সমস্যা মোকাবিলা করে আসছে। সেতুটির নির্মাণকাজ ঝুলে থাকায় ঢাকার একেবারে সন্নিকটে বন্যামুক্ত এ বিশাল এলাকাটি ঢাকার সঙ্গে সংযুক্ত হতে পারছে না।
উল্লেখ্য, প্রথম মেয়াদে সরকার গঠনের পর প্রধানমন্ত্রী শেখ হাসিনা সাভারে এক বিশাল জনসভায় বিরুলিয়া হয়ে সাভারকে ঢাকার সঙ্গে সংযুক্ত করার ঘোষণা দিয়েছিলেন। বিগত কয়েক বছরে ওই সড়কের কাজ অনেকটা এগিয়ে গেলেও তুরাগের ওপর সেতুর অভাবে সড়কটি কোনো কাজে আসছে না।
স্থানীয় জনগণের অভিযোগ, ভূমি ব্যবসার সঙ্গে জড়িত স্বার্থান্বেষী মহলের নানাবিধ কারসাজির কারণে সেতুটির নির্মাণকাজ নানা অজুহাতে প্রলম্বিত করা হচ্ছে। জনস্বার্থে সেতুটির নির্মাণকাজ দ্রুত সম্পন্ন করার জন্য জরুরি ভিত্তিতে উদ্যোগ নেওয়া এখন সময়ের দাবি।
মোহাম্মদ জয়নাল আবেদীন
নিউইয়র্ক, যুক্তরাষ্ট্র।
কুয়াকাটার পথে ফেরিঘাট
দেশের অন্যতম দর্শনীয় স্থান কুয়াকাটায় যেতে পথে যে কটি ফেরিঘাট পার হতে হয়, তার প্রতিটিই আক্ষরিক অর্থে একেকটি মৃত্যুকূপ। জোয়ার-ভাটার মতো প্রাত্যহিক ঘটনাগুলোতে খাপ খাইয়ে নেওয়ার মতো ন্যূনতম প্রযুক্তিটুকুও এসব ফেরিঘাটের নেই। তাই পন্টুন ভেঙে যাত্রীবাহী বাস কিংবা মালবাহী ট্রাক পানিতে পড়ে যাওয়ার মতো ভয়ংকর দুর্ঘটনা অহরহই ঘটছে। ধরে নিলাম, ভবিষ্যতে নাহয় এই ফেরিগুলোর বদলে ব্রিজ তৈরি হবে, কিন্তু তত দিন কি বঙ্গোপসাগরকে দেখতে এই ঝুঁকিপূর্ণ পথেই পাড়ি দিতে হবে কুয়াকাটা?
রাজীব দে সরকার, শিক্ষার্থী ফরিদপুর মেডিকেল কলেজ।
পাস কোর্স
২০১০ সালের এইচএসসি পরীক্ষা শেষ হওয়ার পর প্রায় একটি বছর কেটে গেল। ওই পরীক্ষায় উত্তীর্ণ শিক্ষার্থীদের কেউ কেউ দেশের খ্যাতনামা বিশ্ববিদ্যালয়গুলোতে অনার্সে অধ্যয়নরত। আর যাঁরা খ্যাতনামা বিশ্ববিদ্যালয়ে ভর্তি হওয়ার সুযোগ পাননি, তাঁরা কেউ বেছে নিয়েছেন জাতীয় বিশ্ববিদ্যালয় কিংবা বেসরকারি বিশ্ববিদ্যালয়। কিন্তু অনার্সে ভর্তির ব্যাপারে আমাদের শিক্ষা মন্ত্রণালয় খুব ভালোভাবে কাজ চালিয়ে গেলেও শিক্ষা মন্ত্রণালয় হয়তো ভুলতে বসেছে, জাতীয় বিশ্ববিদ্যালয়গুলোতে অনার্স ছাড়াও ডিগ্রি পাস কোর্স চালু রয়েছে, যেখানে বহু শিক্ষার্থী ভর্তি হতে ইচ্ছুক। ২০১০ সালের এইচএসসি পরীক্ষা শেষ হওয়ার পর আজ যখন একটি বছর পার হতে চলেছে, তখনো ডিগ্রি পাস কোর্সে শিক্ষার্থী ভর্তির ব্যাপারে শিক্ষা মন্ত্রণালয়ের কোনো মাথাব্যথাই নেই। ডিগ্রি পাস কোর্সে পড়তে ইচ্ছুক এমন শিক্ষার্থীর জীবন থেকে একটা বছর কেন এভাবে নষ্ট করা হলো, সে প্রশ্ন শিক্ষা মন্ত্রণালয়ের কাছে।
মো. রমজান আলী, চট্টগ্রাম।
সবার আগে দেশ
৮ এপ্রিল প্রথম আলোর খোলা কলমে হাসান ফেরদৌসের ‘ক্রিকেট ও রাজনীতি’ শীর্ষক লেখাটি হূদয়ে নাড়া দেওয়ার মতো। গত ২৩ মার্চ ঢাকায় অনুষ্ঠিত পাকিস্তান ও ওয়েস্ট ইন্ডিজের মধ্যকার কোয়ার্টার ফাইনাল ম্যাচটির সময় গ্যালারিতে বাংলাদেশি দর্শকদের বেশির ভাগেরই পাকিস্তানের প্রতি অকুণ্ঠ সমর্থন হতাশাজনক। একাত্তরে আমাদের ওপর পাকিস্তানি সেনাদের বর্বরতার কথা কারোরই অজানা থাকার কথা নয়। আমরা খেলা উপভোগের জন্য পাকিস্তানি খেলোয়াড়দের ভালো খেলাকে সর্বোচ্চ হাততালি দিয়ে উৎসাহ দিতে পারতাম। কিন্তু যে বুকে আমরা বাংলাদেশের পতাকা ধারণ করি, সেই বুকে-মুখে পাকিস্তানের পতাকা এঁকে এত জোরালো সমর্থন কি স্বাধীনতাযুদ্ধে আমাদের বীর শহীদদের অমর্যাদা নয়? অনেকে পাকিস্তানকে সমর্থনের পেছনে ‘খেলার মধ্যে অন্য কিছু টেনে আনা ঠিক নয়’ জাতীয় যুক্তি দাঁড় করায়। কিন্তু খেলাটা যদি নিছক খেলার পর্যায়েই থাকত, তাহলে আমরা গ্যালারিতে মনমোহন সিং, ইউসুফ রাজা গিলানি, সোনিয়া গান্ধী কিংবা মাহিন্দা রাজাপক্ষের মতো ব্যক্তিদের দেখতে পেতাম না। একাত্তরের গণহত্যা ও বর্বরতার জন্য এখনো পাকিস্তান আনুষ্ঠানিকভাবে দুঃখ প্রকাশ করে আমাদের কাছে ক্ষমা চায়নি। তাই সবার আগে দেশ, দেশের ভাবমূর্তি। কোনো দেশকে বিশ্বের দরবারে তুলে ধরার জন্য খেলা অনেক বড় একটি মাধ্যম। কিন্তু আমরা আমাদের দেশকে কীভাবে তুলে ধরছি, সেটাই মুখ্য। আমাদের সবার আচরণ ও কাজ সম্পর্কে সচেতন হওয়া উচিত।
সাকিবুল হাসান, টাঙ্গাইল।
লাঙ্গলবন্দে অষ্টমী স্নান
ঢাকার অদূরে নারায়ণগঞ্জ জেলার লাঙ্গলবন্দে পুণ্য অষ্টমী স্নান হবে চলতি মাসের ১০ ও ১১ তারিখ। দেশি-বিদেশি লাখ লাখ মানুষ এই স্নানে আসে। বাংলাদেশ জাতীয় হিন্দু সমাজ সংস্কার সমিতি, শ্রীশ্রীলোকনাথ ব্রহ্মচারী আশ্রম, শ্রীগুরু সংঘ, শ্রীশ্রী ঠাকুর অনকূলচন্দ্র সৎসঙ্গসহ বিভিন্ন ধর্মীয় সংগঠন ও স্থানীয় প্রশাসন সেবা-ক্যাম্প স্থাপনের মাধ্যমে স্নানে আসা তীর্থযাত্রীদের জন্য বিশ্রামাগার, স্নান শেষে নারীদের কাপড় বদলানোর ব্যবস্থা, স্বাস্থ্যসম্মত পয়ঃপ্রণালির ব্যবস্থা, পানীয়জলের ব্যবস্থা, চিকিৎসাসেবা, শিশুদের দুগ্ধ বিতরণ, প্রসাদ বিতরণ, স্নানঘাটে আইনশৃঙ্খলা রক্ষাসহ বিভিন্ন সেবা দেওয়ার চেষ্টা করে। কিন্তু এলাকার রাস্তাঘাট, স্নানঘাট, লোহার পুল ভাঙা অবস্থায় থাকে। শ্রীশ্রীঅন্নপূর্ণাঘাট-সংলগ্ন স্থানে কাঠের পসরা সাজানো থাকে। ফলে চলাচলকালে অনেকে আঘাত পান। এ ছাড়া প্রয়োজনের তুলনায় অল্প নলকূপ থাকায় পানির সমস্যা হয়। এ অবস্থায় সরকারি ব্যবস্থাপনায় পর্যাপ্ত মেডিকেল টিমের চিকিৎসাসেবাসহ পুণ্যার্থীদের সমস্যা থেকে পরিত্রাণের প্রয়োজনীয় ব্যবস্থা নেওয়ার জন্য প্রধানমন্ত্রীসহ সংশ্লিষ্ট কর্তৃপক্ষ সমীপে সবিনয় অনুরোধ জানাচ্ছি।
ম্যালেরিয়া
২৫ এপ্রিল পালিত হয়েছে বিশ্ব ম্যালেরিয়া দিবস। এ বছরের প্রতিপাদ্য—ম্যালেরিয়া নিয়ন্ত্রণে অগ্রগতি ও সাফল্য অর্জন। বিশ্বজুড়ে গত কয়েক বছরের অর্জিত সাফল্যের ধারায় বিশ্ব স্বাস্থ্য সংস্থা ২০১৫ সালের মধ্যে ম্যালেরিয়ায় শূন্য মৃত্যুর লক্ষ্যমাত্রা নির্ধারণ করেছে। ভয়াবহ রোগ ম্যালেরিয়ায় বিশ্বব্যাপী বিশেষত আফ্র্রিকা ও এশিয়ায় প্রতিবছর লাখ লাখ মানুষ মারা যায়। কোটি কোটি মানুষ ম্যালেরিয়ায় আক্রান্ত হয়। সাম্প্রতিককালে গৃহীত ম্যালেরিয়া নিয়ন্ত্রণ কার্যক্রম আলোর দিশা নিয়ে আসছে। দ্রুত রোগ শনাক্তকরণ, সঙ্গে সঙ্গে সুচিকিৎসা এবং বাহক মশার কামড় নিবারণে কীটনাশকসংযুক্ত মশারির ব্যবহার বিশ্বজুড়ে মানুষের ম্যালেরিয়ায় আক্রান্ত ও মৃত্যুর সংখ্যা কমিয়ে আনছে উল্লেখযোগ্য হারে। আফ্রিকার বেশ কিছু দেশে ম্যালেরিয়ায় আক্রান্ত মানুষের সংখ্যা ৫০ শতাংশ কমেছে, ২০০৯ সালে ইউরোপে ম্যালেরিয়ায় আক্রান্ত কোনো রোগী শনাক্ত হয়নি। মরক্কো ও তুর্কমেনিস্তানকে বিশ্ব স্বাস্থ্য সংস্থা ম্যালেরিয়ামুক্ত হিসেবে ঘোষণা করেছে।
বাংলাদেশেও ম্যালেরিয়ায় আক্রান্ত রোগী ও মৃত্যুর সংখ্যা কমছে। দ্রুত রোগ শনাক্তকরণ, সঙ্গে সঙ্গে সুচিকিৎসা এবং বাহক মশার কামড় নিবারণে কীটনাশকসংযুক্ত মশারির ব্যবহার জোরদার করা হয়েছে। আমরাও আশা করতে পারি মৃত্যুহীন ম্যালেরিয়া এমনকি ম্যালেরিয়ামুক্ত বাংলাদেশের। সবাই মিলে সম্মিলিতভাবে এগিয়ে এলে তা সম্ভব।
অধ্যাপক বে-নজির আহমেদ
পরিচালক, রোগনিয়ন্ত্রণ, স্বাস্থ্য অধিদপ্তর।
পলিথিন
পরিবেশের জন্য ক্ষতিকর বিবেচনা করে বিগত সরকার পলিথিন ব্যবহার নিষিদ্ধ করে। পলিথিনসামগ্রী পচনশীল না হওয়ায় জমির উর্বরতা হ্রাস, ড্রেনেজ ব্যবস্থায় জলাবদ্ধতাসহ বিভিন্ন অসুবিধার মধ্যে আমাদের পড়তে হয়। সার্বিক পরিস্থিতিতে পলিথিন ব্যবহারের বিরুদ্ধে জনসচেতনতা বৃদ্ধি করে উৎপাদন বন্ধ করে দেওয়া হয়। দীর্ঘদিন প্রকাশ্যে পলিথিন ব্যবহার বন্ধ ছিল। পাটের ব্যাগ ব্যবহারের ওপর জোর দেওয়া হয়। পাটের ব্যাগ যেমন পরিবেশবান্ধব, তেমনি আমাদের অর্থনীতির জন্য গুরুত্বপূর্ণ। কিন্তু বর্তমানে আবার প্রকাশ্যে পলিথিন ব্যবহার বৃদ্ধি পাচ্ছে। কাঁচামালের দোকান থেকে মুদি, ওষুধের দোকানসহ সব ধরনের দোকানে যথেচ্ছহারে পলিথিন ব্যবহূত হচ্ছে। এ ব্যাপারে সরকারকে এখনই কার্যকর পদক্ষেপ নিতে হবে।
রাজিয়া সুলতানা
মাগুরা, সাতক্ষীরা।
আইনের অপব্যবহার
১৮ এপ্রিল প্রথম আলোর সম্পাদকীয় পাতায় প্রকাশিত গায়ক ও সংস্কৃতিকর্মী মাহমুদুজ্জামান বাবুর ‘ক্রাচ’ শিরোনামের লেখাটি আমাদের বিবেককে নাড়া দিয়ে যায়। সেখানে তথাকথিত ‘ক্রসফায়ার’ ‘এনকাউন্টার’ ও ‘নিখোঁজ’ শব্দ তিনটির শিরোনামে আইনশৃঙ্খলা রক্ষাকারী বাহিনীর বিচারবহির্ভূত হত্যাকাণ্ড তথা ক্ষমতা ও আইনের অপব্যবহারের বেশ কিছু তথ্যের উল্লেখ রয়েছে। তাতে রয়েছে দেশজুড়ে আলোচিত-সমালোচিত একটি সংবাদের বিশ্লেষণ; যার নায়ক র‌্যাপিড অ্যাকশন ব্যাটালিয়নের গুলিতে চিরদিনের জন্য পঙ্গু হয়ে যাওয়া ঝালকাঠি জেলার রাজাপুর উপজেলার ইদুরহাটি গ্রামের দরিদ্র পরিবারের সন্তান লিমন। যার ছিল সুস্থ দুটি পা নিয়ে দীর্ঘ পথ পাড়ি দেওয়ার সোনালি স্বপ্ন। কিন্তু তার সেই স্বপ্ন এখন কুয়াশাচ্ছন্ন, ধূসর ও মলিন। র‌্যাপিড অ্যাকশন ব্যাটালিয়ন ৬ এপ্রিল প্রথম আলোয় প্রকাশিত লিমনের সচিত্র প্রতিবেদনের প্রতিবাদ জানালেও লিমনের গ্রামের মানুষের সরল উক্তি, তাঁদের প্রত্যক্ষ সাহায্য-সহযোগিতা ও লিমনের শিক্ষাপ্রতিষ্ঠানের শিক্ষকদের মন্তব্যের কাছে পরাজিত হয় তাদের সেই প্রতিবাদ। অন্যদিকে ১১ এপ্রিল সংবাদ সম্মেলনে র‌্যাবের মহাপরিচালক ‘লিমন পরিস্থিতির শিকার’ শীর্ষক যে নির্লিপ্ত বক্তব্য দিয়েছেন, সে নির্লিপ্ততা আমরা তাঁর কাছে আশা করিনি। লিমনের এই দুর্ঘটনার জন্য র‌্যাব অনুতপ্ত না হলে, তা দেশের আইনের প্রতি অশ্রদ্ধা হবে। জনগণও র‌্যাবের ওপর আস্থা হারাবে।
পরিশেষে আমরা দেশের বিচার বিভাগ ও রাষ্ট্রের কাছে লিমনের এই করুণ পরিস্থিতির জন্য দায়ী ব্যক্তিদের শাস্তিসহ তার ভবিষ্যৎ আর্থিক অসহায়ত্ব দূর করার জন্য যথাযথ ব্যবস্থা গ্রহণের জন্য অনুরোধ করছি।
আলী আহমেদ, শিক্ষার্থী
সরকারি বাঙলা কলেজ, ঢাকা।
সংশোধনী
গত ২৩ এপ্রিল খোলা কলম পাতায় ‘নেতৃত্ব নির্বাচন, ছাত্রলীগ, ছাত্রদল’ লেখাটির প্রথম প্যারায় ছাপা হয়েছে, ‘সেই যে ১৯৮১ সালের ৩০ মে জিয়া হত্যার দেড় মাস পর ছাত্রদলের কাউন্সিল অনুষ্ঠিত হলো, সেখান থেকে শুরু।...ঘটনার সঙ্গে যুক্ত থাকার অভিযোগে ইলিয়াস আলী গ্রেপ্তার হন...’ তথ্যটি ভুল এই অর্থে যে দুটি ছাত্র হত্যার ঘটনা ঘটেছিল আরও এক দশক পরে, এরশাদ সরকারের পতনের পর যখন খালেদা জিয়া নির্বাচনে জিতে ক্ষমতায় বসেন, তখন।
একটি বড় লেখা থেকে প্রাক্কলন করতে গিয়ে এই ভুলটি হয়েছে এবং এ ভুলের জন্য আমিই দায়ী।—মাহমুদুর রহমান মান্না
বিটিভির ধারাভাষ্য
বাংলাদেশ টেলিভিশন (বিটিভি) সরকার নিয়ন্ত্রিত একমাত্র টেরেস্ট্রিয়াল টিভি চ্যানেল। বিটিভি দীর্ঘদিন ধরে দেশে ও বিদেশে অনুষ্ঠিত বিভিন্ন ক্রীড়া ইভেন্ট সরাসরি সম্প্রচার করে আসছে। খুব সম্প্রতি তারা স্বাধীনতা কাপ ফুটবল টুর্নামেন্টের দুটি সেমিফাইনাল ও ফাইনালসহ মোট তিনটি ম্যাচ সরাসরি সম্প্রচার করল। গভীর উদ্বেগের সঙ্গে এবারও লক্ষ করলাম, যাত্রার সংলাপ সমৃদ্ধ কণ্ঠস্বরের একজন ক্রীড়া ভাষ্যকার একাই সর্বত্র বিচরণ করলেন। খেলার শুরুতে মাঠ থেকে উপস্থাপনা, মধ্যবিরতিতে সাক্ষাৎকার গ্রহণ এবং শেষে পুরস্কার বিতরণী—সবখানেই শুধু এই ভাষ্যকার।
বারবার তিনি হাজির হলেন তাঁর চিরায়ত যাত্রার সংলাপ নিয়ে, যা দর্শকদের কাছে বিরক্তির উদ্রেক করেছে। আর ভুলের কথা কী বলব, পুরো খেলায় টুর্নামেন্টের নাম বললেন ‘স্বাধীনতা দিবস কাপ’। প্রতিমন্ত্রীকে মাঝেমধ্যে মন্ত্রী সম্বোধন করে মন্ত্রণালয়ের নাম বললেন ‘মুক্তিযোদ্ধা সংসদবিষয়ক মন্ত্রণালয়’।
বিটিভির মতো জাতীয় গণমাধ্যমে এ ধরনের নিম্নমানের ও ভুলে ভরা ধারাভাষ্য যাতে ভবিষ্যতে সম্প্রচারিত না হয়। আমরা দর্শকেরা আশা করি, ভবিষ্যতে বিটিভি ক্রীড়া ধারাবর্ণনার মানের ব্যাপারে সজাগ ও সচেতন হবে।
জীবন চন্দ্র বর্মণ
বরমী, শ্রীপুর, গাজীপুর।
জাতীয় বিশ্ববিদ্যালয়
জাতির আশা-আকাঙ্ক্ষার প্রতিফলন ঘটাতে জাতীয় বিশ্ববিদ্যালয় প্রতিষ্ঠিত হলেও জাতি আশানুরূপ ফল পাচ্ছে না। লাখ লাখ শিক্ষার্থী এই বিশ্ববিদ্যালয়ের অধীনে পড়াশোনা করছেন। কিন্তু তাঁরা তাদের ভবিষ্যৎ নিয়ে উদ্বিগ্ন। কারণ, এখানে চার বছর মেয়াদি অনার্স কোর্স শেষ হতে প্রায় সাত বছর লাগে। আমরা ২০০৫-০৬ সেশনে অধ্যয়নরত শিক্ষার্থী। অনার্স কোর্সে ভর্তি হওয়ার পর আমাদের পাঁচ বছর পার হয়ে গেছে। কিন্তু এখনো চতুর্থ বর্ষের পরীক্ষা অনুষ্ঠিত হয়নি। আরও কত দিন লাগবে, তা আমাদের অজানা। তা ছাড়া পরীক্ষার ফলাফলের জন্য অপেক্ষা করতে হয় আট-নয় মাস। যার ফলে জীবন থেকে ঝরে যাচ্ছে মূল্যবান তিন-তিনটি বছর। এ বিশ্ববিদ্যালয়ের আওতাভুক্ত ছাত্র-ছাত্রীরা হতাশায় ভুগছি। এ অবস্থায় সরকারের হস্তক্ষেপ কামনা করছি। 
পর্যটন
২৬-৩১ মার্চ পর্যন্ত জগন্নাথ বিশ্ববিদ্যালয়ের বাংলা বিভাগের উদ্যোগে ২০০৫-০৬ শিক্ষাবর্ষের ৭০ জন শিক্ষার্থী শিক্ষাসফর করার সুযোগ পেলাম। কক্সবাজার, টেকনাফ, সেন্ট মার্টিন, চিম্বুক ও নীলগিরির নয়নাভিরাম সৌন্দর্য দেখে যেমন মুগ্ধ হয়েছি, তেমনি দুঃখও পেয়েছি। কারণ স্বাধীনতার এত বছর পরও প্রাকৃতিক সৌন্দর্যে ভরপুর বাংলাদেশকে বিশ্ব পর্যটনের শ্রেষ্ঠতম স্থানে রূপায়ণ করা যায়নি।
থাইল্যান্ড, সিঙ্গাপুর, হংকং ও মালয়েশিয়ার মতো দেশ কার্যকরভাবে পর্যটন নগর গড়ে তুলে অর্থনৈতিকভাবে লাভবান হয়েছে। অথচ আমরা প্রাকৃতিক সৌন্দর্যের দিক দিয়ে অনেক সমৃদ্ধ হলেও যথাযথ উদ্যোগের অভাবে এই সুযোগ কাজে লাগাতে পারিনি। এমনিতেই পর্যটনশিল্পের দুরবস্থা, তার ওপর গত ২৭ মার্চ হিমছড়িতে দেখলাম প্রতিটি পর্যটন গাড়ি থেকে উচ্চ হারে চাঁদা নেওয়ার দৃশ্য। তা ছাড়া বান্দরবানের মেঘলা, নীলগিরি, চিম্বুক বিদেশি পর্যটকদের জন্য আকর্ষণীয় স্থান হলেও সেগুলোকে উপস্থাপনের কোনো উদ্যোগ চোখে পড়েনি।
আশা করি, সরকার পর্যটনশিল্পের উন্নয়নে চাঁদাবাজি বন্ধ, প্রাকৃতিক সৌন্দর্যময় স্থানগুলোয় প্রয়োজনীয় অবকাঠামো, উপকূলজুড়ে মেরিন ড্রাইভ রোড নির্মাণসহ বিভিন্নভাবে বাংলাদেশকে বিশ্বের দরবারে যথাযথভাবে উপস্থাপনের উদ্যোগ নেবে।
হামিদ খান
জগন্নাথ বিশ্ববিদ্যালয়, ঢাকা।
জাতীয় বিশ্ববিদ্যালয়
আমাদের দেশের মানুষ যখন যা পায়, তা নিয়ে ব্যস্ত থাকে। ঠিক তেমনি আমাদের দেশে যে সরকার আসুক, তারা শুধু প্রাথমিক, মাধ্যমিক ও উচ্চমাধ্যমিক শিক্ষার্থীদের নিয়ে ব্যস্ত থাকে। কে কত পাসের হার বাড়াবে আর কত বাহবা পাবে, তার জন্য ব্যস্ত থাকে। আমরা যারা জাতীয় বিশ্ববিদ্যালয়ে অধ্যয়ন করি তাদের নিয়ে সরকার, শিক্ষামন্ত্রীর কোনো খেয়াল থাকে না। তাহলে কেন জাতীয় বিশ্ববিদ্যালয় রাখা হলো? শুধু কি কতগুলো পিতা-মাতা ও ছাত্রছাত্রীকে কষ্ট দেওয়ার জন্য?
আমি ২০০৪ সালে এইচএসসি উত্তীর্ণ হয়ে ২০০৪-০৫ শিক্ষাবর্ষে জাতীয় বিশ্ববিদ্যালয়ের অধীনে ভর্তি হই, প্রথম বর্ষে পরীক্ষা হয় প্রায় ১৬ মাসে, দ্বিতীয় বর্ষে প্রায় ১৮ মাসের বেশি। এর মধ্যে ইংরেজি পরীক্ষা দুবার হয়েছে। যাক, কোনোভাবে ২০১০ সালের ২৩ অক্টোবর চতুর্থ বর্ষের পরীক্ষা শেষ হলো, কিন্তু এখন পর্যন্ত আমাদের ফলাফলের কোনো খবর নেই। এর মধ্যে আমাদের প্রায় সাত বছর চলে গেছে। চার বছরের অনার্স পরীক্ষায় যদি এত বছর যায়, তাহলে আমাদের চাকরির বয়স ধরব কীভাবে। ৩০ বছর হয়ে গেলে তো আর সরকারি চাকরির জন্য দরখাস্ত করা যাবে না। আগামী ৩ মে থেকে মাস্টার্স পরীক্ষা অথচ আমাদের অনার্সের ফলাফলের কোনো খোঁজ নেই। বাড়িতে মা-বাবা এখন আর আগের মতো টাকা দেয় না। গ্রামের লোক, আত্মীয়স্বজন শুধু জিজ্ঞাসা করে—আর কত দিন? তখন উত্তর দেওয়ার মতো আমাদের কোনো ভাষা থাকে না।
সরকার ও শিক্ষামন্ত্রীর প্রতি অনুরোধ, জাতীয় বিশ্ববিদ্যালয়ের দিকে একটু নজর দিন।
রিপন কুমার, ঢাকা।
গাছে পেরেক
ছোটবেলায় আমরা শিখেছিলাম, গাছেরও প্রাণ আছে। তারাও প্রাণীর মতো কষ্ট, বেদনা অনুভব করে। বর্তমানে কর্মক্ষেত্রে প্রতিদিন বিভিন্ন জায়গায় যেতে হয়। রাস্তার পাশে, হাটবাজারে, মাঠে-ঘাটে, বাগানে-পার্কে—সর্বত্র একই নির্যাতনের চিত্র দেখতে পাই। দেখতে পাই, এমন কোনো গাছ নেই যেখানে বিলবোর্ড, সাইনবোর্ড, অ্যাডবোর্ড পেরেক দিয়ে সাঁটানো বা লাগানো হয়নি। কেউ কি তাদের বলেনি যে গাছেরও প্রাণ আছে!
অনেক ধূমপায়ী ধূমপান শেষ করে আগুন নেভানোর জন্য ঘাসের সঙ্গে পা দিয়ে মাড়িয়ে থাকেন সিগারেটের অবশেষটুকু। অনেকেই বিনা কারণে হাঁটতে হাঁটতে পাশের গাছ থেকে অনেকটা অজান্তেই পাতা ছিঁড়ে ফেলেন। এ সবই আমাদের বদভ্যাস বা অসচেতনতা।
এমনিতেই আমরা আমাদের প্রাকৃতিক পরিবেশকে ধ্বংস করার জন্য সব রকম চেষ্টা করে যাচ্ছি, যা আসলে আমাদেরই ক্ষতি করছে। সামান্য হোক, আসুন, আপনাকে দিয়েই শুরু হোক সচেতনতার প্রথম পদক্ষেপ, যার সম্মিলনে সাধিত হবে অনেক বড় কোনো কাজ।
মো. ইফতেখার রহমান, নওগাঁ।
প্রতিবাদ
প্রথম আলোর ২৪ এপ্রিল সংখ্যার চতুর্থ পৃষ্ঠায় ‘প্রকল্প অনুমোদনের আগেই বাস্তবায়ন’ শীর্ষক সংবাদটি আমার দৃষ্টিগোচর হয়েছে। সংবাদে উল্লেখ করা হয়েছে, অনুমোদন হওয়ার আগেই প্রকল্প বানিয়ে কাজ শেষ করেছেন কয়েকজন জনপ্রতিনিধি। এ তথ্য সঠিক নয়। ইতিমধ্যে মাননীয় সংসদ সদস্যের কোটায় ৯০ লাখ টাকার উন্নয়ন বরাদ্দের কাজ প্রায় শেষ হওয়ার পথে এবং সরকারি বিধি মোতাবেক এর বিলও বহুলাংশে পরিশোধ করা হয়ে গেছে মর্মে আমরা জানতে পেরেছি।
প্রকল্প তৈরি এবং সংবাদে যেসব জনপ্রতিনিধির উদ্ধৃতি দেওয়া হয়েছে প্রকল্পের বিষয়ে, তাঁদের সঙ্গে আমার কোনো ধরনের যোগাযোগ হয়নি। সংবাদে আমার যে বক্তব্য প্রকাশ করা হয়েছে, সে ধরনের কোনো কথাও আমার সঙ্গে প্রতিবেদকের হয়নি। সংবাদ প্রতিবেদক সম্পূর্ণ মনগড়াভাবে আমার বক্তব্য উল্লেখ করেছেন। সংবাদে উপজেলা বিএনপির সাবেক সভাপতি হিসেবে যাঁর বক্তব্য প্রকাশ করা হয়েছে, তাঁকে অনেক আগেই শৃঙ্খলা ভঙ্গের অভিযোগে দল থেকে বহিষ্কার করা হয়েছে। বিএনপির নেতা-কর্মীদের মধ্যে বিভ্রান্তি সৃষ্টির অসৎ উদ্দেশ্যে তাঁর বক্তব্য প্রকাশ করা হয়েছে। আমি এ ধরনের মনগড়া তথ্যসংবলিত সংবাদের প্রতিবাদ জানাচ্ছি।
আবু তালেব, সাধারণ সম্পাদক
বাংলাদেশ জাতীয়তাবাদী দল পরশুরাম উপজেলা শাখা, ফেনী।
পাকিস্তান ক্ষমা চাইবে কবে?
‘পাকিস্তান’ শব্দটি শুনলেই চোখের সামনে ভেসে ওঠে এক বিভীষিকাময় একাত্তর; বাঙালির রক্ত হননের ইতিহাসধিকৃত কালো অধ্যায়। ৩০ লাখ প্রাণ ও দুই লাখ মা-বোনের ইজ্জত হারানোর শোকাবহ করুণতম এক অধ্যায়ের নাম একাত্তর। গণহত্যা আর বর্বরতার এমন নজির পৃথিবীর ইতিহাসে বিরল। এই বাংলার মাটিতে এখনো দগদগে ক্ষত বয়ে বেড়ান কত মুক্তিযোদ্ধা তাঁর হূদয়ে; কত মা আজও বিলাপ করেন সন্তান হারানোর শোকে। এমন হূদয়বিদারক ইতিহাস ভুলি কী করে?
আমরা মুক্তিযুদ্ধ দেখিনি। দেখিনি এর ধ্বংসযজ্ঞ, বিভীষিকাময় রূপ। কিন্তু অনুভব করেছি। অনুধাবন করেছি কোনো শিল্পীর রং-তুলির ক্যানভাস, পত্রপত্রিকা, প্রামাণ্যচিত্র কিংবা গণমাধ্যমের বদৌলতে।
দুঃখ হয় তখনই, যখন এ দেশের একশ্রেণীর পাকিস্তানপ্রেমী দুপেয়ে প্রাণীদের দেখি বাংলাদেশের মাটিতে জন্ম নিয়ে, এ দেশের রস-গন্ধ-সুধা গায়ে মেখে, এ দেশের আলো-বাতাসে বেড়ে উঠছে যাদের শরীর, তারাই কিনা দেশের প্রতি অকুণ্ঠ সমর্থনের পরিবর্তে একসময়ের পাপীষ্ঠ শত্রুকে পরমভাবে বুকে লালন করে। দুঃখ লাগে এদের এমন পাকিস্তানপ্রীতি দেখে। ক্রিকেটে তো বটেই, অনেক ক্ষেত্রে পাকিস্তানকে অগ্রাধিকার দিতে দেখে সত্যিই অবাক হই।
যারা স্বাধীনতার ৪০ বছর পরও জঘন্য কৃতকর্মের জন্য অনুতপ্ত নয়, ক্ষমা প্রার্থনা তো দূরের কথা, যাদের এখনো এ দেশের প্রতি অসমর্থিত কথাবার্তা চলে, তাদের নিয়ে এত মাতামাতি দেশের ও শহীদদের প্রতি অবজ্ঞা ও অসম্মান ছাড়া আর কিছু নয়।
৩০ লাখ শহীদের আত্মা সেদিনই শান্তি পাবে, যেদিন পাকিস্তান সত্যিকার অর্থে আনুষ্ঠানিকভাবে ক্ষমা প্রার্থনা করবে।
নূরনবী বেলাল
উপশহর, রংপুর।
অবহেলিত চারু ও কারুকলা
২২ এপ্রিল ২০১১ প্রথম আলোর চিঠিপত্র কলামে জনৈক শিক্ষকের চারুকলা বিষয়ে লেখাটির সঙ্গে একমত প্রকাশ করছি। চারুকলা বিষয়টি নিছক ছবি আঁকা নয়, বিজ্ঞান বিষয়ে এর প্রয়োজনীয়তা আছে। বাণিজ্যিক বিভিন্ন ক্ষেত্রে আছে এর প্রয়োজনীয়তা, আছে প্রত্নতত্ত্ব বিষয়েও। সমসাময়িক বিষয়ে একজন কার্টুনিস্ট তাঁর কলমের কয়েকটি আঁচড়ে সহজভাবে সর্বসাধারণকে যা বোঝাতে সক্ষম, একজন লেখক বেশ কিছু বাক্যেও সর্বসাধারণকে তা বোঝাতে সক্ষম হন না।
উল্লেখ্য, আমি নাটোর সরকারি বালিকা উচ্চবিদ্যালয়ের এক ছাত্রীর অভিভাবক। তার কাছে শুনলাম, চারুকলায় প্রাপ্ত নম্বর মার্কশিটে ওঠানো হবে, কিন্তু মোট প্রাপ্ত নম্বরের সঙ্গে যোগ করা হবে না। বিষয়টি আমার বোধগম্য হলো না। কারণ, চারুকলা বিষয়টি সপ্তম শ্রেণী পর্যন্ত আবশ্যিক বিষয় হিসেবে নিয়মিত ক্লাস হয়, পরীক্ষা হয়; অথচ প্রাপ্ত নম্বর যোগ হয় না।
এটা কেমন কথা, কোনো বিষয় যদি মূল্যায়ন না হয়, তাহলে সেই বিষয়ের প্রতি ছাত্রছাত্রী বা শিক্ষকদের আগ্রহ থাকবে কেন? তাই সংশ্লিষ্ট কর্তৃপক্ষের কাছে আবেদন, চারুকলা বিষয়টিকে অবহেলা না করে এবং বিষয়টির গুরুত্ব অনুধাবন করে ব্যবস্থা নেওয়া হোক।
শফিউর রহমান, নাটোর।
সম্পদ কর
বাংলাদেশে ইতিপূর্বে সম্পদ কর প্রচলিত ছিল, কিন্তু যৌক্তিক বিবেচিত না হওয়ায় তা পরবর্তী সময়ে প্রত্যাহার করে নেওয়া হয়েছে। ইদানীং রাজস্ব বোর্ড তা আবার প্রবর্তনের সুপারিশ করছে। এতে সরকারের রাজস্ব বাড়বে, নাকি রাজস্ব কর্মকর্তাদের আয় বাড়বে, তা একটি প্রশ্নসাপেক্ষ বিষয়। তা ছাড়া বাজারমূল্যে সম্পত্তিকে বিবেচনা করলে তা হবে ন্যায়নীতির পরিপন্থী। কারণ অ্যাকাউন্টিং ক্রয়মূল্যকে বিবেচনায় নেয়। অন্যদিকে সম্পত্তির মূল্যবৃদ্ধি কখনো একজন ব্যক্তির কাছে আয় নির্দেশিত হয় না। তাহলে তিনি কর দেবেন কোথা থেকে? এমনিতে আয়ের ওপর কর দিতে হয়। তাই মাননীয় অর্থমন্ত্রী ঠিকই বলেছেন, বিষয়টি আরও ভাবার দরকার। এ ক্ষেত্রে সম্পদ কর নিয়ে জনমত যাচাই ও বিস্তারিত আলোচনা করা যেতে পারে।
মোহাম্মদ দিদারুল আলম
আইস ফ্যাক্টরি রোড, চট্টগ্রাম।
ফিরে আসছে পলিথিন
অনেক ঢাকঢোল পিটিয়ে নিষিদ্ধ করা হলো পলিথিন। কিছুদিন তা বলবৎ থাকলও বহাল তবিয়তে। তারপর? যা ছিল আগে, তা-ই ফিরে এসেছে। বাজারে-দোকানে ফিরে এসেছে পলিথিন। এখন দোকান থেকে কোনো কিছু কিনলেই দোকানদার হাতে ধরিয়ে দেন পলিথিন। কাগজের ঠোঙা বা চটের ব্যাগ চোখে পড়ে না ইদানীং। কী লাভ হলো এত ঢাকঢোল পিটিয়ে?
পলিথিন পরিবেশবান্ধব নয় বলে নিষিদ্ধ করা হয়েছিল। কিন্তু সেই নিষিদ্ধ জিনিসে বাজার আবার সয়লাব হয়ে যাচ্ছে, তবু যে কারও টনক নড়ে না।
নূরনবী বেলাল, উপশহর, রংপুর।
ফুটপাতে মোটরসাইকেল
জনসংখ্যা বাড়ার সঙ্গে সঙ্গে বাড়ছে নানাবিধ সমস্যা। বিশেষ করে, রাজধানী ঢাকা শহরের রাস্তাঘাটে যানজট যে হারে বাড়ছে, তা অকল্পনীয়। যানজটের কারণে মানুষ সময়মতো অফিসে যেতে পারছেন না, সময়মতো কাজকর্ম শেষ করতে পারছেন না। কারণ মোটরসাইকেলের চালক ও দোকানিদের অত্যাচারে শনির আখড়া, যাত্রাবাড়ী, সায়েদাবাদ, গুলিস্তান, মতিঝিল, পল্টন, মালিবাগ, মৌচাক, মগবাজার, সাতরাস্তা, তিব্বত ও মিরপুর এলাকা; তথা যেখানে যানজট সেখানে ফুটপাতে মোটরসাইকেল ও দোকানিদের অত্যাচারে সাধারণ মানুষ অতিষ্ঠ। মোটরসাইকেল ও দোকানিদের জন্য ফুটপাতে হেঁটে চলার উপায় নেই। মোটরসাইকেল চালাতে গিয়ে চালকেরা ফুটপাতের পথচারীকে হেনস্তা করে চলেছেন। একটু যানজট দেখলে বা ট্রাফিক সিগন্যাল পড়লেই তাঁরা রাস্তা ছেড়ে ফুটপাতের ওপর মোটরসাইকেল তুলে দেন। এটা হচ্ছে ট্রাফিক পুলিশের সামনেই। এর ফলে প্রতিনিয়ত ঘটছে দুর্ঘটনা। সবচেয়ে যে বিষয়টি মানুষকে বিরক্ত করে, তা হলো মোটরসাইকেলের হর্ন।
মানুষ যখন ফুটপাত দিয়ে হাঁটে, তখন তাদের মাথায় থাকে নানা রকমের চিন্তা। ওই সময় হঠাৎ পেছন থেকে হর্ন বেজে উঠলে শারীরিক ও মানসিক বিপর্যয় ঘটে এবং পথচারীরা দুর্ঘটনার শিকার হয়। দ্বিতীয়ত পথে চলাচলকারী মানুষের মধ্যে অনেকেই হার্টের রোগী। মোটরসাইকেলের হর্ন বাজার কারণে তাদের হার্টের সমস্যা আরও বেড়ে যায়। একদিকে ফুটপাত ভাঙাচোরা, দোকানিরাও দখল করে রেখেছে। তার পরও যতটুকু পারা যায়, মানুষ চেষ্টা করে ফুটপাত দিয়ে চলতে। কিন্তু তা-ও এখন অসম্ভব হয়ে পড়েছে। কারণ ফুটপাত দিয়ে মোটরসাইকেলের চলা ও ক্ষুদ্র দোকানিদের দখল করে নেওয়ার প্রতিবাদ করেও কোনো ফল পাওয়া যাচ্ছে না। পুলিশ ও ট্রাফিক পুলিশ এ ব্যাপারে কোনো পদক্ষেপ নিচ্ছে না। তাই বিষয়টি সুনজরে দেখার জন্য ঢাকা সিটি করপোরেশন, মাননীয় যোগাযোগমন্ত্রী ও যথাযথ কর্তৃপক্ষের দৃষ্টি আকর্ষণ করছি।
নিম্নমানের ধারাভাষ্য
গত ২৭ এপ্রিল প্রথম আলোর চিঠিপত্র বিভাগে ‘বিটিভির ধারাভাষ্য’ শিরোনামে একটি লেখা পড়ে উদ্বুদ্ধ হয়ে বলতে চাই, বাংলাদেশ বেতারও দীর্ঘদিন ধরে দেশ-বিদেশের মাঠ থেকে বিভিন্ন খেলার ধারাবিবরণী সরাসরি সম্প্রচার করে আসছে। কিন্তু শ্রোতারা গভীর উদ্বেগের সঙ্গে লক্ষ করছে যে সাম্প্রতিক সময়ে বেতারে খুব নিম্নমানের ধারাভাষ্য সম্প্রচার করা হচ্ছে। বেতারের শুরুর দিকের অনেক ধারাভাষ্যকার ইতিমধ্যে প্রবীণ হয়েছেন এবং তাঁদের বেশির ভাগের বয়স সত্তরোর্ধ্ব। অথচ এখনো তাঁদের দিয়েই বেতার কর্তৃপক্ষ দিনের পর দিন সরাসরি ধারাভাষ্য প্রচারের কাজ করাচ্ছে। প্রবীণ এসব ক্রীড়া ভাষ্যকার তাঁদের যৌবনে ভালো ধারাভাষ্য দিয়ে জনপ্রিয়তা অর্জন করলেও, বর্তমানে বার্ধক্যজনিত কারণে এবং দৃষ্টিশক্তি লোপ পাওয়ায় কমেন্ট্রি বক্সে বসে মাঠের খেলোয়াড়দের সঠিকভাবে চিনতে পারছেন না এবং স্মৃতিশক্তি দুর্বল হওয়ায় ধারাবাহিক গতিতে ধারাভাষ্য প্রদান করতে ব্যর্থ হচ্ছেন। আমরা শ্রোতারা আশা করি, এখন থেকে ভবিষ্যতে বেতার কর্তৃপক্ষ ক্রীড়া ধারাবর্ণনার মানের ব্যাপারে সজাগ ও সচেতন হবে।
আতাউর রহমান, চট্টগ্রাম বিশ্ববিদ্যালয়।
অপপ্রচার
পার্বত্য জেলা রাঙামাটির ঐতিহ্যবাহী রাজবন বিহার বৌদ্ধ ধর্মাবলম্বীদের অন্যতম তীর্থস্থান। শুধু তীর্থস্থান বললে ভুল বলা হবে। রাজবন বিহার দেশের অন্যান্য ধর্মাবলম্বীর জন্যও আকর্ষণীয় ও দর্শনীয় স্থান। রাজবন বিহারের নাম নিলে যাঁর নাম প্রথমে আসে, তিনি আমাদের সর্বজনশ্রদ্ধেয় ভদন্ত সাধনানন্দ মহাস্থবির, যিনি অসীম ত্যাগ ও কঠোর সাধনার কারণে বৌদ্ধ সম্প্রদায়ের কাছে পরম পূজনীয় ও আলোকিত ব্যক্তিত্ব। শ্রদ্ধেয় ভদন্ত সাধনানন্দ মহাস্থবিরকে সবাই ‘বনভন্তে’ নামে চেনে ও জানে। শ্রদ্ধেয় ভন্তে বর্তমানে বার্ধক্যজনিত রোগে আক্রান্ত। ভন্তে হঠাৎ দেহত্যাগ করলে (বাঙালি-পাহাড়ি বৌদ্ধ ধর্মাবলম্বী) আমরা অনেকটা অভিভাবকহীন হয়ে পড়ব। কিন্তু পরিতাপের বিষয়, ইদানীং কিছু স্বার্থান্বেষী লোক শ্রদ্ধেয় ভন্তের নামে মুঠোফোনে মেসেজের মাধ্যমে অপপ্রচার শুরু করেছে। এতে বলা হচ্ছে, শ্রদ্ধেয় ভন্তের বাণী সাত দিনের মধ্যে ১১ জনের কাছে এসএমএসের মাধ্যমে প্রচার না করলে নাকি মুঠোফোন ব্যবহারকারী ব্যক্তিরা বিনাশ হয়ে যাবে এবং প্রচার করলে নাকি মঙ্গল হবে।
একজন সচেতন নাগরিক হিসেবে শ্রদ্ধেয় ভন্তের নামে মুঠোফোনের মাধ্যমে প্রচারের নামে অপপ্রচারের তীব্র প্রতিবাদ জানাই। আশা করি, রাজবন বিহার কমিটি মুঠোফোনের মাধ্যমে প্রচারের নামে স্বার্থান্বেষী ব্যক্তিদের অপপ্রচার বন্ধের জন্য প্রয়োজনীয় ব্যবস্থা নেবে।
ছাত্র-শিক্ষক সম্পর্ক
শিক্ষকদের সম্মান প্রদর্শন আজ হারানো ঐতিহ্য যেন ভুলে যাওয়া স্মৃতি নয়। হয়তো সে জন্য ফরাসি বংশোদ্ভূত আমেরিকান ইতিহাসবিদ জ্যাক বার্জুন (Jacques Barzun) আফসোস করে বলেছেন, ‘শিক্ষকতা বিলুপ্ত শিল্প না হলেও এর গরিমা এক হারানো ঐতিহ্য।’ বতর্মান প্রেক্ষাপটে তৃতীয় বিশ্বের ক্ষুদ্রতম দেশ বাংলাদেশের শিক্ষকেরা কেমন আছেন, তা জানা একদম সহজ। আর্থিক অনটনে নুয়ে পড়া শিক্ষক-জাতির কাঁধে এক অপরিসীম দায়িত্ব। একটি রাষ্ট্রের ভবিষ্যৎ কর্ণধার গড়ার পেছনে যে নির্মাতারা আজীবন কাজ করে যাচ্ছেন, তাঁদের খবর আজ কে রাখে? এখনকার ছাত্র-শিক্ষক সম্পর্ক দেখলে বিস্মিত না হয়ে পারা যায় না। আধুনিক যুগের শিক্ষার্থীরা শিক্ষকের যথোপযুক্ত সম্মান দিতে কুণ্ঠাবোধ করে। আর শিক্ষক জাতির এই করুণ জীবনযাপন ও অক্লান্ত পরিশ্রমের স্বীকৃতি না পাওয়ার বেদনা দেখে বতর্মান মেধাবী শিক্ষার্থীরা শিক্ষকতা পেশায় আসতে অনীহা প্রকাশ করে।
এভাবে যদি ভবিষ্যৎ প্রজন্ম শিক্ষকতা পেশাকে সবচেয়ে অবহেলার চোখে দেখে, তবে আগামী প্রজন্ম বিনির্মাণের ভার কে নেবে? আজ (১৯.০১.২০১২) আমাদের দেশে জাতীয় শিক্ষক দিবস। কিন্তু বেশির ভাগ ছাত্রছাত্রীর কাছে এই দিনটি অজানা। শিক্ষক ও শিক্ষার্থীর মধ্যে সেতুবন্ধকারী এই দিনটির কথা ভুলে যাওয়াটাই প্রমাণ করে শিক্ষকদের বতর্মান অবস্থা। অন্ধকার দূর করে আলো বিতরণকারী ধ্রুব শিখা জ্বালানোর দায়িত্ব নিয়ে এগিয়ে আসা শিক্ষক-জাতির কল্যাণে সরকারের আশু পদক্ষেপ কামনা করছি। তার সঙ্গে অনুরোধ করছি শিক্ষকদের সর্বোচ্চ সম্মানে ভূষিত করতে।
সনেট দেব
চট্টগ্রাম কলেজ, চট্টগ্রাম।
যানজট ও রেলওয়ে
রাজধানী ঢাকা ও এর পার্শ্ববর্তী এলাকায় জনসংখ্যা বৃদ্ধির সঙ্গে সঙ্গে যানবাহন সমস্যা ক্রমান্বয়ে তীব্র থেকে তীব্রতর হচ্ছে। উপরন্তু যানজটও নিত্যদিন ভয়াবহ আকার ধারণ করছে। অথচ রেল মন্ত্রণালয় জনগণের প্রতি একটু সদয় হলে অতিসহজেই এ সমস্যার অনেকখানি সমাধান করতে সক্ষম হতো। এ লক্ষ্যে খুব সংক্ষেপে পাঁচটি প্রস্তাব রেলওয়ে মন্ত্রণালয় সমীপে পেশ করা হলো, যা স্বল্প সময়ে এবং খুব কম অর্থ ব্যয়ে বাস্তবায়ন করা সম্ভব।
১. জয়দেবপুর থেকে টঙ্গী পর্যন্ত ১২ কিমি দীর্ঘ আরও একটি নতুন ডুয়েল গেজ এবং কমলাপুর থেকে নারায়ণগঞ্জ পর্যন্ত ২০ কিমি দীর্ঘ আরও একটি মিটার গেজ রেললাইন জরুরি ভিত্তিতে স্থাপন।
২. প্রচুর লোকসমাগম এবং গুরুত্বপূর্ণ সংযোগস্থলের কারণে ঢাকা-টঙ্গী রুটে মহাখালী রেলগেট সংলগ্ন উত্তর পাশে এবং মগবাজার ওয়্যারলেস রেলগেট ও মালিবাগ রেলগেটের মধ্যবর্তী স্থান এবং ঢাকা-নারায়ণগঞ্জ রুটে জুরাইনে একটি করে মোট তিনটি সি-গ্রেডের রেলস্টেশন নির্মাণ।
৩. ঢাকা ও টঙ্গী রেলস্টেশনকে বাইপাস করে দেশের পূর্বাঞ্চল থেকে পশ্চিমাঞ্চলে এবং আগরতলা-কলকাতা (ভায়া-পুবাইল, জয়দেবপুর) রুটে দ্রুত যোগাযোগের জন্য পুবাইল থেকে ধীরাশ্রম রেলস্টেশন পর্যন্ত আট কিমি দীর্ঘ একটি ডুয়েল গেজ রেললাইন স্থাপন।
৪. আখাউড়া-ঈশ্বরদী এবং ঈশ্বরদী-আখাউড়া ভায়া টঙ্গী (পুবাইল থেকে ধীরাশ্রম পর্যন্ত রেললাইন স্থাপন না হওয়া পর্যন্ত) প্রতিদিন দুই জোড়া ট্রেন চালু করা।
৫. ঢাকা-জয়দেবপুর এবং ঢাকা-নারায়ণগঞ্জ রুটে আরও দুই জোড়া করে নতুন ট্রেন চালু করা।
উপরিউক্ত প্রস্তাবসমূহ ক্রমিকসংখ্যা অনুযায়ী অগ্রাধিকার ভিত্তিতে জরুরিভাবে বাস্তবায়ন করা হলে দ্রুত যোগাযোগ এবং যানবাহন সংকট নিরসনে বৈপ্লবিক পরিবর্তন আসবে। এতে একদিকে যেমন সাধারণ মানুষ কম খরচে এবং স্বল্প সময়ে যাতায়াত করতে পারবে, অন্যদিকে বাসমালিকদের একচেটিয়া ব্যবসায়ও অনেকটা ভাটা কড়বে।
বিষয়টি গভীরভাবে অনুধাবনপূর্বক জরুরি ভিত্তিতে বাস্তবায়ন করার জন্য রেলমন্ত্রী মহোদয়কে বিশেষভাবে অনুরোধ করা হলো।
ডা. মোহাম্মদ আশরাফ হোসেন গাজী
জয়দেবপুর, গাজীপুর।
প্রধানমন্ত্রীর প্রতি
আমার স্বামী শহীদ নুরুল ইসলাম (পিতা- মৃত লুৎফল করিম, সাং- চরলক্ষ্মী, ডাকঘর- রামগতির হাট, উপজেলা- রামগতি, জেলা- লক্ষ্মীপুর) পিলখানায় বিডিআর বর্তমানে বিজিপি সদর দপ্তরে সুবেদার মেজর হিসেবে কর্মরত ছিলেন। ২০০৯ সালের বিডিআর বিদ্রোহের সময় বিদ্রোহে বাধা দেওয়ায় বিদ্রোহীরা তাঁকে নৃসংশভাবে হত্যা করে এবং গণকবরে পুঁতে রাখে। পরে আমরা তাঁকে ঢাকা মেডিকেল কলেজ মর্গ থেকে গ্রামের বাড়িতে নিয়ে রাষ্ট্রীয় মর্যাদা ছাড়াই দাফন করি। ২০০৯ সালের ২০ আগস্ট সরকারি নির্দেশে বিডিআরের কুমিল্লা সেক্টরের কমান্ডার কর্নেল মির্জা এজাজুর রহমানের নেতৃত্বে তাঁর সমাধিতে গার্ড অব অনার প্রদান করে তাঁকে রাষ্ট্রীয় সম্মান জানানো হয়। তিনি মহাপরিচালকের পক্ষ থেকেও তাঁর সমাধিতে পুষ্পস্তবক অর্পণ করেন।
আমার স্বামী অত্যন্ত সৎ ছিলেন। আমরা দুইবার নদীভাঙনের শিকার হই। আমার স্বামী জীবিত থাকা অবস্থায় আমরা তাঁর স্বল্প বেতনের টাকা দিয়ে অত্যন্ত কষ্টের সঙ্গে জীবিকা নির্বাহ করতাম। আমার স্বামী তাঁর সন্তানদের ভবিষ্যতের জন্য কোনো অর্থসম্পদ রেখে যেতে পারেননি। আমার স্বামীর পেনশনের সব টাকা তাঁর ঋণকৃত অর্থ পরিশোধ করতে শেষ হয়ে যায়। বর্তমানে আমি মাসিক পেনশনের স্বল্প টাকা দিয়ে অত্যন্ত কষ্টের সঙ্গে জীবিকা নির্বাহ করছি।
মাননীয় প্রধানমন্ত্রী, বিডিআর বিদ্রোহে শহীদ সেনাকর্মকর্তাদের পরিবারের প্রতি আপনি সাহায্য ও সহানুভূতির হাত বাড়িয়ে দিয়েছেন। পুনর্বাসনের ব্যবস্থাও করেছেন। কিন্তু আমি বিডিআর বিদ্রোহে শহীদদের পরিবারের জন্য মাননীয় প্রধানমন্ত্রীর ঘোষিত ও ব্যাংকমালিকদের সংগঠনের গৃহীত কোনো সুযোগ-সুবিধা পাইনি।
আমি অসহায় ও নিরুপায়। আমি ও আমার সন্তানদের ভবিষ্যৎ ও দৈনন্দিন জীবন নির্বাহের সুবিধার্থে বিডিআর বিদ্রোহে শহীদদের পরিবারের জন্য আপনার ঘোষিত সব সাহায্য ও সহযোগিতা আমাকেও প্রদানের জন্য বিনীত আবেদন জানাচ্ছি।
ছাত্র-শিক্ষক সম্পর্ক
শিক্ষকদের সম্মান প্রদর্শন আজ হারানো ঐতিহ্য যেন ভুলে যাওয়া স্মৃতি নয়। হয়তো সে জন্য ফরাসি বংশোদ্ভূত আমেরিকান ইতিহাসবিদ জ্যাক বার্জুন (Jacques Barzun) আফসোস করে বলেছেন, ‘শিক্ষকতা বিলুপ্ত শিল্প না হলেও এর গরিমা এক হারানো ঐতিহ্য।’ বতর্মান প্রেক্ষাপটে তৃতীয় বিশ্বের ক্ষুদ্রতম দেশ বাংলাদেশের শিক্ষকেরা কেমন আছেন, তা জানা একদম সহজ। আর্থিক অনটনে নুয়ে পড়া শিক্ষক-জাতির কাঁধে এক অপরিসীম দায়িত্ব। একটি রাষ্ট্রের ভবিষ্যৎ কর্ণধার গড়ার পেছনে যে নির্মাতারা আজীবন কাজ করে যাচ্ছেন, তাঁদের খবর আজ কে রাখে? এখনকার ছাত্র-শিক্ষক সম্পর্ক দেখলে বিস্মিত না হয়ে পারা যায় না। আধুনিক যুগের শিক্ষার্থীরা শিক্ষকের যথোপযুক্ত সম্মান দিতে কুণ্ঠাবোধ করে। আর শিক্ষক জাতির এই করুণ জীবনযাপন ও অক্লান্ত পরিশ্রমের স্বীকৃতি না পাওয়ার বেদনা দেখে বতর্মান মেধাবী শিক্ষার্থীরা শিক্ষকতা পেশায় আসতে অনীহা প্রকাশ করে।
এভাবে যদি ভবিষ্যৎ প্রজন্ম শিক্ষকতা পেশাকে সবচেয়ে অবহেলার চোখে দেখে, তবে আগামী প্রজন্ম বিনির্মাণের ভার কে নেবে? আজ (১৯.০১.২০১২) আমাদের দেশে জাতীয় শিক্ষক দিবস। কিন্তু বেশির ভাগ ছাত্রছাত্রীর কাছে এই দিনটি অজানা। শিক্ষক ও শিক্ষার্থীর মধ্যে সেতুবন্ধকারী এই দিনটির কথা ভুলে যাওয়াটাই প্রমাণ করে শিক্ষকদের বতর্মান অবস্থা। অন্ধকার দূর করে আলো বিতরণকারী ধ্রুব শিখা জ্বালানোর দায়িত্ব নিয়ে এগিয়ে আসা শিক্ষক-জাতির কল্যাণে সরকারের আশু পদক্ষেপ কামনা করছি। তার সঙ্গে অনুরোধ করছি শিক্ষকদের সর্বোচ্চ সম্মানে ভূষিত করতে।
সনেট দেব
চট্টগ্রাম কলেজ, চট্টগ্রাম।
প্রধানমন্ত্রীর প্রতি
আমার স্বামী শহীদ নুরুল ইসলাম (পিতা- মৃত লুৎফল করিম, সাং- চরলক্ষ্মী, ডাকঘর- রামগতির হাট, উপজেলা- রামগতি, জেলা- লক্ষ্মীপুর) পিলখানায় বিডিআর বর্তমানে বিজিপি সদর দপ্তরে সুবেদার মেজর হিসেবে কর্মরত ছিলেন। ২০০৯ সালের বিডিআর বিদ্রোহের সময় বিদ্রোহে বাধা দেওয়ায় বিদ্রোহীরা তাঁকে নৃসংশভাবে হত্যা করে এবং গণকবরে পুঁতে রাখে। পরে আমরা তাঁকে ঢাকা মেডিকেল কলেজ মর্গ থেকে গ্রামের বাড়িতে নিয়ে রাষ্ট্রীয় মর্যাদা ছাড়াই দাফন করি। ২০০৯ সালের ২০ আগস্ট সরকারি নির্দেশে বিডিআরের কুমিল্লা সেক্টরের কমান্ডার কর্নেল মির্জা এজাজুর রহমানের নেতৃত্বে তাঁর সমাধিতে গার্ড অব অনার প্রদান করে তাঁকে রাষ্ট্রীয় সম্মান জানানো হয়। তিনি মহাপরিচালকের পক্ষ থেকেও তাঁর সমাধিতে পুষ্পস্তবক অর্পণ করেন।
আমার স্বামী অত্যন্ত সৎ ছিলেন। আমরা দুইবার নদীভাঙনের শিকার হই। আমার স্বামী জীবিত থাকা অবস্থায় আমরা তাঁর স্বল্প বেতনের টাকা দিয়ে অত্যন্ত কষ্টের সঙ্গে জীবিকা নির্বাহ করতাম। আমার স্বামী তাঁর সন্তানদের ভবিষ্যতের জন্য কোনো অর্থসম্পদ রেখে যেতে পারেননি। আমার স্বামীর পেনশনের সব টাকা তাঁর ঋণকৃত অর্থ পরিশোধ করতে শেষ হয়ে যায়। বর্তমানে আমি মাসিক পেনশনের স্বল্প টাকা দিয়ে অত্যন্ত কষ্টের সঙ্গে জীবিকা নির্বাহ করছি।
মাননীয় প্রধানমন্ত্রী, বিডিআর বিদ্রোহে শহীদ সেনাকর্মকর্তাদের পরিবারের প্রতি আপনি সাহায্য ও সহানুভূতির হাত বাড়িয়ে দিয়েছেন। পুনর্বাসনের ব্যবস্থাও করেছেন। কিন্তু আমি বিডিআর বিদ্রোহে শহীদদের পরিবারের জন্য মাননীয় প্রধানমন্ত্রীর ঘোষিত ও ব্যাংকমালিকদের সংগঠনের গৃহীত কোনো সুযোগ-সুবিধা পাইনি।
আমি অসহায় ও নিরুপায়। আমি ও আমার সন্তানদের ভবিষ্যৎ ও দৈনন্দিন জীবন নির্বাহের সুবিধার্থে বিডিআর বিদ্রোহে শহীদদের পরিবারের জন্য আপনার ঘোষিত সব সাহায্য ও সহযোগিতা আমাকেও প্রদানের জন্য বিনীত আবেদন জানাচ্ছি।
ছাত্রী হল চাই
শেরেবাংলা কৃষি বিশ্ববিদ্যালয় বাংলাদেশের চারটি কৃষি বিশ্ববিদ্যালয়ের মধ্যে দ্বিতীয় অবস্থানে রয়েছে। ঢাকার ব্যস্ততম এবং গুরুত্বপূর্ণ এলাকা হিসেবে পরিচিত শেরেবাংলা নগরে বিশ্ববিদ্যালয়টি অবস্থিত। ২০০১ সালে এটি বিশ্ববিদ্যালয় হিসেবে যাত্রা শুরু করে এবং বর্তমানে এখানে তিনটি ছাত্র হল এবং একটি ছাত্রী হল রয়েছে। অত্যন্ত দুঃখের বিষয় হলেও সত্যি যে এই বিশ্ববিদ্যালয়ের মোট ছাত্রছাত্রীর এক-তৃতীয়াংশ ছাত্রী রয়েছে এবং তাদের জন্য একটি মাত্র হল বরাদ্দ রয়েছে। ২০১০ সালের বাজেটে নতুন আরেকটি ছাত্রী হলের জন্য অর্থ বরাদ্দ করা হলেও এখনো পর্যন্ত তা কার্যকর হয়নি। ফলে অর্ধেক মেয়েকেই নতুন ছাত্রী হল নামে পরিচিত লাইব্রেরিতে মানবেতর জীবনযাপন করতে হচ্ছে। অবস্থা এতটাই খারাপ যে এই প্রচণ্ড শীতে মেয়েদের মেঝেতে বিছানা করে থাকতে হচ্ছে, যা অত্যন্ত বেদনাদায়ক। এ ছাড়া এখানে মেয়েদের জন্য রিডিংরুম, ডাইনিং এবং পর্যাপ্ত পরিমাণ বাথরুমের ব্যবস্থা নেই।
তাই কর্তৃপক্ষের দৃষ্টি আকর্ষণ করছি, এই মানবেতর জীবন থেকে মেধাবী ছাত্রীদের রক্ষা করুন এবং আমাদের জন্য নতুন আবাসিক হল নির্মাণ করে আমাদের উজ্জ্বল ভবিষ্যৎ নিশ্চিত করুন।
জয়তী পাল
শেরেবাংলা কৃষি বিশ্ববিদ্যালয়, ঢাকা।
রেলপথ চাই
ঢাকা একটি জনবহুল রাজধানী। দেশের অনেক মানুষ বিভিন্ন কাজে ঢাকায় বসবাস করে। তেমনি উত্তরাঞ্চলের অনেকে ঢাকায় বসবাস করে। সেখানে অনেকে চাকরি, অনেকে লেখাপড়া প্রভৃতি কাজ করে। এসব মানুষের বেশির ভাগই রেলপথে ঢাকা যাতায়াত করে। কিন্তু বগুড়া থেকে সিরাজগঞ্জ কোনো রেলপথ না থাকায় ঢাকাগামী উত্তরাঞ্চলের মানুষ বিশেষ করে রংপুর, লালমনিরহাট, গাইবান্ধা ও বগুড়া জেলার মানুষকে খুব কষ্ট পোহাতে হয়। কারণ হিসেবে বলা যায়, এ অঞ্চলের মানুষের অনর্থক সান্তাহার, নাটোর, পাবনা হয়ে ঘুরে সিরাজগঞ্জ যেতে হয়। এতে করে রংপুর বা লালমনিরহাট থেকে ঢাকা যেতে সময় লাগে ১১ থেকে ১৩ ঘণ্টা। এ কারণে অনেক যাত্রীকে দুর্ভোগে পড়তে হয়। অপরদিকে গন্তব্যস্থলে দেরি করে পৌঁছায় ট্রেন ছাড়তে আবার দেরি হয়। তাই নির্দিষ্ট সময়ে ট্রেনগুলো ছেড়ে আসতে পারে না। অনেক সময় বিশেষ করে সপ্তাহের শেষের দিকে ট্রেনগুলো আট থেকে ১০ ঘণ্টা পর ছাড়ে। বিশেষ দিনগুলোতে এ সময় আরও বেশি দেরি হয়। এতে করে অনেক মানুষের বিশেষত কলেজ ও বিশ্ববিদ্যালয় পড়ুয়া ছাত্রছাত্রীদের নানা সমস্যার সম্মুখীন হতে হয়। অথচ বগুড়া থেকে সিরাজগঞ্জ রেলপথ থাকলে উত্তরাঞ্চল থেকে ঢাকাগামী যাত্রীরা ৬-৮ ঘণ্টার মধ্যে ঢাকায় পৌঁছাতে পারত। এতে করে ট্রেনগুলো নির্দিষ্ট সময়ে রওয়ানা হতে পারত। অনতিবিলম্বে বগুড়া থেকে সিরাজগঞ্জ রেলপথ চালু করা হোক।
এ বি এম সাকলাইন আরেফিন
জগন্নাথ বিশ্ববিদ্যালয়।
বিপিএল
জাঁকজমকপূর্ণভাবে উন্মোচন করা হলো বাংলাদেশ প্রিমিয়ার লিগের (বিপিএল) লোগো। গত বছরের ২৯ ডিসেম্বর ক্রীড়া প্রতিমন্ত্রী আহাদ আলী সরকার ও বাংলাদেশ ক্রিকেট বোর্ডের সভাপতি আ হ ম মুস্তাফা কামাল এমপি এ লোগো উন্মোচন করেন। অনুষ্ঠানে উপস্থিত ছিলেন ছয় আইকন ক্রিকেটার সাকিব আল হাসান, মুশফিকুর রহিম, তামিম ইকবাল, মোহাম্মদ আশরাফুল, শাহরিয়ার নাফিস ও অলক কাপালি। এ ছাড়া বর্তমান ও সাবেক ক্রিকেটাররাও উপস্থিত ছিলেন।
জনপ্রিয় ধারাভাষ্যকার ভারতের সাবেক ক্রিকেটার অরুণ লাল বলেন, ‘আমার বিশ্বাস, আইপিএলের মতো বিপিএলও জনপ্রিয় হবে।’
লোগো উন্মোচনের আগে ব্যতিক্রমী এক অনুষ্ঠানের আয়োজন করা হয়। ঢেকে রাখা লোগোর চারপাশে ছবি আঁকেন দেশবরেণ্য ছয় চিত্রশিল্পী কাইয়ুম চৌধুরী, রফিকুন নবী, হাশেম খান, শিশির ভট্টাচার্য, মনিরুল ইসলাম ও কনকচাঁপা চাকমা। ছবি আঁকায় অংশ নেন ছয় দলের ছয় আইকন ক্রিকেটারও।
স্যাটেলাইটের অধিকাংশ চ্যানেলেই আজকাল বিজ্ঞাপনের যন্ত্রণায় পরিবার-পরিজন নিয়ে দেখা কঠিন হয়ে পড়েছে। শুধু সংবাদ ও খেলার অনুষ্ঠানগুলো মোটামুটি দেখা যায়। বর্তমানে সেটারও পথ বন্ধ হওয়ার উপক্রম হয়েছে। 
গোড়ানে মাদক ব্যবসা
খিলগাঁও থানার অধীন গোড়ান আদর্শবাগ (ব্যাংক কলোনি), নূরবাগ ও নবীনবাগ রাজ৭ধানীর অন্যান্য এলাকার চেয়ে অনুন্নত আর অবহেলিত। এলাকার রাস্তা ভাঙাচোরা, নেই ম্যানহোলের ঢাকনা এবং বিদ্যুৎ, পানির সমস্যাসহ ড্রেনেজ-ব্যবস্থা খুবই নাজুক। এ ধরনের নানামুখী সমস্যা স্থানীয় অধিবাসীরা নিয়তি হিসেবে মেনে নিলেও মড়ার উপর খাঁড়ার ঘা হিসেবে দেখা দিয়েছে মাদক-বাণিজ্য।
প্রতিদিন সন্ধ্যা হতে না-হতেই আদর্শবাগের দুটি গলিতে অবাধে চলে মাদক-বাণিজ্য। এখানে গাঁজা, ফেনসিডিল, হেরোইন, ইয়াবা, দেশি মদসহ সব ধরনের মাদকসামগ্রী পাওয়া যায় সহজেই। মাদক ব্যবসায়ীরা প্রকাশ্যে গাঁজার পুরিয়া বানিয়ে তা বিক্রি করছে। গলির প্রতিটি মোড়ে বসে মাদকসেবীদের আসর। এসব কারণে এলাকায় চুরি, ছিনতাইয়ের ঘটনাও অনেক বেড়ে গেছে। এলাকার উঠতি বয়সের ছেলেরা মাদক সহজলভ্য হওয়ার কারণে বখাটে হয়ে যাচ্ছে। এ কারণে এলাকাবাসী চরম উৎকণ্ঠায় দিন যাপন করছে। আর মাদানি ঝিলপাড়ের রাস্তাটিতে যেখানে-সেখানে আবর্জনার স্তূপ পড়ে থাকে। তাই রাস্তা দিয়ে চলাচল করা খুবই কষ্টকর। ময়লা-আবর্জনা ফেলে ঝিলটিও প্রায় ভরাট করে ফেলা হচ্ছে। রাস্তার বাতি ও ড্রেনের উপচে পড়া পানির জন্য সিটি করপোরেশনে একাধিকবার অভিযোগ করা হয়েছে। মাদক ব্যবসা রোধ, ছিনতাই ও চুরি প্রতিরোধ তথা নাগরিক নিরাপত্তার বিধানসহ বিভিন্ন ইস্যুতে অনেকবার থানায় জানানো হয়েছে। অথচ এসব সমস্যা সমাধানে সংশ্লিষ্ট কর্তৃপক্ষ বা স্থানীয় পুলিশ প্রশাসন কার্যকর তেমন কোনো উদ্যোগ নেয়নি।
বিগত সংসদ নির্বাচনের আগে স্থানীয় রাজনৈতিক নেতারা এবং বর্তমান সাংসদ দু-একবার এলাকার খোঁজখবর নিলেও নির্বাচনের পর তাঁদের আর কোনো কার্যক্রম চোখে পড়েনি বা এলাকাবাসীর খোঁজ নিতেও আসেননি। মাননীয় সাংসদ উল্লিখিত সমস্যা সমাধানে কার্যকর পদক্ষেপ নেবেন বলে এলাকাবাসী আশা করছে। এলাকার মাদক ব্যবসা বন্ধে যথাযথ ব্যবস্থা নিতে পুলিশ প্রশাসনের ঊর্ধ্বতন কর্তৃপক্ষের দৃষ্টি আকর্ষণ করছি।
আতিয়ার রহমান
উত্তর গোড়ান, খিলগাঁও।
কুমিরা ঘাট
সন্দ্বীপ মূল ভূখণ্ড থেকে সমুদ্রবিচ্ছিন্ন দ্বীপ, যেখানে প্রায় চার লাখ মানুষ বসবাস করে। সন্দ্বীপের সঙ্গে সমুদ্রপথে মূল ভূখণ্ডে যোগাযোগের কয়েকটা রুটের মধ্যে উল্লেখযোগ্য হলো সন্দ্বীপের পূর্বপ্রান্তে অবস্থিত কুমিরা-গুপ্তছড়া রুট। পূর্বে পশ্চিম প্রান্তের সঙ্গে যোগাযোগের মূল রুট থাকলেও, সমুদ্রগর্ভে পশ্চিম প্রান্তে অবস্থিত সন্দ্বীপ শহর বিলীন হয়ে বর্তমানে পূর্ব দিকে সম্প্রসারিত হওয়ায় এবং সাঁওতাল খাল ব্যবহার-অনুপযোগী হওয়ার কারণে কুমিরা-গুপ্তছড়া রুট যোগাযোগের প্রধান মাধ্যমে পরিণত হয়েছে। প্রতিনিয়ত এই রুটে শত শত লোক ট্রলার, স্পিড বোট ইত্যাদি মাধ্যমে যাতায়াত করছে এবং প্রতিদিন প্রচুর পরিমাণে মালামাল আনা-নেওয়া হচ্ছে। এই রুটে মৃত্যুপথযাত্রী রোগীদের পারাপারের জন্য সরকারি সি-অ্যাম্বুলেন্স চলাচল করে। এই পথে সরকার যাত্রী ও মালামাল বাহন বাবদ প্রচুর রাজস্ব আয় করছে।
বর্তমানে সরকার কয়েক কোটি টাকা ব্যয়ে কুমিরা ঘাট ও গুপ্তছড়া ঘাটে জেটি ও ল্যান্ডিং স্টেশন নির্মাণ করছে। জেটি নির্মাণের কাজ সম্পূর্ণ হলে মূল ভূখণ্ডের কুমিরা প্রান্তে সরাসরি নৌযান ভিড়তে পারবে। এমনকি বহির্নোঙরের জাহাজ থেকে মালামাল খালাস করা যাবে। এই রুটের সন্দ্বীপ প্রান্তে অবস্থিত গুপ্তছড়া ঘাটেও জেটি নির্মাণের কাজ সম্পূর্ণ হলে সন্দ্বীপ প্রান্তেও সরাসরি নৌযান ভিড়তে পারবে এবং যাত্রী ও মালামাল ওঠানামা সহজ হবে।
গুপ্তছড়ায় জেটিসংলগ্ন গুপ্তছড়া খালটি বর্তমানে নৌযান ভেড়ার কাজে ব্যবহূত হয়। দীর্ঘদিন খালটির সংস্কার না হওয়ায় ভরাট হতে বসেছে। খালটি ভরাট হলে যাত্রী ও মালামাল ওঠানামা অসম্ভব হয়ে পড়বে। তাই গুপ্তছড়া খালটির সংস্কার অতি জরুরি। গুপ্তছড়া প্রান্তে কোনো স্থায়ী যাত্রীছাউনি না থাকায় যাত্রী ও মালামাল পরিবহনে অসুবিধা হয়, বিশেষ করে বর্ষা মৌসুমে তা চরম আকার ধারণ করে। তাই গুপ্তছড়া ঘাটে একটি যাত্রীছাউনি কাম সাইক্লোন শেল্টার নির্মাণ করা প্রয়োজন। যেটাকে কোস্টগার্ড স্টেশন হিসেবে ব্যবহার করা যেতে পারে, সেটি সমুদ্রপথে নিরাপত্তা বাড়াবে।
জেটি নির্মাণকাজ দীর্ঘদিন পর্যন্ত শ্লথ গতিতে চলছে, যা সমাপ্তির ব্যাপারে জনমনে বিভিন্ন শঙ্কার সৃষ্টি করছে। তাই সন্দ্বীপের মানুষের প্রাণের দাবি, জেটি নির্মাণের কাজ দ্রুত সমাপ্ত করা হোক এবং এই দুই ঘাটের যাত্রী ও মালামাল পরিবহনের সুষ্ঠু ব্যবস্থাপনার জন্য কুমিরা ঘাট ও গুপ্তছড়া ঘাটকে নদীবন্দরে উন্নীত করা হোক।
ডা. এস এ সাজ্জাদ, চট্টগ্রাম।
নিজ এলাকায় কর্মস্থল
সরকারের বিভিন্ন দপ্তরে কর্মরত চতুর্থ শ্রেণীর কর্মচারীরা স্বল্প বেতনের চাকরির কারণে মানবেতর জীবন যাপন করেন। দ্রব্যমূল্যের এই ঊর্ধ্বগতির বাজারে তাঁদের জীবনযাপন অত্যন্ত কঠিন। তা ছাড়া ছেলেমেয়েদের শিক্ষাসহ বৃদ্ধ বাবা-মায়ের চিকিৎসা করাতে হিমশিম খেতে হয়। অনেক পরিবারে ছোট ভাইবোন আছে, যাদের খরচও ওই চাকরিজীবীর ওপর। প্রায় বেশির ভাগ চাকরিজীবী পরিবারে একজন চাকুরে একমাত্র উপার্জনক্ষম ব্যক্তি (বিশেষ করে গ্রামে)। ফলে পরিবারের যাবতীয় খরচ তারই বহন করতে হয়। এর পরও ওই চতুর্থ শ্রেণীর কর্মচারীর কর্মস্থল যখন তাঁর নিজ এলাকায় কিংবা পার্শ্ববর্তী কোনো এলাকায় না হয়ে সম্পূর্ণ বিপরীতে হলে তো আর কষ্টের সীমা থাকে না। এমনও অনেকে আছেন, যাঁদের বাড়ি নেত্রকোনা, সুনামগঞ্জ, কিন্তু তাঁদের কর্মস্থল রংপুর, দিনাজপুর, পঞ্চগড়; বাড়ি রাজশাহী কর্মস্থল জামালপুর, সিলেট। দ্রব্যমূল্যের এই বাজারে কর্মস্থলে সপরিবারে থাকা সম্ভব হচ্ছে না। থাকলেও শহরের এই ব্যয়বহুল শিক্ষাপ্রতিষ্ঠানে ছেলেমেয়েদের লেখাপড়া করাতে পারছেন না। তাই বাধ্য হয়েই পরিবারকে গ্রামের বাড়িতে রাখতে হচ্ছে। বাংলাদেশের এক প্রান্তে বাড়ি, অন্য প্রান্তে কর্মস্থল হওয়ায় বৃদ্ধ বাবা-মায়ের দেখাশোনাসহ পরিবারকে সময় দেওয়া খুবই কষ্টসাধ্য। এ ছাড়া পরিবহন ভাড়া অত্যধিক বেড়ে যাওয়ায় একবার বাড়িতে গেলে এক মাসের বেতন প্রায় শেষ। এ ছাড়া দূরবর্তী জেলা শহরের সঙ্গে সহজ যোগাযোগব্যবস্থা না থাকায় পরিবহন খাত মাত্রাতিরিক্ত ভাড়া আদায় করে, যা একজন চতুর্থ শ্রেণীর কর্মচারীর পক্ষে খুবই কঠিন। বাধ্য হয়ে ওই কর্মচারীর কর্মস্থলে থাকতে হয় মাসের পর মাস। অন্যদিকে বৃদ্ধ বাবা-মা সুচিকিৎসার অভাবে আর ছেলের অবর্তমানে বৃদ্ধ বয়সে ধুঁকে ধুঁকে মরছেন। বাড়িতে সন্তানেরা বাবার জন্য অধীর আগ্রহ নিয়ে বসে থাকে। কিন্তু মাস শেষেও যখন আসতে পারেন না, তখন তারাও হতাশায় জীবন যাপন করে।
চতুর্থ শ্রেণীর এই নিম্ন বেতনভোগী কর্মচারীদের তাঁদের নিজের ও পরিবারের কথা বিবেচনা করে নিজ নিজ এলাকায় অথবা পার্শ্ববর্তী কোনো এলাকায় কর্মস্থল দেওয়ার বিধান করার জন্য সংশ্লিষ্ট কর্তৃপক্ষের প্রতি অনুরোধ করছি।
রেলওয়ে অ্যাম্বুলেন্স
প্রতিদিন বিভিন্ন উপজেলা ও জেলা থেকে বেশ কিছু লোক উন্নত সেবা গ্রহণের জন্য রাজধানী ঢাকায় আসা-যাওয়া করে থাকে। তারা একমাত্র অ্যাম্বুলেন্স ছাড়া অন্য কোনো কিছুতে রোগী পরিবহন করতে পারে না। দূরদূরান্ত থেকে রাজধানীতে রোগী পরিবহন করা যেমন ব্যয়বহুল তেমনি ঝুঁকিপূর্ণ ও কষ্টদায়ক। যে খরচ হয় তাতে অনেক সময় সঠিকভাবে চিকিৎসা করা খুব কষ্টসাধ্য ব্যাপার হয়ে দাঁড়ায়। একটি অ্যাম্বুলেন্স কোনো এক প্রান্ত থেকে ১০-১২ হাজার টাকার নিচে রাজধানীতে পৌঁছায় না। আসা ও যাওয়ার খরচ নিয়ে ২০-২৫ হাজার টাকা পড়ে যায়।
আমার মনে হয়, এসব সাধারণ মানুষের জন্য একমাত্র সরকারই পারে সুষ্ঠু ব্যবস্থাপনা করতে। বর্তমান সরকার কিছু যুগান্তকারী পদক্ষেপ নিয়েছে। যেমন রেলওয়েকে আলাদা করে নতুন মন্ত্রণালয় তৈরি করেছে। সরকারের ইচ্ছে, সাধারণ মানুষের জন্য কিছু করার। সেই সুবাদে বলছি, বর্তমানে আমাদের রেলমন্ত্রী একজন বিজ্ঞ প্রবীণ রাজনৈতিক ব্যক্তিত্বসম্পন্ন যোগ্য ব্যক্তি। মাননীয় মন্ত্রী, আপনি বলেছেন, এত অল্প সময়ের মধ্যে কী করতে পারব জানি না। তবে রেলওয়ের সময়সূচিটাকে ঠিক করার চেষ্টা করব। তা ছাড়া আপনি স্বল্প, মধ্য ও দীর্ঘমেয়াদি বেশ কিছু পরিকল্পনা হাতে নিয়েছেন। স্বল্প মেয়াদি পরিকল্পনার মধ্যে আমার এ প্রস্তাবটা অন্তর্ভুক্ত করলে বেশ খুশি হতাম।
সাধারণ মানুষের জন্য আপনার অনেক কিছু করার চিন্তাভাবনা আছে জানি। তাই বলছি, বিভিন্ন আন্তনগর ট্রেনের সঙ্গে একটা করে কামরা জুড়ে দিয়ে ভ্রাম্যমাণ রেলওয়ে হাসপাতাল কাম অ্যাম্বুলেন্স বানাতে পারেন। এতে মানুষ উৎসাহিত হবে এবং বেশি ব্যয় থেকে বাঁচবে ও খুব সুন্দরভাবে রোগী পরিবহন করতে পারবে। একটা কামরায় ১০টা বেড করতে পারেন। সেখানে একজন পাস করা ডাক্তার, নার্স ও দুজন অ্যাটেনডেন্ট রাখতে পারেন। আমার মনে হয় বেড প্রতি ২০০০-২৫০০ ভাড়া করলেও মানুষ খুব সহজেই তা গ্রহণ করবে।
আমার মতো অবসরপ্রাপ্ত অনেক ডাক্তার পাবেন কাজ করার জন্য। পরীক্ষামূলকভাবে দিনাজপুর, নীলফামারী, রংপুর, লালমনিরহাট, রাজশাহী, খুলনা, জামালপুর, সিলেট, চট্টগ্রাম ও কিশোরগঞ্জ থেকে আন্তনগর ট্রেনের সঙ্গে চালু করলে জনগণ দারুণভাবে উপকৃত হবে। এই সেবা চালু হলে মানুষ কিছু নতুনত্বের স্বাদ পাবে এবং আপনার নাম স্বর্ণাক্ষরে লেখা থাকবে। জাতীয় সম্পদের অপচয় কম হবে এবং মানুষ কম খরচে রাজধানীতে যেতে পারবে। এই পদক্ষেপ যুগান্তকারী পদক্ষেপের মাইলফলক হয়ে থাকবে। তাই পরীক্ষামূলকভাবে চালু করার জন্য রেলমন্ত্রী মহোদয়ের সমীপে আকুল আবেদন জানাচ্ছি।
ডা. কাজল কুমার কুন্ডু
নীলফামারী বাজার, নীলফামারী।
ঢাকার পার্ক
রাজধানী ঢাকায় খোলা হাওয়ায় দম নেওয়ার মতো স্থান ধীরে ধীরে কমছে। এক কোটি ৫০ লাখ মানুষের বসবাসের এই ঢাকা শহরে ছোটবড় প্রায় ৫৪টির মতো পার্ক রয়েছে। যা প্রয়োজনের তুলনায় খুবই কম। যে কটি আছে সেগুলো রক্ষণাবেক্ষণ আর পরিচ্ছন্নতার অভাবে ব্যবহারের অনুপযোগী হয়ে পড়ছে। পার্কের যেখানে-সেখানে ময়লা-আবর্জনা, ভাসমান মানুষের উৎপাত, মাদকাসক্ত ব্যক্তিদের অবাধ বিচরণ ও দিনের বেশির ভাগ সময় বন্ধ থাকার কারণে এসবে পথচারীদের কোনো আগ্রহ নেই। প্রাকৃতিক দুর্যোগ, বেকারত্ব আর একটু বেশি আয়ের আশায় মানুষ রাজধানীতে আসছে। এসব মানুষের ঠিকানা হচ্ছে বস্তি বা রাস্তার পাশে। এদের পুনর্বাসন না করা গেলে এই সমস্যার কোনো সমাধান হবে না। পার্কে সবাই আসে একটু নির্মল হাওয়া ও নিরিবিলি পরিবেশের জন্য। কিন্তু পার্কগুলোতে ময়লা-আবর্জনা, দুর্গন্ধ আর চারপাশের গাড়ির শব্দ নির্মল হাওয়ার চেয়ে ভোগান্তি পোহাতে হয় বেশি। এ অবস্থার প্রতিকার হওয়া দরকার। না হলে ঢাকা শহরে সবুজের শেষ চিহ্নও শেষ হয়ে যাবে। একটু নিরিবিলি পরিবেশ তৈরির সুযোগ সৃষ্টি করতে কর্তৃপক্ষের যথাযথ উদ্যোগ নেওয়া জরুরি। জরুরি ঢাকার পার্কগুলো সংরক্ষণ করা।
বৃক্ষঘাতক উন্নয়ন
১৮ জানুয়ারি প্রথম আলোয় প্রকাশিত ‘জলবায়ু তহবিলের টাকায় বন কেটে বাঁধ’ শিরোনামের সংবাদটি পড়ে আঁতকে উঠলাম। প্রকাশিত সংবাদ থেকে জানা যায়, জলবায়ু পরিবর্তন ট্রাস্ট ফান্ডের প্রায় সাড়ে ৪৬ কোটি টাকা ব্যয়ে উপকূলীয় জেলা ও পটুয়াখালীর মধ্যে সড়ক যোগাযোগ স্থাপনের জন্য একটি প্রকল্প নেওয়া হয়েছে, যে কারণে উপকূলীয় বনের প্রায় ৩৯ হাজার গাছ কাটা পড়বে। খবরটি শোনার পর গাছগুলোর অকাল মৃত্যুর কথা ভেবে বুকের মধ্যে হাহাকার অনুভব করছি। এ রকম প্রকল্প গ্রহণের আগে পরিবেশগত সমীক্ষা থাকার বাধ্যবাধকতা থাকা সত্ত্বেও অজ্ঞাত কারণে ওই এলাকার কোনো জরিপ বা সমীক্ষা চালানো হয়নি। জলবায়ু তহবিলের মূল উদ্দেশ্য হচ্ছে, জলবায়ু পরিবর্তনের বিরূপ প্রভাব মোকাবিলায় বিভিন্ন প্রকল্প গ্রহণের মাধ্যমে পরিবেশ ও প্রতিবেশের উন্নতি সাধন তথা অভিযোজনক্ষমতা বাড়ানো এবং এর ক্ষতিকর প্রভাব প্রশমিত করা। এটা আজ সর্বজনস্বীকৃত যে জলবায়ু বিপর্যয়জনিত পরিবেশ রোধে গাছের কোনো বিকল্প নেই। অথচ আমাদের দেশে চলছে গাছবিনাশী উন্নয়ন। সবচেয়ে ভয়ানক ব্যাপার হলো, এ প্রকল্পের কারণে প্রায় সাড়ে পাঁচ হাজার একর বনভূমি হুমকির মুখে পড়বে। এ কারণে ভেঙে পড়বে এ বন তথা আশপাশের পরিবেশ ও প্রতিবেশব্যবস্থা। বনের ওপর নির্ভরশীল বিভিন্ন ধরনের বন্যপ্রাণীকে অস্তিত্ব-সংকটে পড়তে হবে। পাশাপাশি এর সঙ্গে অস্তিত্ব-সংকটে পড়বে এ বনের ওপর নির্ভরশীল এক বিশাল জনগোষ্ঠী। আশ্চর্যজনক ব্যাপার হলো, প্রকল্প প্রণয়নের সময় সুপরিকল্পিতভাবে এ এলাকাকে বনভূমি হিসেবে চিহ্নিত করা হয়নি এবং পরিবেশ ও বন মন্ত্রণালয়ের আপত্তি থাকা সত্ত্বেও পানি উন্নয়ন বোর্ড (পাউবো) এটা বাস্তবায়নের জন্য উঠে পড়ে লেগেছে! উন্নয়নের নামে এ রকম অবিবেচক কাজে সরকারের উদাসীনতা ও নির্লিপ্ততা পরিবেশ সংরক্ষণে তাদের আন্তরিকতাকে প্রশ্নবিদ্ধ করে। পরিবেশ সংরক্ষণের টাকায় পরিবেশ ধ্বংস করার এ রকম নগ্ন মহোৎসবের নজির পৃথিবীর আর কোথাও আছে বলে আমার মনে হয় না। জলবায়ু বিপর্যয়ের এ সন্ধিক্ষণে সরকার কীভাবে হাজার হাজার গাছের লাশের ওপর দাঁড়িয়ে তথাকথিত নামসর্বস্ব উন্নয়নের নামে এ রকম হঠকারী সিদ্ধান্ত নেয়, তা আমাদের বোধগম্য নয়।
সরকারের বিভিন্ন মন্ত্রণালয়ের মধ্যে সমন্বয়হীনতা, আইনের প্রতি অশ্রদ্ধা ও বনাঞ্চলকে সবসময় অর্থমূল্যের মানদণ্ডে বিবেচনা করার দৃষ্টিভঙ্গিজনিত মানসিক সমস্যার কারণে জলবায়ু পরিবর্তনজনিত ঝুঁকিতে ক্ষতিগ্রস্ত দেশ হিসেবে আমাদের অবস্থান সবার শীর্ষে। তাই সরকারের কাছে আমাদের আবেদন, প্রকল্পটি বন্ধ করে ৩৯ হাজার গাছ রক্ষা করা হোক এবং বিকল্প উপায়ে পরিবেশের কোনো রকম ক্ষতিসাধন না করে তা বাস্তবায়ন করা হোক।
বাড়িভাড়ার বাজার
যাঁরা অন্যের বাড়িতে ভাড়া থাকেন, গ্যাস, বিদ্যুৎ ও পানির বিল তাঁরাই পরিশোধ করেন। সিটি করপোরেশনের হোল্ডিং ট্যাক্সও বাড়েনি। তাহলে কোন কারণে বছরে দুবার বাসাভাড়া বাড়ানো হয়? শুনেছি দেশে বাড়িভাড়া নিয়ন্ত্রণের জন্য আইন আছে। কিন্তু এর প্রয়োগ কখনো হয়েছে—এমনটা শুনিনি। বাড়িওয়ালারা প্রভু আর ভাড়াটিয়া যেন তাঁদের রাজত্বে বসবাস করেন। ‘কোনো কথা নয়, ভাড়া বাড়বে, পছন্দ হলে থাকেন, না হয় চলে যান’—এ হলো বাড়িওয়ালাদের আচরণ। রাজনীতিবিদেরা সবসময় বলেন, ‘জনগণ সব ক্ষমতার উৎস’। এ ক্ষেত্রে জনগণ বলতে কি শুধু বাড়িওয়ালারা? তাঁদেরই তো ক্ষমতা আছে, ভাড়াটিয়াদের তো কোনো ক্ষমতা নেই। তাহলে ভাড়াটিয়ারা কি জনগণ নয়? নির্বাচনের সময় রাজনীতিবিদেরা ও ব্যবসায়ী রাজনীতিকেরা জনগণের কল্যাণে কতকিছুই না করার প্রতিশ্রুতি দেন। বোকা জনগণ চটকদার বিজ্ঞাপনের মতো রাজনীতিকদের কথায় বিশ্বাস করেনও, এরপর তাঁদের দেখা পাওয়া ভার।
পার্লামেন্টের মেম্বাররা তো দেশের কল্যাণের জন্য আইন বানান। তাঁরা কী কখনো ভেবেছেন, বাড়িওয়ালার কী অত্যাচারই না ভাড়াটিয়াদের ওপর করেন। তাঁদের সময় কোথায় পার্লামেন্টে এ ধরনের আলোচনার! পার্লামেন্টে একজন মেম্বার যে সময় পান, তা তো পার্টিপ্রধানের জয়গান করতেই ফুরিয়ে যায়। বোর্ড অব রিভিনিউ থেকে প্রত্যক্ষ কর আদায় বাড়ানোর কথা বলা হয়ে থাকে। আয়কর বিভাগ কী বলতে পারবে বাড়িওয়ালারা কত টাকা আয় করেন? তাঁদের আয়করের আওতায় নেওয়া দরকার আছে কি না? আয়কর বিভাগের কার্যকর প্রচেষ্টা যদি থাকত, তাহলে আমার বিশ্বাস, ভাড়াটিয়াদের ওপর থেকে বাড়িওয়ালাদের দৌরাত্ম্য একটু হলেও কমত। বাড়িওয়ালারা ভাড়া নেন, কিন্তু কোনো রশিদ দেন না। আবার যদি রশিদ দেন, তা-ও আবার টাকার অর্ধেক লেখা থাকে! সে জন্য আয়কর বিভাগের উচিত, প্রতিটি বাড়ির ভাড়াটিয়ার কাছ থেকে ভাড়ার পরিমাণ জেনে নিয়ে বাড়িওয়ালাদের আয়করের আওতায় নিয়ে আসা। তাহলে একদিকে সরকারের রাজস্ব আয় বাড়বে, অন্যদিকে অযৌক্তিকভাবে ভাড়া বাড়ানো এবং ভাড়াটিয়াদের হয়রানি করা কিছুটা হলেও কমবে।
বাসস্থান মানুষের মৌলিক অধিকার। সরকার তো সব নাগিরকের জন্য বাসস্থান দিতে পারছে না। সে ক্ষেত্রে বাড়িওয়ালাদের জুলুম থেকে ভাড়াটিয়াদের রক্ষা করার দায়িত্ব নিশ্চয়ই রাষ্ট্রের ও সরকারের। এ ব্যাপারে যুগোপযোগী ভাড়া নিয়ন্ত্রণ আইন প্রণয়ন ও প্রয়োগ এবং বাড়িওয়ালাদের কাছ থেকে আয়কর আদায় নিশ্চিত করা সময়ের দাবি।
স্থবির ডিসিসি
বিভক্তির পর থেকে ঢাকা সিটি করপোরেশনের কর্মকাণ্ড একেবারে স্থবির হয়ে পড়েছে। সম্পদ ও সম্পত্তি, জনবল, অর্থ, মালামাল ইত্যাদি ঢাকা দক্ষিণ ও উত্তর সিটি করপোরেশনের মধ্যে ভাগবাটোয়ারা না হওয়া পর্যন্ত সেবামূলক প্রতিষ্ঠানে এখন কোনো কাজ নেই বললেই চলে। জোন অফিসগুলো ময়লা-আবর্জনা পরিষ্কার ছাড়া কোনো কাজই করছে না। ঢাকা শহর বিশেষ করে পুরোনো ঢাকার অলিগলিসহ সবকটি রাস্তার অবস্থা এতটাই খারাপ যে রিকশা থেকে নেমে ওই সব ঝুঁকিপূর্ণ স্থানে পাড়ি দিতে হয়। এতে পুরান ঢাকার জনগণ ক্ষুব্ধ। উল্লেখ্য, উভয় সিটি করপোরেশনে দুজন প্রশাসক নিয়োগ দিয়ে ঢাকা সিটি করপোরেশন তার ইতিহাস ও ঐতিহ্য হারাতে বসেছে। এই সে দিন করপোরেশনের জোনাল অফিস-১-র কাছে বিধ্বস্ত রাস্তা সংস্কারের অনুরোধ করা হলে ড্যাম্পিং বা সংস্কারকাজ আপাতত স্থগিত বলে জানান। রাস্তা সংস্কারসহ যেকোনো সেবামূলক কাজের জন্য তারা সরাসরি প্রশাসকের নিকট যোগাযোগ করতে বলেন।
মতাবস্থায় ঢাকার রাস্তাঘাট সংস্কারের জন্য সংশ্লিষ্ট মন্ত্রণালয়ের দৃষ্টি আকর্ষণ করছি।
মাহবুব উদ্দিন চৌধুরী
ফরিদাবাগ, গেন্ডারিয়া, ঢাকা।
রেলে ওঠানামা
আমি বাংলাদেশ রেলওয়ের কজন নিয়মিত যাত্রী। আমার যাত্রার রুট বা পথ হলো ব্রাহ্মণবাড়িয়া-ফেনী-চট্টগ্রাম বং ফিরতি যাত্রা। রেলওয়ের প্রতিটি বগিতে দুটি করে দরজা থাকে এবং দরজার উভয় দিক থেকে ওঠানামা করা যায়। বগির কটি দরজা ওঠার এবং অন্য দরজা যদি নামার জন্য নির্দিষ্ট থাকত, তাহলে সুশৃঙ্খলভাবে যাত্রীরা ওঠানামা করতে পারত। কিন্তু স্টেশনে গাড়ি থামার পর দেখা যায়, দুটি দরজা দিয়েই যাত্রী ওঠানামা করছে। এতে গাড়ির যাত্রী নামার আগেই বাইরে থেকে যাত্রী ওঠার জন্য ব্যস্ত হয়ে পড়ে। ফলে নামা যাত্রীদের খুব অসুবিধা হয়। বিশেষ করে ব্রাহ্মণবাড়িয়া রেল স্টেশনে অসুবিধা বেশি পরিলক্ষিত হয়। তা ছাড়া যাত্রীদের ওঠানামার সময় জটলা সৃষ্টি করে পকেটমারের টাকা, মোবাইল ও অন্যান্য মূল্যবান সম্পদ হাতিয়ে নেয়। আবার কখনো কখনো দেখা যায়, গাড়ির অ্যাটেনডেন্ট দরজার উভয় দিক খোলেন না বা গাড়ি স্টেশনে পৌঁছালে বগিতে কোনো অ্যাটেনডেন্ট থাকেন না দরজা খুলে দেওয়ার জন্য। ফলে যাত্রীদের অনেক দুর্ভোগের শিকার হতে হয়। অনেক সময় বগি শনাক্তকরণ প্রতীক ঝোলানো থাকে না বলে যাত্রীদের কাঙ্ক্ষিত বগিতে উঠতে অসুবিধা হয়।
উল্লেখ্য, আখাউড়া স্টেশন থেকে কিছু যাত্রীকে ঢাকার টিকিট দেওয়া হয়, কিন্তু আসন দেওয়া হয় ব্রাহ্মণবাড়িয়া স্টেশন থেকে। এতে আসন খালি হওয়ার আগেই আখাউড়া স্টেশন থেকে যাত্রী ওঠার কারণে আসনে বসা নিয়ে বগিতে বিশৃঙ্খলার সৃষ্টি হয়। সমস্যা উত্তরণের জন্য আখাউড়া স্টেশনের যাত্রীদের জন্য নির্দিষ্ট আসন বরাদ্দ থাকা প্রয়োজন। অতএব অ্যাটেনডেন্টের সহযোগিতায় বগির এক দরজার উভয় দিকে যাত্রী ওঠার এবং অন্য দরজার উভয় দিকে লোক নামার বিষয়ে প্রয়োজনীয় ব্যবস্থা নেওয়ার জন্য রেলওয়ে কর্তৃপক্ষের সুদৃষ্টি কামনা করছি।
ট্রেনে পরিবেশদূষণ
পরিবেশদূষণ যেকোনো দেশের জন্যই একটি মারাত্মক সমস্যা। পরিবেশদূষণের ভয়াবহ পরিণামের কথা বিবেচনা করে পরিবেশ বিজ্ঞানীরা পরিবেশকে দূষণমুক্ত রাখতে চেষ্টা করে যাচ্ছেন। সরকারি-বেসরকারিভাবে নানা কর্মসূচিও গ্রহণ করা হচ্ছে। খোলা জায়গায় মলমূত্র ত্যাগ না করে স্বাস্থ্যসম্মত পায়খানা ব্যবহার করতে জনসচেতনতা সৃষ্টির লক্ষ্যে বিভিন্ন কার্যক্রম বাস্তবায়ন করে যাচ্ছে।
সবার দৃষ্টি এড়িয়ে ট্রেনের মাধ্যমে নিয়মিত পরিবেশ দূষিত হচ্ছে। প্রতিটি ট্রেনের ভেতরে খোলা টয়লেট ব্যবহারের কারণে সারা দেশে রেললাইনের দুই পাশের পরিবেশ প্রতিনিয়ত দূষিত হচ্ছে। চারদিকে রোগবালাই ছড়িয়ে পড়ছে। এ দূষণ রোধ করা একান্ত অপরিহার্য এবংএটা মোটেই কঠিন কাজ নয়। সামান্য সদিচ্ছাই এ ব্যাপারে যথেষ্ঠ। এ বিষয়ে প্রয়োজনীয় পদক্ষেপ নেওয়ার জন্য মাননীয় রেলমন্ত্রী, স্বাস্থ্যমন্ত্রী ও সংশ্লিষ্ট সবার দৃষ্টি আকর্ষণ করছি।