সবার আগে সরকারের নিজের হাত পরিষ্কার করতে হবে
খাল দখলের কালভার্ট-কৌশল
কালভার্ট নির্মাণকে বলা যায় খাল দখলের সরকারি প্রকল্প। টাকা দিয়েছে ত্রাণ ও পুনর্বাসন অধিদপ্তর, কাজ করেছে ঠিকাদার আর দখল পেয়েছে সরকারি দলের লোকজন এবং আবাসন কোম্পানিসহ বড় ব্যবসায়ীরা। গত শনিবারের প্রথম আলোর ‘হারিয়ে যাচ্ছে খাল’ শীর্ষক সংবাদে বলা হয়েছে, ‘ঢাকা ও সংলগ্ন এলাকাসহ দেশের বিভিন্ন স্থানে শত শত কালভার্ট তৈরির প্রধান উদ্দেশ্য খাল, জলাশয় বা নদী দখল।’ খাল কেটে কুমির আনার প্রবাদের বদলে এখন তাই বলা যায়, ‘বানাও কালভার্ট, আনো খাল দখলের কুমির।’ সত্যি, কী বিচিত্র এই দেশ!আবাসনব্যবসা ফুলেফেঁপে উঠছে, তাদের জমি প্রয়োজন। শিল্পোদ্যোক্তাদের জমি প্রয়োজন। মধ্যবিত্ত-উচ্চবিত্তের নিজস্ব আবাসনের জন্য জমি প্রয়োজন। সরকারি দলের নেতা হিসেবেও অনেকের জমি প্রয়োজন। দলীয় অফিস বানাতে জমি প্রয়োজন। এত জমি নেই, তাই খাল-বিল-জলাশয়-পুকুর, এমনকি নদী পর্যন্ত দখল হয়ে যাচ্ছে। দেখার জন্য সরকার ছিল, কিন্তু দেখা যাচ্ছে, সরকারি প্রকল্প এবং সরকারি দলের লোকজনই দখল কর্মসূচির হোতা। একশ্রেণীর সরকারি আমলা-কর্মচারী উপরির লোভে দিনকানা হয়ে আছেন। উচ্চ আদালত নিয়মিতভাবে নিষেধাজ্ঞা জানাচ্ছেন, উদ্ধারের নির্দেশ দিচ্ছেন, নীতিমালা তৈরি করতে বলছেন, প্রধানমন্ত্রী হুঁশিয়ারি উচ্চারণ করছেন, গণমাধ্যমে খবর ছাপা হচ্ছে, অথচ ‘সকলই গরল ভেল’ হয়ে যাচ্ছে। ‘খেলারামরা’ খেলে যাচ্ছেন, দখল হয়ে উঠছে অপ্রতিরোধ্য। ঢাকা ওয়াসার তথ্য অনুযায়ী, রাজধানীর ৪৩টি খালের ২৬টিই মুমূর্ষু। বাকিগুলোর অস্তিত্ব স্যাটেলাইট দিয়েও পাওয়া যাবে না। আরেক হিসাবে ঢাকার ৫২টি খালই বেদখল। ঢাকার খালগুলো না বাঁচালে জলাবদ্ধতা,অস্বাস্থ্যকর আবহাওয়া ও পানিহীনতায় বিপর্যস্ত এ শহর বাসোপযোগী থাকবে না। দেশের ১৬৫টি নদ-নদী রক্ষার জন্য আন্দোলন করতে হচ্ছে। অজস্র নদী ও জলদেহ বিপন্ন। অথচ অঢেল টাকা বাংলার নদ-নদী-জলাশয়ে ঢালা হলেও সবই বিফল হয়েছে। কিংবা খাল দখলের কালভার্ট-কৌশলের মতো সেগুলোও ছিল লাভবান হওয়ার ব্যক্তিগত বা গোষ্ঠীগত কৌশল? এসবেরই ফলে যে জলদেহ আগে কৃষি, মৎস্য ও স্বাস্থ্যকর জলবায়ু নিশ্চিত করায় ভূমিকা রাখত, তা আজ বিপন্ন। কী করতে হবে তা সবাই জানে। বিশেষজ্ঞরা জানেন, আমলারা জানেন, মন্ত্রীরা জানেন। যাঁরা দখলের সরকারি টাকায় কালভার্টের নামে দখলের প্রকল্প প্রণয়ন করতে পারেন, খাল উদ্ধারের কলাকৌশল তাঁদেরই ভালো জানার কথা। রাজধানীর খাল ও নদীর সীমানা সুস্পষ্ট করে, দুই পাড় বাঁধিয়ে উদ্যান করে দিতে হবে। স্থায়ীভাবে পানি-পুলিশ গঠন করে নিয়মিতভাবে খাল-নদীগুলোকে উপদ্রবমুক্ত রাখতে হবে। প্রধানমন্ত্রীর হস্তক্ষেপ ছাড়া এসব কাজ হওয়া কঠিন।
ভূত তাড়ানোর সরিষায় ভূতের আলামত!
দুদক কর্মকর্তার ‘দুর্নীতি’
দুর্নীতি ‘দমন’ করতে গিয়ে দুর্নীতি! একসময় দেশে দুর্নীতি দমন ব্যুরো নামে যে প্রতিষ্ঠানটি ছিল, জনমনে এই প্রতিষ্ঠানটি অন্যতম দুর্নীতিগ্রস্ত হিসেবে বিবেচিত ছিল। ‘ব্যুরো’র যুগ আমরা পার হয়ে এসেছি। নতুন ভাবমূর্তি নিয়ে আমাদের সামনে এসেছে দুর্নীতি দমন কমিশন। কিন্তু ভূত তাড়ানোর সরিষার মধ্যে ভূতের আলামত আবারও লক্ষ করা যাচ্ছে। ঘুষের ১০ লাখ টাকাসহ আটক হয়েছেন দুর্নীতি দমন কমিশনের (দুদক) এক কর্মকর্তা। দুদকের ভাবমূর্তির জন্য এটা এক বড় ধাক্কা। তবে ঘটনাটি উদ্ঘাটিত হওয়ার বিষয়টিকে আমরা ইতিবাচক হিসেবে দেখতে চাই। বিষয়টি একটি শিক্ষা হিসেবে কাজ করতে পারে। চট্টগ্রাম দুদকের উপপরিচালক এম এম শাব্বির হাসানকে ঘুষের ১০ লাখ টাকসহ হাতেনাতে গ্রেপ্তারের খবর প্রকাশিত হয়েছে গণমাধ্যমে। দুদকের এই পরিচালক একটি পোশাক রপ্তানিকারক প্রতিষ্ঠানের বিরুদ্ধে মানি লন্ডারিং আইন ভঙ্গের অভিযোগ এনে ৫০ লাখ টাকা ঘুষ দাবি করেন বলে জানা গেছে। পরে ৩০ লাখ টাকায় রফা হয়। এই ঘুষের টাকার প্রথম কিস্তি গ্রহণ করার পরই হাতেনাতে ধরা পড়েন এই দুদক কর্মকর্তা। তবে তিনি অভিযোগ অস্বীকার করে বিষয়টিকে ষড়যন্ত্র বলে উল্লেখ করেছেন। একজন দুদক কর্মকর্তার বিরুদ্ধে কেন কেউ ‘ষড়যন্ত্র’ করতে যাবেন, সেটা এখন এক বড় প্রশ্ন হয়ে দাঁড়িয়েছে। আর তিনি ধরা পড়েছেন হাতেনাতে,টাকা গ্রহণ করার সময়। র‌্যাব সূত্রে জানা যাচ্ছে যে, পোশাকশিল্প প্রতিষ্ঠানের কাছ থেকে ঘুষ দাবি করার বিষয়টি মালিকদের পক্ষ থেকে আগেই জানানো হয়েছিল। সুতরাং, সাধারণ বিবেচনায় ‘ষড়যন্ত্রের’ অভিযোগ মেনে নেওয়া কঠিন। আটক দুদক কর্মকর্তার বিরুদ্ধে দণ্ডবিধি ও দুদক আইনে মামলা হয়েছে। আইন নিজস্ব গতিতে চলুক, কিন্তু দুদকের ভাবমূর্তি ও গ্রহণযোগ্যতার স্বার্থে নিজস্ব তদন্তও জরুরি। বিভিন্ন সময়ে প্রাতিষ্ঠানিক তদন্তের ক্ষেত্রে অনেক সময় প্রতিষ্ঠানের ভাবমূর্তি রক্ষার নামে নিজেদের লোকদের রক্ষার চেষ্টা করা হয়েছে। দুদকের ক্ষেত্রে তেমন কিছু ঘটলে তা হবে আত্মঘাতী। বরং যথাযথ তদন্ত এবং তদন্তে কেউ দোষী প্রমাণিত হলে তাঁর বিরুদ্ধে শাস্তিমূলক ব্যবস্থা নিতে পারলেই প্রতিষ্ঠানটি ভাবমূর্তি রক্ষা করতে পারবে। আমরা আশা করব, একটি স্বাধীন প্রতিষ্ঠান হিসেবে দুর্নীতি দমন কমিশন প্রতিষ্ঠানটির কর্মকর্তার বিরুদ্ধে ওঠা এই অভিযোগ যথাযথ তদন্তের উদ্যোগ নেবে। একই সঙ্গে প্রতিষ্ঠানের অন্য কর্মকর্তাদের কর্মকাণ্ড পর্যবেক্ষণ এবং তাঁদের ওপর নজরদারি অব্যাহত রাখা প্রয়োজন। কোনো এক কর্মকর্তার বিরুদ্ধে দুর্নীতির অভিযোগ বা কোনো কর্মকর্তার অপকর্মে প্রতিষ্ঠানটির ভাবমূর্তি ক্ষুণ্ন হোক, তা কোনোভাবেই কাম্য নয়।
জনস্বাস্থ্যের হুমকি দূর করুন, সুপেয় পানি সহজলভ্য করুন
‘সুপেয়’ পানির নামে কী বিক্রি হচ্ছে?
ওয়াসার পানির সুনাম নেই তার অপ্রতুলতা ও সুপেয় না হওয়ার জন্য। যে পানিতে ময়লা নেই, ক্ষতিকর রাসায়নিক উপাদান বা জীবাণু নেই, তা-ই সুপেয়। বাংলাদেশে এই সুপেয় পানির ব্যবসা ব্যাপকভাবে বিস্তৃত হয়েছে এবং বোতল বা জারে করে সেই পানি সরবরাহও করা হয়। সুপেয় পানির সহজলভ্যতা না থাকাতেই পানি হয়ে উঠছে দামি। কিন্তু দাম দিয়েও যদি সুপেয় বলে বিজ্ঞাপিত পানির মান যথাযথ না থাকে, তাহলে মানুষ যাবে কোথায়?গত মঙ্গলবারের প্রথম আলো থেকে জানা যাচ্ছে, ভ্রাম্যমাণ আদালত কেবল ঢাকার একটি এলাকাতেই ২৬টি প্রতিষ্ঠানের ২২টিতে ত্রুটি পেয়েছে। অর্থাৎ সেগুলো ‘সুপেয়’ নয়। আরও সঠিক করে বললে,'সুপেয়’বলে আসলে ভেজাল পানি গছানো হচ্ছে সাধারণ ক্রেতাদের। এটা জনস্বাস্থ্যের বিরুদ্ধে অপরাধ। ভ্রাম্যমাণ আদালত কোম্পানিগুলোকে জরিমানা করেছেন, এটা সাধুবাদযোগ্য। কিন্তু পানির মতো মানবস্বাস্থ্যের জন্য জরুরি প্রয়োজন নিয়ে অনৈতিক ব্যবসা নিয়ন্ত্রণ করার জন্য আরও কঠিন শাস্তির বিধান করা দরকার। গোড়ার প্রশ্নটা এই যে, রাজধানী শহরে ওয়াসা এবং রাজধানীর বাইরের পৌর এলাকায় সরকারি প্রতিষ্ঠানের মাধ্যমেই পানের পানি সরবরাহ করার কথা। পানি মানুষের মৌলিক প্রয়োজনগুলোর মধ্যেও মৌলিক ও গুরুত্বপূর্ণ। শুধু তা-ই নয়, পানি নিয়ে বাণিজ্যও সংবিধানের মৌল চেতনার বিরোধী। অথচ ওয়াসার সরবরাহ অপ্রতুল এবং তাতে দূষণ ও জীবাণু থাকার অভিযোগ রয়েছে। ওয়াসার এই গাফিলতির ফলেই অন্যদের পক্ষে পানিকে বাণিজ্যিক পণ্যে পরিণত করা সহজ হচ্ছে। পাশাপাশি দাম ও মানের ওপর সরকারি নিয়ন্ত্রণ ও তদারকি অতিশয় দুর্বল থাকায়, উভয় ক্ষেত্রেই বিরাজ করছে একধরনের নৈরাজ্যিক অবস্থা। ভ্রাম্যমাণ আদালতের তরফে রাজধানীর মানিক মিয়া এভিনিউতেই যদি ২৬টি পানির কোম্পানির ২২টিতেই ত্রুটি মেলে,তাহলে সার্বিক অবস্থার ভয়াবহতা নিয়ে উদ্বিগ্ন হতেই হয়। আমরা চাইব, এই উদ্বেগ সরকারসহ সংশ্লিষ্ট সবাইকে স্পর্শ করুক। পাশাপাশি সুপেয় পানির সরকারি-বেসরকারি সব জোগানদাতাকেও ভোক্তা ও ক্রেতাসাধারণের প্রতি আরও ন্যায়নিষ্ঠ হওয়ার আহ্বান জানাই।
দুর্নীতি দমন
কাগুজে বাঘের হুংকারে আর লাভ হবে না
গত দুই দিনে দুদক আইনের সংস্কার-সংক্রান্ত প্রস্তাবের ব্যাপারে দুদকের চেয়ারম্যান নিজেই প্রতিবাদ করেছেন। আইনে দুদককে যে ক্ষমতা দেওয়া হয়েছে, সেই আইনের কোন বা কী ধরনের সংস্কারে প্রতিষ্ঠানটির দুর্নীতি দমনের হাত শক্ত হবে আর কোন সংস্কারে সেই হাত কাটা যাবে, সেটা এর চেয়ারম্যান সাহেবই সবচেয়ে ভালো জানেন। স্পষ্টত, সংস্কার প্রস্তাবে প্রতিষ্ঠানটির হাত কাটার আশঙ্কা দুদক চেয়ারম্যান তিনি নিজেই করেছেন।
এই সংস্কার প্রস্তাব যেহেতু মন্ত্রিসভা ইতিমধ্যেই অনুমোদন করেছে, সেহেতু আমরা সহজেই ধরে নিতে পারি, সংসদে এটা পাস হয়ে যাবে। আর কিছু না হোক, এই সংসদ দ্রুত আইন পাসে তার পটুতা বিলক্ষণ দেখিয়েছে। যেমন—গত ১১ দিনের অধিবেশনে আইন পাস হয়েছিল ১৩টি। অর্থাৎ আইন পাস করার আগে বিলের পরীক্ষা, ভালো-মন্দ বিচার-বিশ্লেষণ ইত্যাদির ব্যাপারে সংসদ বিশেষ ধার ধারে বলে মনে হয় না। কাউকে ডাকেও না, জিজ্ঞাসাও করে না। অন্তত এই দুর্নীতি আইনের প্রস্তাবিত সংস্কারের ব্যাপারে সংসদীয় কমিটি যদি কাউকে ডাকত, তাহলে সম্ভবত সবাই এর বিরোধিতা করত, কিন্তু সে পথে যায়নি সংসদীয় কমিটি।
প্রস্তাবিত এই সংস্কার আইন হিসেবে পাস হয়ে গেলে আমাদের ধারণা, টিআইবির দুর্নীতির ধারণাসূচকে অতীতের মতো প্রথম স্থান সগর্বে অলংকৃত করতে না পারলেও অন্তত তৃতীয় স্থানের গ্যারান্টি সহজেই দেওয়া যাবে। মন্ত্রিসভার মুখপাত্র ছাড়া আইনের এই সংস্কারের পক্ষে এখনো কেউ কথা বলেননি। আর যাঁরা লাভবান হবেন অর্থাৎ আমলাদের কিছু না বললেই চলে। কারণ তাঁদের উদ্দেশ্য তো হাসিল হয়েই যাবে। মজা হবে সরকার পরিবর্তনের পর। এখন যাঁরা মন্ত্রী আছেন, তখন তাঁরা মন্ত্রী থাকবেন না। অর্থাৎ তাঁদের বিরুদ্ধে দুর্নীতির মামলা করতে কোনো অনুমোদন লাগবে না। বর্তমানের আমলাদের কিছুসংখ্যক অবসরে গেলেও বর্তমান আমলাদের অধিকাংশই পরের সরকারের সময়ও থাকবেন। এবং তাঁদের বিরুদ্ধে দুর্নীতির মামলা করার অনুমোদন নিশ্চয়ই তাঁরা উচ্ছ্বসিত হয়ে দেবেন না। আমলাদের বাঁচানোর জন্য আইন সংস্কারের অনুমোদন দিয়েছে মন্ত্রিসভা, কিন্তু লাভের গুড় পিঁপড়ায় খাবে। 
২.গ্যাস, বিদ্যুৎ, দ্রব্যমূল্য, যানজট—কোনো কিছুরই বড় কোনো সমাধান এখনো হয়নি। এত দিন আশা ছিল, অন্তত সরকারের দুর্নীতিবিরোধী অবস্থান দৃঢ় থাকবে। শতকোটি টাকার দুর্নীতিরও সর্বোচ্চ শাস্তি সাত বছরের জেল। অবস্থানটা দৃঢ়তর হতো যদি এই শাস্তির মেয়াদ বাড়িয়ে আইন সংস্কার হতো। আমাদের প্রধান দুর্নীতিবিরোধী আইন ১৯৪৭ সালের। বয়স ৬০ পেরিয়ে গেছে, সেটারও সংস্কার-পরিবর্তন দরকার ছিল। সরকার সেই পথে না গিয়ে ‘দুর্নীতির মামলা যত কম করা যায় ততই ভালো’ এই নীতিতেই বিশ্বাসী হয়ে উঠছে বলে প্রতীয়মান হচ্ছে। এতে মন্ত্রিসভা হয়তো মনে করতে পারে, সরকারের কাজের গতি বাড়বে ও দুর্নীতি কমবে। কিন্তু আমাদের কাছে এটা স্পষ্ট, মন্ত্রিসভা আর আমলাদের বাইরে সরকারের জনপ্রিয়তা বাড়ার এই ধারণা হালে মোটেও পানি পাবে না। এমনিতেই সরকারের জনপ্রিয়তা ক্রমেই হ্রাস পাচ্ছে। নিজের জনপ্রিয়তা হ্রাস করার জন্য এ ধরনের উদ্যোগকে বিরোধীরা মনে মনে নিশ্চয়ই স্বাগত জানাবে। সে জন্যই বোধ হয় বলা হয়, যে নিজের পায়ে কুড়াল মারতে চায়, তাকে ঠেকানো মুশকিল।
এটাও অনস্বীকার্য, দুদকও তার তীক্ষতা হারিয়ে ফেলেছে। অবশ্য দুদকের চেয়ারম্যান আগেও আক্ষেপ করেছেন, তাঁর অবস্থা নখকাটা বাঘের মতো। সারা বিশ্বের গত ৫০ বছরের উন্নয়ন-ধারায় এটা স্পষ্টভাবে স্বীকৃত, দুর্নীতি ও উন্নতি একসঙ্গে চলে না। দুর্নীতি কমলে উন্নতি বাড়বে। দুর্নীতি না কমিয়ে কোনো দেশ বা সমাজ উন্নতি করতে পেরেছে বলে আমাদের জানা নেই। হয়তো মন্ত্রিসভা মনে করছে, বাংলাদেশে দুর্নীতি আর উন্নতি একই সঙ্গে সমান তালে চলতে পারে। দেশ ও জাতির দুর্ভাগ্য হবে যদি এ ধারণাটা বর্তমান সরকার আরও জোরালোভাবে ধরে রাখে। কারণ তাদের ধারণা যে ভুল, সেটা প্রমাণ করার সুযোগের জন্য জনগণের তো আরও তিন বছর অপেক্ষা করা ছাড়া গত্যন্তর নেই। তবে আমরা সব সময় আশা নিয়ে থাকি, আশা নিয়ে বাঁচি। আশা করব, মন্ত্রিসভার বোধোদয় হবে। দুর্নীতিবাজ আমলা বাঁচাও—এটা সরকারের মূলমন্ত্র হবে না, মূলমন্ত্র হবে গ্যাস দেব, বিদ্যুৎ দেব, দ্রব্যমূল্যের ঊর্ধ্বগতি কমাব আর দুর্নীতিবাজদের শায়েস্তা করব। ড. শাহ্দীন মালিক: অ্যাডভোকেট, সুপ্রিম কোর্ট; শিক্ষক, ব্র্যাক স্কুল অব ল।
রাজউক, মন্ত্রণালয় আছে কী করতে?
দখলে জেরবার গুলশান লেক
রাজধানীর অভিজাত এলাকা হিসেবে খ্যাত গুলশানের লেকটি কখনো সরবে, কখনো নীরবে ক্ষতির শিকার হচ্ছে। জমির ক্ষুধার কাছে পরাজয় মানছে জলাশয়টি। দিনের পর দিন এর দুই পাড় অবৈধ দখলের কারণে মূল লেকটি সংকুচিত হয়েছে। এখন মড়ার উপর খাঁড়ার ঘা হয়েছে লেকটির মাঝ বরাবর তৈরি করা অবৈধ বাঁধ। শুধু তা-ই নয়, দুই পাড়ের অধিবাসীদের অনেকেই গৃহস্থালি বর্জ্য ফেলে লেকটি প্রায় একটি ভাগাড় বা নর্দমায় পরিণত করে চলেছেন। গত মঙ্গলবারের প্রথম আলোর প্রথম পাতার বড় ছবিটি দেখাচ্ছে, কীভাবে লেকের মাঝখানে দুটি বাঁধ দিয়ে টিনের টংঘর তৈরি করা হয়েছে। বলা যায়, ভেতর-বাহির সব দিক থেকেই লেকটি গ্রাসের জন্য এগিয়ে আসছে মানুষের বসতি। যাঁরা এগুলো করছেন, তাঁরা প্রভাবশালী। তাঁদের অনেকেই টংঘর বানিয়ে রেখে প্রথমে জায়গাটিতে দখল প্রতিষ্ঠা করেন, তারপর দিনে দিনে ঘুষ-দুর্নীতি ইত্যাদির মাধ্যমে জমির মালিকানার কাগজপত্র তৈরি করে একসময় নিজেদের লেকের জমির মালিক বলে ঘোষণা করেন। গত বছরের জানুয়ারি মাসেও গৃহায়ণ ও গণপূর্ত মন্ত্রণালয়-সম্পর্কিত সংসদীয় কমিটি এ বিষয়ে সোচ্চার হয়েছিল। কমিটির এক সভায় সভাপতি সে সময় ক্ষোভ প্রকাশ করে বলেছিলেন, ‘এভাবে চোখের সামনে সরকারি লেক দখল হয়ে যাবে, আর সরকারি কর্মকর্তারা বসে বসে দেখবেন, তা হতে পারে না।’ তিনি তখন এ ব্যাপারে মন্ত্রণালয় ও রাজউকের দৃষ্টি আকর্ষণ করেন। সে সময় মন্ত্রণালয় থেকে জানানো হয়, রাজউক এ ব্যাপারে প্রয়োজনীয় ব্যবস্থা নেবে। এরপর এক বছর গেছে, লেকের দখল ও দূষণ না কমে বরং বেড়েছে। খোদ রাজধানীর বুকে যখন এ রকম দখলদারি চলছে, তখন সারা দেশের অবস্থা অনুমান করতে অসুবিধা হয় না। প্রায় সব ক্ষেত্রেই রক্ষকেরা ভক্ষকের মতো আচরণ করে। আমরা সংশ্লিষ্ট সংসদীয় কমিটি, গৃহায়ণ ও গণপূর্ত মন্ত্রণালয় এবং রাজউকের দৃষ্টি আকর্ষণ করছি। আশা করি, গুলশান লেকসহ রাজধানীর সব জলাশয়, উদ্যান ও লেক দখলের হাত থেকে সংরক্ষণ করে প্রতিষ্ঠানগুলো নিজেদের প্রাসঙ্গিকতা প্রমাণ করবে।
অন্যায়ের পক্ষে কর্তৃপক্ষের সাফাই গ্রহণযোগ্য নয়
অভিনব স্বাস্থ্য পরীক্ষা
চট্টগ্রাম বিশ্ববিদ্যালয়ে নতুন নিয়োগ পাওয়া ২৪ জন শিক্ষকের স্বাস্থ্য পরীক্ষার নামে প্রতিষ্ঠানটির প্রধান স্বাস্থ্য কর্মকর্তা যে দায়িত্বহীনতার নজির দেখিয়েছেন, তার তুলনা মেলা ভার। চাকরিতে নিয়োগের আগে নিয়োগপ্রাপ্ত ব্যক্তির স্বাস্থ্য পরীক্ষার বিধান প্রায় সব প্রতিষ্ঠানেই আছে। এর মাধ্যমে শারীরিকভাবে তিনি চাকরি করতে সামর্থ্যবান কি না, সেটিই যাচাই করা হয়। সেদিক থেকে চট্টগ্রাম বিশ্ববিদ্যালয়ে নতুন নিয়োগ পাওয়া ২৪ জন শিক্ষকের স্বাস্থ্য পরীক্ষার বিষয়টি ব্যতিক্রম নয়, ব্যতিক্রমী হলেন প্রধান স্বাস্থ্য কর্মকর্তা। তিনি কোনো পরীক্ষা ছাড়াই সবার হাতে একটি করে সনদপত্র ধরিয়ে দিয়েছেন, যাতে লেখা ছিল ‘সাধারণ শারীরিক পরীক্ষায় তাহার কোনো রোগ বা বৈকল্য ধরা পড়ে নাই’। এ ব্যাপারে চট্টগ্রাম বিশ্ববিদ্যালয়ের ভারপ্রাপ্ত উপাচার্য যে কৈফিয়ত দিয়েছেন, তা-ও যুক্তিযুক্ত নয়। তিনি বলেছেন, ‘স্বাস্থ্য পরীক্ষার সুযোগ-সুবিধা আমাদের নেই। তাই দীর্ঘদিন ধরে এভাবে চলে আসছে।’ সুযোগ-সুবিধা নেই বলে স্বাস্থ্য পরীক্ষার নামে প্রহসন চলতে পারে না। একটি বিশ্ববিদ্যালয়ে স্বাস্থ্য পরীক্ষার সরঞ্জাম না থাকা যেমন অস্বাভাবিক, স্বাস্থ্য পরীক্ষার ন্যূনতম সরঞ্জাম না থাকলে সেই স্বাস্থ্যকেন্দ্র রাখারই বা কী যুক্তি? তা ছাড়া বিশ্ববিদ্যালয়ে স্বাস্থ্য পরীক্ষার সরঞ্জাম না থাকলে বাইরে পরীক্ষা করানোয় তো বাধা নেই। চিকিৎসাকেন্দ্রের প্রধান বলেছেন, সেখানে শারীরিক পরীক্ষার সরঞ্জাম নেই। তাঁরা দেখলেই বুঝতে পারেন কার কী সমস্যা। চিকিৎসাশাস্ত্র সম্পর্কে এ রকম আজগুবি কথা কখনো শোনা যায়নি। খালি চোখেই যদি রোগীর রোগ নির্ণয় করা যায়, তাহলে কোটি কোটি টাকা ব্যয় করে এত চিকিৎসা-সরঞ্জাম কেনা কেন? স্বাস্থ্য সনদ নিয়ে নানা ধরনের অনিয়ম-দুর্নীতির কথা আমরা জানি। অফিসে অনুপস্থিতির জন্য হরহামেশা ভুয়া স্বাস্থ্য সনদ নেওয়ার ঘটনাও আমাদের অজানা নয়। এবার পরীক্ষা না করে স্বাস্থ্য সনদ দিয়ে রেকর্ড সৃষ্টি করলেন চট্টগ্রাম বিশ্ববিদ্যালয়ের প্রধান স্বাস্থ্য কর্মকর্তা। চট্টগ্রাম বিশ্ববিদ্যালয়ের যে শিক্ষকেরা স্বাস্থ্য সনদ নিয়েছেন, তাঁদের কোনো দোষ নেই। চাকরির শর্ত হিসেবে তাঁরা এটি নিয়েছেন। কিন্তু প্রধান স্বাস্থ্য কর্মকর্তা স্বাস্থ্য পরীক্ষা ছাড়া সনদ দিয়ে দিয়ে তাঁর পেশাগত ও নৈতিক দেউলিয়াত্ব প্রকাশ করেছেন। আমরা ঘটনার সুষ্ঠু তদন্ত এবং অসত্য সনদপত্র বাতিল করার দাবি জানাচ্ছি। প্রয়োজনে সংশ্লিষ্ট ব্যক্তিদের নতুন করে স্বাস্থ্য সনদ নেওয়ার ব্যবস্থা করতে হবে বিশ্ববিদ্যালয় কেন সর্বত্র দুর্নীতির থাবার যে বিস্তার ঘটেছে চট্টগ্রাম বিশ্ববিদ্যালয় তার বাইরে থাকবে এ আশা দুরাশা মাত্র। তবে যেসব প্রতিষ্ঠানের জ্ঞান (?) বিতরন করার, নীতি-নৈতিকতা শিক্ষা দেবার দায়িত্ব পালন করার কথা সেখানে যদি এরকম দুর্নীতি ঘটে, দায়িত্বে চরম অবহেলার চাক্ষুষ প্রমান দেখা যায় তবে সরকার বা প্রশাসন কি জন্য আছে বা কি করে তাই প্রশ্নসাপেক্ষ। তাছাড়া সবকিছুকে 'পলিটিসাইজ' করে আর যাই হোক উন্নতমানের কোন কিছুই সম্ভব নয়। আমাদের প্রশ্ন জাগে যে যাদেরকে কেবল দলবাজির যোগ্যতার ভিত্তিতে নিয়োগ দেওয়া হয় তাদের কাছ থেকে আমরা আর কি আশা করতে পারি ? 
দুর্নীতি বন্ধে নিয়মিত নজরদারি প্রয়োজন
কালোবাজারে গরিবের চাল-গম
চালের দাম দরিদ্র জনগোষ্ঠীর ক্রয়ক্ষমতার বাইরে থাকায় সরকার এমন কিছু উদ্যোগ নিয়েছে, যাতে তারা কম দামে চাল ও গম পেতে পারে। সরকারের এই উদ্যোগ সব মহলে প্রশংসা পেয়েছে এবং দরিদ্র জনগণ এতে উপকৃত হচ্ছে। কিন্তু এ ধরনের উদ্যোগে যেসব দুর্বলতা থাকে, তার কিছু নজির পাওয়া গেছে। সম্প্রতি কিশোরগঞ্জের তাড়াইল, মৌলভীবাজার ও কুলাউড়ায় গরিবের জন্য বরাদ্দ করা চাল-গম কালোবাজারে বিক্রির ঘটনা ঘটেছে। এ ঘটনাগুলোকে উপেক্ষা করার সুযোগ নেই। কারণ এ ধরনের ঘটনা ঘটতে থাকলে যে উদ্দেশ্যে সরকার কাজটি করছে, তা ব্যাহত হবে। গরিবদের জন্য কম দামে চাল-গম বিক্রির অর্থ হচ্ছে, সরকার তাতে ভর্তুকি দিচ্ছে। সেই চাল-গম কালোবাজারে বিক্রির অর্থ হচ্ছে সরকারের ভর্তুকির অর্থ গরিবের লাভে না এসে ডিলার বা ব্যবসায়ীদের পেটে যাওয়া। কিশোরগঞ্জ ও মৌলভীবাজার বা কুলাউড়ায় এমন ঘটনাই ঘটেছে। আশার কথা, গরিবের চাল-গম কালোবাজারে বিক্রির এই ঘটনাগুলো উদ্ঘাটিত হয়েছে এবং প্রয়োজনীয় ব্যবস্থা নেওয়া হয়েছে। দায়ী ডিলারদের জেল-জরিমানা করা হয়েছে, ডিলারশিপ বাতিল হয়েছে, দোকান সিলগালা করা হয়েছে, মামলাও দায়ের হয়েছে। গরিবদের কাছে কম দামে চাল-গম পৌঁছানোর এই কার্যক্রম যেহেতু দেশজুড়ে বিস্তৃত, তাই আরও অনেক স্থানে এ ধরনের অনিয়মের আশঙ্কা রয়েছে। এই ঘটনাগুলো এ ব্যাপারে সতর্কতা ও নজরদারির প্রয়োজনীয়তার বিষয়টি তুলে ধরেছে। যেসব স্থানে গরিবদের জন্য খোলাবাজারে বিক্রি (ওএমএস) বা হতদরিদ্রদের জন্য ফেয়ার প্রাইস কার্ডের মাধ্যমে চাল-গম বিক্রির কার্যক্রম চলছে, এমন প্রতিটি ক্ষেত্রে তাই নিয়মিত নজরদারি নিশ্চিত করা জরুরি। আর কোথাও কোনো অনিয়ম ধরা পড়লে তাৎক্ষণিকভাবে কঠোর ব্যবস্থা নেওয়ার বিষয়টি নিশ্চিত করা গেলে এ ধরনের প্রবণতা কমে আসবে। প্রসঙ্গক্রমে আরও একটি বিষয়ের দিকে দৃষ্টি আকর্ষণ করা প্রয়োজন মনে করছি। সরকার হতদরিদ্রদের কাছে কম মূল্যে চাল-গম বিক্রির জন্য যে ফেয়ার প্রাইস কার্ড বিতরণ করছে, তাতে রাজনৈতিক বিবেচনায় কার্ড বিতরণের অভিযোগ রয়েছে।  দরিদ্রদের সুবিধা দেওয়ার ক্ষেত্রে এ ধরনের প্রবণতা কোনোভাবেই কাম্য হতে পারে না।যে দেশে দুর্নীতি ক্যান্সারের চেয়েও ভয়াবহ আকার ধারন করেছে সে দেশে দুর্নীতিদমন কমিশনকে শক্তিশালী করার বদলে তাকে 'দাতনখহীন বাঘে' পরিনত করার চেষ্টা আর যাই হোক সরকারের সদিচ্ছা বহন করে বলে মনে হয়না। একশ্রেনীর মানুষের মধ্যে দুর্নীতি এমনভাবে প্রোথিত হয়েছে যে সার্জিক্যাল অপারেশন ছাড়া তা দুর করার কোন উপায় নেই। এখন সরকার দুর্নীতিদমন কমিশন আইন যেভাবে সংশোধন করার উদ্যোগ নিয়েছে তাতে নির্বচনের আগে ঘোষিত সরকারের দুর্নীতিদমনের অভিযান ফাকা প্রতিশ্রুতিতে পরিনত হতে বাধ্য। সরকার কি সেটাই চায়? জনগনের কাছে দেওয়া প্রতিশ্রুতির কোন মূল্য কি তাদের কাছে নেই? নইলে এধরনের জঘন্য দুর্নীতিবাজদের কঠোর শাস্তি হয়না কেন ? 
নগরজীবন
ভিআইপি, সাধারণ মানুষ ও রিকশাচালকেরা
এ মাসের শুরু থেকেই ঢাকা শহরে বেশ কয়েকটি জায়গায় বিনা নোটিশে রিকশা চলাচল বন্ধ করে দিয়েছে ঢাকা মহানগর পুলিশ বিভাগ। যদিও রাস্তায় রিকশা বন্ধ করে দেওয়ার আগে কখনো কোনো ধরনের নোটিশ দিয়েছে পুলিশ বিভাগ—এ রকম নজির নেই। এরই অংশ হিসেবে সোমবার নয়টার পর কাকরাইলের নাইটিঙ্গেল মোড় থেকে মালিবাগ-মৌচাক হয়ে মগবাজার ও রামপুরা পর্যন্ত রিকশা চলাচল বন্ধ করে দেওয়া হয়, যার পরিপ্রেক্ষিতে রিকশাচালকেরা বিক্ষোভ, গাড়ি ভাঙচুর করেন (প্রথম আলোয় ২৯ মার্চ) কয়েকটি রাস্তাকে ভিআইপি রোড ঘোষণা এবং কয়েকটি রাস্তাকে যানজটমুক্ত করার জন্য এ ধরনের সিদ্ধান্ত নেওয়া হয়েছে বলে ডিএমপি জানিয়েছে। কিন্তু সাধারণ মানুষ যাঁরা রিকশায় চলাফেরা করেন, তাঁদের কী হবে? সপ্তাহ খানেক আগে ঢাকা বিশ্ববিদ্যালয় কর্তৃপক্ষকে না জানিয়ে রিকশা বন্ধ করে দেওয়া হয় নীলক্ষেত পুলিশ ফাঁড়ি থেকে বিডিআর গেট পর্যন্ত, যেখানে আছে ঢাকা বিশ্ববিদ্যালয়ের তিনটি শিক্ষার্থী নিবাস (দুটি ছাত্রী হল ও একটি ছাত্রাবাস), আছে একটি ইনস্টিটিউট। যেদিন রিকশা বন্ধ হলো, সেই এলাকায় ভুক্তভোগী ছাত্রী হলের মেয়েরা মিছিল করেছে, হলে বিক্ষোভ করেছে। পরের দিন বিষয়টির আপাতসুরাহা হয়েছে। বলা হয়েছে, আইডিকার্ড সঙ্গে থাকলে রিকশা ছেড়ে দেওয়া হবে বেলা দুইটা পর্যন্ত। সেখানে অবস্থিত ছাত্রী হলগুলোর হাউস টিউটরের দায়িত্ব পালন করতে যাওয়ার সময়ও আমাদের অনেককে নামিয়ে দেওয়া হয়েছে রিকশা থেকে। কারণ, আমরা আইডি কার্ড দেখাতে পারিনি। বিশ্ববিদ্যালয়ের প্রায় চার হাজারের মতো শিক্ষার্থী যে রাস্তা ব্যবহার করে বিশ্ববিদ্যালয়ে যায়, বিশেষ করে কার্জন হলে যায় ক্লাস করতে, এর জন্য প্রতিদিন কয়েকবার করে পুলিশকে কার্ড দেখিয়ে চলাফেরা কতটা যৌক্তিক? আর যেসব শিক্ষার্থী নিজের গাড়ি করে বা সিএনজিতে যাবে, তাদের আইডি কার্ড দেখাতে হবে না। কী চমৎকার নিয়ম এ দেশে!আর কারও যদি পরীক্ষা থাকে, তাহলে কথাই নেই। অনেক শিক্ষার্থী যেখানে পরীক্ষার টেনশনে নিজের প্রবেশপত্র পর্যন্ত আনতে ভুলে যায়, সেখানে আইডি কার্ড নিয়ে পুলিশি জেরার মুখে পড়া পরীক্ষার আগে মনস্তাত্ত্বিকভাবে একটা চাপ তৈরি করবে। ওই হলগুলোর জন্য বাসট্রিপ আছে। কিন্তু ক্লাসের বাইরেও নানা কাজে শিক্ষার্থীদের হল থেকে বের হওয়ার প্রয়োজন হতে পারে। প্রশ্ন হলো, বিশ্ববিদ্যালয় কর্তৃপক্ষ জানল না, হলগুলোর কিংবা ইনস্টিটিউট কর্তৃপক্ষ জানল না, তাহলে কীভাবে এত বড় একটি সিদ্ধান্ত চাপিয়ে দেওয়া হলো? পরের ঘটনা আরও কষ্টের। নয়টায় বিশ্ববিদ্যালয়ে পরীক্ষার ডিউটি। বিশ্ববিদ্যালয়ের গাড়িতে গেলে নয়টার অনেক পরে পৌঁছাতে হয়। সকাল সাড়ে সাতটায় বের হয়ে কোনো রিকশা বা সিএনজির হদিস পাওয়া গেল না। একজন রিকশাচালককে রাজি করানো হলো ৬০ টাকা ভাড়ার বিনিময়ে। কিন্তু নয়াটোলা থেকে মগবাজার মোড়মুখী হওয়ার পথে মগবাজার রেললাইনের কাছে যাওয়ার পরই ট্রাফিক রিকশা আটকে বললেন, ‘এই রাস্তায় রিকশা বন্ধ।’ তাহলে উপায়? ট্রাফিককে অনেক অনুরোধ করে সেই যাত্রা বেঁচে গিয়ে পরীবাগে এসে দ্বিতীয় ঝামেলায়। ১০ মিনিট রাস্তা বন্ধ। দ্বিতীয় দফা অনুরোধ। সেখানেই শেষ নয়, তৃতীয়বার রিকশা থামানো হলো শাহবাগের কাছাকাছি। বিশ্ববিদ্যালয়ে পৌঁছানো গেল নয়টা ১০ মিনিটে। এর পরের দিন বন্ধ করা হলো কাকরাইল, মগবাজার, মৌচাক আর রামপুরা সড়ক। রাস্তায় রিকশা বন্ধ হতেই পারে। কিন্তু এর বিকল্প ব্যবস্থা করে বন্ধ করতে হবে। নইলে এসব এলাকার মানুষ কীভাবে চলাচল করবে? ঢাকা শহরে বসবাস করা এক কোটি মানুষের মধ্যে গাড়ি আছে খুব কম লোকের। বিআরটিসি বাসের অনেকগুলোই বিভিন্ন শিক্ষাপ্রতিষ্ঠান, সরকারি অফিসকে ভাড়া দেওয়া। সব জায়গায় সিএনজিচালিত অটোরিকশা বা ট্যাক্সিক্যাব পাওয়া যায় না এবং পাওয়া গেলেও বেশি ভাড়া দাবি করা হয়। ঢাকা শহরে যাঁদের গাড়ি নেই, তাঁরা চলে যাবেন শহর ছেড়ে? নাকি পরোক্ষভাবে বলে দেওয়া হলো, গাড়ি কেনার সামর্থ্য নেই যাঁদের, তাঁরা থাকতে পারবেন না এই ‘ভিআইপি’দের শহর ঢাকায়? আর রিকশাচালকদের রুটিরুজির পথ বন্ধ হলে তাঁরা কোথায় যাবেন?আরেকটি উপায় আছে, তা হলো হাঁটা। ঢাকা শহরে হাঁটার রাস্তা কই? রাস্তার ওপর দোকানপাট। কোনো কোনো জ্যামে ফুটপাত দিয়ে চলে মোটরসাইকেল ও সিএনজি। বাসগুলো পুরো না থামিয়েই যাত্রী নামায়। আর সেই যাত্রীরা লাফ দিয়ে নামে গাড়ি থেকে। ধাক্কা খায় অন্য পথচারী। এই যখন রাস্তার চিত্র, তখন বিকল্প উপায় না সৃষ্টি করে, জনগণকে জানতে না দিয়ে কীভাবে একের পর এক রিকশা চলাচল বন্ধের সিদ্ধান্ত নিচ্ছে ডিএমপি। কাদের স্বার্থ তারা দেখছে, তা স্পষ্টই বোঝা যায়। রিকশা চলাচল নিষিদ্ধ করার আগে সেসব রাস্তায় দ্বিগুণ বাস দিয়ে, জনগণকে জানিয়ে এবং তাদের যেন অসুবিধা না হয়, তা নিশ্চিত করে এ ধরনের পদক্ষেপ নেওয়া দরকার। এ দেশে রাজনৈতিক দলগুলো ক্ষমতায় গিয়ে সাধারণ মানুষের কথা ভুলে যায়। তাদের সমস্যা নিয়ে ভাবে না। রাস্তায় বের হলেই শুনতে হয়, রাস্তায় রিকশা বন্ধ। রিকশায় গেলে চলতে হবে আইডি কার্ড নিয়ে। তবে নিজের গাড়ি থাকলে আর আইডি কার্ড নিয়ে ঘুরতে হবে না। কারণ গাড়িই তো ডিএমপির কাছে বড় আইডি কার্ড। আর সরকারকে ভাবতে হবে, ভোটে গাড়িওয়ালা ও রিকশাযাত্রী—সবার ভোটই গুরুত্বপূর্ণ। সাধারণ মানুষ ও রিকশাচালক সবাইকে দরকার গণতন্ত্রে। হুট করে কারও কারও সুবিধার জন্য সাধারণ মানুষের অসুবিধা করাটা কতটা যৌক্তিক ও মানবিক? ২৯ মার্চ ২০১১ জোবাইদা নাসরীন: শিক্ষক, নৃবিজ্ঞান বিভাগ, ঢাকা বিশ্ববিদ্যালয়। 
দেশের সামগ্রিক উন্নয়নের পথে বাধা
স্বাস্থ্য খাতে ব্যাপক বৈষম্য 
(১) সকল নাগরিকের জন্য সুযোগের সমতা নিশ্চিত করিতে রাষ্ট্র সচেষ্ট হইবেন; (২)...প্রজাতন্ত্রের সর্বত্র অর্থনৈতিক উন্নয়নের সমান স্তর অর্জনের উদ্দেশ্যে সুষম সুযোগ-সুবিধাদান নিশ্চিত করিবার জন্য রাষ্ট্র কার্যকর ব্যবস্থা গ্রহণ করিবেন।’ গণপ্রজাতন্ত্রী বাংলাদেশের সংবিধান, দ্বিতীয় ভাগ: রাষ্ট্র পরিচালনার মূলনীতি; অনুচ্ছেদ ১৯-এর ১ ও ২) এই যদি হয় আমাদের সংবিধানের নির্দেশনা, তাহলে স্বাস্থ্যসেবায় ব্যয়ের ক্ষেত্রে দেশের বিভিন্ন বিভাগের মধ্যে যে বৈষম্যের চিত্র সরকারি পরিসংখ্যানে পাওয়া গেল, তা কি গ্রহণযোগ্য হতে পারে? প্রথম আলোয় প্রকাশিত এ-সংক্রান্ত এক প্রতিবেদন অনুযায়ী, স্বাস্থ্য মন্ত্রণালয়ের সর্বশেষ জাতীয় স্বাস্থ্য নিরীক্ষা (জাস্বানি) বলছে, দেশের ছয়টি বিভাগের মধ্যে স্বাস্থ্য খাতে মাথাপিছু সর্বোচ্চ ব্যয় ও সর্বনিম্ন ব্যয়ের মধ্যে পার্থক্য ৩৩ শতাংশেরও বেশি। ঢাকা বিভাগে ৩৯.২ শতাংশ, আর বরিশাল বিভাগে মাত্র ৬.১ শতাংশ। মুদ্রার অঙ্কে যথাক্রমে এক হাজার ৩৩৭ টাকা ও ৪৪৯ টাকা। ঢাকার পরেই চট্টগ্রাম (১৯.৯ শতাংশ), এখানেও বৈষম্য প্রায় ২০ শতাংশ; তারপর রাজশাহী (১৮.২ শতাংশ), খুলনা (৯.৯ শতাংশ), সিলেট (৬.৬ শতাংশ)—বৈষম্য ক্রমাগত বেড়েছে। হিসাবটি বার্ষিক এবং ২০০৭ সালের পরিসংখ্যান। এরপর পরিস্থিতির ইতরবিশেষ পরিবর্তন হয়েছে বলে মনে হয় না। স্বাস্থ্য খাতে বাংলাদেশের মানুষের মাথাপিছু বার্ষিক ব্যয় গড়ে এক হাজার ১১৮ টাকা। এর মধ্যে সবচেয়ে বেশি বৈষম্যের শিকার বরিশাল বিভাগের একজন মানুষের ভাগে মাত্র ৪৪৯ টাকা! এই নগণ্য পরিমাণ অর্থ দিয়ে একজন মানুষের সারা বছরের স্বাস্থ্যসেবার খরচ আদৌ কি হওয়া সম্ভব?মাথাপিছু যে ব্যয়ের হিসাব সরকারের সর্বশেষ পরিসংখ্যানে উল্লেখ করা হয়েছে, তার একটি অংশ দেয় সরকার; আর বড় অংশই খরচ করে ব্যক্তি নিজের পকেট থেকে।  গরিবের আয়-বৈষম্য কমানোর কথা হয়তো বৈপ্লবিক শোনায়; কিন্তু রাষ্ট্রীয় কোষ থেকে যখন মানুষের স্বাস্থ্যসেবার জন্য অর্থ বরাদ্দ করা হয়, তখন সব নাগরিক সমান পাবেন—এটা নিশ্চিত করতে চাইলে বৈপ্লবিক পদক্ষেপের প্রয়োজন হয় না; কেবল সংশ্লিষ্ট বিধি-বিধানগুলো মেনে চললেই হয়। মন্ত্রী বা ক্ষমতাসীন দলের প্রভাবশালী সাংসদের নিজের এলাকায় বরাদ্দ বেশি হলে অন্যদের এলাকায় কম হবে, মানে বৈষম্য বাড়বে—এ তো জানা কথা। রাজনৈতিক প্রভাব খাটিয়ে এনজিও বা বিদেশি দাতা সংস্থাগুলোর প্রকল্প নিজের এলাকায় নিয়ে ভোটের বাক্স নিশ্চিত করার চেষ্টাও অনৈতিক। দেশের স্বাস্থ্য খাতে বিভাগ ও অঞ্চলভেদে যে ব্যাপক বৈষম্য চলছে, তা চূড়ান্ত বিচারে জাতির মানবসম্পদ উন্নয়ন ও সামগ্রিক সমৃদ্ধির পথে বড় বাধা। এটা অবশ্যই দূর করার উদ্যোগ নেওয়া প্রয়োজন।
বিষপিঁপড়ার হাত থেকে বিমানকে বাঁচান
দুর্নীতির লীলাখেলা
লোকসানি প্রতিষ্ঠান বিমান সরকারের বোঝা হলেও অনেকের জন্য তা সোনার ডিমপাড়া হাঁস। বিমান যতই লোকসান করে, ততই তাদের লাভ হয়। কেননা, লাভের সুযোগগুলো তারাই আত্মসাৎ করে। প্রবাদে একেই বলে, লাভের গুড় পিঁপড়ায় খায়। জাতীয় আকাশ পরিবহন সংস্থা বিমানের সর্বাঙ্গজুড়েই এই পিঁপড়ার দংশন। গত অর্থবছরেই বিমানের লোকসান ছিল ৮০ কোটি টাকা। এ ধরনের অজস্র দুর্নীতির কারণেই বিমান লোকসান করে। বিমানের লোকসানের কারণ তাই এর পরিচালনার মধ্যেই নিহিত। গত শনিবারের প্রথম আলোর সংবাদে বলা হয়েছে, ঢাকা-ব্যাংককের এক ফ্লাইটেই পণ্যের ভাড়া বাবদ সাত লাখ ২০ হাজার টাকা থেকে বঞ্চিত হয়েছে বিমান। কলকাতা থেকে নিয়মিতভাবে একদল ব্যক্তি পরিবহন ফি না দিয়েই লাগেজে করে মালামাল নিয়ে আসার ব্যবসা চালাচ্ছে বহুদিন ধরে। শুধু ব্যাংককই নয়; লন্ডন, করাচি, সিঙ্গাপুর, কুয়েতসহ অনেক রুটেই এ রকম দুর্নীতির লীলাখেলা চলছে বলে অভিযোগ। যাত্রীদের আসনগুলো সেসব মাল দিয়ে ভর্তি করায় বিমান প্রথমত যাত্রী ভাড়া ও যাত্রী দুটোই হারায়; দ্বিতীয়ত, বহন করা মালামালের উপযুক্ত ভাড়া ঘুষের বিনিময়ে ছেড়ে দেওয়া হয়। প্রথম আলোর সংবাদমতে, এ বাবদ ঘুষের পরিমাণ জানা গেছে এক লাখ ২০ হাজার টাকা। প্রতিদিন বিশ্বের বিভিন্ন রুটে এ ধরনের কাজ হয়ে চলছে। অনিয়ম-দুর্নীতির কারণে যে অর্থ থেকে বঞ্চিত হয় বিমান, সেই অর্থটাই ভাগাভাগি হয়ে যায় বিমানেরই একশ্রেণীর অসাধু কর্মচারী-কর্মকর্তা এবং তাঁদের মক্কেলদের মধ্যে। এই বিচারে বলা যায়, দুর্নীতিগুলো না হলে বিমান লোকসানি থাকত না।
এর আগে বাইরে থেকে বিমান ভাড়া করা নিয়ে বিপুল দুর্নীতির সংবাদ প্রথম আলো প্রকাশ করেছিল। গত হজের সময়ও হজযাত্রী পরিবহনে দুর্নীতি হয়েছে। আন্তর্জাতিক রুট পরিচালনা, বিমান কেনা ও ভাড়া নেওয়া, বিমানের স্থাবর সম্পদের রক্ষণাবেক্ষণসহ এমন কোনো ক্ষেত্র নেই, যা দুর্নীতির গ্রাসে পড়েনি।
এর অবসান হতেই হবে। বেসরকারীকরণ এর সমাধান নয়। যোগ্য ও নিষ্ঠাবান ব্যক্তিদের নিয়োগ এবং কঠোর সরকারি নজরদারি ছাড়া দুর্নীতির এই বিষপিঁপড়ার হাত থেকে বিমানকে বাঁচানো যাবে না। বিমানকে বাঁচাতে তাই উন্মোচিত সব দুর্নীতির সঙ্গে জড়িত ব্যক্তিদের শাস্তি দিতে হবে। এরা ছাড় পেলে তার দায় সরকারকেই নিতে হবে।

দুর্নীতিবিরোধী আন্দোলন
বাদামি সাহেবদের ঘুম হারাম করতে হবে
আন্না হাজারে ভারতীয় অহিংস সংগ্রামী। ১৯৭৫ সালে নিজ গ্রাম র‌্যালেগাঁওয়ে সুখী-সমৃদ্ধ আদর্শ গ্রাম প্রতিষ্ঠার আন্দোলন শুরু করেন। ১৯৯১ সাল থেকে তিনি মহারাষ্ট্রে দুর্নীতিবিরোধী আন্দোলন শুরু করেন। এরই ধারাবাহিকতায় জাতীয় পর্যায়ে সিটিজেন অম্বুডসম্যান বা লোকপাল নিয়োগের বিল পাস করার দাবিতে গত ৫ এপ্রিল থেকে অনশন শুরু করেন। আন্না হাজারের আন্দোলন ব্যাপক জনসমর্থন পেলে ভারত সরকার দাবি মেনে নিয়ে লোকপাল বিলের খসড়া তৈরির জন্য একটি কমিটি গঠনের সিদ্ধান্ত ঘোষণা করে। বাংলাদেশের সংবিধানেও ন্যায়পাল প্রতিষ্ঠার কথা থাকলেও আজ অবধি কোনো সরকারই তা বাস্তবায়ন করেনি। ঘটনাটির প্রাসঙ্গিকতা বিবেচনা করে গত শনিবার অনশন ভাঙার সময়ে দিল্লির যন্তর মন্তর চত্বরে দেওয়া আন্না হাজারের ভাষণটির ভাষান্তর প্রকাশ করা হলো)
আজ আমি আমার অনশন ভাঙলাম। একটা নোটিশ জারির মাধ্যমে সরকার আমাদের দাবি পূরণ করার ঘোষণা দিয়েছে। গত পাঁচ দিনের বিক্ষোভের মধ্যে সবচেয়ে গুরুত্বপূর্ণ একটি বিষয় আমি লক্ষ করেছি। সব ধর্মের, জাতের, বর্ণের ভাইয়েরা-বোনেরা একসঙ্গে এসে দেশের প্রতি তাদের ভালোবাসা জানিয়েছে। এটাই আমার কাছে সবচেয়ে গুরুত্বপূর্ণ। আবারও আমরা দুনিয়ার সামনে দেখালাম যে আমরা ঐক্যবদ্ধ।
স্লোগানের মধ্যে আমরা ভগত সিংয়ের নাম শুনেছি, শুনেছি রাজগুরুর নাম। এসব স্লোগান দিয়েই তাঁরা ব্রিটিশের ঘুম কেড়ে নিয়েছিলেন। আজ আমরা সবাই মিলে আমাদের দেশের বাদামি সাহেবদের নির্ঘুম রাত উপহার দিয়েছি। এটাও আমার কাছে খুবই গুরুত্বপূর্ণ ঘটনা।
আমাদের এই প্রতিবাদের খবর বিশ্বজুড়ে ছড়িয়ে দেওয়ার জন্য আমি গণমাধ্যমকর্মীদের ধন্যবাদ দিতে চাই। তাঁরা প্রমাণ করেছেন, মিডিয়া হলো রাষ্ট্রের চতুর্থ স্তম্ভ। তাঁরা দেখিয়েছেন, দেশের জন্য তাঁরা কী করতে পারেন। আজ আমরা সেই চতুর্থ স্তম্ভের শক্তি ও ক্ষমতা দেখতে পেয়েছি।
যেসব ভাইবোন আমার সঙ্গে যন্তর-মন্তরে বসে অনশন করছিলেন, আজ তাঁরাও অনশন ভেঙেছেন। আমি তাঁদের উজ্জ্বল ভবিষ্যৎ কামনা করি। এই দাবিতে দেশের অন্য জায়গায় যাঁরা সংগ্রাম করেছেন, ত্যাগ স্বীকার করেছেন, তাঁদের প্রত্যেকের সঙ্গে আমি গিয়ে গিয়ে দেখা করব।
এই প্রতিবাদে তরুণদের অংশগ্রহণ এক জোরালো আশার আলোকরশ্মির মতো। দেশের সব তরুণ এই দাবিতে উঠে দাঁড়িয়েছে। তরুণদের শক্তিই একটি দেশের শক্তি। যারা দেশের প্রতি ভালোবাসা থেকে এই কর্মসূচিতে অংশ নিয়েছে, আমি সেসব তরুণকেও ধন্যবাদ জানাই। দেশাত্মবোধক গান গেয়ে তারা আমাদের অনুপ্রাণিত করেছে। তারা সবাই জীবনশৈলী চর্চার অংশ। এই মুহূর্তে আমি পণ্ডিত রবিশঙ্করের বার্তা পেলাম। জাতপাতের ভেদাভেদ ভুলে যে তরুণেরা এখানে এসেছে, তিনি তাদের সবাইকে ধন্যবাদ জানিয়েছেন। এই প্রতিবাদে যাঁরা তাঁদের মন, শরীর এবং আত্মা দিয়ে কাজ করেছেন, তাঁদেরও ধন্যবাদ জানাই। আমি অস্মিতা থিয়েটার গ্রুপসহ যাঁরা এখানে অনুষ্ঠান করেছেন, তাঁদের সবাইকে ধন্যবাদ জানাই।
আপনারা জানেন, জন লোকপাল বিলের খসড়া তৈরির কাজ শুরু হয়েছে। এখন তাই আমাদের দায়িত্বও অনেক বেড়ে গেছে। সত্যিকার স্বাধীনতা অর্জনে আমাদের আরও অনেক দূর যেতে হবে। এখন সবার আগে এই বিলটা পাস হওয়া দরকার। যদি প্রয়োজন হয় তাহলে আবার আমাদের প্রতিবাদে নামতে হবে। খসড়া বিল তৈরি পর্যন্ত চলতে থাকবে আমার প্রথম প্রতিবাদের পর্যায়। যখন এই খসড়াটি মন্ত্রীদের কাছে যাবে তখন শুরু হবে পরের সংগ্রাম। তারপর এটাকে নিয়ে যেতে হবে সংসদে। এমনকি তখনো যদি প্রয়োজন হয়, জাতীয় পতাকা হাতে আমরা সংসদ অভিমুখে যাত্রা করব।
সারা দেশে এ রকম অনেক ইস্যু আছে। আমরা হয়তো সবকিছুর সমাধান এখন করতে পারব না। যেমন রয়েছে কৃষকদের সমস্যা, শিক্ষার সমস্যা, শ্রমিকদের সমস্যা। এখানে আমাদের দুটি বা তিনটি জিনিস খেয়াল রাখতে হবে। জন লোকপাল বিল কার্যকর হওয়ার পর, ক্ষমতার বিকেন্দ্রীকরণের জন্য আবার আমাদের চাপ প্রয়োগ করতে হবে। ক্ষমতা বিকেন্দ্রীভূত হয়ে সাধারণ মানুষের কাছে না গেলে দুর্নীতি কোনো দিন কমবে না।
নির্বাচনী ব্যবস্থার সংস্কার হলো আরেকটা বিষয়, যা করা দরকার। ভোটারদের তরফে পৌরসভা এবং সিটি করপোরেশনগুলোর প্রতিনিধিদের প্রত্যাহারের অধিকার থাকতে হবে। কোনো সংসদ সদস্য যদি জনগণের অজ্ঞাতসারে অর্থ খরচ করেন, তবে তাঁর সংসদ সদস্যপদ বাতিলের অধিকারও জনগণের হাতে থাকা দরকার। আমি সরকারের কাছে এ বিষয়ে নতুন ব্যবস্থা গড়ে তোলার আহ্বান জানাই।
এই প্রতিবাদের মাধ্যমে বিরাট শক্তি ও সম্ভাবনা দেখা যাচ্ছে। এই নতুন শক্তিতে বলীয়ান হয়ে আমাদের উচিত সবগুলো রাজ্যে সংগ্রাম ছড়িয়ে দেওয়া, তলা থেকে ওপর পর্যন্ত। আমাদের বড় একটি গোষ্ঠী গঠন করতে হবে। সেই গোষ্ঠীর প্রত্যেককেই হতে হবে সৎ ও সত্যবাদী। আমাদের ধ্যান-ধারণাও হওয়া উচিত খাঁটি, আমাদের চেষ্টা হওয়া উচিত এমন বিশুদ্ধ যাতে সাধারণ মানুষকে আমরা নেতৃত্ব দিতে পারি। এটা তখন বিরাট এক শক্তি হয়ে উঠবে। নইলে মধ্যপথেই আমরা ঝরে যাব।
আজ একটি দাবি পূর্ণ হয়েছে। একইভাবে, আবারও আমরা নতুন কোনো সমস্যা নিয়ে একের পর এক আন্দোলনে নামব। আমাদের এই দ্বিতীয় স্বাধীনতাসংগ্রামে আবার আমরা জয় পাব।

তদন্ত প্রতিবেদনটি আনুষ্ঠানিকভাবে প্রকাশ করুন
শেয়ারবাজার কেলেঙ্কারি
শেয়ারবাজার কেলেঙ্কারি তদন্তে কমিটি গঠন করায় জনমনে যতটুকু উৎসাহ সৃষ্টি হয়েছিল, কমিটির প্রতিবেদন প্রকাশ না করায় তাতে শুধু ভাটাই পড়েনি, বরং সরকারের উদ্দেশ্য নিয়ে প্রশ্ন উঠেছে। যাঁরা শেয়ার কেলেঙ্কারির জন্য দায়ী, সরকার তাঁদের বিচারের মুখোমুখি করতে চায় কি না? তদন্ত কমিটি তো যথাসম্ভব দ্রুতই প্রতিবেদন জমা দিয়েছে। সরকারের উচিত ছিল সঙ্গে সঙ্গে তা জনগণকে জানতে দেওয়া। কিন্তু ১১ দিন হয়ে গেল, এখনো প্রতিবেদনটি আনুষ্ঠানিকভাবে প্রকাশ করা হলো না।
সরকার প্রকাশ না করলেও পত্রপত্রিকায় অনেক তথ্য প্রকাশিত হচ্ছে। তাতে দেশের অনেক বড় বড় ব্যবসায়ী, শিল্পপতির নাম আসছে। তাঁরা সবাই রাজনৈতিক ও সামাজিকভাবে প্রভাবশালী। কিন্তু সরকার যেহেতু প্রতিবেদন প্রকাশ করেনি, তাই এসব নাম সঠিক কি না, তা নিশ্চিতভাবে জানা সম্ভব নয়। যদি ঠিক হয়, তাহলে মানুষের মধ্যে এরকম ধারণা বদ্ধমূল হবে যে সরকার প্রভাবশালী ধনী ব্যক্তিদের রক্ষার জন্যই বোধহয় প্রতিবেদন প্রকাশে গড়িমসি করছে। আর যদি নামগুলোতে ভুলভ্রান্তি থাকে, তাহলে নির্দোষ কোনো শিল্পপতি সম্পর্কে সমাজে বিরূপ মনোভাব সৃষ্টি হবে। সরকার-ঘোষিত তদন্ত কমিটির প্রতিবেদন যথাসময়ে প্রকাশ না করার এই হলো কুফল।
বিগত আওয়ামী লীগ সরকারের সময়, ১৯৯৬ সালেও শেয়ার কেলেঙ্কারিতে সাধারণ বিনিয়োগকারীদের সর্বনাশ হয়েছিল। সেই সময়ও অভিযুক্ত ব্যক্তিদের বিরুদ্ধে কার্যকর ব্যবস্থা নেওয়া হয়নি। ফলে তাঁদেরই কারও কারও পক্ষে এবারের বাজার কেলেঙ্কারিতে কলকাঠি নাড়া সম্ভব হয়েছে বলে কথা উঠেছে। এখন যদি আবার তাঁদের রেখেঢেকে রাখার চেষ্টা হয়, তাহলে ভবিষ্যতে আরও বড় বিপদের আশঙ্কা থাকবে।
এখন সরকারের অন্তত দুটি কাজ খুব দ্রুত করতে হবে। প্রথমত, তদন্ত প্রতিবেদনটি অনতিবিলম্বে, আনুষ্ঠানিকভাবে প্রকাশ করা। এখানে সরকারের যদি কোথাও আপত্তি থাকে, বা অভিযুক্ত কোনো ব্যক্তির ব্যাপারে সরকারের দ্বিমত থাকে, তাহলে একই সঙ্গে তা প্রকাশ করতে পারে। যদি আরও অনুসন্ধান দরকার বলে মনে করে, তাহলে সেটাও প্রকাশ করুক। এটাই তো গণতান্ত্রিক পদ্ধতি। সরকার যখন প্রকাশ্যে ঘোষণা দিয়ে তদন্ত কমিটি গঠন করেছে, তাহলে তার প্রতিবেদন পূর্ণাঙ্গরূপে প্রকাশে বাধা কোথায়?
দ্বিতীয়ত, নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি) বিভিন্ন অনিয়মের জন্য দায়ী বলে যে অভিযোগ উঠেছে, সে ব্যাপারে এখনই পদক্ষেপ নেওয়া প্রয়োজন। এসইসি পুনর্গঠনের কোনো বিকল্প নেই। বাজারসংশ্লিষ্ট বিশেষজ্ঞদের সবাই এই মত পোষণ করেন। এ ব্যাপারে কোনো রকম শৈথিল্য কাম্য নয়।
তদন্ত প্রতিবেদন প্রকাশে দেরি করার সুযোগে অভিযুক্ত ব্যক্তিরা সরকারের ওপর মহলে তদবির করে প্রতিবেদনটি বাতিলের চেষ্টা করছে বলে অভিযোগ উঠেছে। শুধু তা-ই নয়, তদন্ত কমিটির চেয়ারম্যানসহ অন্য সদস্যদের সমাজের চোখে হেয়প্রতিপন্ন করারও অপচেষ্টা চলছে বলে অভিযোগ রয়েছে। এ অভিযোগ যদি সত্য হয় এবং এ ধরনের অপচেষ্টা যদি সফল হয়, তা হলে তা হবে একটি অত্যন্ত খারাপ দৃষ্টান্ত। এটা শুধু শেয়ারবাজার নয়, দেশের অর্থনীতির জন্যও ক্ষতিকর হবে। এ ধরনের কারসাজি রোধে সরকারের কঠোর ব্যবস্থা নেওয়া দরকার।

রক্ষা করার নামে নদী হত্যার আয়োজন বন্ধ হোক
তুরাগ উদ্ধারের প্রহসন
কী পরিহাস, নদীর সীমানায় খুঁটি পুুঁতে দখল থেকে রক্ষার জন্য আদালতকে নির্দেশ দিতে হয়। আর কত বড় অন্যায় যে সেই খুঁটি পোঁতা হয় নদীর ভেতরই, যাতে পাড়ের অনেকখানি জায়গা দখল করা যায়। তুরাগ নদ রক্ষার নামে ঢাকা জেলা প্রশাসন এবং অভ্যন্তরীণ নৌপরিবহন কর্তৃপক্ষের এই নিষ্ঠুর প্রহসন নদী রক্ষার নামে নদী হত্যারই আয়োজন। এটা প্রকৃতির বিরুদ্ধে অপরাধ, মানুষের বিরুদ্ধে অপরাধ, এটা আইনের নির্লজ্জ বরখেলাপ। এর বিচার হওয়া প্রয়োজন।
ঢাকার চারটি নদীকে ‘প্রতিবেশগত সংকটাপন্ন এলাকা’ বলে ঘোষণা করা হয়েছিল কয়েক বছর আগে। এরপর উচ্চ আদালত বিভিন্ন সময় ঢাকার তুরাগ, বালু, বুড়িগঙ্গা ও শীতলক্ষ্যাকে দূষণ ও দখল থেকে মুক্ত করার নির্দেশও দেন। এরই ধারাবাহিকতায় ২০০৯ সালে তুরাগ নদের সীমানায় খুঁটি পুঁতে, গাছ লাগিয়ে, পাড় বাঁধিয়ে দখলদারদের প্রতিহত করার নির্দেশ দেন উচ্চ আদালত। কিন্তু এই দায়িত্বে নিয়োজিত ঢাকা জেলা প্রশাসন এবং অভ্যন্তরীণ নৌপরিবহন কর্তৃপক্ষ সুকৌশলে শুকনো মৌসুমে শীর্ণ হয়ে আসা নদের সীমাকেই স্থায়ী করে দেওয়ার ফন্দি করে। অর্থাৎ বর্ষায় নদী যতটা প্রসারিত হয়, সেটাকেই নদীর স্বাভাবিক সীমা হিসেবে মেনে নিলে, যেহেতু ইতিমধ্যে তুরাগের ভেতরে যেসব দখল সম্পন্ন হয়েছে, সেগুলো উচ্ছেদ করতে হয়। তা তারা করবে না বলেই আদালতের নির্দেশ কৌশলে ফাঁকি দিয়ে প্রভাবশালী মহলের দখল চিরস্থায়ী করার বন্দোবস্ত করে। এরই প্রতিফলন ঘটে নদের প্রকৃত সীমানা চিহ্নিত করার বদলে আয়তন সংকীর্ণ করার খুঁটি বসানোর আয়োজনে। সন্দেহের অবকাশ নেই যে এটি কোনো ভুল নয়, এটি সজ্ঞান প্রতারণা।
আবারও প্রমাণিত হলো, নদী উদ্ধারের মৌসুমি অভিযানে শোরগোলই সার। একশ্রেণীর আমলা-রাজনীতিক-ভূমিদস্যু, এই ত্রিভুজ ক্ষমতার কাছে সরকারি তৎপরতা সমুদ্রে ঢিল ছোড়ার মতোই অর্থহীন হয়ে যাচ্ছে। প্রধানমন্ত্রীও যে বারবার নদী বাঁচানোর বক্তব্য দেন, সেসবকেও কি তাহলে কথার কথা ধরে নিতে হবে? বছরের পর বছর ধরে সারা দেশে নদ-নদীর দখল ও দূষণ বিপৎসীমাকে ছাপিয়ে গেছে। আর সময় নেই, কিন্তু সংশ্লিষ্ট ব্যক্তিদের কাছে জিজ্ঞাসা, তাঁরা কি কোনো কথাই রাখবেন না? আমরা চাই, আদালতের নির্দেশ অক্ষরে অক্ষরে পালিত হোক। আমরা চাই, ঢাকার চারটি নদী উদ্ধারকে সারা দেশের নদী উদ্ধারের সূচনা হিসেবে পূর্ণাঙ্গভাবে বাস্তবায়ন করা হোক। নদী হত্যার অপরাধ ক্ষমাহীন।

অসাধু ডিলারদের কঠোর শাস্তি দিতে হবে
ওএমএসের চাল কালোবাজারি
দরিদ্র, নিম্নআয়ের মানুষের অন্নকষ্ট লাঘবের উদ্দেশ্যে সরকার ন্যায্যমূল্যে চাল বিক্রির যে ব্যবস্থা করেছে, কিছু অসাধু ডিলার তা থেকে বাড়তি মুনাফা অর্জনের চেষ্টা করছেন। ওএমএসের চাল কালোবাজারে বিক্রি করে দিতে তাঁদের বিবেকে বাধছে না। এহেন ঘৃণ্য অপরাধের আরও একটি দৃষ্টান্ত পাওয়া গেল রাজশাহীর বাগমারায়। গত রোববার রাতে সেখানকার খাদ্যগুদাম থেকে ১২০ বস্তা ওএমএসের চাল পাচারের সময় পুলিশের হাতে ধরা পড়েছে। সোমবারের প্রথম আলোয় সেই খবর ছাপা হয়েছে।
এর আগে ১২ এপ্রিল নারায়ণগঞ্জে ৩৭৪ বস্তা ওএমএসের চাল পাচারকালে পুলিশ তিনজনকে আটক করে। এর পাঁচ দিন আগে ৬ এপ্রিল সেখানে ওএমএসের চাল কালোবাজারে বিক্রি করার সময় ডিলারের এক কর্মচারী ও একজন ট্রাকচালককে হাতেনাতে আটক করে পুলিশে সোপর্দ করে জনতা। ১০ এপ্রিল নাটোরের বাগাতিপাড়া উপজেলায় ৪২ বস্তা ওএমএসের চাল পাচারকালে আটক করে পুলিশ। ৯ এপ্রিল রাঙামাটির কাপ্তাই উপজেলায় ওএমএসের চাল পাচারকালে ডিলার আরিফকে হাতেনাতে গ্রেপ্তার করেন সেখানকার উপজেলা নির্বাহী কর্মকর্তা হাজেরা খাতুন। ২০ মার্চ গাইবান্ধার গোবিন্দগঞ্জে র‌্যাবের সদস্যরা ওএমএসের ৫৫০ বস্তা চাল অবৈধভাবে পাচার করার সময় আটক করেন। তাঁরা সংশ্লিষ্ট ডিলার, উপজেলা খাদ্য কর্মকর্তা, চাল ব্যবসায়ীসহ মোট ১৩ জনকে গ্রেপ্তারও করেন।
ওএমএসের চাল কালোবাজারে পাচার ও বিক্রির এতগুলো ঘটনা ঘটেছে মাত্র এক মাসে। তা ছাড়া এগুলো কেবল ধরা পড়ার ঘটনা, যেগুলোর খবর সংবাদমাধ্যমে প্রকাশিত। দেশের কত জায়গায় গোপনে আরও কত পরিমাণ ওএমএসের চাল কালোবাজারে পাচার ও বিক্রি হচ্ছে, তা বলা কঠিন। তবে ধরা পড়ার ঘটনার আধিক্য থেকেই অনুমান করা যায়, গোপনে কত ব্যাপক মাত্রায় তা চলতে পারে।
লক্ষণীয় বিষয়, এসব ক্ষেত্রে যাঁরা গ্রেপ্তার হয়েছেন, তাঁদের অধিকাংশই যানচালক, যেগুলোতে করে চাল পাচার করা হয়, অথবা সংশ্লিষ্ট ডিলারের কর্মচারী। পাচারকারী ডিলারদের গ্রেপ্তারের ঘটনা কমই ঘটেছে। শুধু গোবিন্দগঞ্জে ও কাপ্তাইয়ে দুজন ডিলার গ্রেপ্তার হয়েছেন। গোবিন্দগঞ্জে উপজেলা খাদ্য কর্মকর্তাও গ্রেপ্তার হয়েছেন; তাঁকে চাকরি থেকে সাময়িকভাবে বরখাস্ত করা হয়েছে এবং তিনি এখনো কারাগারে আছেন। সেখানকার ডিলারের ডিলারশিপ বাতিল করা হয়েছে, তিনিও কারাগারে আছেন। প্রতিটি ক্ষেত্রেই যদি এমন ব্যবস্থা নেওয়া হতো, তাহলে সম্ভবত অসাধু ডিলারদের সাহস একটু কমত। সরকারের একটি দরিদ্রবান্ধব কর্মসূচির সুফল আরও ভালোভাবে পাওয়া যেত।

শাসনতন্ত্র
সংবিধান সংশোধন নিয়ে সংশয়
সংবিধান সংশোধনের লক্ষ্যে সরকার গত জুলাই মাসে ১৫ সদস্যবিশিষ্ট একটি সংসদীয় বিশেষ কমিটি গঠন করেছে। কমিটির ১২ জন সদস্যই সরকারদলীয়। অন্য সদস্যরাও মহাজোটের অংশীদার। বিরোধী দল বিএনপিকে কমিটির একটি সদস্যপদ দেওয়া হলেও তারা তা গ্রহণ করেনি। কমিটি এখন তার সুপারিশ চূড়ান্ত করছে এবং মাননীয় প্রধানমন্ত্রীর ঘোষণা অনুযায়ী, সম্ভবত আগামী মে মাসে সংসদের একটি বিশেষ অধিবেশনে এগুলো উত্থাপন ও পাস করা হবে। গণমাধ্যমে প্রকাশিত কমিটির সুপারিশগুলো নিয়ে অনেক নাগরিকের মনে বহু গুরুতর সংশয় সৃষ্টি হয়েছে; প্রশ্ন সৃষ্টি হয়েছে কমিটির কার্যক্রম ও এখতিয়ার তথা সংবিধান সংশোধনের পদ্ধতি নিয়ে।
সংবিধান সংশোধনের পদ্ধতি নিয়ে গুরুত্বপূর্ণ প্রশ্নগুলো হলো: কেন এই কমিটি? কী এর উদ্দেশ্য ও কার্যপরিধি? শুধু ক্ষমতাসীন মহাজোট সরকারের প্রতিনিধিদের নিয়ে সংবিধানে মৌলিক পরিবর্তন আনা কি যৌক্তিক? মহাজোট সরকার কি মৌলিক পরিবর্তনের জন্য ম্যান্ডেটপ্রাপ্ত? এ ব্যাপারে এত তাড়াহুড়োই বা কেন?
আমাদের জানামতে, কমিটির জন্য কোনো কার্যপরিধি নির্দিষ্ট করে দেওয়া হয়নি। তবে সংসদীয় বিশেষ কমিটি গঠনের প্রস্তাব উত্থাপন করতে গিয়ে মাননীয় প্রধানমন্ত্রী সংসদে বলেন—সামরিক ফরমান জারি করে অতীতে সংবিধানকে ক্ষতবিক্ষত করা হয়েছে; আর সে জন্যই সংবিধান সংশোধনের প্রয়োজনীয়তা দেখা দিয়েছে। বাংলাদেশের মানুষের বুকে যাতে সামরিক শাসনের জগদ্দল পাথর আর চেপে বসতে না পারে, সে ব্যবস্থা নিতেই এই কমিটি। উচ্চ আদালতের নির্দেশনার অনুসরণে সংবিধান সংশোধনের লক্ষ্যে এটি গঠন করা হচ্ছে। কমিটি প্রয়োজনে বিশেষজ্ঞদের পরামর্শের ভিত্তিতে এ বিষয়ে তাদের সুপারিশ চূড়ান্ত করবে। (প্রথম আলো, ২১ জুলাই ২০১০)। অর্থাৎ প্রধানমন্ত্রীর অভিপ্রায় অনুযায়ী কমিটির উদ্দেশ্য মূলত আদালতের রায় বাস্তবায়ন এবং অবৈধ ক্ষমতা দখল রোধ করা।
পরবর্তী সময়ে কমিটির সভাপতি এক সংবাদ ব্রিফিংয়ে সংবিধান সংশোধনের কয়েকটি সুনির্দিষ্ট উদ্দেশ্যের কথা বলেন: অবৈধভাবে রাষ্ট্রক্ষমতা দখল বন্ধ করা; জনগণের স্বাধীন-সার্বভৌম ক্ষমতা পুনঃপ্রতিষ্ঠা করা; মহান মুক্তিযুদ্ধের চেতনাকে সমুন্নত ও সংরক্ষণ করা; আওয়ামী লীগের নেতৃত্বে মহাজোটের নির্বাচনী অঙ্গীকার পূরণ ও জনগণের দেওয়া ম্যান্ডেট বাস্তবায়ন এবং সর্বোচ্চ আদালতের রায় কার্যকর করা। (যুগান্তর, ২৩ জুলাই ২০১০)।
এখানে জনগণের স্বাধীন-সার্বভৌম ক্ষমতা পুনঃপ্রতিষ্ঠা করা এবং মহান মুক্তিযুদ্ধের চেতনাকে সমুন্নত ও সংরক্ষণ করা দ্বারা সুস্পষ্টভাবে কী বোঝানো হয়েছে, তা আমাদের কাছে পরিষ্কার নয়। এ ছাড়া এ দুটি লক্ষ্য বাস্তবায়নই ছিল ১৯৭২-এর সংবিধানের অন্যতম উদ্দেশ্য, যা বাস্তবে রূপায়িত হয়নি। এমন ব্যর্থতার আলোকে আমাদের কর্তব্য হওয়া উচিত সংশোধনের আগে বিশেষজ্ঞদের দিয়ে বিদ্যমান সংবিধানের কার্যকারিতা গভীরভাবে মূল্যায়ন করা। কেন বর্তমান সংবিধান লক্ষ্য দুটি বাস্তবায়নে সফল হয়নি, তা নিরূপণ করা।
মাননীয় প্রধানমন্ত্রী সীমিত উদ্দেশ্য নিয়ে কমিটি গঠনের কথা বললেও গণমাধ্যমের রিপোর্ট অনুযায়ী কমিটি যেন সংবিধানের অনেক কিছুরই আমূল পরিবর্তনের সুপারিশ করার প্রস্তুতি নিচ্ছে। যেমন, তারা বিচার বিভাগকে সংসদের কাছে দায়বদ্ধ করার কথা বলছে। বলছে, সংবিধানে যুগপৎভাবে ‘বিসমিল্লাহির রাহমানির রাহিম’, রাষ্ট্রধর্ম ইসলাম ও ধর্মনিরপেক্ষতার বিধান রাখার এবং তত্ত্বাবধায়ক সরকারব্যবস্থার বিধানে গুরুত্বপূর্ণ পরিবর্তনের কথা। সংবিধানের ৭০ অনুচ্ছেদে পরিবর্তন আনার, তত্ত্বাবধায়ক সরকারের আমলে রাষ্ট্রপতির ক্ষমতা খর্ব করার, সংরক্ষিত নারী আসনসংখ্যা বাড়ানোর লক্ষ্যে সংসদের আসনসংখ্যা ৪০০-তে বৃদ্ধি করারও ইঙ্গিত দিচ্ছে। অবৈধভাবে ক্ষমতা দখল রোধের লক্ষ্যে কমিটির সুপারিশে মৃত্যুদণ্ডের বিধান থাকছে। কোনো সুনির্দিষ্ট কার্যপরিধি ছাড়াই কমিটি এতগুলো গুরুত্বপূর্ণ বিষয়ে সুপারিশ তৈরি করছে।
সুপারিশগুলো সংসদে অনুমোদিত হলে সংবিধানের মৌলিক পরিবর্তন সূচিত হবে। কিন্তু এসব পরিবর্তনের জন্য কি মহাজোট সরকার ম্যান্ডেটপ্রাপ্ত? বর্তমান সংসদ সংবিধানের মৌলিক পরিবর্তনের লক্ষ্যে ‘গণপরিষদ’ হিসেবে নির্বাচিত হয়নি। তবে আদালতের নির্দেশ অনুযায়ী, সংবিধানে সংশোধন আনার এখতিয়ার অবশ্যই সরকারের রয়েছে।
উপরন্তু, বিচার বিভাগকে সংসদের কাছে দায়বদ্ধ করা হলে ক্ষমতার পৃথক্করণের নীতি লঙ্ঘন করা হবে। এতে রাষ্ট্রের তিনটি বিভাগের—নির্বাহী বিভাগ, আইনসভা ও বিচার বিভাগ—একে অপরের ওপর নজরদারিত্বের কাঠামো ভেঙে পড়বে। বিচার বিভাগ ধ্বংসের মুখোমুখি হবে এবং নিরঙ্কুশ ক্ষমতা প্রতিষ্ঠিত হবে। আর নিরঙ্কুশ ক্ষমতা স্বৈরতন্ত্র সৃষ্টি করবে, যার পরিণতি অমঙ্গলকর হতে বাধ্য।
সংবিধান গণতন্ত্রের রক্ষাকবচ। গণতান্ত্রিক শাসন প্রতিষ্ঠা আমাদের সাংবিধানিক অঙ্গীকার। তাই সংবিধানে গুরুত্বপূর্ণ পরিবর্তন গণতান্ত্রিক পদ্ধতিতেই হতে হবে। সুতরাং অন্যান্য দলের, বিশেষত প্রধান বিরোধী দল বিএনপির, যারা গত সাধারণ নির্বাচনে এক-তৃতীয়াংশেরও বেশি ভোট পেয়েছে, যথার্থ সম্পৃক্ততা ছাড়া সংবিধানে মৌলিক পরিবর্তন আনা কোনোভাবেই যুক্তিযুক্ত হবে না। এ ব্যাপারে শুধু বিরোধী দলের নেত্রীকে কমিটির সভায় ডাকলেই হবে না। আর উদ্দেশ্য যত মহৎই হোক, পদ্ধতি সঠিক না হলে তার পরিণতি শুভ হয় না। তাই একদলীয়, এমনকি জোটগতভাবেও সংবিধানে মৌলিক পরিবর্তন আনা সমীচীন হবে না। এ ছাড়া পঞ্চম সংশোধনী মামলার রায় সত্ত্বেও জনগণের অভিপ্রায়ের পরম অভিব্যক্তির বহিঃপ্রকাশ এবং দেশের সর্বোচ্চ আইন হিসেবে সংবিধানে গুরুত্বপূর্ণ পরিবর্তনের জন্য গণভোটের আয়োজনও যৌক্তিক হবে।
উপরন্তু, সংবিধানে মৌলিক পরিবর্তন আনতে হলে কতগুলো গুরুত্বপূর্ণ বিষয়ে জাতীয় ঐকমত্য সৃষ্টি হওয়া আবশ্যক। যেমন জাতীয় ঐকমত্য ছাড়া তত্ত্বাবধায়ক সরকারব্যবস্থা বাদ দিলে কিংবা এতে গুরুত্বপূর্ণ পরিবর্তন আনলে আরও জটিলতার সৃষ্টি হতে পারে। এতে আগামী নির্বাচনই অনিশ্চিত হয়ে পড়তে পারে। এর মাধ্যমে পাল্টাপাল্টি সংবিধান সংশোধনের এক অশুভ প্রতিযোগিতারও সূচনা হতে পারে। সংসদীয় বিশেষ কমিটিতে বিরোধী দলের যথার্থ প্রতিনিধিত্বের পাশাপাশি সংবিধান সংশোধনের বিষয়ে সমাজের সব স্তরের মানুষের সঙ্গে মতবিনিময় করাও জরুরি।
বৃহত্তর জনগোষ্ঠীর সুপারিশ গ্রহণের লক্ষ্যে সবচেয়ে উত্তম পন্থা হতো সংসদের বাইরে বিশেষজ্ঞদের নিয়ে একটি কমিশন গঠন, যেমন প্রতিবেশী ভারতে অতীতে করা হয়েছে। যেমন, ২০০০ সালে ভারতের সুপ্রিম কোর্টের সাবেক প্রধান বিচারপতি এম এন ভেনকাটাচালিয়ার নেতৃত্বে ১১ সদস্য নিয়ে সংবিধানের কার্যকারিতা পর্যালোচনার জন্য একটি কমিশন গঠন করা হয়, যাতে কোনো সাংসদ ছিলেন না। কমিশনের নির্ধারিত কার্যপরিধি ছিল, ‘সংসদীয় গণতান্ত্রিক কাঠামোর মধ্যে একটি দক্ষ, নির্ঝঞ্ঝাট ও কার্যকর শাসনব্যবস্থা গড়ার এবং আর্থসামাজিক উন্নয়নের প্রয়োজনীয়তা পূরণে সংবিধান কতটুকু ভূমিকা পালন করে, গত ৫০ বছরের অভিজ্ঞতার আলোকে তা পর্যালোচনা করা। একই সঙ্গে সংবিধানের মৌলিক কাঠামো বা বৈশিষ্ট্য ঠিক রেখে, প্রয়োজন মনে করলে এর বিধানে পরিবর্তনের সুপারিশ করা।’ ব্যাপক আলাপ-আলোচনার ভিত্তিতে কমিশন দুই বছরে তাদের সুপারিশমালা প্রস্তুত করে। সংসদীয় কমিটি গঠনের আগে আমাদেরও এমন একটি কমিশন গঠন যুক্তিযুক্ত হতো।
সাংবিধানিক বিধানের মাধ্যমে অবৈধ ক্ষমতা দখল রোধের বিষয়ে আসা যাক। ১৯৭৩ সালে জুলফিকার আলী ভুট্টোর নেতৃত্বে প্রণীত পাকিস্তানের সংবিধানে অবৈধ ক্ষমতা দখলকে ‘হাই ট্রিজন’ বা চরম দেশদ্রোহিতা বলে চিহ্নিত করে এর জন্য মৃত্যুদণ্ডের বিধান করা হয়। কিন্তু নিয়তির এমন পরিহাস যে অবৈধ ক্ষমতা দখলকারী জেনারেল জিয়াউল হক ফাঁসির কাষ্ঠে জুলফিকার আলী ভুট্টোকেই ঝোলান এবং তিনি নিজে আমৃত্যু পাকিস্তানের রাষ্ট্রক্ষমতায় অধিষ্ঠিত থেকে যান। পরে অবৈধ ক্ষমতা দখলকারী জেনারেল পারভেজ মোশাররফের ‘হাই ট্রিজনের’ দায়ে কিছুই হয়নি।
আমাদের দণ্ডবিধির ১২৪ ধারায় রাষ্ট্রপতিকে আইনানুগ ক্ষমতা প্রয়োগে বাধা দানের শাস্তির বিধান রয়েছে। কিন্তু সে বিধান কখনো প্রয়োগ করা হয়নি; বরং ক্ষেত্রবিশেষে অবৈধ দখলকারী পুরস্কৃত হয়েছেন। এর প্রকৃষ্ট উদাহরণ জেনারেল এরশাদ, যিনি বর্তমান মহাজোট সরকারের অংশীদার। তাই নির্বাচিত সরকারকে উৎখাতের অভিযোগে এরশাদের বিচার না করে অবৈধ ক্ষমতা দখলের জন্য মৃত্যুদণ্ডের বিধান সংবিধানে অন্তর্ভুক্ত করা হবে একধরনের পক্ষপাতদুষ্ট ও নৈতিকতাবিবর্জিত পদক্ষেপ।
অভিজ্ঞতার আলোকে এটি সুস্পষ্ট যে, সংবিধানে কঠোর বিধান করে অবৈধ ক্ষমতা দখল রোধ করা যায় না। নির্বাচিত সরকার যখন জনস্বার্থ বিসর্জন দেয় এবং অগণতান্ত্রিক আচরণ করে, তখনই অনির্বাচিত ব্যক্তিদের ক্ষমতা দখলের সুযোগ সৃষ্টি হয়। আমাদের গণতান্ত্রিক ব্যবস্থা স্বাধীনতার ৪০ বছর পরও কার্যকর হয়নি, প্রাতিষ্ঠানিক রূপ নেয়নি। নির্বাচিত সরকারগুলো জনকল্যাণের পরিবর্তে ব্যক্তি ও গোষ্ঠীর স্বার্থে শাসনকার্য পরিচালনা করেছে, সংবিধান অমান্য করেছে, আইনের শাসন প্রতিষ্ঠায় ব্যর্থ হয়েছে। শাসকশ্রেণীর স্বার্থ রক্ষা করতে গিয়ে তারা সাধারণ মানুষকে বঞ্চিত করেছে। এসব অপারগতার কারণেই আমাদের গণতান্ত্রিক প্রক্রিয়া ভেঙে পড়েছে এবং অগণতান্ত্রিক সরকার ক্ষমতা দখলের সুযোগ পেয়েছে। এ ছাড়া আমাদের প্রধান দুটি রাজনৈতিক দলই পালাক্রমে অগণতান্ত্রিক সরকারের জন্য হয় লালগালিচা বিছিয়ে দিয়েছে, না হয় স্বাগত জানানোর জন্য ফুলের তোড়া হাতে নিয়ে অপেক্ষা করেছে।
মনে হয় যেন সংবিধান সংশোধনের, বিশেষত তত্ত্বাবধায়ক সরকারব্যবস্থার সংস্কার ও অবৈধ ক্ষমতা দখলের জন্য মৃত্যুদণ্ডের বিধান এতে অন্তর্ভুক্তির উদ্যোগ নেওয়া হয়েছে মূলত গত তত্ত্বাবধায়ক সরকারের আমলের ঘটনাবলির প্রেক্ষাপটে এবং এগুলোর প্রতিক্রিয়ায়। গণতান্ত্রিক ব্যবস্থাকে সুসংহত করা কিংবা জনস্বার্থকে সমুন্নত রাখার পরিবর্তে দ্রুত ক্ষমতায় যাওয়া এবং অগণতান্ত্রিক ও জনস্বার্থ পরিপন্থী আচরণ সত্ত্বেও ক্ষমতায় টিকে থাকাই যেন এর মূল উদ্দেশ্য। আমাদের আশঙ্কা, এ ধরনের স্বার্থ-প্রণোদিত সিদ্ধান্ত জনগণের কোনো কল্যাণ বয়ে আনবে না।
তাই আমরা মনে করি, নতুন বিতর্ক এড়ানো ও আদালতের নির্দেশনার আলোকে সংবিধানে যতটুকু পরিবর্তন আনা যৌক্তিক, তা-ই বর্তমান সরকারের অগ্রাধিকার হওয়া উচিত। একই সঙ্গে সরকারের অগ্রাধিকার হওয়া উচিত, জনকল্যাণে নিবেদিত হয়ে মানুষের হূদয়-মন জয় করা এবং আমাদের গণতান্ত্রিক ব্যবস্থাকে প্রাতিষ্ঠানিকীকরণের লক্ষ্যে উদ্যোগী হওয়া। তা হলেই ক্ষমতার জবরদখলকারীদের ভবিষ্যতে রোধ করা যাবে; যা করাও অতি গুরুত্বপূর্ণ।

অনির্বাচিত স্থানীয় সরকার সংস্থা নয়
জেলা পরিষদের গাড়ি
সংবিধানে শক্তিশালী স্থানীয় সরকার সংস্থার কথা বলা হলেও স্বাধীনতার ৪০ বছর পরও কোনো পর্যায়ে তা বাস্তবায়িত না হওয়া দুর্ভাগ্যজনক। ক্ষমতাসীনেরা বরাবর স্থানীয় সরকার সংস্থাগুলোকে সক্রিয় করার চেয়ে দলীয় স্বার্থে ব্যবহারে সচেষ্ট হয়েছে। জনগণের প্রত্যাশা ছিল, দিনবদলের কথা বলে ক্ষমতায় আসা আওয়ামী লীগ তথা মহাজোট সরকারের আমলে পরিস্থিতির উন্নতি হবে। কিন্তু তার কোনো লক্ষণ নেই। দীর্ঘদিন পর বহুল আলোচিত উপজেলা পরিষদ নির্বাচন হলেও চেয়ারম্যান ও ভাইস চেয়ারম্যানদের ঠুঁটো জগন্নাথ করে রাখা হয়েছে। যদিও তাঁদের দামি গাড়ি ও আলিশান অফিস দেওয়া হয়েছে। এখন আবার প্রস্তাবিত জেলা পরিষদ এবং গাড়ি ও অফিসের জন্য স্থানীয় সরকার মন্ত্রণালয় ২০০ কোটি টাকা বরাদ্দ করেছে বলে পত্রিকায় প্রতিবেদন প্রকাশিত হয়েছে। এ ছাড়া জেলা পরিষদের নির্বাচন না হওয়া পর্যন্ত অন্তর্বর্তী প্রশাসক নিয়োগসংক্রান্ত একটি প্রস্তাব প্রধানমন্ত্রীর কার্যালয়ে পাঠানো হয়েছে। কোনো স্থানীয় সরকার সংস্থায় এ ধরনের প্রশাসক নিয়োগ গণতন্ত্র ও সংবিধানের পরিপন্থী। সংবিধানে নির্বাচিত স্থানীয় সরকার সংস্থার কথা বলা হয়েছে। আর জেলা পরিষদ গঠনের আগেই প্রশাসক/চেয়ারম্যানদের জন্য গাড়ি কেনাও যুক্তিযুক্ত নয়।
সরকারের কাছে স্থানীয় সরকারের সংজ্ঞা কী? তারা কি মনে করে, গাড়ি, অফিস ও সংশ্লিষ্ট ব্যক্তিদের সুযোগ-সুবিধা দিলেই স্থানীয় সরকার জোরদার হবে? না হলে জেলা পরিষদ গঠনের আগেই এর চেয়ারম্যানের অফিস সাজানো এবং তাঁদের গাড়ির জন্য ২০০ কোটি টাকা বরাদ্দ করা হবে কেন? অজুহাত হিসেবে দেখানো হয়েছে, উপজেলা পরিষদ নির্বাচনের পরও অনেক উপজেলা চেয়ারম্যান গাড়ি পাননি। তাঁরা তো দায়িত্ব ও ক্ষমতাও বুঝে পাননি। সেসব নিয়ে সরকারের কোনো মাথাব্যথা নেই। মনে হচ্ছে, সরকার জেলা-উপজেলা পরিষদের গাড়ি কেনার ব্যাপারে যতটা উদ্গ্রীব, ক্ষমতার বিকেন্দ্রীকরণে ততটাই অনাগ্রহী।
জেলা পরিষদ সক্রিয় হোক, এর কার্যক্রম বাড়ুক—সেটি সবার প্রত্যাশা। তবে সেই জেলা পরিষদ হতে হবে নির্বাচিত। মনোনীত বা নিযুক্ত কোনো কর্মকর্তার দ্বারা স্থানীয় সরকার সংস্থা পরিচালিত হতে পারে না। যেখানে নির্বাচিত প্রতিনিধিরাই জনগণের কাছে দেওয়া প্রতিশ্রুতি পালন করেন না, সেখানে অনির্বাচিত ব্যক্তিরা কী করবেন, তা সহজেই অনুমান করা যায়। সরকারকে আগে মনস্থির করতে হবে, স্থানীয় সরকারের সংস্থাগুলো সক্রিয় ও কার্যকর হোক, তা তারা চায় কি না? চাইলে সংস্থাগুলোর আইন ও কার্যবিধিও সেভাবে তৈরি করতে হবে। জনগণের করের পয়সায় এ ধরনের নামকাওয়াস্তে স্থানীয় সরকার সংস্থা কাম্য নয়। অতীতে অনির্বাচিত ও সামরিক সরকার স্থানীয় সরকারের সংস্থাগুলোকে ক্ষমতার হাতিয়ার হিসেবে ব্যবহার করেছে। বিপুল ভোটে ক্ষমতায় আসা মহাজোট সরকারও যদি সেই সামরিক স্বৈরাচারের পথে হাঁটে, তা হবে দুর্ভাগ্যজনক। অতএব, নির্বাচনের মাধ্যমেই জেলা পরিষদ গঠনের উদ্যোগ নিতে হবে, অন্য কোনো উপায়ে নয়। ঘোড়ার আগে গাড়ি জুড়ে দেওয়ারও কোনো মানে নেই।

আইনি বাহিনীর বেআইনি কাজ বন্ধ হোক
থানা হেফাজতে মৃত্যু
কেবল পিটিয়েই মেরে ফেলা হলো টাঙ্গাইলের তরুণ ওষুধ ব্যবসায়ী মনিরুজ্জামান রুবেলকে। পুলিশ ভুলে যেতে পারে কিন্তু সবাই জানে, পুলিশের হাত মানে আইনেরই হাত। তাদের হেফাজতে থাকা মানে আইনের হেফাজতে থাকা। সুতরাং তাদের হাতে কারও অপমৃত্যু ঘটা কেবল হত্যাকাণ্ডই নয়, আইনেরও চরম অপব্যবহার। যে পুলিশ আইনের হেফাজতকারী, যে পুলিশ মানুষের জানমালের হেফাজতকারী, তাদের হাতে নির্যাতনে কারও মৃত্যু ঘটা মানে আইনের ও নিরাপত্তার অধিকারেরও মৃত্যু। এবং এই মৃত্যুর ঘটনা ঘটেছে ঢাকঢোল পিটিয়ে চালু করা মডেল থানাগুলোর একটিতে, বলা হয়েছিল যে থানাগুলো হবে মানবাধিকার রক্ষা ও আইনের প্রতি শ্রদ্ধার আদর্শ।
টাঙ্গাইল সদর মডেল থানার এসআই মোশাররফ হোসেনের মোটরসাইকেল চুরি হয়েছে বলে অভিযোগ। এই অভিযোগে তিনি নিজেই আরও পুলিশকে নিয়ে ওষুধ ব্যবসায়ী মনিরুজ্জামান রুবেল (২৮) এবং তাঁর বন্ধু শরিফুল ইসলামকে আটক করে থানায় নিয়ে যান জিজ্ঞাসাবাদের জন্য। সেই জিজ্ঞাসাবাদ এমনই নিষ্ঠুর যে রুবেল মারা যান। মারা যাওয়ার আগে তাঁর আত্মীয়স্বজন থানায় গিয়ে রুবেলের সঙ্গে দেখা করতে চেয়ে ব্যর্থ হন। গত শনিবারের প্রথম আলোর সংবাদ বলছে, তাঁরা সে সময় থানার ভেতর থেকে রুবেলের চিৎকার শুনতে পান। রুবেলের বাবা জামালপুর পুলিশ বিভাগের টেলিকম কর্মকর্তা হয়েও ছেলের মানবাধিকার এবং প্রাণ কোনোটাই বাঁচাতে পারেননি। এ রকম অবস্থায় সাধারণ মানুষের কী দশা হয়, তা অনুমান করা কঠিন নয়।
এ বছরের প্রথম তিন মাসে নিরাপত্তা হেফাজতে মারা গেছেন ৩৮ জন: গড়ে প্রতি তিন দিনে একজন। নিহত ব্যক্তিরা পুলিশ-র্যাব এবং জেলখানায় আটক অবস্থায় মৃত্যুর শিকার হন। সম্প্রতি ঝালকাঠিতে মিথ্যা অভিযোগে লিমন নামের কলেজপড়ুয়া এক তরুণের পায়ে র্যাবের গুলি করার ঘটনা জনমনে আলোড়ন সৃষ্টি করে। পরে তার পা-টি কেটে ফেলতে হয়। এখন আবার র্যাব নিজের ‘ভুল’ শোধরাতে লিমনকে সন্ত্রাসী হিসেবে চিহ্নিত করার চেষ্টা চালাচ্ছে। আইনশৃঙ্খলা রক্ষাকারী বাহিনীর সদস্যদের বেআইনি কর্মকাণ্ডের বিরুদ্ধে দেশ-বিদেশের মানবাধিকার সংস্থাগুলো সোচ্চার হলেও সংশ্লিষ্ট বাহিনী ও স্বরাষ্ট্র মন্ত্রণালয় নির্বিকার। আইনের রক্ষকেরা যদি এভাবে ভক্ষক হয়ে ওঠে, তাহলে সমাজে মাৎস্যন্যায় নেমে আসে। সৃষ্টি হয় আতঙ্কের পরিবেশ। কোনো সভ্য সমাজেই তা চলতে পারে না। রুবেল হত্যার সুষ্ঠু ও নিরপেক্ষ তদন্ত হোক, দায়ী পুলিশ সদস্যদের শাস্তি হোক, বন্ধ হোক নিরাপত্তা হেফাজতে মৃত্যুর ঘটনা। অভিযোগ যত গুরুতরই হোক না কেন, বিচারের আগে কাউকে যে শাস্তি দেওয়া যায় না, এই কথাটি আইনশৃঙ্খলা রক্ষাকারী বাহিনীর সদস্যদের ভুলে গেলে চলবে না।
সরকারের জন্য আগামী অর্থবছর হবে বেশি চ্যালেঞ্জিং
দেবপ্রিয় ভট্টাচার্যের জন্ম ১৯৫৬ সালে। ঢাকার সেন্ট গ্রেগরিজ হাইস্কুল, ঢাকা কলেজ, মস্কোর প্লেখানভ ইনস্টিটিউট অব ন্যাশনাল ইকোনমি এবং অক্সফোর্ড বিশ্ববিদ্যালয়ে পড়াশোনা করেছেন। কাজ করেছেন বিআইডিএস, বিশ্বব্যাংক, এডিবি ও ইউএনডিপিসহ দেশি ও আন্তর্জাতিক বিভিন্ন প্রতিষ্ঠানে। বাংলাদেশ অর্থনীতি সমিতির সাধারণ সম্পাদক ছিলেন। গবেষণা সংস্থা সেন্টার ফর পলিসি ডায়ালগের (সিপিডি) নির্বাহী পরিচালক হিসেবে দায়িত্ব পালন করেন ১৯৯৯ থেকে ২০০৭ পর্যন্ত। পরের দুই বছর জেনেভায় ডব্লিউটিও এবং বিভিন্ন আন্তর্জাতিক সংস্থায় বাংলাদেশের স্থায়ী প্রতিনিধি ও রাষ্ট্রদূত হিসেবে দায়িত্ব পালন করেছেন। জাতিসংঘের বাণিজ্য ও উন্নয়ন প্রতিষ্ঠান, আঙ্কটাডের সেক্রেটারি জেনারেলের স্বল্পোন্নত দেশবিষয়ক উপদেষ্টা ছিলেন ২০০৯-১০ সালে। এখন সিপিডির ডিস্টিংগুইশড ফেলো।
: সাক্ষাৎকার নিয়েছেন এ কে এম জাকারিয়া
প্রথম আলো : বর্তমান সরকারের মেয়াদে তৃতীয়বারের মতো বাজেটের সময় আসছে। আর্থিক নীতি ইত্যাদি বিবেচনায় সরকারের দুই বছরের বেশি সময় কেমন চলল?
দেবপ্রিয় ভট্টাচার্য : ২০১০-১১ অর্থবছর শেষ হতে চলেছে। সরকার তার মেয়াদের প্রায় অর্ধেক সময় অতিক্রম করবে এর মধ্য দিয়ে। এই সময়কালের বেশির ভাগই নীতি প্রণয়ন ও নানা উদ্যোগ-আয়োজনের মধ্য দিয়ে গেছে। অর্থনৈতিক ফলাফল পর্যালোচনা করে বলতে হয়, এ সময় সরকারের অর্থনৈতিক নীতি প্রণয়ন, ব্যবস্থাপনা ও বাস্তবায়নে শক্তি ও দুর্বলতা দুই দিকই প্রকাশ পেয়েছে। বলা যায়, বর্তমান সরকারের শাসনকালের সূর্য এখন মধ্য গগনে। তাই সরকারের মেয়াদকালের দ্বিতীয় ভাগ ক্রমান্বয়ে বেশি গুরুত্বপূর্ণ হয়ে উঠেছে।
প্রথম আলো : শক্তির দিকগুলো কী?
দেবপ্রিয় ভট্টাচার্য : প্রথমেই বলতে হয়, এই সময়ে সরকার বিশ্বমন্দা পরিস্থিতি মোকাবিলা করেছে। ৫.৫ শতাংশের ওপর প্রবৃদ্ধি ধরে রাখতে পেরেছে। অর্থনীতির সবচেয়ে বড় ক্ষেত্র কৃষি বা গ্রামীণ অর্থনীতিতে উল্লেখযোগ্য অগ্রগতি হয়েছে। রাজস্ব আহরণে সাফল্য এসেছে। একই সঙ্গে রপ্তানির পতনকেও ঘুরে দাঁড় করানো গেছে।
প্রথম আলো : আর দুর্বলতার দিকগুলো?
দেবপ্রিয় ভট্টাচার্য : দুর্বলতার মূল দিকটি হচ্ছে শিল্পে বিনিয়োগ আশানুরূপভাবে তেজি না হওয়া। এর জন্য অবশ্য প্রধানত দায়ী বিদ্যুৎ ও জ্বালানি খাতের ঘাটতিজনিত সমস্যা। এই খাতে দৃশ্যমান কোনো পরিবর্তন হয়নি। অন্যদিকে সরকারের নীতি কার্যকর করার মূল হাতিয়ার, বার্ষিক উন্নয়ন কর্মসূচি (এডিপি) বাস্তবায়নের ক্ষেত্রে অনুভব করার মতো কোনো উন্নতি ঘটেনি। তবে দেশের অর্থনীতির শক্তি ও দুর্বলতার যে মিশ্র চিত্রটির কথা বলছি, সেখানে কিন্তু বর্তমান অর্থবছরের দ্বিতীয় ভাগ থেকে নতুন কিছু চাপের সৃষ্টি হচ্ছে। ফলে ২০১১-১২ অর্থবছরে অর্থনৈতিক ব্যবস্থাপনা সাম্প্রতিক বছরগুলোর মধ্যে হয়তো সবচেয়ে বেশি চ্যালেঞ্জিং হবে।
প্রথম আলো : এর একটি কারণ কি দ্রব্যমূল্য বৃদ্ধির চাপ?
দেবপ্রিয় ভট্টাচার্য : দ্রব্যমূল্য, বিশেষ করে খাদ্যপণ্যের মূল্য বৃদ্ধির বিষয়টি অন্যতম। গত জানুয়ারিতে মূল্যস্ফীতি নয় শতাংশে গিয়ে দাঁড়িয়েছে। বার্ষিক মূল্যস্ফীতির হার লক্ষ্যমাত্রার চেয়ে বেশি থাকবে এবং আগামী বছরও এই চাপ অব্যাহত থাকবে। আগামী বছর খাদ্যবহির্ভূত পণ্যেরও মূল্য বৃদ্ধির আশঙ্কা রয়েছে। এর সঙ্গে রয়েছে সুদের হার বেড়ে যাওয়া ও টাকার বিনিময় হার কমে যাওয়ার প্রবণতা। তবে এসবই উপসর্গ। মূল কারণ হচ্ছে অর্থনীতির বৈদেশিক লেনদেনে ঘাটতি বৃদ্ধি, সরকারি আয়-ব্যয় কাঠামোতে ভারসাম্য কমে যাওয়া এবং ব্যাংকিং ও মুদ্রা ব্যবস্থাপনায় দুর্বলতা। তাই সামষ্টিক অর্থনৈতিক স্থিতিশীলতা রক্ষা করা, দরিদ্রবান্ধব প্রবৃদ্ধি বেগবান করা এবং আগামী বাজেটের জন্য প্রয়োজনীয় সম্পদ আহরণ ও ব্যবহার করা—এই তিনটি বিষয় গুরুত্বপূর্ণ হয়ে উঠেছে। একই সঙ্গে আগামী বছরের জন্য বিশ্ব অর্থনীতির বিভিন্ন নেতিবাচক পূর্বাভাস এই পরিস্থিতিকে আরও কঠিন করে তুলছে।
প্রথম আলো : বর্তমান সরকার সাধারণভাবে যে অর্থনৈতিক নীতি অনুসরণ করে চলেছে, সেখানে কোনো সমস্যা রয়েছে বলে মনে করেন কি?
দেবপ্রিয় ভট্টাচার্য : সরকারের অর্থনৈতিক নীতি কাঠামোতে যেসব বিষয় গুরুত্ব পাচ্ছে সেগুলোকে আমি সঠিক বলে মনে করি। যেমন: খাদ্যনিরাপত্তা, জ্বালানিসংকট, দুর্বল জনগোষ্ঠীর জন্য সামাজিক নিরাপত্তাবেষ্টনী, গ্রামীণ অর্থনীতিতে সম্পদপ্রবাহ বাড়ানো, কর সংগ্রহ জোরদার করা, তথ্যপ্রযুক্তির ব্যবহার, আঞ্চলিক যোগাযোগব্যবস্থাকে উন্নত করা এবং রপ্তানি ও অনাবাসী আয় বৃদ্ধি—এগুলো সবই ইতিবাচক নীতিরই প্রতিফলন।
প্রথম আলো : সমস্যা কি তবে বাস্তবায়নের ক্ষেত্রে যোগ্যতা ও দক্ষতার অভাব?
দেবপ্রিয় ভট্টাচার্য : অর্থনৈতিক নীতিতে প্রাধিকারগুলো ঠিক থাকলেও তা বাস্তবায়নের ক্ষেত্রে প্রাক-প্রস্তুতির অভাব, সরকারের ভেতর সমন্বয়ের ঘাটতি, মন্ত্রণালয়গুলোর সক্ষমতার ঘাটতি ও উন্নয়ন প্রশাসনের দুর্বলতা—এগুলোই বেশ বড় প্রতিবন্ধকতা।
প্রথম আলো : দুর্নীতি?
দেবপ্রিয় ভট্টাচার্য : দুর্নীতির বিষয়টি যথোপযুক্ত মনোযোগ না পাওয়ায় এই পরিস্থিতি নিশ্চিতভাবেই আরও জটিল হয়েছে। এটি তৃণমূল পর্যায় থেকে উচ্চপর্যায় পর্যন্ত সত্য। এ ছাড়া সরকারের সিদ্ধান্ত গ্রহণের প্রক্রিয়াটি অতিমাত্রায় কেন্দ্রীভূত। উপরন্তু সিদ্ধান্ত গ্রহণ ও বাস্তবায়নের ক্ষেত্রে সংকীর্ণ রাজনৈতিক দৃষ্টিভঙ্গি অনেক ক্ষেত্রেই যৌক্তিক অর্থনৈতিক পদক্ষেপের কার্যকারিতা কমিয়ে দিয়েছে। অর্থনৈতিক বিকেন্দ্রীকরণের লক্ষ্যে কার্যকর স্থানীয় সরকার কাঠামো গড়ে না তোলায় তৃণমূল পর্যায়ে সম্পদ সঞ্চালন ও প্রকল্প বাস্তবায়ন দ্রুততর করা যাচ্ছে না।
প্রথম আলো : আপনি বলেছেন, সরকারের নীতিতে বিদ্যুৎ ও জ্বালানি খাত প্রাধান্য পেয়েছে। কিন্তু আপনিই বললেন, এই খাতে দৃশ্যমান কোনো অগ্রগতি হয়নি।
দেবপ্রিয় ভট্টাচার্য : তত্ত্বাবধায়ক সরকারের আমলে স্থাপিত প্রায় ৭০০ মেগাওয়াটসহ বর্তমান সরকারের আমলে এখন পর্যন্ত প্রায় এক হাজার ৪০০ মেগাওয়াট বিদ্যুৎ জাতীয় গ্রিডে যুক্ত হলেও দৃশ্যমান উন্নতি চোখে পড়েনি। একটি হিসাব দিলে বিষয়টি পরিষ্কার হবে। গত বছরের আগস্টে বিদ্যুতের উৎপাদন ছিল চার হাজার ৩৫০ মেগাওয়াট, এ বছরের ১১ এপ্রিল বিদ্যুতের উৎপাদন ছিল চার হাজার ৪১৫ মেগাওয়াট। দেখা যাচ্ছে প্রকৃত প্রবাহ বাড়েনি। এর কারণ পিডিবির অনেক বিদ্যুৎকেন্দ্র পুরোনো হয়ে যাওয়ায় উৎপাদনক্ষমতা কমেছে, রক্ষণাবেক্ষণের জন্যও অনেক বিদ্যুৎকেন্দ্র নিয়মিত বন্ধ রাখতে হচ্ছে। ফলে বাড়তি যে বিদ্যুৎ যোগ হয়েছে, তার কোনো ফল পাওয়া যায়নি। এ ছাড়া বিদ্যুৎ চাহিদা তো বছরে প্রায় ১০ শতাংশ হারে বৃদ্ধি পাচ্ছে। অন্যদিকে দ্রুত বিদ্যুৎ উৎপাদনের জন্য সরকার বেশি দামে বিদ্যুৎ কেনার বিষয়টি মেনে নিয়ে ‘কুইক রেন্টাল’ বিদ্যুৎকেন্দ্র নির্মাণের অনুমতি দিলেও অধিকাংশ ক্ষেত্রে সেগুলো নির্ধারিত সময় উৎপাদনে যেতে পারেনি। এ ক্ষেত্রে সরকারের সবচেয়ে বড় ব্যর্থতা হচ্ছে, মধ্যমেয়াদি পরিকল্পনার আওতায় ৪০০-৫০০ মেগাওয়াটের বড় বিদ্যুৎ কেন্দ্রগুলো নির্মাণের ক্ষেত্রে দ্রুত পদক্ষেপ নিতে না পারা। একই সঙ্গে গ্যাস সরবরাহও অপ্রতুল।
প্রথম আলো : কিন্তু বিদ্যুৎ খাতে অর্থ বরাদ্দ তো হয়েছিল যথেষ্ট।
দেবপ্রিয় ভট্টাচার্য : সমস্যাটা অর্থের নয়। বিদ্যুৎ ও জ্বালানি খাতে অর্থ বরাদ্দ চলমান অর্থবছরে প্রায় ৬১ শতাংশ বাড়ানো হয়েছিল। সরকার নিজস্ব অর্থায়নে পিডিবির পুরোনো কেন্দ্রগুলো আধুনিকায়নে ও নতুন বড় স্থাপনা গড়ে তোলায় অনেক সময় ক্ষেপণ করেছে। সরকার চিন্তা করছে, কয়লা দিয়ে বিদ্যুৎ উৎপাদন করবে। কিন্তু এর জন্য অবকাঠামোগত প্রস্তুতি নেই। এগুলো সময়সাপেক্ষ ব্যাপার। দায়িত্ব গ্রহণের সঙ্গে সঙ্গে বাপেক্সকে যুক্ত করে স্থলভাগে ও সমুদ্রে গ্যাস অনুসন্ধানের উদ্যোগ না নেওয়ায় সরকারের বড় ক্ষতি হয়েছে। বিদ্যুৎ খাতের এই অব্যাহত সংকটময় পরিস্থিতি অর্থনীতির বিভিন্ন ক্ষেত্রকে বিপর্যয়ের দিকে নিয়ে যাচ্ছে। কুইক রেন্টাল পদ্ধতিতে বিদ্যুৎ উৎপাদনের জন্য উচ্চমূল্যে তরল জ্বালানি আমদানির ফলে বৈদেশিক মুদ্রার ওপর যেমন চাপ পড়ছে, এই খাতে প্রভূত ভর্তুকির কারণে রাজস্ব ব্যয়ও বৃদ্ধি পাচ্ছে। ধারণা করা হচ্ছে, ২০১০-১১ অর্থবছরে মোট ভর্তুকি বরাদ্দ আরও প্রায় তিন হাজার ২০০ কোটি টাকা বাড়াতে হবে। জ্বালানি আমদানি করতে বাড়তি ব্যয় হবে ১০০ কোটি ডলারের মতো। অন্যদিকে বিদ্যুৎ ও জ্বালানি খাতকে দেওয়া সর্বোচ্চ বরাদ্দ বহুল পরিমাণে অব্যবহূত থেকে যাচ্ছে।
প্রথম আলো : এডিপি বাস্তবায়নের সমস্যার মূল কারণ কী?
দেবপ্রিয় ভট্টাচার্য : বর্তমান সরকার ক্ষমতায় আসার পর এডিপি বাস্তবায়নের বিষয়টি গুরুত্বের সঙ্গে নিয়েছিল বলে মনে হয়। প্রথম অর্থবছরে (২০০৯-১০) এডিপি বাস্তবায়নের হার কিছুটা বেড়েছিল। বর্তমান অর্থবছরে এসে এর ধারাবাহিকতা লক্ষ করা যাচ্ছে না। বর্তমান অর্থবছরের প্রথম নয় মাসে মোট বরাদ্দের মাত্র ৪৫ শতাংশ বাস্তবায়িত হয়েছে। সরকার ইতিমধ্যেই সংশোধিত এডিপিতে বরাদ্দ নয় শতাংশ কমিয়েছে। এর কারণ বহুবিধ। দেখা যাচ্ছে, বৈদেশিক সাহায্যপুষ্ট বড় বড় প্রকল্প বাস্তবায়নের হার কমছে। প্রকল্পের জমি অধিগ্রহণ ও সরকারি ক্রয় প্রক্রিয়া অত্যন্ত শ্লথ। বরাদ্দ ব্যবহারের ক্ষেত্রে মন্ত্রণালয় পর্যায়ের প্রশাসনিক সক্ষমতা ও রাজনৈতিক নেতৃত্বের অভিজ্ঞতার অভাব বড় সমস্যা হয়ে দেখা দিচ্ছে। জেলা ও উপজেলা পর্যায়ে বিকেন্দ্রীকরণের মাধ্যমে বড় ধরনের প্রকল্প বাস্তবায়ন করা যাচ্ছে না। সার্বিক উন্নয়ন প্রশাসনে একধরনের পেশাগত অস্থিরতা ও অনিশ্চয়তা বিরাজ করছে। সর্বোপরি অর্থবছরের শেষাংশে এসে তড়িঘড়ি উন্নয়ন বরাদ্দ ব্যয় করার প্রবণতা থেকে সরকার বের হয়ে আসতে পারেনি। ফলে উন্নয়ন প্রকল্পগুলোর বাস্তবায়নের ক্ষেত্রে গুণগত মানের নিশ্চয়তা নিয়েও সন্দেহ থেকে যাচ্ছে। এসব ব্যাপারে সর্বোচ্চ পর্যায় থেকে উদ্যোগ নেওয়ার পরও কাজ হচ্ছে না।
প্রথম আলো : মনে হয় বিনিয়োগ-পরিস্থিতি নেতিবাচক হওয়ায় কর্মসংস্থান একটি বড় সমস্যা হিসেবেই রয়ে গেছে। কৃষি ক্ষেত্রে অগ্রগতি কি সামগ্রিকভাবে অর্থনীতিতে বা কর্মসংস্থানের ক্ষেত্রে কোনো ভূমিকা রাখতে পারছে না?
দেবপ্রিয় ভট্টাচার্য : কৃষি অর্থনীতিতে একধরনের তেজি ভাব থাকার কারণে গ্রামীণ অর্থনীতিতে কিছুটা স্বস্তি আছে। কিন্তু মনে রাখতে হবে, কৃষি খাত মোট জাতীয় উৎপাদন বা জিডিপির একটি ক্ষীয়মাণ অংশ। আশির দশকে যেখানে জিডিপিতে কৃষির অবদান ছিল ৩২ শতাংশ, এখন তা ২০ শতাংশের নিচে। অথচ দেশের শ্রমশক্তির প্রায় ৫০ শতাংশ এখানে নিয়োজিত। ফলে এটা বোঝা যাচ্ছে যে এই খাতে উদ্বৃত্ত শ্রম রয়েছে। বাংলাদেশের কাঠামোগত রূপান্তরের জন্য এই শ্রমশক্তিকে অন্য উৎপাদনশীল খাতে, বিশেষ করে শিল্প খাতে স্থানান্তর করতে হবে। অধিকতর প্রবৃদ্ধি অর্জন করার ক্ষেত্রে কার্যকরভাবে আয় বৃদ্ধি ও কর্মসংস্থান সৃষ্টিতে তাই শিল্প খাতের দ্রুততর উন্নতির কোনো বিকল্প নেই।
প্রথম আলো : শেয়ারবাজারের সাম্প্রতিক ধস ও এর পরবর্তী পরিস্থিতি কীভাবে দেখছেন?
দেবপ্রিয় ভট্টাচার্য : শেয়ারবাজার বিপর্যয় ঘটার আগেই সরকারের ব্যবস্থা নেওয়া উচিত ছিল। অতিমাত্রায় রাজনৈতিক দৃষ্টিভঙ্গির কারণে এই বিকৃত অর্থনৈতিক প্রবণতাকে সরকার সঠিকভাবে মূল্যায়ন করতে পারেনি। এসইসি বড় ধরনের অনিয়ম ও দুর্নীতি করেছে। তবে শুধু এসইসিকে বলির পাঁঠা বানানো ঠিক হবে না। সংশ্লিষ্ট অন্যান্য প্রতিষ্ঠান যেমন বাংলাদেশ ব্যাংক ও অর্থ মন্ত্রণালয়—এদের ভূমিকাও পর্যালোচনা করা প্রয়োজন। প্রভাবশালী ব্যক্তি ও বৃহৎ বিত্তশালী গোষ্ঠী কীভাবে সরকারের একটি অংশের সঙ্গে অনৈতিক সম্পর্ক গড়ে তুলল, সেটাও সরকারকে বিবেচনায় নিতে হবে। এই কলুষ সম্পর্কের রাজনৈতিক-অর্থনীতি যদি সঠিকভাবে অনুধাবন ও মোকাবিলা করা না যায়, তবে অর্থনীতির অন্য খাতেও একই ধরনের বিপর্যয় হতে পারে। তাই পুঁজিবাজারের টেকসই উন্নয়নের জন্য তদন্ত কমিটির সুপারিশের আলোকে দ্রুত ব্যবস্থা গ্রহণ প্রয়োজন।
প্রথম আলো : ভারত ও বাংলাদেশের মধ্যে ট্রানজিট ফি নিয়ে তর্ক-বিতর্ক চলছে। বিশ্ব বাণিজ্য সংস্থার নীতিমালা বিবেচনায় নিয়ে তা নির্ধারণের কথা বলছেন অনেকে। এ ব্যাপারে আপনার অবস্থান কী?
দেবপ্রিয় ভট্টাচার্য : বাংলাদেশের অব্যাহত অর্থনৈতিক প্রবৃদ্ধির জন্য আঞ্চলিক সহযোগিতার ভূমিকা অত্যন্ত সম্ভাবনাময়। এই সম্ভাবনাকে বাস্তবে রূপ দিতে অবশ্যই আমাদের আঞ্চলিক পরিবহনব্যবস্থা, জ্বালানি সরবরাহ ব্যবস্থা, পানিবণ্টনব্যবস্থা এবং সেবা ও শিল্প খাতে বিনিয়োগকাঠামো গড়ে তুলতে হবে। ভারতকে ট্রানজিট দেওয়ার বিষয়টি এই দৃষ্টিকোণ থেকে দেখা প্রয়োজন। আবার বাংলাদেশের পণ্য নেপাল ও ভুটানে পাঠানোর জন্য আমাদেরও ভারতে ট্রানজিট প্রয়োজন। কিন্তু তথাকথিত বিনা শুল্কে ভারতকে ট্রানজিট প্রদান এবং সেই জন্য ডব্লিউটিওর বিধান ও নীতিমালার অপব্যাখ্যা করা ঠিক হবে না। এটা ঠিক যে ট্রানজিটের মালামালের ওপর আমদানি শুল্ক আরোপ করা যায় না, কিন্তু আমাদের বিভিন্ন ধরনের জাতীয় ব্যয়কে ট্রানজিট ফির আওতায় এনে একে কেন উভয় দেশের জন্য লাভজনক করা যাবে না, তা আমার বোধগম্য নয়। বিষয়টি দ্বিপক্ষীয় ভিত্তিতে করতে হবে। এ ক্ষেত্রে ডব্লিউটিওর বিধান প্রাসঙ্গিক বলে আমি মনে করি না। আরও মনে রাখতে হবে, আগামী চার-পাঁচ বছরের আগে প্রয়োজনীয় অবকাঠামোর অনুপস্থিতির কারণে সম্পূর্ণ ট্রানজিট চালু করা সম্ভব নয়। অবকাঠামো উন্নয়নে ব্যয় হবে প্রায় ৫০০ কোটি ডলার।
প্রথম আলো : আপনাকে অনেক ধন্যবাদ।
দেবপ্রিয় ভট্টাচার্য : ধন্যবাদ।