গতকাল সমকাল
উভয় সংকটে পাকিস্তান ও আমাদের শিক্ষণীয়:
গত ১৩ সেপ্টেম্বর ২০১১-এর রাতে কাবুল থেকে একজন আত্মীয় এবং সুহূদের একটি ই-মেইল পেলাম। এক লাইনের সেই বার্তায় তিনি বলেছেন, ‘আমরা নিরাপদ আছি।’ আমার এই আত্মীয়টি বাংলাদেশি আমেরিকান। তাঁর আমেরিকান সহধর্মিণী কাবুলের যুক্তরাষ্ট্র দূতাবাসে কর্মরত রয়েছেন এবং দূতাবাস কম্পাউন্ডেই তাঁদের বাস। ই-মেইলটি থেকে আঁচ করলাম যে সেই দূতাবাস সন্ত্রাসী হামলার শিকার হয়েছে। তার অব্যবহিত পরই জানা গেল, সেখানে সন্ত্রাসী হামলায় অন্তত ১৬ জন ব্যক্তি নিহত হয়েছে। কাবুলের যুক্তরাষ্ট্র দূতাবাসের অবস্থান এবং নিরাপত্তাব্যবস্থা সম্বন্ধে আমার মতো যাঁদের সামান্যতম ধারণাও রয়েছে, তাঁরা বুঝবেন যে সেখানকার নিশ্ছিদ্র নিরাপত্তা ভেদ করার জন্য সন্ত্রাসী আঘাত হানতে পারদর্শিতা, ক্ষমতা এবং ক্ষিপ্রতার প্রয়োজন রয়েছে। আমার আত্মীয়টি তাই নিকটজনের কাছে বার্তা পাঠিয়ে তাঁর কুশল জানানোর প্রয়োজনীয়তা অনুভব করেছেন। কিন্তু তাঁর বার্তা এও স্পষ্ট করল যে আফগানিস্তানে তালেবান জঙ্গিবাদীরা এখন কয়েক বছর আগের তুলনায় অনেক বেশি তৎ পর হয়ে উঠেছে।
আমরা জানি, এই হামলা এখন যুক্তরাষ্ট্র ও পাকিস্তানের মধ্যে ব্যাপক বিতর্কের সৃষ্টি করেছে এবং সেই দুই দেশের মধ্যে বৈরিতা এখন চরমে। তার কারণ হলো যুক্তরাষ্ট্রের বিদায়ী সেনাধ্যক্ষ অ্যাডমিরাল মাইক মালেন অভিযোগ করেছেন যে পাকিস্তানের গোয়েন্দা সংস্থা আইএসআইয়ের সাহায্যপুষ্ট হাক্কানি সন্ত্রাসী গোষ্ঠী এই কুকাণ্ডটি ঘটিয়েছে। তিনি আরও বলেছেন, তাদের ইতিপূর্বের সংশ্লিষ্টতাও প্রমাণ করে যে হাক্কানি নেটওয়ার্ক আইএসআইয়ের ‘একটি বাহু’। হাক্কানি সন্ত্রাসীরা মূলত আফগানিস্তানভিত্তিক, যারা অন্য অনেকেরই মতো পাঁচ কোটি পশতুন অধ্যুষিত আফগানিস্তান-পাকিস্তান উন্মুক্ত সীমান্তের দুই পাশে সক্রিয় রয়েছে। তারপর অবশ্য প্রেসিডেন্ট ওবামা এবং যুক্তরাষ্ট্র সরকারের বেসামরিক অনেক প্রতিনিধি ইংরেজি ভাষার বিশাল ভান্ডার থেকে চয়ন করে কিছু কম আক্রমণাত্মক ভাষা ব্যবহার করেছেন। তবে এই পদক্ষেপ সম্ভবত পূর্বপরিকল্পিত, কারণ অ্যাডমিরাল মাইক মালেনের মতো একজন উর্দি পরিহিত বিদায়ী সামরিক কর্মকর্তার পক্ষে সরকারের অনুমোদন ছাড়া একটি বিদেশি রাষ্ট্রকে জড়িয়ে এই ধরনের বক্তব্য দেওয়া সম্ভব নয়। পাকিস্তানের ক্ষমতাধর সেনাধ্যক্ষ জেনারেল আশফাক পারভেজ কায়ানি এবং সেই সরকারের নবনিযুক্ত স্পষ্টভাষী পররাষ্ট্রমন্ত্রী হিনা রাব্বানি খার এই অভিযোগকে ভিত্তিহীন বলেছেন। পররাষ্ট্রমন্ত্রী এও বলেছেন যে এই ধরনের অভিযোগের জন্য যুক্তরাষ্ট্র পাকিস্তানের মৈত্রী হারাতে পারে। পাকিস্তানের প্রধানমন্ত্রী ইউসুফ রাজা গিলানির সভাপতিত্বে সেই দেশের ৩২টি রাজনৈতিক দলের ৫০ জন নেতা একটি বিরল সম্মেলনে প্রায় সাত ঘণ্টা আলোচনার পর (মনে ভাবনা জাগে, কোনো রাষ্ট্রীয় প্রয়োজনে বাংলাদেশে আমরা কি তা অনুষ্ঠিত করতে পারব!) ঘোষিত হয়েছে যে অ্যাডমিরাল মালেনের অভিযোগটি ভিত্তিহীন এবং অপমানজনক। সব মিলিয়ে সেই সভায় অংশগ্রহণকারীদের মধ্যে পাকিস্তানের স্বাধীনতা এবং সার্বভৌমত্ব রক্ষার প্রয়োজনীয়তা সম্বন্ধে মতৈক্য লক্ষ করা গেছে। এখানে লক্ষণীয় যে জেনারেল জিয়াউল হক অথবা জেনারেল পারভেজ মোশাররফের শাসনকালের তুলনায় বিতর্কিত হওয়া সত্ত্বেও পাকিস্তানে এখন একটি জনপ্রতিনিধিত্বমূলক নির্বাচিত সরকার রয়েছে, সেই কারণে অ্যাডমিরাল মালেনের উক্তির বিরুদ্ধে এই যাত্রায় পাকিস্তান একটি রাজনৈতিক অবস্থান গ্রহণ করতে সক্ষম হয়েছে। এদিকে পাকিস্তানে একটি শঙ্কা বিরাজ করছে যে পাকিস্তানের সার্বভৌমত্ব অবজ্ঞা করে (অ্যাবোটাবাদে পাকিস্তানের অগোচরে ওবামা বিন লাদেন নিধন এবং পাকিস্তানের ভূখণ্ডে ঘন ঘন ড্রোন আক্রমণ ইত্যাদি দ্রষ্টব্য) যুক্তরাষ্ট্র দক্ষিণ ওয়াজিরিস্তানের হাক্কানি নেটওয়ার্কের কথিত অবস্থানের ওপর আক্রমণ চালাতে পারে। উপমহাদেশ আর পূর্ব এশিয়ায় এমন রাষ্ট্র খুব কমই রয়েছে, যদি তা আদৌ থেকেই থাকে, যার স্বাধীনতা ও সার্বভৌমত্ব যুক্তরাষ্ট্র আর তার দোসরেরা নির্দ্বিধায় লঙ্ঘন করেই যাচ্ছে। এর কারণ হলো পাকিস্তানের সামরিক ও বেসামরিক রাষ্ট্রকর্তাদের জনবিচ্ছিন্ন স্বেচ্ছাচারী নীতি।
পাকিস্তানের প্রধানমন্ত্রী ইউসুফ রাজা গিলানি সেদিন বললেন, যুক্তরাষ্ট্র পাকিস্তানকে সঙ্গে রাখতেও পারছে না, ছাড়তেও পারছে না। এদিকে যুক্তরাষ্ট্রের অনেক নীতিনির্ধারক জনপ্রতিনিধি ‘অতি পুরোনো ভৃত্য’ পাকিস্তান সম্বন্ধে ‘ছাড়ালে না ছাড়ে, কি করিব তারে’ দ্বন্দ্বে ভুগছেন। এদিকে বুশ সাহেবের বোমাবাজি থেকে শুরু করে একটি দশক ধরে অর্থহীন, ধ্বংসাত্মক আর রক্তক্ষয়ী সংঘাতের পর যুক্তরাষ্ট্রের বোধোদয় হয়েছে যে আফগানদের ‘ডান্ডা মেরে ঠান্ডা’ করা যাবে না। তাই ২০১৪ সালের মধ্যেই তারা আফগানিস্তান থেকে পাততাড়ি গোটানোর আয়োজন করছে। যুক্তরাষ্ট্র আর তার দোসরদের এখন বক্তব্য এরকম যে প্রশিক্ষণপ্রাপ্ত আফগানরাই দেশের ‘নিরাপত্তা’ রক্ষা করতে পারবে। এই প্রত্যাশা, অতীত অভিজ্ঞতার আলোকে, একান্তই অবাস্তব।
আফগানিস্তানে তালেবানরা এখন আবার চূড়ান্ত বিজয়ের স্বপ্ন দেখছে। তাই তাদের সঙ্গে যুক্তরাষ্ট্র আর কারজাই সরকারের আলোচনার প্রস্তাব তারা আমলেই আনছে না। বরং যেসব আফগান নেতা শান্তি স্থাপনের উদ্যোগ নিচ্ছেন, তাঁদের হত্যা করতেও তারা দ্বিধা করছে না। তাই পাকিস্তান এখন উভয় সংকটে। আফগানিস্তানে তারা তালেবাননির্ভর হতে চায়, আর পাকিস্তানে হতে চায় যুক্তরাষ্ট্রনির্ভর। উর্দুতে বলে, ‘খেয়াল আচ্ছা হ্যায়, মগর হ্যায় নামোমিকন’—চিন্তা ভালোই কিন্তু তা অসম্ভব। আঞ্চলিক রাজনীতির টানে তার বাস্তবায়ন দুষ্করই হবে।
অতীতে একটু ফিরে যেতেই হয়। পাকিস্তান আর তালেবান-শাসিত আফগানিস্তানের সম্পর্ক এককালে ভালোই ছিল। পাকিস্তানের সেনাধ্যক্ষ হিসেবে জেনারেল পারভেজ মোশাররফ ১২ এপ্রিল ১৯৯৯ সালে করাচিতে একটি সেমিনারে একটি তাৎ পর্যপূর্ণ উক্তি করেছিলেন। সেই অনুষ্ঠানে আমি উপস্থিত ছিলাম এবং তাঁর বক্তব্যটি ১৩ মে ১৯৯৯-এ প্রথম আলোতে আমার ‘পাকিস্তান ও তালেবান’ শীর্ষক একটি নিবন্ধে ছাপা হয়েছিল। সেদিন জেনারেল পারভেজ মোশাররফ আফগানিস্তানে পাকিস্তানের তালেবানদের সমর্থনের যৌক্তিকতা তুলে ধরেন। তাঁর মতে, সেই সময়ে আফগানিস্তানের ৩১টি প্রদেশের ২৬টিই ছিল তালেবানদের আয়ত্তাধীন। তিনি সেদিন বলেছিলেন যে একমাত্র তালেবানরাই আফগানিস্তানে স্থিতিশীলতা আনতে সক্ষম, কারণ তারাই হচ্ছে জাতীয় পর্যায়ে সেই দেশের একমাত্র সংগঠিত শক্তি। যেহেতু আফগানিস্তানের স্থিতিশীলতা পাকিস্তানের জাতীয় স্বার্থের অনুকূলে, পাকিস্তানের উচিত তালেবানদের প্রতি সমর্থন অব্যাহত রাখা। যদি পাকিস্তান এই সমর্থন প্রত্যাহার করে তাহলে আফগানিস্তানের অরাজকতা আরও ঘনীভূতই হবে এবং তা হবে পাকিস্তানের স্বার্থ পরিপন্থী। এদিকে তিনি কিন্তু ছিলেন পাকিস্তানের ভূখণ্ডে তালেবানদের প্রভাব বিস্তারের বিরুদ্ধে সচেতন। তিনি সেদিন এই আশা প্রকাশ করেছিলেন যে ভবিষ্যতে একটি স্থিতিশীল আফগানিস্তানের ওপর অর্থনৈতিক চাপ প্রয়োগ করে পাকিস্তান তালেবান-শাসিত সেই দেশকে তার কট্টরবাদিতা ও চরমপন্থী মনোভাব পরিহার করাতে সক্ষম হবে।
তার কিছুদিন পরই পারভেজ মোশাররফ নাটকীয়ভাবে রাষ্ট্রীয় ক্ষমতা দখল করলেন। তালেবান আফগানিস্তানের সঙ্গে শুরুতে তিনি পাকিস্তানের সম্পর্ক অক্ষুণ্ন রাখলেন। আফগানিস্তানের তালেবান সরকার বহির্বিশ্বে তাদের একমাত্র রাষ্ট্রদূত আবদুস সালাম জায়েফকে নিযুক্ত করল। এল আমেরিকার বিরুদ্ধে নয়-এগারোর জঙ্গি আক্রমণ। বুশ সাহেব ঘোষণা করলেন তাঁর সাবধানবাণী—‘সন্ত্রাস দমনে (অর্থাৎ আফগানিস্তান আক্রমণে) হয় আপনারা আমার সঙ্গে, নইলে বিপক্ষে।’ ভড়কে গেলেন পারভেজ মোশাররফ। গণেশ উল্টে গেল। গদি রক্ষার জন্য তিনি সন্ত্রাসবিরোধী সংগ্রামে বুশের দোসর সেজে গেলেন। কোনো জনপ্রতিনিধিত্বমূলক সরকারে তা সম্ভব হতো না। তাঁর অবস্থানের ১৮০ ডিগ্রি পরিবর্তন করে মোশাররফ আমেরিকানদের ক্রীড়নক হয়ে গেলেন।
মনে আছে নয়-এগারোর ছয় সপ্তাহ পরই ২২ অক্টোবর ২০০১ সালে, ইসলামাবাদে আমি তালেবান রাষ্ট্রদূত আবদুস সালাম জায়েফের একটি সাক্ষাৎ কার নিয়েছিলাম, যা তখনই ‘পাকিস্তানে আফগান রাষ্ট্রদূত আবদুস সালাম জায়েফের সঙ্গে একটি সাক্ষাৎ কার: অক্টোবর ২০০১’ শীর্ষক একটি নিবন্ধে প্রথম আলোতে ছাপা হয়েছিল। কিন্তু নিয়তির নির্মম পরিহাস যে সেই সাক্ষাৎ কারের দুই মাসের মাথায় ২ জানুয়ারি ২০০২ সালে এই পারভেজ মোশাররফ রাষ্ট্রদূত আবদুস সালাম জায়েফকে অত্যন্ত অন্যায় ও কাপুরুষোচিতভাবে বন্দী হিসেবে যুক্তরাষ্ট্রের গোয়েন্দাদের হাতে তুলে দিলেন। একজন রাষ্ট্রনায়কের নিজের দেশের সার্বভৌমত্ব লঙ্ঘনের এমন দৃষ্টান্ত ইতিহাসে বিরল।
আমি যখন ২২ অক্টোবর আবদুস সালাম জায়েফের সাক্ষাৎ কার নিয়েছিলাম, তখন তিনি আমাকে বলেছিলেন, ‘পাকিস্তান সম্বন্ধে আমার কিছু বলার নেই।’ তিনি হয়তো তখনই পারভেজ মোশাররফের মতিগতি আঁচ করতে পেরেছিলেন। চার বছরেরও বেশি সময় আমেরিকার গুয়ানতানামো কারাগারে কাটিয়ে দেশে ফিরে আবদুস সালাম জায়েফ মাই লাইফ উইথ তালেবান শীর্ষক একটি আগ্রহ উদ্দীপক বই লিখেছেন। পাঠকের ধৈর্যচ্যুতি না ঘটিয়ে আমি সেই বই থেকে পাকিস্তান সম্বন্ধে মাত্র একটি উদ্ধৃতিরই বঙ্গানুবাদ দিচ্ছি। তিনি বলছেন, ‘তাদের (পাকিস্তান) এক মুখে দুই জিহ্বা এবং এক মাথায় দুই মুখ রয়েছে, যাতে তারা প্রত্যেকের ভাষাই বলতে পারে, প্রত্যেককে ব্যবহার করতে পারে, প্রত্যেককে প্রতারিত করতে পারে। তারা নিজেকে পারমাণবিক রাষ্ট্র হিসেবে জাহির করে ইসলাম আর মুসলমান দেশকে রক্ষার নামে আরবদের প্রতারিত করে, তারা সন্ত্রাসবিরোধী কর্মকাণ্ডে আমেরিকা আর ইউরোপের সঙ্গে যোগ দিয়ে তাদের চুষে খায় এবং কাশ্মীরে জিহাদের নামে তারা পাকিস্তান আর বিশ্বের মুসলমানদের ঠকিয়েই যাচ্ছে। পর্দার অন্তরালে তারা সবার সঙ্গেই বিশ্বাসঘাতকতা করে থাকে...।’
বইটি যাঁরা পড়েছেন তাঁরা জায়েফের মনোভাব অনায়াসেই বুঝতে পারবেন। তিনি আসলে নয়-এগারোতে প্রীত ছিলেন না মোটেও। তাঁর দেশের ওপর আঘাত আসবে, এই শঙ্কা ছিল তাঁর মনে। চার বছরে গুয়ানতানামো কারাগারে তাঁর বিরুদ্ধে আমেরিকানরা কিছুই পায়নি। তিনি একটি মুচলেকা দিয়ে মুক্তি পেয়েছেন, যাতে তিনি বলেছেন তিনি ‘যুক্তরাষ্ট্রবিরোধী কোনো কর্মকাণ্ড বা সামরিক অভিযানে’ অংশ নেবেন না। যুক্তরাষ্ট্রের কূটনৈতিক মূল্যায়নে যথেষ্ট দৈন্য রয়েছে। সেটাই ছিল জায়েফের দুর্ভাগ্য। তাই উইকিলিকসের প্রকাশিত তথ্যে আমাদের অতিরিক্ত উৎ সাহী হওয়ার কোনো কারণ নেই। যাই হোক, জায়েফ এখন কাবুলেই আছেন। তিনি রাজনৈতিকভাবে সক্রিয় নন, তবে মনে হয় তালেবানরা তাঁর সম্বন্ধে কোনো বিরূপ ভাব পোষণ করে না।
বর্তমান অবস্থা দেখে মনে হয়, জায়েফের বিরূপ মন্তব্য সত্ত্বেও, পাকিস্তানের আফগানিস্তান নীতি আবার তালেবাননির্ভর হয়েই উঠছে। এদিকে যুক্তরাষ্ট্র, ভারত আর কারজাই সরকার একটি তালেবানবিরোধী অবস্থানের দিকে যাচ্ছে। চীন সেই অঞ্চলে স্থিতিশীলতা আনতে খুবই আগ্রহী এবং জিনজিয়াং প্রদেশে পাকিস্তানে প্রশিক্ষণপ্রাপ্ত ইসলামি জঙ্গিদের ধ্বংসাত্মক কর্মকাণ্ড সত্ত্বেও তারা পাকিস্তানের আফগানিস্তান নীতির ওপর সংবেদনশীলই রইবে। আফগানিস্তানের বিবর্তনের ওপর ইরানের ক্রমবর্ধমান আগ্রহ তালেবানদের শক্তি জোগাতে পারে। তবে যা-ই ঘটুক না কেন পাকিস্তানের কথায় এবং কাজে আপাতত ব্যবধান থেকেই যাবে।
তার প্রধান কারণ হলো পাকিস্তানের নড়বড়ে রাষ্ট্রীয় কাঠামো। এই কাঠামো নড়বড়ে হওয়ার কারণ অনেক। তার মাঝে রয়েছে ১৯৪৭-এর পর দেশটিকে একটি সাংবিধানিক ভিত্তি দিতে বিলম্ব করা (১৯৫৬ পর্যন্ত পাকিস্তানে কোনো সংবিধান ছিল না আর ‘নামকাওয়াস্তে’ সেই সংবিধানটিও ১৯৫৮ সালে বাতিল হয়ে গেল), সাময়িক স্বার্থে ঘন ঘন সংবিধান সংশোধন (১৯৭৩-এর সংবিধানটি ইতিমধ্যে বোধ হয় ১৯ বার সংশোধিত হয়েছে) রাজনীতিতে ধর্মকে ব্যবহার, ধর্মব্যবসায়ীদের রাজনৈতিক স্বার্থে আশকারা দেওয়া এবং রাজনৈতিক প্রাত্যহিকতার সঙ্গে দেশের মৌলিক স্বার্থের গোল পাকিয়ে ফেলা। পাকিস্তানের এই আয়নায় আমরা কি আমাদের নিজেদের প্রতিবিম্ব কিছুটা হলেও দেখি না?
আমাদের মনে রাখতে হবে যে পাকিস্তান অথবা আফগানিস্তানের মতোই বাংলাদেশের ভূরাজনৈতিক অবস্থান নাজুক, যা বিভিন্ন কারণে দিন দিনই গুরুত্বপূর্ণ হয়ে উঠছে। এই দেশে সময়ের সঙ্গে সঙ্গে বৈশ্বিক এবং আঞ্চলিক ক্ষমতাধরদের আগ্রহ বাড়ছে, তাদের স্বার্থের পরিধিও বৃদ্ধি পাচ্ছে। আমাদের দেশে যদি কোনো অস্থিতিশীল রাজনৈতিক পরিস্থিতির সৃষ্টি হয়, তার একটা আঞ্চলিক এমনকি বৈশ্বিক মাত্রা থাকবেই। যা হয়তো গত শতাব্দীতে ততটা ছিল না। আমাদের প্রতিবেশী, আঞ্চলিক এবং ক্ষমতাধর রাষ্ট্রগুলো অর্থনৈতিক, বাণিজ্যিক, কৌশলগত এবং স্ট্র্যাটেজিক কারণে আমাদের দেশে তাদের স্বার্থ অক্ষুণ্ন রাখা এবং বর্ধনে সচেষ্ট রইবে। তা আমাদের অভ্যন্তরীণ বিষয়াদিতে বিদেশি হস্তক্ষেপ উৎ সাহিত করবে। বিদেশি নেতারা, এমনকি ঢাকার চুনোপুঁটি রাষ্ট্রদূতেরা আমাদের ‘গণতন্ত্রে’ দীক্ষা দিতে লিপ্ত হয়ে যাবেন। আমাদের স্বাধীনতা ও সার্বভৌমত্বের জন্য তা বিপজ্জনক। পাকিস্তান তা এখন হাড়ে হাড়ে উপলব্ধি করছে। আমাদের বুঝতে হবে যে বর্তমানের সংকুচিত পৃথিবীতে একটি দেশের, বিশেষ করে, উন্নয়নশীল দেশের রাজনৈতিক পরিমণ্ডলে সংঘাত আর অরাজকতার একটি বৈদেশিক মাত্রা রয়েছে। বাংলাদেশের অভ্যন্তরীণ রাজনৈতিক ব্যবহারবিধিতে তাই আমাদের পরিপক্বতা আনতে হবে, জাতীয় স্বার্থে হতে হবে সহনশীল ও সমঝোতা মনোভাবাপন্ন। নইলে বিদেশি টানাহেঁচড়ায় আমাদের রাষ্ট্রীয় কাঠামো দুর্বল হয়ে যাবে এবং শারীরিক দুর্বলতার মতোই নানা প্রকার ব্যাধি, তথা অবাঞ্ছিত বিদেশি হস্তক্ষেপকে প্রশ্রয় দেবে। কথাটি সব সময়ের জন্যই প্রযোজ্য, তবে নির্বাচন-পূর্ব আগামী দুই-আড়াই বছর, আমাদের এই বাস্তবতার দিকে শ্যেন দৃষ্টি রাখতেই হবে। বাংলাদেশের মতো সমস্যাসংকুল একটি রাষ্ট্র, অদূরদর্শী রাজনীতির জন্য যে দুর্বল ও ভঙ্গুর হয়ে যেতে পারে, পাকিস্তানই তার একটি প্রকৃষ্ট উদাহরণ।
 মেট্রোরেল
বিমানবাহিনী, জনগণের কণ্ঠস্বর শুনুন:
সত্যি কি ভুলে গেছি আমাদের জন্মের ইতিহাস? গত শতকের একাত্তর সালে বাঙালি জাতির স্বাধীন রাষ্ট্র প্রতিষ্ঠার রক্তাক্ত লড়াইয়ের মর্মকথা কি ভুলে গেছি আমরা? হাজার বছরের পরাধীন এ জনপদের স্বাধীন হয়ে ওঠার ইতিহাস তো আত্মোৎ সর্গের বিরল দৃষ্টান্ত। ভাবীকালে কোনো এক পালাকারের কণ্ঠে গীত হবে একাত্তরের জনযুদ্ধের কথা। জনতার মধ্য থেকে গড়ে ওঠা গেরিলা যোদ্ধার বীরগাথা এবং গেরিলা যুদ্ধের অভিজ্ঞতায় রণক্ষেত্র বাঙালির সশস্ত্র বাহিনীর গড়ে ওঠার অমর কাব্য!
বিশ্বের প্রায় সব রাষ্ট্রের সশস্ত্র বাহিনীর জন্মের ইতিহাস তো প্রায় একই রকম। ইতিহাসের উষালগ্নে গোত্রপ্রধানের রক্ষার্থে, সামন্তকালে সামন্ত প্রভুর রক্ষার জন্য, জমিদার ও রাজতন্ত্রের কালে বা যুগে জমিদার, রাজা ও রাজন্যবর্গ রক্ষা এবং ঔপনিবেশিক শাসন অব্যাহত রাখার লক্ষ্যে সেনাবাহিনীর জন্ম। কিন্তু আধুনিককালে এর কিছুটা পরিবর্তন আমরা প্রত্যক্ষ করি। ধনতান্ত্রিক গণতন্ত্র ও সমাজতান্ত্রিক গণতন্ত্রের আদর্শে গড়ে ওঠা নতুন প্রজাতন্ত্রগুলোর সশস্ত্র বাহিনীর ইতিহাস গৌরবোজ্জ্বল হলেও তা ঔপনিবেশিক সেনাবাহিনীর মানসে গড়া ওঠা একটি সশস্ত্র বাহিনী। পার্শ্ববর্তী রাষ্ট্র পাকিস্তান ও মিয়ানমার এর প্রকৃত উদাহরণ। ঔপনিবেশিক শাসনের নির্দেশ পালন ও রক্ষাকারী সশস্ত্র বাহিনী হঠাৎ এক রাতের ব্যবধানে সদ্য স্বাধীন রাষ্ট্র মিয়ানমার ও পাকিস্তানের ক্ষমতাপ্রাপ্ত শাসকদের সশস্ত্র বাহিনীতে রূপান্তরিত হয়ে যায়। কিন্তু বাংলাদেশের সেনাবাহিনী, বিমানবাহিনী ও নৌবাহিনী ঠিক এর বিপরীত মেরুতে জন্ম নেওয়া এক বিরল সশস্ত্র বাহিনী। আমাদের সামরিক বাহিনীর জন্ম জনগণের মধ্য থেকে—জনযুদ্ধের রণাঙ্গনের রক্তাক্ত পটভূমিতে। আমাদের সশস্ত্র বাহিনী শাসকের রক্ষার্থে নয়, জনগণের মুক্তি ও রক্ষার লক্ষ্যে ১৯৭১ সালে জন্ম নিয়েছিল। এ এক বিরল গৌরবের অধ্যায়। তাই পৃথিবীর অন্যান্য দেশের (হাতে গোনা কয়েকটি বাদে) সঙ্গে আমাদের সশস্ত্র বাহিনীর একটি সুনির্দিষ্ট পার্থক্য রয়েছে। রাজা বা শাসক নয়, জনগণ আমাদের সশস্ত্র বাহিনীর জন্মদাতা। এ গৌরবের অধ্যায় যেন আমরা বিস্মৃত না হই।
কিন্তু অত্যন্ত বেদনার সঙ্গে বলতে হয়, কতিপয় উচ্চাভিলাষী বিপথগামী সেনাসদস্যের অদূরদর্শিতার কারণে আমাদের গৌরবোজ্জ্বল সশস্ত্র বাহিনীর ভূমিকা বিগত ৪০ বছরে নানাভাবে প্রশ্নবিদ্ধ হয়েছে। পাশাপাশি এ কথা বলতেই হবে যে, নানা প্রাকৃতিক দুর্যোগ ও সামাজিক বিপর্যয়ের সময় সশস্ত্র বাহিনীর ভূমিকা প্রশংসা ও শ্রদ্ধাও অর্জন করেছে।
অতি সম্প্রতি সরকারের জনস্বার্থে প্রস্তাবিত মেট্রোরেল, যা মরণাপন্ন ঢাকা মহানগরের নবজন্ম দেওয়ার সম্ভাবনার একমাত্র আলোর রেখা বলে বিবেচিত। সেই মেট্রোরেলের যাত্রাপথ নিয়ে বিমানবাহিনীর আপত্তি জনগণকে আশাহত ও হতাশ করেছে। গণতান্ত্রিক বর্তমান সরকারের মাননীয় প্রধানমন্ত্রী শেখ হাসিনার ভিশন ২০২১-এর মানচিত্রে ঢাকা মহানগর মেট্রোরেল ও উড়ালপথ একটি গুরুত্বপূর্ণ প্রস্তাব। বিরতিহীন ত্বরিত যোগাযোগব্যবস্থা একটি জাতির অর্থনৈতিক তথা সামগ্রিক উন্নয়নের চাবিকাঠি। সেই পরিপ্রেক্ষিতে মেট্রোরেল একটি গুরুত্বপূর্ণ ও অর্থসাশ্রয়ী ভূমিকা পালন করবে। এ ছাড়া যানজটের কারণে দুর্বিষহ ঢাকাবাসী এবং প্রতিদিন রাজধানী ঢাকায় আগত জনগণের জন্য এটি কিছুটা হলেও স্বস্তি এনে দেবে।
মেট্রোরেলের যাত্রাপথ পুরোনো বিমানবন্দর তেজগাঁও দিয়ে মূল প্রস্তাবে রয়েছে এবং বিমানবাহিনীর আপত্তি জনমনে স্পষ্ট নয়। অর্থসহায়তাকারী জাইকা এই আপত্তির কারণে মেট্রোরেল প্রকল্প বিলম্ব হতে পারে বলে আশঙ্কা প্রকাশ করেছে। সরকার জাতীয় সংসদ ভবনের পাশ দিয়ে নতুন যাত্রাপথ নেওয়ার নতুন প্রস্তাব পেশ করেছে।
কিন্তু জনমনে প্রশ্ন (১) পরিত্যক্ত এবং প্রায় অব্যবহূত তেজগাঁও বিমানবন্দরের পাশ দিয়ে মেট্রো রেলপথ হলে কীভাবে বিমানবাহিনী ক্ষতিগ্রস্ত হবে?
(২) আমাদের জাতীয় গৌরব ‘জাতীয় সংসদ’, যা বিশ্বের আধুনিক স্থাপত্যকলায় এক বিস্ময়কর দৃষ্টান্ত। তার পাশ দিয়ে মেট্রো রেলপথ নিয়ে এর মূল পরিবেশ বিনাশ সাধন করে আমরা কি নিজের গৌরব ভূলুণ্ঠিত করছি না? জাতীয় সংসদ বাংলাদেশের ‘সার্বভৌমত্বের প্রতীক’ এবং আধুনিক স্থাপত্যকলার অন্যতম শ্রেষ্ঠ নিদর্শন। আমরা কী এর ক্ষতি করে মেট্রোরেলের পথ ঠিক করব নাকি প্রায় অব্যবহূত বিমানবন্দরের পাশ দিয়ে মেট্রোরেলের যাত্রাপথ নির্মাণ করে জনগণকে তাদের দীর্ঘদিনের দুর্ভোগ থেকে মুক্তি দেব? কোনটি আমাদের করণীয়? এখনই সময় এর সিদ্ধান্ত নেওয়া।
পুরোনো তেজগাঁও বিমানবন্দরের কোল ঘেঁষে মেট্রোরেলের মূল প্রস্তাবিত যাত্রাপথ নির্মাণ করা হোক, এটাই আমাদের চাওয়া। জনগণের কণ্ঠস্বর শুনুন, তারাও এটাই চায়। অন্যথায় জনগণের মনে নতুনভাবে সংশয় দেখা দেবে। সবশেষে দেশপ্রেমিক বিমানবাহিনীর প্রতি সনির্বন্ধ আহ্বান, আপনারা জনগণের সশস্ত্র বাহিনীর একটি গুরুত্বপূর্ণ বাহিনী। মুক্তিযুদ্ধের রণাঙ্গনে জনগণকে রক্ষার প্রতিজ্ঞায়, জনকল্যাণ এবং রাষ্ট্রের সার্বিক উন্নয়নে ভূমিকা পালনে আপনাদের জন্ম। এই গৌরবোজ্জ্বল ইতিহাস ও দায়িত্ব মনে রেখে বিমানবাহিনী তাদের আপত্তি প্রত্যাহার করে নির্দিষ্ট সময় মেট্রোরেলের কাজ শুরু ও যথাসময়ে তা শেষ করার কাজে সহায়তা করবে, সেটাই প্রত্যাশা। জনকল্যাণই আমাদের সবার একমাত্র কাম্য। মঙ্গল হোক সবার।
 নাসির উদ্দীন ইউসুফ: নাট্য ও সাংস্কৃতিক ব্যক্তিত্ব, মুক্তিযোদ্ধা।
সময়ের প্রেক্ষিত
খালেদ আবদেল নাসেরের যাপিত জীবন:
‘যাও খালেদ, পিতাকে বলে দাও মিসর আজও তাঁকে ভালোবাসে’ অথবা ‘পিতাকে বলে দিয়ো সে চলে যাওয়ার পর অপমান ছাড়া কোনো কিছুই আর আমাদের কপালে জোটেনি’—ওপরে বর্ণিত এই দুটি বাক্য হচ্ছে মিছিলে যোগ দেওয়া মানুষের মুখে উচ্চারিত স্লোগানের অংশ। মিছিলটি ছিল শবযাত্রার মিছিল, মিসরের রাজধানীর রাজপথ অতিক্রম করে যাওয়া যে মিছিলে যোগ দিয়েছিলেন হাজার হাজার মানুষ। যে শবাধার তাদের সামনে ধীরগতিতে চলা গাড়িতে রাখা ছিল, তাতে শায়িত ছিলেন খালেদ আবদেল নাসের, মিসরের প্রয়াত বিপ্লবী নেতা গামাল আবদেল নাসেরের ছেলে, মাত্র ৬২ বছর বয়সে সেপ্টেম্বরের মাঝামাঝি সময়ে দীর্ঘ অসুস্থতার পর যিনি মৃত্যুবরণ করেন। শবযাত্রায় যোগদানকারীরা সবাই যে ছিলেন হতদরিদ্র খেটে-খাওয়া মানুষ, তা কিন্তু নয়। ছিলেন সেখানে সশস্ত্র বাহিনীর সর্বাধিনায়ক এবং দেশের কার্যত রাষ্ট্রপ্রধান ফিল্ড মার্শাল মোহাম্মদ হুসেইন তান্তাওই, সামরিক বাহিনীর চিফ অব স্টাফ সামি আনান এবং নাসের অনুসারী রাজনৈতিক দলের নেতারাসহ মিসরের নেতৃত্বস্থানীয় রাজনীতিবিদের প্রায় সবাই। একমাত্র ব্যতিক্রম ছিল মুসলিম ব্রাদারহুড, নাসের এবং তাঁর পরিবারকে আজও যারা তাদের শত্রু হিসেবে গণ্য করে থাকে। তবে খালেদ আবদেল নাসেরের জন্য সেটা কোনো উদ্বেগের বিষয় একেবারেই নয়, এ জন্যই নয় যে সব রকম উদ্বেগ আর বিতর্কের ঊর্ধ্বে ছিল তাঁর সেই শেষ শোভাযাত্রা। বরং ধর্মভিত্তিক অন্ধ মতাদর্শের অনুসারী একটি রাজনৈতিক দলের কাছ থেকে সেটাই ছিল স্বাভাবিক প্রত্যাশা।
এটা খুবই তাৎপর্যপূর্ণ একটি বিষয় যে আমাদের এই অদ্ভুত সময়ে ক্ষমতাসীন রাজনৈতিক নেতাদের ছেলেমেয়েদের দাপটে অস্থির সাধারণ মানুষজন যখন সেসব সন্তানের মৃত্যুতে স্বস্তির নিঃশ্বাস ফেলে থাকে, সে রকম এক সময়ে মিসর ও আরব বিশ্বের একসময়ের সবচেয়ে প্রভাবশালী রাজনৈতিক নেতার ছেলের মৃত্যুতে শোকাহত জনতার বিশাল এক মিছিল যোগ দিয়েছিল তাঁর সেই শেষ শোভাযাত্রায়। আমাদের একালের নেতাদের মনমানসিকতার সঙ্গে গামাল আবদেল নাসেরের মনমানসিকতার ফারাক যে কতটা গভীর, সেই বাস্তবতার খুবই বিশ্বাসযোগ্য ছবি মনে হয় এর মধ্য দিয়ে ফুটে ওঠে।
গামাল আবদেল নাসেরের পাঁচ সন্তানের মধ্যে সর্বজ্যেষ্ঠ খালেদের জন্ম ১৯৪৯ সালে, বাবা মিসরের সবচেয়ে গুরুত্বপূর্ণ ব্যক্তিত্ব হয়ে ওঠার মাত্র বছর তিনেক আগে। গামাল আবদেল নাসের ক্ষমতাসীন ছিলেন ১৯৭০ সাল পর্যন্ত। ফলে খালেদের বাল্যকাল, কৈশোর আর যৌবনের অনেকটাই কেটেছে ক্ষমতার একেবারে কেন্দ্রবিন্দুর কাছাকাছি অবস্থায় থেকে, অন্যভাবে যেটা হচ্ছে মাথা বিগড়ে যাওয়ার খুব সহজ এক পথ, যে রকমটা আমরা দেখেছি আমাদের ভবনভিত্তিক বিকল্প রাজনৈতিক বলয় গড়ে তোলার প্রক্রিয়ায়। তবে বাবা নাসের মনে হয় সন্তানদের সে রকম কিছু হয়ে ওঠার সম্ভাবনা আঁচ করতে পেরেই একেবারে শুরু থেকেই সতর্ক হয়ে গিয়েছিলেন। মিসর এবং মিসরের মানুষকে আন্তরিকভাবে তিনি ভালোবেসেছিলেন বলেই যে রাজতন্ত্রকে উৎখাত করে ক্ষমতাসীন তিনি হয়েছিলেন, পরিবারতন্ত্র প্রতিষ্ঠা করার মধ্য দিয়ে বিকল্প পথে একই সেই রাজতন্ত্রের ধারা তিনি অনুসরণ করতে চাননি। খালেদ আবদেল নাসেরের অবিচুয়ারি বা মৃত্যু-পরবর্তী জীবন বর্ণনায় নিউইয়র্ক টাইমস বাবা নাসেরের চরিত্রের এই বলিষ্ঠ ব্যতিক্রমী দিকটি তুলে ধরে ১৯৬০ সালের এক ঘটনার বর্ণনা দিয়েছে, যেখানে উল্লেখ করা হয় যে বাবার সঙ্গে এক মোটর শোভাযাত্রায় অংশ নেওয়ার সময় উৎফুল্ল জনতার হর্ষধ্বনির জবাবে খালেদকে হাত নাড়তে দেখে ক্ষুব্ধ প্রেসিডেন্ট নাসের তাঁকে সেদিন ধমকের সুরে বলে উঠেছিলেন পাগল সে হয়ে গেছে কিনা। খালেদ যে হঠাৎ করেই নিজেকে কেউকেটা ভেবে নিতে পারে, সেই চিন্তা প্রেসিডেন্ট নাসেরকে ভাবিত করেছিল। পরে একদিন ছেলেকে ডেকে সরাসরি তাঁকে সতর্ক করে দিয়ে বাবা বলেছিলেন যে বাবার নাম ভাঙিয়ে ব্যক্তিগত সুবিধা আদায়ের কোনো রকম তৎপরতায় লিপ্ত হওয়ার খবর পেলে সরাসরি তিনি তাঁকে সামরিক কারাগারে পাঠিয়ে দেবেন।
পাঠক এবার একবার ভেবে দেখুন, আমাদের প্রথম পরিবারসমূহের পারিবারিক সংস্কৃতি থেকে কতটা দূরত্বে ছিল মিসরের বিপ্লবী নেতার পারিবারিক সংস্কৃতি। শুধু আমাদেরই বলি কেন, এমনকি লিবিয়া এবং খোদ মিসরেই তো দেখা যায় বাবার রাজসিংহাসনে আরোহণ নিশ্চিত করে নিতে ক্ষমতাসীনদের সে কি প্রাণান্তকর প্রয়াস! তবে এতে যে শেষরক্ষা হয় না, গাদ্দাফি আর তদীয় ছেলে সাইফ আল ইসলাম এবং হোসনি মোবারক ও ছেলে গামাল মোবারকের ভাগ্য তো সে কথাই এখন আমাদের বলছে। অন্যদিকে, গামাল আবদেল নাসের সেই পথকে ঘৃণা করেছিলেন বলেই মিসরের জনতা মৃত্যুর পরও তাদের আপনজন ভেবে নিয়ে চোখের জল ফেলছে।
ভাগ্য অবশ্য পরবর্তী সময়ে খালেদ আবদেল নাসেরের প্রতি সদাশয় হয়নি। রাজনীতির অঙ্গনে তিনি কখনোই সেভাবে পদার্পণ করেননি এবং সেই প্রয়োজনও বোধ করেননি। কেননা, পরিবারের পক্ষ থেকে মিসরকে যা দেওয়ার বাবা একাই তার চেয়ে অনেক বেশি দিয়ে গেছেন। ফলে লেখাপড়া নিয়েই তিনি বেশির ভাগ সময় ব্যস্ত ছিলেন এবং পরবর্তী জীবনেও কায়রো বিশ্ববিদ্যালয়ে অধ্যাপনার পেশা তিনি বেছে নিয়েছিলেন। তবে বাবার মৃত্যুর পর আনোয়ার সাদাতের নেতৃত্বে মিসরের ক্রমশ পশ্চাদপসরণ এবং সেই পথের চূড়ান্ত লক্ষ্যে শেষ পর্যন্ত মার্কিন-ইসরায়েল স্বার্থের কাছে দেশের বিক্রি হয়ে যাওয়াকে তিনি কোনো অবস্থাতেই গ্রহণ করতে পারেননি। এরও আগে আরও একটি ছোট ঘটনার বর্ণনা নিউইয়র্ক টাইমস দিয়েছে, খালেদ আবদেল নাসেরের চারিত্রিক দৃঢ়তার সুস্পষ্ট আরও প্রমাণ যা কিনা তুলে ধরে।
আনোয়ার সাদাত রাষ্ট্র পরিচালনার হাল ধরার পর একদিন নাসের পরিবারের সঙ্গে সাক্ষাৎ করতে প্রয়াত নেতার বাসভবনে গিয়েছিলেন। উদ্দেশ্য যতটা না ছিল পরিবারের প্রতি সমবেদনা প্রকাশ করা, তার চেয়ে বেশি ছিল নাসেরের ব্যবহারের বুলেটপ্রুফ গাড়িটি বাগিয়ে নেওয়া, আরব বিশ্বের সবচেয়ে প্রভাবশালী নেতার বাহক হিসেবে যে গাড়ির প্রতীকী একটি গুরুত্ব তখনো ছিল। নাসেরের বাসভবনে তাঁর জীবনের সঙ্গে সম্পর্কিত বিষয়াবলির একটি স্মৃতি হিসেবে গাড়িটি সংরক্ষণ করা ছিল। আনোয়ার সাদাতের অনুরোধ খালেদ সেদিন সরাসরি এই বলে প্রত্যাখ্যান করেছিলেন যে গাড়িটি রাষ্ট্রের নয়, বরং ব্যক্তি নাসেরের। এর পরও যখন প্রেসিডেন্টের কার্যালয় থেকে গাড়ি ফেরত দেওয়ার জন্য চাপ আসতে থাকে, তখন একদিন পেট্রল ঢেলে সেই গাড়ি আগুনে পুড়িয়ে দিয়ে সান্ত্বনা পেয়েছিলেন খালেদ এবং আনোয়ার সাদাতকে বাবার সেই গাড়ি ব্যবহারের সুযোগ থেকে করেছিলেন বঞ্চিত।
মিসরের সঙ্গে ইসরায়েলের শান্তিচুক্তি স্বাক্ষরিত হওয়াকে আরব বিশ্বের বিবেকবান যেকোনো ব্যক্তির মতো খালেদও মেনে নিতে পারেননি। সে রকম এক সময়ে লন্ডনে নির্বাসিত জীবন কাটানো বাবার এক ঘনিষ্ঠ অনুসারী মাহমুদ নুরেদ্দিনের সঙ্গে মিলে তিনি গড়ে তুলেছিলেন বিপ্লবী মিসর নামের গুপ্ত এক সমিতি, কায়রোতে সমবেত হতে থাকা ইসরায়েলি কূটনীতিকদের ওপর হামলা চালিয়ে শান্তিচুক্তির বিরোধিতা করার পথ যে সমিতি বেছে নিয়েছিল। ১৯৮৫ ও ১৯৮৬ সালে গুপ্ত সেই সমিতি ইসরায়েলি কূটনীতিকদের ওপর তিনটি হামলা চালিয়ে দুজনকে হত্যা করে। পরবর্তী সময়ে অবশ্য মিসরের গোয়েন্দা পুলিশ হত্যার সঙ্গে জড়িত কয়েকজনকে গ্রেপ্তার করতে সক্ষম হয়। বিচার-প্রক্রিয়ায় খালেদকেও আসামির তালিকায় অন্তর্ভুক্ত করা হলে গোপনে তিনি দেশ ছেড়ে পালিয়ে শুরুতে লন্ডনে এবং পরে সেখান থেকে বেলগ্রেডে গিয়ে আশ্রয় নেন। খালেদের অনুপস্থিতিতে চলা বিচারে আদালত তাঁকে এবং নুরেদ্দিনকে যাবজ্জীবন কারাদণ্ডে দণ্ডিত করেন। পরে অবশ্য আরব নেতাদের অনুরোধে সাড়া দিয়ে প্রেসিডেন্ট হোসনি মোবারক মামলার পুনর্বিচারে সম্মত হন এবং বিচারের মুখোমুখি হতে খালেদ এরপর ১৯৯১ সালে দেশে ফিরে আসেন। দ্বিতীয় সেই বিচারের রায়ে তাঁকে নির্দোষ ঘোষণা করা হয় এবং কারাগার থেকে ছাড়া পেয়ে কায়রো বিশ্ববিদ্যালয়ের শিক্ষকতায় তিনি ফিরে যান।
এর পর থেকে রাজনীতির সঙ্গে তাঁর যোগসূত্র অনেকটাই ছিল পরোক্ষ। তবে হোসনি মোবারকের দীর্ঘ অপশাসনে নাসেরের ভাবমূর্তি ক্রমশ আবারও ফিরে আসতে শুরু করলে রাজনীতির সহযোদ্ধারা বরাবরই পরামর্শের জন্য সব সময় খালেদের শরণাপন্ন হয়েছিলেন। তাঁর শেষ রাজনৈতিক তৎপরতা ছিল, মোবারকবিরোধী বিক্ষোভ চলাকালে তাহরির স্কয়ারে গিয়ে বিক্ষোভকারীদের উৎসাহ দেওয়া। অসুস্থ শরীর নিয়েই সেখানে তিনি উপস্থিত হয়েছিলেন এবং মিসরের তরুণ প্রজন্ম যে গামাল আবদেল নাসেরের নিঃস্বার্থ দেশপ্রেমের দৃষ্টান্তে আবারও উদ্বুদ্ধ হতে শুরু করেছে, তা দেখতে পেয়ে আনন্দিত হয়েছিলেন তিনি।
মিসরের ইতিহাসে নতুন এক যুগের সূচনালগ্নে চলে গেলেন দৃষ্টান্ত স্থাপনকারী এক বাবার আপসহীন এক সন্তান। এরাই তো যুগ যুগ ধরে দেশে দেশে বাঁচিয়ে রাখে রাজনীতির সেই আদর্শকে, যে আদর্শের জলাঞ্জলি হওয়া প্রতিনিয়ত আমরা লক্ষ করি মিসরে, পশ্চিমের বিভিন্ন দেশে এবং এমনকি রক্ত আর অশ্রুতে ভিজে পাওয়া আমাদের এই স্বাধীন স্বদেশভূমিতে।
খোলা চোখে
পাকিস্তান: ভয় বাড়ছে:
আপনি যদি পাকিস্তানি হন, এখন খুব স্বস্তিতে থাকার কথা নয় আপনার। দৈনিক বোমাবাজি তো রয়েছেই। সকালে করাচি, তো বিকেলে কোয়েটায় বা পেশোয়ারে খুনোখুনি লেগেই আছে। এর ওপর বন্যা এবং নতুন উপদ্রব ডেঙ্গু। এর সঙ্গে যোগ করুন বিদ্যুতের ভয়াবহ ঘাটতি। সর্বশেষ বিপদ হলো পাকিস্তানের সামরিক গোয়েন্দা বিভাগকে সন্ত্রাসীদের সঙ্গে যুক্ত করে যুক্তরাষ্ট্রের খোলামেলা হুমকি।
আফগান সন্ত্রাসী দল হাক্কানি গ্রুপ সম্প্রতি আফগানিস্তানে মার্কিন লক্ষ্যবস্তুর ওপর পর পর কয়েকটি হামলা চালিয়েছে। এর মধ্যে রয়েছে কাবুলে মার্কিন দূতাবাসে হামলা ও ইন্টারকন্টিনেন্টাল হোটেলে প্রায় পুরো এক দিন ধরে অবরোধ। ওয়ারদাক প্রদেশে ন্যাটোর ঘাঁটির ওপর হাক্কানি গ্রুপ যে হামলা চালায়, তাতে শ-খানেক মার্কিন সেনা আহত হয়। সর্বশেষ যে ঘটনার জন্য হাক্কানি গ্রুপকে দায়ী করা হয়েছে, তা হলো আফগানিস্তানের সাবেক প্রেসিডেন্ট বুরহানুদ্দিন রাব্বানিকে আত্মঘাতী বোমায় হত্যা। এই প্রতিটি হামলার পেছনেই পাকিস্তানি গোয়েন্দা সংস্থা আইএসআই সরাসরি জড়িত বলে অভিযোগ আনা হয়েছে। যুক্তরাষ্ট্রের সামরিক কর্তাব্যক্তিরা যে ভাষায় অভিযোগ তুলেছেন, তাতে মনে হয় শুধু হাক্কানি গ্রুপ নয়, পাকিস্তানি গোয়েন্দা সংস্থাও সন্ত্রাসী।
ফলে ঘুম হারাম না হলেও পাকিস্তানিরা খুব নিশ্চিন্তে ঘুমাচ্ছে, সে কথা বলা যায় না।
তালেবানের সঙ্গে পাকিস্তানের জড়িত থাকার কথা নতুন কিছু নয়। কয়েক বছর আগে জর্জ ওয়াশিংটন বিশ্ববিদ্যালয়ের ন্যাশনাল সিকিউরিটি আর্কাইভ এক গাদা গোপন নথিপত্র ফাঁস করে দিয়েছিল। সেসব নথিপত্র ঘাঁটলে এ কথা বোঝা কঠিন নয় যে পাকিস্তান অনেক দিন থেকেই তালেবানদের পেছনে ছাতা ধরে আছে। টাকাপয়সা তো দিয়েছেই, অস্ত্র ও গোলাবারুদও এসেছে ইসলামাবাদ থেকে। তালেবানি খুনেদের দীর্ঘদিন থেকে তারা পুষছে এই বিশ্বাস থেকে যে ভবিষ্যতে ভারতের সঙ্গে তাদের যখন চূড়ান্ত ধর্মযুদ্ধ হবে, পাকিস্তানকে কৌশলগত মদদ জোগাবে আফগানিস্তান। এই কৌশলগত মদদের একটি পোশাকি নাম আছে—স্ট্র্যাটেজিক ডেপ্থ। প্রস্থের হিসাবে পাকিস্তান তেমন বৃহৎ কোনো দেশ নয়। আক্রমণের মুখে হটার মতো তেমন জায়গা নেই। আফগানিস্তান হবে তাদের আশ্রয় নেওয়ার ও পাল্টা হামলা হানার মোক্ষম মোকাম। আক্রমণের মুখে তার আণবিক অস্ত্র যদি স্থানান্তরের প্রশ্ন ওঠে, তাহলে এই প্রতিবেশী দেশ হবে শেষ আশ্রয়।
সাবেক পাকিস্তানি সেনাপতি মির্জা আসলাম বেগ ১৯৮৮ সালে প্রথম যখন এই স্ট্র্যাটেজিক ডেপেথর কথা বলেন, সে সময় অবশ্য কথাটা বলেছিলেন অনেক রয়েসয়ে। তাঁর কথা ছিল, প্রতিবেশী আফগানিস্তানের সঙ্গে যদি সামরিক কৌশলগত আঁতাত গড়া যায়, তাহলে ‘হিন্দু ভারত’ এলাকা ও বাহুবলের অঙ্কে যে সুবিধাজনক অবস্থানে রয়েছে, তার সঙ্গে পাল্লা দেওয়ার মতো ভারসাম্য অর্জন করা যাবে। তিনি তখন এই কৌশলগত অবস্থানের নাম দিয়েছিলেন ‘ইসলামিক ডেপ্থ’।
ইসলামি বা কৌশলগত যে নামেই এই ‘ডেপেথর’ নামকরণ করি না কেন, এ আসলে এক মরণফাঁদ। এ ফাঁদ খোঁড়ার জন্য শাবলখানা অবশ্য যুক্তরাষ্ট্রই পাকিস্তানের হাতে তুলে দিয়েছিল। সোভিয়েতদের তাড়ানোর নামে জিহাদিদের একত্র করা ও তাদের প্রশিক্ষণের নীলনকশা তারাই প্রথম এঁকেছিল। ওসামা বিন লাদেনও তাদেরই সৃষ্টি। সে অবশ্য ভিন্ন গল্প।
যুক্তরাষ্ট্রের জন্য সমস্যা হলো, যত হম্বিতম্বিই সে করুক না কেন, আফগানিস্তান থেকে তালেবানি বজ্জাতদের ঢিট করতে হলে পাকিস্তানের ওপর ভর করা ছাড়া তাদের অন্য কোনো বিকল্প নেই। অন্ততপক্ষে এত দিন তেমনটাই ভাবা হতো। আফগানিস্তানে অস্ত্রশস্ত্র, রসদ ও জ্বালানি সরবরাহ করতে হলে সবচেয়ে সহজ ব্যবস্থা হলো স্থলপথে পাকিস্তান হয়ে তা পাঠানো। লম্বা, অরক্ষিত সে পথ। পাকিস্তানি সেনাবাহিনী পাহারা না দিলে শত্রুপক্ষ যেকোনো সময় সে রসদবহরের ওপর হামলা করতে পারে। হরহামেশা সে রকম হামলা হয়েছেও। কোনো সন্দেহ নেই, যুক্তরাষ্ট্র যেই ‘তালেবান রোখো’ বলে ধমক দিয়েছে, পাকিস্তান অমনি তার জবাবে ‘রোসো’ বলে তালেবানি লস্করদের লেলিয়ে দিয়েছে। ফলে সব মিলিয়ে এমন একটা অবস্থা সৃষ্টি হয়েছে যে যুক্তরাষ্ট্র না পারে পাকিস্তানকে গিলতে, না পারে তাকে উগরাতে। বস্তা বস্তা ডলার তারা ঢেলেছে মুখ্যত পাকিস্তানি জেনারেলদের হাতে রাখতে। সে ডলার দিয়ে তাঁরা কী করেছেন, তা দেখার জন্য ইসলামাবাদের যেকোনো এলাকায় এক চক্কর দিলেই বেশ বোঝা যায়। পোয়া মাইল দূরে দূরে জেনারেল সাহেবদের এক একটা আলিশান বাড়ি। সেই বাড়ির সামনে দিয়ে হাঁটার সময় আমার মনে হয়েছে ‘ডালাস’ টিভি সিরিজে জে আর ইয়ং-এর খামারবাড়ি যেমন দেখেছি, ঠিক তেমন।
গত ২০-২২ বছর যুক্তরাষ্ট্রের কাছ থেকে বেহিসাবি নজরানা পেয়ে পাকিস্তানি জেনারেলদের খিদে ক্রমেই বেড়েছে, কিন্তু কাজের কাজ অর্থাৎ তালেবান দমন কিছুই হয়নি। এর একটা প্রধান কারণ, পাকিস্তান টের পেয়ে গেছে, আজ হোক কাল হোক, লোটা-কম্বল গুটিয়ে যুক্তরাষ্ট্র আফগানিস্তান থেকে ভাগল-বা হবেই হবে। তারা সেখান থেকে চলে গেলে যে রাজনৈতিক ও সামরিক শূন্যতার সৃষ্টি হবে, তা পূরণে এগিয়ে আসবে হয় চীন, নয়তো ভারত। চীনকে মানা গেলেও জাতশত্রু ভারতকে সে মেনে নেবে না। কিন্তু সমস্যা হলো, আসন গাড়ার প্রতিযোগিতায় ভারত ইতিমধ্যে এগিয়ে আছে। বর্তমান আফগান নেতৃত্বও ভারতের সঙ্গেই গাঁটছড়া বাঁধতে আগ্রহী। চলতি সপ্তাহে নয়াদিল্লি সফরকালে আফগান প্রেসিডেন্ট হামিদ কারজাই ভারতের সঙ্গে একটি ‘কৌশলগত চুক্তি’ স্বাক্ষর করেছেন। সোভিয়েত আমলে আফগানদের অনেকেই ভারতে আশ্রয় নিয়েছিলেন, কেউ কেউ সেখানে বিদ্যাশিক্ষাও করেছেন। চীনের ব্যাপারে তাঁদের কোনো বিদ্বেষ নেই, কিন্তু পাকিস্তান থেকে দেড় হাত তফাতে থাকতে চান তাঁরা। এই দেশের সামরিক কর্তারা যে তাঁদের হাতের তালুর নিচে রাখতে চান, তা তাঁরা ইতিমধ্যেই হাড়ে হাড়ে টের পেয়েছেন।
আফগানিস্তানের এই অনাগ্রহ পাকিস্তানের ভালো না লাগারই কথা। তাদের সঙ্গে কথা না বলেই কোনো কোনো তালেবানি গ্রুপের সঙ্গে শান্তি আলোচনা শুরু করেছিলেন আফগান প্রেসিডেন্ট কারজাই। যুক্তরাষ্ট্রের সমর্থনেই সে কাজ শুরু হয়েছিল। কিন্তু ব্যাপারটা পাকিস্তানের মনঃপূত হয়নি। আফগানিস্তান থেকে যদি যুক্তরাষ্ট্র চলে যায়, আর সেখানে শান্তি ফিরে আসে, তবে তা হবে পাকিস্তানের জন্য খুবই দুশ্চিন্তার কথা। যে সোনার হাঁস এত দিন না চাইতেই ডিম পাড়ছিল, সে তাহলে আর ডিম দেবে না। তা ছাড়া সব জেনারেলের জন্য বালাখানা এখনো তৈরি শেষ হয়নি! এতসব, দাও, দু-চার ঘা। বুঝুক শালারা, আমরা না চাইলে আফগানিস্তানে শান্তি আনা অত সোজা কথা নয়।
শুধু তালেবানের সঙ্গে শান্তি আলোচনাই নয়, পাকিস্তানের জন্য ভয়ের অন্য আরেক কারণও আছে। যুক্তরাষ্ট্র হয়তো আফগানিস্তান থেকে পুরোপুরি সরে যাবে না, অন্ততপক্ষে অদূর ভবিষ্যতে নয়। কিন্তু পাকিস্তানের ওপর নির্ভরশীলতা কমাতে তারা ইতিমধ্যে বিকল্প পথ খুঁজছে। তথ্যাভিজ্ঞ মহল বলছে, রাশিয়া হয়ে, মধ্য এশিয়ার দূর পথ ঘুরে রসদ চালানোর বিকল্প পথ প্রায় গুছিয়ে এনেছে যুক্তরাষ্ট্র। জানা গেছে, নর্দার্ন ডিস্ট্রিবিউশন রুট বলে পরিচিত এই বিকল্প পথে ইতিমধ্যেই যুক্তরাষ্ট্রের ভারী অস্ত্র, জ্বালানি ও রসদ আনা-নেওয়া শুরু হয়েছে। এক-তৃতীয়াংশ মালামাল অবশ্য এখনো করাচি বন্দর হয়েই আসছে। যুক্তরাষ্ট্র চাইছে পাকিস্তানের ওপর নির্ভরশীলতা আরও কমিয়ে আনতে। এত দিন পর্যন্ত যুক্তরাষ্ট্র আফগানিস্তানে তাদের সামরিক কার্যকলাপের জন্য কার্যত পাকিস্তানের হাতে জিম্মি হয়ে ছিল। নর্দার্ন ডিস্ট্রিবিউশন রুট পুরোপুরি চালু হলে সেই অবস্থাটা একদম বদলে যাবে।
এসব নানা কারণে পাকিস্তানি জেনারেলদের ব্রহ্মতালু তেতে আছে। তাঁরা চান, যেভাবেই হোক, এই পুরোনো সমীকরণ অটুট থাকুক। সম্ভবত সেই চেষ্টার অংশ হিসেবেই হাক্কানিদের কাঁধে বন্দুক রেখে সরাসরি মার্কিন লক্ষ্যবস্তুর ওপর হামলা হয়েছে। সমস্যা হলো, এই হামলায় নিহত হয়েছেন মার্কিন সেনাসদস্য ও কূটনীতিক কর্মী। নয়-এগারোর পর আফগানিস্তানের ওপর হামলা হয়েছিল মূলত মার্কিন লক্ষ্যবস্তুর ওপর হামলার বদলা নিতেই। পরাশক্তি হিসেবে, কেউ কেউ বলবে ‘পাড়ার মাস্তান’ হিসেবে, তার গায়ে কুটোটি লাগুক, যুক্তরাষ্ট্র তা মেনে নেবে না। এই অবস্থায় যুক্তরাষ্ট্রের যৌথ বাহিনীর বিদায়ী প্রধান জেনারেল মাইন মালেন আইএসআইকে হাক্কানি গ্রুপের সঙ্গে সরাসরি যুক্ত করে যে বিবৃতি দিয়েছেন, তার একটা ভিন্ন অর্থ থাকতে পারে। মালেন বলেছেন, আইএসআই হাক্কানি নেটওয়ার্কের অংশ, আর হাক্কানি নেটওয়ার্ক একটি সন্ত্রাসী সংগঠন। আর তা-ই যদি হয়, সন্ত্রাসীদের যারা ছাতা ধরে আছে, তারা যুক্তরাষ্ট্রের পাল্টা হামলা এড়ায় কী করে?
ওবামা প্রশাসন অবশ্য ইতিমধ্যে জেনারেল মালেনের বক্তব্য থেকে নিজেদের কিছুটা হলেও তফাতে রেখেছে। দুই দেশের মধ্যে যাতে অবস্থার অবনতি না হয়, তার ব্যবস্থাও তারা নিচ্ছে। পাকিস্তানের সঙ্গে সম্পর্কের সব সেতু পুড়ে যাক, তা তারা চায় না। অন্যদিকে পাকিস্তানি নেতারা তড়িঘড়ি করে বিবৃতি দিয়েছেন, হাক্কানি গ্রুপ পাকিস্তানের মাটিতে নেই, তারা আফগানিস্তান সীমান্তের ওপারে তৎপর। হাক্কানি গ্রুপের একজন নেতাও বিবিসির সঙ্গে সাক্ষাৎকারে বলেছেন, তাঁরা পাকিস্তানের সঙ্গে যুক্ত নন। এসবই যে যুক্তরাষ্ট্রের রোষ এড়ানোর ফন্দি-ফিকির, তাতে সন্দেহ নেই। তবে পাকিস্তানের রাজনৈতিক ও সামরিক নেতারা যে জেনারেল মালেনের কথায় ভয় পেয়েছেন, তাতে কোনো সন্দেহ নেই। সে ভয় লুকাতে সরকার ও বিরোধী দল সবাই হাতে হাত মিলিয়েছে। গত সপ্তাহে ইসলামাবাদে সর্বদলীয় এক সভায় পাকিস্তানি রাজনীতিকেরা অঙ্গীকার করেছেন, পাকিস্তানের মাটিতে মার্কিন হামলা তাঁরা সহ্য করবেন না, এক হয়ে প্রতিরোধ করবেন। করাচি ও ইসলামাবাদে ওবামার কুশপুত্তলিকাও দাহ করা হয়েছে। পাশাপাশি দেশের পত্রপত্রিকা ও টিভির টক শোগুলোতে যুক্তরাষ্ট্রের বিরুদ্ধে রীতিমতো বাগ্যুদ্ধ শুরু হয়ে গেছে। এক টিভি বিজ্ঞাপনে যুক্তরাষ্ট্রের নেতাদের ছবি দেখিয়ে হুঁশিয়ার করে দেওয়া হয়েছে, কোরআন-সুন্নায় বিশ্বাস করে এমন এক জাতিকে তোমরা চ্যালেঞ্জ করেছ। তোমাদের দাঁতভাঙা জবাব দেওয়া হবে।
কে কার দাঁত ভাঙবে, সে কেবল ভবিতব্যই জানে। তবে দক্ষিণ এশিয়ার পরিস্থিতি যে আরও জটিল হয়ে আসছে, তাতে কোনো সন্দেহ নেই। পাকিস্তান কোণঠাসা হলে আমরা কেউ কেউ খুশি হই বটে, কিন্তু সত্যি যদি যুক্তরাষ্ট্রের ক্রুজ মিসাইল সে দেশের মাটিতে আছড়ে পড়ে অথবা সীমান্ত ডিঙিয়ে মার্কিন সেনার বুট জুতো পাকিস্তানে পা রাখে, পরিস্থিতি তখন কোথায় গিয়ে ঠেকবে, বলা কঠিন। সেখানে যে আগুন জ্বলবে, তার হলকা থেকে আমরাও বাঁচব না।
মনমোহন-কারজাই চুক্তি
আফগান-অভিসারের মূল্য ভারতকে দিতে হবে:
হামিদ কারজাইয়ের কমজোরি সরকারের দায়দায়িত্ব নেওয়া, এবং কার্যত তাদের জিম্মাদার হওয়ার ভারতীয় সিদ্ধান্তের পুরোটাই একেবারে হাওয়ার ওপর দাঁড়িয়ে হয়নি। গত বুধবার দুই দেশের মধ্যে যে কৌশলগত চুক্তি সম্পাদিত হয়েছে, তাতে উভয় দেশ সন্ত্রাস দমন ও বাণিজ্য বিষয়ে সহযোগিতার অঙ্গীকার করেছে। এই চুক্তি মোতাবেক আফগান নিরাপত্তা বাহিনীকে সরঞ্জাম ও প্রশিক্ষণ দেবে দিল্লি। ২০১৪ সালে যুক্তরাষ্ট্র ও ন্যাটো বাহিনী আফগানিস্তান থেকে চলে যাওয়ার পরিপ্রেক্ষিতে নিরাপত্তার ফাঁক তৈরি হবে, তা পূরণের দায়িত্ব নিচ্ছে ভারত। এই অঞ্চলের সবচেয়ে শক্তিশালী অর্থনৈতিক শক্তি এবং উদীয়মান পরাশক্তি হিসেবে ভারত এটা করছে নিজের স্বার্থেই। কিন্তু সদ্য স্বাক্ষরিত ভারত-আফগান চুক্তি ভালো চোখে দেখবে না পাকিস্তান বা তালেবান। এই দুঃসাহসের জন্য ভারতকে হয়তো চড়া মূল্য দিতে হতে পারে।
ইসলামাবাদ ইতিমধ্যে আফগানিস্তানে ভারতের ভূমিকা অথবা ‘নাক গলানো’কে ব্যাপক সন্দেহ নিয়ে দেখছে। পাকিস্তান তার এই প্রতিবেশীর দ্বারা ঘেরাও হয়ে যাওয়াকে ভারতের বিরুদ্ধে যুদ্ধে হেরে যাওয়ার ভীতিসহ দেখছে। অনানুষ্ঠানিকভাবে পাকিস্তান আফগানিস্তানকে এতটাই তার নিজের পেছন-আঙিনা মনে করে যে, এর ওপর প্রভাব টিকিয়ে রাখতে হাক্কানি নেটওয়ার্কের মতো সন্দেহভাজন জঙ্গি গোষ্ঠীকে ব্যবহার করতেও দ্বিধা করছে না। কাবুল সরকারকে দুর্বল ও ভারসাম্যহীন করাতেই পাকিস্তানের সামর্থ্য।
আফগানিস্তান নিয়ে দ্বিমুখী খেলা খেলছে পাকিস্তান। এই কাজের কৌশল হিসেবে সন্ত্রাসবাদ ব্যবহার করা এখনো বন্ধ করেনি তারা। ভারত সফরে আসার সপ্তাহ খানেক আগে কারজাই এমন অভিযোগ তুলেছিলেন যে পাকিস্তান কিংবা এর নিরাপত্তা বাহিনী ও গোয়েন্দা সংস্থাগুলোর একাংশ আফগানের সাবেক প্রেসিডেন্ট ও শান্তি আলোচনার মধ্যস্থতাকারী বোরহানউদ্দিন রাব্বানির হত্যার সঙ্গে জড়িত। অন্যদিকে ভারত ২০০৮ ও ২০০৯ সালে কাবুলের ভারতীয় দূতাবাসে হামলার সঙ্গে পাকিস্তানের সম্পর্ক থাকার অভিযোগ তুলেছে। পাকিস্তান অবশ্য সব অভিযোগই অস্বীকার করে।
কারজাই অবশ্য দেখানোর চেষ্টা করেছেন যে তাঁর ভারত-মুখিনতার লক্ষ্য ইসলামাবাদ নয়। তিনি বলেছেন, ‘পাকিস্তান আমাদের যমজ ভাই আর ভারত ঘনিষ্ঠ বন্ধু। গতকাল স্বাক্ষর করা আমাদের কৌশলগত চুক্তিটি কোনো দেশের বিরুদ্ধে নয়। এটা কারও বিরুদ্ধেই যাবে না। আমরা ভারতের কাছ থেকে বরং আফগানিস্তানের সুবিধা নিশ্চিত করেছি।’
কারজাইয়ের এই হঠাৎ কৌশলী হয়ে ওঠা তাঁর চরিত্রমাধুর্য নয়। বরং এর মধ্যে সেই রাজনৈতিক বাস্তবতাই প্রতিফলিত হয়েছে যে পাকিস্তানের সহযোগিতা ও সম্মতি ছাড়া আফগানিস্তানে কোনো স্থায়ী শান্তি প্রতিষ্ঠিত হবে না। এ বিষয়ে ওয়াশিংটন পোস্টে সেন্টার ফর আমেরিকান প্রগ্রেসের দুই লেখকের লেখায় মার্কিন হতাশাই ব্যক্ত হয়েছে যে ‘আফগানিস্তানের জন্য কোনো বিকল্প কর্মকৌশল প্রণয়ন কিংবা সেখানে একটি কাঙ্ক্ষিত রাষ্ট্র প্রতিষ্ঠায় পাকিস্তানি কর্মকর্তাদের অনিচ্ছাই প্রকাশিত হয়।’
কারজাইয়ের প্রচেষ্টা মনে হয় তেতো ওষুধকে মিষ্টি করে খাওয়ানো। রাব্বানির হত্যাকাণ্ড সত্ত্বেও তিনি বহু ধারার তালেবানদের সঙ্গে একটা সমঝোতারই চেষ্টা করে যাচ্ছেন। আর তালেবানও ভোলেনি যে নব্বইয়ের দশকে অপশতু নর্দান অ্যালায়েন্সের পেছনে ছিল ভারত এবং তারাই আমেরিকার সাহায্য নিয়ে ২০০১-এ তাদের ক্ষমতাচ্যুত করেছিল। তাই দিল্লিতে সম্পাদিত চুক্তিকে তারা দেখবে আফগান রাজনীতিতে ভারতের আরও বেশি হস্তক্ষেপ হিসেবে। আরও বেশি করে বিদেশি হস্তক্ষেপের এই আয়োজন তারা প্রত্যাখ্যান করবে। ওদিকে কারজাইও গত সপ্তাহে বিস্বাদ মুখে স্বীকার করেছেন, তাঁর দেশে কখনো শান্তি আনতে হলে আমেরিকা বা ভারত নয়, কথা বলতে হবে পাকিস্তানের সঙ্গে।
২০০১-এর পর থেকেই ভারত আফগানিস্তানে প্রভাব বিস্তার করা বাড়িয়েছে। তারা আঞ্চলিক দূতাবাস খুলেছে, সড়ক ও অবকাঠামো বানাচ্ছে এবং দ্বিপক্ষীয় সহযোগিতা হিসেবে দুই বিলিয়ন ডলারের সাহায্য দিয়েছে। কিন্তু এই সপ্তাহের চুক্তিটি তার থেকেও বেশি এবং ঝুঁকিপূর্ণ একটা পদক্ষেপ। আফগানিস্তানে নিরাপত্তা বাহিনী কিংবা স্থলসেনা পাঠানোর কোনো কথা নয়াদিল্লির কেউ তোলেনি। কিন্তু আফগান নিরাপত্তা বাহিনীকে প্রশিক্ষণের দায়িত্ব নেওয়া মানে স্পষ্টতই ন্যাটোর উত্তরাধিকার গ্রহণ করা। সুতরাং বিদ্রোহীদের ক্রোধের লক্ষ্যও ন্যাটোর পর ভারতই হবে।
ভারতের প্রধানমন্ত্রী মনমোহন সিং কারজাইয়ের সঙ্গে সাক্ষাতে এসব সম্ভাবনা উড়িয়ে দিয়েছেন। তিনি বলেছেন, ‘আমাদের সঙ্গে আফগানিস্তানের সম্পর্ক একটা খোলা বইয়ের মতো...আমাদের মধ্যে রয়েছে সভ্যতার সম্পর্ক এবং আমরা উভয়ই থাকতে এসেছি...২০১৪ সালে আন্তর্জাতিক বাহিনী আফগানিস্তান ছেড়ে যাওয়ার পর আফগানরা যখন নিজেদের প্রশাসন ও নিরাপত্তার দায়িত্ব নেবে, তখন ভারত তাদের সহযোগিতা দেবে।’ এসব কথার মূল্য ভারতকে দিতে হবে, যখনই মার্কিনরা আফগানিস্তান ছাড়বে।
এ বছরের শুরুতে বিন লাদেনের আবাস যে পাকিস্তানের সামরিক ঘাঁটি শহরে, তা জানার পর থেকেই পাকিস্তান-মার্কিন সম্পর্কে অনেক চড়াই-উতরাই তৈরি হয়েছে। অন্যদিকে স্বদেশেও আফগান যুদ্ধ অনেক অজনপ্রিয় হয়ে উঠেছে। এ অবস্থায় আমেরিকা খুব খুশি যে তার নতুন বন্ধু ভারত তারই দায়িত্ব নিজের কাঁধে তুলে নিচ্ছে। বারাক ওবামাও আশ্বস্ত হলেন যে আফগান যুদ্ধ একেবারে বৃথা যাচ্ছে না, সেটা এখন চলবে নিশ্চিত আঞ্চলিক বন্দোবস্তের মাধ্যমে।
ভারতীয় নেতারা হয়তো একদিন টের পাবেন যে যুক্তরাষ্ট্র, ব্রিটেন ও অন্যদের ফেলে দেওয়া গরম আলু তুলে নেওয়া তাদের জন্য কতটা ভুল ছিল। পাকিস্তানকে ডিঙানোর মূল্য মনে হয় তাদের চড়াভাবেই শোধ করতে হবে।
ব্রিটেনের দ্য গার্ডিয়ান থেকে নেওয়া, ইংরেজি থেকে সংক্ষেপিত অনুবাদ
ছিটমহল
শূন্যের অধিবাসীরা মাটির কাছে আসতে চায়:
অক্সফাম (ইন্ডিয়া) জিবির কর্মী ও পার্টনারদের নিউজলেটার লিংকস-এর এপ্রিল ২০০২ সংখ্যায় পরেশ মাতলা ও অরিন্দম সেনের রচনা ডিসপ্লেসড ফ্যামিলিস ইন ইন্ডিয়ায় বলা হচ্ছে, ‘বাংলাদেশের ভেতরের ভারতীয় ছিটমহলের অধিবাসীরা ১৯৫০ সাল থেকেই নানা সুযোগে সীমানা অতিক্রম করে দেশের অভ্যন্তরে প্রবেশ করা শুরু করেছে। তাদের মধ্যে (২০০২ অবধি) ১৪৫০ পরিবার দার্জিলিং জেলার দুটি কলোনিতে বসবাসরত। ভারতীয় ছিটমহল থেকে স্থানান্তরিত হয়ে আসা এই মানুষগুলো ভারতের নাগরিক হলেও পশ্চিমবঙ্গ সরকারের প্রশাসন তাদের (বাংলাদেশ থেকে আসা অবৈধ) অভিবাসী গণ্য করে। ভারতীয় নাগরিক হিসেবে ন্যূনতম রাস্তাঘাট দিয়ে চলাচলের অধিকার, স্বাস্থ্যসেবা, শিক্ষা, পানীয় জল, স্যানিটেশন সবকিছু থেকে তারা বঞ্চিত।’ কিন্তু কেন মূল ভূখণ্ডে যাওয়ার এই ঝুঁকি নেওয়া?
কুড়িগ্রামের ফুলবাড়ী উপজেলার অভ্যন্তরে ভারতের দাসিয়ারছড়া ছিটমহল। দাসিয়ারছড়ার পেটে আবার বাংলাদেশের ছিট চন্দ্রখানা। দূরে ভারতের ভেতরেই বাংলাদেশের মশালডাঙ্গা, করলা। ছিটমহলগুলোতে নেই কোনো শিক্ষাপ্রতিষ্ঠান, স্বাস্থ্যসেবা প্রতিষ্ঠান। কখনো ছিল না কোনো শুমারির ব্যবস্থাও। কোনো রাষ্ট্রের নিয়ন্ত্রণ না থাকায় আইনশৃঙ্খলার বালাইও নেই। দাসিয়ারছড়ার কোনো কোনো শিশু মিথ্যা পরিচয় ব্যবহার করে বাংলাদেশের স্কুলে পড়তে আসে। অসুস্থরা আসে চিকিৎসা নিতে। কিন্তু নিজেদের দেশের পরিচয় তারা দিতে পারে না। নাগরিকত্ব বলে কোনো কিছু আছে কি না, জানে না ওরা। এই পরিচয় সংকট থেকে মুক্তি পেতেই একটি দেশের মূল ভূখণ্ডে যাওয়ার ঝুঁকি নেওয়া। নৈরাজ্যকর নেই-রাজ্যের পরিচয়হীনতার চেয়ে অভিবাসী হওয়াটা মন্দ কী!
একইভাবে ভারতের ভেতর বাংলাদেশের ছিটের মানুষেরাও দেশহীনতার অমানবিক পরিস্থিতির জাঁতাকলে নিষ্পেষিত। সেখানকার শিশুদের সাধ্য নেই ভারতীয় সীমান্তরক্ষীর চোখ ফাঁকি দিয়ে স্কুলে যায়। ছিট করলার ৩০০ পরিবারের অনেকেই বিদেশের (ভারত) বাজারে মাছ বিক্রি করতে যাওয়ার অপরাধে জেল খেটেছেন। ফলে তাঁদের জীবিকার একমাত্র উৎস ছিট করলার বিল ইজারা দিতে হয় ভারতীয় নাগরিকের কাছে!
কুড়িগ্রামের ফুলবাড়ী উপজেলার ছিট শিব প্রসাদের পরিস্থিতি রূপকথার সহিংসতাকেও হার মানায়। ৯০০ একরের এই ছিট প্রসাদ মুস্তফি নামেও পরিচিত। বাংলাদেশের বিচ্ছিন্ন ভূমি হলেও বাস্তবে এর ভোগদখল করছেন ভারতের চ্যাটার্জি পরিবারের লোকজন। ভারতের বৈদ্যনাথ চ্যাটার্জি এবং বিশ্বেশ্বর চ্যাটার্জি উত্তরাধিকার সূত্রে এখন এই ছিটের দৃশ্যমান মালিক। তাঁরা এখানকার দেড় শ পরিবারের কাছে রাজাবাবু নামে অভিষিক্ত। রাজাবাবুরা দিনহাটা শহর থেকে গাড়ি হাঁকিয়ে এখানে আসতে পারলেও কোনো শিব প্রসাদবাসীর সাধ্য নেই প্রকাশ্যে দিনহাটা যায়। অন্যদিকে চিকিৎসা কিংবা জরুরি প্রয়োজনে ভারতের জমির ওপর দিয়ে ফুলবাড়ীতে আসাও দুঃসাধ্য। তার ওপর অন্যান্য ছিটের মতোই আইনবিরোধীরা জবরদস্তি করেই আশ্রয় নিয়ে থাকে এই ছিটে।
ওদিকে ভূরুঙ্গামারী উপজেলার আন্ধারীঝাড় সীমান্ত থেকে চার কিলোমিটার দূরে আড়াই হাজার মানুষের ছিটমহল পোয়াতুরকুঠি। ৬০০ একরের এই ছিটমহলের ভেতর দিয়ে ভারতের দুই বাজার চৌধুরীহাট ও বামনহাটকে সংযুক্ত করে সড়ক নির্মিত হয়েছে ছিটের বাইরের ভারতীয়দের যাতায়াত সুবিধার জন্য। এখানকার কোনো কোনো শিশু মিথ্যা পরিচয় দিয়ে ভারতের স্কুলে যায়, ভারতের জাতীয় সংগীত গায়। এই ছিটের আবদুল কাদের, ফয়েজ উদ্দীন, মনসুর আলী, নবীবর, জামদুলসহ অনেকেই ভারত-বাংলাদেশ ছিটমহল বিনিময় সমন্বয় কমিটির সঙ্গে সক্রিয়ভাবে কাজ করছেন। তাঁরা মনে করেন, ‘তিনবিঘা সমস্যার সমাধান করে কেবলমাত্র দহগ্রাম-আঙ্গরপোতার মানুষের মুখে হাসি ফোটালেই চলবে না। ভারত-বাংলাদেশের চিহ্নিত সব ছিটমহলের মানুষকে দেশহীনতা, নাগরিকত্বহীনতার নরক যন্ত্রণা থেকে মুক্তি দিতে হবে।’
ভারত-বাংলাদেশের প্রতিটি ছিটমহলের অধিবাসীরা ছিটমহল বিনিময় চুক্তি সম্পাদন ও বাস্তবায়নের দাবিতে জোর আন্দোলন শুরু করেছেন। সম্প্রতি ১০ দিনব্যাপী অনশন, স্বাক্ষর সংগ্রহ (৫০ হাজার বাংলাদেশি ও ৭০ হাজার ভারতীয় স্বতঃস্ফূর্ত স্বাক্ষর দেন), সাইকেল মিছিল, মশাল মিছিলসহ নানা কর্মসূচি পালিত হয়েছে দুই দেশে। শিক্ষা ও স্বাস্থ্যসহ, ভোটাধিকারের মতো মৌলিক অধিকারবঞ্চিত ছিটমহলবাসীরা মনে করেন, ১৯৫৮-এর নেহরু-নুন চুক্তি কিংবা ১৯৭৪-এর মুজিব-ইন্দিরা চুক্তির মতো হাসিনা-মনমোহন চুক্তি বাক্সবন্দী চুক্তি হলে অনাকাঙ্ক্ষিত পরিস্থিতির সৃষ্টি হতে পারে। তার জন্য দুই দেশের সরকারই দায়ী হবে।
ছিটমহলগুলো যেন জেলের ভেতরের এক একটি সেল। ভারতের ছিটমহল দাসিয়ারছড়ার ভেতর বাংলাদেশের ছিট চন্দ্রখানার মতো জটিল ভৌগোলিক বন্দিত্বকে ছিটমহল বিনিময় ছাড়া আর কোনো পন্থায় সমাধানের উপায় আছে বলে মনে হয় না। তিনবিঘা করিডর উন্মুক্ত হওয়ায় দহগ্রাম-আঙ্গরপোতার জীবনযাপনে নিঃসন্দেহে পরিবর্তনের ছোঁয়া লাগতে শুরু করবে। কিন্তু বাদবাকি ১৬১টি ছিটমহলের বাসিন্দারা কি এই একবিংশ শতকেও পৃথিবীর অধিবাসী হয়ে পৃথিবী থেকে বিচ্ছিন্ন জীবনযাপন করবেন?
এখানকার শিশুরা কি নিরক্ষর থাকাটাই নিয়তি বলে মেনে নিতে বাধ্য হবে? ন্যূনতম স্বাস্থ্যসেবাও কি এরা পাবেন না? এরা কি প্রজন্ম পরম্পরায় নিজ দেশে অনুপ্রবেশের অপরাধ করে যাবেন? যেকোনো দেশের সন্ত্রাসীরা ছিটগুলোকে গায়ের জোরে নিজেদের অভয়ারণ্য হিসেবে কি ব্যবহার করতেই থাকবে? ছিটমহলের বিবাহযোগ্য ছেলেমেয়েদের কি ছিটমহলের বাইরে বিয়ে করার অধিকারও থাকবে না?
ভারত-বাংলাদেশ ছিটমহল বিনিময় সমন্বয় কমিটির বাংলাদেশ ইউনিটের সাধারণ সম্পাদক গোলাম মোস্তফা বলেন, ‘আমরা আর চুপ করে থাকব না। ভারতের প্রধানমন্ত্রী মনমোহন সিংয়ের বাংলাদেশ সফরেও এই ৬৪ বছরের সমস্যা সমাধান না হওয়ায় আমরা দুঃখিত।’
পরিচয় গোপন করে লেখাপড়া শেখা কুড়িগ্রাম জজকোর্টের আইনজীবী আনোয়ার হোসেন গণির গ্রামের বাড়ি একটি ছিটমহলে। তিনি মনে করেন, ‘দুই দেশের ছিটমহলে বসবাসকারী বাঙালিরা যেভাবে অবরুদ্ধতা ও নাগরিকত্বহীনতার অন্ধকার থেকে মুক্তি পেতে জোটবদ্ধ হয়েছে, এই আন্দোলন আরও বেগবান হবে। দেশের মূল ভূখণ্ডের মানুষেরাও এই আন্দোলনে শামিল হবে।’
 শান্ত নূরুননবী: উন্নয়নকর্মী।
বাংলাদেশ-ভারত সম্পর্ক
পানি থেকে কতটুকু জলের তফাত?:
অনেক বছর আগে আমি একটা পদ্য লিখেছিলাম। বিষয়বস্তু ছিল হিন্দু-মুসলমানের ঝগড়া। পদ্যটি এ রকম—
‘পানি থেকে কতটুকু জলের তফাৎ
ইতোমধ্যে দুইবার ভেঙ্গে গেছে দেশ।
নদীতে দেয়াল ওঠে শুকায় গড়াই’
হিন্দু-মুসলমানের ঝগড়া বেশ পুরোনো। একসময় ঝগড়াটা এমন পর্যায়ে গেল যে, তারা আর একসঙ্গে থাকতে পারল না। দেশ দুই ভাগ হলো। ঝগড়া চলল। মুসলমানের দেশটার দুই অংশে আবার ঝগড়া শুরু হলো। আবার ভাগাভাগি। আমরা এই ঝগড়ার ওপর রাজনৈতিক লেবাস চড়ালাম। জাতীয়তাবাদ, জাতি-রাষ্ট্র, সংস্কৃতি, অধিকার ইত্যাদি। আমাদের একটা আলাদা দেশ হলো। কিন্তু ঝগড়া থামল না। প্রকাশ্যে আমরা যতই সভ্যভব্য বলে জাহির করি না কেন, অবচেতনে রয়ে গেছে সেই সনাতন হিন্দু-মুসলমানের ঝগড়া। সম্প্রতি তিস্তা নিয়ে তুলকালাম হলো। এমন কথাও শুনতে হলো, হিন্দুরা আমাদের পানি দেবে না। ‘মুসলমানের দেশ’ বাংলাদেশে এমন কথা নতুন নয়। আর ‘হিন্দুর দেশ’ ভারতে এ কথা প্রায়ই বলা হয়, ‘মুসলমানেরা বেইমান।’ এই পানিযুদ্ধ চলছে, চলবে।
আমাদের দেশে যে পরিমাণ পানি বিভিন্ন নদীনালা দিয়ে প্রবাহিত হয়, তার প্রায় ৯২ শতাংশ আসে গঙ্গা, ব্রহ্মপুত্র ও মেঘনা এই তিনটি নদীর মাধ্যমে। বর্ষা মৌসুমে, বিশেষ করে জুন থেকে অক্টোবর মাসে যে পরিমাণ পানি বাংলাদেশের ভেতর দিয়ে প্রবাহিত হয়, তা যদি আটকে রাখা যেত, তাহলে বাংলাদেশ ১০ মিটার পানির নিচে থাকত। এত পানি পৃথিবীতে শুধু আরেকটি নদী দিয়েই প্রবাহিত হয়। তা হলো দক্ষিণ আমেরিকার আমাজন। কিন্তু পানি তো ধরে রাখা যায় না। অনেকটা চলে যায় সাগরে। এবং যাওয়ার রাস্তা একটাই, চাঁদপুরের কোল ঘেঁষে মেঘনা দিয়ে। শুকনো মৌসুমে চিত্রটা ভিন্ন। পানি আসে কম। অনেক শাখানদী শুকিয়ে যায়। তৈরি হয় নানা রকম সমস্যা।
যেকোনো সম্পদ যদি সীমিত হয়, তার ভাগাভাগি নিয়ে সমস্যা তৈরি হতেই পারে। সমতার ভিত্তিতে যদি ভাগ-বাটোয়ারা হয়, তাহলে সবাইকে অল্পস্বল্প নিয়ে তুষ্ট থাকতে হয়। এই দৃষ্টিভঙ্গি নিয়ে আমরা পানি সমস্যার একটা সুরাহা করার চেষ্টা করি না কেন?
আমরা অনেক দিন যাবৎ শুনে আসছি, আমাদের ‘বেসিন অ্যাপ্রোচ’-এ যাওয়া দরকার। অর্থাৎ দৃষ্টিভঙ্গি ও পরিকল্পনা হতে হবে অববাহিকাভিত্তিক। বিষয়টি খোলামেলা আলোচনা হওয়া দরকার।
গঙ্গা-ব্রহ্মপুত্র-মেঘনা অববাহিকা একটি বিশাল এলাকা। নদীর জন্ম মানুষের জন্মের আগে। দেশ তো হয়েছে আরও অনেক পরে। এখন নদীর মালিকানা দাবি করে বসেছে অববাহিকাভুক্ত দেশগুলো। কেমন করে হবে এর সমাধান?
এই তিনটি নদীর অববাহিকার মোট অঞ্চলের ৭ শতাংশ পড়েছে বাংলাদেশের ভেতর, ৪ শতাংশ নেপালে, ২ শতাংশ ভুটানে। ১০-১২ শতাংশ চীনে এবং বাকিটা ভারতে। এই নদীগুলোর পানি নানাভাবে ব্যবহার করে আসছে এই অঞ্চলের কোটি কোটি মানুষ, হাজার হাজার বছর ধরে। এখন পানি ব্যবহারের ধরন পাল্টে যাচ্ছে। তাই চাহিদার তুলনায় জোগানে ঘাটতি পড়ছে।
এখন শুধু জলপান, গৃহস্থালি কাজ আর চাষবাসে পানির ব্যবহার সীমাবদ্ধ নয়। বিজলি বানাতে পানি লাগে, কলকারখানায় পানি দরকার হয়, আধুনিক কৃষিব্যবস্থায় সেচের জন্য পানি লাগে প্রচুর। নগরায়ণ বেড়ে যাওয়ার ফলে পানির জোগান দিতে হিমশিম খেতে হয় পুরসভাগুলোকে। মানুষ বাড়ছে, বাড়ছে মানুষের চাহিদা। নদীর ক্ষমতা বাড়ছে না, বরং জলবায়ু পরিবর্তনের হুমকিতে পড়ে ক্রমহ্রাসমান হচ্ছে জলের ধারা।
একটি নদীর অববাহিকায় বসবাসকারী প্রতিটি মানুষেরই অধিকার আছে ওই নদীর পানি ব্যবহারের। আবার নদীকে রক্ষা করার দায়িত্বও সবার। এখানে ভাবতে হবে মানুষের কথা, বাঁচাতে হবে নদী।
আমাদের জানা আছে, দেশমাত্রই মানুষের প্রতিনিধিত্ব করে না। মানুষের চেয়ে দেশ বড়, বড়াই করে এ কথা তাঁরাই বলেন, যাঁরা দেশের কলকাঠি নিয়ন্ত্রণ করেন। মানুষের কথা ভাবলে, তার প্রয়োজনকে আমলে নিলে তো দেশে দেশে ঝগড়া হওয়ার কথা নয়। তার পরও ঝগড়া চলে। যেমন বাংলাদেশ আর ভারতের মধ্যে চলছে চার দশক ধরে। এই ঝগড়ার এক অমোঘ অনুপান হলো পানির জাতীয়তাবাদী ব্যবহার, যা প্রয়োগ করা হচ্ছে দুই দেশের ভোটের রাজনীতিতে। দেশ বিক্রি, নতজানু পররাষ্ট্রনীতি—এসব নষ্ট পঙিক্তমালা উচ্চারিত হচ্ছে রাজনীতিবিদদের মুখে মুখে।
পানির জোগান কমে গেলে তা মোকাবিলা করার সবচেয়ে সহজ রাস্তা হলো পানি ব্যবহারের অগ্রাধিকার নির্ণয় করা এবং অপেক্ষাকৃত অপ্রয়োজনীয় বা কম দরকারি চাহিদাগুলোকে বাদ দিয়ে জীবনধারণের জন্য যা কিছু অতি গুরুত্বপূর্ণ, তার দিকে নজর দেওয়া। প্রথমেই হিসাব করা দরকার, আমাদের পানীয় জলের প্রয়োজন কতটুকু। তারপর আসে চাষবাস। আমাদের ভেবে দেখতে হবে, একবার টয়লেট ফ্লাশ করার জন্য আমরা চার লিটার পানি ব্যবহার করব, নাকি ওই চার লিটার পানীয় জলের চাহিদা মেটানোর জন্য সরবরাহ করব।
আমরা এক এক করে সবগুলো নদীর পানিপ্রবাহের পরিমাণ এবং ওই নদীর ওপর নির্ভরশীল জনগোষ্ঠীর সংখ্যাগত দিকটি হিসাব করে আলোচনার টেবিলে বসে ঝগড়া মিটমাট করতে পারি। একবার ভাগাভাগি হয়ে গেলে একটি দেশ তার পরিধির মধ্যে ওই পানি কীভাবে ব্যবহার করবে, সেটা সেই দেশ ঠিক করে নেবে। ধরা যাক, আমরা একটা নির্দিষ্ট পরিমাণ পানি পাব তিস্তা থেকে। তো সেই পানি আমরা কতটুকু দেব কুড়িগ্রামের কৃষককে, কতটুকু দেব লালমনিরহাটের কৃষককে আর কতটুকু রাখব রংপুর শহরের নাগরিকদের টয়লেট ফ্লাশ করার জন্য, সেই পরিকল্পনা আমাদেরই করতে হবে।
আমরা অনেকেই পানি বণ্টন নিয়ে আবেগতাড়িত হই এবং রাজনীতি করি। আমরা এটা স্বীকার করতে চাই না যে, পর্যাপ্ত পানি পেলেও সব মানুষের তাতে অধিকার থাকে না। কাপ্তাই পানি বিদ্যুৎকেন্দ্র করা হয়েছিল বিজলি তৈরির জন্য। সেই বিজলি ব্যবহার করেছে ঢাকার নাগরিকেরা। আর বিদ্যুৎকেন্দ্রের আশপাশের হাজার হাজার মানুষের ভিটা, জমি, পুকুর, বাগান তলিয়ে গেছে চিরদিনের জন্য।
এই অঞ্চলের প্রত্যেক মানুষকেই ভাবতে হবে, পানির প্রয়োজন সবার। গঙ্গার পানিতে উত্তর প্রদেশের কৃষকের যতটুকু অধিকার, ততটুকু অধিকার মুর্শিদাবাদের কৃষকের এবং সমান অধিকার কুষ্টিয়া, রাজবাড়ী কিংবা বিক্রমপুরের কৃষকের। গায়ের জোরে এই অধিকার কেড়ে নেওয়া অনৈতিক। একটি নদীর ওপর নির্ভরশীল মানুষ কত, তার চাহিদা কত, পানির পরিমাণ কত—এসব হিসাব কষা খুব জটিল বিষয় নয়। দুই দেশের সংশ্লিষ্ট বিশেষজ্ঞদের কাছেই এ হিসাবগুলো আছে। আমরা যদি আলাপ-আলোচনা করে বিশ্ববিদ্যালয়ের শিক্ষক বিনিময় করতে পারি, ফুটবল টিম আনতে ও পাঠাতে পারি, যৌথ প্রযোজনায় ছবি বানাতে পারি, তাহলে এই অতি জরুরি মানবিক সমস্যার সমাধান কেন করতে পারব না?
‘ন্যায্য হিস্যা’ নিয়ে চিৎকার-চেঁচামেচি অনেক হয়েছে। দরকার এই ন্যায্যতার মানদণ্ড ঠিক করা। বাগাড়ম্বরের রাজনীতি দিয়ে এ সমস্যার সমাধান কোনো দিনই হবে না। এই দুটি দেশ নানাভাবে একে অপরের ওপর নির্ভরশীল। এই নির্ভরশীলতা যেমন শক্তির জোগান দিতে পারে, তেমনি হতে পারে বোঝা কিংবা দায়। এই নির্ভরশীলতার বিষয়টিকে যদি কোনো একটি পক্ষ ব্ল্ল্যাকমেইলিংয়ের অস্ত্র হিসেবে ব্যবহার করতে চায়, তাহলে কোনো দিনই বন্ধুত্ব গড়ে উঠবে না।
   আট বাংলাদেশির শিরশ্ছেদ
মানুষ বাঁচাতে আমাদের যা করার ছিল:
আট বাংলাদেশি নাগরিককে সৌদি আরবের রাস্তায় প্রকাশ্যে শিরশ্ছেদ করার দৃশ্যের চেয়ে দুঃখের আর কিছু হতে পারে না। যাঁরা বিদেশে যান, তাঁদের একটা স্বপ্ন থাকে, তাঁদের পরিবারেরও স্বপ্ন থাকে যে ছেলে পরিবারের সামাজিক-অর্থনৈতিক অবস্থার উন্নতি ঘটাবে। কেউ ভাবে না তরতাজা তরুণেরা লাশ হয়ে ফিরবে। তাঁরা সেখানে অপরাধ করতে যাননি, তাঁদের চেহারায় লেখা নেই যে তাঁরা অপরাধী। তাঁরা গিয়েছিলেন ভাগ্য ফেরাতে।
আজকে যেখানে মৃত্যুদণ্ড কমে আসছে পৃথিবীতে, সেখানে প্রকাশ্যে শিরশ্ছেদ করা চরম অমানবিকতা। আমরা মনে করি না যে সৌদি আরব বর্বর দেশ। সেখানেও কৃষ্টি আছে, সভ্যতা আছে। কিন্তু সেখানে কার্যকর রয়েছে রাজতন্ত্র। সৌদি আরবে গণতন্ত্র দরকার শুধু ওই দেশের জন্যই নয়, আমাদের লোকদের নিরাপত্তার জন্যও।
সরকার বলেছে, তারা আইনজীবী নিয়োগ করেছিল, চেষ্টা করেছিল বাংলাদেশিদের বাঁচাতে। এসব কাজে ওখানে অনেক অর্থ খরচ করার প্রয়োজন হয়, আইনজীবী ও দোভাষী নিয়োগ দিতে হয়। আমরা জানতে চাই, সরকার কাদের নিয়োগ করেছিল এবং কী পরিমাণ অর্থ খরচ করেছিল। জানতে চাই, এ ধরনের ঘটনা মোকাবিলায় কী প্রস্তুতি আমাদের আছে? যাঁরা এত টাকা দেশে পাঠাচ্ছেন, তাঁদের জন্য সরকার কতটা করছে? পাশাপাশি অন্য দেশ এ রকম অবস্থায় কী করে, কত খরচ করে তা নিয়ে গবেষণা করে প্রকৃত চিত্র জানা গেলেই প্রতিকারের পথও জানা যাবে।
বাংলাদেশ থেকে সেখানে শ্রমিক যায় কাফালা-ব্যবস্থায়। এই পদ্ধতিতে এক ব্যক্তি আটজনকে এবং কোম্পানি হলে যত দরকার তত মানুষকে স্পনসর করতে পারে। এভাবে ভিসার জিম্মি হয়ে পড়েন আমাদের মানুষেরা। সৌদি মন্ত্রী বলেছেন, ৭০ শতাংশ ভিসা কালোবাজারে বিক্রি হয়। তার মানে লোক নেওয়ার পুরো চক্রের মধ্যেই দুর্নীতি আছে এবং তার শিকড় সৌদি আরব থেকে আমাদের রিক্রুটিং এজেন্সি পর্যন্ত ছড়ানো।
কাফালাপদ্ধতি রাখা হয়েছিল বেদুইন সংস্কৃতির অতিথিপরায়ণতার চিহ্ন হিসেবে। কিন্তু কাফিলরা টাকার বিনিময়ে ভিসা বিক্রি করে। এভাবে ভিসা কিনে শ্রমিকেরা বিপদেও পড়েন। অনেক সময় গিয়ে দেখেন কাজ নেই। তখন অপরাধী চক্র এঁদের ব্যবহার করে। জীবিকার সংকটের কারণেও অনেকে ফাঁদে পড়ে যান। বাংলাদেশ থেকে সৌদিতে অভিবাসন-প্রক্রিয়ার সঙ্গে এই অপরাধ-প্রক্রিয়া জড়িত হয়ে গেছে। একে ঠিক করা না গেলে আরও অনেকের গায়েই অপরাধীর তকমা লাগবে। তাই সবার আগে ভিসা বিক্রির প্রক্রিয়া বন্ধ করতে হবে।
শ্রমিকদের পাঠানোর আগে এখন ভাসা-ভাসা কিছু ধারণা দেওয়া হয়। আমাদের গ্রামের মানুষ জানে না, যে দেশে যাচ্ছে সেখানকার সত্যিকার বাস্তবতা। কী করতে হবে আর কী করতে হবে না, তা জানলে অনেকেই সতর্ক হবে। আর ওখানে বঞ্চিত হলে যাতে দেশে এসে বিচার চাওয়ার ব্যবস্থা করা যায়, সেই পথ দেখাতে হবে। তাই সরকারকে দ্রুতই আট বাংলাদেশির ঘটনা সম্পর্কে সবকিছু জানানো দরকার, যাতে সচেতনতা কার্যক্রম আরও ভালোভাবে করা যায়। বিদেশে লোক পাঠানোর আগে এক সপ্তাহ হোক বা দুই সপ্তাহ হোক, প্রশিক্ষণের ব্যবস্থাও করতে হবে।
কিছুদিন আগেই ইন্দোনেশীয় এক গৃহকর্মী বাড়ির মালিক দ্বারা নিপীড়িত হতে হতে তাঁর মালিককে খুন করেন। রাষ্ট্র সর্বোচ্চ চেষ্টা করলেও তাঁর শিরশ্ছেদ ঠেকাতে পারেনি। ইন্দোনেশীয় সরকার সঙ্গে সঙ্গে সৌদি আরবে নারী কর্মী পাঠানো বন্ধ করে। তারা অভিযোগ তোলে যে বিচার ঠিক হয়নি। এ রকম ঘটনায় ফিলিপাইনও সৌদি আরবে নারী গৃহপরিচারিকা পাঠানো বন্ধ করে। এখন সৌদি আরবে আর কেউ নারীদের পাঠায় না বলেই তারা বাংলাদেশি মেয়েদের প্রতি আগ্রহী হচ্ছে। এখানে এই অবস্থায় আমরা দর-কষাকষি করতে পারি যে দুই দেশের আইনের কিছু জিনিস বিবেচনায় না নিলে, অপরাধের প্রতিকার না করলে, আমরা লোক পাঠাব না।
বৈশ্বিক অভিবাসন ফোরামের চতুর্থ সম্মেলন এবার সুইজারল্যান্ডে হচ্ছে। আমরা এবার সেখানে এই বিষয়কে তুলে ধরে সৌদি আরবে শিরশ্ছেদ শাস্তি বন্ধের দাবি তুলতে পারি। বলতে পারি, অন্য রাষ্ট্রের নাগরিকদের বেলায় এই আইন প্রয়োগ করতে হলে দুই দেশের আইনকেই বিবেচনায় নিতে হবে। আমাদের এই দুঃখজনক ঘটনাকে অ্যামনেস্টিসহ অনেক মানবাধিকার সংস্থা গুরুত্বের সঙ্গে নিয়েছে। আন্তর্জাতিকভাবে আমরা যদি জোটবদ্ধ চাপ দিই, সব রাষ্ট্র যদি লোক পাঠানো বন্ধ করে, তাহলে তাদের অবস্থা খারাপ হবে। এই কাজে বাংলাদেশকেই গ্লোবাল ফোরামগুলোকে মধ্যপ্রাচ্যে বাংলাদেশের শ্রমিকদের দুরবস্থার কথা তুলে ধরার জন্য কাজে লাগাতে হবে। সেই সম্মেলনে আমরা নিহত শ্রমিকদের কারও পরিবারের সদস্যদের নিয়ে যেতে পারি।
এই ঘটনায় কতগুলো মানুষের প্রাণও গেছে, আবার মধ্যপ্রাচ্যে আমাদের ভাবমূর্তিও নষ্ট হয়েছে। অনেকে ভাবছে যে আমরা অপরাধীদের পাঠাচ্ছি। এটা সম্পূর্ণ ভুল কথা। এই ভাবমূর্তির সংকট কাটানোয় সেখানকার মিডিয়ায় জোরেশোরে বক্তব্য দেওয়া উচিত। এমনকি আল-জাজিরা টিভিতে এ ধরনের মৃত্যুদণ্ডের বিরুদ্ধে একটা অনুষ্ঠান স্পনসর করা যায়। বলতে হবে যে আসল সমস্যা তোমাদের কাফালাপদ্ধতির। বাংলাদেশের সাধারণ মানুষ এর শিকার।
এদিকে আমাদেরও বায়োমেট্রিক পদ্ধতি প্রয়োগ করে ক্রিমিনাল রেকর্ড থাকা কাউকে বিদেশ যেতে দেওয়া যাবে না। অল্প কয়েকজনের জন্য পুরো অভিবাসী কমিউনিটির বদনাম হতে দেওয়া যাবে না। এটা রাষ্ট্রের দায়িত্ব। এটাও বলা দরকার যে যাঁদের মৃত্যুদণ্ড হয়েছে, তাঁদের কোনো ক্রিমিনাল রেকর্ড ছিল না। রাষ্ট্র হিসেবে আমাদের দায়িত্ব রয়েছে বিদেশে আমাদের নাগরিকদের নিরাপত্তা নিশ্চিত করার। এ রকম ঘটনায় ব্রিটিশ নাগরিক কিন্তু ক্ষমা পেয়েছে। সৌদি আরবের কেউ যদি এই অপরাধ করত, তাহলে একটা খুনের জন্য আটজনের মৃত্যুদণ্ড হতো? এক অপরাধে দুই রকম বিচার হতে পারে কখনো? আইনকে তো আইনই হতে হবে।
অভিবাসন যদি আমাদের গুরুত্বপূর্ণ বিষয় হয়েই থাকে, তাহলে দূতাবাসগুলোকে কেবল ভিসা প্রসেসিংয়ে ব্যস্ত রাখলে চলবে না। ফিলিপাইন তাদের দূতাবাসের একটা বিভাগে ভিসা-কাজ করে এবং বাইরে আরেকটা বিভাগ রাখে শ্রমিক-কল্যাণের জন্য। আমাদেরও সেটা করতে হবে। লেবার অ্যাটাশের পাশাপাশি ওয়েলফেয়ার অফিসার নিয়োগ করতে হবে, যিনি থাকবেন প্রবাসী শ্রমিক কল্যাণ মন্ত্রণালয়ের অধীন, পররাষ্ট্র মন্ত্রণালয়ের নয়। এঁদের কাজ হবে শ্রমিকদের দক্ষতা বাড়ানো, বিকল্প কাজ খুঁজে নেওয়া এবং আইনি ও অন্যান্য সমস্যায় সহযোগিতা দেওয়া। দূতাবাসগুলোকে কেবল দূতাবাস হলেই চলবে না, তাদের কল্যাণ ও সেবাদান প্রতিষ্ঠান হিসেবে ব্যবহার করতে হবে। এই ওয়েলফেয়ারগুলো দেশে ও বিদেশে দুখানেই হতে হবে।
তাসনিম সিদ্দিকী: অধ্যাপক, রাষ্ট্রবিজ্ঞান, ঢাকা বিশ্ববিদ্যালয়; চেয়ারম্যান, রিফিউজি অ্যান্ড মাইগ্রেটরি মুভমেন্ট রিসার্চ ইউনিট (রামরু)।
ইউরোপের চিঠি
ভারতের পারমাণবিক কর্মসূচির গভীরে:
ভারতের শীর্ষস্থানীয় রাজনীতিবিদদের অবাধ দুর্নীতির বিরুদ্ধে আন্না হাজারের অনশন যে রকম ভারতজুড়ে প্রচার পেয়েছে, এই সংগ্রামের ভাগ্যে সেটা জোটেনি। তার পরও এটা এক মাইলফলক—ভারতের পারমাণবিক কর্মসূচির ইতিহাসে অবশ্যই এটা এক মাইলফলক। গত ১৭ আগস্ট ভারতের তামিলনাড়ু রাজ্যের দক্ষিণ প্রান্তে, কুডানকুলামের কাছে একদল প্রতিবাদী মানুষ অনশন ধর্মঘট শুরু করেন। প্রতিবাদটা ছিল শিগগিরই রাশিয়ার নির্মিত এক হাজার মেগাওয়াটের একটি পারমাণবিক বিদ্যুৎকেন্দ্র নির্মাণে ভারত সরকারের পরিকল্পনার বিরুদ্ধে। দৃশ্যত, গোড়া থেকেই বোঝা যাচ্ছিল, প্রতিবাদটা অল্প কিছু অসন্তুষ্ট মানুষের কাজ নয়। কেননা, অনশন ধর্মঘট চলাকালে এবং তার আগেও আক্ষরিকভাবেই কাছাকাছি গ্রামগুলোর হাজার হাজার জেলে তাঁদের সঙ্গে সংহতি জানান। তা ছাড়া আগস্টের শেষাশেষি এই গান্ধীবাদী ধরনের প্রতিবাদ স্থগিত করা হলেও যেই ভারতের এনার্জি দপ্তর (ডিএই) ইঙ্গিত দিল, তারা এই প্রতিবাদ উপেক্ষা করবে, অমনি আবার শুরু হলো অনশন। এরপর ১১ সেপ্টেম্বর থেকে আবার জোরসে শুরু হলো আন্দোলনের দ্বিতীয় পর্ব। এবার ইদিন্থাকারাই গ্রামে পাদরি ও নানসহ শত শত মানুষ অনির্দিষ্টকালের জন্য ধর্মঘটে বসে গেল। প্রতিদিন চারপাশ থেকে ১০ হাজারেরও বেশি মানুষ এসে এখানে তাদের সমর্থন জানাতে শুরু করে। দিন যায় আর সমর্থনের বিস্তার ঘটতে থাকে, শিক্ষার্থীরা স্কুল বর্জন করা শুরু করে, ব্যবসায়ীরা দোকানপাট বন্ধ রাখেন, জেলেরাও মাছ ধরা বন্ধ করলে আশপাশের গ্রামে লঙ্গরখানা খোলা হয়। এবার তামিলনাড়ুর রাজনীতিবিদদের মুখ খুলতে হলো। ১৯ সেপ্টেম্বর তামিলনাড়ুর মুখ্যমন্ত্রী জয়ললিতা ভারতের প্রধানমন্ত্রী মনমোহন সিংয়ের বরাবর প্রতিবাদীদের ফরিয়াদ শোনা উচিত বলে চিঠি লিখলেন।
জয়ললিতার পদক্ষেপ ছিল আন্দোলনের প্রাথমিক সাফল্যের সূচক। এটা ছিল ভারতে পরমাণুশক্তির বিরুদ্ধে সবচেয়ে ব্যাপক ও দীর্ঘস্থায়ী আঞ্চলিক প্রতিবাদ। বছরের শুরুতে মহারাষ্ট্র উপকূলের জৈতাপুর এলাকায় একটি পরমাণু প্রকল্পের বিরুদ্ধে আন্দোলনেও গভীর নজর রাখছিল। জৈতাপুর ও কুডানকুলাম দুটি জায়গাই পরমাণুশক্তির ওপর ভারতের ক্রমবর্ধমান নির্ভরতা বাড়ানোর পরিকল্পনার গুরুত্বপূর্ণ দুটি বিন্দু। তবে জৈতাপুরে যে পরমাণু প্ল্যান্ট বসানো হবে, তার রি-অ্যাক্টর সরবরাহ করছে ফরাসি কোম্পানি আরেভা, আর কুডানকুলামের রি-অ্যাক্টরগুলো রাশিয়া থেকে আনা হবে। রুশ এই রি-অ্যাক্টরগুলো VVER-1000/392 নামে পরিচিত। এগুলো অনেক আগে থেকে প্রচলিত লাইট-ওয়াটার রি-অ্যাক্টরের জন্য নকশা করা হলেও নকশাটা নতুন ধরনের। ভারতীয় বিজ্ঞানীরা অনেক আগে থেকেই প্রশ্ন করে আসছেন, রাশিয়ার এই VVER-1000 নিরাপদ কি না? গত মার্চে জাপানের ফুকোশিমা-বিপর্যয় এবং তারপর পরমাণুনিরাপত্তা নিয়ে নতুন পর্যালোচনার পর সন্দেহ আরও ঘনীভূত হয়েছে। পরিবেশ সংগঠনগুলোর মাধ্যমে ফাঁস হওয়া এক প্রতিবেদন থেকে জানা যাচ্ছে, রুশ সংস্থাগুলো স্বীকার করেছে, রাশিয়ার পরমাণুশিল্প প্রাকৃতিক ও মনুষ্যজনিত বিপর্যয়ের মুখে নাজুক। এর ৩১টি ত্রুটির তালিকাও করা হয়েছে। অন্যান্য কাগজপত্রও শীতলীকরণ ব্যবস্থা নষ্ট হয়ে গেলে রুশ রি-অ্যাক্টরগুলোর নিরাপদে কাজ করে যাওয়ার সামর্থ্য নিয়ে সন্দেহ জাগিয়েছে। পাশাপাশি হাইড্রোজেন বিস্ফোরণের বিপদের দিকটিও সুচারুভাবে চিহ্নিত হয়েছে। রাশিয়ার পরমাণু সমন্বয় সংস্থা রোসান্টমের প্রধান সের্গেই কিরিয়েঙ্কো এসবের প্রতিক্রিয়ায় বলেছেন, যথেষ্ট অর্থ বরাদ্দ থাকলে উল্লিখিত ঘাটতিগুলো দূর করা যাবে (!)। তা হলেও ভারতীয় সমালোচকেরা আশ্বস্ত হতে পারছেন না। তামিলনাড়ুর দক্ষিণাঞ্চলের জেলেরাও এসব লাইট-ওয়াটার রি-অ্যাক্টর শীতলীকরণে সমুদ্রের পানির ওপর নির্ভরশীলতা এবং তা থেকে নিঃসৃত বর্জ্য সমুদ্রে মিশে যাওয়ার সম্ভাবনা নিয়ে চিন্তিত। কারণ, তা তাঁদের উপকূলের প্রতিবেশ গুরুতরভাবে ক্ষতিগ্রস্ত করবে।
কুডানকুলামের প্রতিবাদীরা তামিলনাড়ুর রাজধানী চেন্নাইয়ের কাছাকাছি পূর্ব উপকূলের কল্পাক্কাম নিউক্লিয়াস কমপ্লেক্সের অভিজ্ঞতার দিকেও নজর দিতে বলছেন। কার্যত এর বরাতেই তাঁদের আন্দোলনের বৃহত্তর তাৎপর্যটি দ্রুতই দৃশ্যমান হয়। কেননা, কল্পাক্কাম নিউক্লিয়াস কমপ্লেক্স কেবল পারমাণবিক বিদ্যুৎকেন্দ্রই ধারণ করে না, এখানে পুনর্ব্যবহারের ব্যবস্থাও চালু আছে। এর মানে হলো, রি-অ্যাক্টরে ব্যবহূত পরমাণু জ্বালানি দণ্ড (নিউক্লিয়ার ফুয়েল রড) নিঃশেষ হয়ে গেলে সেগুলোকে রাসায়নিকভাবে জ্বালানির উৎস হিসেবে আবার ব্যবহারের জন্য প্রক্রিয়াজাত করা হয়। এই পুনর্ব্যবহারের প্রক্রিয়ার পক্ষে সর্বদাই সাফাই গাওয়া হয় এই বলে, এই পদ্ধতি ‘প্রক্রিয়াজাতকরণের’ পদ্ধতি। কিন্তু পরমাণু পুনঃপ্রক্রিয়াজাতকরণের মাধ্যমে আসলে নতুন বর্জ্যই তৈরি হয়, আর তা হলো পারমাণবিক শক্তি উৎপাদন কর্মকাণ্ড থেকে উৎপন্ন সবচেয়ে বিপজ্জনক শিল্পবর্জ্য। কারণ, এটা খুবই উচ্চ মাপের বর্জ্য। নিয়ম হলো, এগুলোকে পরমাণু বর্জ্য-ট্যাংকে ভরে সরিয়ে নিয়ে অনির্দিষ্টকালের জন্য রেখে দিতে হয়। অতীতে সাবেক সোভিয়েত ইউনিয়নের চেলিয়াবিনস্কে ট্যাংকে মজুদ উচ্চমাত্রার পরমাণু-বর্জ্য থেকে ধ্বংসাত্মক বিপর্যয় ঘটেছিল। কুডানকুলামের রি-অ্যাক্টরের পরমাণু জ্বালানি দণ্ডগুলো নিঃশেষিত হলে খুবই সম্ভব যে সেগুলো কল্পাক্কামে পুনঃপ্রক্রিয়াজাত করা হবে। অথচ কল্পাক্কাম ইতিমধ্যে বিপজ্জনক ক্ষেত্র হিসেবে প্রমাণিত হয়েছে। ২০০৩ সালের জানুয়ারিতে উচ্চমাত্রার তেজস্ক্রিয় তরলে ভরা ট্যাংকের সঙ্গে কম মাত্রার তেজস্ক্রিয় উপাদান ভর্তি ট্যাংককে সংযুক্তকারী একটি ভালভ ছিদ্র হয়ে যায়। এতে ছয়জন কর্মচারী তেজস্ক্রিয়তায় আক্রান্ত হন, অজ্ঞাতসংখ্যক মানুষ মারা যায় এবং সেখানকার মূল প্ল্যান্টটি সাময়িকভাবে বন্ধ করে দেওয়া হয়। এ ছাড়া কল্পাক্কাম নিউক্লিয়ার কমপ্লেক্স ২০০৪ সালের সুনামির সময় বন্যাক্রান্ত হয়েছিল।
যা হোক, উদ্বিগ্ন হওয়ার বাড়তি কারণ হলো কল্পাক্কাম। তবে ঘটনা যখন এটা, এই নিউক্লিয়ার কমপ্লেক্সে পরীক্ষামূলক রি-অ্যাক্টর বসানো হয়েছে, যার উদ্দেশ্য হলো ভারতকে প্লুটোনিয়াম অর্থনীতির দেশে পরিণত করা। ভারতীয় শান্তিবাদী কর্মীদের সন্দেহ, বেসামরিক প্রক্রিয়াজাত কেন্দ্রে যে প্লুটোনিয়াম বিচ্ছিন্ন করা হয়, তা আদতে দেশটির পারমাণবিক বোমার ভান্ডার আরও বাড়াবে। সাম্প্রতিক ঘটনাবলি এই সন্দেহ কমানোর বদলে আরও বাড়িয়ে দিয়েছে। এ বছরের শুরুতেই ভারত আরও তিনটি প্রক্রিয়াজাতকরণ প্ল্যান্ট বসিয়েছে। এ ছাড়া ২০০৮ সালের যুক্তরাষ্ট্র-ভারত পারমাণবিক চুক্তিবলে যুক্তরাষ্ট্র নীতিগতভাবে মানছে যে ভারত এই চুক্তির বলে সংগৃহীত পরমাণু জ্বালানির উপাদান স্থানীয়ভাবে পুনঃপ্রক্রিয়াজাত করতে পারবে। সুতরাং, ভারতের সমরাস্ত্র নির্মাণ কর্মসূচিতে প্লুটোনিয়াম চালান করে দেওয়া কোনো ব্যাপারই নয়। আবার কল্পাক্কামে বেসামরিক উদ্দেশ্যে প্লুটোনিয়াম বিচ্ছিন্ন করাও কোনো প্রশ্নের ঊর্ধ্বের বিষয় নয়। কারণ, মানবজাতি এ পর্যন্ত যত বিষাক্ত দ্রব্য তৈরি করেছে, তার মধ্যে প্লুটোনিয়াম সবচেয়ে ভয়ংকর। এমনকি এক গ্রামের ১০ লাখ ভাগের এক গ্রাম প্লুটোনিয়ামও কোনোভাবে শ্বাসে চলে যাওয়ার পরিণতি হলো ক্যানসারে আক্রান্ত হওয়া। ইউরোপে এ ধরনের রি-অ্যাক্টর অগ্রহণযোগ্য বিবেচিত হয় অনেক আগে থেকেই। জার্মানির কলকারে ১৯৭০ ও ১৯৮০-এর দশকে এ ধরনের উচ্চ উৎপাদনশীল রি-অ্যাক্টর বসানো হলেও তীব্র আন্তর্জাতিক বিরোধিতার মুখে তা চালু করা সম্ভব হয়নি। ফ্রান্সের সুপারফিনিক্স কেন্দ্রটি ১২ বছরের বাজে রেকর্ডের পর ১৯৯০-এর দশকে বন্ধ করে দেওয়া হয়। এতসব খারাপ উদাহরণ থাকা সত্ত্বেও ভারত সেগুলো উপেক্ষা করে চলছে। কল্পাক্কামে এ রকম একটি উচ্চ উৎপাদনশীল কেন্দ্র নির্মাণের যাবতীয় প্রাযুক্তিক প্রস্তুতি ইতিমধ্যে সম্পন্ন করা হয়েছে বলে খবরও পাওয়া যাচ্ছে।
সংক্ষেপে, তামিলনাড়ুর দক্ষিণের গ্রামবাসী যে আন্দোলন শুরু করেছে, তার তাৎপর্য কেবল কুডানকুলামের পারমাণবিক প্রকল্পের মধ্যেই সীমাবদ্ধ নয়। তাদের প্রতিরোধ তখনই স্থগিত করা হয়েছে, যখন ভারতের কেন্দ্রীয় সরকারের একজন মন্ত্রীকে তামিলনাড়ুতে পাঠানো হয় কুডানকুলামের প্রতিবাদীদের সঙ্গে আলোচনা করার জন্য। তা হলেও এখনো বিশ্বাস করার কোনো কারণ নেই যে কুডানকুলামের প্রতিবাদীদের দাবি মোতাবেক সেখানে কোনো পারমাণবিক কেন্দ্র স্থাপনের পরিকল্পনা বাতিল করা হবে। যেহেতু এখানে বাজির দানটি অনেক বেশি, সেহেতু ভারতের পরমাণুগোষ্ঠী যেকোনোভাবে ভারতকে প্লুটোনিয়াম পরাশক্তি বানাতে বদ্ধপরিকর। যেহেতু কুডানকুলামের প্রকল্পটি কল্পাক্কামের কমপ্লেক্স প্রসারিত করার পরিকল্পনার অংশ, সেহেতু এই সংগ্রামের প্রতিধ্বনি সমগ্র তামিলনাড়ুতে, এমনকি তার বাইরেও উঠতে হবে।
ইংরেজি থেকে অনূদিত
ড. পিটার কাস্টার্স: গবেষক, বাংলাদেশ বিশেষজ্ঞ ও প্রথম আলোর ইউরোপ প্রতিনিধি।
কোর কমিটির সুপারিশ আমলে নিন
তবু কেন ট্রানজিট?:
গত আগস্টে ভারতের প্রধানমন্ত্রী মনমোহন সিংয়ের ঢাকা সফরকালে ভারতকে বাংলাদেশের সড়ক, রেল ও নৌপথে বহুমাত্রিক ট্রানজিট-সুবিধা দেওয়ার সম্মতিপত্রে স্বাক্ষর করার কথা ছিল। কিন্তু তিস্তা নদীর পানি বণ্টন চুক্তি স্বাক্ষর করা থেকে ভারত পিছিয়ে যাওয়ার পরিপ্রেক্ষিতে বাংলাদেশ ট্রানজিট-সংক্রান্ত সম্মতিপত্রে স্বাক্ষর করেনি।
এখন দেখা যাচ্ছে, দুই দেশের মধ্যকার পুরোনো নৌ প্রটোকলের আওতায় আশুগঞ্জ বন্দর ব্যবহার করে উত্তর-পূর্ব ভারতে ভারতীয় পণ্য পরিবহনের প্রস্তুতিমূলক কাজ শুরু হয়েছে। শনিবার প্রথম আলোর প্রথম পাতায় এ-সংক্রান্ত এক সচিত্র প্রতিবেদনে বলা হয়েছে, আশুগঞ্জ বন্দর ব্যবহারের জন্য কোনো স্থায়ী অবকাঠামো নেই, বালুর বস্তা দিয়ে বানানো হয়েছে অস্থায়ী ঘাট, পেট্রলপাম্পের দুটি কক্ষ ভাড়া নিয়ে দাপ্তরিক কাজ চালাচ্ছে আমাদের অভ্যন্তরীণ নৌ-পরিবহন কর্তৃপক্ষ; কর্মকর্তা মাত্র একজন। এই পরিস্থিতিতেই শুরু হয়েছে ভারতকে পরীক্ষামূলক ট্রানজিট-সুবিধা দেওয়ার প্রক্রিয়া। ভারতীয় পণ্যের দুটি চালান ইতিমধ্যে ত্রিপুরার আগরতলায় গেছে এবং আরও কয়েকটি চালান যাওয়ার কথা রয়েছে। নৌ প্রটোকলের শর্ত অনুযায়ী ভারতকে এভাবে পণ্য পরিবহনের জন্য কোনো মাশুল দিতে হচ্ছে না। শুধু আশুগঞ্জ নৌবন্দর আর আখাউড়া স্থলবন্দর ব্যবহারের মাশুল দিচ্ছে ভারত।
অবস্থাদৃষ্টে মনে হচ্ছে, বাংলাদেশের সরকার ভারতকে এই ট্রানজিট-সুবিধা দেওয়ার তোড়জোড় শুরু করেছে কোনো রকম প্রস্তুতি ছাড়াই। উত্তর-পূর্ব ভারতে পণ্য পরিবহনের ক্ষেত্রে আশুগঞ্জ নৌবন্দরের বিশেষ গুরুত্ব রয়েছে। এই রুট ব্যবহার শুরু করার আগে অবকাঠামো নির্মাণ করতে হবে; সে জন্য প্রয়োজন বড় ধরনের বিনিয়োগ। ট্রানজিট বিষয়ে সরকার যে কোর কমিটি গঠন করেছিল, সেই কমিটির সুপারিশ ছিল, ট্রানজিট ব্যবহারের ক্ষেত্রে বিভিন্ন মাশুল এমনভাবে নির্ধারণ করতে হবে, যাতে বাংলাদেশ বিনিয়োগ ফিরে পাওয়ার পরেও আর্থিকভাবে লাভবান হয়। কিন্তু নৌ প্রটোকলের সুযোগ নিয়ে যেভাবে এই সুবিধা দেওয়া শুরু হয়েছে, তাতে স্পষ্ট বোঝা যাচ্ছে, বাংলাদেশের সরকার কোর কমিটির ওই সুপারিশ বিবেচনায় নেয়নি।
আমরা অবশ্যই ভারতের সঙ্গে সহযোগিতার সম্পর্ক চাই। কিন্তু এর বিনিময়ে ভারত যদি অভিন্ন নদীগুলোর পানির ন্যায্য ভাগসহ আমাদের অন্যান্য ন্যায্য অধিকারগুলো দিতে অনীহা দেখাতে থাকে, তাহলে তো সহযোগিতার সম্পর্ক গড়ে তোলা কঠিন। সরকারের উচিত কোনো পদক্ষেপ নেওয়ার আগে লাভালাভের বিষয়টি নিশ্চিত করা। বহুমুখী ট্রানজিট-সুবিধা যেহেতু স্থগিত রয়েছে, সে বিষয়ে নতুন বোঝাপড়া না হওয়া পর্যন্ত শুধু নৌ প্রটোকলের আওতায় আশুগঞ্জ বন্দর ব্যবহারের সুযোগ ভারতকে দেওয়া কতটা যুক্তিসংগত, তা নীতিনির্ধারকদের ভেবে দেখতে হবে। আর যদি দিতেই হয়, ১৯৭২ সালের নৌ প্রটোকল সংশোধন করে মাশুল আরোপের বিষয়টি নিশ্চিত করা প্রয়োজন।
খবরে প্রকাশ, সরকার সে রকম চিন্তাভাবনা থেকে বিধিমালা তৈরির উদ্যোগ নিয়েছে। সেই বিধিমালা তৈরিতে কোর কমিটির সুপারিশ বাস্তবায়নে কার্যকর পদক্ষেপ নেওয়া হোক। কেবল ট্রানজিট নয়, যেকোনো পণ্য পরিবহনে অবকাঠামোর উন্নয়ন যে অপরিহার্য, সেই কথাটিও কি নীতিনির্ধারকেরা ভুলে গেছেন?
    এতকিছুর পরও ফ্রিতে ভারতকে ট্রানজিট দেয়া হচ্ছে। এর মানেটা দাড়াল, দ্য ইকোনোমিস্ট মিথ্যা বলেনি। হুজুরের যা মর্জি। 
    দেশের জনগণ শেয়ার বাজারে সর্বস্ব হারাল, নিত্যপণ্যের লাগামছাড়া উর্দ্ধগতি হল, আইন শৃঙ্খলা পরিস্থিতির চরম অবনতি হল, ঈদের আগে রাজধানীর সাথে পুরো দেশের যোগাযোগ নিয়ে গৃহযুদ্ধের ভেল্কি দেখাল, হাজার হাজার অদক্ষ চালককে ড্রাইভিং লাইসেন্স দিল, দুর্নীতির দায়ে পদ্মাসেতু নির্মাণে প্রয়োজনীয় ঋণ পাওয়া যাচ্ছেনা - কোন ভ্রুক্ষেপই নেই। অথচ ভারত তিস্তার ন্যায্য দাবিই দিল না, কদিন পরপর বর্ডারে লোক মারল - আমরা তাদের ট্রানজিটই দিয়ে দিলাম। চমত্‍কার! আমরা আসলেই উদার! 
    ম্যাডামের কাছে প্রশ্ন, কিছু বাদ পরে গেল নাতো? ভারততো আরো অনেক কিছু পেতে পারে আমাদের কাছ থেকে। আর কী কী দেয়া যায় এ নিয়েতো বিশেষজ্ঞ কমিটিতো এখনো গঠন করেননি। তাদের মাগনা মাগনা আর যা যা দেয়া যায় এর জন্য এখনই বিশেষজ্ঞ কমিটি গঠনের জোড় দাবী জানাচ্ছি! 
    এত দায় কিসের ? 
    'ট্রানজিট ব্যবহারের ক্ষেত্রে বিভিন্ন মাশুল এমনভাবে নির্ধারণ করতে হবে, যাতে বাংলাদেশ বিনিয়োগ ফিরে পাওয়ার পরেও আর্থিকভাবে লাভবান হয়। '......
    'নতুন বোঝাপড়া না হওয়া পর্যন্ত শুধু নৌ প্রটোকলের আওতায় আশুগঞ্জ বন্দর ব্যবহারের সুযোগ ভারতকে দেওয়া কতটা যুক্তিসংগত, তা নীতিনির্ধারকদের ভেবে দেখতে হবে।'.....
    'কেবল ট্রানজিট নয়, যেকোনো পণ্য পরিবহনে অবকাঠামোর উন্নয়ন যে অপরিহার্য, সেই কথাটিও কি নীতিনির্ধারকেরা ভুলে গেছেন?'....... 
    এটা কি আদৌ পরীক্ষামূলক ট্রানজিট? অবকাঠামোগত উন্নয়ন না করে কেন এই পরীক্ষামূলক ট্রানজিট? দেশটা কি আমার না? আমি কি মাননীয় প্রধানমন্ত্রীর কাছে কি এইটুকু জানা অধিকার আমার নাই? 
    ভারত বৈদেশিক রপ্তানী-সহায়তা বন্ধ করে দিলে ভারতের সেরকম কোনো ক্ষতি হবেনা কিন্তু বাংলাদেশের মানুষ না খেতে পেয়ে মারা যাবে ! বাংলাদেশের জন্মলগ্ন থেকেই ভারত বাংলাদেশের ভালো চেয়ে এসেছে। তাই ভারতের সমস্ত প্রস্তাবই বাংলাদেশের মেনে নেয়া উচিত। 
    মমতার কাছ থেকে কি হাসিনার শিখার কিছুই নাই ? 
    আমাদের কিছু দেশ- হিতৈষীর কথা- বার্তা আর হাব- ভাবে মনে হচ্ছে, এদেশের মানুষ ইন্ডিয়াকে ট্রানজিট দেয়ার ব্যাপারে স্থির সিদ্ধান্তে পৌঁছে গেছে। এখন কেবল উপযুক্ত ফি নির্ধারণ করলেই হয়, যাতে আমাদের অবকাঠামো বাবদ খরচ পুষিয়েও কিছু লাভ থাকে --- এখানে জাতীয় নিরাপত্তার কোন বিষয় নেই। তাঁরা অত্যন্ত সুকৌশলে তিস্তার পানির হিস্যাকে ট্রানজিটের সাথে জড়িয়ে ফেলছেন। তিস্তার পানির ন্যায্য হিস্যা যেমন বাংলাদেশের পাওনা, বাংলাদেশের বুক চিরে ভারতের এক প্রান্ত থেকে অন্য প্রান্তে যাওয়ার ট্রানজিট প্রাপ্তিটাও বুঝি ভারতের সেরকমএকটি পাওনা। ইতিমধ্যে ভারত বাংলাদেশের সমুদ্রসীমার একাংশ এবং সীমান্তের অনেক জমি তাদের বলে দাবী করে বসেছে। ক'দিন পর আমরা হয়ত বলতে শুরু করব, এসবই ভারতকে দেয়া যাবে, তবে সবার আগে তিস্তার পানির ন্যায্য হিস্যা চাই। ভালই !!! 
    @রহমান "ভারত বৈদেশিক রপ্তানী-সহায়তা বন্ধ করে দিলে ভারতের সেরকম কোনো ক্ষতি হবেনা" কথাটি ঠিক না। আপনার কি ধারণা ভারত মাগনা মাগনা মাল দেয় ? সে তার লাভ রেখেই দেয়।
    "বাংলাদেশের জন্মলগ্ন থেকেই ভারত বাংলাদেশের ভালো চেয়ে এসেছে। তাই ভারতের সমস্ত প্রস্তাবই বাংলাদেশের মেনে নেয়া উচিত।" - ভাই নিজেকে ... হিসেবে পরিচয় করাতে চাচ্ছেন? 
 হাসিনার সরকার কি মনে করে জনগণের মতামত উপেক্ষা করে একান্ত নিজ স্বার্থে ভারতের কাছ থেকে রাজনৈতিক সুবিধা পাওয়ার লোভে ট্রানজিটই দিয়ে দিবেন ? দেশ বিক্রি করার সাহস কি ভাবে সে পায় বুঝি না ? 
    ভারত, চায়না, আমেরিকা সবাই আগে ব্যাবসা বোঝে তারপর অন্য কিছু। ব্যাবসার কারনেই আজ চায়না ভারত এর সাথে সম্পর্ক ভাল রাখবেই। যদিও তার প্রতিবেশি কারো সাথে ভাল সম্পর্ক নয়। ভিয়েতনাম, তাইওয়ান এদের সাথে তো সাপে নেউলে। কিন্তু যেখানে ব্যাবসা, সম্পর্ক ভাল না করে উপায় কি? ট্রানজিট একটা দারুন লাভজনক ব্যাবসা হতে পারে যদি সরকার বুদ্ধিমান আর ওপেন হয়। এখানে তো কেউ কাউকে কিছু বলেনা। কেন যে সব গোপনে হয় জানিনা। ভারত এ তো মনমোহন আগে গিয়ে পার্লামেন্ট আর বিরোধী নেতাদের সাথে কথা বললেন আর আমাদের ঠিক উলটো হল। আজকের পৃথিবী তে সব সম্পর্ক ব্যাবসায়িক হয়, স্বার্থ ছাড়া কিছুই হয়না। আমরা ভারত এর জন্যে আর ভারত আমদের জন্যে অনেক লাভজনক হতে পারে, যদি আমাদের রাজনিতিক সদিচ্ছা থাকে। দেশবাসী কেন জানবে না কি হতে যাচ্ছে? 
সরল গরল
মেট্রোরেলে বন্দুকের ছায়া:
মেট্রোরেলের রুট পরিবর্তনের প্রক্রিয়াটি বহু আগে থেকেই আলগা থাকা সিভিল-মিলিটারি সম্পর্ক আরও আলগাই করবে। আমজনতার সঙ্গে দূরত্ব আরও বাড়াবে। ঐতিহাসিক ও দীর্ঘ সামরিক শাসনে পর্যুদস্ত বাংলাদেশের মানুষের মনে উর্দিধারীরা এখন পর্যন্ত স্বাভাবিক জায়গা করে নিতে পারেনি। তবে এ থেকে উত্তরণে নির্বাচিত সরকারগুলো যে আদৌ কাজের কাজ করেছে, তা কিন্তু বলা যাবে না। তারাও তাদের দিয়ে স্বার্থসিদ্ধি করে নেয়।
চূড়ান্ত বিচারে মানিকে মানিক চেনে। শুধু সিভিল-মিলিটারি সম্পর্ক থেকে যায় অচেনা, যা আমাদের জাতি গঠনে খুবই দরকারি।
উইকিলিকস সূত্রে জানছি যে প্রধানমন্ত্রী শেখ হাসিনা মার্কিন রাষ্ট্রদূত জেমস এফ মরিয়ার্টিকে বলেছিলেন, ‘আপনারা সামরিক বাহিনীকে একটু বোঝান, যাতে তারা নির্বাচিত সরকারকে সহযোগিতা করে।’
আমাদের কাছে এর অর্থ নেতিবাচক। কোনো গণতান্ত্রিক সরকারের এমন দৈন্য থাকার কথা নয়। যে নির্বাচিত সরকার জনগণের ক্ষমতায় বিশ্বাস না রেখে ফন্দিফিকিরে টিকে থাকতে চায়, তাদের পক্ষেই এমনটা বলা সম্ভব। আর আমরা বারবার সে রকম নির্বাচিত সরকারের ফাঁদে পড়ে খাবি খাচ্ছি।
উইকিলিকস আমাদের আরও ধারণা দিচ্ছে, দুই নেত্রী ক্ষমতা ধরে না রাখতে পারলে সামরিক বাহিনীই তাদের ভরসাস্থল। এ রকম একটা অবস্থায় বিবিসি-বর্ণিত বাংলাদেশ মিলিটারির ‘কমসে কম ৫০০ মিলিয়ন ডলারের’ ফৌজি সাম্রাজ্য ফুলেফেঁপে ওঠার কাহিনি শুনে আমরা বিস্মিত হই না। তেজগাঁওয়ে বিমানবন্দরের নামে জমি ধরে রাখাও ওই ফৌজি সাম্রাজ্যের প্রয়োজনে।
প্ল্যানার্স টাওয়ারের গোলটেবিলে অংশ নেওয়া বিমানবাহিনীর অবসরপ্রাপ্ত এক গ্রুপ ক্যাপ্টেন বলেছেন, তেজগাঁওয়ের বিমানবন্দর রাখার ব্যাপারে পরিকল্পনাবিদেরা যেসব যুক্তি দিচ্ছেন, তা অস্বীকার করা যায় না। তবে ওই বিমানবন্দর আমাদের বিমানবাহিনীর লাগবেই। এঁরা আসলে রবীন্দ্রনাথ ঠাকুরের সেই জমিদার, যিনি বলছেন, ‘বুঝেছ উপেন, ওটা দিতে হবে।’
জাপানের ওকিনাওয়া শহরে যখন মার্কিন ঘাঁটি বসেছিল, তখন শহরটি ঘনবসতিপূর্ণ ছিল না। কিন্তু পরবর্তীকালে শহর বড় হওয়ার পথে ওই সামরিক ঘাঁটির অপসারণ অপরিহার্য হয়ে পড়ে। ওয়াশিংটন পোস্ট-এ রিপোর্ট দেখেছি, সম্প্রতি বারাক ওবামার সঙ্গে জাপানি প্রধানমন্ত্রীর বৈঠক হয়। তখন তিনি ওকিনাওয়া ঘাঁটি অপসারণের প্রসঙ্গ তুললে ওবামা অত্যন্ত বিরক্ত হন। তাঁর সেই বিরক্তির বহিঃপ্রকাশ ছিল এমন অভাবনীয় যে জাপানি কর্মকর্তারা বৈঠকের নোট নিতে ভুলে গিয়েছিলেন। ওকিনাওয়া আর ঢাকার মানুষের মধ্যে কোনো তফাত দেখি না। তাঁরা সেই সব যুক্তিতেই আন্দোলন করছেন, যা আমরা নগরের হূৎপিণ্ডে থাকা তেজগাঁও বিমানবন্দর অপসারণের জন্য করছি। জাপানিরা একটি শক্তিশালী দখলদার বাহিনীর পাল্লায় পড়েছে। আর আমরা পড়েছি তাদের পাল্লায়, যারা এ পর্যন্ত শুধু নিজ দেশ জয়েই বিক্রম দেখিয়েছে।
মার্কিন দূতাবাসের চার্জ দ্য অ্যাফেয়ার্স গীতা পাসির পাঠানো বার্তায় দেখি, জরুরি অবস্থায় একটি ‘জাতীয় ঐকমত্যের সরকার’ প্রতিষ্ঠার ধারণা তৈরি হয়েছিল। ডিজিএফআই সব রাজনৈতিক দলের রাজনীতিকদের কাছে এই বার্তা পৌঁছে দিয়েছিল যে এ ধরনের সরকারে তাদের যোগ দিতে হবে। এতে তাদের বাধ্য করারও ইঙ্গিত রয়েছে গীতা পাসির বার্তায়। একটি গুজবও নাকি ছিল যে ডিজিএফআই ক্ষুদ্র দলগুলো দিয়ে একটি ন্যাশনাল ফ্রন্ট তৈরি করবে। তারা নির্বাচনে প্রতিদ্বন্দ্বিতা করবে এবং নতুন সরকারে তাদের হয়ে প্রক্সি দেবে। এটা গুজব। কিন্তু গুজবের একটি মহিমা হচ্ছে, যা একেবারেই অসম্ভব, সত্যের ধারেকাছেও নেই, তা কিন্তু গুজব হিসেবেও ডানা মেলে না। কিছুদিন আগে রাশেদ খান মেনন ডিজিএফআইয়ের বিরুদ্ধে তীব্র ক্ষোভ প্রকাশ করেছিলেন। তাদের ভূমিকার বিষয়ে একটা বিরূপতা বিভিন্ন মহলে সংগত কারণেই রয়েছে। ডিজিএফআই ও আইএসপিআরের মতো প্রতিষ্ঠানগুলো সমাজে যে ধরনের আস্থা অর্জন করার কথা, সেটা গড়ে উঠছে না।
ডিজিএফআই পাকিস্তানি আইএসআইয়ের আদলে তৈরি বলে শেখ হাসিনার একটি বইয়ে উল্লেখ ছিল। আইএসআই বানিয়ে ছারখার হওয়া পাকিস্তান সংস্থাটির রাজনৈতিক সেল বন্ধ করল। শুনে আমরা লিখলাম, তাহলে এখানেও বন্ধ হোক। শেখ হাসিনা দুই দফায় সাত বছরের বেশি প্রধানমন্ত্রী। আজ পর্যন্ত আরেকটি বই লিখে তিনি জাতিকে জানালেন না যে ডিজিএফআইয়ের গণতন্ত্রায়ণে তিনি এ পর্যন্ত কী কী করেছেন।
আমাদের সন্দেহ অনৈতিক ফৌজি বাণিজ্যের সম্প্রসারণটা সামরিক শাসনের চেয়ে নির্বাচিত আমলেই ঘটেছে। জমকালো হোটেল, সুউচ্চ টাওয়ার, ব্যাংক, পেট্রলপাম্প—কোথায় তারা নেই।
মুনতাসীর মামুন ও জয়ন্ত কুমার রায় প্রশাসনের অন্দরমহল: বাংলাদেশ শীর্ষক বইয়ে যে চিত্র বহু আগে এঁকেছিলেন, তা থেকে আমরা কি বেশি দূরে বেরিয়ে আসতে পেরেছি? তাঁরা লিখেছিলেন, ‘এ ধরনের পরিস্থিতিতে নির্লজ্জভাবে ওয়ারেন্ট অব প্রেসিডেন্সের অদলবদল করে এবং সশস্ত্র বাহিনীর সদস্যদের বেতন অনেক বাড়িয়ে সামরিক শাসকেরা বাংলাদেশের সিভিল সার্ভিসকে হেয় করেছে। এ ব্যবস্থায় একজন মেজর জেনারেল একজন সচিবের সমকক্ষ।’
জনপ্রশাসনে তাদের প্রভাব-প্রতিপত্তি অব্যাহত। মহাজোট সরকারের আড়াই বছরে বেসামরিক প্রশাসনে ১৭৮ জন সামরিক কর্মকর্তাকে নিয়োগ দেওয়া হয়েছে। এটা ইতিহাসের নতুন রেকর্ড। বিএনপি-জামায়াত জোট সরকারের সময় এ সংখ্যা ছিল সর্বোচ্চ ৮২।
কেন এমন ঘটছে। মাপকাঠি কী, মেধা না কোটা? কতিপয় ক্ষেত্রে আমরা স্পষ্টতই লক্ষ করি একটা কোটারি অবস্থার সৃষ্টি করা হয়েছে। জাতীয় নিরাপত্তা গোয়েন্দা পরিদপ্তর একটি বেসামরিক সংস্থা। নিতান্ত কোটারি দৃষ্টিভঙ্গি থেকে সামরিক বাহিনী এর নেতৃত্ব করায়ত্ত করেছে। বেসামরিক বিমান চলাচল কর্তৃপক্ষের চেয়ারম্যান পদটি সেনাতন্ত্রের আরেকটি নমুনা। সেখানে বেসামরিক কথাটি নিজেই নিজকে ঠাট্টা করছে। কারণ, ১৯৮২ সালে প্রতিষ্ঠিত বেসামরিক বিমান চলাচল কর্তৃপক্ষের প্রথম পাঁচ চেয়ারম্যান অবসরপ্রাপ্ত গ্রুপ ক্যাপ্টেন। পরবর্তী ১৬ জনের ১৪ জনই কর্মরত এয়ার কমোডর ও দুই গ্রুপ ক্যাপ্টেন। একটিবারের জন্যও এখানে কোনো উর্দিহীন প্রাণী ঢুকতে পারেনি।
একটা অস্বস্তিকর বিষয় হচ্ছে, প্রতিরক্ষা বিভাগের বিষয়ে কোনো সমালোচনামূলক কিছু বলতে গেলেই অনেক সময় জুজুর ভয় দেখানো হয়। ‘জাতীয় নিরাপত্তা’, জাতীয় স্বার্থ ও দেশপ্রেম নিয়ে প্রশ্ন তোলা হয়। দেশপ্রেমিক শব্দটি আমাদের সশস্ত্র বাহিনীর ভূষণ।
প্রতিরক্ষা বাজেট বেড়েই চলেছে। কেন বাড়ে, তার সদুত্তর নেই। আগামী ১০-২০ বছরে আমাদের সামরিক বাহিনীর কোনো বিভাগে কত লোকবল বাড়বে এবং তাদের ক্যান্টনমেন্ট ও বাসস্থান কোথায় কী হবে, সেই চিত্র জনগণের কাছে পরিষ্কার হওয়া দরকার। তবে সামরিক বাহিনী যত সহজে সাইনবোর্ড লাগিয়ে জমি দখলে রাখতে পারে, তত সহজে বেসামরিক কোনো বান্দা পারে না। কেরানীগঞ্জে বন্যাপ্রবাহ অঞ্চলে সেনাবাহিনীর নতুন সাইনবোর্ড পড়েছে। নগর পরিকল্পনাবিদেরা হতভম্ব।
২২ তলা র‌্যাংগস ভবন যেখানে দাঁড়িয়ে ছিল, সেখান এখন একটি নতুন রাস্তা হয়েছে। নতুন একটি রাস্তা পাওয়ায় জনগণ র‌্যাংগস ভবনটি ভেঙে ফেলার প্রতি তেমন সহানুভূতিসম্পন্ন হতে পারেনি। ৭০০ কোটি টাকার একটি সম্পদকে আমরা জাতীয় সম্পদ হিসেবে দেখতে পারিনি। কিন্তু এর আড়ালে রয়েছে মূলত পুরোনো বিমানবন্দর। আজ মেট্রোরেল রুটের সঙ্গে আপসই একমাত্র বিবেচ্য নয়। র‌্যাংগসের মতো উচ্চ কোনো ভবনই আর হতে দেওয়া হবে না ওই এলাকায়। তবে যদি ফৌজি সাম্রাজ্যের স্বার্থে ট্রাস্ট ব্যাংকের মতো কোনো উচ্চ ইমারত করতে হয়, তাহলে সমস্যা নেই। আইনও সে জন্য তাদের মনের মতো করে লেখা। পাকিস্তানের বিধি পড়ে যে কেউ বুঝবেন, রানওয়ে থেকে কত দূরে কী উচ্চতায় ভবন করা যাবে। বাংলাদেশে বোঝার উপায় নেই। এটা নির্ধারণের চূড়ান্ত এখতিয়ার ওই চেয়ারম্যানের।
র‌্যাংগসের জমিতে যদি জনস্বার্থে রাস্তা তৈরি করাই লক্ষ্য থাকত, তাহলে সেখানে একতলা ভবন নির্মাণেরও অনুমোদন দেওয়ার কথা নয়। তাদের একমাত্র মাথাব্যথা ছিল এরশাদ যে তেজগাঁও বিমানবন্দরকে সরকারিভাবে পরিত্যক্ত করার ঘোষণা দিয়েছিলেন, তাকে বাস্তবায়িত হতে না দেওয়া। সে কারণে তারা ছয়তলা পর্যন্ত র‌্যাংগস ভবন নির্মাণ মেনে নেয়। শুধু বিমানবাহিনীর আপত্তির কারণে তেজগাঁওয়ে তথাকথিত পূর্ণাঙ্গ বিমানবন্দর ধরে নিয়ে র‌্যাংগসের ছয়তলার অতিরিক্ত তলাগুলো ভাঙার রায় আসে। শুনানি হয়েছিল জরুরি অবস্থায় যখন সেনা দাপট মধ্যগগনে। ব্যারিস্টার রফিক-উল হক একটি হলফনামায় বলেছিলেন, পাঁচ বছর পার হলো বেসামরিক বিমান চলাচল কর্তৃপক্ষ বা রাজউকের কোনো খবরই ছিল না। এখন তারা তড়িঘড়ি করে শুনানি করতে চাইছে। সত্যি সেখানে নাটকীয়তা ছিল। আপিল বিভাগের রায়টি আইনের চেয়ে অনুমানের ওপর বেশি দাঁড়িয়ে। আপিল বিভাগ ধরে নিয়েছেন, ওখানে একটি বিমানবন্দর আছে।
শুনেছি পুরোনো বিমানবন্দরের জমিতে বিমানবাহিনীর জন্য একটি হাউজিং প্রকল্প হওয়ার কথা ছিল। সেটি আর কখনো হবে না, সেটা তো জোর দিয়ে বলা যাবে না। তেজগাঁও বিমানবন্দর পরিত্যক্ত হয়েছে। কুর্মিটোলাও (বর্তমান শাহজালাল) একদিন হবে, যদিও সেটা তারা শুরু থেকেই ব্যবহার করে আসছে। দুটোর দূরত্ব মাত্র সাড়ে পাঁচ কিলোমিটার। এখন বিমান সদর আমাদের ঘুম পাড়ানি গান শোনাচ্ছে। তারা বলছে, তেজগাঁওয়ে বিমানবন্দর না থাকলে দেশের মধ্যাঞ্চলের নিরাপত্তা লাটে উঠবে। বিমানবাহিনীর অবসরপ্রাপ্ত একাধিক দেশপ্রেমিক কর্মকর্তা বলেছেন, এটা একেবারেই ভিত্তিহীন।
এটুকু আমজনতাও বুঝবে, সাড়ে পাঁচ কিলোমিটার দূরত্বে একটি বড় বিমানবন্দর থাকতে এ রকম কথা বলা কত উদ্ভট। তাই এটা যে বন্দুকের নলের জোরে ঘটছে, তা বুঝতে কষ্ট হয় না। সিভিল-মিলিটারি সম্পর্কের উন্নতি চাইলে অধ্যাপক আবদুল্লাহ আবু সায়ীদের প্রস্তাব অনুযায়ী এটি হোক উন্মুক্ত স্থান। বিমানবাহিনী এই সিদ্ধান্ত নিলে সিভিল-মিলিটারি সম্পর্কের বিরাট উন্নতি ঘটবে। অন্যথায় আমাদের মনে পড়বে ফৌজি বাণিজ্যের কথা। যেখানে একজন হোটেল ব্যবসায়ী বিবিসিকে বলেন, ঢাকার জমির আকাশচুম্বী দাম। সেই জমি বিনে পয়সায় পেয়ে তারা হোটেল ব্যবসা করলে আমরা তো প্রতিযোগিতায় টিকতে পারি না।
    ধন্যবাদ লেখক কে....এই লেখাই প্রমান করে ফৌজিরা আর আগের মত দোর্দণ্ড প্রতাপের মহাশক্তিশালী অবস্থানে নেই যে তাদের সমালোচনার মুখ বন্ধ করে রাখতে পারে..... ....একসাথে অনেকগুলো সত্য চিত্র উঠে এসেছে .... যেমন :-
    ১ ) বিমানবাহিনীর অবসরপ্রাপ্ত এক গ্রুপ ক্যাপ্টেন বলেছেন, তেজগাঁওয়ের বিমানবন্দর রাখার ব্যাপারে পরিকল্পনাবিদেরা যেসব যুক্তি দিচ্ছেন, তা অস্বীকার করা যায় না। তবে ওই বিমানবন্দর আমাদের বিমানবাহিনীর লাগবেই। এঁরা আসলে রবীন্দ্রনাথ ঠাকুরের সেই জমিদার, যিনি বলছেন, ‘বুঝেছ উপেন, ওটা দিতে হবে।’
    ২ ) তবে যদি ফৌজি সাম্রাজ্যের স্বার্থে ট্রাস্ট ব্যাংকের মতো কোনো উচ্চ ইমারত করতে হয়, তাহলে সমস্যা নেই। আইনও সে জন্য তাদের মনের মতো করে লেখা। পাকিস্তানের বিধি পড়ে যে কেউ বুঝবেন, রানওয়ে থেকে কত দূরে কী উচ্চতায় ভবন করা যাবে। বাংলাদেশে বোঝার উপায় নেই।
    ৩ ) আমাদের মনে পড়বে ফৌজি বাণিজ্যের কথা। যেখানে একজন হোটেল ব্যবসায়ী বিবিসিকে বলেন, ঢাকার জমির আকাশচুম্বী দাম। সেই জমি বিনে পয়সায় পেয়ে তারা হোটেল ব্যবসা করলে আমরা তো প্রতিযোগিতায় টিকতে পারি না। 
যুক্তরাষ্ট্র
ইরানি ‘ষড়যন্ত্র’:
খুবই সরল নিয়ম: প্রথমে সরকারি তরফে চরম উদ্ভট অভিযোগ তোলা হবে, মত তৈরির প্রধান ক্ষেত্রগুলোতে এগুলো নিয়ে কোনো ভিন্নমত আসবে না। ধরুন, সিআইএ এজাতীয় নিরাপত্তা পর্যালোচনা প্রতিবেদনের একটি অংশ ফাঁস করল যে চাঁদ আসলে পনিরের তৈরি এবং সেটা খেয়েফেলতে চীন জৈবপ্রযুক্তিতে বানানো এক জোড়া দানবীয় ইঁদুর পাঠানোর পরিকল্পনা করছে। এতে করে চাঁদের অন্ধকার পিঠে মিসাইল প্রতিরক্ষা রাডার স্থাপনের মার্কিন পরিকল্পনা ভেস্তে যাবে।
এ খবরের শিরোনাম প্রথমে এভাবে লেখা হবে, ‘চীনা ইঁদুরের হুমকি নিয়ে ব্যাপক সন্দেহ: অনেকের অবজ্ঞা’। নিউইয়র্ক টাইমস, ওয়াশিংটন পোস্ট ও ওয়াল স্ট্রিট জার্নাল-এ এ-বিষয়ক সংবাদে সন্দেহকারীদের ভাষ্য দেওয়া হবে। কিন্তু এগুলোকে খারিজ করার জন্য খুব ভক্তিভরে ‘গোয়েন্দা সূত্র’, বিশ্ববিদ্যালয়ের অধ্যাপক, থিংকট্যাংক ‘বিশেষজ্ঞ’সহ অনেকের কথাবার্তাও দেওয়া থাকবে। এঁরা সরকারি ভাষ্যের সঙ্গে গলা মিলিয়ে বলবেন, ‘ইঁদুর বিষয়টি মনে হচ্ছে গুরুতর’ ইত্যাদি ইত্যাদি।
কয়েক দিনের মধ্যেই খবরের কাগজের বরাতে ঘটনাটি মোটামুটি বিশ্বাসযোগ্য ব্যাপারে পরিণত হবে। খবরের মোড় এরপর ঘুরে যাবে চীনা ইঁদুরের হুমকি মোকাবিলায় মার্কিন সরকার কী ভাবছে, তার আলোচনায়। যেমন: ‘মার্কিন ভাইস প্রেসিডেন্ট বলেছেন, ‘সব পথই খতিয়ে দেখা হচ্ছে’ ইত্যাদি। এমনটাই যে ঘটে, তার প্রমাণ পেতে সৌদি রাষ্ট্রদূত হত্যার জন্য ‘ইরানি ষড়যন্ত্র’ বিষয়ে দুনিয়াজুড়ে পত্রপত্রিকায় প্রকাশিত খবরগুলো খতিয়ে দেখতে পারেন।
এমনিতেই যুক্তরাষ্ট্রের অভিযোগের বিশ্বাসযোগ্যতা খুব পাতলা হলেও তথাকথিত ইরানি ষড়যন্ত্রের অভিযোগটি একেবারেই হাস্যকর। কী কারণে ইরান সৌদি রাষ্ট্রদূতকে হত্যা করবে? এর মানে খোলাখুলি যুদ্ধ ডেকে আনা। কিন্তু ইরান এখন যুক্তরাষ্ট্রের সঙ্গে কোনো যুদ্ধ চায় না।
টেক্সাস-নিবাসী মানসুর জে আর্বাসিয়ার নামের ইরানি বংশোদ্ভূত এক পুরোনো গাড়ি-বিক্রেতাকে প্রধান ষড়যন্ত্রকারী হিসেবে অভিযুক্ত করা হয়েছে। তাঁর বিরুদ্ধে অভিযোগ, তিনি ইরানি গোয়েন্দা সংস্থার পক্ষে মেক্সিকোর মাদকচক্র লস জেটাকে সৌদি রাষ্ট্রদূতকে হত্যার জন্য দেড় মিলিয়ন ডলার দেওয়ার প্রতিশ্রুতি দিয়েছেন। এ ঘটনায় যদি অনেক মানুষ মারা যায়, তাদের মধ্যে কোনো মার্কিন সিনেটর থাকলেও নাকি অসুবিধা নেই বলে জানিয়েছেন আর্বাসিয়ার। ইসরায়েলি দূতাবাসেও হামলার প্রস্তাব নাকি ছিল তাঁর।
ওয়াশিংটনে সন্ত্রাসী বোমায় কোনো মার্কিন সিনেটর মারা গেলে কিংবা ইসরায়েলি দূতাবাসের সামনে পটকার থেকে বড় কিছু ফাটলে ২৪ ঘণ্টার মধ্যে মার্কিন বিমানগুলো ইরানি টার্গেটে বোমার বৃষ্টি বইয়ে দেবে। কী কারণে ইরান এমন জিঘাংসা ডেকে আনবে?
আবারও বলছি: ইরান আমেরিকার সঙ্গে কোনো যুদ্ধ চায় না; বরং বিপরীতটাই সত্য। প্রেসিডেন্ট মাহমুদ আহমাদিনেজাদ সম্প্রতি পরমাণু-সমৃদ্ধকরণ কর্মসূচি কিছুটা কমিয়ে আনার বদলে আমেরিকার কাছ থেকে কিছু পারমাণবিক জ্বালানি পাওয়ার চেষ্টা করছেন। গত ২৯ সেপ্টেম্বরে ইন্টারন্যাশনাল হেরাল্ড ট্রিবিউন লিখেছে, আমেরিকা প্রস্তাবটি বিবেচনা করে দেখছে। ষড়যন্ত্রের অভিযোগের জন্য সম্পর্ক ভালো করার পুরো প্রচেষ্টাটাই ভেস্তে গেল। গত বুধবার ওবামা মার্কিন অ্যাটর্নি জেনারেলের বুনো অভিযোগগুলো সমর্থন করে ইরানের বিরুদ্ধে আরও কঠিন অবরোধ চাপানোর হুমকি দিয়েছেন। মধ্যপ্রাচ্যের মাত্র দুটি শক্তি যুদ্ধ চায়—ইসরায়েল ও সৌদি আরব। তারা চায় আমেরিকা ও ইরানের মধ্যকার ফাটল আরও চওড়া হোক।
অদৃশ্য থেকে কাজ করার দক্ষতার জন্য ইরানি গোয়েন্দাদের সুনাম আছে। কোনো প্রমাণ নেই, তবু অনেকে বিশ্বাস করে, ১৯৮৮ ইরান তাদের একটি যাত্রীবাহী বিমান ধ্বংসের প্রতিশোধ হিসেবে মার্কিন প্যানঅ্যাম বিমান ধ্বংস করেছিল। অন্যদিকে, যুক্তরাষ্ট্রও অদৃশ্য ‘ষড়যন্ত্র’ আবিষ্কার করে ফায়দা তোলায় বেশ পাকা। ১৯৮১ সালে তারা অভিযোগ করে যে প্রেসিডেন্ট রোনাল্ড রিগ্যানকে হত্যার জন্য লিবীয় ‘খুনী দল’ কানাডা সীমান্তের সুড়ঙ্গ দিয়ে যুক্তরাষ্ট্রে ঢুকেছে। এর কোনো প্রমাণ দেওয়ার প্রয়োজন মার্কিন কর্তৃপক্ষ বোধ করেনি। কিন্তু এর জের ধরে পাঁচ বছরের মাথায় কর্নেল গাদ্দাফির বাসভবনে বিমান হামলা হয়।
১৯৯৩ সালে সাবেক প্রেসিডেন্ট বুশের বাবা বুশ সাদ্দামের বিজয় অনুষ্ঠানে শামিলহতে কুয়েত সফর করেন। কুয়েতি কর্তৃপক্ষ তখন গাড়িবোমার মাধ্যমে তাঁকে হত্যার ‘ষড়যন্ত্রের’ কথা প্রকাশ করে। যথারীতি এফবিআই ঘোষণা করে, বোমাটির তার পেঁচানোর ধরন থেকে তারা নিশ্চিত যে কাজটা ইরাকি গোয়েন্দাদের।
জাতিসংঘে মার্কিন প্রতিনিধি বিষয়টি নিরাপত্তা পরিষদে তোলেন এবং প্রেসিডেন্ট ক্লিনটন ইরাকি গোয়েন্দা সংস্থার সদর দপ্তরে ২৩টি টমাহক মিসাইল নিক্ষেপের নির্দেশ দেন। এর একটি বাগদাদের এক আবাসিক এলাকায় পড়লে জনপ্রিয় ইরাকি শিল্পী লায়লা আল-আত্তারসহ অনেকে নিহত হন। এ ঘটনাই ক্লিনটন আমলে ইরাকের সঙ্গে সম্পর্ক বিষিয়ে তোলে।
মার্কিন গোয়েন্দা ও ঊর্ধ্বতন সামরিক কর্মকর্তারা মনগড়া ষড়যন্ত্রে বিশ্বাস করার জন্য মুখিয়ে থাকেন। গত বছর আফগানিস্তানে মার্কিন বাহিনীর প্রধান জেনারেল পেত্রাউস তালেবানের সঙ্গে সংলাপের জন্য মোল্লা আখতার মোহাম্মদ মনসুর নামের এক কথিত তালেবান-নেতার ওপর অতিমাত্রায় নির্ভরশীল হয়ে পড়েন। নিউইয়র্ক টাইমস-এর খবর: ‘মনসুরের পরিচয় নিশ্চিত করতে তাঁর ছবি বন্দী তালেবানদের দেখিয়ে নিশ্চিত হয়, এই লোকই মনসুর।’
পরে জানা যায়, তালেবানের সঙ্গে সমঝোতা করিয়েদিতে বিপুল টাকা খাওয়া লোকটি আসলে ভণ্ড। খেয়াল করবেন, ইরানি ষড়যন্ত্রের বেলায়ও এফবিআই নিশ্চিত করে বলেছে, ওই আর্বাসিয়ার লোকটি ইরানি এক সামরিক কর্মকর্তার ছবি দেখে চিনতে পেরেছে।
প্রশ্ন হলো, যুক্তরাষ্ট্র সরকার কেন কথিত ইরানি ষড়যন্ত্রের বিষয়ে এত উচ্চবাচ্য করছে? আগেও দুটি ক্ষেত্রে তারা এ রকম অভিযোগ নিয়ে মেতেছিল, যার পরিণতি ছিল যুদ্ধের জন্য অছিলা সৃষ্টি করা। প্রথমটি হলো, মার্কিন পররাষ্ট্রমন্ত্রী কলিন পাওয়েল ২০০৩ সালে গণবিধ্বংসী অস্ত্র মজুদের নিশ্চিতকারী কুখ্যাত দলিলটির খবর জাতিসংঘে পেশ করেন। পরে এর সবই ভুয়া প্রমাণিত হয়েছে। দ্বিতীয় অভিযোগ তোলেন পরের পররাষ্ট্রমন্ত্রী হিলারি ক্লিনটন ও মার্কিন রাষ্ট্রদূত সুসান রাইস। এ বছরের ফেব্রুয়ারিতে তাঁরা ঘোষণা করেন, গাদ্দাফি মানবতার বিরুদ্ধে অপরাধ করেছেন এবং নিজ জনগণের বিরুদ্ধে গণহত্যা চালাচ্ছেন। অথচ অ্যামনেস্টি ইন্টারন্যাশনাল ও হিউম্যান রাইটস ওয়াচ স্পষ্ট গলায় অভিযোগটি খারিজ করে দেয়।
মার্কিন বিচার বিভাগের অভিযোগ মানে সরকারি অভিযোগ। ইরান আমেরিকার সঙ্গে যুদ্ধ চায় না। কিন্তু যুক্তরাষ্ট্রের যুদ্ধ-তৃষ্ণার আলামত হিসেবে ‘ইরানি ষড়যন্ত্র’ দাঁড়িয়ে গেছে। প্রশ্ন হলো, এই অভিযোগ নিয়ে যুক্তরাষ্ট্র কত দূর যাবে? আমেরিকার অতি দুর্বল প্রেসিডেন্ট সাহেব আরেকবার নির্বাচিত হওয়ার জন্য ‘সন্ত্রাসের বিরুদ্ধে যুদ্ধ’ চালিয়ে যেতে বদ্ধপরিকর।
কাউন্টারপাঞ্চ থেকে নেওয়া, ইংরেজি থেকে সংক্ষেপিত অনুবাদ ফারুক ওয়াসিফ
আলেকজান্ডার ককবার্ন: মার্কিন বিশ্লেষক, কাউন্টারপাঞ্চ-এর সম্পাদক।
    ''আমেরিকার অতি দুর্বল প্রেসিডেন্ট সাহেব আরেকবার নির্বাচিত হওয়ার জন্য ‘সন্ত্রাসের বিরুদ্ধে যুদ্ধ’ চালিয়ে যেতে বদ্ধপরিকর।'' 
    "১৯৮১ সালে তারা অভিযোগ করে যে প্রেসিডেন্ট রোনাল্ড রিগ্যানকে হত্যার জন্য লিবীয় ‘খুনী দল’ কানাডা সীমান্তের সুড়ঙ্গ দিয়ে যুক্তরাষ্ট্রে ঢুকেছে। এর কোনো প্রমাণ দেওয়ার প্রয়োজন মার্কিন কর্তৃপক্ষ বোধ করেনি। কিন্তু এর জের ধরে পাঁচ বছরের মাথায় কর্নেল গাদ্দাফির বাসভবনে বিমান হামলা হয়।"
    অনুবাদক ভদ্রলোককে বলছি, এই কলাম লেখকের নামের উচ্চারণ ককবার্ন নয়, কোবার্ন। আলেকজান্ডার কোবার্ন যুক্তরাষ্ট্রর প্রখ্যাত প্রথাবিরোধী রাজনৈতিক পত্রিকা কাউন্টারপাঞ্চ-এর প্রতিষ্ঠাতা দুই সম্পাদকের অন্যতম। ধন্যবাদ। 
যুক্তরাষ্ট্র
যেন তাড়িয়ে বেড়াচ্ছে আর্থিক সংকটের ভূত:
নিউইয়র্কের টাইমস স্কয়ারে ন্যাসডাক ওএমএক্সের অন্যতম কার্যালয়। ন্যাসডাক ওএমএক্স হলো যুক্তরাষ্ট্রের একটি প্রতিষ্ঠান, যারা কিনা ন্যাসডাক স্টক এক্সচেঞ্জসহ ইউরোপের আটটি স্টক এক্সচেঞ্জের মালিক। সার্বিকভাবে এটি বিশ্বের সবচেয়ে বড় এক্সচেঞ্জ প্রতিষ্ঠান। আর বাজার মূলধনের দিক দিয়ে ন্যাসডাক স্টক এক্সচেঞ্জ হলো বিশ্বের দ্বিতীয় বৃহত্তম পুঁজিবাজার। প্রথম স্থানে আছে নিউইয়র্ক স্টক এক্সচেঞ্জ।
গত সেপ্টেম্বর মাসে যেদিন দুপুরে আমরা ১৫ দেশের ১৫ জন অর্থনৈতিক সাংবাদিক ন্যাসডাক পরিদর্শনে গেলাম, তার আগের দিনই আমেরিকার কেন্দ্রীয় ব্যাংক ফেডারেল রিজার্ভ ‘অপারেশন টুইস্ট’ ঘোষণা করেছে। ফলে পরদিন আর্থিক বাজার, বিশেষত পুঁজিবাজারের ওপর এ ঘোষণার প্রভাব দেখাটাও ছিল তাৎপর্যপূর্ণ। আমেরিকায় আগের দিন যখন ফেডারেল রিজার্ভ (সংক্ষেপে ফেড) অর্থনীতি চাঙা করতে এ ঘোষণা দেয়, তখন এশিয়া ও ইউরোপের বাজারে লেনদেন শেষ হয়ে গেছে। তবে দিনের শেষভাগ হওয়ায় ওয়াল স্ট্রিট তথা আমেরিকার পুঁজিবাজার নিম্নমুখী হয়েই দিনের লেনদেন শেষ করে।
ন্যাসডাক কার্যালয়ের প্রথম তলার যে কক্ষটির দেয়ালে ডিজিটাল পর্দায় বিশ্বের বিভিন্ন শেয়ারবাজারের প্রধান সূচকের গতি-প্রকৃতি প্রদর্শিত হতে থাকে, সেই কক্ষ থেকেই টেলিভিশনের সংবাদকর্মীরা বাজারের হালনাগাদ খবর প্রচার করেন। আমরা কক্ষটিতে প্রবেশের পর দেখতে পেলাম যে প্রায় সব সূচক লাল অর্থাৎ নিম্নমুখী হয়ে গেছে। নিউইয়র্ক স্টক এক্সচেঞ্জের ডাও জোনস সূচক দিনের প্রথমভাগেই ৩০০ পয়েন্টের বেশি খোয়া গেছে। আমাদের সঙ্গ দিচ্ছিলেন ন্যাসডাকের ভাইস প্রেসিডেন্ট জোয়ে ক্রিস্টিন্যাট। তাঁর কাছেই জানতে চাওয়া হলো, ফেডারেল রিজার্ভের ঘোষিত পদক্ষেপ কেন নেতিবাচক প্রভাব ফেলল। তাঁর ‘অব দ্য রেকর্ড’ জবাবটা এ রকম ছিল: বাজারের যে প্রত্যাশা ছিল, ফেডের ঘোষণা তা ঠিক পূরণ করতে পারেনি। তা ছাড়া ফেড আসলে কী করতে চাইছে, অনেকে সেটাও ঠিক বুঝতে পারেনি।
প্রত্যাশাটা কী ছিল? ছিল, বাজারে যেন আরও নগদ অর্থ ঢালা হয়। আমেরিকার কেন্দ্রীয় ব্যাংক ইতিমধ্যে দুই দফা মুদ্রানীতি শিথিল করে কোটি কোটি ডলার আর্থিক বাজারে ঢেলেছে। এ পদক্ষেপকে বলা হয়েছে কোয়ান্টিটেভি ইজিং। বাজার থেকে বিভিন্ন ধরনের বন্ড (যেমন, বন্ধকিভিত্তিক সিকিউরিটিজ ও ট্রেজারি বন্ড) কিনে নিয়েছে। আর বন্ড কেনা মানে আসলে ঋণ প্রদান করা। ২০০৮ সালে আর্থিক সংকট দেখা দেওয়ার পর প্রথম দফায় কয়েক হাজার কোটি ডলারের বন্ড কিনে নেওয়া হয় ব্যাংক ও আর্থিক প্রতিষ্ঠানগুলোর কাছ থেকে। উদ্দেশ্য, এর বিপরীতে ব্যাংকগুলো সস্তায় যে ঋণ পাচ্ছে, তা আবার তারা ঋণ প্রদান করে ব্যবসা-বাণিজ্য চাঙা করতে ভূমিকা রাখবে। বাস্তবে তা আর হয়নি। বরং ২০১০ সালে দ্বিতীয় দফা কোয়ান্টিটেভি ইজিং (কিউ-২) শুরু করে ফেড। এভাবে আর্থিক বাজারে মুদ্রা সরবরাহ বাড়িয়ে অর্থনীতিকে চাঙা করার চেষ্টা চলে।
কিন্তু এই বিপুল পরিমাণ অর্থ ঢালার ফলে আর্থিক বাজারের খেলোয়াড়েরা লাভবান হলেও আমেরিকার অর্থনীতি তেমন একটা চাঙা হতে পারেনি। ফলে ফেড বড় ধরনের সমালোচনার মুখে পড়ে। অন্যদিকে আর্থিক প্রতিষ্ঠানসহ শেয়ারবাজারের সংশ্লিষ্ট ব্যক্তিরা দাবি করতে থাকেন যে আরও অর্থ দিতে হবে। তা না হলে বাজার চাঙা ও স্থিতিশীল হবে না। এ রকম একটা পরিস্থিতিতে সেপ্টেম্বর মাসে অপারেশন টুইস্ট কার্যক্রম ঘোষণা করে ফেড সব দিক সামাল দেওয়ার একটা চেষ্টা করেছে বলে অনেকেই মনে করেন।
অপারেশন টুইস্টের আওতায় ফেড ২০১২ সাল পর্যন্ত ৪০ হাজার কোটি ডলারের দীর্ঘমেয়াদি বন্ড কিনে নেবে। একই সময়ে বাজারে ছেড়ে দেবে তার কাছ থাকে স্বল্পমেয়াদি বন্ডগুলো। এর মধ্য দিয়ে দীর্ঘমেয়াদি সুদের হার কমার সুযোগ সৃষ্টি হবে, তবে বাজারে নগদ অর্থ প্রবাহ বাড়বে না। আর সুদের হার কমলে দীর্ঘমেয়াদি বিভিন্ন ঋণের (যেমন, বন্ধকি ঋণ) খরা কাটবে। এই উদ্দেশ্য কতটা সফল হবে, তা নিয়ে সন্দেহ আছে যথেষ্ট। তার চেয়েও বড় কথা, এভাবে ফেড আসলে প্রকৃত সঞ্চয়কারীদের বিপাকে ফেলে দিচ্ছে বলে জোর সমালোচনা উঠেছে। কেননা, ফেডের পদক্ষেপ স্বল্পমেয়াদি ফাটকাবাজিকে উৎসাহিত করতে যাচ্ছে, দীর্ঘমেয়াদি প্রণোদনাকে নয়। সার্বিকভাবে অপারেশন টুইস্টের মধ্য দিয়ে এটাই প্রতিফলিত হয়েছে যে তিন বছর আগে সৃষ্ট আর্থিক সংকটের ক্ষত যথেষ্ট কাটিয়ে উঠতে পারেনি আমেরিকা।
একই দিন বিকেলে বাণিজ্যিক প্রতিষ্ঠানের নির্বাহীদের গবেষণা প্রতিষ্ঠান হিসেবে পরিচিত কনফারেন্স বোর্ডে গিয়ে আমেরিকাসহ বিশ্ব-অর্থনীতির একটা অন্ধকারাচ্ছন্ন ভবিষ্যতের আভাস পাওয়া গেল। আমেরিকার অর্থনীতির দুরবস্থা প্রসঙ্গে এই প্রতিষ্ঠানের অর্থনীতিবিদদের অভিমত হলো, রাজস্বনীতি ও মুদ্রানীতি—কোনোটিকেই ঠিকমতো কাজ করতে দেওয়া হচ্ছে না। এ ক্ষেত্রে তাঁরা যুক্তরাষ্ট্রের কংগ্রেসে ডেমোক্র্যাট ও রিপাবলিকানদের পরস্পরবিরোধী অবস্থানের কথা উল্লেখ করে বলেন যে তারা ‘কোনো কর নয় বনাম কোনো ব্যয়-কর্তন নয়’ অবস্থা তৈরি করেছে।
দুই দলের আইন প্রণেতারাই আমেরিকার বিরাট রাজস্ব বা বাজেট ঘাটতি কমাতে চান। তবে প্রেসিডেন্ট ওবামা ও ডেমোক্র্যাটরা তুলনামূলকভাবে ধনীদের ওপর আয়কর বাড়াতে চাইলেও রিপাবলিকানরা কোনোভাবেই তাতে রাজি নন। বরং তাঁরা চান সামাজিক খাতে ব্যয় কমিয়ে আনতে, যেটা আবার ডেমোক্র্যাটরা চান না। এ রকম অবস্থায় নিম্নকক্ষের রিপাবলিকানরা সংখ্যাগরিষ্ঠতার জোরে ওবামার কর্মসংস্থান সৃষ্টিসহ বিভিন্ন পরিকল্পনা আটকে দিচ্ছেন। ফলে উচ্চকক্ষে ডেমোক্র্যাটদের প্রাধান্য থাকলেও ওবামা সুবিধা করতে পারছেন না।
আমরা অবশ্য এসব স্থানে যাচ্ছিলাম যুক্তরাষ্ট্রের স্টেট ডিপার্টমেন্টের ইন্টারন্যাশনাল ভিজিটর লিডারশিপ প্রোগ্রামের আওতায়। ন্যাসডাক ও কনফারেন্স বোর্ডে যাওয়ার আগের দিন সকালে আমাদের নিয়ে যাওয়া হয়েছিল ক্রেডিট সুইসের নিউইয়র্ক কার্যালয়ে। সুইজারল্যান্ডের জুরিখভিত্তিক এই আর্থিক প্রতিষ্ঠানটির কয়েকজন ঊর্ধ্বতন কর্মকর্তা আর্থিক বাজারে চলতি প্রবণতার আলোকপাত করেন। তাঁদের সঙ্গে আলাপকালে বোঝা গেল, আর্থিক সংকট সৃষ্টির জন্য প্রধানত দায়ী ব্যাংক ও আর্থিক প্রতিষ্ঠানগুলো কোনোভাবেই এই দায় মেনে নিতে রাজি নয়।
যদিও ক্রেডিট সুইসের একজন কর্মকর্তা বলেই ফেললেন যে ওই সময় ঋণের চাহিদা তৈরি করা হয়েছিল এবং চাহিদা অনুযায়ী ঋণও দেওয়া হয়েছিল। আর এই চাহিদা তৈরিতে ও বর্ধিত চাহিদা অনুসারে ঋণ প্রদান করে ব্যাংকগুলো সংকট সৃষ্টিতে একটা ভূমিকা রেখেছে। তবে অন্যরা এর সঙ্গে এও যুক্ত করলেন যে শুধু ব্যাংকগুলো নয়, বরং গ্রাহকদের বা ঋণ গ্রহীতাদের দায় আছে, নিয়ন্ত্রকদের দায় আছে। অথচ গ্রাহকেরা এখন বিভিন্ন ব্যাংকের বিরুদ্ধে মামলা দায়ের করছেন। সেই সব মামলা মোকাবিলা করতে গিয়ে এখন বিভিন্ন আর্থিক প্রতিষ্ঠানকে অনেক সময় ও অর্থ ব্যয় করতে হচ্ছে।
ক্রেডিট সুইসের কর্মকর্তারা আরও দাবি করলেন যে এখন বিশ্ববাজারে, বিশেষত এশিয়ায় ঋণের চাহিদা বেশ বেড়েছে। তবে তাদের মতো বড় বড় আন্তর্জাতিক আর্থিক প্রতিষ্ঠান এখন নিজেদের মূলধন ভিত্তি সুসংহত করার দিকেই এখন বেশি মনোযোগী। সে জন্য চাহিদা অনুসারে পাল্লা দিয়ে ঋণ আপাতত তারা দিতে পারছে না। বিশেষত, আর্থিক সংকটের পর ব্যাংকের কর্মকাণ্ডে বিভিন্ন ধরনের নিয়ন্ত্রণ কড়াকড়িভাবে আরোপের উদ্যোগ নিয়েছে আমেরিকা ও ইউরোপের সরকারগুলো। নিয়ন্ত্রণহীনতা ও অস্বচ্ছতার সুযোগে আর্থিক প্রতিষ্ঠানগুলো নানা ধরনের অপকীর্তি করে যেভাবে সংকট তৈরি করেছে, ভবিষ্যতে যেন তার পুনরাবৃত্তি না হয়, সে রকম চেষ্টাই চলছে নিয়ন্ত্রক কর্তৃপক্ষের দিক থেকে।
এ প্রসঙ্গে ক্রেডিট সুইসের কর্মকর্তাদের কাছ থেকে জানা গেল আরেকটি তথ্য। যুক্তরাষ্ট্রের বেশির ভাগ ব্যাংক আন্তর্জাতিকভাবে ব্যাংক ঝুঁকি নিয়ন্ত্রণে রাখার জন্য মূলধনবিষয়ক নির্ধারিত বিভিন্ন মানদণ্ড (যা ব্যাসেল-২ নামে পরিচিত) অনুসরণ করেনি। বরং অনেকেই এখনো ব্যাসেল-১ মানদণ্ডের মধ্যে রয়ে গেছে। অথচ আর্থিক সংকটের পর ব্যাংক ফর ইন্টারন্যাশনাল সেটেলমেন্ট (বিআইএস) ঝুঁকি রোধের মানদণ্ড কঠোরতর করে ব্যাসেল-৩ মানদণ্ড প্রণয়ন করেছে এবং তা অনুসরণের জন্য আহ্বান জানিয়েছে। ২০১৮ সালের মধ্যে বিশ্বের সব ব্যাংককে এই মানদণ্ড পরিপালনের সময়সীমা বেঁধেও দেওয়া হয়েছে। ক্রেডিট সুইসে অবশ্য ২০১৩ সালের মধ্যেই অনেকখানি পরিপালন করে ফেলবে বলে জানা গেল।
কিন্তু যুক্তরাষ্ট্রের বেশির ভাগ ব্যাংক, যেখানে এখনো ব্যাসেল-২ পুরোপুরি পরিপালন করছে না, সেখানে কীভাবে তারা ব্যাসেল-৩ অনুসরণ করবে? এই প্রশ্নটা ক্রেডিট সুইসের মতো আরও অনেকেরই। সে কারণেই তাদের আশঙ্কা, সংকট উত্তরণে কোটি কোটি ডলার ঢেলে বিভিন্ন ব্যাংক ও আর্থিক প্রতিষ্ঠানকে উদ্ধার করা হলেও আর্থিক বাজারে তারা এখনো পুরোমাত্রায় ঝুঁকি তৈরি করে রেখেছে। আর তাই আরেকটি আর্থিক সংকট দেখা দেওয়ার আশঙ্কা উড়িয়ে দেওয়া যায় না।
নিউইয়র্কে পরের সন্ধ্যায় আমরা কয়েকজন ব্রডওয়েতে অত্যন্ত জনপ্রিয় একটা অপেরা দেখতে গিয়েছিলাম। সেটার নাম ‘ফ্যান্টম অব দ্য অপেরা ইজ দেয়ার’ (অপেরার ভূতটা এখানে আছে)। অসাধারণ কারিগরি কৌশল, মঞ্চের ওপর আলো ও শব্দের চমৎকার সমন্বয় আর শিল্পীদের অনন্য অভিনয় মিলে প্রায় তিন ঘণ্টা সময়টা কেটেছে অনেকটা সম্মোহিতের মতো। অপেরা থেকে বের হওয়ার পর বুঝি ঘোরের মধ্যে ছিলাম কেউ কেউ। এ অবস্থায় হোটেলে ফেরার পথে একপর্যায়ে একজন আমেরিকার অর্থনৈতিক অবস্থাকে অভিহিত করল ‘ফ্যান্টম অব দ্য ফাইন্যান্সিয়াল ক্রাইসিস ইজ দেয়ার’ বলে। আমার মনে হলো, ঠিকই বলেছে। আমেরিকাকে সত্যিই এখন আর্থিক সংকটের ভূত তাড়িয়ে বেড়াচ্ছে। আরেক দফা মন্দা (ডবল ডিপ) তৈরি হওয়ার জোরালো আলামত বুঝি সেই ভূতকে সত্যি করে তুলতে যাচ্ছে।
আসজাদুল কিবরিয়া: সাংবাদিক ও লেখক।
লিবিয়ায় শান্তি ফিরে আসুক
গাদ্দাফি হত্যা:
লিবিয়ার নেতা মুয়াম্মার গাদ্দাফিকে হত্যা করা হলো। তাঁর জন্মের শহর সিরতে বৃহস্পতিবার বিদ্রোহীরা তাঁকে একটি পানিনিষ্কাশন পাইপের ভেতর থেকে বের করে প্রথমে নির্যাতন ও পরে গুলি করে হত্যা করেছে। তার আগে ন্যাটো বাহিনীর অন্তর্ভুক্ত ফরাসি বিমানসেনারা ওই শহরের ওপর বিমান হামলা চালায়। ন্যাটো বাহিনী লিবিয়ায় বিদ্রোহীদের পক্ষে গাদ্দাফির বিরুদ্ধে সর্বাত্মক যুদ্ধ শুরু করার পর গাদ্দাফি ঘোষণা করেছিলেন, তিনি কাপুরুষের মতো ধরা দেবেন না, বীরের মতো আমৃত্যু লড়াই করে যাবেন। গাদ্দাফি প্রমাণ করলেন, তিনি তাঁর সংকল্পে অটল ছিলেন।
মুয়াম্মার গাদ্দাফি স্বৈরশাসক ছিলেন; কিন্তু আল-জাজিরা টেলিভিশনে তাঁর নির্যাতন ও হত্যাদৃশ্যের যে ভিডিওচিত্র প্রচার করা হয়েছে, তা নৃশংস। এমন নৃশংসতা এবং এর প্রতি পশ্চিমা রাষ্ট্রশক্তিগুলোর সমর্থন প্রশ্নবিদ্ধ না হয়ে পারে না।
নানা গোত্রে বিভক্ত তেলসম্পদে সমৃদ্ধ দেশ লিবিয়ার জাতীয় ঐক্য ও অর্থনৈতিক স্থিতিশীলতা রক্ষায় মুয়াম্মার গাদ্দাফির বড় ভূমিকা ছিল। কিন্তু তাঁর স্বৈরতান্ত্রিক শাসনব্যবস্থা দেশটির সামাজিক অগ্রগতির জন্য ছিল বিরাট প্রতিবন্ধকতা। গাদ্দাফি মূলত একটি কঠোর পুলিশি রাষ্ট্রব্যবস্থা প্রতিষ্ঠা করেছিলেন, যেখানে ব্যক্তিস্বাধীনতা, নাগরিক ও মানবিক অধিকারগুলো ব্যাপকভাবে লঙ্ঘিত হয়েছে। গাদ্দাফির একচ্ছত্র শাসনে লিবিয়া পরিণত হয়েছিল একটি বদ্ধ ও স্থবির সমাজে। ফলে তাঁর বিরুদ্ধে গভীর অসন্তোষ জমে উঠেছিল। কিন্তু এ বছরের গোড়ার দিকে আরব বিশ্বে গণতান্ত্রিক আন্দোলন শুরুর আগ পর্যন্ত লিবিয়ায় গাদ্দাফিবিরোধী অসন্তোষের সহিংস বহিঃপ্রকাশ ঘটেনি। তিউনিসিয়া ও মিসরে গণ-অভ্যুত্থানের অব্যবহিত পর লিবিয়ায় গাদ্দাফির বিরুদ্ধে যে সশস্ত্র বিদ্রোহ শুরু হয়, তা ছিল অধিকতর সংঘবদ্ধ ও অস্ত্রসজ্জিত। আন্তর্জাতিক সংবাদমাধ্যমের বরাতে জানা যায়, লিবিয়ায় গাদ্দাফিবিরোধী বিদ্রোহীদের অস্ত্র, গোলাবারুদ, গোয়েন্দা তথ্য ও কৌশলগত পরামর্শ দিয়ে সহযোগিতা করেছে পশ্চিমা রাষ্ট্রশক্তিগুলো। তারপর ন্যাটো বাহিনী দেশটিতে সরাসরি যুদ্ধ শুরু করার মধ্য দিয়ে বলপ্রয়োগের মাধ্যমে কথিত স্বৈরশাসনের অবসান ঘটিয়ে গণতন্ত্র রপ্তানি করার যে নীতি গ্রহণ করেছে, তার সবচেয়ে মর্মান্তিক পরিণতি বিপুলসংখ্যক মানুষের প্রাণহানি, সম্পদের ক্ষয়ক্ষতি ও জীবন-জীবিকায় অচলাবস্থা। এখন এসব ক্ষয়ক্ষতি কাটিয়ে উঠে দেশটিতে শান্তিশৃঙ্খলা ও অর্থনৈতিক সমৃদ্ধি অর্জনের বিরাট কাজ রয়েছে সামনে।
প্রথমত, দেশটির রাজনৈতিক ব্যবস্থায় স্থিতি প্রয়োজন। গাদ্দাফির ক্ষমতাচ্যুতির পর থেকে যে ট্রানজিশনাল ন্যাশনাল কাউন্সিল লিবিয়ায় সরকার পরিচালনা করছে, তারা অঙ্গীকার করেছে, গণতন্ত্র প্রতিষ্ঠা করবে। কিন্তু লিবিয়া এমন একটি দেশ, যেখানে গণতান্ত্রিক ব্যবস্থা কখনোই ছিল না। দেশটিতে কোনো রাজনৈতিক দলও নেই। পশ্চিমা গণতন্ত্রের প্রচলিত ধারায় সেখানে শাসনব্যবস্থা পরিচালনা কতটা ফলপ্রসূভাবে সম্ভব, তা নিয়ে প্রশ্ন রয়েছে। নির্বাচনের মাধ্যমে জাতীয় সংসদের মতো একটি আইনসভা প্রতিষ্ঠা প্রাথমিক কাজ। তবে এ মুহূর্তের সবচেয়ে জরুরি কাজ দেশটির বিভিন্ন অঞ্চলে সশস্ত্র যেসব গোষ্ঠী এখনো সক্রিয় রয়েছে, তাদের নিয়ন্ত্রণে এনে শান্তিশৃঙ্খলা প্রতিষ্ঠা করা; সম্ভাব্য গৃহযুদ্ধ ও আঞ্চলিক বিভক্তি থেকে লিবিয়াকে রক্ষা করা।
লিবিয়ার জনজীবনে স্থায়ী শান্তি ও স্থিতিশীলতা ফিরে আসুক।
ছিটমহল বিনিময় ত্বরান্বিত হোক
দহগ্রাম-আঙ্গরপোতার নবযাত্রা:
দেশের উত্তরাঞ্চলের ২৬ হাজার জন-অধ্যুষিত প্রায় বিচ্ছিন্ন জনপদ দহগ্রাম-আঙ্গরপোতায় গত বুধবার ১০ শয্যার হাসপাতাল ও বিদ্যুৎ-সংযোগ উদ্বোধন করেছেন প্রধানমন্ত্রী শেখ হাসিনা। গত সেপ্টেম্বরে ভারতের প্রধানমন্ত্রী মনমোহন সিংয়ের ঢাকা সফরের পর সীমান্ত প্রটোকলের আওতায় মূল ভূখণ্ডের সঙ্গে সংযোগ স্থাপনকারী তিনবিঘা করিডরটি ২৪ ঘণ্টার জন্য খুলে দেওয়া হয়। এর মাধ্যমে তাদের দীর্ঘদিনের বন্দিদশার অবসান হয়েছে। অবশ্য করিডরের ব্যবস্থাপনার দায়িত্ব ভারতীয় কর্তৃপক্ষের কাছেই থাকছে।
হাসপাতাল স্থাপন ও বিদ্যুৎ-সংযোগের মাধ্যমে দহগ্রাম-আঙ্গরপোতায় উন্নয়নের যে শুভ সূচনা হলো, তা এগিয়ে নিতে সেখানে শিক্ষা ও ব্যবসা-বাণিজ্যের প্রসার ঘটাতে হবে। পাশাপাশি কৃষিভিত্তিক শিল্প গড়ে তোলার কথাও ভাবতে হবে। সেখানকার বাসিন্দাদের জীবনমান বাড়ানোর বিকল্প নেই। একই সঙ্গে সীমান্ত প্রটোকল অনুযায়ী, ছিটমহল বিনিময়ের কাজটিও ত্বরান্বিত করা উচিত। চুক্তি বাস্তবায়নের দাবিতে উভয় দেশের ছিটমহলের বাসিন্দারা আন্দোলন করছে।
দহগ্রাম-আঙ্গরপোতায় যাওয়ার পথে তিনবিঘা করিডরে বাংলাদেশের প্রধানমন্ত্রীকে স্বাগত জানান ভারতের স্বাস্থ্য ও পরিবারকল্যাণমন্ত্রী গোলাম নবী আজাদ ও স্বরাষ্ট্র প্রতিমন্ত্রী জিতেন্দ্র প্রসাদ সিং। মায়ের অসুস্থতার কারণে কেন্দ্রীয় স্বরাষ্ট্রমন্ত্রী পি চিদাম্বরম আসতে পারেননি বলে ভারতের পক্ষ থেকে জানানো হয়েছে। কিন্তু পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের না আসার কী কারণ থাকতে পারে? কেন্দ্রীয় সরকার থেকে তাঁকে জানানো হয়নি বলে অজুহাত দেওয়া হয়েছে। নিজেকে বাংলাদেশের অকৃত্রিম বন্ধু হিসেবে দাবি করলেও ভারতের প্রধানমন্ত্রীর ঢাকা সফরে মমতা বন্দ্যোপাধ্যায়ের সঙ্গী না হওয়া কিংবা আমাদের প্রধানমন্ত্রীর তিনবিঘা করিডর পরিদর্শনকালে সেখানে না যাওয়া দৃষ্টিকটু লেগেছে। বিশেষ করে, তাঁর আপত্তির কারণে যখন তিস্তা নদীর পানি বণ্টন চুক্তি আটকে আছে।
প্রধানমন্ত্রী অবিলম্বে তিস্তা নদীর পানি বণ্টন ও ছিটমহল বিনিময় সমস্যা সমাধানের ব্যাপারে আশাবাদ ব্যক্ত করেছেন। তাঁর সঙ্গে দ্বিমত না করেও বলব, বাংলাদেশের স্বার্থ কোনোভাবেই ভারতের অভ্যন্তরীণ রাজনীতির টানাপোড়েনের কাছে জিম্মি হতে দেওয়া যাবে না। এ ক্ষেত্রে পশ্চিমবঙ্গ রাজ্য সরকারের যদি সহযোগিতার প্রয়োজন হয়, তা আদায়ের দায়িত্ব নয়াদিল্লিরই।
এমনটা স্বপ্নেও ভাবেননি পশ্চিমবঙ্গের ‘জনতার মুখ্যমন্ত্রী’ মমতা বন্দ্যোপাধ্যায়। প্রকাশ্য দিবালোকে তাঁর হাত থেকে সোনার বালা ছিনতাই—ভাবা যায়? তা-ই ঘটে গেল বুধবার বিকেলে। শুধু বালা নয়, ছিনতাই হয়েছে হাতের ঘড়িটিও। ভাগ্য ভালো, সেটি উদ্ধার করা গেছে। মুখ্যমন্ত্রী মমতার বাঁ হাতে ছিল ঘড়ি আর ডান হাতে ছিল মায়ের দেওয়া সোনার বালা। সত্যিই নিরাপত্তাবেষ্টনীর মধ্যে থেকেও মমতাকে খোয়াতে হলো তাঁর সোনার বালাটি।
না, এ নিয়ে পুলিশের কাছে কোনো অভিযোগ করেননি মমতা বা তাঁর দল। ফলে তদন্তের আর তেমন পথ রইল না পুলিশের। তবু নিয়মমাফিক তদন্ত করছে। তবে এ চুরির দায় চাপাতে একদম ভুল করেনি মমতার দল তৃণমূল কংগ্রেস। প্রথামতে, দোষ চাপিয়ে দিয়েছে সিপিএমের ঘাড়ে। তবে সিপিএম সাফ বলে দিয়েছে, ভিড়ের মধ্যে যে মহিলা মমতার পা জড়িয়ে ধরেছিলেন, তাঁর ছবি কিন্তু কলকাতার বিভিন্ন দৈনিকে ছাপা হয়েছে। সেই সূত্র আর ছবি ধরে জানা গেছে, ওই মহিলা ছিলেন তৃণমূলের কর্মী। আর তাঁর পরনে ছিল মমতার প্রিয় রং সবুজ পাড়ের সাদা শাড়ি আর সবুজ রঙের ব্লাউজ। তবু তৃণমূল নাছোড়বান্দা, অভিযোগ তুলে বলেছে, এটা সিপিএমের পূর্বপরিকল্পিত চক্রান্ত। মমতাকে হেনস্তা করার অপকৌশল। স্থানীয় সাংসদ কাকলি ঘোষ দস্তিদার বলেছেন, ‘মুখ্যমন্ত্রীকে পরিকল্পনা করে রাস্তায় ফেলে আঘাত করার চক্রান্ত করা হয়েছিল।’ কিন্তু কি তা-ই?
তাকানো যাক পেছনের দিকে। ঘটনার দিনটি ছিল বুধবার। স্থান বারাসাতের জেলা প্রশাসকের কার্যালয় প্রাঙ্গণ। বারাসাত পশ্চিমবঙ্গের উত্তর চব্বিশ পরগনা জেলার হেডকোয়ার্টার। এদিন মমতা আসেন এখানে জেলার উন্নয়ন নিয়ে এক বৈঠকে যোগ দিতে। কলকাতা-লাগোয়া বারাসাতে জনতার নেত্রী আসছেন, সুতরাং সাজ সাজ রব। অভ্যর্থনার জন্য সড়কে সড়কে তোরণ, ব্যাপক আয়োজন। মমতা যথারীতি বৈঠক করেন জেলার নেতা ও সরকারি কর্মকর্তাদের সঙ্গে। উপস্থিত ছিলেন রাজ্যের কজন মন্ত্রীও। বৈঠক সেরে বিকেলে যখন তিনি বের হন, তখন বাইরে অপেক্ষা করছেন তৃণমূলের প্রচুর মহিলা কর্মী ও সমর্থক। সবারই অপেক্ষা, নেত্রীর পা ছুঁয়ে একবারের জন্য প্রণাম করা। আশীর্বাদ নেওয়া। তখন চারদিকে তৃণমূল নেতা-কর্মীদের উচ্ছ্বাস-উন্মাদনা। এ সময় হঠাৎ চার-পাঁচজন মহিলা মমতার সামনে আসেন। এক মহিলা এসে পা জড়িয়ে ধরে ওপরে তোলার চেষ্টা করেন মমতাকে। আরেক মহিলা হাত ধরে টান দেন। মমতা কিছু বোঝার আগেই ওই মহিলাদের হাত থেকে মুখ্যমন্ত্রীকে ছাড়িয়ে নেন পুলিশ ও নিরাপত্তাকর্মীরা। এরপর সেখান থেকে হাঁটতে শুরু করেন মমতা। হঠাৎ চোখ পড়ে তাঁর বাঁ হাতের দিকে। দেখেন, ঘড়িটি নেই। তারপর ডান হাতের দিকে চোখ পড়তেই দেখেন, সোনার বালাটিও উধাও। যদিও পরে উদ্ধার হয় ঘড়িটি। কিন্তু কীভাবে, তা আর জানা যায়নি। এখন পর্যন্ত উদ্ধার হয়নি সোনার বালাটি।
ঘটনা জানাজানি হতেই পুলিশ তদন্ত শুরু করে। ততক্ষণে মমতার সোনার বালা ও ঘড়ি ছিনতাইয়ের খবর ছড়িয়ে পড়ে। কিন্তু এ নিয়ে আর কোনো উচ্চবাচ্য করেননি মমতা। থানায়ও কোনো অভিযোগ দায়ের হয়নি। ওই দিন অবশ্য বারাসাতের তৃণমূল কংগ্রেসের সাংসদ কাকলি ঘোষ দস্তিদার বলেছেন, মুখ্যমন্ত্রীর হাতের বালা ছিনতাই হয়েছে। আর এর পেছনে রয়েছে সিপিএমের হাত।
যদিও এ ঘটনার পর পা ধরতে যাওয়া ওই মহিলা প্রীতি মণ্ডলের (ছবি দেখে শনাক্ত) খোঁজ পায় পুলিশ। প্রীতি মণ্ডল তিন সন্তানের জননী। ঘটনার পর প্রীতি মণ্ডল পুলিশের ভয়ে গা-ঢাকা দেন। বারাসাতের স্বরোজ পার্কের শ্বশুরবাড়ি এবং ঘোলায় বাপের বাড়িতে গিয়ে পুলিশ খোঁজ পায়নি প্রীতি মণ্ডলের। তবে প্রীতি মণ্ডল পরে সাংবাদিকদের টেলিফোনে জানিয়েছেন, ‘আমি আমার ব্যক্তিগত সমস্যা এবং একটি চাকরির প্রত্যাশায় মুখ্যমন্ত্রীর কাছে একটি দরখাস্ত নিয়ে ছুটে গিয়েছিলাম। পা ধরে তাঁর কাছে অনুনয়-বিনয় করার উদ্যোগ নিয়েছিলাম। ঘড়ি বা বালা ছিনতাই সম্পর্কে আমি কিছুই জানি না। আমার সঙ্গে ধস্তাধস্তিতে আমার হাতের শাখাটিও ভেঙে যায়। আমি নিজে চোটও পাই।’ মমতার সফরসঙ্গী রাজ্যের খাদ্যমন্ত্রী জ্যোতিপ্রিয় মল্লিক দাবি করেছেন, পরিকল্পিতভাবে ওই মহিলা এ ঘটনা ঘটিয়েছেন। গোটা বিষয়টি পুলিশের তদন্ত করে দেখা উচিত।
সিপিএমের নেতা ও সাবেক সাংসদ অমিতাভ নন্দী তৃণমূলের এ দাবিকে নস্যাৎ করে বলেছেন, মুখ্যমন্ত্রীর নিজের দল কতটা উচ্ছৃঙ্খল, এ ঘটনাই তা প্রমাণ করে। পুলিশ বিষয়টি তদন্ত করলেই প্রকৃত ঘটনা বেরিয়ে আসবে। অন্যদিকে উত্তর চব্বিশ পরগনার পুলিশ সুপার চম্বক ভট্টাচার্য বলেছেন, এ নিয়ে কোনো অভিযোগ দায়ের করা হয়নি।
সিপিএম এ ঘটনার পর বলেছে, বালা-কাণ্ডের তদন্তে নামলে তৃণমূলেরই মুখ পুড়তে পারে। তাই তো রাজ্যের খাদ্যমন্ত্রী জ্যোতিপ্রিয় মল্লিক বলেছেন, ‘আমরা কোনো অভিযোগ করছি না। পুলিশ যদি করে তো করবে।’
সিপিএমের মুখপত্র গণশক্তি বলেছে, প্রীতি মণ্ডল তৃণমূলের সক্রিয় কর্মী। সবুজ ব্লাউজ আর সবুজ পাড়ের সাদা শাড়ি পরে তিনি সেদিন জেলা প্রশাসকের দপ্তরের সামনে হাজির হয়েছিলেন। তাঁর ছবিও বেরিয়েছে সংবাদপত্রে। প্রীতি আরও বলেছেন, ধস্তাধস্তিতে তাঁর হাতের শাখাও ভেঙে গেছে। পুলিশ এখন দ্বিতীয় মহিলাকে খোঁজ করছে, যিনি মমতার হাত ধরে টান দিয়েছিলেন। আর তৃণমূলের দাবি, প্রীতি মণ্ডলের দাদা গৌতম মণ্ডল সিপিএমের একজন সক্রিয় কর্মী।
অমর সাহা: প্রথম আলোর কলকাতা প্রতিনিধি।
মধ্যপ্রাচ্য
লিবিয়ায় এ নয় আরব বসন্ত:
এক. হরর মুভি
লিবিয়ার মিসরাতা শহরের এক হিমায়িত মাংসের দোকান। দোকানটির সামনে লাইন ধরে দাঁড়িয়ে রয়েছে শত শত মানুষ। তারা দোকানটিতে ঢোকার অপেক্ষায় প্রহর গুনছে। খিড়কির দুই পাশে রয়েছে সশস্ত্র প্রহরী; তারা একসঙ্গে বেশি মানুষকে ভেতরে ঢুকতে দিচ্ছে না।
কিন্তু যুদ্ধবিধ্বস্ত, অর্থনৈতিকভাবে পর্যুদস্ত লিবিয়ার একটি শহরে হঠাৎ এক মাংসের দোকানে এত ভিড় জমে উঠল কেন? আকাশ থেকে কি টাকা ছিটানো হয়েছে, আর সেই টাকা কুড়িয়ে নিয়ে সবাই ছুটেছে মাংসের দোকানে?
না। সে রকম কিছু নয়। বরং অতিশয় অস্বাভাবিক আর নিঃসন্দেহে ঐতিহাসিক একটি দৃশ্যের অবতারণা করা হয়েছে ওই মাংসের দোকানে: সস্তা চাটাইয়ের ওপর পড়ে আছে রক্তমাখা একটি মানবদেহ, পরনে শুধু খাকি ট্রাউজার, পা দুটি খালি। মাথার বাম পাশে ক্ষতচিহ্ন—বুলেটের। বুক ফুটো করে দিয়েছে আরেকটি বুলেট, সেই ফুটো থেকে চুইয়ে আসা লাল রক্ত শুকিয়ে গিয়ে এখন কালচে।
প্রহরীদের অনুমতিক্রমে কয়েকজন করে মানুষ ঢুকছে দোকানটির ভেতরে। ক্ষতবিক্ষত দেহটির পাশে দাঁড়িয়ে ছবি তুলছে তারা, ক্যামেরার সামনে হাত তুলে দুই আঙুলে বানাচ্ছে বিজয়চিহ্ন, আর স্লোগান দিচ্ছে: আল্লাহু আকবর।
স্বৈরশাসকের চূড়ান্ত পতন ‘উদ্যাপনের’ সুযোগ করে দিতে এই আয়োজন করেছে লিবিয়ার বর্তমান কর্তৃপক্ষ। কর্নেল মুয়াম্মার গাদ্দাফির রক্তমাখা ক্ষতবিক্ষত প্রাণহীন দেহটি এখন এক ঐতিহাসিক স্মারক। গত বৃহস্পতিবার সশস্ত্র বিদ্রোহীরা সিরত শহরে গাদ্দাফিকে আটক করে জীবিত অবস্থায়, তারা তাঁকে টেনেহিঁচড়ে তোলে একটি ট্রাকে। প্রথমে তাঁর ওপর নির্যাতন চালায়, তারপর খুব কাছ থেকে গুলি করে তাঁকে হত্যা করে। সিরত গাদ্দাফির জন্মের শহর, তিনি শেষ আশ্রয়ের জায়গা হিসেবে বেছে নিয়েছিলেন ওই শহরকে, যেখানে তাঁর অনেক জ্ঞাতিগোষ্ঠীর বাস। বৃহস্পতিবার তাঁর সঙ্গে ছেলে মুতাসিমকেও হত্যা করেছে বিদ্রোহীরা। তারপর গাদ্দাফির মৃতদেহ নিয়ে গেছে মিসরাতা শহরে, সেখানে প্রকাশ্যে ‘বিজয়-প্যারেড’ করেছে তারা; বিজয়ের প্রমাণ হিসেবে প্রদর্শন করেছে গাদ্দাফির মৃতদেহ। গাদ্দাফির জ্ঞাতিগোষ্ঠীর লোকজন গাদ্দাফি ও তাঁর ছেলের লাশ চেয়েছিল ইসলামি পন্থায় সিরতেই কবর দেওয়ার জন্য। কিন্তু লাশ তাদের দেওয়া হয়নি। তারা এমনকি জাতিসংঘ, ওআইসি আর অ্যামনেস্টি ইন্টারন্যাশনালের কাছেও আবেদন জানিয়েছে। কিন্তু লিবিয়ার অন্তর্বর্তীকালীন শাসকেরা, স্বঘোষিত ন্যাশনাল ট্রানজিশনাল কাউন্সিলের ‘নেতারা’ গাদ্দাফির আত্মীয়স্বজনের আবেদন-নিবেদনের প্রতি কর্ণপাত না করে মাথা ঘামাতে লেগেছেন—এই লাশ নিয়ে কী করা যায়। একটা সিদ্ধান্তে সবাই অটল, গাদ্দাফি বা তাঁর ছেলে মুতাসিমের লাশ তাঁর আত্মীয়স্বজনের কাছে দেওয়া হবে না। তাহলে লাশ নিয়ে কী করা যায়—ত্রিপোলি তাড়াতাড়ি ওই ল্যাঠা চুকিয়ে ফেলতে চায়। অন্তর্বর্তীকালীন সরকারের প্রধানমন্ত্রী মাহমুদ জিবরিল ছুটে গেলেন মিসরাতা শহরে, সেখানকার ট্রানজিশনাল কাউন্সিলের নেতাদের সঙ্গে এ বিষয়ে আলাপ করতে। মিসরাতার নেতারা পরিষ্কার জানিয়ে দিলেন, তাঁরা নিজেদের শহরে স্বৈরশাসকের কবর দিতে দেবেন না। এখন পর্যন্ত যা শোনা যাচ্ছে তাতে মনে হয়, গাদ্দাফিকে ভূমিতে কবর দেওয়া হবে না, সাগরে ফেলে দেওয়া হবে তাঁর লাশ, ওসামা বিন লাদেনের বেলায় যেমনটি করা হয়েছে বলে শোনা যায়। জীবিত অবস্থায় নির্যাতন, নিরস্ত্র ও বন্দী অবস্থায় খুন এবং প্রাণহীন অবস্থায় মুয়াম্মার গাদ্দাফির দেহটিকে যেভাবে লাঞ্ছিত-অপমানিত করা হচ্ছে, পশ্চিমের ‘সভ্য দুনিয়া’র লোকেরা তা উপভোগ করছে, যেমন করে তারা উপভোগ করে হলিউডের হরর মুভি।
দুই. বসন্ত নয়, কালবৈশাখী
লিবিয়ার শুকনো মাটি মুয়াম্মার গাদ্দাফির রক্তে ভিজে উঠল। পশ্চিমা শক্তিগুলো আর তাদের সমর্থনপুষ্ট লিবীয় বিদ্রোহীরা মেতে উঠল বিজয়ের উল্লাসে। যুক্তরাষ্ট্রের পররাষ্ট্রমন্ত্রী হিলারি ক্লিনটন বললেন, ‘লিবিয়ার ইতিহাসের সবচেয়ে দুর্ভাগ্যজনক অধ্যায়ের [গাদ্দাফি যুগ] অবসান হলো।’ মধ্যপ্রাচ্যে মার্কিন পররাষ্ট্রনীতির সমর্থক-বিশ্লেষকদের কেউ কেউ বলছেন, ‘ওবামা ডকট্রিন’-এর আরেকটি বিজয় অর্জিত হলো লিবিয়ায়। ইরাক বা আফগানিস্তানের মতো হাজার হাজার কোটি ডলার খরচ করতে হলো না, শত শত মার্কিন সেনাকে প্রাণ দিতে হলো না, লিবীয় বিদ্রোহীদের দিয়েই পতন ঘটানো গেল গাদ্দাফির, করে ফেলা হলো ‘রেজিম চেঞ্জ’ বা সরকার পরিবর্তন। এমনই কেউ কেউ বলছেন, আরব বসন্তের সবচেয়ে বড় ফলটি সবার আগেই ফলল লিবিয়ায়, যেখানে বসন্ত এসেছে সবার পরে।
কিন্তু গাদ্দাফির লিবিয়ায় আসলে আরব বসন্তের হাওয়া লাগেনি। ওই দেশে সেই বসন্ত আসেনি, যা এসেছে তিউনিসিয়ায়, মিসরে, সিরিয়ায়, জর্ডানে; এমনকি পেয়েছে ইয়েমেনের মতো দেশেও। তিউনিসিয়ায় ও মিসরে যে বিপুল গণ-অভ্যুত্থান ঘটেছে, তাতে অংশ নিয়েছে সর্বস্তরের সাধারণ মানুষ। বিশেষত, মিসরে মোবারকবিরোধী বিক্ষোভ-প্রতিবাদে অংশ নিয়েছেন অনেক নারী। আন্দোলনকারীদের হাতে অস্ত্র ছিল না, তাঁরা সরকারি বাহিনীর সঙ্গে সংঘাত-সংঘর্ষে লিপ্ত হননি। তাঁরা শান্তিপূর্ণ পন্থায় মোবারক সরকারের বিরুদ্ধে তাঁদের অনাস্থা প্রকাশ করেছেন, মোবারকের পদত্যাগের দাবিতে দিন-রাত অবস্থান করেছেন কায়রোর তাহরির স্কয়ারে।
কিন্তু লিবিয়ায় গাদ্দাফির বিরুদ্ধে বিদ্রোহের একদম শুরু থেকেই দেখা গেছে ভারী আগ্নেয়াস্ত্রের ব্যবহার। তিউনিসিয়া বা মিসরের মতো শান্তিপূর্ণ জনসমাবেশ বা মিছিল দেখা যায়নি লিবিয়ার কোনো শহরে, দেখা যায়নি কোনো নারীকেও। সামাজিক প্রতিবাদ-প্রতিরোধ হলে অবশ্যই নারীদের অংশগ্রহণ থাকত, যেমনটি দেখা গেছে তিউনিসিয়ায় ও মিসরে। প্রতিবাদী ব্যানার-ফেস্টুন নয়, একে ৪৭ রাইফেল আর রকেট প্রপেল্ড গ্রেনেডের মতো ভারী ও স্বয়ংক্রিয় আগ্নেয়াস্ত্র নিয়ে গাদ্দাফিবিরোধী একদল যুবক ‘বিদ্রোহ’ শুরু করে দেয় বেনগাজি শহর থেকে। এই যুবকেরা এসব অস্ত্র ও গোলাবারুদ কোথায় পেয়েছে? লিবিয়ার মতো কঠোর পুলিশি রাষ্ট্রে, যেখানে গাদ্দাফির সমালোচনা করে একটা শব্দ উচ্চারণ করতেও লোকে ভয় পেত, সেখানে হঠাৎ করে বেশ কিছুসংখ্যক তরুণ-যুবকের হাতে ভারী আগ্নেয়াস্ত্র এসেছিল কোথা থেকে?
এত দিনে আর কোনো সন্দেহ নেই যে পশ্চিমা বৃহৎ রাষ্ট্রগুলো, বিশেষ করে, ভূরাজনৈতিক অবস্থানের দিক থেকে গুরুত্বপূর্ণ ভূমধ্যসাগরের ওপারের দেশ ফ্রান্সের একটা বড় হাত ছিল একদম গোড়া থেকেই। ব্রিটিশরাও এসে ফ্রান্সের সঙ্গে হাত মেলায়। আর আটলান্টিকের ওপারের বড় সর্দার যুক্তরাষ্ট্র তো রয়েছেই। তারা লিবিয়ার ‘রেজিম চেঞ্জ’-এর উদ্দেশ্যে বিদ্রোহীদের আগ্নেয়াস্ত্র, গোলাবারুদ, গোয়েন্দা তথ্য ও কৌশলগত পরামর্শ দিয়ে সহযোগিতা করতে থাকে। কিন্তু গাদ্দাফির বিপুল ও শক্তিশালী বাহিনীর বিরুদ্ধে তারা যখন পেরে উঠছিল না, তখন ন্যাটো জোটের মাধ্যমে পশ্চিমা রাষ্ট্রগুলো দেশটিতে আগ্রাসন শুরু করে দেয়। লিবিয়ার বিপুল পরিমাণ খনিজ সম্পদের দিকে তাদের বড্ড লোভ। তিউনিসিয়া-মিসরে যে আরব বসন্ত এসেছে, লিবিয়ায় তা আসবে না জেনে দেশটিতে তারা কালবৈশাখীর আয়োজন করেছিল।
তিন. কে থামাবে এই ঝড়
স্বৈরশাসনের পতন ঘটিয়ে গণতন্ত্র রপ্তানির নামে লিবিয়ায় একদল মানুষের হাতে অস্ত্র, গোলাবারুদ, টাকাপয়সা আর কূটবুদ্ধি দিয়ে পশ্চিমা রাষ্ট্রগুলো লিবিয়ায় যে লন্ডভন্ড কাণ্ড ঘটিয়ে দিল, তার পরিণতি কী হতে পারে? অ্যামনেস্টি ইন্টারন্যাশনালসহ একাধিক মানবাধিকার সংস্থা উদ্বেগের সঙ্গে জানিয়েছে, গাদ্দাফির অনুসারী লোকজনের ওপর বর্বরতা শুরু হয়ে গেছে।
লিবিয়া বহু গোত্রে বিভক্ত একটি দেশ, যেখানে আধুনিক রাষ্ট্রের ধারণাটি এখনো স্বচ্ছ নয়। গণতন্ত্র, আইনের শাসন—এ ধরনের পশ্চিমা ধারণার প্রেক্ষাপটে দেশটির রাজনৈতিক পরিস্থিতি বিচার করা যাবে না। ইতিহাসের কোনো কালেই সেখানে গণতন্ত্র ছিল না। কোনো রাজনৈতিক দলও দেশটিতে নেই। যারা গাদ্দাফিকে হটিয়ে দেশের রাষ্ট্রক্ষমতা দখল করে নিয়েছে, তাদের মধ্যে একটা বড় অংশ গুন্ডাপান্ডা ধরনের মানুষ। বিভিন্ন অঞ্চল বিভক্ত বিভিন্ন গোত্রে। মানুষের হাতে হাতে আগ্নেয়াস্ত্র। আর রাজনৈতিক ওলট-পালটের ফলে অর্থনৈতিক অবস্থা হয়ে পড়েছে বিপর্যস্ত। এসব দেখেশুনে অনেক বিশ্লেষক বলছেন, লিবিয়ায় গণতন্ত্র প্রতিষ্ঠা পরের কথা, আগে কীভাবে শান্তিশৃঙ্খলা ফিরিয়ে আনা যায়, সেটাই ভাবনার বিষয়।
গাদ্দাফি জবরদস্ত স্বৈরশাসক ছিলেন বটে। কিন্তু তিনি বহু গোত্রে বিভক্ত লিবীয় সমাজকে একটি রাষ্ট্রীয় কাঠামোর মধ্যে ঐক্যবদ্ধ করতে পেরেছিলেন; লৌহদৃঢ় শাসনদণ্ড ব্যবহার করে হলেও জনজীবনে মোটামুটি শান্তি আনতে পেরেছিলেন। অবশ্য ব্যক্তিস্বাধীনতা, মতপ্রকাশের স্বাধীনতা সে দেশে ছিল না। কিন্তু গাদ্দাফিকে উৎখাত করতে গিয়ে যে রক্তপাতের সূচনা ঘটানো হলো, তা বন্ধ করা খুব সহজ হবে না। এ মাসের ৩১ তারিখের মধ্যে ন্যাটো বাহিনী লিবিয়া ছেড়ে চলে যাবে বলে ঘোষণা দিয়েছে। স্বঘোষিত ন্যাশনাল ট্রানজিশনাল কাউন্সিল এখন দেশটির এই লন্ডভন্ড পরিস্থিতি কীভাবে সামাল দেবে, সেটাই দেখার বিষয়। ইরাকিদের মতো লিবীয় জনগণের জীবনেও যেন রক্তপাত, নিরাপত্তাহীনতা আর আর্থিক দুর্দশার দীর্ঘ প্রহর নেমে না আসে।
মশিউল আলম: সাংবাদিক
ভারতের সংসদে অনুসমর্থন জরুরি
সীমান্ত বিরোধ নিষ্পত্তি:
প্রধানমন্ত্রী মনমোহন সিংয়ের ঢাকা সফরকালে মুজিব-ইন্দিরা চুক্তি নবায়নের বিষয়টি শিগগির ভারতের সংসদে অনুসমর্থনের যে অঙ্গীকার করা হয়েছিল, তার বাস্তবায়ন নিয়ে সংশয় দেখা দিয়েছে। বাংলাদেশ ওই চুক্তির শর্তমতে, রেটিফিকেশন বা অনুসমর্থনের কাজটি সম্পন্ন করার পর ৩৬ বছরের বেশি সময় পার করেছে।
দুই দেশের সাম্প্রতিক শীর্ষ বৈঠকে ছিটমহল ও অপদখলীয় এলাকা বিনিময়ে ব্যাপকভিত্তিক সমঝোতা এবং প্রটোকল সই হলেও এর কিছু আনুষ্ঠানিকতা এখনো রয়ে গেছে। বিশেষ করে, প্লেনিপটেনশিয়ারি নিয়োগের মাধ্যমে চিহ্নিত সীমান্তের স্ট্রিপ ম্যাপ সই করার মতো কারিগরি কাজ শুরু হলেও শেষ করা সময়সাপেক্ষ। উপরন্তু ভারতীয় রাজনীতিতেও বিরোধী দলের তরফ থেকে বাধাদানের ইঙ্গিত পাওয়া যাচ্ছে। আসাম রাজ্যে এ নিয়ে নানাবিধ রাজনৈতিক তৎপরতা চলছে। ১৭ অক্টোবর আসামের বিধানসভার বিশেষ অধিবেশন বসেছিল বিরোধী দলের দাবির পরিপ্রেক্ষিতে। কিন্তু সেখানে কার্যপ্রণালি বিধিমতে বিরোধী দলের আলোচনার সুযোগ ছিল সীমিত। এবং আলোচনা শেষ হয় এই মর্মে যে বাংলাদেশ ও ভারত—উভয় দেশের সংসদে এ চুক্তি অনুসমর্থন করতে হবে।
এর আগেও আমরা ভারতীয় গণমাধ্যমে বাংলাদেশের অনুসমর্থনের উল্লেখ দেখেছি। কিন্তু বাংলাদেশ সরকারের তরফে এর কোনো ব্যাখ্যা নেই। আসামের বিধানসভায় একজন মন্ত্রী বলেছেন, যে চুক্তি অনুসমর্থন করা হবে, তার বিষয়বস্তু এখনই প্রকাশ করা যাবে না। সেটা করা হলে বাংলাদেশ ‘বিদেশি খেলোয়াড়দের’ দ্বারা চাপের মুখে পড়বে। আর তখন ভারতের জাতীয় স্বার্থ বিঘ্নিত হবে। এ মন্তব্য রাজনৈতিক বাগাড়ম্বর হলে আশঙ্কার কিছু নেই। কিন্তু এ নিয়ে ভারতের অভ্যন্তরীণ রাজনীতি উত্তপ্ত হলে তার বিরূপ প্রভাব চুক্তি বাস্তবায়নে পড়তে পারে। বাংলাদেশ সরকার বিষয়টির গুরুত্ব অনুধাবন করে ত্বরিত ব্যবস্থা নেবে।
বিজেপির নেতা এল কে আদভানি বাংলাদেশের সঙ্গে ভূখণ্ডগত চুক্তি করা নিয়ে আসামের জনসভায় কংগ্রেস নেতৃত্বাধীন সরকারের কঠোর সমালোচনা করেছেন। তাঁর যুক্তি, সংসদকে আস্থায় না নিয়ে ভারত সরকার আসামের জমি বাংলাদেশকে ছেড়ে দিতে পারে না। সাম্প্রতিক বছরগুলোতে দুর্নীতিসহ নানাবিধ ইস্যুতে কংগ্রেসের বিরুদ্ধে তীব্র আক্রমণ করে চলেছে বিজেপি। বিরোধী দলকে সামলানো তাদের অভ্যন্তরীণ বিষয়। কিন্তু দুই দেশের ছিটমহলবাসীর যৌথ প্রতিবাদের ভাষা দিল্লির পাঠ করা উচিত।
সময়ের প্রেক্ষিত
এই ঘোষণা পরাধীনতার:
আমরা যারা পঞ্চাশ ও ষাটের দশকে বড় হয়ে উঠেছি, তাদের সবাই প্রায় স্বাধীনতার ঘোষণার সঙ্গে সুপরিচিত। পঞ্চাশ ও ষাটের দশককে আখ্যায়িত করা হয় বিশ্বজুড়ে সেই সময়ে চলতে থাকা বিভিন্ন জাতীয় মুক্তি আন্দোলনের বিজয়ের দুই দশক হিসেবে। এশিয়া মহাদেশজুড়ে দ্বিতীয় বিশ্বযুদ্ধ-পরবর্তী সেই সময়ে আবির্ভাব হয় সদ্য স্বাধীনতা অর্জনকারী অনেক দেশের, যে তালিকায় আমাদের অঞ্চলের অন্তত চারটি দেশ—ভারত, পাকিস্তান, শ্রীলঙ্কা ও তৎকালীন বর্মা অন্তর্ভুক্ত। অন্যদিকে একমাত্র আফ্রিকা মহাদেশেই তখন মাথা তুলে দাঁড়িয়ে নিজ পরিচয় ঘোষণা করে আত্মপ্রকাশ করেছে অন্তত ৫০টি নতুন দেশ, যে দলে লিবিয়াও অন্তর্ভুক্ত।
১৯১১ সালে ইতালির দখলাধীন হওয়ার পর দ্বিতীয় বিশ্বযুদ্ধে ইতালি পরাজিত হলে ১৯৫১ সালে ব্রিটেন ও ফ্রান্স লিগ অব নেশনসের ম্যান্ডেটের আওতায় লিবিয়ার রাষ্ট্র পরিচালনার সাময়িক নিয়ন্ত্রণ লাভ করেছিল। পশ্চিমের সেই দুটি দেশ পরবর্তী সময়ে ১৯৫১ সালে বাদশাহ ইদ্রিসের নেতৃত্বে লিবিয়ার স্বাধীনতা ঘোষণার জাতিসংঘের একটি পরিকল্পনা নিশ্চিত হয়ে যাওয়ার পরও তিনি দেশের সমৃদ্ধ তেল সম্পদের অধিকারের ওপর ব্রিটেন, ফ্রান্স ও পরবর্তী সময় যুক্তরাষ্ট্রের আধিপত্য মেনে নিয়েছিলেন। পশ্চিমের এই আধিপত্যের প্রকাশ হিসেবে দেশটিতে ব্রিটেন ও যুক্তরাষ্ট্রের বেশ কয়েকটি সামরিক ঘাঁটিও নির্মাণ করা হয়েছিল—আরব বিশ্বে ছড়িয়ে পড়া জাতীয়তাবাদী আন্দোলনকে কীভাবে পথভ্রষ্ট করা যায়, তার নানা রকম ষড়যন্ত্রের নীলনকশা আঁকা ও সেসবের বাস্তবায়নে যেসব ঘাঁটি গুরুত্বপূর্ণ অবদান রেখে গেছে। তবে ১৯৬৯ সালে সামরিক বাহিনীর ২৭ বছর বয়সী যুবক অফিসার মুয়াম্মার আল গাদ্দাফির নেতৃত্বে রক্তপাতহীন অভ্যুত্থানে বাদশাহ ইদ্রিস ক্ষমতাচ্যুত হওয়ার এক বছরের মাথায় নতুন সরকারের দেশের প্রকৃত স্বাধীনতা নিশ্চিত করার গৃহীত নীতিমালার অধীনে লিবিয়া থেকে পশ্চিমের সব রকম সামরিক ঘাঁটি গুটিয়ে নিতে হয়। যুক্তরাষ্ট্র, ব্রিটেন ও ফ্রান্সকে তখন সেই অপমান অনিচ্ছা সত্ত্বেও হজম করতে হলেও পরবর্তী সময় প্রতিশোধ গ্রহণের স্পৃহা থেকে পশ্চিম কখনোই পিছপা হয়নি।
সেই যে সামরিক অভ্যুত্থানে পশ্চিমের তাঁবেদার এক বাদশাহর ক্ষমতাচ্যুতির মধ্যে দিয়ে প্রকৃত স্বাধীনতার পথে লিবিয়া যাত্রা করেছিল, তখনো কিন্তু নতুন করে স্বাধীনতার ঘোষণা প্রচারের কোনো প্রয়োজন দেশটির হয়নি। কেননা, লিবিয়া যে এর আগে থেকেই রাজনৈতিক স্বাধীনতা বজায় রেখে আসছিল, নতুন নেতৃত্ব যুক্তিসংগত সেই বাস্তবতাকে চ্যালেঞ্জ জানানোর প্রয়োজনীয়তা আদৌ অনুভব করেনি এবং তা অনুভব করার প্রয়োজনও তখন ছিল না। ১৯৬৯ সালের সেই অভ্যুত্থানের পর চার দশকেরও বেশি সময় ধরে দেশে ক্ষমতার সব রকম কলকবজা নিজের হাতে আটকে রেখেছিলেন কর্নেল মুয়াম্মার আল গাদ্দাফি। শাসক হিসেবে অনুকরণীয় কোনো ঐতিহ্য তিনি একেবারেই রেখে যেতে পারেননি, যদিও সে রকম এক সম্ভাবনা তাঁর সামনে সূচনার দিনগুলোতে উন্মুক্ত ছিল। কেন তিনি তা পারেননি বা কেনই বা তিনি তা করেননি, সেটা অবশ্য হচ্ছে ভিন্ন এক প্রসঙ্গ, যার অবতারণা এখনো প্রাসঙ্গিক বিবেচিত হবে না।
আন্তর্জাতিক রাজনীতিতে গাদ্দাফির বড় অবদান মনে হয় তেল রপ্তানিকারী রাষ্ট্রগুলোর জোট ওপেককে শক্তিশালী এক অবস্থানে নিয়ে যাওয়া, যার মধ্যে দিয়ে তৃতীয় বিশ্বের তেলসমৃদ্ধ বিভিন্ন দেশ তাদের তেল সম্পদের ওপর নিজস্ব অধিকার নিশ্চিত করে নিয়ে আন্তর্জাতিক বাজারে জ্বালানি তেলের মূল্য নিয়ন্ত্রণ করতে পারার মতো অবস্থানে চলে এসেছিল। এটাও ছিল গাদ্দাফিকে নিয়ে পশ্চিমের বিভিন্ন দেশের মধ্যে দেখা দেওয়া গাত্রদাহের অন্যতম এক কারণ, যা কিনা লিবিয়ার খামখেয়ালি সেই নেতাকে ক্ষমতাচ্যুত করে তার জায়গায় তাঁবেদার কাউকে ক্ষমতায় বসানোর ঘৃণ্য তৎপরতায় তাদের বরাবর নিয়োজিত রেখেছে।
অন্যদিকে তেলসম্পদের মালিকানা লাভ করার পর তেল বিক্রির অফুরান অর্থ হাতে এলে গাদ্দাফিও নিজেকে বিশ্বের রাজনৈতিক মঞ্চের একজন হোমড়াচোমড়া মনে করে নিয়ে বিশ্বজুড়ে নিজস্ব প্রভাব বিস্তারের অপরিণামদর্শী নানা রকম খেলায় নিয়োজিত হয়েছিলেন। কখনো তিনি অর্থের জোগান দিয়েছেন সেই সুদূর লাতিন আমেরিকার দেশ কলম্বিয়ায় সরকারের বিরুদ্ধে যুদ্ধরত বামপন্থী গেরিলাদের, কখনো আবার অস্ত্রের চালান পাঠিয়েছেন আরেক দূরের দেশ ফিলিপাইনের মরো গেরিলা যোদ্ধাদের জন্য। পাশাপাশি বিভিন্ন দেশের খুনি-বদমাশদের জন্যও এই ভেবে নিজের দুয়ার রেখেছেন উন্মুক্ত যে সে রকম করুণা প্রদর্শন এদেরকে তার চিরদিনের দাসে পরিণত করবে এবং সম্ভাব্য দুর্দিনে এরা তাঁকে রক্ষা করতে এগিয়ে আসবে। তবে খুনে-বদমাশদের যে নীতিবোধ বলে কোনো কিছু নেই, সেই বাস্তব শিক্ষা তিনি গ্রহণ করতে পারেননি। এ কারণেই আমরা দেখি, সব রকম সৌজন্যবোধকে উপেক্ষা করে বছরের পর বছর ধরে তিনি পুষেছেন আমাদের দেশের কিছু খুনে-বদমাশকে, যারা কিনা নেতার দুর্দিন যে আগত তা উপলব্ধি করতে পেরে অনেক আগেই সেখান থেকে সটকে গিয়ে ভিন্ন কোনো নিরাপদ আশ্রয়ের সন্ধানে থেকেছে।
বিশ্বের বিভিন্ন অঞ্চলের বামপন্থী গেরিলা আন্দোলনের জন্য অস্ত্র আর অর্থের চালান দিয়ে যাওয়ায় এ রকম ভ্রান্ত ধারণার সৃষ্টি হতে পারে যে গাদ্দাফি হয়তো ছিলেন বামপন্থী কোনো এক নেতা, বিশ্বরাজনীতিতে নিজের উপস্থিতির ছাপ যিনি রেখে যেতে চেয়েছিলেন। তবে এর চেয়ে ভ্রান্ত আর বিভ্রান্তিকর আর কোনো ধারণা হতে পারে না। বিশ্বরাজনীতিতে বাম-ডানের বিভাজন তাঁর জন্য ছিল সে রকম বিভাজনকে কাজে লাগিয়ে নিজের সম্পর্কে মোহাচ্ছন্ন এক ধারণা মূলত আরব বিশ্বের জনতার সামনে তুলে ধরা। ১৯৭১ সালের জুলাই মাসে সুদানে ঘটা এক ব্যর্থ অভ্যুত্থান ও সেই অভ্যুত্থান দমনে গাদ্দাফির গ্রহণ করা অমানবিক অবস্থান পরিষ্কার বলে দেয় বাম রাজনীতির কত বড় শত্রু প্রকৃত অর্থে তিনি ছিলেন।
সুদানের সেই ব্যর্থ অভ্যুত্থানের নেতৃত্বে ছিলেন সামরিক বাহিনীর বামঘেঁষা কিছু তরুণ অফিসার, অভ্যুত্থানের পর নেতৃত্বের আসন গ্রহণের জন্য ইউরোপে নির্বাসিত এক বাম রাজনীতিককে তাঁরা আমন্ত্রণ জানিয়ে দেশে নিয়ে এসেছিলেন। সেই নেতা ও তাঁর কয়েকজন অনুসারীকে বহনকারী বিমান লিবিয়ার আকাশসীমায় অবস্থান করার সময় অভ্যুত্থান ব্যর্থ হওয়ার খবর পাওয়া যায় এবং বিমানের পাইলট ঘুরিয়ে অন্য গন্তব্যে চলে যেতে চাইলে গাদ্দাফির নির্দেশে তার বিমানবাহিনী যাত্রীবাহী সেই বিমানকে মধ্যাকাশ থেকে নামিয়ে এনে সেই সুদানি আরোহীদের ওই দেশের তৎকালীন নেতা গাফ্ফার আল নুমেরির কাছে তাঁদের হস্তান্তর করেন। আমরা জানি, নুমেরির নির্দেশে এদের বহনকারী একটি লিবীয় বিমান খার্তুমে অবতরণ করার পর বিমানের সেই আরোহীদের সরাসরি ফায়ারিং স্কোয়াডে নিয়ে যাওয়া হয়েছিল।
এ রকম নানা রকম নৃশংসতা সত্ত্বেও লিবিয়া যে পরাধীন কোনো রাষ্ট্র, সে কথা কিন্তু কেউ কখনো বলেনি। তবে কেন এই ২০১১ সালের অক্টোবর মাসের শেষ প্রান্তে এসে লিবিয়ার স্বাধীনতা ঘোষণার এই পাঁয়তারা? প্রশ্নের উত্তর খুঁজে পেতে হলে লিবিয়ায় চলতে থাকা নৃশংসতার সর্বশেষ এই খেলা এবং এর খেলুড়েদের তৎপরতার দিকে আমাদের একটু নজর দেওয়া দরকার।
গাদ্দাফির দুর্ভাগ্যের সূচনা বলা যায় তিউনিসিয়ায় জয়নাল আবেদিন বেন আলীর একনায়কতান্ত্রিক সরকারের পতন হওয়ার পর থেকে। আরব বিশ্বে বসন্তের সুবাতাস হিসেবে যেটাকে এখন আখ্যায়িত করা হচ্ছে, সেই বাতাস কতটা সুগন্ধময় এবং কতটাই বা এর সঙ্গে মানুষের পচন ধরা মৃতদেহসহ অন্য অনেক দুর্গন্ধের মিশ্রণ তিউনিসিয়ার সেই দিনগুলো থেকে ইতিমধ্যে ঘটেছে, সেই প্রশ্ন মনে হয় এখন এ কারণে দেখা দিতে শুরু করেছে যে, স্বৈরশাসকের পতনে মদদ দেওয়ার প্রক্রিয়ায় যেন নিজস্ব লাভক্ষতির হিসাব-নিকাশ ঢুকে পড়েছে।
লিবিয়ায় দীর্ঘ সাত মাস ধরে বিরতিহীন বিমান হামলা চালিয়ে এক স্বৈরাচারের বিরুদ্ধে সেই দেশের নিপীড়িত জনতাকে রক্ষা করা নৈতিক দায়িত্ব হয়ে উঠলেও বাহরাইন কিংবা সৌদি আরবের জনগণের বেলায় সে রকম কোনো পদক্ষেপ নয়, বরং উল্টো অবস্থান গ্রহণ করা হয়তো এ কারণেই পশ্চিমের দরকার যে, একই রকমের তেলসম্পদের মালিক সেই সব দেশ হচ্ছে পশ্চিমের করদ রাজ্যবিশেষ, যার অঙ্গুলি হেলেনে সেই সব দেশের রাজা-বাদশাহরা পরিচালিত হন। অর্থাৎ, আমরা ধরে নিতে পারি যে সার্বভৌম স্বাধীন কোনো দেশ হিসেবে নিজেকে ঘোষণা করার যা হচ্ছে আবশ্যকীয় পূর্বশর্ত, রাষ্ট্রের সব রকম বিষয়ে সে রকম আত্মনিয়ন্ত্রণের অধিকার থেকে সেই সব দেশের রাজা-বাদশাহরা বঞ্চিত।
অন্যদিকে লিবিয়ার বেলায় হিসাব ঠিক অন্য রকম ছিল বলেই তাঁবেদারের আবির্ভাবের অপেক্ষায় পশ্চিমকে থাকতে হয়েছে। সে রকম কিছু তাঁবেদার ও তাদের অনুসারীরা আরব বসন্তের সুযোগ নিয়ে প্রকাশ্যে নেমে এলে এদেরকে অত্যাধুনিক সব রকম অস্ত্রশস্ত্রে সজ্জিত করা হয়। দেশের নিয়ন্ত্রণ যেন এরা গ্রহণ করতে পারে, তা নিশ্চিত করে নিতে দেশটির বিদ্যমান সামরিক কাঠামোকে ধ্বংস করে দিতে সাত মাস ধরে নির্বিচার বিমান হামলা চালিয়ে যেতে কোনো রকম কুণ্ঠাবোধ পশ্চিমের ‘মানবাধিকার প্রেমী’ শাসককুলের মধ্যে দেখা দেয়নি। ফলে যা হওয়ার তা-ই হয়েছে।
তবে সবচেয়ে লজ্জাজনক দিকটি মনে হয় গাদ্দাফির করুণ মৃত্যুতে এদের মধ্যে বয়ে যাওয়া অফুরান আনন্দের বন্যা। হিলারি ক্লিনটনকে গাদ্দাফি বধের ছবি সেলফোনের পর্দায় দেখানো হলে আনন্দের সেই হলিউডি অভিব্যক্তি, ‘ওয়াও’ বলে চিৎকার করে ওঠা তিনি থামিয়ে রাখতে পারেননি। কেননা, ঠিক সেই মুহূর্তে তিনি ভালোভাবেই জেনে গেছেন যে লিবিয়ায় যুক্তরাষ্ট্র ও মিত্রদের একচ্ছত্র দখল নিরঙ্কুশ করে নিতে কোনো রকম বিরোধিতার মুখোমুখি এখন আর হতে হবে না। ফলে দেশটির বশংবদ মেরুদণ্ডহীন নতুন নেতৃত্বকে নতুন করে স্বাধীনতা ঘোষণা করায় উদ্বুদ্ধ করা কেন? কেননা, আমরা জানি, এবারের এই স্বাধীনতা ঘোষণার অর্থ তো প্রকৃত অর্থে হচ্ছে পরাধীনতার ঘোষণা, যে ঘোষণার মধ্য দিয়ে লিবিয়ার অর্থনৈতিক স্বাধীনতা অনাগত দিনগুলোর জন্য হয়ে থাকবে পশ্চিমের পদভারে পিষ্ট।
টোকিও, ২৩ অক্টোবর ২০১১
মনজুরুল হক: শিক্ষক ও সাংবাদিক।
জাতিসংঘ দিবস
সহযোগিতার চার দশক:
১৯৭৪ সালের ১৭ সেপ্টেম্বর বাংলাদেশ জাতিসংঘের সদস্যপদ লাভ করে। সদস্যপদ লাভের ঠিক এক সপ্তাহ পরেই, ১৯৭৪ সালের ২৫ সেপ্টেম্বর বাংলাদেশের তৎকালীন প্রধানমন্ত্রী বঙ্গবন্ধু শেখ মুজিবুর রহমান জাতিসংঘের সাধারণ অধিবেশনে মাতৃভাষা বাংলায় ভাষণ দিয়ে বলেন, ‘বর্তমানের মতো এত বড় চ্যালেঞ্জের মোকাবেলা জাতিসংঘ অতীতে কখনো করেনি। এই চ্যালেঞ্জ হচ্ছে একটা ন্যায়সংগত আন্তর্জাতিক অর্থনৈতিক ব্যবস্থা গড়ে তোলার জন্য যুক্তির শক্তিকে কাজে লাগানোর চেষ্টা।’ তখন থেকেই বাংলাদেশ ও জাতিসংঘের মধ্যে সম্পর্ক ও সহযোগিতা উত্তরোত্তর শক্তিশালী হতে থাকে।
১৯৭৪ সালে বাংলাদেশ তার লাল-সবুজ পতাকা জাতিসংঘে উত্তোলন করলেও বাংলাদেশের প্রতি জাতিসংঘের সাহায্য-সহযোগিতার নিদর্শন আমরা স্বাধীনতার সময় থেকেই দেখতে পাই। উদাহরণস্বরূপ, বাংলাদেশ ১৯৭২ সালে ডব্লিউএইচও, আইএলও, আইবিআরডি ও গ্যাটের এবং ১৯৭৩ সালে এফএওর সদস্যপদ লাভ করে।
১৬ ডিসেম্বরের বিজয়ের পরেই, ১৯৭২ সালের জানুয়ারিতে, মি. হ্যাগেনের নেতৃত্বে তিন সদস্যের একটি দল বাংলাদেশ সফরে আসে এবং যুদ্ধবিধ্বস্ত দেশ গঠনে ত্রাণ-সহায়তার ব্যাপারে আলোচনা করে। তার পরই ফেব্রুয়ারিতে জাতিসংঘ ত্রাণ দলের প্রধান মি. পল মার্ক হেনরির বাংলাদেশ সফর। ওই বছরের মার্চে দেশের জনগণের কল্যাণে বাংলাদেশ সরকার ও ইউএন রিলিফ অপারেশন ইন ঢাকা-এর মধ্যে চুক্তি স্বাক্ষরিত হয়।
দেশ গঠনের প্রক্রিয়া ত্বরান্বিত করতে, চালনা বন্দর থেকে যুদ্ধের সময় ডুবিয়ে দেওয়া জাহাজগুলো অপসারণেও জাতিসংঘের সহায়তা উল্লেখযোগ্য। ১৯৭৩ সালে পাকিস্তানে আটকে পড়া বাংলাদেশিদের ভাড়া করা বিমানে ফিরিয়ে আনার ব্যবস্থাও করেছিল জাতিসংঘ।
১৯৭৩ সালের ৯ ফেব্রুয়ারি জাতিসংঘের মহাসচিব কুর্ট ওয়েল্ডহাইম বাংলাদেশ সফরে এসে প্রধানমন্ত্রী শেখ মুজিবুর রহমানের সঙ্গে দেশের অর্থনীতি পুনর্গঠনের পথ খুঁজতে আলোচনার মাধ্যমে বাংলাদেশের সঙ্গে জাতিসংঘের সম্পর্ক আরও জোরদার করেন।
যখন যুদ্ধোত্তর বাংলাদেশের ছয় কোটি লোক দারিদ্র্যের সঙ্গে লড়াই করছিল, ১৯৭৪ সালের জুনে ৩০ মিলিয়ন ডলারের আর্থিক সহায়তা নিয়ে এগিয়ে আসে ইউএনডিপি, যা ১৯৭৪-৭৫ অর্থবছরে বাংলাদেশের উন্নয়ন কর্মসূচিতে ব্যয় করা হয়। তখন থেকেই আবহাওয়া পরিবর্তন ও প্রাকৃতিক দুর্যোগ, গণতন্ত্র ও উন্নয়ন, মানবাধিকার ও সুশাসন, সংসদ ও নির্বাচনের মতো বিষয়সমূহে অংশীদারির নবসূচনা হয়। ১৯৯৬, ২০০১ ও ২০০৮-এর নির্বাচনে বাংলাদেশের প্রতি সহায়তা বাংলাদেশের গণতন্ত্র ও উন্নয়নে জাতিসংঘের প্রতিশ্রুতির নিদর্শন বহন করে।
শিক্ষা ও পুনর্বাসন খাতে আর্থিক সহায়তা দিতে ইউনিসেফই প্রথম ১৯৭৩ সালের ২৮ জুন বাংলাদেশ সরকারের সঙ্গে ৮ দশমিক ৫ মিলিয়ন ডলার সহায়তার চুক্তি স্বাক্ষর করে। এই সংস্থা সর্বজনীন প্রাথমিক শিক্ষার গুরুত্ব অনুধাবনে, জাতীয় শিশুনীতির প্রয়োগে, সিআরসি ও সিডও, আনুষ্ঠানিক ও অনানুষ্ঠানিক শিক্ষানীতিতে সরকারের উদ্যোগসমূহে সহায়তা করে যাচ্ছে। এ ছাড়া পুষ্টি, পানি ও পয়োনিষ্কাশন এই সংস্থাটির মূল কার্যক্রম।
বাংলাদেশ সহস্রাব্দ উন্নয়ন লক্ষ্যমাত্রা অর্জনে যথেষ্ট অগ্রগতি সাধন করেছে। লাখ লাখ মা প্রসবজনিত মৃত্যুর হাত থেকে বেঁচে যাচ্ছেন। পাঁচ বছরের কম বয়সী শিশুমৃত্যুর হার কমিয়ে বাংলাদেশ সারা বিশ্বের নজর কেড়েছে। নারীর ক্ষমতায়নেও ইউএনএফপিএ সরকারকে সাহায্য করছে। এসটিআই ও এইচআইভি/এইডস প্রতিরোধেও এই সংস্থা কাজ করে যাচ্ছে।
এ দেশের কৃষকেরা পরিবেশ বিশেষজ্ঞ, সুযোগসন্ধানী ও ঐতিহ্যবাদী; পাশাপাশি নতুন নতুন প্রথার প্রবর্তক। তাঁদের গবাদিপশু, মৎস্য ও বনাঞ্চল দেখাশোনা করতে, স্বনির্ভরতা অর্জন করতে এবং স্থায়ী উন্নয়নে এফএওর সাহায্য অব্যাহত রয়েছে। এই সংস্থা পরিকল্পনা প্রণয়নে, ধারণক্ষমতা উন্নয়নে, আধুনিক প্রযুক্তির ব্যবহারে, এইচপিএআই মোকাবিলা এবং প্রাণী ও পশুরোগ মোকাবিলায় বাংলাদেশ সরকারের সঙ্গে নিবিড়ভাবে কাজ করে আসছে। এফএওর সহযোগিতায় বাংলাদেশ ২০০০ সালে খাদ্যে স্বয়ংসম্পূর্ণতা অর্জন করে এবং এ বছর ৩০ মিলিয়ন টন খাদ্যশস্য উৎপাদনের রেকর্ড করেছে।
১৯৭৩ সালে বাংলাদেশে যাত্রা শুরু করে আন্তর্জাতিক শ্রম সংস্থা; যারা নারী ও পুরুষের জন্য স্বাভাবিক ও উৎপাদনশীল কাজের পরিবেশ, স্বাধীনতা, সমতা, নিরাপত্তা এবং মানবিক মর্যাদার সুযোগ প্রসারে বাংলাদেশকে সহায়তা করে আসছে। শ্রমিকদের জন্য উন্নততর কাজের পরিবেশের মান ও নিয়মাবলি নির্ধারণ করা, তাদের প্রশিক্ষণে অন্তর্ভুক্ত করা এবং ঝুঁকিপূর্ণ শিশুশ্রম বন্ধ করাই মূলত এই সংস্থার প্রাথমিক কাজ।
বাংলাদেশের সমৃদ্ধ সংস্কৃতি ও ঐতিহ্য ইউনেসকোর উদ্যোগে বিশ্বদরবারে পরিচিতি লাভ করেছে। কান্তজির মন্দিরের পোড়ামাটির শিল্প, তারা মসজিদ, লালবাগ দুর্গ মসজিদ, সোনামসজিদ এবং ষাটগম্বুজ মসজিদের মুসলিম স্থাপত্য নিদর্শন বিশ্ব ঐতিহ্যে স্থান পেয়েছে। বিশ্বের সবচেয়ে বড় ম্যানগ্রোভ বন—সুন্দরবনও বিশ্ব ঐতিহ্যের মর্যাদা পেয়েছে। লালন শাহর লোকগীতিও এখন বিশ্বসংস্কৃতির অংশ। ইউনেসকো এ বছর রবীন্দ্রনাথ ঠাকুরের বিশ্বব্যাপী সার্ধশততম জন্মবার্ষিকী উদ্যাপনে অংশ নিয়েছে।
ডব্লিউএফপি বাংলাদেশকে ১৯৭৪ সাল থেকেই সাহায্য করে আসছে। এই সংস্থা জরুরি অবস্থায় জীবন বাঁচাতে ও জীবিকা রক্ষায়, চরম ক্ষুধা প্রতিরোধে, খাদ্যনিরাপত্তাহীনতা ও পুষ্টিহীনতা মোকাবিলা করতে বাংলাদেশকে সহায়তা দিয়ে থাকে।
ডব্লিউএইচও জাতীয় গণস্বাস্থ্য ব্যবস্থাপনায় নিয়মিত সাহায্য করে আসছে। জাতীয় স্বাস্থ্যবিষয়ক নীতিমালা প্রণয়ন এবং সেগুলোর জন্য নীতিমালা ও মান নিরূপণেও এই সংস্থা সহায়তা করেছে। সম্প্রসারিত টিকাদান কর্মসূচি সমালোচকদের প্রত্যাশা ছাড়িয়ে অসাধারণ সাফল্য অর্জন করেছে। ডব্লিউএইচওর সহায়তায় ছয়টি মারাত্মক শিশুরোগ প্রতিরোধে প্রায় শতভাগ শিশুকে টিকাদান কর্মসূচির আওতায় আনা সম্ভব হয়েছে। ডায়রিয়া ও কলেরা প্রতিরোধে ওরাল স্যালাইন আবিষ্কারে বাংলাদেশ পথিকৃৎ।
সহস্রাব্দ উন্নয়ন লক্ষ্যসমূহ অর্জনে এবং ষষ্ঠ পঞ্চবার্ষিকী পরিকল্পনা ও ভিশন ২০২১-এর আলোকে এ দেশের ১৫ কোটি মানুষকে বৃহত্তর স্বাধীনতায় উন্নততর জীবন যাপনে সক্ষম করতে জাতিসংঘ ও বাংলাদেশ সরকার ইউএনডিএএফ ২০১২-২০১৬ চুক্তি স্বাক্ষর করেছে।
কাজী আলী রেজা: অধিকর্তা, জাতিসংঘ তথ্যকেন্দ্র, ঢাকা।
আগে মাশুল নির্ধারণ ও অবকাঠামো তৈরি হোক
ট্রানজিট:
ভারতকে ট্রানজিট দেওয়া নিয়ে নানা ধরনের আলোচনা হচ্ছে। অবকাঠামো গড়ে না ওঠা পর্যন্ত এবং ট্রানজিট ফি বা মাশুল নির্ধারণের আগে এ ধরনের সুবিধা দেওয়ার বিরোধিতা করা হয়েছিল বিভিন্ন মহল থেকে। প্রথম আলো এ নিয়ে বিশেষজ্ঞ অভিমত ছাড়াও সরেজমিন ও বিশ্লেষণী প্রতিবেদন প্রকাশ করেছে। শেষ পর্যন্ত সরকার অবস্থান পাল্টালে শুভবুদ্ধির পরিচয় দেবে বলে আমরা মনে করি।
বর্তমান দুনিয়ায় অর্থনৈতিক ও বাণিজ্যিক স্বার্থে আঞ্চলিক ও আন্তরাষ্ট্রীয় যোগাযোগ খুবই গুরুত্বপূর্ণ একটি বিষয়। ভারতের সঙ্গে বাংলাদেশের সম্পর্ক দীর্ঘ সময় নানা সন্দেহ ও অবিশ্বাসের মধ্য দিয়ে গেছে। সেই পরিস্থিতি এখন অনেকটাই কেটে গেছে। ফলে ভারতকে ট্রানজিট দেওয়ার মতো রাজনৈতিকভাবে স্পর্শকাতর একটি বিষয়ে সিদ্ধান্ত নেওয়া বর্তমান বাস্তবতায় অনেক সহজ হয়েছে। সমস্যা দেখা দিয়েছে সিদ্ধান্ত বাস্তবায়নের অর্থনৈতিক ও অবকাঠামোগত দিক নিয়ে। এই পরিস্থিতিতে গুরুত্বপূর্ণ হচ্ছে বিশেষজ্ঞ পর্যায়ের পরামর্শ ও মতামত গ্রহণ করে প্রয়োজনীয় ব্যবস্থা নেওয়া।
অবকাঠামো গড়ে তোলা ও ট্রানজিট ফি বা মাশুল নির্ধারণের আগে ট্রানজিট নয়—বিশেষজ্ঞদের এই অবস্থানের পরও নৌ-প্রটোকলের আওতায় পরীক্ষামূলক ট্রানজিট দেওয়ার উদ্যোগ নেওয়ায় রাজনৈতিক মহলসহ বিভিন্ন পর্যায় থেকে নানা প্রশ্ন উঠেছে। এ ধরনের বিতর্ক এড়াতে সরকারের উচিত ছিল স্বচ্ছতার সঙ্গে পুরো প্রক্রিয়াটি এগিয়ে নেওয়া।
সড়ক, রেল ও নৌপথে ভারত, নেপাল ও ভুটানকে ট্রানজিট দিতে মাশুল নির্ধারণের জন্য সরকার যে কমিটি গঠন করেছিল, তারা এরই মধ্যে ১৭টি পথের পৃথক মাশুল নির্ধারণ করে সরকারের কাছে প্রতিবেদন জমা দিয়েছে। সেখানে এটাও বলা হয়েছে যে অবকাঠামো না থাকায় আগামী তিন বছরের মধ্যে পূর্ণাঙ্গ ট্রানজিট দেওয়া সম্ভব নয়। যে আশুগঞ্জ বন্দর দিয়ে ভারতে পরীক্ষামূলক পণ্য পরিবহন শুরু হয়েছিল, সেটিও ট্রানজিটের জন্য উপযোগী করে তুলতে দুই থেকে তিন বছর লাগবে। বিশেষজ্ঞ পর্যায়ের এসব পর্যবেক্ষণ ও সুপারিশ বিবেচনায় নিয়ে সরকারকে এগোতে হবে।
আমরা মনে করি, বর্তমানে সবচেয়ে জরুরি কাজটি হচ্ছে ট্রানজিট ফি বা মাশুল নির্ধারণের বিষয়টি। বিশেষ কমিটি যে প্রস্তাব করেছে, তা বিবেচনায় নিয়েই সরকারকে এগোতে হবে। জনগণের কাছে এটা স্পষ্ট হতে হবে যে এ ধরনের ট্রানজিট দেওয়ার বিনিময়ে বাংলাদেশ অর্থনৈতিকভাবে লাভবান হবে। বাংলাদেশের ভূখণ্ড ব্যবহার করে পণ্য পরিবহন করায় ভারতের যে আর্থিক সাশ্রয় হবে, তা ভাগাভাগি করার যে প্রস্তাব রয়েছে, তাও ভারতকে গুরুত্বের সঙ্গে নিতে হবে। একই সঙ্গে অবকাঠামো গড়ে তুলতে ভারতের প্রতিশ্রুত সহায়তার অর্থ দ্রুত ছাড় করে কাজ শুরুর বিকল্প নেই। এই দুটি কাজ যত তাড়াতাড়ি করা যাবে, ভারত, ভুটান ও নেপালকে ট্রানজিট-সুবিধা দেওয়ার কাজটিও তত শিগগিরই শুরু করা যাবে।
কলকাতার চিঠি
মমতার বোধোদয়?:
বন্ধুপ্রতিম দেশ বাংলাদেশের সঙ্গে সেপ্টেম্বরে তিস্তার পানিবণ্টন চুক্তি সম্পাদনে বাধা দিয়ে তিনি যে কাজটি ভালো করেননি, সেটি হয়তো এখন উপলব্ধি করতে পারছেন পশ্চিমবঙ্গের ‘জনতার’ মুখ্যমন্ত্রী মমতা বন্দ্যোপাধ্যায়। তিস্তা চুক্তি সম্পাদনের জন্য যাবতীয় প্রস্তুতি সম্পন্ন হওয়ার পর মমতার বাংলাদেশ সফর বাতিল করার ঘটনা বাংলাদেশে যে তাঁর জনপ্রিয়তার ওপর নেতিবাচক প্রভাব ফেলেছে, সেটি সম্ভবত উপলব্ধি করেই অবশেষে মমতা বন্দ্যোপাধ্যায় দীর্ঘ দেড় মাস পর ২২ অক্টোবর এই তিস্তা চুক্তি নিয়ে মৌনতা ভাঙেন। কথা বলেন ভারতের প্রধানমন্ত্রী মনমোহন সিংয়ের সঙ্গে। সেখানেই তিনি জানিয়ে দেন, তিস্তা চুক্তি সম্পাদনের জন্য তাঁর কোনো আপত্তি নেই। তবে তিস্তার পানির প্রবাহ সম্পর্কে তাঁর সরকারের গড়া বিশেষ কমিটির প্রতিবেদন পাওয়ার পরই তিনি তিস্তার পানিবণ্টন চুক্তি সম্পাদনের জন্য উদ্যোগী হবেন।
২২ অক্টোবর পশ্চিমবঙ্গের মুখ্যমন্ত্রী মমতা বন্দ্যোপাধ্যায় রাজধানী দিল্লিত গিয়েছিলেন জাতীয় উন্নয়ন পরিষদের বৈঠকে যোগ দিতে। সেদিন তিনি ওই বৈঠকে যোগ দেওয়ার আগে কথা বলেন প্রধানমন্ত্রী মনমোহন সিংয়ের সঙ্গে। সেখানে কথা হয় তিস্তা চুক্তি, ছিটমহল সমস্যা আর তিনবিঘা করিডর নিয়ে। সেদিনই মমতা প্রধানমন্ত্রীকে আশ্বস্ত করে বলেন, তিনিও চান তিস্তা চুক্তি সম্পাদন হোক।
যদিও আনন্দবাজার পত্রিকা বলেছে, ‘তিস্তা পানিবণ্টন চুক্তি এবং তিনবিঘায় বাংলাদেশের প্রধানমন্ত্রী সফর ঘিরে যে “জটিলতা” তৈরি হয়েছিল, তা নিরসনের জন্যই প্রধানমন্ত্রীর সঙ্গে বৈঠক করেছেন মমতা। মমতাও আর চাইছেন না এ নিয়ে “পানি ঘোলা” করতে। মমতা বলেছেন, পেছনে তাকাতে চান না তিনি।’ বাংলাদেশের সঙ্গে সম্পর্ক এগিয়ে নিতে প্রধানমন্ত্রীকে সর্বোতভাবে সাহায্য করতে চান তিনি। এই বৈঠকেই মমতা প্রধানমন্ত্রীকে আরও আশ্বস্ত করে বলেছেন, ‘বাংলাদেশের সঙ্গে সুসম্পর্ক স্থাপনে আমরা সর্বদাই উৎসাহী। এ ব্যাপারে আমাদের মধ্যে কোনো সমস্যা নেই। আমরা বরাবরই ঢাকার সঙ্গে বন্ধুত্বপূর্ণ সম্পর্ক বজায় রেখেছি। দুই দেশের মধ্যে তিস্তার পানিবণ্টন চুক্তি হোক, এটা আমিও চাই। তবে সমস্যা হলো, তিস্তা নদীতে পানির অভাব। আর এই লক্ষ্যেই নদী বিশেষজ্ঞ কল্যাণ রুদ্রের নেতৃত্বে গড়া হয়েছে একটি বিশেষ কমিটি। সেই কমিটিই খতিয়ে দেখবে শুষ্ক মৌসুমে তিস্তা নদীতে কতটুকু পানি থাকে। তারপর সেই প্রতিবেদন অনুযায়ী মমতা জানাবেন তাঁর মতামত। তার পরেই চুক্তি। এসব কথাই বলেছেন মমতা প্রধানমন্ত্রীকে।
হিন্দুস্তান টাইমস পত্রিকার কথায়, এই লক্ষ্যে আগামী মে মাসে মমতা যেতে পারেন ঢাকায়। প্রধানমন্ত্রীও চাইছেন এমনটাই। মমতাকে রেখেই ওই সময় চুক্তি সম্পাদনও হতে পারে।
প্রধানমন্ত্রীর সঙ্গে আলোচনা সেরে মমতা যোগ দেন বিজ্ঞান ভবনে আয়োজিত জাতীয় উন্নয়ন পরিষদের বৈঠকে। সেই বৈঠকের ফাঁকে সেদিনই কথা বলেন মমতা সাংবাদিকদের সঙ্গে। সেখানেই মমতা জানিয়ে দেন যে তিনিও চান বাংলাদেশের সঙ্গে সুসম্পর্ক বজায় রাখতে। যদিও মমতা বন্দ্যোপাধ্যায় সেদিনই প্রথম তিস্তার পানিবণ্টন ইস্যু নিয়ে মুখ খোলেন। বলেন, তিস্তার পানিবণ্টন চুক্তি নিয়ে কিছু মানুষ ‘বিভ্রান্তি’ তৈরি করেছে। তবু বাংলাদেশের সঙ্গে ভারতের বন্ধুত্বপূর্ণ সম্পর্কের ধারাবাহিকতা ভবিষ্যতেও বজায় থাকবে। যদিও মমতা সেদিন গত ১৯ অক্টোবর বাংলাদেশের প্রধানমন্ত্রী শেখ হাসিনার তিনবিঘা পরিদর্শনের সময় তিনি কেন সেখানে যাননি—এই প্রশ্নের জবাবে বলেছেন, এ ব্যাপারে তাঁকে জানানো হয়নি। তা ছাড়া তিনবিঘার বিষয়টি ভারত ও বাংলাদেশের। তিস্তার পানিবণ্টন ইস্যু বা তিনবিঘা করিডর সফর না করা নিয়ে তাঁদের মধ্যে কোনো মতভেদের প্রশ্ন নেই। তিনবিঘা করিডর নিয়ে কেন্দ্রের সঙ্গে রাজ্যের কোনো বিরোধ নেই।
প্রসঙ্গত, গত ৬ সেপ্টেম্বর ভারতের প্রধানমন্ত্রী মনমোহন সিংয়ের বাংলাদেশ সফরের সময় তিস্তার পানিবণ্টন চুক্তি সম্পাদন হওয়ার কথা থাকলেও মমতা সেই চুক্তির বিরোধিতা করে ঢাকা সফর বাতিল করেন। এর ফলে ভারত সরকার সেই সময় তিস্তা চুক্তি সম্পাদন স্থগিত করেন।
হঠাৎ করে মমতা তিস্তা নিয়ে মৌনতা ভাঙলেন কেন, তা নিয়ে অবশ্য রাজনৈতিক পর্যবেক্ষকেরা মনে করছেন, মমতা জানেন যে বাংলাদেশের সঙ্গে ভারতের সম্পর্ক সুদীর্ঘ দিনের। সাবেক বামফ্রন্টের সময়ও এই সম্পর্ক ছিল দৃঢ়। এবার পশ্চিমবঙ্গে পরিবর্তনের হাওয়ায় গা ভাসিয়ে দিয়েছিল বাংলাদেশের সাধারণ মানুষও। তারাও চাইছিল পশ্চিমবঙ্গে একটা পরিবর্তন আসুক। ক্ষমতায় আসুন মমতা। কিন্তু ক্ষমতা গ্রহণের পর মমতার হঠাৎ করে তিস্তা ইস্যু নিয়ে বেঁকে বসার ঘটনা মেনে নিতে পারেনি বাংলাদেশ। পর্যবেক্ষকেরা মনে করছেন, প্রকাশ্যে মমতা এভাবে বেঁকে না বসে বরং এ বিষয়ে তিনি কেন্দ্রীয় সরকার ও বাংলাদেশের সঙ্গে কথা বলে যদি সমাধানের পথ খুঁজে নিতেন, তাহলে বাংলাদেশের সঙ্গে এ অবস্থা তৈরি হতো না। বরং মমতা বাংলাদেশের সাধারণ মানুষের কাছেও জননেত্রী হিসেবে বিবেচিত হতেন। এখন মমতা বিষয়টি বুঝতে পেরেই তিস্তা নিয়ে মৌনতা ভেঙেছেন। কথা বলেছেন প্রধানমন্ত্রীর সঙ্গে। কথা দিয়েছেন তিস্তা চুক্তি সম্পাদনে তাঁর আপত্তি নেই।
 অমর সাহা: প্রথম আলোর কলকাতা প্রতিনিধি।
গাদ্দাফি হত্যাকাণ্ড, সিরিয়ার চোখে:
গাদ্দাফি খুন হওয়ার দুই দিন আগে বৈরুতে বেশির ভাগ কাগজের প্রথম পৃষ্ঠায় অবিস্মরণীয় এক সংবাদ দেখলাম। গাদ্দাফি যখন সির্তে লুকিয়ে ছিলেন, সেই সময়টায় খোদ লিবিয়ার রাজধানী ত্রিপোলিতে দাঁড়িয়ে মার্কিন পররাষ্ট্রমন্ত্রী হিলারি ক্লিনটন বলেছেন, ‘আশা করছি, দ্রুতই তাঁকে ধরা যাবে এবং হত্যা করা হবে।’ তিনি আরও বলেন, ‘যাতে আপনারা আর তাঁর ভয়ে ভীত না হন।’ খুবই বিরল বিবৃতি বিধায় আমি সংবাদটা কেটে রাখলাম, ‘দ্রুতই তাঁকে ধরা যাবে এবং হত্যা করা হবে।’ তারপর ন্যাটো তাঁর পলায়মান গাড়িবহরে বোমা ফেলল এবং বৃদ্ধ বালককে আহত অবস্থায় নর্দমার পাইপের ভেতর থেকে ধরে যা করার করা হলো।
এমন এক যুগে, যে যুগে যুক্তরাষ্ট্র নিয়মিতভাবে শত্রুনিধন করে চলেছে, সে সময় হিলারি ক্লিনটনের এই উক্তি লক্ষণীয়। অবশেষে তারা সত্য স্বীকার করল। প্রায়ই আমেরিকার পররাষ্ট্র দপ্তর অথবা হোয়াইট হাউস থেকে বাখোয়াজি করা হয় যে কীভাবে তারা গাদ্দাফি বা বিন লাদেন বা অমুক-তমুককে ‘বিচারের মুখোমুখি’ করবে। তখনো আমরা জানি যে এর মানে কী। ব্যক্তিগতভাবে সাধু ওবামাকে জিজ্ঞেস করা হলে তিনি বলেন, কেউ এমন পরিণতি চায় না, কিন্তু গাদ্দাফির মৃত্যু দুনিয়ার ‘সব স্বৈরশাসকের জন্য একটা শিক্ষা’। এবং আমরা জানি যে তিনি কী বুঝিয়েছেন। মূলত এটা বলা হয়েছে সিরিয়ার প্রেসিডেন্ট বাশার আল-আসাদের উদ্দেশে।
অতএব, আমি হাজির হলাম দামেস্কে এবং সিরীয়দের জিজ্ঞেস করলাম, পুরো ব্যাপারটা নিয়ে তারা কী ভাবছে। আমি যখন বললাম যে গাদ্দাফি বাতিকগ্রস্ত মানুষ, তারা পুরোদমে একমত হলো। কিন্তু সরাসরি সিরীয় নেতৃত্বের হয়ে কাজ করেন এমন এক খুবই উচ্চপদস্থ সরকারি কর্মকর্তা কিছুটা ভিন্ন সুরে জবাব দিলেন, ‘আমরা কোনো তুলনা করা পছন্দ করি না।’ কিন্তু গাদ্দাফি হত্যাকাণ্ডের গুরুতর দিকটা এই যে, ভবিষ্যতে পাশ্চাত্য বলতে থাকবে: ‘দেখো, লিবীয়দের এ কেমন আচরণ! দেখো, আরবরা কেমন! দেখো, মুসলিমরা কী করে!’ এটাকে ইসলামের বিরুদ্ধে ব্যবহার করা হবে। এটা গাদ্দাফির জন্য যতটা না, তার থেকে বেশি অপমানকর লিবীয়দের জন্য। সে জন্যই আমার ভয়, ভবিষ্যতে এই ঘটনাকে আমাদের সবার বিরুদ্ধে ব্যবহার করা হবে। এটাই আমার মূল দুশ্চিন্তা।
এ সপ্তাহেই সিরীয় টেলিভিশনে আমি বললাম যে গাদ্দাফি উন্মত্ত ছিলেন এবং—আর যা-ই ভাবুন না কেন—আসাদ তা নন। (স্বাভাবিকভাবেই) উপস্থাপক সোৎসাহে একমত হলেন। এর কিছু পরে যে সাংবাদিক আমার সাক্ষাৎকার নিয়েছিলেন, তাঁকে একটু ঝাড়লাম। হায় হায়, তিনি বললেন, তিনি ভেবেছিলেন শনিবারের রাতে প্রচারিতব্য ওই অনুষ্ঠানের সাবটাইটেল ও অনুবাদ করানো যায়নি, তাই হয়তো দেখানো যায়নি। হয়তো তিনি আবার আমার সাক্ষাৎকার নেবেন।
আরেকটি ঘটনায় সিরীয় ফার্স্ট লেডির ব্যক্তিগত সহকারী জানিয়েছেন, ইনডিপেনডেন্ট পত্রিকার একটি সংবাদে বাশার আল-আসাদের স্ত্রী কতটা ‘মর্মাহত’ হয়েছেন। কয়েক সপ্তাহ আগে প্রকাশিত ওই সংবাদে জানানো হয়েছিল, সিরীয় নিরাপত্তা বাহিনীর হাতে বেসামরিক নাগরিক নিহত হওয়ার বিষয়ে প্রতিক্রিয়া জানতে চাইলে নাকি ফার্স্ট লেডি ‘নীরব’ থাকেন। সেই খবরে দামেস্কের এক সাহায্য-কর্মকর্তার বরাত দেওয়া হয়েছিল; তিনি ফার্স্ট লেডির সঙ্গে সেই বৈঠকে উপস্থিত ছিলেন। সেখানে যখন তাঁকে হতাহতদের বিষয়ে বলা হয়, তখন ‘কোনো প্রতিক্রিয়া দেখা যায়নি’।
বলা বাহুল্য, আরব মিডিয়া খবরটি গোগ্রাসে তুলে নেয়, এর মধ্যে আসাদের চক্ষুশূল আল-জাজিরাও আছে। আর এখন সিরীয় আরব রেড ক্রিসেন্টের (সার্ক) সঙ্গে সেই বৈঠকের আরবি বিবরণ আমাকে দিলেন আসমা আল-আসাদের ব্যক্তিগত সহকারী। সেটা পড়া খুব দারুণ অভিজ্ঞতা। সার্কের স্বেচ্ছাসেবীরা আসমাকে বলেন যে সিরিয়াজুড়ে চেকপয়েন্টগুলোতে সেনাবাহিনীর কাছ থেকে তারা ভালো আচরণ পেয়েছে, কারণ ‘তাদের নির্দিষ্ট নেতৃত্ব ছিল’। কিন্তু গোয়েন্দা সংস্থা ‘মুহাবাররাত’-এর নির্দিষ্ট নেতৃত্ব বা নীতি আছে বলে মনে হয়নি তাদের কাছে। তা ছাড়া স্বাস্থ্য মন্ত্রণালয়ের যানবাহনের অপব্যবহারও হয়েছে তাদের দ্বারা। ‘তাদের ওপর কোনো নিয়ন্ত্রণ নেই এবং এর জন্য নাগরিকদের মধ্যে ভীতি সৃষ্টি হয়েছে।’ মিসেস আসাদকে বলা হয় সার্কের পক্ষে বিপজ্জনক এলাকায় কাজ করা এবং আহতদের নিয়ে আসা কতটা কঠিন কাজ।
সার্কের প্রতিবেদন বলছে, ‘মিসেস আসমা আমাদের কর্মীদের সমস্যাগুলো বুঝলেন বলে পরিষ্কারভাবে মনে হলো।’ এবং ‘মানবতা ও ভিন্ন ভিন্ন জনগোষ্ঠীর জন্য সার্ক-কর্মীদের সেবামূলক প্রচেষ্টার সঙ্গে তিনি একাত্মতাও বোধ করেন...একই সঙ্গে তিনি তাঁদের কিছু কিছু দাবিকে কর্তৃপক্ষের কাছে পৌঁছে দেওয়ার প্রতিশ্রুতিও দিলেন।’ মিসেস আসাদের ওই সাক্ষাৎকারটি ছিল ‘অনানুষ্ঠানিক’ এবং আলোচনাটি হয়েছিল ‘বন্ধুত্বপূর্ণ’ মনোভাবে।
সেই দিনের পরে সার্ক প্রতিবেদন বলছে, নিরাপত্তা চৌকিগুলোতে সার্ক-কর্মীদের প্রতি আচরণের উন্নতি দেখা গেছে। এর পরপরই সাপ্তাহিক সিরিয়াতে মিসেস আসাদকে উদ্ধৃত করে একটি প্রতিবেদনে বলা হয়, তিনি রেড ক্রিসেন্টের কর্মীদের বলেছেন যে তাঁরা যেন ‘এই সময়টাতে অবশ্যই নিরপেক্ষ ও স্বাধীন থাকেন, এবং বিশেষ করে মানবিক প্রয়োজনগুলোতে মনোযোগী হন।’
সুতরাং বলা যায় না যে ফার্স্ট লেডি নির্বিকার ছিলেন। তিনি সাড়া দিয়েছেন। কিন্তু তাঁর কণ্ঠ থেকে মানবাধিকার লঙ্ঘনের বিরুদ্ধে কোনো নিন্দাবাদ উচ্চারিত হয়নি। অবশ্যই আসমা আল-আসাদের সমস্যা আমি দেখতে পাচ্ছি। যদি তিনি বেসামরিক নাগরিক হত্যার প্রতিবাদ করেন, তাহলে দুনিয়ার সংবাদপত্র ও টেলিভিশনগুলো অবশ্যই বলবে না যে মিসেস আসাদ মানবাধিকারের পক্ষে দাঁড়িয়েছেন। তাদের বিরাট শিরোনামগুলো হবে রাজনৈতিক এবং সেখানে হয়তো লেখা থাকবে: ‘স্ত্রীর আক্রমণের মুখে সিরীয় প্রেসিডেন্ট’। আমার ভয় এটাই যে যুদ্ধের সময় সবার আগে সত্য পরাজিত হয়। তাই আপনি জিতবেন না, এমনকি যদি হন কোনো প্রেসিডেন্টের স্ত্রী।
ব্রিটিনের দি ইনডিপেনডেন্ট থেকে নেওয়া, ইংরেজি থেকে অনূদিত।
রবার্ট ফিস্ক: ব্রিটিশ সাংবাদিক, মধ্যপ্রাচ্য বিশেষজ্ঞ।
ইউনেসকোয় ফিলিস্তিনের সদস্যপদ:
ইউনেসকোর সদস্যপদ পাওয়ার মাধ্যমে স্বাধীন রাষ্ট্রের স্বীকৃতির পথে আরেক ধাপ এগিয়ে গেল ফিলিস্তিন। জাতিসংঘের শিক্ষা ও সাংস্কৃতিক সংস্থা ইউনেসকোর সংখ্যাগরিষ্ঠ সদস্য ফিলিস্তিনের পক্ষে থাকাও কম গুরুত্বপূর্ণ বিষয় নয়। ইসরায়েল ও যুক্তরাষ্ট্রের প্রবল বিরোধিতা ব্যর্থ হওয়ায় বোঝা যায়, ফিলিস্তিন প্রশ্নে তাদের অবস্থান আন্তর্জাতিক সম্প্রদায় সমর্থন করছে না। শাস্তি হিসেবে যুক্তরাষ্ট্র ইউনেসকোকে চাঁদা দেওয়া বন্ধ করার যে ঘোষণা দিয়েছে, তাতে তার স্বৈরতান্ত্রিক মনোভাবই প্রকাশ পেয়েছে।
গত মাসের মাঝামাঝি ফিলিস্তিনকে স্বাধীন রাষ্ট্র হিসেবে পূর্ণ সদস্য করে নেওয়ার বিষয়ে জাতিসংঘ বিভক্ত হয়ে পড়ে। সংস্থাটির মহাসচিব বান কি মুন ফিলিস্তিনি কর্তৃপক্ষের প্রেসিডেন্ট মাহমুদ আব্বাস তথা পিএলওর (ফিলিস্তিন মুক্তি সংস্থা) দাবিকে ‘বোধগম্য’ বললেও ইসরায়েলি দখলদারির প্রধান পৃষ্ঠপোষক যুক্তরাষ্ট্র ফিলিস্তিনের স্বাধীনতার স্বীকৃতির দাবিকে ‘আপত্তিকর’ বলে ভেটো দেয়। এর পরও ফিলিস্তিনিরা কমপক্ষে ১৩০টি দেশের সমর্থন পায়। এ মুহূর্তে ফিলিস্তিন সদস্যপদ পেতে ব্যর্থ হলেও তাদের এই কূটনৈতিক উদ্যোগ আন্তর্জাতিক সমর্থন আদায়ে সক্ষম হয়েছে। এরই প্রতিফলন ঘটল ইউনেসকোর সদস্যপদ প্রাপ্তি। ফিলিস্তিনি জনগণকে তাই অভিনন্দন, অভিনন্দন ইউনেসকোকেও।
ফিলিস্তিনের স্বাধীনতাসংগ্রাম আধুনিক দুনিয়ার সবচেয়ে পুরোনো সংগ্রাম। ইউনেসকোর স্বীকৃতি সেই সংগ্রামে ফিলিস্তিনের পক্ষে যতটাই অর্জন, ইসরায়েলের পক্ষে ততটাই ব্যর্থতা। পাশ্চাত্যের জনমত, মানবাধিকার সংস্থাগুলোর চাপে ইউরোপের অনেক দেশ এখন আর সরাসরি ফিলিস্তিনের বিরোধিতা করতে পারছে না। দ্বিতীয়ত, পিএলওর তরফ থেকে গণ-আন্দোলন, আন্তর্জাতিক প্রচার ও কূটনৈতিক তৎপরতার কৌশল গ্রহণ কার্যকর হওয়ায় ইসরায়েলের পক্ষে ফিলিস্তিনিদের ‘সন্ত্রাসী’ বলে অভিহিত করাও কঠিন হয়ে পড়ল।
স্বাধীন ফিলিস্তিন রাষ্ট্র প্রতিষ্ঠায় স্বাধীনতাসংগ্রামের দুটি ধারা—মাহমুদ আব্বাসের ফাতাহ ও ইসমাইল হানিয়ার হামাসসহ সব ধারার ঐক্য এখন সময়ের দাবি।
বাংলাদেশ রাষ্ট্র, তার সরকার ও জনগণ সব সময়ই ফিলিস্তিনের মুক্তির পক্ষে দৃঢ় অবস্থান নিয়েছে। ভবিষ্যতে আরও অর্থবহভাবে নিপীড়িত ফিলিস্তিনের পাশে দাঁড়াব—এটা আমাদের অঙ্গীকার।
সাফটা ও জলবায়ু বিষয়ে দ্রুত সিদ্ধান্ত কাম্য
সপ্তদশ সার্ক শীর্ষ সম্মেলন:
সার্কের ২০ দফা আদ্দু ঘোষণায় দক্ষিণ এশীয় জনগণের আশা-আকাঙ্ক্ষার প্রতিফলন তেমন ঘটেনি। এবারকার সার্ক শীর্ষ সম্মেলনের মূল প্রতিপাদ্য ছিল সেতুবন্ধ। কিন্তু এই সেতুবন্ধ বাস্তবে কীভাবে সৃষ্টি হবে, তার বাস্তবসম্মত কর্মপরিকল্পনা নেই ঘোষণায়। আন্তসীমান্ত চলাচলে নতুন কোনো সিদ্ধান্তেও পৌঁছাতে পারেননি সার্ক নেতারা। অবাধ বাণিজ্য কিংবা অভিন্নভাবে জলবায়ুর হুমকি মোকাবিলার ক্ষেত্রেও সুনির্দিষ্ট কোনো কর্মপরিকল্পনা উপস্থাপিত হয়নি। সার্কের সাম্প্রতিক অগ্রগতি হচ্ছে, যথাসময়ে এর শীর্ষ বৈঠকে বসার অনিশ্চয়তা অনেকটাই কেটেছে।
দক্ষিণ আফ্রিকার ডারবানে জলবায়ু সম্মেলন হতে যাচ্ছে। সেখানে সার্ক দেশগুলো জলবায়ু প্রশ্নে একটি অভিন্ন অবস্থান গ্রহণ করতে পারত। কিন্তু সে ধরনের চেষ্টাও ছিল না আদ্দু সম্মেলনে। বহু বছর ধরে আমরা সাফটা নিয়ে প্রতিশ্রুতি শুনছি। এবারেও স্পর্শকাতর পণ্যের তালিকা উল্লেখযোগ্য পরিমাণে কমিয়ে আনাসহ সংশ্লিষ্ট বিষয়ে সাফটার মন্ত্রীপর্যায়ের কমিটিকে নির্দেশনা দেওয়া হয়েছে মাত্র। এ ধরনের নির্দেশনা বাস্তবায়নের অভিজ্ঞতা সুখকর নয়।
সার্ক বহু বছর কাশ্মীরকেন্দ্রিক পাক-ভারত বৈরিতার আবর্তে জবুথবু হয়ে ছিল। সেই অবস্থাটি বর্তমানে নেই। ফলে সার্কে কিছুটা গতি সঞ্চার ঘটছে। যুক্তরাষ্ট্র, জাপান, চীনের মতো দেশ সার্ক-প্রক্রিয়াকে বেগবান করতে আগ্রহ দেখাচ্ছে। চীন সার্কে ব্যাপকভিত্তিক ভূমিকা রাখতে চাইছে। এসবই ইতিবাচক। তবে নির্দিষ্ট তারিখ না দিয়ে ‘যত দ্রুত সম্ভব’ সাফটার বাস্তবায়নের ফাঁকা কথায় অপেক্ষাকৃত দুর্বল রাষ্ট্রগুলো আশ্বস্ত হবে না। ভারতের প্রধানমন্ত্রী ড. মনমোহন সিং তাঁর পাকিস্তানি প্রতিপক্ষ ইউসুফ রাজা গিলানিকে ‘শান্তিবাদী মানুষ’ হিসেবে ঘোষণা করায় পাকিস্তানি গণমাধ্যমে একটা সন্তুষ্ট ভাব লক্ষ করা গেছে। কিন্তু তিস্তার পানি বণ্টন চুক্তি বিষয়ে বাংলাদেশ এবারেও মৌখিক আশ্বাসের চেয়ে বেশি কিছু পায়নি।
সন্দেহ নেই যে, সদস্যরাষ্ট্রগুলোর মধ্যে দ্বিপক্ষীয় সমস্যা জিইয়ে রেখে সার্ক-প্রক্রিয়াকে বেগবান করা যাবে না। নেপালের প্রধানমন্ত্রীর সঙ্গে বৈঠকে প্রধানমন্ত্রী শেখ হাসিনা গঙ্গার পানিপ্রবাহ বৃদ্ধির জন্য নেপালে ত্রিদেশীয় যৌথ জলাধার নির্মাণের পুরোনো পরিকল্পনা তুলে ধরেছেন। এ জন্য ৬৮ হাজার ৬০০ কিউসেক পানিপ্রবাহ বৃদ্ধির সম্ভাবনাময় কোসি বাঁধ নির্মাণ করা প্রয়োজন। এতে যে সবারই লাভ, সেটা ভারতেরও ভালো জানা আছে। কিন্তু ভারত বরাবরই পানিসম্পদের ব্যবস্থাপনা দ্বিপক্ষীয় ভিত্তিতে সমাধানে অটল থেকেছে। আর এতে ক্ষতিগ্রস্ত হয়ে চলেছে বাংলাদেশ।
দ্বিপক্ষীয় গুরুত্বপূর্ণ মতবিরোধ মিটিয়ে ফেলা গেলে ১৯৮৫ সালে প্রতিষ্ঠিত সার্ক এখনো হয়তো আসিয়ানের চেয়েও একটি কার্যকর সংস্থায় রূপান্তরিত হতে পারে। আঞ্চলিক রেলওয়ে যোগাযোগ চুক্তি চূড়ান্তের তাগিদ যদি বাস্তবে রূপ নেয়, তাহলে এই অঞ্চলের মানুষ উপকৃত হবে। তবে এর বাস্তবায়ন নির্ভর করছে বড় দুটি দেশের সদিচ্ছার ওপর।
মালদ্বীপের রাষ্ট্রপতি অঙ্গীকার করেছেন, তাঁর দেশের সভাপতিত্বের মেয়াদে তিনি প্রতি মাসে অন্তত একটি করে সার্ক সিদ্ধান্ত বাস্তবায়ন করবেন। এই চেতনা ও উদ্দীপনা নিশ্চয়ই প্রশংসনীয়। আমরা আশা করব, বাণিজ্য ও জলবায়ু বিষয়ে সার্ক নেতারা 
সাক্ষাৎকার
‘আমি পাকিস্তানকে বদলে দিতে চাই’:
ইমরান খান এখন পূর্ণ উদ্ভাসিত। ‘রাজি না থাকলে মানুষকে শাসন করা যায় না,’ বলছিলেন তিনি। ‘আফগানরা সব আগ্রাসন রুখে দিয়েছে। যুক্তরাষ্ট্র কেমন করে ভাবে যে তারা জিতবে?’
ক্রিকেটার থেকে রাজনীতিবিদ হয়ে ওঠা ইমরান খান দিনকে দিন সরব হয়ে উঠছেন। খানের পূর্বপুরুষেরা আদিতে ছিল পশতুন জাতিভুক্ত। তাঁর চোখে আফগানদের প্রতিরোধ ‘মূলত স্বাধীনতাযুদ্ধ’। পশ্চিমা সরকারগুলোর চালানো সন্ত্রাস দমন কিংবা বিদ্রোহ দমনের কাঁসুন্দি তিনি মানেন না। তাঁর কথায়, ‘মার্কিনিদের দাবি, হাক্কানি নেটওয়ার্কের কারণেই আফগানিস্তানে তারা জিততে পারছে না। তার মানে, মাত্র তিন, চার বা সর্বসাকুল্যে পাঁচ হাজার যোদ্ধার কাছে ইতিহাসের বৃহত্তম যুদ্ধযন্ত্র ন্যাটোর এক লাখ ৪০ হাজার সেনা নাস্তানাবুদ হচ্ছে?’
আফগানিস্তান থেকে পূর্ণ মার্কিন সেনা প্রত্যাহারের সময়সীমা নিয়ে ওবামার ঘোষণার প্রতিও ইমরানের বিন্দুমাত্র আস্থা নেই। ‘কী তাঁর অর্জন? এবং এ মুহূর্তে তারা কী করছে? যেকোনো সময় থেকে বেশি মাত্রায় নৈশ অভিযান চালাচ্ছে তারা। আফগান প্রেসিডেন্ট হামিদ কারজাই পর্যন্ত এসব অভিযান নিয়ে আপত্তি তুলেছেন। এতে হিতে বিপরীত হচ্ছে, অজস্র নিরীহ মানুষের প্রাণ যাচ্ছে। প্রতিক্রিয়ায় তালেবানরা আরও শক্তিশালী হচ্ছে।’
ক্লান্ত ভঙ্গিতে মাথা নেড়ে ইমরান বললেন, ‘জেনারেলদের খপ্পরে পড়াই ওবামার সাংঘাতিক ব্যর্থতা। আর জেনারেলরা সব সময়ই চায় আরও বেশি সেনা, আরও বেশি অভিযান।’
২০০৯ সালে ওবামা প্রেসিডেন্ট নির্বাচিত হওয়ার পর ইমরান তাঁর উদ্দেশে একটা খোলা চিঠি লিখেছিলেন। সেখানে তিনি বলেছিলেন, ‘সন্ত্রাসের শিকড় রয়েছে রাজনীতির মধ্যে, সমাধানটাও সেখানেই নিহিত। আমি তাঁকে বলেছিলাম, বুশের যুদ্ধ নিজের ঘাড়ে নেবেন না। এ যুদ্ধে আপনি জিতবেন না।’ খান এসব কথা বলছিলেন লন্ডনে তাঁর সাবেক শাশুড়ির আঠারো শতকের প্রাসাদবাড়িতে বসে।
ইমরান ও জেমিমা গোল্ডস্মিথের বিয়ে হয় ১৯৯৫ সালে এবং বিচ্ছেদ ঘটে ২০০৪ সালে। জেমিমা যখন দুটি ছেলেকে সঙ্গে নিয়ে লন্ডনে ফেরেন, সে সময়ই ইমরানের বই পাকিস্তান: একটি ব্যক্তিগত ইতিহাস প্রকাশিত হয়। আবেগতাড়িত ভাষায় সেখানে তিনি লেখেন ‘ভিন্ন সংস্কৃতির দুটি মানুষের দাম্পত্যকে সফল করা কতটা কঠিন’। বিয়ে ভেঙে যাওয়ার জন্য ‘পরিবারের মধ্যে বাইরের শক্তির অন্তর্ঘাতকে’ দায়ী করেন তিনি। পাকিস্তানের রাজনীতিতে পদার্পণের পর রাজনৈতিক শত্রু ও ‘সরকারি মদদপুষ্ট মিডিয়া’ জেমিমাকে আক্রমণ করতে থাকে। তাঁর চেহারা, ইহুদি ঐতিহ্য ও বিত্তের জন্য সমালোচিত হন তিনি। ইমরান বলেন, ‘জনগণ এটা করেনি, করেছে রাজনৈতিক গোষ্ঠী। মানুষ আসলে জেমিমাকে ভালোবেসেছিল।’
লন্ডনের অভিজাত মহলে বিচরণ করা একসময়ের প্লেবয় ইমরান খান আশির দশকের শেষ দিকে আত্মিক ও ধর্মীয় জাগরণের মধ্য দিয়ে যান। নিজেকে তিনি শিয়া বা সুন্নি, রক্ষণশীল বা উদার, ইসলামপন্থী বা মধ্যপন্থী কিছু দিয়েই বোঝাতে চান না। তাঁর স্পষ্ট স্বীকারোক্তি, ‘আমি কবি ইকবালের অনুসারী।’ ভারতীয় উপমহাদেশের কিংবদন্তিতুল্য কবি, দার্শনিক ও বুদ্ধিজীবী ইকবাল বিষয়ে তিনি বলেন, ‘ইকবাল আমার আদর্শ পুরুষ। মানুষটা প্রতিভাধর ছিলেন। তাঁর চরিত্রের অনেক দিক। ...পাকিস্তান তাঁর কাছ থেকে অনেক কিছু শিখতে পারে। ইকবাল এক অকুতোভয় চিন্তক। তিনি নিপীড়িতদের সব ধরনের কর্তৃত্ববাদ—ধর্মীয়, রাজনৈতিক, সাংস্কৃতিক, বুদ্ধিবৃত্তিক, অর্থনৈতিক— রুখবার ডাক দিয়েছিলেন।’
ইমরান পাকিস্তানের জঙ্গি মাদ্রাসাগুলো বন্ধ করার পক্ষপাতি; কিন্তু ‘পরাশক্তির পুতুল কোনো সরকারের পক্ষে তা করা সম্ভব নয়’। তাঁর মতে, ‘ইসলামের নয়, মুসলিমদের মধ্যে সংস্কার ঘটানো দরকার। মুসলিম দুনিয়ায় দরকার যথাযথ বুদ্ধিবৃত্তিক বিতর্ক।’ কিন্তু কেন তা হচ্ছে না? তাঁর ভাষায়, ‘এই আত্মসংস্কার ঘটতে পারছে না সন্ত্রাসের বিরুদ্ধে যুদ্ধের জন্য। এ যুদ্ধ আমার দেশ থেকে সব ধরনের বিতর্ককে বিতাড়িত করেছে। গায়ে “অন্য পক্ষের” মার্কা পড়ে যাক, তা কেউ চায় না।’
এ বছরের জানুয়ারিতে পাঞ্জাবের গভর্নর সালমান তাসির দেহরক্ষীর গুলিতে নিহত হন। কারণ, তিনি ব্লাসফেমি আইনের বিরুদ্ধে দুঃসাহসী আন্দোলন শুরু করেছিলেন। খান কি নিজের নিরাপত্তা নিয়ে চিন্তিত? প্রফুল্লচিত্তে তিনি বলেন, ‘ওসবের ভেতর দিয়ে আমি তো গিয়েছি। আমার কোনো ভয় নেই। আমার বিশ্বাস শুদ্ধ, মরে গেলে বিদায় নেব।’ একটু থেমে বললেন, ‘ঠিক আছে, আমি আমার সর্বোচ্চটা করার চেষ্টা করছি।’ নিজের নিরাপত্তা বিষয়ে বলেন, ‘আপনি কতটা সাবধান হবেন? বেনজির তো কম সাবধান ছিলেন না!’ ২০০৭ সালের অক্টোবরে দুবাইয়ের নির্বাসন থেকে ফেরার পর বেনজির ভুট্টো সম্পর্কে ইমরান লিখেছিলেন, ‘...এক জিন্দা লাশ...এদিকে জঙ্গিরা তাঁকে নিশানা করেছে...অন্যদিকে রাজনীতিবিদেরা ক্ষমতা হারানোর ভয়ে ভয়ার্ত।’ পরের ডিসেম্বরেই বেনজির ভুট্টো নিহত হন।
ইমরান তাঁর রাজনৈতিক দল তেহরিক-ই-ইনসাফের (ইনসাফ আন্দোলন) পত্তন করেন ১৯৯৬ সালে। পার্লামেন্টের সদস্য ছিলেন ২০০২ থেকে ২০০৮ সাল পর্যন্ত। ২০১৩ সালের পার্লামেন্ট ও প্রেসিডেন্ট উভয় নির্বাচনেই প্রতিদ্বন্দ্বিতার ইচ্ছা তাঁর। তাঁর ভাষ্য, ‘পাকিস্তানে দুর্নীতি নির্মূলই আমার লক্ষ্য।’ তিনি কি রক্ষণশীল, সমাজ গণতন্ত্রী, উদারতাবাদী? মাথা নেড়ে বললেন, ‘এগুলো পাশ্চাত্য তকমা, পাশ্চাত্যের রাজনৈতিক দলের জন্য, পাশ্চাত্য পন্থায় পাশ্চাত্য সমস্যা সমাধানের কথা বলে। আমি সম্পূর্ণভাবে পাকিস্তানে প্রোথিত। যে নামেই ডাকা হোক না কেন আমি এক কল্যাণ রাষ্ট্র, আইনের শাসন ও পাকিস্তানের পরিপূর্ণ সার্বভৌমত্বের জন্য যা করা দরকার, করতে চাই।’
বিপক্ষের লোকেরা ইমরানকে সুবিধাবাদী বলে থাকে, যিনি পাকিস্তানের ধর্মপন্থী দলগুলোকে খুশি করে জনপ্রিয় হতে চান। এসব কথায় তিনি বিরক্ত, ‘না, দাঁড়ান দাঁড়ান। তারা বোঝে না যে ওই ভোটগুলো সরকারের বিপক্ষে। আমি সরকারের বিপক্ষে। মোল্লারাও সরকারের বিপক্ষে। মুশকিল হলো, পাশ্চাত্যমনা চোখ মুসলিম সমাজকে দেখে: “হয় তুমি মৌলবাদী নয়তো লিবারেল”। আমার কাছে পাকিস্তানের আসল রাজনৈতিক যুদ্ধ দুই বড় দলের মাফিয়াদের বিরুদ্ধে। এ যুদ্ধে মোল্লাদের অবস্থান অপ্রাসঙ্গিক।’
কিন্তু সব সময় ইমরান তাদের বিপক্ষে ছিলেন না। ২০০২ সালে পারভেজ মোশাররফের আরেক দফা প্রেসিডেন্ট হওয়ার বিলে সমর্থন দিয়েছিলেন ইমরান। আত্মপক্ষ সমর্থনের সুর ইমরানের কণ্ঠে, ‘মোশাররফ আমাদের সত্যিকার গণতন্ত্রের প্রতিশ্রুতি দিয়েছিলেন, তাই আমরা তাঁকে সমর্থন দিয়েছিলাম। আমরা ভেবেছিলাম, লোকটা নিষ্ঠাবান। নওয়াজ শরিফ ও বেনজির ভুট্টোর ফিরে আসার ভয় থেকে আমরা তখন ভুলটা করেছিলাম।’
পরের বছরগুলোয় ইমরান মোশাররফের পাশ্চাত্যপন্থী ও যুদ্ধপন্থী ভূমিকার তুমুল সমালোচনায় নামেন। আসলে মার্কিন সহপররাষ্ট্রমন্ত্রী রিচার্ড আর্মিটেজের হুমকির মুখে (হয় তালেবানদের বিরুদ্ধে যুদ্ধে হাত মেলাও, নতুবা আমরা তোমাদের বোমা মেরে প্রস্তর যুগে ফেরত পাঠাব) আর কিছু করার ছিল কি জেনারেলদের?
ইমরানের মত ভিন্ন, ‘এখানেই তো নেতার আসল পরীক্ষা। আপনি যদি চাপই নিতে না পারলেন, তাহলে কিসের নেতা হলেন? হুমকি মোকাবিলা না করেই মেনে নিলেন! তুরস্ক তো তাদের ভেতর দিয়ে ইরাকে সেনা পাঠাতে দেয়নি। কীভাবে আমরা আমাদের দেশটাকে ধ্বংস হতে দিলাম! মাত্র ২০ বিলিয়ন ডলার মার্কিন সাহায্যের জন্য জনগণের অধিকার বিসর্জন দিলাম!’ পাকিস্তানি সন্ত্রাসবাদ বিষয়ে তাঁর বক্তব্য হলো, ‘আপনাকে প্রেক্ষিতের মধ্যে ফেলে দেখতে হবে। ২০০১ সালের আগে পাকিস্তানে আত্মঘাতী হামলার সংখ্যা ছিল অনেক কম। তারপর ঘটছে শত শত।’
ইমরান খানের শেষ কথা এই, ‘পাকিস্তানের জঙ্গিগোষ্ঠীগুলোকে পেলে-পুষে বড় করেছে পাকিস্তানের সেনাবাহিনী।’ কিন্তু লাদেনকেও তারা রক্ষা করছিল কি না, সে প্রশ্নের জবাবে তিনি দীর্ঘশ্বাস ছেড়ে বলেন, ‘একমাত্র আল্লাহ জানেন। যেখানে প্রায়ই সেনাসদস্যরা তাদের হামলায় মারা যাচ্ছেন, সেখানে কেন সেনাবাহিনী এসবের হোতা বলে তারা যাকে মনে করে, তাঁকে আশ্রয় দেবে? এটা স্ববিরোধী, তাহলে কেন তারা এটা করবে?’ অথচ তিনি তাঁর বইয়ে লিখেছেন, ‘আইএসআইয়ের সাবেক প্রধান লে. জেনারেল জিয়াউদ্দিন বাট দাবি করেছেন, জেনারেল পারভেজ মোশাররফ মার্কিন ডলার হাতানোর আশায় অ্যাবোটাবাদের কাছে লাদেনকে লুকিয়ে রেখেছেন।’
পাকিস্তানের সেনাবাহিনীর মধ্যে আনুগত্য ও সততা আনার ব্যাপারে ইমরানের অবস্থান স্পষ্ট, ‘আর কোনো বিদেশি অর্থ নয়।’ চেয়ারের সামনের দিকে ঝুঁকে তিনি বললেন, ‘প্রথমে টাকার জন্য জিহাদি বানালাম, পরে টাকার জন্য তাদের হত্যা করলাম, এটাই আমেরিকার আঞ্চলিক খুঁটি হিসেবে আমাদের শিক্ষা। আর পাকিস্তানিরা মার্কিন নীতির বিরুদ্ধে, মার্কিন জনগণের বিরুদ্ধে নয়। আমি পাশ্চাত্যবিরোধী নই, পাশ্চাত্যকে আমি ভালো করে জানি। পাশ্চাত্যের জনগণ নয়, ছোট একটা গোষ্ঠী পাশ্চাত্যের নীতিগুলো বানাচ্ছে। সাধারণ মার্কিনরাও আমাদের মতো তাদের শিকার। তাদের নেতারা তাদের নিরন্তর মিথ্যা কথা শোনাচ্ছেন।’
নিজের দলের ভবিষ্যৎ বিষয়ে ইমরান খান আশাবাদী। পিউ রিসার্চ সেন্টার ও ইউগভের করা জরিপে তেহরিক-ই-ইনসাফের পক্ষে ৬০ থেকে ৭০ শতাংশ সমর্থন পাওয়া গেছে। গত ৩০ অক্টোবরে লাহোরে ইমরানের জনসভায় লাখো মানুষ জমায়েত হয়েছিল। কিন্তু খানকে কি জিততে দেবে কায়েমি মহল? তাঁর জবাব, ‘এই প্রথম আমরা একটি স্বাধীন উচ্চ আদালত পেয়েছি, যাঁরা নির্বাচন তদারক করতে পারবেন। প্রধানমন্ত্রী পদে আমার আকর্ষণ নেই। আমি হতে চাই পরিবর্তনের প্রভাবক। এমন এক বিপ্লব ঘটাতে চাই, যা পাকিস্তানকে একেবারে বদলে দেবে।’ জানালা দিয়ে দূরে তাকিয়ে তিনি বলে চললেন, ‘প্রধানমন্ত্রিত্ব চাই তখনই, যখন তা ব্যবহার করে পাকিস্তানে সামাজিক-অর্থনৈতিক বিপ্লব ঘটাতে পারব।’
কিন্তু ইমরান খান কি নির্বাচনে জিততে পারবেন? বরাবরের মতো আত্মবিশ্বাস তাঁর কণ্ঠে, ‘আমি পরিষ্কার দেখতে পাচ্ছি, একটি মাত্র দলই জয় পেতে যাচ্ছে।’
সাক্ষাৎকারটি নিয়েছেন ব্রিটেনের নিউ স্টেটসম্যান ম্যাগাজিনের রাজনৈতিক সম্পাদক মেহেদি হাসান।
নিউ স্টেটসম্যান থেকে নেওয়া, ইংরেজি থেকে সংক্ষেপিত। অনুবাদ করেছেন ফারুক ওয়াসিফ।
মেট্রোরেল
আশার গুড়ে বালি জমছে
মানববন্ধন হয়েছে, সামনে আসছে অনশন। বিষয় মেট্রোরেল। জরুরি বিষয়গুলো যেন আমাদের দেশে সহজে হওয়ার নয়। পদ্মা সেতু আটকে গেছে। কারণ, এটি তৈরি করতে যারা টাকা-পয়সার মূল অংশটি দেবে, সেই বিশ্বব্যাংক মনে করে, যোগাযোগ মন্ত্রণালয় দুর্নীতিগ্রস্ত। এই দুর্নাম ঘোচাতে সরকারের যেন কিছুই করার নেই। যোগাযোগমন্ত্রীর পদত্যাগ চেয়েছেন অনেকে, তবে সরকার নীরব। মন্ত্রীকে সরিয়ে দিলে যে দুর্নীতির বিষয়টি স্বীকার করে নেওয়া হয়! পদ্মা সেতু না হয় না হোক, কিন্তু কোনো মন্ত্রী দুর্নীতি করেছেন, তা সরকার স্বীকার করবে কেন? ইগো বা অহং বলে যে একটি ব্যাপার আছে, তা সরকারের থাকবে না, তা কী করে হয়!
মেট্রোরেল নিয়েও এখন একই অবস্থা। এখানে অবশ্য দুর্নীতির অভিযোগ নেই, তবে আছে সেই অহং বা ইগোর সমস্যা। বিমানবাহিনী যেসব কারণ দেখিয়ে বিজয় সরণি দিয়ে মেট্রো রেলপথের আপত্তি জানিয়েছিল, তা বিশেষজ্ঞদের কাছে গ্রহণযোগ্য মনে হয়নি। বিশেষজ্ঞ, স্থপতি ও নগরপরিকল্পনাবিদদের কাছে অগ্রহণযোগ্য মনে হয়েছে সংসদ ভবনের পাশ দিয়ে বিমানবাহিনীর প্রস্তাবিত বিকল্প পথও। বিজয় সরণি দিয়ে মেট্রোরেলের দাবিতে তাই মানববন্ধন হয়েছে। ঈদ শেষ হয়েছে, এখন অনশনের ঘোষণা আসবে বলে জানালেন আন্দোলনের সঙ্গে জড়িত একজন। কিন্তু বিমানবাহিনীর তরফে যখন একবার আপত্তি তোলা হয়েছে, তখন সেই অবস্থান থেকে সরে আসার যেন আর সুযোগ নেই। ইগো যেখানে বড় হয়ে যায়, সেখানে যুক্তির জায়গাটা থাকে কোথায়? ফলাফল হচ্ছে, পদ্মা সেতুর মতো মেট্রোরেলের ভবিষ্যৎও অনিশ্চিত হয়ে পড়তে পারে।
মেট্রোরেলের রুট নিয়ে সরকারের সর্বশেষ যে অবস্থান জানা গেল, তা বিমানবাহিনীর অবস্থানের পক্ষে। ‘বিমানবাহিনীর আপত্তির কারণে মেট্রোরেলের গতিপথ বারবার ঘুরছে, তা সত্য নয়’—সংসদে এ কথা জানিয়েছেন প্রধানমন্ত্রী শেখ হাসিনা (প্রথম আলো, ২৭ অক্টোবর)। সঙ্গে এ-ও বলেছেন, বুয়েট, যোগাযোগ মন্ত্রণালয়, পরিবেশবিদসহ সংশ্লিষ্ট সবার সঙ্গে আলোচনার মাধ্যমেই রোকেয়া সরণির পশ্চিম পাশ দিয়ে (মানে সংসদ ভবনের পাশ দিয়ে) মেট্রোরেল স্থাপনের সিদ্ধান্ত নেওয়া হয়েছে। সংসদে প্রধানমন্ত্রীর এ ভাষণের পর যে প্রশ্নটি ঘুরপাক খাচ্ছিল তা হচ্ছে, বিমানবাহিনী ছাড়া আর কারা রোকেয়া সরণির পশ্চিম পাশ দিয়ে মেট্রোরেল যাওয়ার বিষয়টি সমর্থন করলেন? খোঁজখবর নিয়েও এই প্রকল্পের সঙ্গে সংশ্লিষ্ট বুয়েট বা পরিবেশবিদদের মধ্যে এমন কাউকে পেলাম না, যিনি বিমানবাহিনীর প্রস্তাবটি সমর্থন করেছেন। প্রধানমন্ত্রী তবে কাদের কথা বললেন?
আমরা দেখলাম, সংসদে প্রধানমন্ত্রীর এই বক্তব্যের পর ২ নভেম্বর বিজয় সরণি দিয়ে মেট্রোরেলের রুটের দাবিতে মানববন্ধন করেছে বাংলাদেশ স্থপতি ইনস্টিটিউট। পরিবেশবিদসহ সমাজের বিভিন্ন পর্যায়ের নাগরিকেরাও যোগ দিয়েছিলেন এই মানববন্ধনে। সেখানে বিশ্ববিখ্যাত স্থপতি লুই কানের করা সংসদ ভবন ও আশপাশের এলাকা ক্ষতিগ্রস্ত না করার দাবিতে গণস্বাক্ষরও সংগ্রহ করা হয়েছে। আমরা আরও একটু আগে ফিরে যাই। মেট্রোরেলের পথ নিয়ে শুরু হওয়া বিতর্কের বিষয়টি যে প্রধানমন্ত্রীর মনোযোগের মধ্যে রয়েছে, তা স্পষ্ট। গত ১৩ অক্টোবর প্রধানমন্ত্রী দুটি পক্ষকেই ডেকেছিলেন। স্থপতি, নগরপরিকল্পনাবিদ ও পরিবেশবিদদের পক্ষ থেকে ছিলেন স্থপতি ইকবাল হাবিব ও বিমান বাহিনীর পক্ষ থেকে বাহিনীর প্রধান এয়ার মার্শাল এস এম জিয়াউর রহমান। প্রধানমন্ত্রী সে সময় ‘আবেগ নয় যুক্তি’ দিয়ে বিষয়টির একটি গ্রহণযোগ্য সমাধানে আসার পরামর্শ দিয়ে দুই পক্ষের জন্য একটি গাইডলাইন ঠিক করে দেন। গাইডলাইন দুটি অনেকটা এ রকম—এক. তেজগাঁও বিমানবন্দরটিকে বর্তমান অবস্থায় সচল রেখেই মেট্রোরেলের রুটের বিষয়ে সিদ্ধান্তে আসতে হবে। দুই. সব ধরনের বিতর্ক ও বিব্রতকর দিকগুলো এড়িয়ে এই ইস্যুর মীমাংসা করতে হবে। প্রধানমন্ত্রী তখন স্থপতি ও পরিবেশবিদদের বিষয়টি নিয়ে বিমানবাহিনীর সঙ্গে বসতে ও তাদের কাছে যুক্তি ও প্রয়োজনীয় তথ্য-উপাত্ত তুলে ধরতে বলেন। কোনো সমস্যা সমাধানে এর চেয়ে ভালো পথ আর কী হতে পারে!
প্রধানমন্ত্রীর পরামর্শ মেনে গত ১৫ অক্টোবর স্থপতি, নগরপরিকল্পনাবিদ ও যোগাযোগ-বিশেষজ্ঞদের একটি দল বিমানবাহিনীর সঙ্গে বসে এবং তাঁরা দীর্ঘ চার ঘণ্টা ধরে ভিজুয়াল প্রেজেন্টেশানসহ তাঁদের তথ্য ও যুক্তি তুলে ধরেছেন। তাঁরা সেখানে দেখিয়েছেন যে তেজগাঁও বিমানবন্দরটিকে বর্তমান অবস্থায় সচল রেখেও বিজয় সরণি দিয়ে মেট্রোরেলের রুট যাওয়া সম্ভব। এই দলটিতে কারা কারা ছিলেন, তা পাঠকদের জন্য তুলে ধরছি। অধ্যাপক আবদুল্লাহ আবু সায়ীদ, বাংলাদেশ স্থপতি ইনস্টিটিউট ও কমনওয়েলথ অ্যাসোসিয়েশন অব আর্কিটেক্টসের সভাপতি মোবাশ্বের হাসান, স্থাপত্য অধিদপ্তরের প্রধান এ এস এম ইসমাইল, বুয়েটের পুরকৌশল বিভাগের অধ্যাপক ও মেট্রোরেল বাস্তবায়ন-সংক্রান্ত কারিগরি কমিটির সদস্য মো. শামসুল হক ও বাংলাদেশ পরিবেশ আন্দোলনের নগরায়ণ ও সুশাসন কমিটির সদস্যসচিব ইকবাল হাবিব। এই দলটির কয়েকজনের সঙ্গে আলাপ করে জেনেছি, তাঁদের উপস্থাপনায় বিমানবাহিনীকে সন্তুষ্ট মনে হয়েছে। ‘আমরা যুক্তিগ্রাহ্যভাবে বিষয়গুলো বিমানবাহিনীর কাছে তুলে ধরেছি এবং আমরা যে বিষয়টি তাদের বোঝাতে পেরেছি তা তারা স্বীকারও করেছে। আমদের মনে হয়েছে, তারা আমাদের যুক্তি মেনে নিয়েছে’—জানিয়েছেন ইকবাল হাবিব। বিমানবাহিনীর সঙ্গে সেদিনের এই আলোচনা ও যুক্তিতর্ক উপস্থাপনের পর স্থপতি, নগরপরিকল্পনাবিদ ও পরিবেশবিদ মহলে একধরনের আশা জেগেছিল। এরপর হঠাৎ করেই গত ২৬ অক্টোবর মেট্রোরেল নিয়ে সংসদে বক্তব্য দিলেন প্রধানমন্ত্রী। স্বাভাবিকভাবেই তা বিস্মিত করেছে এই প্রক্রিয়ার সঙ্গে জড়িত স্থপতি ও পরিবেশবিদদের।
‘বিমানবাহিনীর সঙ্গে আমাদের যে আলাপ-আলোচনা হয়েছে, তাতে বিমানবন্দরের বর্তমান স্বাভাবিক কার্যক্রম অক্ষুণ্ন রেখে বিজয় সরণি দিয়ে মেট্রো রেলপথ তৈরির সম্ভাবনা তৈরি হয়েছিল। কিন্তু জার্মানি থেকে ফিরে আসার পর সংসদে প্রধানমন্ত্রী যে বক্তব্য দিলেন, তা বিমানবাহিনীর সঙ্গে আমাদের ওই দিনের আলোচনার নির্যাস ধারণ করে না। আমার ধারণা, বিমানবাহিনীর সঙ্গে আমাদের আলোচনার ফলাফল প্রধানমন্ত্রীর কাছে পৌঁছায়নি। কারণ, সেই আলোচনা ইতিবাচক ছিল।’ এটা ইকবাল হাবিবের প্রতিক্রিয়া।
মেট্রোরেলের রুট নিয়ে যখন তর্ক-বিতর্ক শুরু হয়, তখন বিমানবাহিনীর তরফে একটি ব্যাখ্যা গণমাধ্যমে দেওয়া হয়েছিল, যা বিভিন্ন পত্রপত্রিকায় ছাপা হয়েছে। গত ২৬ অক্টোবর সংসদে প্রধানমন্ত্রী যে বক্তব্য দিলেন তাতে বিমানবাহিনীর সেই পুরোনো বক্তব্যেরই প্রায় হুবহু প্রতিধ্বনি শোনা গেল। সংসদে প্রধানমন্ত্রী বলেছেন, ‘তেজগাঁও বিমানবন্দর সম্পূর্ণ সচল বিমানঘাঁটি। সামরিক ঘাঁটি ও ত্রাণ তৎপরতার কেন্দ্রবিন্দু হিসেবে এটি ব্যবহূত হয়ে আসছে। এমআরটি লাইন-৬ (মেট্রোরেল) পথ বিজয় সরণি দিয়ে নির্মিত হলে তা বিমানের আ্যাাপ্রোচ পথে আড়াআড়িভাবে একটি প্রতিবন্ধকতা তৈরি হবে। এমআরটি লাইন-৬-এর উচ্চতার কারণে বিমান অবতরণকালে ল্যান্ডিং অ্যাপ্রোচের উচ্চতা বাড়াতে হবে। সে ক্ষেত্রে বিমানকে রানওয়ের প্রথম ভাগের একটি বড় অংশ বাদ দিয়ে অবতরণ করতে হবে। এর ফলে ব্যবহার্য রানওয়ের দৈর্ঘ্য আশঙ্কাজনক হারে হ্রাস পাবে, যা বিমানবন্দরটিকে বিমানবাহিনীর বিভিন্ন বিমান অবতরণের জন্য অত্যন্ত ঝুঁকিপূর্ণ করে তুলবে (প্রথম আলো, ২৭ অক্টোবর)।’
বিমান বাহিনীর দেওয়া যে বক্তব্য বিভিন্ন পত্র-পত্রিকায় ছাপা হয়েছে (প্রথম আলো, ২২ অক্টোবর) তার সঙ্গে যে কেউ প্রধানমন্ত্রীর বক্তব্য মিলিয়ে দেখতে পারেন। আর বিমানবাহিনীর এই যুক্তিগুলো বিশেষজ্ঞ পর্যায়ে কার্যত নাকচ হয়ে গেছে। মাস খানেক ধরে নগরপরিকল্পনাবিদ, বিমান চলাচল ও যোগাযোগ-বিশেষজ্ঞ এবং পরিবেশবিদদের বক্তব্যে বিষয়টি অনেকটাই পরিষ্কার হয়েছে।
ঢাকা শহরের জন্য মেট্রোরেল কতটা জরুরি হয়ে পড়েছে, তা আর নতুন করে বলার দরকার নেই। বাংলাদেশ প্রকৌশল বিশ্ববিদ্যালয়ের পুরকৌশল বিভাগের অধ্যাপক ও মেট্রোরেল বাস্তবায়ন-সংক্রান্ত কারিগরি কমিটির সদস্য মো. শামসুল হকের একটি সাক্ষাৎকার নিয়েছিলাম, যা গত ২২ অক্টোবর প্রথম আলোয় ছাপা হয়েছে। সেখানে তিনি বলেছিলেন, ‘আমি আশা করব যৌক্তিক বিবেচনায় সরকার বিজয় সরণি দিয়েই মেট্রোরেল বাস্তবায়নের দিকে এগোবে। সেটা না হলে বিকল্প যদি সংসদ ভবনের সামনে দিয়েই হয়, তবে আমি বলব, সৌন্দর্য কিছুটা নষ্ট হলেও মেট্রোরেল করার কোনো বিকল্প নেই। শহরের মানুষ ও গণপরিবহনের কথা চিন্তা করলে এটা করতেই হবে।’ বোঝা গেল, মেট্র্রোরেলকে ঢাকার জন্য কতটা জরুরি মানছেন তিনি। সরকার কি এখন স্থপতি, নগরপরিকল্পনাবিদ বা পরিবেশবিদ—সবার আপত্তি উপেক্ষা করে বিমানবাহিনীর অবস্থানকেই চূড়ান্ত সিদ্ধান্ত হিসেবে গ্রহণ করবে? যদি তা-ই হয়, তবে কী অগতির গতি হিসেবে সংসদ ভবনের পাশ দিয়ে মেট্রো রেলপথ নির্মাণের কাজ শুরু করা সম্ভব হবে? এই প্রশ্নের জবাব হচ্ছে, কাজটি সহজ হবে না।
মেট্রোরেল তৈরিতে সহজ শর্তে ঋণ দেওয়ার কথা জাপানের। নানা সমীক্ষার পর বিজয় সরণি দিয়ে মেট্রোরেলের রুটটি ঠিক করা হয়েছিল। এখন যখন মেট্রোরেলের রুট নিয়ে বির্তক শুরু হয়েছে, তখন একটি বিদেশি সহায্যদাতা প্রতিষ্ঠানের যে অবস্থান নেওয়া উচিত, সেটাই করেছে জাইকা। রুট নিয়ে বিতর্ক শেষ না হওয়া পর্যন্ত এই প্রকল্প নিয়ে এগোবে না তারা। জাইকা অর্থবছর হিসাব করে এপ্রিল থেকে। এখন রুট নিয়ে বিতর্ক শেষ না হওয়ায় চলতি অর্থবছরে যে এই প্রকল্পটি অন্তর্ভুক্ত করা যাচ্ছে না, তা অনেকটা নিশ্চিত। আর লুই কানের স্থাপত্যের কোনো ধরনের বিকৃতি রোধে শুধু দেশীয় স্থপতিরা নন, আন্তর্জাতিক পর্যায়েও স্থপতিরা সক্রিয় হয়ে উঠেছেন। এ ধরনের একটি স্থাপনার বিকৃতি রোধের ব্যাপারে বিশ্বে স্থপতিরা সব সময়ই বেশ সংবেদনশীল। বিশ্বের বিভিন্ন দেশ থেকে স্থপতিরা বাংলাদেশ সরকারের কাছে চিঠি পাঠাতে শুরু করেছেন। এশীয় স্থপতিদের সংগঠন আর্কএশিয়ার সভাপতির দায়িত্ব বর্তমানে পালন করছেন জাপানি স্থপতি জর্জ কুনিহিরো। তিনি জাপান ইনস্টিটিউট অব আর্কিটেক্টেরও সভাপতি। গত ২৬ অক্টোবর সংসদে প্রধানমন্ত্রী যখন মেট্রোরেল নিয়ে বক্তব্য দেন, তখন তিনি ঢাকায় ছিলেন। সংসদ ভবনের স্থাপত্যের বিকৃতি রক্ষায় তিনি ইতিমধ্যেই সেচ্চার হয়েছেন। প্রধানমন্ত্রীর কাছে চিঠিও পাঠিয়েছেন। জাপানের স্থপতিদের পক্ষ থেকে যখন বিরোধিতা শুরু হয়েছে, তখন জাইকার ওপর এর বাড়তি প্রভাব পড়বে, তা নিশ্চিত করেই বলা যায়। সরকার যা-ই বলুক, মেট্রোরেল নিয়ে ঢাকাবাসীর আশার গুড়ে বালুর স্তর জমতে শুরু করেছে।
এ কে এম জাকারিয়া: সাংবাদিক।
মিসর
সামরিক বাহিনী কত দূর পেছাবে
গত জানুয়ারি মাসে মিসরের জনগণ যখন স্বৈরশাসক হোসনি মোবারককে উৎখাত করতে আন্দোলন শুরু করে, তখন তাদের অধিকাংশেরই স্পষ্ট ধারণা ছিল না যে তাদের আসল সমস্যা মোবারক নয়। দেশটির সামরিক বাহিনীর রাজনৈতিক উচ্চাভিলাষই যে তাদের সব দুঃখ-দুর্দশার কারণ, তা উপলব্ধি করতে তাদের আরও কিছু সময় অপেক্ষা করতে হলো; ভোগ করতে হলো আরও অনেক নিপীড়ন-নির্যাতন। সর্বশেষ, গত শুক্রবার থেকে পরবর্তী চার দিনে কায়রোর তাহরির স্কয়ারে দাঙ্গাপুলিশের হাতে প্রাণ দিতে হলো প্রায় ৪০ জন মানুষকে, যাদের অধিকাংশই তরুণ-যুবা। আহত হয়েছে হাজার দেড়েক; আর কতজনকে যে গ্রেপ্তার করে গারদে পোরা হয়েছে, সে তথ্য পাওয়া যায়নি।
জানুয়ারি মাসের গণ-অভ্যুত্থানের সময় সামরিক বাহিনী জনগণের বিরুদ্ধে দাঁড়ায়নি, বরং প্রকাশ্যে বলেছে, ‘আমরা তোমাদের সঙ্গে আছি।’ মোবারক বিক্ষুব্ধ জনসাধারণের বিরুদ্ধে সেনাবাহিনীকে ব্যবহার করতে চেয়েছিলেন, কিন্তু সেনাবাহিনী মোবারকের নির্দেশ মানেনি। বরং আমেরিকাসহ পশ্চিমা রাষ্ট্রগুলো যখন মোবারককে ক্ষমতা ছেড়ে দিতে বলে, তখন মিসরের সেনাবাহিনীও মোবারকের ওপর থেকে সমর্থন তুলে নেয়, মোবারকের পতন তরান্বিত করে। পশ্চিমা সংবাদমাধ্যমে তখন মিসরীয় সামরিক বাহিনীকে অভিহিত করা হয় মিসরীয় বিপ্লবের ‘অভিভাবক’ হিসেবে।
গত শুক্রবার থেকে মিসরের রাজধানী কায়রোর তাহরির স্কয়ারে আবারও যে গণবিক্ষোভ শুরু হয়েছে, তা সেই সামরিক বাহিনীর বিরুদ্ধে, যারা এখন আর মিসরীয় বিপ্লবের ‘অভিভাবক’ নয়, বরং ‘প্রবলতম শত্রু’। মোবারকের পতনের পর তারা সুপ্রিম কাউন্সিল অব দি আর্মড ফোর্সেস (স্কাফ) নামে এক অন্তর্বর্তীকালীন কর্তৃপক্ষ গঠন করে মিসরের শাসনক্ষমতা নিজেদের হাতে নিয়েছে, নয়-দশ মাস ধরে জারি রেখেছে জরুরি অবস্থা, বিক্ষোভকারীদের গুলি করে মেরেছে। মানবাধিকার সংস্থাগুলো বলছে, মোবারকের পতনের পর থেকে এ পর্যন্ত ১২ হাজার বিক্ষোভকারীর বিচার করা হয়েছে সামরিক আদালতে, দেওয়া হয়েছে বিভিন্ন মেয়াদের কারাদণ্ড। সামরিক বাহিনী মিসরের রাষ্ট্রক্ষমতায় চিরস্থায়ীভাবে থেকে যাওয়ার পাঁয়তারা করছে বলে ইন্টারনেটে যেসব তরুণ-যুবক লেখালেখি করেছে, তাদের ধরে কারাগারে ঢুকিয়েছে, নির্যাতন করেছে। সব ধরনের প্রতিবাদ দমনের লক্ষ্যে তারা গোয়েন্দা কায়দায় ভয়ভীতি ছড়িয়েছে। আন্তর্জাতিক মানবাধিকার সংস্থা অ্যামনেস্টি ইন্টারন্যাশনালের ভাষায়, হোসনি মোবারকের চেয়ে বেশি নিষ্ঠুর কায়দায় দমন-পীড়ন চালিয়েছে বর্তমানের সামরিক কাউন্সিল। দেশটির শ্রদ্ধেয় বুদ্ধিজীবী, নোবেল শান্তি পুরস্কার বিজয়ী আল বারাদেই ইন্টারনেটের সামাজিক যোগাযোগ ফোরাম টুইটারে লিখেছেন, ‘তাহরির স্কয়ারে একটা হত্যাযজ্ঞ চলছে। বেসামরিক নাগরিকদের ওপর যে কাঁদানে গ্যাস নিক্ষেপ করা হচ্ছে, তাতে নার্ভ গ্যাসের উপাদান আছে; ব্যবহার করা হচ্ছে তাজা বুলেট।’
সুপ্রিম কাউন্সিল গত মঙ্গলবার মুসলিম ব্রাদারহুড নামের কট্টরপন্থী রাজনৈতিক গ্রুপটির (মোবারকের আমলে নিষিদ্ধঘোষিত) সঙ্গে একটা সমঝোতা চুক্তি করেছে। সে চুক্তি অনুযায়ী, আগামী বছর জুনের শেষ দিকে দেশটিতে প্রেসিডেন্ট নির্বাচন হবে। কিন্তু বিক্ষোভকারীরা এই চুক্তি মেনে নেয়নি; বরং এর বিরুদ্ধে স্লোগান দিচ্ছে। মুসলিম ব্রাদারহুড চলমান বিক্ষোভ থেকে দূরে সরে রয়েছে, কারণ তারা মনে করছে, এই বিক্ষোভের আসল উদ্দেশ্য আগামী ২৮ নভেম্বর নির্ধারিত পার্লামেন্ট নির্বাচন বানচাল করা। কট্টর ইসরায়েলবিরোধী মুসলিম ব্রাদারহুডের বিশ্বাস, পার্লামেন্ট নির্বাচনে তাদের রাজনৈতিক দল ফ্রিডম অ্যান্ড জাস্টিস পার্টি সবচেয়ে বড় দল হিসেবে আবির্ভূত হবে এবং পার্লামেন্ট নিয়ন্ত্রণ করবে। পশ্চিমা সংবাদমাধ্যমেও আশঙ্কার সঙ্গে এমন সম্ভাবনার কথা লেখা হচ্ছে। কিন্তু শুধু কায়রোতে নয়, সুয়েজ ও আলেকজান্দ্রিয়াসহ আরও বেশ কয়েকটি শহরে সর্বশেষ যে বিক্ষোভ ছড়িয়ে পড়েছে, তাতে মুসলিম ব্রাদারহুডের সংশ্লিষ্টতা তেমন নেই। উদারপন্থী, মুক্তিকামী যুবসমাজ গণতন্ত্র, বাকস্বাধীনতা, কর্মসংস্থান ও শান্তির দাবিতে আন্দোলনে নেমেছে। তাদের এসব দাবি বাস্তবায়নের পথে প্রধান বাধা হিসেবে তারা মনে করছে সামরিক কর্তৃপক্ষকে। তাই তারা এই মুহূর্তে তাদের প্রস্থান দাবি করছে। তাহরির স্কয়ারে অবস্থান নিয়ে অনেক তরুণ ও যুবক বিক্ষোভকারী ঘোষণা দিয়েছে, প্রয়োজনে তারা প্রাণ দেবে, তবু সামরিক বাহিনী ক্ষমতা ছেড়ে না দেওয়া পর্যন্ত তারা সেখান থেকে সরে যাবে না।
আন্দোলনের শুরুতে তাদের দাবি ছিল, কবে জেনারেলদের সুপ্রিম কাউন্সিল বেসামরিক কর্তৃপক্ষের হাতে ক্ষমতা হস্তান্তর করে ব্যারাকে ফিরে যাবে তার একটা সময়সীমা ঘোষণা করতে হবে, স্বরাষ্ট্রমন্ত্রীকে এক্ষুনি সরিয়ে একজন বেসামরিক ব্যক্তিকে ওই পদে নিয়োগ দিতে হবে; রাষ্ট্রপতি নির্বাচনের তারিখ ঘোষণা করতে হবে এবং সংবিধান রচনার জন্য নির্বাচিত সংবিধানসভা গঠন করতে হবে। কিন্তু বিক্ষোভকারীদের ওপর নজিরবিহীন নৃশংসতা চালানোর ফলে ওই সব দাবি এখন এক দাবিতে পরিণত হয়েছে, সেটা হচ্ছে এক্ষুনি সুপ্রিম কাউন্সিলকে ক্ষমতা ছেড়ে দিতে হবে।
মিসরের সামরিক বাহিনী বেসামরিক রাজনৈতিক কর্তৃত্ব মেনে চলায় অভ্যস্ত নয়। কিন্তু মোবারকের পতনের পর থেকে এমন এক পরিস্থিতি সৃষ্টি হয়েছে যে, রাজনৈতিক কর্তৃপক্ষের হাতে শাসনক্ষমতা ছেড়ে দিয়ে ব্যারাকে ফিরে যাওয়া ছাড়া তাদের গত্যন্তর নেই। তারা চেষ্টা করে চলেছে যতটা সম্ভব প্রক্রিয়াটিকে বিলম্বিত করতে। ২০১৩ সালের আগে তারা পুরোপুরি কর্তৃত্ব ছাড়তে রাজি ছিল না। এবং তখনো তারা এমন ব্যবস্থা করে যাওয়ার চেষ্টা করছিল যে ব্যারাকে থেকেও দেশের রাজনৈতিক ক্ষমতার প্রধান অংশীদার, এমনকি অভিভাবকের ভূমিকায় তারা থেকে যেতে পারে। যে সংবিধান রচনার কথাবার্তা চলছে, সেখানে তারা এমন বিধান যুক্ত করতে চায় যে নির্বাচিত বেসামরিক সরকারের ওপর তারা যেকোনো সময় হস্তক্ষেপ করতে পারবে। শাসনব্যবস্থায় স্থায়ী সাংবিধানিক ভূমিকা নিশ্চিত করার পরই কেবল তারা ক্ষমতা হস্তান্তরের কথা ভাবছিল।
আফ্রিকা মহাদেশ ও আরব জাহানের মধ্যে সবচেয়ে বড় এবং পৃথিবীর দশম বৃহত্তম সামরিক বাহিনী মিসরীয় সামরিক বাহিনী দেশটির সবচেয়ে সুবিধাভোগী শ্রেণী। এর বার্ষিক বাজেট ৫.৮৫ বিলিয়ন মার্কিন ডলার, দেশটির জিডিপির ৩.১২ শতাংশ (২০০৯)। এ ছাড়া মার্কিন যুক্তরাষ্ট্র থেকে সামরিক সহযোগিতা হিসেবে তারা পায় বছরে ১.৩ বিলিয়ন মার্কিন ডলার। মিসরীয় সামরিক বাহিনী এক বিশাল ব্যবসায়ী গোষ্ঠীও বটে। অলিভঅয়েল, দুধ, রুটি, খাবার পানি, সিমেন্ট, গ্যাসোলিন, মোটরযান, গৃহ ও রাস্তাঘাট নির্মাণ, টেলিযোগাযোগ, হোটেল, বাণিজ্যিক হাসপাতাল, পর্যটনকেন্দ্রসহ বিশাল এক বাণিজ্যিক-সাম্রাজ্যের মালিকানা রয়েছে তাদের হাতে। এ ছাড়া খুব ঘনবসতিপূর্ণ বিভিন্ন অঞ্চলে বিপুল পরিমাণ সরকারি ভূমির দখল রয়েছে সামরিক বাহিনীর হাতে; অনেক খাসজমিতে তারা বাণিজ্যিক অবকাশকেন্দ্র নির্মাণ করেছে। এবং সবচেয়ে সুবিধার বিষয় হলো, সামরিক বাহিনী তার এসব ব্যবসা-বাণিজ্যের জন্য সরকারকে কোনো কর দেয় না। বেসরকারি ব্যবসায়িক খাতকে যে আমলাতান্ত্রিক লালফিতার দৌরাত্ম্য সইতে হয়, তাদের সেসবের বালাইও নেই।
বহু বছর ধরে এত সুযোগ-সুবিধা ও প্রভাব-প্রতিপত্তি ভোগ করে এসেছে যে সামরিক বাহিনী, রাজনৈতিক ক্ষমতার অংশীদারত্ব তাদের খুব প্রয়োজন। মিসরীয় সামরিক বাহিনীর এখন তাই এক মরিয়া অবস্থা। কিন্তু তাদের ঝেঁটিয়ে ব্যারাকে ঢোকানো নেতৃত্বহীন স্বতঃস্ফূর্ত গণ-আন্দোলনের পক্ষে অত্যন্ত কঠিন কাজ। পাকিস্তান ও তুরস্কের মতো গণতান্ত্রিক বাতাবরণে নিজেদের রাজনৈতিক অংশীদারত্ব নিশ্চিত করতে তারা অনেক কলাকৌশলের আশ্রয় নেবে।
ওই অঞ্চলের ভূরাজনৈতিক পরিস্থিতির ওপরও অনেক কিছু নির্ভর করবে। আমেরিকার ঘনিষ্ঠতম মিত্র ইসরায়েল অতিনিকটে; মিসরে গণতন্ত্রের বিকাশ যদি ইসলামিক ব্রাদারহুড ও অন্যান্য ইসরায়েলবিরোধী গ্রপগুলোকে শক্তিশালী ও ক্ষমতাবান করে, তবে আমেরিকা ও ইসরায়েলের জন্য সেই গণতন্ত্রের চেয়ে সামরিক বাহিনীর কর্তৃত্বই শ্রেয় মনে হবে। সামরিক কর্তৃত্ববিরোধী চলমান গণবিক্ষোভের নেতৃত্ব যেন মুসলিম ব্রাদারহুডের মতো কট্টর ইসরায়েলবিরোধী গোষ্ঠীগুলোর হাতে চলে না যায়, সে চেষ্টাও তারা করবে। অন্তত পশ্চিমা গণমাধ্যমের লেখালেখি থেকে সে রকমই মনে হচ্ছে।
তাহলে মিসরের মুক্তিকামী জনগণের, বিশেষত যুবসমাজের এই বিপুল আন্দোলন কী ফল বয়ে আনে, সেটাই এখন দেখার বিষয়।
মশিউল আলম: সাংবাদিক।
সিরিয়া
অশনিসংকেত
এই সপ্তাহে তাহলে ‘আরব বসন্ত’ আরব লিগকেও আক্রান্ত করল? নাকি তা ব্রিটিশ সাম্রাজ্যের কায়দায় ধনী ও খুদে রাষ্ট্র কাতারের দিকে ঝুঁকে পড়েছে?
আরব দুনিয়ার ইতিহাসে আরব লিগের মতো নির্বোধ, অক্ষম ও উদ্ভট সংস্থা আর দেখা যায়নি। হঠাৎ সংস্থাটি ইঁদুর থেকে সিংহ হয়ে সিরিয়াকে আরব লিগ থেকে বহিষ্কারের হুংকার দিচ্ছে। গত বৃহস্পতিবার আরব লিগ সিরিয়ার সদস্যপদ রহিত করার ঘোষণা দেয়। সিরিয়া যদি বিক্ষোভকারীদের প্রতি সহিংসতা বন্ধ না করে, শহরগুলো থেকে সাঁজানো যান সরানো, রাজনৈতিক বন্দীদের মুক্তি দেওয়া এবং বিরোধীদের সঙ্গে আলোচনা শুরু না করে তাহলে এ সিদ্ধান্ত কার্যকর হবে বলে হুমকি দিয়েছেন আরব লিগের নেতারা।
দামেস্কও পাল্টা গর্জন দিয়েছে যে সিরিয়া তো ইতিমধ্যে আরব লিগের শান্তি পরিকল্পনা বাস্তবায়ন করেছে। সুতরাং আরব লিগের সিদ্ধান্তটি বেআইনি এবং লিগের সনদের বরখেলাপ। সিরিয়ার অভিযোগ, এসব আসলে ‘লিবিয়ার মতো করে সিরিয়ায় বিদেশি হস্তক্ষেপের পাঁয়তারা’। সম্ভবত অভিযোগটা সঠিক।
কিন্তু সিরিয়ার বাশার আল আসাদের সরকারের জন্য আরব লিগের ভোটাভুটিটা ছিল নৈরাশ্যজনক। ২২টি রাষ্ট্রের মধ্যে কেবল শিয়া ইরাকই (প্রেসিডেন্ট বুশের কল্যাণে) অনুপস্থিত ছিল, আর ইয়েমেন ও লেবানন ভোট দিয়েছে সিরিয়ার পক্ষে। এই দেশ দুটি এখনো সিরিয়ার সঙ্গে ভগ্নিসুলভ সম্পর্কের বন্ধনে আবদ্ধ।
কাতারই এখন হয়ে দাঁড়িয়েছে সিরিয়ার নিয়তির শত্রু, এর সঙ্গে আছে আল জাজিরা টেলিভিশন চ্যানেল। কাতার ও আল জাজিরাই ছিল সিরিয়াকে বিপাকে ফেলার এই ভোটাভুটির পেছনে। কাউকে মিষ্টি কথায় ভুলিয়ে, কাউকে অনুনয়-বিনয় করে আর যাদের দ্বিমত ছিল তাদের গ্যাসের মুনাফার বিরাট একটা অংশ ঘুষ দিয়ে সমর্থন আদায় করা হয়েছে।
আরব দুনিয়ায় কাতারের শক্তি-সামর্থ্য দিনকে দিন স্পষ্টভাবে সাম্রাজ্যবাদী হয়ে ওঠা শুরু করেছে। অর্থবল আর নিয়মিত বিমান হামলার মাধ্যমে তারা লিবিয়ায় গাদ্দাফির শাসন উচ্ছেদে সহায়তা করেছিল। এখন আরব লিগের নেতা হয়ে সিরিয়াকে তারা নিশানা করেছে।
সিরিয়ার ওপর ন্যাটোর ‘বিমান উড্ডয়ন নিষিদ্ধ’ সিদ্ধান্ত হতে যাচ্ছে না। ইসরায়েলিরাও চাইতে পারে যে আসাদের শাসন সেখানে টিকে থাক। কারণ, বাস্তবে কেউ জানে না, আসাদের পরে কাদের শাসন আসবে। সন্দেহ নেই, ন্যাটো সিরিয়াকে আক্রমণ করলে ইরানও লেবাননের হিজবুল্লাহকে দিয়ে উত্তর ইসরায়েলে বোমাবর্ষণ চালাবে। ইরানও পারস্য উপসাগরে মার্কিন নৌবহরের সঙ্গে সংঘাতে জড়াবে। কোনো আরব চায় না, সিরিয়াতেও লিবিয়ার মতো গৃহযুদ্ধের আগুন জ্বলে উঠুক। তা ছাড়া, সিআই প্রধান লিওন পানেট্টাও ইতিমধ্যে যুক্তরাষ্ট্রের যুদ্ধে জড়ানোকে নাকচ করে দিয়েছেন।
এসব সত্ত্বেও, সিরিয়ার প্রেসিডেন্ট বাশার আল আসাদের সামনে গুরুতর চ্যালেঞ্জ হাজির হয়েছে। তিনি এবং তাঁর পিতা হাফেজ আল আসাদ সিরিয়াকে ‘আরবের জননী’র স্তরে উন্নীত করেছিলেন। আর এখন সেই ‘আরব জাতি’ তাদের সেই জননীকে অপদস্থ করতে নেমেছে। যে দেশটি ইতিমধ্যে মার্কিন ও ইউরোপীয় অর্থনৈতিক অবরোধে ভুগছে, তার সত্যিকার দুশ্চিন্তা হলো অর্থনৈতিক ও রাজনৈতিক প্রতিকূলতা।
ব্রিটেনের দি ইন্ডিপেন্ডেন্ট থেকে অনূদিত।
রবার্ট ফিস্ক: ব্রিটিশ সাংবাদিক, মধ্যপ্রাচ্য বিশেষজ্ঞ।
বিশ্ব অর্থনীতি
ওয়াল স্ট্রিট দখল কেন
আমেরিকার অর্থনৈতিক রাজধানী নিউইয়র্কে হঠাৎ করে যে বিক্ষোভ সংঘটিত হয়ে গেল, সেটাকে আপাতদৃষ্টিতে মার্কিনিদের সহজাত বিচ্ছিন্ন হুজুগের মতো মনে হতে পারে অনেকের কাছে। প্রায় নেতৃত্ববিহীন স্বতঃস্ফূর্ত অর্থপূর্ণ অথচ অসংগঠিত এই বিক্ষোভকারীদের দাবি ছিল অনেক। তবে মূল কথাটি ছিল পুঁজিবাদী অর্থনীতিতে পুঁজিপতি ও বৃহৎ করপোরেট প্রতিষ্ঠানগুলোর অর্থলোভ, সীমাহীন দুর্নীতি, সরকারি নীতিনির্ধারণে ধনবাদী পরিবার ও প্রতিষ্ঠানগুলোর অন্যায় প্রভাব এবং অর্থনৈতিক বৈষম্য ও বঞ্চনা। এসবের বিরুদ্ধেই ছিল বিক্ষোভকারীদের মূল প্রতিবাদ। ওয়াল স্ট্রিট দখল করার স্লোগানটি অবশ্যই প্রতীকী। কারণ, এই ওয়াল স্ট্রিটেই অবস্থিত নিউইয়র্ক স্টক এক্সচেঞ্জ। প্রতিবাদকারীদের মতে, যখন লাখ লাখ আমেরিকান চাকরি, শিক্ষা, বেকারভাতা, গৃহঋণ ইত্যাদি নিয়ে হিমশিম খাচ্ছে—এমনকি সরকারও তার নাগরিকদের এসব মৌলিক সুবিধা বহাল রাখতে সমস্যায় হাবুডুবু খাচ্ছে, তখন ওয়াল স্ট্রিট তথা বৃহৎ করপোরেট প্রতিষ্ঠানগুলো কোনো নিয়মনীতির তোয়াক্কা না করে কেবল তাদের মুনাফা বাড়াতে ব্যস্ত। শুধু তা-ই নয়, শেয়ার ব্যবসায় লাখ-কোটি ডলার উৎপাদনবিহীন আয় করলেও তারা আয়কর রেয়াত পাচ্ছে।
এসবের বাইরে বিক্ষোভকারীরা আরও যেসব দাবি তুলেছে, সেগুলোর মধ্যে আছে পূর্ণ কর্মসংস্থান, ঋণাত্মক আয়কর, (যার অর্থ একটা নির্দিষ্ট পরিমাণ আয়ের নিচে হলে সরকারকে উল্টো সেই আয়কারীকে অর্থসাহায্য দিতে হবে), সর্বজনীন স্বাস্থ্যসেবাকেন্দ্র স্থাপন ইত্যাদি। তবে প্রতিবাদকারীদের দাবিনামাকে সাধারণ দৃষ্টিতে অসংলগ্ন মনে হলেও, খুব গুরুত্বপূর্ণ দুটি দাবি সে ধারণাকে বদলে দেয়। এ নিয়ে গণমাধ্যম ও বিশ্লেষকেরা তেমন উচ্চবাচ্য না করলেও এই দাবি দুটির অর্থনৈতিক গুরুত্ব বেশ গভীর। দাবি দুটি হচ্ছে—টোবিন ট্যাক্স চালু করা এবং গ্লাস-স্টিগাল ব্যাংকিং আইনের পুনর্বহাল।
টোবিন ট্যাক্সের ধারণাটি দিয়েছিলেন আমেরিকার নোবেলজয়ী অর্থনীতিবিদ জেমস টোবিন, যার মধ্যে ছিল ফটকা উদ্দেশ্যে মুদ্রা ব্যবসার ওপর কর বসানোর পরামর্শ। আমরা জানি, শেয়ারবাজারে যেমন শেয়ার কেনা-বেচা হয়, তেমনই আন্তর্জাতিক মুদ্রাবাজারে বিভিন্ন উন্নত অর্থনীতির মুদ্রা কেনা-বেচা হয় স্বল্পমেয়াদে মুনাফা লাভের জন্য। টোবিন উপদেশিত করারোপের উদ্দেশ্য ছিল বিভিন্ন মুদ্রারবাজার ও সুদের হারের স্থিতিশীলতা বজায় রাখা। স্মরণ করা যেতে পারে, ২০০০ সালের প্রথমার্ধে বাংলাদেশের বেশ কয়েকটি ব্যাংক এই ব্যবসা করতে গিয়ে শত শত কোটি টাকা লোকসান দিয়েছিল।
গ্লাস-স্টিগাল ব্যাংকিং আইনের পুনর্বহালবিষয়ক দাবিটিও অর্থবহ। ১৯২৯ সালে আমেরিকার শেয়ারবাজারের মহাধস ও অর্থনীতিতে মহামন্দার পর নীতিনির্ধারক মহল উপলব্ধি করে, এই বিপর্যয়ের মূল হোতা বাণিজ্যিক ব্যাংকগুলো। কারণ, তারা মূল ব্যাংকিং কার্যক্রম উপেক্ষা করে বেশি উৎসাহী ছিল শেয়ারবাজারে লগ্নি করতে। এমনকি নিজস্ব পুঁজি বিনিয়োগের পর তারা আমানতকারীদের অর্থ শেয়ারবাজারের মতো একটা ঝুঁকিবহুল খাতে বিনিয়োগ করে নিয়েছিল সীমাহীন ঝুঁকি। এ রকম মহাবিপর্যয় সৃষ্টিকারী কার্যকলাপ থেকে ব্যাংকগুলোকে বিরত রাখতে ১৯৩৩ সালে প্রণীত হয়েছিল গ্লাস-স্টিগাল অ্যাক্ট, যেটা দিয়ে বাণিজ্যিক ব্যাংক ও বিনিয়োগ ব্যাংকের মধ্যে সুস্পষ্ট ভেদরেখা তৈরি করা হয়। আমেরিকার সাবেক ট্রেজারি সেক্রেটারি ও ফেডারেল রিজার্ভ সিস্টেমের প্রতিষ্ঠাতা কার্টার গ্লাস ছিলেন এই উদ্যোগের আবিষ্কর্তা। তাঁর সঙ্গে হাত মিলিয়েছিলেন ব্যাংকিং ও মুদ্রা কমিটির চেয়ারম্যান হেনরি স্টিগাল। তিনি মার্কিন প্রতিনিধি পরিষদেরও সদস্য ছিলেন। এ আইনের আওতায় ব্যাংকগুলোকে বেছে নিতে বলা হয়েছিল, তারা কি ব্যাংকিংয়ের মূলধারায় থাকতে চায়, নাকি বিনিয়োগ ব্যাংকিংয়ে বিশেষায়িত হয়ে শেয়ারবাজারে বিনিয়োগ করতে চায়? তবে এখানে একটা ব্যতিক্রম দেওয়া হয়েছিল, অবিক্রীত সরকারি বন্ড কেনার (আন্ডার রাইটিং) ব্যাপারে এই আইন প্রযোজ্য হবে না।
সর্বকালের সব ভালো আইনের বিরুদ্ধে একটা শক্তি যে রকম সোচ্চার থাকে, এই আইনের বিপক্ষেও ছিল তেমনই শক্তি, যারা এই আইন অপসারণের জন্য সক্রিয় কর্মকাণ্ড চালাতে থাকে। ফলে ৬৬ বছর পর ১৯৯৯ সালে আইনটি বিলুপ্ত করা হয়, আর তার বিপরীতে চালু করা হয় নতুন আইন; যার মাধ্যমে ব্যাংকগুলো শেয়ারবাজারে বিনিয়োগ করতে আবার সক্ষম হয় নিজস্ব ব্রোকারেজ হাউসের মাধ্যমে। তবে ব্যাংকের বিশাল পুঁজি ও বৃহৎ কার্যক্রম শেয়ারবাজারে অপরিমেয় ভূমিকা রাখতে পারে বলে একটা সংবিধিবদ্ধ ভেদরেখা টানা হয়েছে বাণিজ্যিক ব্যাংক ও বিনিয়োগ ব্যাংকের মাঝখানে। ওয়াল স্ট্রিট দখলকারীদের কাছে সেই ভেদরেখা খুব কার্যকর কিছু নয় বলে তাদের একটা দাবি ছিল গ্লাস-স্টিগাল ব্যাংকিং আইনের পুনর্বহাল। বাংলাদেশের শেয়ারবাজারের সাম্প্রতিক মহাধসের পর ব্যাংকগুলোর আগ্রাসী ভূমিকাও হয়ে উঠেছিল প্রশ্নবিদ্ধ। তাই চলতি বছরের তারল্যসংকট ইত্যাদি কারণে বিভিন্ন ব্যাংকের মুনাফা হ্রাস পেলেও পুঁজিবাজারে অতিতৎপর ব্যাংকগুলোর মুনাফা পতনের হার সবচেয়ে বেশি। কেন্দ্রীয় ব্যাংকের সুস্পষ্ট নীতিনির্দেশনা অনুযায়ী শেয়ারবাজারে বাণিজ্যিক ব্যাংকের ভূমিকা ও সংশ্লিষ্টতার প্রশ্নটি স্পষ্টতর হওয়ার পরও ক্ষতিগ্রস্ত সাধারণ বিনিয়োগকারীদের মধ্যে স্বস্তি ও সন্তুষ্টি আসেনি।
ওয়াল স্ট্রিট দখলকারীদের অনেকগুলো দাবির মধ্যে এই দুটি দাবির গুরুত্ব নিয়ে বিস্তারিত আলোচনা করার মুখ্য উদ্দেশ্য উৎপাদনের সঙ্গে সম্পর্কবিহীন একটা শ্রেণীর বাণিজ্য ও অপরিমেয় মুনাফা অর্জনের বিরুদ্ধে আন্দোলনকারীদের একটা সুস্পষ্ট অবস্থান চিহ্নিত করা। শিল্পায়নের উদ্দেশ্যে প্রয়োজনীয় মূলধন সংগ্রহের জন্য একটা সুস্থ শেয়ারবাজার প্রয়োজন—এ কথা যেমন সত্য, তেমনই এই শেয়ারবাজারের মাধ্যমে যে বিপুল পরিমাণ মুনাফা পেশাদার শেয়ার ব্যবসায়ীরা সাধারণ বিনিয়োগকারীদের কাছ থেকে তুলে নেন—সেটাও সত্য। শেয়ার ব্যবসায়ীদের এই মুনাফার সঙ্গে কিন্তু শেয়ার ইস্যুকারী প্রতিষ্ঠানের লাভ কিংবা উৎপাদনের কোনো সম্পর্ক নেই। এ কারণে পুরো প্রক্রিয়াটা দাঁড়ায় প্রকৃত উৎপাদনের সঙ্গে সম্পর্কবিহীন একটা মধ্যস্বত্বভোগী শ্রেণীর সম্পদ আহরণে। একইভাবে মুদ্রা ব্যবসায়েও শুধু মুনাফা সংগৃহীত হয় বিভিন্ন মুদ্রার বিনিময় মূল্যের উদ্বৃত্ত থেকে, যার সঙ্গে প্রকৃত উৎপাদনের কোনো সম্পর্ক নেই। এ দুটি কর্মকাণ্ডের মাধ্যমে উচ্চবিত্ত একটা শ্রেণী কোনো কিছু উৎপাদন না করেও বিশাল অঙ্কের মুনাফা ঘরে তুলে নিতে পারে—এমনকি কারসাজির মাধ্যমে বাজার প্রভাবিত করে কয়েক গুণ বৃদ্ধি করতে পারে এই মুনাফা। ওয়াল স্ট্রিট দখলকারীদের মূল লক্ষ্য ছিল এই শ্রেণীটি।
ওয়াল স্ট্রিটের অপরিমেয় মুনাফার বিপরীতে আমেরিকার বিশাল একটা জনসংখ্যা নিমজ্জিত হয়ে আছে দারিদ্র্যে এবং এই মুনাফার পেছনে নেই কোনো উৎপাদনপ্রক্রিয়া। তাই ‘ওয়াল স্ট্রিট দখল করো’ বিক্ষোভকারীদের এই দাবি দুটির পেছনের মূল উদ্দেশ্য ছিল উৎপাদনের সঙ্গে সম্পর্কবিহীন মুদ্রা ও শেয়ার ব্যবসা সম্পর্কিত আইনগুলো বাস্তবায়ন করা। বিক্ষোভকারীদের নেতৃত্বহীনতা, দাবির অসংলগ্নতা ইত্যাদি সত্ত্বেও এই দাবি দুটির মাধ্যমে যে বক্তব্যটি উঠে আসে, সেটি হচ্ছে—অনুৎপাদক খাতে মধ্যস্বত্বভোগীদের বিশাল মুনাফার উৎস বন্ধ করা। স্পষ্টতই এসব দাবিনামার মূল প্রতিপাদ্য ছিল অর্থনৈতিক বৈষম্য এবং পুঁজিবাদী শোষণ, সম্পদের পুঞ্জীভবন ও সরকার ও তার নীতির ওপর বৃহৎ করপোরেটদের অন্যায় প্রভাবের বিরুদ্ধে। তবে বিক্ষোভকারীদের উদ্দেশ্য যত মহৎ ও বিশাল হোক না কেন, আমেরিকার বাস্তবতায় ও হুজুগে হয়তো এই আন্দোলন হালে পানি পায়নি। কিন্তু অর্থনৈতিক বৈষম্যের বিরুদ্ধে প্রথাগত এই প্রতিবাদের ভিন্ন মাত্রাটি প্রতিফলিত হয়েছে মুদ্রা ও শেয়ার ব্যবসা সম্পর্কিত উপরিউক্ত দুটি আইন প্রবর্তনের দাবির মাধ্যমে। আমেরিকার সচেতন মানুষের প্রতিবাদ অন্যান্য দেশের মানুষের চোখ খুলে দিয়েছে যে কেবল মুনাফাই একটা অর্থনীতির মূল চালিকাশক্তি হতে পারে না ।
এ কথা হয়তো সত্যি অথবা সত্যি নয় যে ওয়াল স্ট্রিট দখল করো আন্দোলনের মূল প্রেরণা ছিল সাম্প্রতিক ‘আরব গণজাগরণ’। কারণ, আমেরিকায় ও ইউরোপের দেশে দেশে গণবিক্ষোভের মূল বক্তব্য মূলত অর্থনৈতিক হলেও তার কৌশলটি পথপ্রদর্শক আরব বিক্ষোভকারীদের মতো। ২০১০ সালের ডিসেম্বর থেকে শুরু আরব গণজাগরণের উৎস ছিল তিউনিসিয়া। দেশটির পুলিশ বাহিনীর দুর্নীতি ও দুর্ব্যবহারের বিরুদ্ধে প্রতিবাদ জানাতে এক নগণ্য নাগরিকের আত্মাহুতি থেকে সৃষ্ট ব্যাপক গণজাগরণের ফলে উৎখাত হয় সরকার। তার পর মিসর, লিবিয়া, আলজেরিয়া, বাহরাইন, ওমান, কুয়েত, সিরিয়া, ইয়েমেন, ইরাক, জর্ডান, মরক্কো, লেবানন, মৌরিতানিয়া, সুদান প্রভৃতি দেশেও শুরু হয় গণতন্ত্রকামী মানুষের বিক্ষোভ ও আন্দোলন। এই গণজাগরণের ফলে তিউনিসিয়া, মিসর ও লিবিয়ার সরকার উৎখাত হয়। এ ছাড়া সুদান, ইরাক, জর্ডান ও ইয়েমেনের সরকার বা রাষ্ট্রপ্রধানেরা বিক্ষোভকারীদের দাবির প্রতি নতজানু হয়ে বিভিন্ন শর্তে এবং বিভিন্ন মেয়াদে ক্ষমতা ছাড়ার মুচলেকা দিয়ে রক্ষা পেয়েছেন।
কঠোরভাবে অগণতান্ত্রিক ও একনায়কতান্ত্রিক আরব বিশ্বের এই গণজাগরণ ছিল অভূতপূর্ব ও অকল্পনীয়। তবুও হাজার হাজার অকুতোভয় বিক্ষোভকারী বিভিন্ন দেশের রাজপথে নেমে প্রতিবাদে মুখর হয়েছে, কোনো কোনো দেশে আদায় করে নিয়েছে তাদের দাবি। আবার কোথাও কঠোর হাতে দমন করা হয়েছে বিক্ষোভ। আরব বিশ্বের মতো চরম অগণতান্ত্রিক দেশে এ জাতীয় আন্দোলনের সফলতা বা ব্যর্থতার চেয়ে যে বিষয়টি মূল বিবেচ্য তা হচ্ছে, অন্যায় শাসনের বিরুদ্ধে নিপীড়িত মানুষের জেগে ওঠা। আরব গণজাগরণের দাবিগুলোর মধ্যে অর্থনীতি ও রাজনীতি দুটিই ছিল; যেমন—সরকারি দুর্নীতি, একনায়কতন্ত্র, রাজতন্ত্র, মানবাধিকার লঙ্ঘন, দারিদ্র্য, বেকারত্ব, অর্থনৈতিক মন্দা—এসব। ওয়াল স্ট্রিট দখলকারীদের দাবি ছিল মূলত অর্থনৈতিক। সম্পদশালী ১ শতাংশের বিরুদ্ধে বিত্তহীন ৯৯ শতাংশের এই জাগরণ অবশ্যই তাৎপর্যপূর্ণ, বিশেষ করে সমাজতান্ত্রিক বিশ্বের পতনের এত বছর পর সেই সুরে কথা বলা কিংবা অর্থনৈতিক বৈষম্যের বিরুদ্ধে সরাসরি রাজপথে নেমে আসার বিষয়টি আর বোধ হয় উপেক্ষা করার উপায় নেই।
ফারুক মঈনউদ্দীন: লেখক ও ব্যাংকার।
আরব জাগরণ
মিসরের এখন নেতা চাই
এ রকমটা হওয়ার কথা ছিল না। গত শুক্রবার মিসরের ভবিষ্যতের সংবিধানের ওপর সেনাবাহিনীর কর্তৃত্বের বিরুদ্ধে বিরাট কিন্তু শান্তিপূর্ণ বিক্ষোভ চলছিল। জেনারেলরা চেষ্টা করছে, সামরিক বাজেটসহ সামরিক বিষয়াদি যাতে সংসদীয় নজরদারির বাইরে থাকে। পরিহাসের বিষয় হচ্ছে, সবাই নীরবে বুঝে গেছে, এত কিছুর পর সেনাবাহিনীই থাকবে পর্দার অন্তরালের আসল ক্ষমতায়। কিন্তু তাদের এটা প্রকাশ্যে বলতে হবে, তার জন্য জনগণের সঙ্গে বোঝাপড়া করে নিতে হবে।
শুক্রবারের প্রতিবাদীদের বেশির ভাগই সেদিন সন্ধ্যায় তাহরির চত্বর ছেড়ে চলে যায়, রাতে রয়ে যায় অল্প কিছু মানুষ। পরের দিন আরও অল্প বিক্ষোভকারী তাহরির চত্বর আবার দখলে নেওয়ার চেষ্টা করে এবং সেখানে অবস্থান নিতে থাকে। তাদের সরিয়ে দিতে পুলিশ পাঠানো হয়েছিল। পুলিশ মাত্রা ছাড়া সহিংসতা চালায় এবং প্রতিবাদীদের মাথা লক্ষ্য করে রাবার বুলেট ছোড়ে। এতে সেদিন কমপক্ষে দুজনের মৃত্যু হয় এবং বেশ কয়েকজনের এক চোখ অন্ধ হয়ে যায়। পরিণামে প্রতিবাদ ছড়িয়ে পড়ে এবং সকালে আবার চত্বর পুনর্দখলের চেষ্টা চলে। রোববার আরও অজস্র মানুষ চলে আসে। পরদিন ভোরের দিকে সেনা-পুলিশের যৌথ অভিযানের ফল একটাই, বিক্ষোভকারীর সংখ্যা আরও বেড়ে যাওয়া। আবারও সশস্ত্র বাহিনীগুলোর সর্বোচ্চ পরিষদ (এসসিএএফ) এবং স্বরাষ্ট্র মন্ত্রণালয়ের সিদ্ধান্তগুলো তাদের জন্যই আরও সমস্যা সৃষ্টি করল।
অনেকের অনুমান ছিল, তাহরিরের রোববারের ঘটনাবলি হয়তো আগামী সপ্তাহের নির্বাচন বানচালের পরিকল্পনার অংশ। ইসলামপন্থীদের জন্য শুক্রবার শক্তি প্রদর্শনের মোক্ষম সময়। হয়তো ইসলামপন্থীদের সংখ্যাগরিষ্ঠতাপূর্ণ সংসদ অচিরেই এসসিএএফের সঙ্গে সংঘাতে লিপ্ত হবে এবং সেনাবাহিনীর নেওয়া অন্তর্বর্তী সময় শেষ হওয়ার আগেই একজন প্রেসিডেন্টও নির্বাচিত করবে। কিংবা এমনও হতে পারে যে এসসিএএফ আসলে জানে না, কীভাবে এ রকম পরিস্থিতি সামাল দিতে হবে। তাই হয়তো তারা রাজনৈতিক শক্তিগুলোর সহযোগিতা চায়। হয়তো তারা আতঙ্কিত হয়েই ঠিক করেছে, বলপ্রয়োগই একমাত্র সমাধান। সে অনুযায়ী সামরিক শাসনের চরম রূপ দেখানো শুরু করেছে তারা।
এ সমস্যার কি কোনো রাজনৈতিক সমাধান সম্ভব? প্রতিবাদীরাই বা কী চায়? কারও কাছে এটা হলো ২০১২-এর এপ্রিলের মধ্যেই বেসামরিক সরকার ও প্রেসিডেন্টের কাছে ক্ষমতা হস্তান্তরের বিষয়টি নিশ্চিত করা। অন্যরা এখনই সেটা চায়। গত ফেব্রুয়ারিতে যত ভাগ মিসরীয় সেনাবাহিনীর ওপর আস্থা করেছিল, এখন তার কতটা অবশিষ্ট আছে তা বলা কঠিন। অনেকে চায়, যত দ্রুত সম্ভব সেনাবাহিনী ক্ষমতা ছাড়ুক। তাদের প্রধান দাবির মধ্যে নির্বাচনের তেমন গুরুত্ব নেই, এমনকি বিভিন্ন জায়গায় তারা দেয়াল থেকে পোস্টারও ছিঁড়ে ফেলছে এই বলে যে দলীয় রাজনীতির সময় এটা নয়।
এ রকম অপ্রস্তুত অবস্থায় নির্বাচন অনুষ্ঠানের থেকে অনেক ভালো হতো যদি জাতীয় ঐক্যের সরকার সেনাবাহিনীর হাত থেকে ক্ষমতা হস্তান্তরের প্রক্রিয়া আগে সম্পন্ন করত। রাজনৈতিক গোষ্ঠীদের কেউ কেউ এমন প্রস্তাব এরই মধ্যে তুলেছে এবং পরিস্থিতির মধ্যে তারও প্রভাব পড়বে। অন্যদিকে সেনা কর্তৃপক্ষ ভাবতেও পারিনি, তাদের এ রকম বাধার মুখে পড়তে হবে এবং এখনো তারা সপ্তাহ খানেকের পরের নির্বাচনের জন্য চেষ্টা করে যাচ্ছে।
এসসিএএফ ছাড়াও এ মুহূর্তের বড় আরেকটি বাধা হলো, মুসলিম ব্রাদারহুড। এদের দল ফ্রিডম ও জাস্টিস পার্টি নির্বাচন স্থগিতের যেকোনো প্রচেষ্টার বিরুদ্ধে। কারণ, তারা নির্বাচনে ভালো করবে। উদারনীতিবাদীরা এরই মধ্যে প্রচারণা বন্ধ করে দিতে পারে, কিন্তু ইসলামপন্থীরা এখনো তা চালিয়ে যাচ্ছে।
একটা সমস্যা হলো, সামরিক নেতারা হয়তো নিন্দাযোগ্য, কিন্তু রাজনৈতিক নেতারাও তেমন উজ্জ্বল নন। বিভিন্ন রাজনৈতিক গোষ্ঠীর মধ্যে যোগাযোগ ও সদ্ভাবও নেই। এ অবস্থায় দুজন ব্যক্তি হয়তো উদারপন্থী ও ইসলামপন্থীদের মধ্যে বিভক্তির ফয়সালার প্রস্তাব নিয়ে হাজির হতে পারেন। এঁদের একজন হলেন মোহাম্মেদ এল বারাদেই এবং আবদেল মুনিম আবুল ফতুহ। কয়েকটি দল ও আন্দোলন ছাড়া বাকি সবাই সেনা কর্তৃপক্ষকে অপছন্দ করে। অন্যরা সতর্কতার সঙ্গে পাশে দাঁড়িয়ে অপেক্ষা করছে, ঘটনা কোন দিকে গড়ায় এবং কীভাবে তারা তাদের রাজনৈতিক প্রতিপক্ষের বিপরীতে সুবিধা নিতে পারে।
এখনো দূরবর্তী মনে হলেও একটা বিকল্প হয়তো খুঁজে পাওয়া যায়। এর জন্য দরকার হবে রাজনৈতিক শক্তির পৃষ্ঠপোষকতা নিয়ে এক বা একাধিক শক্তিশালী ব্যক্তিত্বের শ্রদ্ধাভাজন মানুষের এগিয়ে আসা। তাদের নিয়ে একটি জাতীয় সরকার প্রতিষ্ঠা করা, যারা সামরিক কর্তৃপক্ষের কাছ থেকে সব দায়দায়িত্ব বুঝে নেবে। এর মানে হচ্ছে একজন স্বাধীন, শ্রদ্ধাভাজন, দৃঢ়ব্যক্তিত্বের মানুষকে প্রধানমন্ত্রী করা এবং অনুরূপ একজনকে স্বরাষ্ট্রমন্ত্রী বানানো, যিনি আসবেন নাগরিক সমাজ থেকে। এবং গত নয় মাসে যে সংস্কার শুরু হয়নি, তাঁরা তা শুরু করবেন। এর মধ্যে নিহিত থাকবে এই কথা যে পররাষ্ট্রনীতি অথবা অভ্যন্তরীণ বিষয়ে কোনো সাহসী বা মৌলিক সংস্কারকাজ তাঁরা করবেন না। তাঁদের অগ্রাধিকার থাকবে একটি সংবিধান সভা নির্বাচিত করা, এবং তারপর একটি সংসদ ও প্রেসিডেন্ট নির্বাচিত করা (কোনো অন্তর্বর্তীকালীন প্রেসিডেন্ট নয়)। বছরের শেষাশেষি একটি সংবিধান সভা নির্বাচিত করা যেতে পারে। নির্বাচিত না হলেও রাজনৈতিক দলগুলোর সমঝোতার ভিত্তিতে এবং নাগরিক সমাজের সংগঠকদের মধ্যে থেকে এই সভার সদস্যদের নেওয়া যেতে পারে।
এ পর্যায়ে দরকার গতানুগতিকতার বাইরে গিয়ে চিন্তা করা। সেনা কর্তৃপক্ষ থেকে শুরু করে রাজনৈতিক দল, সবাইকেই নতুনভাবে ভাবতে হবে। নেতৃত্ব ছাড়া বিপ্লব দীর্ঘদিন চলতে পারবে না। এ বছরের ২৫ জানুয়ারিতে নেতৃত্বহীন প্রতিবাদ শুরু হয়েছিল। কিন্তু ১৯ নভেম্বর দেখাল যে মিসরের এখন উদ্দীপনাময় নেতা দরকার।
গার্ডিয়ান থেকে নেওয়া, ইংরেজি থেকে অনূদিত।
ইসান্দর এল আমরানি: মধ্যপ্রাচ্যবিষয়ক বিশ্লেষক এবং ইন্টারন্যাশনাল ক্রাইসিস গ্রুপের সাবেক সদস্য।
ইউরোপের চিঠি
জলবায়ু সম্মেলনের আগে কিছু জ্বলন্ত সমস্যা
বিষয়টা অপ্রচলিত তেলের মতোই সমস্যাজনক এবং ইতিমধ্যে তা পশ্চিমে ব্যাপক বিতর্ক সৃষ্টি করেছে। কিন্তু গ্লোবাল সাউথভুক্ত নিম্ন ও মধ্য আয়ের দেশগুলোতে জলবায়ুবিষয়ক বিতর্কে এ প্রসঙ্গটি এখনো ততটা ওঠেনি। নভেম্বরের ৬ তারিখে হাজার হাজার বিক্ষোভকারী হোয়াইট হাউস ঘিরে প্রতিবাদের রঙিনবলয় গড়ে তোলে। তারা প্রতিবাদ করছিল কিস্টোন এক্সএল পাইপলাইন এবং অপ্রচলিত পিচ বালুর তেল আহরণের বিরুদ্ধে। এই জোরদার প্রতিবাদের চার দিনের মধ্যে ওবামা ওই পাইপলাইন পরিকল্পনা পুনঃপর্যালোচনা করতে বলেন এবং এর নির্মাণের সিদ্ধান্ত স্থগিত করে দেন। দৃশ্যত যুক্তরাষ্ট্রের প্রেসিডেন্ট পরিবেশবাদী আন্দোলনের চাপ স্বীকার করে নিলেন। কিন্তু নিবিড় পর্যবেক্ষকেরা দ্রুতই চিহ্নিত করতে ভোলেনি, বিজয়টা হয়তো সাময়িক এবং রাজনৈতিক চাপ অব্যাহত রাখা জরুরি। এবং তা কেবল পিচ বালুর তেলের বিরুদ্ধেই নয়, পাথুরে গ্যাসের (শেল গ্যাস: মূলত অপ্রচলিত গ্যাস, যা পাথরের মধ্যে আটকে থাকে) আহরণের বিরুদ্ধেও। যুক্তরাষ্ট্রের পাথুরে গ্যাস খননের ইতিহাস পুরোনো। কিন্তু কয়েক দশকে এ ধরনের গ্যাস আহরণ গগনচুম্বী হয়েছে এবং ওবামার আশীর্বাদে ব্যাপকসংখ্যক খনন প্রকল্পের পরিকল্পনাও রয়েছে। তা হলেও এ ধরনের কর্মকাণ্ড—যাকে বলে ‘ফ্র্যাকিং’, তা মানবস্বাস্থ্য ও প্রকৃতির ওপর কী ধরনের প্রভাব ফেলবে বিশেষত জলবায়ু পরির্বতনের বিবেচনায়, তা খতিয়ে দেখা দরকার।
প্রথম দৃষ্টিতে মনে হয় এখানে সতর্কতার কিছু নেই। সবাই জানে, প্রাকৃতিক গ্যাস পোড়ানো থেকে নিঃসৃত কার্বন ডাই-অক্সাইডের পরিমাণ অন্যান্য ফসিল জ্বালানি যথা কয়লা ও তেলের থেকে কম। সম্ভবত তা তিন ভাগের এক ভাগ। তাহলেও ২০১১ সালে যুক্তরাষ্ট্রে পিচ বালুর তেলের পাশাপাশি পাথুরে গ্যাস নিয়েও বিতর্ক সমান জোরদার হয়। সমালোচকেরা দেখান, এটা ফ্রাকিংয়ের মাধ্যমে মাটির নিচে উচ্চচাপের বাষ্প দিয়ে পিচ বালুর তেল আহরণ করার মতোই। এই গ্যাস আহরণের জন্য কাদাটে রাসায়নিকগুলো নিষ্কাশনে মাটির অনেক গভীরে থাকা গ্যাস আবদ্ধকারী পাথরে উচ্চচাপ প্রয়োগ করা হয়। সত্যিই এটা করার জন্য বিপুল পরিমাণ পানির দরকার। একই সঙ্গে দরকার হয় নানা ধরনের রাসায়নিক, যার মধ্যে রয়েছে সীসা ও বিষাক্ত উপাদান। এ ছাড়া ওইসব কাদাটে রাসায়নিকের বড় একটি অংশ মাটির ওপর তুলে বর্জ্যপুকুরে মজুদ করা হয়—এর বড় অংশ আবার ভূপৃষ্ঠের মধ্যে সঞ্চারিত হয়ে যায়। কোনো কোনো প্রতিবেদন অনুযায়ী কাদাটে রাসায়নিকের প্রায় অর্ধেকটাই মাটিতে মিশে যায়। যারা এই ফ্র্যাকিংয়ে জড়িত, তারা এমনকি জানাতে বাধ্য নয় যে কী কী রাসায়নিক তারা ব্যবহার করে। তারা দেয় ‘ব্যবসায়িক গোপনীয়তা’র খোঁড়া যুক্তি। তাই এর পূর্ণ পরিবেশগত প্রভাব নিরূপণ করা কঠিন। কিন্তু ওয়াকিবহাল বিজ্ঞানীরা শেল গ্যাস কূপের আশপাশের এলাকার পানীয়জল দূষিত হয়ে যাওয়ার ঝুঁকির কথা বলে বারবার সতর্ক করে দিয়েছেন।
দ্বিতীয় ঝুঁকিটা যুক্তরাষ্ট্রে খবরের শিরোনাম হয়েছে। সেটা হলো মিথেন গ্যাস নিঃসরণ সংক্রান্ত। কার্বন ডাই-অক্সাইডের পর মিথেনই হলো পরিবেশের জন্য ঝুঁকিপূর্ণ দ্বিতীয় গ্যাস। এটা আবহাওয়ামণ্ডলে অনেক কম সময় বিরাজ করলেও, ততটুকু সময়ের মধ্যে কার্বন ডাই-অক্সাইডের থেকে শত গুণ বেশি পরিমাণ সূর্যের তাপ শোষণ করে। এদিকে, ২০০৯ সালে নাসার গদার ইনস্টিটিউট বলছে, বায়ুমণ্ডলে বিরাজমান এয়ারসলের সঙ্গে মিশে মিথেনের ক্ষতিকারিতা প্রসারিত হয়। কর্নেল বিশ্ববিদ্যালয়ের একটি গবেষক দল এ বছরেরই এপ্রিলে ফ্র্যাকিংয়ে ‘পলাতক’ মিথেন গ্যাসের ওপর গবেষণা চালায়। তাদের অনুসন্ধান দেখায় যে পাথুরে গ্যাসের কূপখনন, তা ভূপৃষ্ঠে উত্তোলন ও বাজারজাতকরণের জন্য যথেষ্ঠ পরিমাণ মিথেন বায়ুমণ্ডলে ছড়িয়ে গেছে। এ বিষয়ে সরকারের নিজস্ব সংস্থা এনভায়রনমেন্টাল প্রটেকশন এজেন্সি (এপিএ)-এর ২০১০ সালের শেষ দিকের প্রতিবেদন প্রচলিত গ্যাস ও অপ্রচলিত গ্যাসকূপ থেকে নিঃসরিত মিথেনের তুলনামূলক পরিসংখ্যান হাজির করে। এখানেও, তথ্যপ্রমাণাদি সরাসরি পাথুরে গ্যাস আহরণের বিরুদ্ধেই যায়।
সমস্যাটি বহুগুণে বেড়ে যায় অন্য একটি কারণেও। পাথুরে গ্যাসের জন্য খনি খনন এখনো মোটামুটি অনিয়ন্ত্রিত। তাদের কাজকর্ম সম্পর্কে তথ্য প্রকাশের দায়মুক্তি যেহেতু তারা ভোগ করে, সেহেতু তারা তাদের কাজকর্মে বিষাক্ত রাসায়নিকের ব্যবহার বিষয়েও দায়মুক্ত। এমনকি তাদের হিসাবে কী পরিমাণ মিথেন গ্যাস ছড়িয়ে যাচ্ছে, সেটাও তারা জানাচ্ছে না। আরও আছে, ২০০৫ সালে যেসব কোম্পানি পাথুরে গ্যাসের জন্য খনন চালাচ্ছিল, তাদের যুক্তরাষ্ট্রের নিরাপদ পানি আইনের আওতার বাইরে রাখা হয়েছে। বুশ প্রশাসনের সময়, এই খাতে নজরদারির দায়িত্ব থেকে পরিবেশ রক্ষা সংস্থা ইপিএ-কে সরিয়ে দেওয়া হয়। ২০০৯ সাল থেকে ডেমোক্র্যাটদলীয় কয়েকজন কংগ্রেসম্যান শেল গ্যাস খননকাজকে আবার ওই আইনের আওতায় আনার চেষ্টা করেও ব্যর্থ হন। নিও-লিবারেলিজমের এই যুগে এ ধরনের নিয়ন্ত্রণহীনতা যুক্তরাষ্ট্রের তো বটেই, অন্যান্য আর্থিক খাতের গড়পড়তা বৈশিষ্ট্য হয়ে দাঁড়িয়েছে। উভয় ক্ষেত্রেই, বিশ্বের জনগণের চেয়ে করপোরেশনগুলোর মুনাফা এবং কোম্পানিগুলোর খুবই অল্পসংখ্যক নির্বাহীদের স্বার্থকেই বেশি কদর করা হয়েছে।
বিশ্ব যে রকম সময়ে পরবর্তী জলবায়ু সম্মেলনের জন্য প্রস্তুত হচ্ছে, সে রকম সময়ে অপ্রচলিত তেল ও গ্যাস আহরণের বিষয়টি জ্বলন্ত প্রশ্ন হিসেবে সামনে চলে এসেছে। সময় দ্রুত ফুরিয়ে যাচ্ছে। যুক্তরাষ্ট্র ছাড়াও বৈশ্বিক প্রাকৃতিক গ্যাস উৎপাদনের আরেক দেশ কানাডাও পাথুরে গ্যাস আহরণের ওপর ব্যাপকভাবে নির্ভর করার পরিকল্পনা করছে। সেখানেও তাই জনবিতর্ক শুরু হয়েছে। কানাডা যদি শেল গ্যাস আহরণ বাড়ায়, তাহলে তাদের পক্ষে কার্বন নিঃসরণের লক্ষ্যমাত্রায় পৌঁছানো সম্ভব হবে না। তা না কমে বরং আরও বাড়বে। জীবাশ্ম জ্বালানি উৎপাদন কোম্পানিগুলোর কাছে প্রশ্নটা তাই এই: ইতিমধ্যেই যেখানে বিশ্বের তাপমাত্রা বৃদ্ধি ২ ডিগ্রির মধ্যে আটকে রাখার লক্ষ্যমাত্রায় পৌঁছানো আয়ত্তের বাইরে চলে গেছে, সেখানে আপনারা মানুষ ও অন্যান্য প্রজাতিকে আর কতটা ঝুঁকির মধ্যে ফেলতে চান? পরিষ্কারভাবে, ক্ষয়ক্ষতি কমিয়ে আনার আন্তর্জাতিক ক্রিয়াকর্ম মোটেই আর যথেষ্ট নয়। অপ্রতিরোধ্য জলবায়ু পরিবর্তন যদি এড়াতে চাই, তাহলে আমাদের একই সঙ্গে যেমন ধ্বংসাত্মক জ্বালানি উত্তোলন কর্মকাণ্ড কঠোর হাতে বন্ধ করতে হবে, তেমনি জ্বালানির ব্যবহার কমানোয় বৈশ্বিক নীতিও প্রণয়ন করতে হবে। কেন তাহলে আমরা সব ধরনের পিচ বালু তেল এবং পাথুরে গ্যাস আহরণ নিষিদ্ধ করার আন্দোলন জোরদার করছি না? কেন বৈশ্বিকভাবে জ্বালানি ব্যবহারের সুষম বণ্টনের দাবি তুলছি না?
ইংরেজি থেকে অনূদিত
ড. পিটার কাস্টার্স: গবেষক, বাংলাদেশ বিশেষজ্ঞ ও প্রথম আলোর ইউরোপ প্রতিনিধি।
কলকাতার চিঠি
লন্ডন, সুইজারল্যান্ড ও কলকাতার কথা
২০১০ সালের কথা। কলকাতা পৌর করপোরেশনের নির্বাচনের তফসিল ঘোষণা হয়েছে। নির্বাচনের জন্য কোমর বেঁধে একদিকে মাঠে নেমেছে পৌর করপোরেশনের ক্ষমতাসীন বামফ্রন্ট আর অন্যদিকে বিরোধী তৃণমূল এবং জাতীয় কংগ্রেস। ইতিমধ্যে ২০০৮ সালের পঞ্চায়েত নির্বাচন এবং ২০০৯ সালের লোকসভা নির্বাচনে আশাতীত ফলাফল করে কলকাতা করপোরেশন ফের দখল করার স্বপ্ন দেখতে শুরু করেছে তৃণমূল। মাঠেও নেমে পড়েছেন তৃণমূল সুপ্রিমো মমতা বন্দ্যোপাধ্যায়। সভা-সমিতি করছেন পৌর এলাকাজুড়ে। এই নির্বাচনী জনসভায় মমতা নতুন করে ঘোষণা দেন, তাঁর দল ক্ষমতায় গেলে তিনি কলকাতাকে লন্ডন বানাবেন। অর্থা ৎ লন্ডনের ধাঁচে সাজিয়ে তুলবেন কলকাতাকে। এই ঘোষণায় সাড়াও দেন পৌরবাসী। মমতার দল নির্বাচনে জয়ী হয়। মেয়র হন তাঁর দলের নেতা শোভন চট্টোপাধ্যায়। হেরে যায় বামফ্রন্ট।
এরপর ২০১১ সালের কথা। এসে যায় পশ্চিমবঙ্গ বিধানসভার নির্বাচন। পঞ্চায়েত, লোকসভা এবং পৌরসভা নির্বাচনে ব্যাপক সাফল্যের পর মমতা স্বপ্ন দেখেন বিধানসভা নির্বাচনে জয়ী হয়ে তাঁর দলের ক্ষমতা দখলের। সেই লক্ষ্য নিয়ে বিধানসভা নির্বাচনে ঝাঁপিয়ে পড়েন মমতা। এই নির্বাচনে মমতা কলকাতাকে লন্ডন বানানোর পাশাপাশি আরেকটি নতুন ঘোষণা যোগ করেন। দ্বিতীয় ঘোষণাটি হলো উত্তরবঙ্গকে তিনি সুইজারল্যান্ড বানাবেন। পশ্চিমবঙ্গের উত্তরবঙ্গই হলো প্রাকৃতিক সৌন্দর্যে ভরপুর এক নৈসর্গিক অঞ্চল। আছে এখানে দার্জিলিং, জলপাইগুড়ি আর ডুয়ার্সের মতো প্রাকৃতিক সম্পদে ভরপুর অঞ্চল। পাহাড়, নদী, জঙ্গল, অভয়ারণ্য আর বরফের হাতছানি। এবারও মমতার এই ঘোষণাকে লুফে নেন উত্তরবঙ্গের মানুষজন। মমতা নির্বাচনী ময়দানে নেমে ঘোষণা দেন, তাঁর দল ক্ষমতায় এলে কলকাতাকে লন্ডন আর উত্তরবঙ্গকে সুইজারল্যান্ড বানাবেন। ফল, মমতা বিধানসভা নির্বাচনে জয়ী হন। এখন তিনি এই রাজ্যের মুখ্যমন্ত্রী। হর্তাকর্তা।
গত ২০ মে মমতা মুখ্যমন্ত্রী হিসেবে দায়িত্ব নেন পশ্চিমবঙ্গের। তারপর শুরু করেন কলকাতা এবং উত্তরবঙ্গকে লন্ডন ও সুইজারল্যান্ড বানানোর কাজ।
কিন্তু কেমন শহর লন্ডন বা কেমন সুইজারল্যান্ড সে কথা এখনো অধিকাংশ মানুষ জানেন না। শুধু জানেন লন্ডন এবং সুইজারল্যান্ড স্বপ্নের দেশ। তাই কলকাতা ও উত্তরবঙ্গকে সেই স্বপ্নের দেশ হিসেবে দেখার জন্য প্রহর গুনতে থাকে রাজ্যবাসী।
মমতাও ঘোষণা দেন নতুন করে সাজাতে হবে কলকাতা ও উত্তরবঙ্গকে। উত্তরবঙ্গের গৌরব দার্জিলিং ও জলপাইগুড়ির চা ও কমলা লেবু, শিলিগুড়ির আনারস, দুই দিনাজপুরের সুস্বাদু চাল এবং মালদহের আমের গৌরবকে সামনে রেখেই নতুনভাবে সাজবে উত্তরবঙ্গ।
আর কলকাতা? মমতা চাইছেন বদলে দেবেন কলকাতাকে। ঝা চকচকে শহর হবে কলকাতা। আলোর রোশনাই ছড়িয়ে থাকবে কলকাতাজুড়ে। টেমস নদীর আদলে হাওড়া নদীর দুই তীর সাজবে। পাকা করা হবে দুই তীর। সংস্কার হবে নদীর ১৪টি ঘাট। নদীর তল দিয়ে চলবে পাতাল ট্রেন। নদীর ওপর দিয়ে রোপওয়েতে যাওয়ার ব্যবস্থা থাকবে। নদীর বুকে থাকবে ভাসমান জলযান। পর্যটকদের জন্য। থাকবে নদীর বুকে ওয়াটার স্পোর্টস। থাকবে লন্ডনের ‘লন্ডন আই’-এর ধাঁচে ‘কলকাতা আই’। এতে চড়ে গোটা কলকাতাকে দেখা যাবে ওপর থেকে। সাজানো হবে গোটা শহর আলো দিয়ে। রাস্তাঘাট উন্নত করা হবে। উন্নত করা হবে সাংস্কৃতিক কেন্দ্রগুলো। ঐতিহাসিক স্থাপনা। শহরজুড়ে চলবে নতুন নতুন যানবাহন। শহরের মাঝে লন্ডনের মতো তৈরি হবে ‘ফিনান্সিয়াল হাব’। উত্তরবঙ্গও সাজবে নতুন রূপে। যেমনটা রয়েছে সুইজারল্যান্ডে। ইতিমধ্যে মমতা এই লক্ষ্যে কাজও শুরু করেছেন। বিশেষজ্ঞ দিয়ে তৈরি করছেন শহরের নতুন নকশা।
মুখ্যমন্ত্রী মমতাকে সাহায্যের জন্য হাত বাড়িয়ে দিয়েছে ব্রিটিশ সরকার। ইতিমধ্যে কলকাতায় এসে ঘুরেও গেছে লন্ডনের বাণিজ্যিক এলাকার প্রধান ডেভিড বিয়ারের নেতৃত্বে একটি প্রতিনিধিদল। এই প্রতিনিধিদলও আশ্বাস দিয়ে গেছে রাজ্য সরকারকে, তারা কলকাতাকে লন্ডন বানানোর সার্বিক সাহায্য ও সহযোগিতা করবে।
আর লন্ডনের ধাঁচে কলকাতা হচ্ছে এতে সন্তুষ্ট হলেও আক্ষেপ করেছে ফ্রান্স। ফ্রান্সের কনসাল জেনারেল জি লুইস রিস্তো রাজ্য সরকারের প্রতিনিধির সঙ্গে দেখা করে মহাকরণে সাংবাদিকদের কাছে আক্ষেপ করে বলেছেন, কেন কলকাতা প্যারিস হতে পারবে না? এদিন তিনি কলকাতাকে আলো দিয়ে সৌর্ন্দযায়নে ফ্রান্সের প্রযুক্তি ব্যবহারের প্রস্তাবও দেন। তিনি আরও বলেছেন, ফ্রান্স এখন দিল্লি এবং মুম্বাই শহরকে আলো দিয়ে সাজানোর দায়িত্ব নিয়েছে। আমরাও চাই প্যারিসের ধাঁচে হোক কলকাতার আলোর সৌন্দর্যায়ন। যদিও তিনি এ কথাও বলেছেন তাঁর সরকার কলকাতাকে লন্ডন বানানোর জন্য সার্বিক সহযোগিতা করবে।
এদিকে মমতা তাঁর নির্বাচনী প্রতিশ্রুতি বাস্তবায়নের জন্য এবার আদাজল খেয়ে মাঠে নেমেছেন। যদিও বিরোধীরা মমতার কলকাতাকে লন্ডন বানানোর এবং উত্তরবঙ্গকে সুইজারল্যান্ড বানানোর প্রতিশ্রুতিকে কটাক্ষ করতে ছাড়ছে না। তাদের কথা, মুখে বলা যত সহজ কাজে বাস্তবায়িত করা তত কঠিন। কলকাতার মতো ঘিঞ্জি শহরকে বস্তিমুক্ত করে লন্ডন বানানো যেমন কঠিন হবে, তেমনি কলকাতার পুরোনো কাঠামো বদলে নতুন কাঠামোয় রূপান্তরিত করাও কঠিন কাজই। অন্যদিকে উত্তরবঙ্গকে সুইজারল্যান্ড করা আরও কঠিন হয়ে দাঁড়াবে। তবুও বিরোধীরা অপেক্ষা করছে মমতার প্রতিশ্রুতি বাস্তবায়নের দিকে।
অন্যদিকে মমতার শরিক খোদ কংগ্রেস কিন্তু মমতার এই লন্ডন আর সুইজারল্যান্ড বানানোর স্বপ্নকে কটাক্ষ করতে পিছপা হয়নি। কংগ্রেস সাংসদ অধীর চৌধুরী তো বলেই দিয়েছেন, এই প্রতিশ্রুতি রক্ষা করতে না পারলে রাজ্যবাসীর কাছে জবাবদিহি করতে হবে মমতাকে। যা প্রতিশ্রুতি দিয়েছেন তা পালন করতে হবে। কলকাতাকে লন্ডন বানাতে না পারলে বা উত্তরবঙ্গকে সুইজারল্যান্ড বানাতে না পারলে তার জবাব দিতে হবে। সুইজারল্যান্ড না হয়ে যদি ‘গোর্খাল্যান্ড’ হয়ে যায় তারও জবাব দিতে হবে। অধীর চৌধুরী ইঙ্গিত দিয়েছেন, মমতা যেভাবে গোর্খা জনমুক্তি মোর্চার ‘গোর্খাল্যান্ড’ আন্দোলনের ব্যাপারে জনমুক্তি মোর্চাকে পরোক্ষভাবে ‘সাহায্য’ করছেন, তাতে শেষ পর্যন্ত এই উত্তরবঙ্গের দার্জিলিং শেষ পর্যন্ত ‘গোর্খাল্যান্ড’ রাজ্য না হয়ে যায়?
তাই মমতা লন্ডন ও সুইজারল্যান্ড বানানোর যে স্বপ্ন দেখছেন, সেই স্বপ্ন বাস্তবায়িত হোক, সেটাই চাইছেন রাজ্যের অধিকাংশ মানুষ। তবে টাকা কোথায়? এই বিপুল আর্থিক খরচ জোগানো যে কঠিন হবে সেটি ভেবে কিন্তু মমতা পিছপা হচ্ছেন না। মাঠে নেমেছেন। লক্ষ্য একটাই তাঁর প্রতিশ্রুতি পূরণের। পারবেন কি পারবেন না, সেটি পরের কথা। তবুও এ কথা বলা যায় মমতার এ উদ্যোগ প্রশংসার দাবি রাখে। সাহসী উদ্যোগ।
অমর সাহা: প্রথম আলোর কলকাতা প্রতিনিধি।
মিয়ানমার-যুক্তরাষ্ট্র সম্পর্ক ও বাংলাদেশের ভাবনা
মিয়ানমারের সঙ্গে যুক্তরাষ্ট্রের কূটনৈতিক সম্পর্ক পুনঃস্থাপনের সিদ্ধান্ত গুরুত্বপূর্ণ হলে তা নাটকীয় বা হঠাৎ ঘটে যাওয়া কোনো ঘটনা নয়। কয়েক মাস ধরেই বোঝা যাচ্ছিল যুক্তরাষ্ট্র মিয়ানমারের নেতাদের সঙ্গে ঘনিষ্ঠ যোগাযোগ তৈরি করেছে এবং শিগগিরই দুই দেশ কূটনৈতিক সম্পর্ক প্রতিষ্ঠা করবে। গত বছরের নভেম্বর মাসে প্রেসিডেন্ট বারাক ওবামা ইন্দোনেশিয়ায় অনুষ্ঠিত এশীয়-প্রশান্ত মহাসাগরীয় এলাকার নেতাদের শীর্ষ বৈঠকে এ বিষয়ে স্পষ্ট ইঙ্গিত দিয়েছিলেন। তিনি বলেছিলেন যে মিয়ানমারে অগ্রগতির লক্ষণ দেখা যাচ্ছে। এর আগে অং সান সুচি মুক্তিলাভ করেন এবং তাঁকে নির্বাচনে অংশগ্রহণের সুযোগ দিতেও সম্মত হন মিয়ানমারের সেনাশাসকেরা। তা ছাড়া ওবামা প্রেসিডেন্ট নির্বাচনের প্রচারাভিযানের সময় বলেছিলেন যে তিনি সবার সঙ্গে, এমনকি যেসব দেশের সঙ্গে কূটনৈতিক সম্পর্ক নেই, তাদের সঙ্গেও আলোচনার পক্ষপাতী।
যুক্তরাষ্ট্রের পক্ষ থেকে সরকারিভাবে না বলা হলেও কূটনৈতিক সূত্রগুলো থেকে জানা যাচ্ছিল যে সম্পর্কোন্নয়নের জন্য যুক্তরাষ্ট্র কিছু আশু শর্ত দিয়েছিল। অং সান সুচির মুক্তি, নির্বাচনে তাঁর ও তাঁর দলের অংশগ্রহণে বাধা না দেওয়া, ভিন্নমতাবলম্বীদের বড় অংশকে কারাগার থেকে ছেড়ে দেওয়া, চীনা অর্থানুকূল্যে নির্মীয়মাণ একটি বৃহদাকারের জলবিদ্যুৎ প্রকল্প বাতিল এবং কারেন গেরিলাদের সঙ্গে যুদ্ধবিরতি—এসব শর্তের মধ্যে গুরুত্ব লাভ করে। সেপ্টেম্বরের শেষে মিয়ানমার যখন ওই জলবিদ্যুৎ প্রকল্প বন্ধ করে দেয়, তখনই বোঝা যাচ্ছিল যে সম্পর্কোন্নয়নে মিয়ানমার শুধু আগ্রহীই নয়, এমনকি তার দীর্ঘদিনের বন্ধু চীনের সঙ্গে টানাপোড়েন তৈরিতেও পিছপা হবে না।
৫০ বছর পরে মিয়ানমারের সঙ্গে সম্পর্কোন্নয়নে যুক্তরাষ্ট্রের আগ্রহের কারণ যে কেবল ওবামার দেওয়া নির্বাচনী প্রতিশ্রুতি, তা মনে করার কোনো কারণ নেই। বরং একে দেখা দরকার যুক্তরাষ্ট্রের অর্থনৈতিক, ভূরাজনৈতিক ও সামরিক বিবেচনাপ্রসূত একটি দূরপ্রসারী সিদ্ধান্ত হিসেবে। অনেকেই হয়তো লক্ষ করে থাকবেন যে ২০১০ সালের মধ্যপর্যায় থেকে, বিশেষত ২০১১ সালের গোড়া থেকে যুক্তরাষ্ট্রের কৌশলগত আগ্রহ এশিয়ার দিকে সরে যাচ্ছে। সামরিক বিশ্লেষক এবং আন্তর্জাতিক সম্পর্কের বিশেষজ্ঞেরা এর বেশ কয়েকটি কারণ চিহ্নিত করেন। যুক্তরাষ্ট্রের অন্যতম আন্তর্জাতিক সম্পর্কবিষয়ক বিশেষজ্ঞ স্টিফেন ওয়াল্ট মনে করেন যে এই পরিবর্তনের কারণ চারটি: ইউরোপ এখন কোনো বড় ধরনের নিরাপত্তা-ঝুঁকিতে নেই যে যুক্তরাষ্ট্রের সুরক্ষা প্রয়োজন হবে; ইরাক ও আফগানিস্তানে ব্যর্থতা থেকে স্পষ্ট যে মধ্যপ্রাচ্যে জাতি গঠন চেষ্টা ভুল; এশিয়ার অর্থনৈতিক গুরুত্ব এবং এ ধারণা যে এশিয়ায় চীনের উত্থান ঘটছে এবং তা মোকাবিলায় যুক্তরাষ্ট্রের অগ্রণী ভূমিকা নেওয়া দরকার। এই চারটি কারণের সব বিষয়ে একমত না হলেও এটা স্বীকার করতেই হবে যে যুক্তরাষ্ট্রের নীতিনির্ধারকদের অনেকেই এশিয়ায়, বিশেষ করে দক্ষিণ ও দক্ষিণ-পূর্ব এশিয়ায় চীনের প্রভাব-বলয় ক্রমবর্ধমান বলে মনে করেন। চীনের অর্থনৈতিক সাফল্য এই ধারণাকে আরও জোরদার করেছে।
এ কথা বলার অপেক্ষা রাখে না যে গত এক দশকে চীন তার অর্থনৈতিক সাফল্যের ওপর ভর করে এশিয়ায় তার উপস্থিতি বাড়াতে চেষ্টা করছে। ২০১০ সালের তথ্যানুযায়ী, এশিয়ায় চীনের প্রত্যক্ষ বিনিয়োগের পরিমাণ হচ্ছে ৩০০ বিলিয়ন। এটি দেশের বাইরে চীনা বিনিয়োগের মোট প্রায় ৭২ শতাংশ। চীন এই বিনিয়োগ রক্ষায় তার রাজনৈতিক প্রভাব বাড়াতে চাইবে, এটাই স্বাভাবিক। শুধু তা-ই নয়, চীন যদি এশিয়ায় তার বিনিয়োগ ও প্রভাবকে নিরঙ্কুশ করতে পারে, তবে তার পক্ষে পশ্চিম গোলার্ধে মার্কিনি প্রভাবকে চ্যালেঞ্জ করা সম্ভব হবে। মার্কিনি বিশ্লেষক ও নীতিনির্ধারকদের একাংশের মধ্যে এ ধরনের একটা আশঙ্কা রয়েছে। এসব বিবেচনায়ই যুক্তরাষ্ট্র এশিয়ায়, বিশেষ করে দক্ষিণ-পূর্ব এশিয়ায় তাদের মনোযোগ বাড়াচ্ছে।
যেহেতু পূর্ব এশিয়ায় বিশেষ করে দক্ষিণ চীন উপসাগরে প্রভাব বলয় বিস্তারের আর কোনো সুযোগ নেই, সেহেতু যুক্তরাষ্ট্রের জন্য মিয়ানমারকে তার প্রভাবে আনা কিংবা চীনা প্রভাব থেকে দূরে সরিয়ে আনা খুব জরুরি। মিয়ানমারের সঙ্গে সম্পর্কোন্নয়নের ক্ষেত্রে যুক্তরাষ্ট্র যেসব বিষয়ে দূরপ্রসারী শর্ত দিয়েছে বলে শোনা যায়, তার মধ্যে রয়েছে উত্তর কোরিয়ার সঙ্গে মিয়ানমারের সামরিক সম্পর্কে ছেদ ঘটানো। অতীতে মিয়ানমার উত্তর কোরিয়া থেকে হালকা অস্ত্র ও ক্ষেপণাস্ত্র কিনেছে। যুক্তরাষ্ট্র চায় যে মিয়ানমার আন্তর্জাতিক পারমাণবিক শক্তি সংস্থা—আইএইএর সঙ্গে চুক্তি করুক। এটি মিয়ানমারের পারমাণবিক প্রকল্প বিষয়ে স্বচ্ছতা তৈরি করবে।
এ অঞ্চলে মিয়ানমারের আরেকটি গুরুত্ব হলো সমুদ্র-সংশ্লিষ্ট। অর্থাৎ নৌবাহিনী বা যুদ্ধজাহাজ-সংক্রান্ত। ভারতীয় মহাসাগরের এই অংশে বিশেষ করে মালাক্কা প্রণালির মুখ পর্যন্ত ভারতীয় নৌবাহিনীর রয়েছে কার্যত একচ্ছত্র আধিপত্য। চীন সেখানে তার প্রভাব বাড়াতে চাইলেও ভারত তাতে মোটেই খুশি নয়। মার্কিনিরা যদি মিয়ানমারের সঙ্গে সম্পর্কোন্নয়ন করতে পারে, তবে সেটাও তাদের জন্য চীনা প্রভাব মোকাবিলায় সাহায্য করবে।
সব মিলিয়ে যুক্তরাষ্ট্র যে দীর্ঘমেয়াদি বিবেচনায় মিয়ানমারের সঙ্গে সম্পর্কোন্নয়নের চেষ্টা করছে, চীন তাকে খুব সহজেই মেনে নেবে তা মনে করা অসংগত। চীনের সঙ্গে মিয়ানমারের বাণিজ্য সম্পর্ক ঘনিষ্ঠ: ২০১০ সালে দুই দেশের বাণিজ্যের পরিমাণ ছিল ৪ দশমিক ৪ বিলিয়ন ডলার। এই সময় চীনের বিনিয়োগের পরিমাণ ছিল ১৬ বিলিয়ন ডলার। কিন্তু চীন প্রত্যক্ষভাবে তাদের অসন্তোষ প্রকাশ করবে না। সম্ভবত চীন চাইবে এ অঞ্চলের অন্যান্য দেশে তার উপস্থিতি ও প্রভাব বাড়িয়ে ভারসাম্য তৈরি করতে।
বাংলাদেশের প্রতিবেশী দেশের এসব পরিবর্তনের কোনো প্রভাব বাংলাদেশে পড়বে কি না, সেটা বাংলাদেশের নীতিনির্ধারক, বিশ্লেষক ও রাজনীতিবিদেরা নিশ্চয়ই বিবেচনা করছেন। মিয়ানমারের সঙ্গে বাংলাদেশের যেসব অমীমাংসিত বিষয় রয়েছে, সেগুলো নিয়ে আলোচনায়ও তার প্রভাব পড়তে বাধ্য। প্রধানমন্ত্রী শেখ হাসিনার সাম্প্রতিক মিয়ানমার সফর এই বিষয়ে খানিকটা আশার সঞ্চার করে। কিন্তু এ বিষয়ে যুক্তরাষ্ট্রের সঙ্গে বাংলাদেশের যোগাযোগ কতটা খোলামেলা, সেটা স্পষ্ট নয়। যুক্তরাষ্ট্র মিয়ানমারের সঙ্গে সম্পর্ক ভালো করার শর্ত হিসেবে কারেনদের সঙ্গে যুদ্ধবিরতির কথা বলেছে কিন্তু রোহিঙ্গাদের প্রত্যাবর্তনের প্রসঙ্গ তোলেনি। এতে বোঝা যায়, বাংলাদেশ পর্দার অন্তরালে মিয়ানমার-যুক্তরাষ্ট্র যোগাযোগে সম্ভবত অংশ নেয়নি। বাংলাদেশের জাতীয় নিরাপত্তা ও অভ্যন্তরীণ জঙ্গিগোষ্ঠীগুলোর সঙ্গে মিয়ানমার পরিস্থিতির যেহেতু প্রত্যক্ষ যোগাযোগ রয়েছে, বাংলাদেশের উচিত হবে বিষয়টি যুক্তরাষ্ট্রের কাছে জোর দিয়ে উপস্থাপন করা। অন্যদিকে চীন বাংলাদেশে তার বিনিয়োগ বৃদ্ধিতে উৎসাহী এবং বর্তমানে একটি বড় বাণিজ্যিক অংশীদার। গত বছরের হিসাব অনুযায়ী, চীন-বাংলাদেশ বাণিজ্যের পরিমাণ ভারত-বাংলাদেশ বাণিজ্যের চেয়ে বেশি। নতুন পরিস্থিতিতে চীন তার বিনিয়োগ ও সম্পর্ক বিষয়ে কী ভাবছে সেটাও বিবেচনা করার বিষয়।
মিয়ানমার-যুক্তরাষ্ট্র সম্পর্কের উত্তরোত্তর উন্নয়ন ঘটবে বলে অনুমান করা যায়। বাংলাদেশ তার থেকে লাভবান হবে, না ক্ষতির সম্মুখীন হবে, সেটা অপেক্ষা করে দেখার বিষয় নয়, প্রয়োজন এই ঘটনাবলিকে প্রভাবিত করার চেষ্টা করা।
পাকিস্তান
ইমরানের পেছনে তরুণদের ভিড়
সামাজিক যোগাযোগের মাধ্যম টুইটারে পাকিস্তানের সাবেক ক্রিকেট নায়ক ও বর্তমানে পাকিস্তান তাহরিক-ই-ইনসাফ (পিটিআই) দলের প্রধান ইমরান খানের ভক্তের সংখ্যা এক লাখের বেশি।
২. ইমরানের অনুসারীদের অধিকাংশের বয়সই ৩০-এর নিচে।
এগুলো ইমরান খান সম্পর্কে খুবই সাধারণ দুটি তথ্য। কিন্তু এ থেকে প্রশ্ন জাগে, এই যে তরুণের দল কিংবা টুইটার ব্যবহারকারীর সারি, এরা কি প্রয়োজনের সময় ইমরান খানের হয়ে মাঠে-ময়দানে প্রচারণায় নামবে, আন্দোলনে যোগ দেবে কিংবা নির্বাচনী হ্যাপা সামলাবে? মিসর, ইয়েমেন কিংবা লিবিয়ার মতো প্রযুক্তিভিত্তিক যোগাযোগের ওপর নির্ভরশীল এসব তরুণ-যুবকও কি পাকিস্তানে ‘বসন্ত’ আনতে পারবে?
‘এখানে সাইবারভিত্তিক কোনো ধরনের বিপ্লব অসম্ভব। এটা মিসর বা তিউনিসিয়া নয়।’ পিটিআইয়ের ওয়েবসাইটভিত্তিক দলের সদস্য ও ইনসাফ স্টুডেন্ট ফেডারেশনের (আইএসএফ) সভাপতি আরসালান তাজ ঘম্মানের মত এ রকমই। তার মতে, পাকিস্তানে অশিক্ষার উচ্চ হার ও ইন্টারনেট ব্যবহারকারীর নিম্ন হারের জন্যই এ ধরনের বিপ্লব এখানে হবে না। এখানে ইন্টারনেট ও সামাজিক প্রচার মাধ্যমগুলো শুধুই বাজারজাতকরণের উপকরণ। তার বেশি কিছু নয়।
তবে আগা খান বিশ্ববিদ্যালয়ের স্নাতক শ্রেণীর ছাত্র ও সম্প্রতি পিটিআই দলে যোগদানকারী হাসান বসির আশাবাদী। তিনি বলেন, ‘ইমরান খানের অধিকাংশ সমর্থক ডিজিটাল জগতের বাসিন্দা। কিন্তু তাতে কী? ফেসবুক কিংবা টুইটার ব্যবহারকারী এসব সমর্থকের প্রত্যেকে একই সঙ্গে পাকিস্তানিও। তারা পাকিস্তানের রাজনীতিতে পরিবর্তন চায়।’
পাকিস্তানের রাজনৈতিক প্রেক্ষাপটে সামাজিক প্রচার মাধ্যমগুলোর ভূমিকা নিয়ে পিটিআইয়ের এই দুই তরুণ সদস্যের চিন্তাভাবনায় পার্থক্য থাকতে পারে। কিন্তু এটা সত্যি, পাকিস্তানের রাজনীতিতে পিটিআই সবচেয়ে শক্তিশালী দল না হলেও শুধু করাচির মতো গুরুত্বপূর্ণ শহরেই দলটির তালিকাভুক্ত শিক্ষার্থী-সদস্য রয়েছে চার হাজারেরও ওপর। এসব শিক্ষার্থীর অধিকাংশই ফেসবুক বা টুইটারের মতো সামাজিক যোগাযোগের মাধ্যম ব্যবহার করেন। তাই ইমরান খানের ভার্চুয়াল সমর্থকদেরও দলের শক্তি হিসেবে গণনা করতে হবে। ফেসবুকে পাকিস্তানের রাজনীতিকদের সমর্থক-সংখ্যার ওপর নজর দিলে ইমরান খানের পাতার সঙ্গে একমাত্র প্রতিদ্বন্দ্বী জারদারির পাতার কিছুটা তুলনা চলে।
তবে ক্রিকেট ও জনসেবায় ইমরান খানের সাফল্য কি তাঁকে রাজনীতিতেও সাফল্য এনে দেবে? আরসালান তাজ এ বিষয়ে জানান, ইমরান যখন তাঁর ক্রিকেট ক্যারিয়ারের তুঙ্গে, তখনো তাঁর জন্ম হয়নি। কাজেই তাঁর অতীত পরিচয়ের সঙ্গে বর্তমানের রাজনীতিবিদ পরিচয়ের তুলনা চলে না। তবে আগা খান বিশ্ববিদ্যালয়ের ছাত্র হাসান মনে করেন, ক্রিকেট বা জনসেবায় ইমরান খানের সাফল্যের ইতিহাস প্রমাণ করে যখন তিনি কোনো কিছু করতে মনস্থির করেন, তখন তিনি তা করে ছাড়েন।
তার পরও কেবলমাত্র ১৯৯২ সালে বিশ্বকাপ বা সওকত খানম ক্যানসার হাসপাতাল নির্মাণে ইমরান খানের ভূমিকার জন্যই যে তাঁর পেছনে নতুন প্রজন্মের পাকিস্তানিরা জড়ো হয়েছে, তা নয়। ওহাইও স্টেট ইউনিভার্সিটি থেকে সম্প্রতি স্নাতক পাস করা ও ইনফরমেশন সিকিউরিটি ফোরামের (আইএসএফ) সক্রিয় সদস্য ইমরান ঘাজালি বলেন, নেওয়াজ শরিফের মতো রাজনীতিকও দুবার পরীক্ষিত হয়েছেন। কিন্তু তাঁর মধ্যে কোনো পরিবর্তন নেই। মজার ব্যাপার হচ্ছে, সিন্ধু প্রদেশে সাধারণ মানুষের কাছে পূজনীয় ভুট্ট পরিবার। এ পরিবারের সদস্যরা বারবার দেশটির ক্ষমতায় আসা সত্ত্বেও প্রদেশটিতে আজও শিক্ষা কিংবা উন্নয়নের কোনো ছোঁয়া নেই। দেশটির প্রধান রাজনৈতিক দলগুলো জনগণের কাছে তাদের বর্ণাঢ্য অতীত ও প্রতিপক্ষের দুষ্কৃতি তুলে ধরে ভোট প্রার্থনা করে। সে সময় নিজেদের যত উজ্জ্বল অতীতই তারা তুলে ধরুক না কেন, প্রতিটি দলেই রয়েছে বিবি বা আলতাফ ভাইয়ের মতো লোকজন। তাঁদের ছবিও জনগণের মানসপটে ভেসে ওঠে।
অথচ পিটিআইয়ের এমন কোনো দুর্নীতি নেই। তার চেয়ে বলা ভালো, দলটি নতুন হওয়ায় তাদের অতীতের ঝোলাই শূন্য।
তবে ইমরানের পিটিআইয়ের বিরুদ্ধে যে কোনো সমালোচনা নেই, তা নয়। আছে। যেমন, ইমরানের রাজনৈতিক দৃষ্টিভঙ্গিতে তালেবানের প্রতি সমর্থনের আভাস পান অনেকে। এ সম্পর্কে জানতে চাইলে সাবেক ক্রিকেট তারকার সমর্থকেরা অবশ্য তা ৎক্ষণিক প্রতিবাদ জানায়। তারা মজা করে বলে, এ সবই দেশটিতে প্রচারিত উগ্র মিউজিক ভিডিও ‘আলু আনদে’র কাজ। ওই ভিডিওতে পিটিআইকে জামায়াতে ইসলামির সভ্যভব্য একটি রূপ বলে উল্লেখ করা হয়েছে। আইএসএফের সভাপতি আরসালান এ ধরনের অভিযোগের বিরুদ্ধে প্রমাণস্বরূপ ২০০৭ সালে পাঞ্জাব ইউনিভার্সিটির ঘটনা তুলে ধরেন। তিনি বলেন, ‘জেনারেল পারভেজ মোশাররফের জরুরি আইনের বিরুদ্ধে বিশ্ববিদ্যালয়টিতে ছাত্রবিক্ষোভে যোগ দিতে ওই বছরের নভেম্বরে সেখানে যান ইমরান খান। তিনি যখন ছাত্রদের মিছিলে শরিক হন, তখন শিক্ষাপ্রতিষ্ঠানটির জামায়াতে ইসলামি ছাত্র সংগঠনের সদস্যরা পুলিশ ও বিশ্ববিদ্যালয় প্রশাসনের সঙ্গে আঁতাত করে তাঁকে আটক করে। পিটিআইয়ের সঙ্গে যদি জামায়াতে ইসলামের সম্পর্ক থাকত, তবে কি তারা এটা করত?’
এ ছাড়া পিটিআইয়ের বিরুদ্ধে আর যেসব অভিযোগ আছে দলটির তরুণ সমর্থকেরা তা মিথ্যা অভিযোগ হিসেবেই উড়িয়ে দেয়।
ইমরান খানের ইন্টারনেটভিত্তিক এসব ভক্তের আচরণ মনে করিয়ে দেয় ২০০৭-০৮ সালে রাজনৈতিক প্রচারণায় নামা মার্কিন প্রেসিডেন্ট পদপ্রার্থী বারাক ওবামার অনুসারীদের কথা। ওবামা তাঁর প্রচারণায় এক নতুন পন্থা গ্রহণ করেন। অনেক বিশ্লেষক মনে করেন, তিনি প্রচারণায় ইন্টারনেটভিত্তিক সামাজিক যোগাযোগের মাধ্যম টুইটার বা মাইস্পেস ব্যবহার করেই মূলত তাঁর প্রধান প্রতিদ্বন্দ্বী ম্যাককেইনকে পরাজিত করেন।
যাহোক, আবার পাকিস্তানের কথায় ফেরা যাক। দেশটির ছাত্রদের মধ্যে পরিবর্তনের জন্য আকাঙ্ক্ষা এবং বর্তমান রাজনৈতিক পরিস্থিতিতে তীব্র হতাশা এখন স্পষ্ট। এটা ইমরান খান ও তাঁর রাজনৈতিক দলের এগিয়ে যাওয়ার জন্য একদিকে যেমন ভালো, অন্যদিকে দলটির প্রতিশ্রুতি নির্ধারণে বাড়তি চাপও তৈরি করছে। কারণ, ইমরান ও পিটিআইও যদি তাঁদের প্রতিশ্রুতি পূরণে ব্যর্থ হয়, তাহলে এই নতুন প্রজন্ম পাকিস্তানের সবচেয়ে বড় হতাশাবাদী গোষ্ঠীতে পরিণত হবে—এটা নিশ্চিত।
নিউজলাইন থকে অনুবাদ: ইসরাত জাহান
জেহরা নবী: পাকিস্তানি সাংবাদিক।
আন্তর্জাতিক প্রতিবন্ধী দিবস
ন্যায্য হিস্যা প্রতিবন্ধীর অধিকার
আজ ৩ ডিসেম্বর, জাতিসংঘ ঘোষিত আন্তর্জাতিক প্রতিবন্ধী দিবস। প্রতিবন্ধিতা ও প্রতিবন্ধী ব্যক্তিদের অধিকার ও মর্যাদা বিষয়ে সচেতনতা বৃদ্ধি, গ ৎবাঁধা নেতিবাচক ধ্যান-ধারণার পরিবর্তন ও অধিকার প্রতিষ্ঠার আন্দোলনের ভবিষ্য ৎ কর্মপদ্ধতি ও পরিকল্পনা নির্ধারণের প্রত্যয়ে বাংলাদেশসহ বিশ্বের বিভিন্ন দেশে প্রতিবন্ধী ব্যক্তিদের সংগঠন এবং সরকারি-বেসরকারি উদ্যোগে দিবসটি পালন করা হচ্ছে নানাবিধ কর্মসূচির মাধ্যমে।
৩০ বছর আগে ‘পূর্ণ অংশগ্রহণ এবং সবার জন্য সমতা’র আহ্বান নিয়ে জাতিসংঘের উদ্যোগে পালিত হয়েছিল প্রথম আন্তর্জাতিক প্রতিবন্ধী বর্ষ। এই ৩০ বছরে বিশ্বজুড়ে প্রতিবন্ধীদের অধিকার বিষয়ে সচেতনতা যেমন বৃদ্ধি পেয়েছে, তেমনি তৈরি হয়েছে প্রতিবন্ধী ব্যক্তিদের অধিকারের মর্যাদা, সম্মান, সুরক্ষা ও সংবর্ধনের যুগান্তকারী এক দলিল ‘প্রতিবন্ধী ব্যক্তিদের অধিকারবিষয়ক জাতিসংঘ সনদ’। ইতিমধ্যেই বিশ্বের ১৫৩ দেশ এই সনদে স্বাক্ষর ও ১০৭ দেশ এই সনদে অনুস্বাক্ষর করেছে। আরও নতুন নতুন দেশ স্বাক্ষর ও অনুস্বাক্ষরের প্রক্রিয়ায় আছে। ইতিবাচক এক পরিবর্তনের যাত্রায় নিঃসন্দেহে অনেকদূর এগিয়েছি আমরা।
এ বছরের আন্তর্জাতিক প্রতিবন্ধী দিবসের প্রতিপাদ্যে সবার জন্য আরও বেশি মঙ্গলময় এক বিশ্ব তৈরিতে ‘উন্নয়ন’-এ সম্মিলিত উদ্যোগ এবং প্রতিবন্ধী ব্যক্তিদের অন্তর্ভুক্তি ও অংশগ্রহণের প্রয়োজনীয়তার বিষয়টি তুলে ধরার ওপর গুরুত্বারোপ করা হয়েছে। একই সঙ্গে দিবসটি সামাজিক কাঠামো ও অনুশীলনের পরতে পরতে প্রতিবন্ধিতা ও প্রতিবন্ধী ব্যক্তিদের সম্পর্কে নেতিবাচক ধ্যান-ধারণার আমূল উচ্ছেদ এবং অন্যায্যতা ও বৈষম্যের যে প্রাতিষ্ঠানিকীকরণ ঘটেছে রাষ্ট্রযন্ত্র ও ‘উন্নয়ন’ কাঠামো, ডিসকোর্স ও বিভিন্ন নীতিমালায় সেসবের ব্যবচ্ছেদ ও উ ৎপাটন—এ দুই ক্ষেত্রেও গুরুত্বপূর্ণ ভূমিকা রাখতে পারে বলে আমি মনে করি।
প্রতিবন্ধী জনগোষ্ঠীর অধিকার লঙ্ঘনের বাস্তবতা খুব নিষ্ঠুর ও নির্মম। প্রতিবন্ধীদের বড় অংশ সম্পত্তির অধিকারবঞ্চিত, দারিদ্র্যের হার তাদের মধ্যে সবচেয়ে বেশি, স্বাস্থ্যসেবা দুর্লভ আর শিক্ষা ও চাকরির পথে পথে রয়েছে পর্বতসংকুল প্রতিবন্ধকতা। সেই সঙ্গে রয়েছে নেতিবাচক ধ্যান-ধারণা ও শোষণ, নিপীড়ন ও বৈষম্যের আধিপত্যবাদী ও ঔপনিবেশিক মনোবৃত্তি। এ প্রসঙ্গে একটি নির্মম ঘটনা উল্লেখ করা যেতে পারে। অতিদরিদ্র পরিবারে জন্মগ্রহণ করেও মধুসূদন চক্রবর্তী নামের চট্টগ্রামের মিরসরাইয়ের এক প্রতিবন্ধী শিক্ষার্থী পড়াশোনায় ছিলেন অসামান্য সফল। বাবা-মা জায়গা-জমি বিক্রি করে ডাক্তার বানানোর স্বপ্ন নিয়ে পড়াচ্ছিলেন মধুসূদনকে। উচ্চমাধ্যমিক পাস করে একটি সরকারি মেডিকেল কলেজে ভর্তিও হয়েছিলেন মেধাবী এই শিক্ষার্থী। কিন্তু শুরু থেকেই সহপাঠী ও শিক্ষকদের নেতিবাচক মনোভাব ও অসহযোগিতার মুখোমুখি হয়ে পড়াশোনা না করার সিদ্ধান্ত জানিয়ে বাবার কাছে তিনি লম্বা এক চিঠি লেখেন। বাবা বিষয়টি নিয়ে শিক্ষকদের সঙ্গে কথা বলেন। শিক্ষকেরা আশ্বস্ত করেন, আর কোনো সমস্যা যেন না হয় সেদিকে তাঁরা খেয়াল রাখবেন। কিন্তু তাঁরা কথা তো রাখেনইনি, উল্টো প্রতিবন্ধিতা নিয়েও মেডিকেল কলেজে পড়ার দুঃসাহস নিয়ে তিরস্কার করেন। সেই সঙ্গে পরীক্ষায়ও বৈষম্যমূলকভাবে কম নম্বর দেওয়া হয়। ২০১০ সালের ১১ সেপ্টেম্বর আবার যখন পুরো ক্লাসের সামনে তাঁকে হেনস্তা করা হয়, আর সইতে পারেননি মধুসূদন। হোস্টেল ছেড়ে তিনি একটি হোটেলে রুম ভাড়া নেন এবং সেখানেই বিষপানে আত্মহত্যা করেন। আত্মহত্যার চিরকুটে এই নিপীড়নের বৃত্তান্ত তিনি ধরিত্রীকে জানিয়ে গিয়েছিলেন। অবজ্ঞা ও অবহেলা এখনো নিরন্তর সঙ্গী আরও অনেকের।
এখনো দেশের ভবঘুরে আশ্রয়কেন্দ্রে শতাধিক মানসিক অসুস্থ এবং বুদ্ধিপ্রতিবন্ধী ব্যক্তি ঔপনিবেশিক আমলে তৈরি এক নিকষ কালো আইনের জালে ‘ভবঘুরে’ আখ্যায়িত হয়ে বছরের পর বছর ধরে বন্দী জীবনে বাধ্য হচ্ছেন, বেঁচে থাকার মৌলিক চাহিদাগুলোর যেখানে নেই ন্যূনতম সংস্থান। ঢাকায় যখন গণতন্ত্র, মানবাধিকার কিংবা মুক্তিযুদ্ধের আবেগঘন উদ্যাপন চলে তখন রাজধানীর অদূরের এই ভবঘুরে আশ্রয়কেন্দ্রের চার দেয়ালে ‘মুক্তি’র আকুতি ডুকরে কাঁদে।
বিগত চার দশকে বিশ্বজুড়ে তথাকথিত ‘পরজনপ্রীতি’ বা ‘চ্যারিটি’ থেকে ‘অধিকার’ ও ‘ক্ষমতায়ন’-এ ‘উন্নয়ন’-এর এক মৌলিক রূপান্তর ঘটেছে। তবে বাস্তবতা হলো প্রতিবন্ধিতা এবং প্রতিবন্ধীদের ক্ষেত্রে রাষ্ট্র, ‘উন্নয়ন’ সংস্থা ও ‘উন্নয়ন’ সহযোগীরা রূপান্তরের তত্ত্বের বাস্তব প্রয়োগ ঘটিয়েছেন খুব কমই।
প্রতিবন্ধী ব্যক্তিদের অধিকারবিষয়ক জাতিসংঘ সনদের ৩ নম্বর ধারায় সমাজে প্রতিবন্ধী ব্যক্তিদের পূর্ণ অংশগ্রহণ ও কার্যকর একীভূতকরণের ওপর গুরুত্বারোপ করা হয়েছে। ধারাটি একই সঙ্গে ‘উন্নয়ন’ কৌশল ও কর্মসূচির প্রতিটি স্তরে প্রতিবন্ধী ব্যক্তিদের কার্যকর অংশগ্রহণ নিশ্চিতের তাগিদ দেয়। দেশে দেশে প্রতিবন্ধী ব্যক্তিদের যোগ্য নেতৃত্ব ‘উন্নয়ন’ বয়ান ও অনুশীলনের এই এক্সক্লুশনারি প্রবণতাকে জোরালো চ্যালেঞ্জ করেছেন ও করছেন প্রতিনিয়ত।
‘পুনর্বাসন’ কর্মসূচির নিষ্ক্রিয় গ্রাহক হিসেবে প্রতিবন্ধীদের দেখার যে লেন্স ‘উন্নয়ন’-কর্তারা চোখে দিয়ে বসেছেন, তার বিপরীতে প্রতিবন্ধীরা দাবি তুলেছেন ‘উন্নয়ন’ কার্যক্রমে পূর্ণ, ন্যায্য ও সমান অংশীদারির। সিভিল সোসাইটি, ‘উন্নয়ন’ সংস্থা, ‘উন্নয়ন’ সহযোগী, গণমাধ্যম ও সরকারের কাছে প্রতিবন্ধী ব্যক্তিদের সংগঠনগুলো সুস্পষ্ট দাবি তুলছে উন্নয়নের প্রতিটি স্তরে প্রতিবন্ধী ব্যক্তিদের অংশগ্রহণ ও সিদ্ধান্ত গ্রহণের অধিকার নিশ্চিত করার। আন্তর্জাতিক প্রতিবন্ধী দিবসে তাঁরা সবাইকে স্মরণ করিয়ে দিচ্ছেন, সবার অংশগ্রহণ, প্রবেশগম্যতা ও ন্যায্য হিস্যা ব্যতিরেকে ‘টেকসই উন্নয়ন’ অসম্ভব। ‘উন্নয়ন’-এর মূল স্রোতধারায় প্রতিবন্ধিতার কার্যকর একীভূতকরণ প্রতিবন্ধী ব্যক্তিদের সংগঠনগুলোর একটি অন্যতম প্রধান দাবি। আর প্রতিবন্ধী ব্যক্তি ও তাদের সংগঠনগুলোকে অবশ্যই সুযোগ দিতে হবে অধিকার প্রতিষ্ঠা ও ‘উন্নয়ন’-এর সব কর্মসূচির নেতৃত্ব দেওয়ার। প্রতিবন্ধী ব্যক্তিদের এই সমানাধিকারের দাবি শুধু প্রতিবন্ধীর নয়, একই সঙ্গে এটি অপরাপর অসাম্য ও নিপীড়নের বিরুদ্ধে একটি বৈষম্যহীন সমাজ বিনির্মাণেরও ন্যায্য দাবি।
বিলেতে ধর্মঘট
কল্যাণরাষ্ট্রগুলো কি মৃত্যুপথযাত্রী?
গত ৩০ নভেম্বর ইংল্যান্ডে এ সময়ের সবচেয়ে বড় ধর্মঘট হয়েছে। বলা হচ্ছে, ১৯২৬ সালের পর ইংল্যান্ডে এটাই ছিল সবচেয়ে বড় ধর্মঘট। কয়েক দশকের অনুপস্থিতির পর শ্রমজীবী মানুষের প্রতিরোধে প্রত্যাবর্তনের ইঙ্গিত এই ধর্মঘট। শ্রমজীবী মানুষের যে শক্তি, তারই প্রকাশ ঘটেছে এই ধর্মঘটে। একের পর এক ইউনিয়ন ধর্মঘটের পক্ষে ভোট দিয়েছে। প্রায় ৩০ লাখ শ্রমিজীবী মানুষ ধর্মঘটে শামিল হয়েছেন। হাজার হাজার শ্রমিক বিভন্ন শহরে রাজপথে নেমে এসেছেন। ব্রিটেনের নারীশ্রমিকদের এটি সর্ববৃহৎ ধর্মঘট। জানা গেছে, ৩০ নভেম্বর ধর্মঘটকারী শ্রমিকদের দুই-তৃতীয়াংশই ছিল নারী। কারণ, নতুন প্রস্তাবিত পেনশন-নীতির কারণে নারীরাই সবচেয়ে বেশি ভুক্তভোগী হবেন। নিম্নমজুরি শ্রমিক পেশাজীবীদের পাশে কাঁধে কাঁধ মিলিয়ে দাঁড়িয়েছে। কৃষ্ণাঙ্গ, শ্বেতাঙ্গ ও এশীয় শ্রমিকেরা ধর্মঘটে একসঙ্গে। শিক্ষার্থী, পেনশনভোগী ও বেসরকারি খাতের শ্রমিক এবং অকুপাই আন্দোলনের কর্মীরাও এই ধর্মঘটী শ্রমিকদের সঙ্গে এক কাতারে শামিল। ১৯৭৯ সালের পর ব্রিটেনের শিল্প খাতে এটাই সবচেয়ে বড় ধরনের প্রতিবাদ। ২৯টি ট্রেড ইউনিয়নের সরকারি কর্মী ধর্মঘটের সমর্থনে এক হয়েছেন।
বিশ্ববিদ্যালয়ের শিক্ষকেরা মেইল করে ছাত্রছাত্রীদের ক্লাস স্থগিতের খবর এবং নিজেদের ধর্মঘটে অংশগ্রহণের কথা স্পষ্টভাবে জানিয়েছেন। গার্ডিয়ানসহ অন্যান্য পত্রিকায় এই ধর্মঘটের প্রস্তুতি স্বরূপ বিভিন্ন প্ল্যাকার্ড, পোস্টার বানানোর ছবি ছাপা হয়েছে কয়েক দিন ধরে। সম্পাদকীয় ছাপা হয়েছে কয়েক দফায়। বিবিসি সারা দিন ধরেই বিভিন্ন এলাকার ধর্মঘটের খবর প্রচার করছে, প্রচার করছে প্রধানমন্ত্রী ডেভিড ক্যামেরনের প্রতিক্রিয়াও। পাল্টা শোনা যাচ্ছে, ট্রেড ইউনিয়ন নেতা এবং সাধারণ ধর্মঘটকারীদের প্রতিবাদী স্বর।
‘সেভ আওয়ার পেনশন’ এই দাবিকে ঘিরেই মূলত ধর্মঘট। তবে এর সঙ্গে যোগ হয়েছে আরও কিছু দাবি। যুক্তরাজ্য সরকারের প্রস্তাবিত পেনশন সংস্কার নীতির মধ্যে আছে ২০১৪-১৫ সালের মধ্যে পেনশন স্কিমে দেওয়া টাকা ২ দশমিক ৮ বিলিয়ন পাউন্ডে উন্নীত করা, অবসরকালীন বয়সকে রাষ্ট্রীয় পেনশন বয়স হিসেবে নির্ধারণ করা, মুদ্রাস্ফীতির কারণে প্রতিবছর পেনশন যে হারে বাড়ত, সেটা থেকে সরে আসা। ফাইনাল স্যালারি স্কিম থেকে জনগণকে অ্যাভারেজ ক্যারিয়ারে স্কিমে নিয়ে আসা। তবে এই প্রস্তাবিত পেনশন স্কিমে শিক্ষা, স্বাস্থ্য, সরকারি চাকরিজীবী এবং স্থানীয় সরকারে কাজ করা কর্মীরা ক্ষতিগ্রস্ত হবেন। বিভিন্ন মেট্রো, যেগুলো স্থানীয় সরকারের আওতাধীন, সেগুলো এই স্কিমের আওতায় আছেন তারাও এই ধর্মঘটকে সমর্থন দিয়েছে। বলা হচ্ছে, গত ৩০ বছরের মধ্যে যোগাযোগ শ্রমিকদের এটাই সবচেয়ে বড় ধর্মঘট। শিক্ষকদের ধর্মঘটের কারণে এই দিন ইংল্যান্ড, ওয়েলস ও স্কটল্যান্ডের প্রায় ৭৬ শতাংশ স্কুলই বন্ধ ছিল, বিভিন্ন হাসপাতালে চিকিৎসকেরা রোগী দেখেননি। ইংল্যান্ড ও ওয়েরলসের ৩২ শতাংশ স্থানীয় সরকারের কর্মীরা কাজে যাননি। হিথ্রো বিমানবন্দরে লোকের অভাবে প্রধানমন্ত্রীর প্রেসসচিবকে গিয়ে কাজ করতে হয়েছে। ইংল্যান্ডের ইতিহাসে এত বড় ধর্মঘট সত্যিই বিরল।
পেনশন রক্ষা ছাড়াও ধর্মঘটের আরও কারণ রয়েছে। বর্তমানে সরকার ৩ দশমিক ২ শতাংশ অতিরিক্ত কর সরকারি কর্মচারীদের ওপর চাপিয়ে দিয়েছে। এর মানে হলো, লাখ লাখ পাউন্ড ইংল্যান্ডের অভ্যন্তরে সরকার খরচ করেনি। খরচ করেছে অন্য কোথাও, যার হিসাব সরকার জনগণকে দিচ্ছে না। বরং তাদের উল্টো বলছে বেশি কর দিতে। ট্রেড ইউনিয়ন নেতারা বলছেন, তাঁরা প্রতি মাসে সরকারকে বাড়তি টাকা দেওয়ার পরিবর্তে একটি দিনই বাছাই করেছেন এই আন্দোলনের জন্য।
গত এক বছরে ইউরোপের রাজনীতি বিশ্লেষণে দেখা যায় যে গ্রিস, ফ্রান্স পর্তুগাল ও স্পেনে সরকারের বিরুদ্ধে সাধারণ মানুষের এমন সাধারণ ধর্মঘট হয়েছে এবং কোনো দেশে এখনো তা অব্যাহত আছে। গত ২৪ নভেম্বর পাবলিক সার্ভিসে সুযোগ-সুবিধা কমানোর প্রতিবাদে ট্রেনচালক থেকে শুরু করে হাসপাতালের স্টাফ পর্যন্ত হাজার হাজার লোক পর্তুগালে দ্বিতীয় সাধারণ ধর্মঘট করে। গত বছর লন্ডনে বেতন বৃদ্ধির প্রতিবাদে যে আন্দোলন হয়েছিল, এই ধর্মঘট সেটিরই ধারাবাহিকতা এবং স্পিরিটও একই ধরনের ছিল। দুটোরই মূল শক্তি সাধারণ শিক্ষার্থী ও সাধারণ জনতা। এই ধর্মঘটের ব্যানারগুলোতে লেখা ‘ওয়ার্কার্স ইউনাইটেড নেভার দ্য ডিপিটেড’ থেকেই জনগণের শক্তি বিষয়টি বোঝা যায়।
পর্তুগাল ও ব্রিটেনের এই ধর্মঘট হলো সরকারের বর্তমান অবস্থান অনুযায়ী সিভিল সার্ভিসে সুবিধা কমানোর বিরুদ্ধে। গত বছরের বর্ধিত বেতনের বিরুদ্ধে, বাজেট থেকে শিক্ষা বরাদ্দ কমানো এবং কয়েকটি পেশায় সরকারের অনুদান কমিয়ে আনার সিদ্ধান্তের প্রতিবাদে লন্ডনেই গত ৯ নভেম্বর সংঘটিত হয়েছিল বিশাল ছাত্র বিক্ষোভ। বিভিন্ন দেশে চলতে থাকা অকুপাই আন্দোলন এবং বর্তমানে সিভিল সার্ভেন্টদের পেনশনকেন্দ্রিক আন্দোলন একটা নতুন দিকের ইঙ্গিত করছে। ব্যয় সংকোচন, নয়া উদারনীতিবাদের বিরুদ্ধে এসব তৎপরতা। সরকারি কর্মীদের পেনশন কমানোই এই ধর্মঘটের মূল স্ফুলিঙ্গ তৈরি করলেও এই ধর্মঘট শুধু পেনশনকেন্দ্রিকই নয়, এর পেছনে বড় বিষয় রয়েছে, তা হলো চলমান অর্থনৈতিক ব্যবস্থার বিরুদ্ধে অনাস্থা প্রকাশ। ওয়েলফেয়ার দেশগুলোর জন্য এটি এক বড় ধাক্কা।
এই ধর্মঘটই শেষ নয়। ধারণা করা হচ্ছে, এ ধরনের ধর্মঘট ও আন্দোলন চলবে ইউরোপের আরও কয়েকটি দেশে। এই ধর্মঘটকে ডেভিড ক্যামেরন এটিকে ধর্মঘটকারীদের একটি ‘দায়িত্বহীন’ কাজ হিসেবে উল্লেখ করে প্রতিক্রিয়া ব্যক্ত করলেও ৩০ লাখ ধর্মঘটকারীদের প্রতিবাদ এবং দাবিকে কি এত সহজেই তিনি এড়িয়ে যেতে পারবেন? আমেরিকা, ইউরোপে চলমান আন্দোলন, ধর্মঘট, প্রতিবাদ যখন ছড়িয়ে পড়ছে দেশ থেকে দেশে এবং পুঁজিবাদী ওয়েলফেয়ার রাষ্ট্রগুলো কেঁপে কেঁপে উঠছে সাধারণ মানুষের নড়াচড়ায়, প্রতিরোধের স্ফুলিঙ্গে, তখন বোঝা যায়, কিছু একটা হতে যাচ্ছে দুনিয়াজুড়ে। দীর্ঘদিনের নীরবতা ভেঙে শ্রমজীবী মানুষ ফিরে আসছে প্রতিবাদে, প্রতিরোধে। কল্যাণরাষ্ট্রগুলোর মৃত্যুযন্ত্রণা দেখা যাচ্ছে। দাপুটে পুঁজিবাদী অর্থনৈতিক ব্যবস্থাও কি মৃত্যুপথযাত্রী? 
প্রধানমন্ত্রীর সফর
মিয়ানমার: পূর্বযাত্রা শুভ হোক
আমরা যেন ভুলেই থাকি, পূর্ব বলে একটা দিক আছে, এবং সেই দিকে মায়ানমার নামে এক দেশ আছে। পূর্ব সীমান্তের সেই দেশটি এখন কিছুটা শান্ত। গত মার্চ মাসে সেখানে থিন সেনের নেতৃত্বে নির্বাচিত সরকার ক্ষমতাসীন হয়েছে। যদিও রেঙ্গুনে চুটকি চলে: এক বিদেশি বলছে স্থানীয়কে, ‘জেনারেলরা দেখছি উর্দি ছেড়েছে?’ স্থানীয়র উত্তর, ‘জি, উর্দি ছেড়ে লুঙ্গি ধরেছে। তবে ওদের সবকিছুই উল্টো, বাইরে লুঙ্গি পরে থাকলেও ঘরে ওরা উর্দিই পরে।’ উল্লেখ্য, লুঙ্গি মিয়ানমারের পুরুষদের জাতীয় পোশাক। মিয়ানমারের শাসকেরা এখন বাইরের জন্য সিভিল ইমেজ ঝোলালেও স্বদেশিদের জন্য বরাদ্দ ৫০ বছর পুরোনো সেনাশাসন, যদিও তা এখন কমজোরি এবং কিছুটা আপসপন্থী।
পোশাকের বদলটা তবু ফেলনা নয়। গত এক সপ্তাহের মিয়ানমারের হালচাল দেখে আনাড়ি লোকেরও তা বোঝার কথা। অভ্যর্থনা জানানোর বিউগল আর ড্রাম বাজাতে বাজাতে দেশটির সামরিক ব্যান্ড দল হয়রান। প্রথমে এলেন বেলারুশের প্রধানমন্ত্রী, তারপর মার্কিন পররাষ্ট্রমন্ত্রী হিলারি ক্লিনটন। তৃতীয় অতিথি বাংলাদেশের প্রধানমন্ত্রী শেখ হাসিনা। ২০০৪ সালে তখনকার প্রধানমন্ত্রী খালেদা জিয়ার পর এটাই প্রথম কোনো বাংলাদেশি সরকারপ্রধানের মিয়ানমার সফর। ভৌগোলিকভাবে এত কাছের দেশ, বাংলাদেশকে স্বীকৃতি দানকারী সপ্তম রাষ্ট্র হয়েও মিয়ানমার কত দূরের। মাঝখানে সড়ক নেই, সেতু নেই, বিমান নেই, জাহাজ নেই; বাণিজ্যিক লেনদেনও অতি সামান্য। অথচ মধ্যযুগের আরাকান রাজসভায় বাঙালিদের প্রাধান্য ছিল। আরাকানের কিছু অঞ্চল বাংলা অঞ্চলের অংশ বলেই সে সময় গণ্য হতো। একসময় রেঙ্গুন (এখনকার ইয়াঙ্গুন) ছিল অজস্র বাঙালির আত্ম প্রতিষ্ঠার শহর, কথাসাহিত্যিক শরৎচন্দ্র চট্টপাধ্যায়ও তাঁদের একজন।
কেন হঠাৎ মিয়ানমার এত আগ্রহ কাড়ল? স্বৈরশাসন-বিরোধী আরব জাগরণ মিয়ানমারের একনায়কদের ভীত করে থাকতে পারে। দ্বিতীয়ত, ওবামা প্রশাসন চীনের সঙ্গে পাল্লা দিতে এশিয়ায় আরও অবস্থান বাড়ানোর ঘোষণা দিয়েছে। তৃতীয়ত, ভারত-চীনের আঞ্চলিক পাল্লাপাল্লিও আগের তুলনায় বেড়েছে। চতুর্থত, মায়ানমারের নতুন সরকার একঘরে দশা কাটাতে চাইছে। অন্যরাও এই সুযোগটাই নিতে চাইছে। বাংলাদেশের জন্যও পুরোনো সমস্যা ও হাতছানি দেওয়া সম্ভাবনাগুলো বাজিয়ে দেখার এটাই সময়। শুভেচ্ছা সফর বলা হলেও, এই সফর তাই অনেক গুরুত্ববহ।
কিন্তু প্রশ্ন উঠবে, যে মিয়ানমারের শাসকেরা পৃথিবীর অন্যতম দীর্ঘমেয়াদি স্বৈরশাসন চালিয়ে আসছেন, যাঁরা অং সান সু চির নির্বাচনী বিজয় নস্যাৎ করে তাঁকে ১৫ বছর ধরে গৃহবন্দী রেখেছিলেন, অজস্র গণতান্ত্রিক কর্মীকে হত্যা করে, জাতিগত দমন-পীড়ন চালিয়ে এসেছে যারা, তাদের সঙ্গে কিসের সম্পর্ক? রাষ্ট্রে রাষ্ট্রে সম্পর্কটা ভালোবাসা বা ঘৃণার নয়, স্বার্থের সম্পর্ক। স্বার্থের লেনদেন ছাড়া রাষ্ট্রে রাষ্ট্রে সম্পর্ক মানবতাবাদী রূপকথা মাত্র। রোহিঙ্গা সমস্যা মেটাতে হবে বাংলাদেশকে, বাংলাদেশ-মিয়ানমারের ২৭১ কিমি সীমান্তের স্থলভাগে কাঁটাতারের বেড়া, কিংবা বাংলাদেশের জলসীমায় গ্যাস অনুসন্ধান করার মতো ঘটনাগুলোর সুরাহা যুদ্ধ করে হওয়ার নয়, তার জন্য বন্ধুত্বপূর্ণ চাপ প্রয়োগই বেশি কার্যকর। মিয়ানমার আমেরিকার সমস্যা, বাংলাদেশের সঙ্গে মিয়ানমারের এমন কিছু নেই, যার শান্তিপূর্ণভাবে সমাধান অসম্ভব।
কিন্তু আমেরিকাও তো অবরোধ দিয়েও যোগাযোগ বন্ধ করেনি। দিব্যি ব্যবসা-বাণিজ্যও চলছে। যতক্ষণ সামরিক ও আর্থিক স্বার্থে ঘা না লাগে, ততক্ষণ পশ্চিমের মানবাধিকার অস্ত্র নীরব। তা না হলে গত দুই দশকে মায়ানমারে কত আরব জাগরণ, কত লিবীয় ‘বিদ্রোহ’ এল গেল, কত ছাত্র-ভিক্ষু আত্মাহুতি দিল, জাতিসংঘ বা ন্যাটো বিবৃতির বাইরে কিছু করল না।
মিয়ানমারের বিপুল গ্যাস-কাঠ-হীরাজহরত দরকার। দরকার মিয়ানমারে অস্ত্র বিক্রি করা। তাই মিয়ানমারকে লোকদেখানো শাসানির সময়ও ওবামার মনে থাকে, মার্কিন কোম্পানি শেভরন মিয়ানমারের গ্যাসক্ষেত্রগুলোর বিরাট অংশের মালিক। ওই গ্যাস যে পাইপলাইনে রপ্তানি হয়, সেটাও বানিয়েছে মার্কিন হ্যালিবার্টন। ব্রিটিশ কাঠ ব্যবসায়ী অ্যাকুয়াটিক, মোটর নির্মাতা রোলস-রয়েস এবং পর্যটন কোম্পানি ওরিয়েন্ট এক্সপ্রেস ও আসিয়ান এক্সপ্লোরারের মতো অনেকের কারবার আছে মিয়ানমারে। ব্রিটেনের অস্ত্র বাণিজ্যের বাঁধা খরিদ্দার দেশটি। ফরাসি কোম্পানি টোটালও মিয়ানমারের গ্যাস সম্পদের অন্যতম ভাগিদার। অস্ট্রেলিয়া, কানাডা ও ইসরায়েলও বাদ নেই। মিয়ানমারের কুখ্যাত অভ্যন্তরীণ নিরাপত্তা বাহিনীর প্রশিক্ষণ তাদের হাত দিয়েই হয়।
তবে মিয়ানমারের প্রধান রক্ষক হলো চীন। চীন চায় মালাক্কা প্রণালি দিয়ে মধ্যপ্রাচ্য ও আফ্রিকার জ্বালানি সহজ পথে চীনে আনার জন্য মিয়ানমারের উপকূলে বঙ্গোপসাগরে একটি নৌবন্দর। সেখানে তার বাজার আছে, রাজনৈতিক ও সামরিক কর্তৃত্বও মোটামুটি একচেটিয়া। চীনের মদদ ছাড়া মিয়ানমারের সেনাবাহিনী নিজ দেশকে এত দিন ধরে দখল করে রাখতে পারত না।
সম্প্রতি ভারতও সু চির প্রতি সমর্থন ছেড়ে সামরিক জান্তার সঙ্গে মিতালি পাতিয়েছে। জ্বালানি-ক্ষুধার্ত ভারত বাংলাদেশের গ্যাস না পেয়ে মিয়ানমারের দিকে ঝুঁকেছে। মিয়ানমারের গ্যাস বাংলাদেশের মধ্য দিয়ে পাইপলাইনে পাওয়ার ইচ্ছা তাদের। ভুললে চলবে না, ভারত ও চীনের মধ্যে বাফার হলো মিয়ানমার। এভাবে জনগণকে দারিদ্র্য ও অনাচারের গিট্টুতে বেঁধে ক্ষমতাবান রাষ্ট্রকে খুশি রেখে চালিয়ে যাচ্ছেন মিয়ানমারের শাসকেরা। কিন্তু অবস্থা বদলাতে শুরু করেছে, অচিরেই নির্বাচন দিতে হবে জান্তা সমর্থিত সরকারকে এবং সু চির ক্ষমতারোহণও বেশি দূরের ঘটনা নয়।
বাংলাদেশ ক্ষমতাবান নয়, কিন্তু বাংলাদেশেরও মিয়ানমারের কাছ থেকে পাওয়ার ও দেওয়ার আছে অনেক কিছু। দ্বিতীয়ত, ভারত-চীনের চাপের মধ্যে শ্বাস ফেলার একটা সুযোগ মিয়ানমারেরও দরকার। বাংলাদেশের ওষুধ, তৈরি পোশাক, প্রক্রিয়াজাত খাদ্যসহ হালকা শিল্পপণ্যের চাহিদা রয়েছে মিয়ানমারে। অন্যদিকে মিয়ানমার দিতে পারে চাল, গ্যাস ও জলবিদ্যুৎ। এসব ব্যাপারে শেখ হাসিনার সফরে আশ্বাস মিললেও সেগুলোকে বাস্তব রূপ দেওয়া দরকার। পূর্ব এশিয়ায় ভূরাজনৈতিক টেনশন যত বাড়ছে, ততই আন্তর্জাতিক পাশা খেলায় আরাকানের মুসলিম রোহিঙ্গাদের ঘুঁটি হিসেবে ব্যবহূত হওয়ার ঝুঁকি বাড়ছে। সম্পর্ক সাবলীল করার মাধ্যমে এই সমস্যারও আশু সমাধান জরুরি। সমুদ্রসীমা নিয়ে দ্বন্দ্বও দ্বিপক্ষীয় ও বহুপাক্ষিক ভিত্তিতে সমাধানের চেষ্টা চালানো ছাড়া বিকল্প নেই। দুই দেশের বাণিজ্য-ঘাটতিও কম নয়। সেখান থেকে আসে প্রায় ১৭৫ মিলিয়ন ডলারের পণ্য, অথচ আমরা পাঠাই মাত্র ১০ মিলিয়ন ডলারের সামগ্রী।
এসবেরই সারমর্ম হলো, যুক্তরাষ্ট্র-ভারতের দেখাদেখি পূর্বমুখী কূটনীতিকে গুরুত্বের সঙ্গে গ্রহণ করা। সবাই বুঝে গেছে, সামনের দিনগুলোতে দক্ষিণ ও দক্ষিণ-পূর্ব এশিয়ার রাজনৈতিক ও অর্থনৈতিক গুরুত্ব অনেক বাড়বে। বিশ্ব অর্থনীতির অভিমুখ ইতিমধ্যে পূর্বমুখী হয়েছে। এ সময়ে বসে থাকার মানে হয় না।
২০০৪ সালে বিএনপির সরকার পূর্বমুখী কূটনীতি নিয়ে উচ্চবাচ্য করলেও কার্যত আলু বিক্রির বেশি কিছু হয়নি। ঝুলে পড়েছিল কক্সবাজার থেকে মিয়ানমার হয়ে চীনের কুনমিং পর্যন্ত এশীয় মহাসড়ক নির্মাণের বন্দোবস্ত। সেটা করা গেলে বাংলাদেশি ব্যবসায়ী ও পর্যটকদের মিয়ানমার হয়ে চীন তো বটেই, থাইল্যান্ড-সিঙ্গাপুর-মালয়েশিয়ায় যাতায়াত সুগম হবে।
সবই ভালো, কিন্তু আমাদের প্রধানমন্ত্রী মিয়ানমারে গেলেন কিন্তু দেশটির অবিসংবাদী নেত্রী অং সান সু চির সঙ্গে দেখা হল না! আন্তঃদেশীয় যোগাযোগের বেলায় বিরোধী দলের সঙ্গেও বসা আন্তর্জাতিক কূটনীতির অঙ্গ। আজ যিনি বিরোধী দলে, তিনি পরে সরকারে বসতে পারেন। বিরোধী দলের পক্ষেও থাকে দেশের অনেক মানুষ। এভাবে ক্ষমতার সব কেন্দ্রের সঙ্গেই কৌশলগত সম্পর্ক রাখা বুদ্ধিমান রাষ্ট্রনায়কের লক্ষণ। মিয়ানমারের প্রেসিডেন্ট থিন সেনের চেয়ে সু চি কোনো অংশেই কম গুরুত্বপূর্ণ নন। বর্তমান সরকার সামরিক বাহিনী সমর্থিত অন্তর্বর্তী সরকার। সু চি ও তাঁর দলই মিয়ানমারের ভবিষ্যতের প্রতিনিধি। তাঁর মাধ্যমে মিয়ানমারের জনগণের সঙ্গে সম্পর্ক রচনার বিষয়টি কেন সাধিত হলো না, সেই খেদ তাই রয়ে গেল।
পূর্বদিকে বাংলাদেশ সর্বদাই দ্বিধান্বিত থাকে কেন, সেটাও এক রহস্য। আরেকটি বিষয়ও শেখ হাসিনা খেয়াল করে থাকবেন, বৃহৎ প্রতিবেশী নিয়ে মিয়ানমারও পেরেশানির মধ্যে আছে। মিয়ানমারের প্রধান নদী ইরাবতিতে চীনের বাঁধ ও জলবিদ্যুৎকেন্দ্র নির্মাণ, ক্রমবর্ধমান চীনা অভিবাসন, বিপুল বাণিজ্যিক ঘাটতি ইত্যাদি কারণে মিয়ানমারের জনগণ চীনের প্রতি বিরূপ। জনমতের চাপে নতুন সরকার বিতর্কিত চীনা বাঁধ বাতিল ঘোষণা করেছে। এই ঘটনা থেকে আমাদেরও শেখার আছে অনেক কিছু।
বাংলাদেশের নতুন পূর্বযাত্রা শুভ হোক।
বিশ্ব মানবাধিকার দিবস
বাংলাদেশের মানবাধিকার পরিস্থিতি
২০১১ সালে দেশের সার্বিক মানবাধিকার পরিস্থিতিতে কিছু ইতিবাচক অগ্রগতি ঘটে থাকলেও সার্বিক অবস্থা ছিল উদ্বেগজনক। যুদ্ধাপরাধের বিচার-প্রক্রিয়া চলছে, জাতীয় নারীনীতি ২০১১ অনুমোদিত হয়েছে, মামলার জট কমাতে ফৌজদারি কার্যবিধি সংশোধনের উদ্যোগ নেওয়া হয়েছে। আর্থিকভাবে অসচ্ছল, সহায়সম্বলহীন এবং অসমর্থ বিচারপ্রার্থী জনগণকে আইনি সহায়তা প্রদানের করার জন্য ‘আইন সহায়তা (সংশোধিত) প্রদান বিল ২০১১’ জাতীয় সংসদে পাস হয়। নারীর প্রতি সকল প্রকার বৈষম্য বিলোপ সনদ (সিডও)-এর আওতায় সরকারের পক্ষ থেকে রিপোর্ট দাখিল করা হয়েছে। অন্যদিকে নেতিবাচক পদক্ষেপগুলোর তালিকায় রয়েছে—বিতর্ক থাকা সত্ত্বেও সংশোধিত হয় সংবিধানের পঞ্চদশ সংশোধন, দেশের নাগরিক ও স্থায়ী বাসিন্দাদের কাছে বিতর্ক থাকা সত্ত্বেও পাস হয় ভবঘুরে ও নিরাশ্রয় ব্যক্তি (পুনর্বাসন) আইন ২০১১। পাস হয়েছে ঢাকা সিটি করপোরেশনকে দ্বিখণ্ডিত করা বিতর্কিত ‘ডিসিসি আইন ২০১১’।
অন্যদিকে বিগত তত্ত্বাবধায়ক সরকারের আমলে সত্য ও জবাবদিহিতা কমিশনকে (ট্রুথ কমিশন) অবৈধ করে হাইকোর্টের রায় বহাল রেখেছে সুপ্রিম কোর্ট। এ ছাড়া উচ্চ আদালত কর্তৃক ফতোয়াকে আইনবহির্ভূত ঘোষণা, শিক্ষাপ্রতিষ্ঠানে শারীরিক শাস্তি নিষিদ্ধ করা হয়। এ ধরনের কিছু ভালো সিদ্ধান্ত এসেছে যা ইতিবাচক। অথচ এসব উদ্যোগের ফলাফল পাওয়ার ক্ষেত্রে আশানুরূপ অগ্রগতি অনেক ক্ষেত্রেই অনুপস্থিত।
দুঃখের সঙ্গে বলতে হয়, বিচারবহির্ভূত হত্যাকাণ্ড তথা ক্রসফায়ার নেই—সরকার বারবার এ কথা বলে আত্মরক্ষার্থে গুলি চালানোর ফলে মৃত্যু ঘটে—এ ধরনের যুক্তি দেখিয়ে বিচারবহির্ভূত হত্যাকাণ্ডের সমর্থন এ বছরও করে গেছে। চলতি বছরের নভেম্বর পর্যন্ত ৮৯ জন আইনশৃঙ্খলা রক্ষাকারী বাহিনী কর্তৃক হেফাজতে থাকা অবস্থায় বা বিচারবহির্ভূত হত্যাকাণ্ডের শিকার হয়েছে। পাশাপাশি কারা-হেফাজতে মৃত্যুর ঘটনাও ছিল উদ্বেগজনক। চলতি বছরের নভেম্বর পর্যন্ত কারা-হেফাজতে মৃত্যু হয় ৯৪ জনের। তা ছাড়া নতুন প্রবণতা হিসেবে নিখোঁজ বা ‘গুপ্তহত্যা’র ঘটনা ছিল অত্যন্ত উদ্বেগজনক। অনেক ক্ষেত্রে নিখোঁজ অথবা গুলিবিদ্ধ লাশ উদ্ধারের পর পরিবারের পক্ষ থেকে দাবি করা হয়েছে যে, তাদেরকে র‌্যাব বা আইনশৃঙ্খলা রক্ষাকারী বাহিনী পূর্বেই তুলে নিয়ে গেছে।
চলতি বছর আইনশৃঙ্খলা রক্ষাকারী বাহিনীর অপরাধের সঙ্গে জড়িয়ে পড়ার প্রবণতা বেশ লক্ষণীয়। যেমন—নোয়াখালীর কোম্পানীগঞ্জে পুলিশের হেফাজতে থাকাকালে ১৬ বছরের শামছুদ্দিন মিলনকে পুলিশ জনতার হাতে তুলে দিয়ে তথাকথিত গণপিটুনির নামে হত্যা করে। শবেবরাতের রাতে বেড়ানোর উদ্দেশ্যে রাজধানীর উপকণ্ঠে আমিনবাজারের বরদেশী গ্রামে (বালুর মাঠ) গেলে স্থানীয় গ্রামবাসী পুলিশের উপস্থিতিতে সাত ছাত্রকে ডাকাত সন্দেহে গণপিটুনি দেয় এবং এতে ছয়জন মারা যায়। চলতি বছর নভেম্বর পর্যন্ত ১১৭ জন গণপিটুনির শিকার হয়ে নিহত হয়েছে। তা ছাড়া ডাকাতির প্রস্তুতির অভিযোগে ঢাকা বিশ্ববিদ্যালয়ের প্রাণরসায়ন ও অনুবিজ্ঞান বিভাগের ছাত্র আবদুল কাদেরকে খিলগাঁও থানার পুলিশ গ্রেপ্তার করে তাঁর পায়ে কুপিয়ে চালিয়েছেন বর্বর নির্যাতন। এ ব্যাপারে হাইকোর্ট স্বপ্রণোদিত হয়ে রুল জারি করে একটি তদন্ত কমিটি গঠনের নির্দেশ দেন এবং গঠিত তদন্ত কমিটি কাদেরকে নির্দোষ বলে ঘোষণা দেয়। এ বছর আইনশৃঙ্খলা রক্ষাকারী বাহিনীর অপেশাদার মনোভাবের প্রকাশ লক্ষ করা যায়। যেমন—জাতীয় নিরাপত্তা সংস্থা (এনএসআই) দ্বারা আক্রান্ত হয়েছেন তিন ডিবি কর্মকতা। অন্যদিকে বিশ্ববিদ্যালয়ে সহিংসতা, হত্যাকাণ্ড, মানুষের নিজের হাতে আইন তুলে নেওয়ার প্রবণতা এবং তার ফলে গণপিটুনির শিকার হয়ে অনেকগুলো মৃত্যুর ঘটনা নাজুক আইনশৃঙ্খলা পরিস্থিতির উদাহরণ।
ভারতীয় সীমান্ত বাহিনীর (বিএসএফ) পক্ষ থেকে সীমান্তে নিরীহ ব্যক্তির উপর ওপর আর গুলি চালানো হবে না বলে বারবার আশ্বাস প্রদান সত্ত্বেও সীমান্তে হত্যাকাণ্ড বন্ধ হয়নি। ৭ জানুয়ারি ২০১১ কুড়িগ্রামের ফুলবাড়ি উপজেলার অনন্তপুর সীমান্তে ভোররাতে ভারতীয় সীমান্তরক্ষী বাহিনীর (বিএসএফ) গুলিতে এক বাংলাদেশি নাগরিক ফেলানি নিহত হয়।
২০১১ সালে বখাটেদের দ্বারা নারী উত্ত্যক্ত করার প্রবণতা তুলনামূলকভাবে বেড়েছে যদিও, সরকার ও প্রশাসনের তরফ থেকে নানামুখী প্রতিরোধমূলক উদ্যোগও গ্রহণ করা হয়। এমনকি প্রতিবাদকারীরাও বখাটেদের রোষানলে পড়ছেন। চলতি বছর নভেম্বর পর্যন্ত উত্ত্যক্ত করার প্রতিবাদ করতে গিয়ে ২০ জন পুরুষ ও তিন জন নারী খুন হন। ২৯ নভেম্বর পর্যন্ত উত্ত্যক্ত করার কারণে আত্মহত্যা করেছেন ৩৩ জন নারী। ফতোয়া ও সালিসের মাধ্যমে নারী নির্যাতনের ঘটনা গত বছরের তুলনায় উল্লেখযোগ্যভাবে বেড়েছে। চলতি বছর নভেম্বর পর্যন্ত সালিস ও ফতোয়ার মাধ্যমে নারী নির্যাতনের শিকার হয়েছে ৪৯ জন নারী। পাশাপাশি এ বছর তথ্যপ্রযুক্তির মাধ্যমে নারীর ওপর যৌন হয়রানির প্রবণতাও বৃদ্ধি পেয়েছে।
এ বছর বিরোধী দল অক্টোবর পর্যন্ত নয়টি হরতাল পালন করে। হরতালে আইনশৃঙ্খলা রক্ষাকারী বাহিনীর অতিরিক্ত বল প্রয়োগের ঘটনা বা হরতালের আগে গণগ্রেপ্তারের ঘটনা যেমন ঘটেছে, তেমনি হরতালের আগে ও পরে মানুষের মনে ভীতি সঞ্চারের জন্য রাজনৈতিক দলগুলো কর্তৃক ভাঙচুর ও অগ্নিসংযোগের ঘটনাও ঘটেছে।
লক্ষ্মীপুরের বিএনপির নেতা অ্যাডভোকেট নূরুল ইসলাম হত্যাকাণ্ডের মৃত্যুদণ্ডপ্রাপ্ত আসামি আওয়ামী লীগের নেতা তাহেরের ছেলে বিপ্লবের শাস্তি রাষ্ট্রপতি কর্তৃক মওকুফের ঘটনা ব্যাপক বিতর্ক সৃষ্টি করে।
দেশের বিভিন্ন স্থানে সাংবাদিকেরা সরকার ও বিরোধী দলের প্রভাবশালী স্থানীয় নেতাদের হুমকি ও নির্যাতনের শিকার হয়েছেন। পাশাপাশি সংবাদপত্রের স্বাধীনতা এবং মত প্রকাশের স্বাধীনতা নিশ্চিত করার ক্ষেত্রে বর্তমান গণতান্ত্রিক সরকারের দায়িত্ব ও অঙ্গীকারকে নিশ্চিতভাবেই প্রশ্নবিদ্ধ করেছে।
পার্বত্য চট্টগ্রাম চুক্তির বাস্তবায়নে কিছু ইতিবাচক পদক্ষেপ নেওয়া হলেও মূল সমস্যা ভূমি বিরোধ নিষ্পত্তিতে তেমন অগ্রগতি নেই। আর এই ভূমি বিরোধকে কেন্দ্র করে খাগড়াছড়ির রামগড় উপজেলায় আদিবাসী ও বাঙালিদের মধ্যে সংঘর্ষে কমপক্ষে তিনজন মারা যায়। পার্বত্য চট্টগ্রামের বিরাজমান পরিস্থিতি উত্তরণে পার্বত্য চুক্তি বাস্তবায়ন জরুরি।
জাতীয় মানবাধিকার কমিশন এখন পর্যন্ত কার্যকর প্রতিষ্ঠান হিসেবে প্রতিষ্ঠিত হতে পারেনি। এপ্রিল ২০০৯ থেকে জাতীয় মানবাধিকার কমিশনের সদস্যপদ শূন্য ছিল। দীর্ঘদিন পর ২২ জুন ২০১০ সরকার চেয়ারম্যান ও অন্য ছয়জন কমিশনার নিয়োগদানের মাধ্যমে পূর্ণাঙ্গ মানবাধিকার কমিশন গঠন করেছে। কিন্তু কমিশন ৬৮ জন জনবলের প্রয়োজনীয়তা জানালেও সরকার এখন পর্যন্ত ২৮ জন স্টাফ নিয়োগ দিয়েছে, যার মধ্যে অধিকাংশ সাপোর্ট স্টাফ। 
আন্তর্জাতিক অভিবাসন দিবস
প্রবাসী শ্রমিকের স্বীকৃতি
জাতীয় অর্থনীতিতে অভিবাসী কর্মীদের অনন্য অবদানের পরও অভিবাসন প্রশাসন এখনো বেশ জটিল অবস্থায় আছে। গন্তব্য দেশগুলোতে অভিবাসীদের অধিকার রক্ষার ক্ষেত্রে আছে বেশ কিছু অমীমাংসিত বিষয়। এর সঙ্গে মোকাবিলা করতে হচ্ছে সাম্প্রতিক বিশ্ব অর্থনৈতিক সংকট, উপসাগরীয় অঞ্চল ও উত্তর আফ্রিকার দেশগুলোর রাজনৈতিক পটপরিবর্তনের ধাক্কা এবং মধ্যপ্রাচ্যের কিছু দেশে অভিবাসী শ্রমিকদের মৃত্যুদণ্ড কার্যকর করার সামাজিক প্রতিক্রিয়াসহ বহুমুখী চ্যালেঞ্জ।
শ্রম অভিবাসন ও রেমিট্যান্স বাংলাদেশের অর্থনীতির অবিচ্ছেদ্য অংশ। ১৯৭০-এর দশক থেকে আজ পর্যন্ত বাংলাদেশ থেকে প্রায় ৭ দশমিক ১ মিলিয়ন লোক মধ্যপ্রাচ্য, দক্ষিণ-পূর্ব এশিয়ার দেশগুলোতে অভিবাসন করেছে। তাঁদের আয় এবং পাঠানো রেমিট্যান্স লাখ লাখ পরিবারকে বাঁচিয়ে রেখেছে। ২০১০ সালে স্বল্প এবং দীর্ঘমেয়াদি অভিবাসীরা ১১ দশমিক ৪ বিলিয়ন মার্কিন ডলার রেমিট্যান্স পাঠিয়েছে। এটি গার্মেন্টস খাত থেকে পাওয়া বৈদেশিক আয়ের তিন গুণ, প্রত্যক্ষ বৈদেশিক বিনিয়োগের প্রায় ১২ গুণ এবং বাংলাদেশের পাওয়া বৈদেশিক সাহায্যের ছয় গুণেরও বেশি।
এ অবস্থায় বাংলাদেশ সরকার অভিবাসীদের সমস্যা ও দুর্ভোগ নিরসনে বিভিন্ন ধরনের বাস্তবমুখী পদক্ষেপ নিয়েছে। বিদেশ যাওয়ার ক্ষেত্রে এবং রিক্রুটমেন্ট প্রক্রিয়ায় মধ্যস্বত্বভোগীদের দৌরাত্ম্য কমানোর জন্য সরকার বাধ্যতামূলক অনলাইন রেজিস্ট্রেশন পদ্ধতি পুনঃপ্রবর্তন করেছে। অভিবাসন ব্যয় নির্বাহের জন্য অভিবাসনে ইচ্ছুক কর্মীদের জমিজমা বিক্রি রোধ করতে সরকার প্রতিষ্ঠা করেছে প্রবাসীকল্যাণ ব্যাংক। আন্তর্জাতিক মানবাধিকার মানদণ্ডের প্রশ্নে সরকারের অবস্থান সমুন্নত করতে সরকার ১৯৯০ সালের ‘ইউএন কনভেনশন অন রাইটস অব অল মাইগ্রেন্টস ওয়ার্কারস অ্যান্ড মেম্বার অব দিয়্যার ফ্যামিলিস’ বিনা রিজারভেশনে অনুমোদন করেছে। তার পরও অভিবাসন ব্যবস্থাপনা এবং অভিবাসনে সুশাসন নিশ্চিত করার ক্ষেত্রে এখনো অনেক সমস্যা বিদ্যমান।
২০১০ সালের অভিবাসন এবং উন্নয়ন-সংক্রান্ত বিশ্ব ফোরাম (জিএফএমডি) এবং ২০১০ সালের আইওএমের বিশ্ব রিপোর্টে অভিবাসী গ্রহণকারী এবং প্রেরণকারী দেশগুলোর অভিবাসন-ব্যবস্থাপনায় কাঠামোগত সামর্থ্য বৃদ্ধি মূল দৃষ্টিগ্রাহ্য বিষয় হিসেবে চিহ্নিত হয়েছে। তারা বর্তমান কাঠামোর মূল সামর্থ্যগুলো গভীরভাবে বিশ্লেষণ করে এর প্রাতিষ্ঠানিক সংস্কারের জন্য স্বল্প, মধ্য এবং দীর্ঘমেয়াদি লক্ষ্য নির্ধারণের উপর জোর দিয়েছে। অভিবাসন-ব্যবস্থাপনার জটিলতা অনুধাবন করে তারা বিশ্ব অভিবাসন পটভূমির পরিবর্তনের সঙ্গে খাপ খাইয়ে নেওয়ার জন্য সামর্থ্য বিনির্মাণকে একটি প্রক্রিয়া হিসেবে সংজ্ঞায়িত করেছেন। সামর্থ্য বিনির্মাণের ক্ষেত্রে সরকারের বিভিন্ন মন্ত্রণালয়সহ বেসরকারি প্রতিষ্ঠান, প্রশিক্ষণকেন্দ্র, ব্যাংক ও নন ব্যাংক আর্থিক প্রতিষ্ঠান, ব্যবসা-সংক্রান্ত পরামর্শ সংস্থা ও সুশীল সমাজের গুরুত্বপূর্ণ ভুমিকা রয়েছে। অভিবাসন ব্যবস্থাপনায় জড়িত খাতগুলোর দক্ষতা বিনির্মাণ বিচ্ছিন্নভাবে সম্ভব নয়। এ ক্ষেত্রে সুদূরপ্রসারী দৃষ্টিভঙ্গি নিয়ে আসন্ন পঞ্চবার্ষিকী উন্নয়ন পরিকল্পনা ও দশ বছর মেয়াদি কাঠামোগত পরিকল্পনায় দক্ষতা বিনির্মাণকে অন্তর্ভুক্ত করতে হবে।
অতিসম্প্রতি বাংলাদেশকে চিহ্নিত করা হয়েছে একবিংশ শতাব্দীর বিশ্বের ১১টি উদীয়মান অর্থনৈতিক একটি অতীব সম্ভাবনাময় দেশ হিসেবে। তিনটি খাত বাংলাদেশকে এ অনন্য সম্মানের জায়গায় তুলে এনেছে। এগুলো হলো—তৈরি পোশাকশিল্প, সেবা খাত এবং অভিবাসীদের পাঠানো রেমিট্যান্স। সাম্প্রতিক গবেষণায় পাওয়া গেছে, যেসব এলাকা থেকে বেশি লোক কজের উদ্দেশ্যে বিদেশ গেছেন, সেসব এলাকায় দারিদ্র্য কমেছে বেশি। দারিদ্র্য নিরসনে অভিবাসনের এই গুরত্বপূর্ণ ভূমিকাকে সমুন্নত করতে ২০১২-২০২১ দশককে ‘অভিবাসন দশক’ হিসেবে ঘোষণার সুারিশ করছি। এ জন্য প্রয়োজন মাননীয় প্রধানমন্ত্রীর অব্যাহত সুদৃষ্টি।
এ বছর সরকার অভিবাসীদের অধিকার রক্ষায় জাতিসংঘ প্রণীত ১৯৯০ ইউএন কনভেনশন অনুমোদন করায় আমরা গর্ব বোধ করছি। এখন এই আন্তর্জাতিক আইনের অধ্যাদেশগুলো জাতীয় আইন ও কর্মপদ্ধতিতে রূপান্তরের ক্ষেত্রে সরকারকেই দায়িত্বশীল ভূমিকায় অবতীর্ণ হতে হবে। এই কাজটি সম্পন্ন করার জন্য প্রয়োজন সময়, সম্পদ ও দক্ষতা। অভিবাসন দশক ঘোষণা বিদ্যমান আইন ও প্রাতিষ্ঠানিক সংস্কারকে ত্বরান্বিত করবে।
প্রবাসী কল্যাণ ও বৈদেশিক কর্মসংস্থান মন্ত্রণালয়কে তথ্য-উপাত্তভিত্তিক জ্ঞানসহ শ্রমিক গ্রহণকারী দেশগুলোকে তাদের অর্থনীতিতে আমাদের অভিবাসী শ্রমিকেরা যে অবদান রেখে চলেছেন, তা বোঝাতে হবে। এ ক্ষেত্রে বিভিন্ন আঞ্চলিক উদ্যোগ যেমন-কলম্বো প্রসেস, আবুধাবি ফোরাম এমনকি জিএফএমডি এবং গ্লোবাল মাইগ্রেশন গ্রুপের মতো বহুপক্ষীয় ফোরামগুলোকে যথাযথ প্লাটফর্ম হিসেবে ব্যবহার করা যেতে পারে। এজন্য সুদূরপ্রসারী কার্যক্রম হাতে নিতে হবে এবং অভিবাসন দশক ঘোষণা এ প্রক্রিয়াকে ত্বরান্বিত করবে।
অভিবাসীদের পাঠানো রেমিট্যান্স বৃহদাকার উন্নয়ন প্রকল্পে অর্থ জোগানের উৎস হিসেবে যে অমিত সম্ভাবনা জাগিয়ে তুলেছে, তা কাজে লাগাতে হবে। যদি অভিবাসীদের প্রণোদনা দেওয়া যায়, তাহলে পদ্মা সেতুর মতো প্রকল্পে তাঁদের বিনিয়োগ নিশ্চিত করা অসম্ভব কোনো প্রস্তাবনা নয়। অভিবাসীদের পাঠানো রেমিট্যান্সকে উন্নয়নের হাতিয়ার হিসেবে রূপান্তরিত করতে ২০১২-২০২১ দশককে অভিবাসন দশক ঘোষণা জরুরি।
বিশ্ব অর্থনৈতিক সংকট এবং মধ্যপ্রাচ্যের দেশগুলোর সাম্প্রতিক রাজনৈতিক পটপরিবর্তনের ফলে বিদেশ থেকে প্রত্যাগত শ্রমিকদের সামাজিক এবং অর্থনৈতিক পুনর্বাসনের ইস্যুটি সামনে নিয়ে এসেছে। এ ক্ষেত্রে সংশ্লিষ্ট মন্ত্রণালয়কে পরবর্তী পাঁচ বছরব্যাপী সমন্বিত প্রকল্প হাতে নিতে হবে, যাতে করে জাতীয় পর্যায়ে সব প্রত্যাগত অভিবাসীর তথ্য সংগ্রহ করে তাঁদের চাকরি এবং বিনিয়োগ স্কিমের সঙ্গে সংযুক্ত করা যায়।
২০১২-২০২১ দশককে অভিবাসন দশক হিসেবে ঘোষণা করা নিঃসন্দেহে সরকারি-বেসরকারি সংস্থাগুলার অবকাঠামোগত এবং নীতি প্রণয়ন ও সেবা প্রদানের সামর্থ্যের উন্নয়ন ঘটাবে। শ্রম অভিবাসনকে অভিবাসী, তাঁদের পরিবার এবং জাতির সামাজিক এবং অর্থনৈতিক উন্নয়নের কার্যকর হাতিয়ার হিসেবে রূপান্তরিত করার মাধ্যমে এটি দেশের চূড়ান্ত লক্ষ্য অর্জনে সহায়তা করবে।
অভিবাসন দশক ঘোষণা শ্রম অভিবাসন ব্যবস্থাপনায় বিশেষ করে দীর্ঘমেয়াদি উন্নয়ন পরিকল্পনা প্রণয়নের সঙ্গে যাঁরা জড়িত, তাঁদের প্রয়োজনীয় গুরুত্ব দানে সজাগ করবে। পরিকল্পনা এবং সে অনুযায়ী স্বল্প, মধ্য ও দীর্ঘমেয়াদি লক্ষ্য অর্জনের জন্য ১০ বছর খুবই যৌক্তিক সময়সীমা।
ড. তাসনিম সিদ্দিকী: অধ্যাপক, রাষ্ট্রবিজ্ঞান বিভাগ, ঢাকা বিশ্ববিদ্যালয়; চেয়ারপারসন, রিফিউজি অ্যান্ড মাইগ্রেটরি মুভমেন্ট রিসার্চ ইউনিট— রামরু।
বাংলাদেশের যত লোক দেশের বাহিরে আছে বলিতেছে আমার যেন মনে হইতেছে তাহা অনুমান নির্ভর. আমাদের সরকারী সংস্থা গুলি শুধু এয়ারপোর্ট ইমিগ্রেশন পার হইয়া আসিলেই বিদেশ গিয়াছে বলিয়া হিসাব করিয়া নিতেছে. আর যাহারা একেবারেই বিদেশ ছাড়িয়া চলিয়া গিয়াছে তাহদের কোনো হিসাব নাই. আর প্রতি বত্সর সরকার গুলি যেইভাবে বাহবা নিবার জন্য উনাদের আমলে বিদেশে শ্রমিক প্রেরণের সংখ্যা বলিতেছে তাহা বিশ্বাস যোগ্য নয়. আমার মনে হয় যেই লোক গুলি ছুটিতে গিয়া কর্মস্থলে ফিরিয়া আসিতেছে উনাদেরকে ও বিদেশে নতুন শ্রমিক বলিয়া হিসাব করিতেছে
যুক্তরাষ্ট্র
সেনা সরানো কি নতুন যুদ্ধের প্রস্তুতি?
ইরাক থেকে আংশিক সেনা প্রত্যাহারকে ব্যবহার করে হোয়াইট হাউস জোরদার করছে বারাক ওবামার পুনর্নির্বাচনী প্রচারণা। এরই তালে তালে প্রেসিডেন্টের পরামর্শকেরা তাঁকে সেনাবাহিনীর সঙ্গে একাকার করার উন্মত্ত প্রচারণাও শুরু করে দিয়েছে। তারা বলতে চাইছে, সেনা প্রত্যাহারের মাধ্যমে ২০০৮-এর নির্বাচনী প্রতিশ্রুতি সার্থক হলো। সাম্প্রতিক জনমত জরিপে দেখা গেছে, চারজনের মধ্যে তিনজন আমেরিকানই ইরাক থেকে সব সেনা ফিরিয়ে আনতে চায়। একই সঙ্গে তিন ভাগের দুই ভাগই মনে করে, মারাত্মক খেসারতের ইরাক যুদ্ধ আসলে অর্থহীন।
প্রায় নয় বছরের এই যুদ্ধে মোটামুটি সাড়ে চার হাজার মার্কিন সেনা নিহত হয়েছে; আহত ও পঙ্গু হয়ে ফিরেছে হাজারে হাজার আর মানসিক বিপর্যয়ের শিকার হয়েছে আরও অনেকে। কম করে হলেও এই যুদ্ধে আমেরিকার খরচ হয়েছে ৩৫ হাজার কোটি ডলার। সেবা খাতের বরাদ্দ কেটে, অজস্র মানুষের চাকরি খেয়ে, জনগণকে দুর্ভোগে ফেলে এই যুদ্ধ চালানো হয়েছে।
এই যুদ্ধে ইরাকিদের দিতে হয়েছে অসীম মূল্য। প্রায় ১০ লাখ মানুষের জীবন গেছে এবং পঙ্গু ও উদ্বাস্তু হয়েছে কয়েক মিলিয়ন। চিরকালের জন্য এই যুদ্ধ মনে করিয়ে দেবে বাগদাদে ভয়াবহ বোমাবর্ষণ, নৃশংস পথে ফালুজা শহর দখল এবং আবু গারিবে গণহারে অমানুষিক নির্যাতনের কথা।
ওবামা বলেছিলেন, তাঁর প্রশাসন বুশ সরকারের দুর্বৃত্ত নীতি থেকে একেবারেই সরে আসবে। কিন্তু আসলে তিনি বুশের বিভ্রান্তিগুলোই পুনরাবাদ করছেন। পদাসীন হওয়ার প্রায় চার বছরের মাথায় দেখা যাচ্ছে, বুশের আমলের থেকে আরও বেশি যুদ্ধ চালাচ্ছে আমেরিকা। গুয়ানতানামো কারাগার টিকে আছে, চলছে এর সামরিক বিচার ও নির্যাতন। পৃথিবীর অনেক দেশেই প্রতিষ্ঠিত হয়েছে এ রকম গোপন কারাগার। ৯/১১-এর পরে যুক্তরাষ্ট্রের পুলিশি রাষ্ট্রে পরিণত হওয়ার প্রবণতা আরও বেড়েছে।
ইরাক থেকে এই সেনা প্রত্যাহারের ইচ্ছা ওবামার ছিল না। ইরাকের প্রধানমন্ত্রী নুরি আল মালিকিকে সেখানে ২০ হাজার সেনা রাখায় রাজি করানোর ব্যর্থতা থেকেই এসেছে এই সেনা প্রত্যাহার। ইরাকি আদালতে মার্কিন সেনাদের সম্পূর্ণ দায়মুক্তি আদায় করতে না পারাই ওবামার মূল ব্যর্থতা। এসব কারণে এই সেনা প্রত্যাহারকে ওই অঞ্চলজুড়ে যুদ্ধ বিস্তারের লক্ষ্যে সেনা অবস্থানের পুনর্বিন্যাস হিসেবে দেখা যায়।
ইরাকে উর্দি পরিহিত সেনার জায়গা নিচ্ছে সাদা পোশাকের নতুন এক বাহিনী। বাগদাদে ১০৪ একর জায়গায় দুর্গের মতো করে বানানো হয়েছে ভ্যাটিকান সিটির থেকেও বড় মার্কিন দূতাবাস। একই রকম দুটি অবস্থান তৈরি করা হয়েছে দক্ষিণের তেলকেন্দ্র বসরা এবং উত্তরের কুর্দি রাজধানী আরবিলে।
এসব মার্কিন দুর্গ থেকে অপারেশন চালাবে প্রায় ১৭ হাজার সশস্ত্র যোদ্ধা, যার মধ্যে রয়েছে সাড়ে পাঁচ হাজার সশস্ত্র ঠিকাদার। ইরাকেই তৈরি হয়েছে আমেরিকার বাইরে সিআইএর সবচেয়ে বড় ঘাঁটি। সংবাদে বলা হচ্ছে, পেন্টাগনের জয়েন্ট স্পেশাল অপারেশন কমান্ড গোপনে সাদা পোশাকে তাদের অবস্থান চালিয়ে যাবে। এই পরিকল্পনার কথা শুনে ওবামার ঘনিষ্ঠ মিত্র সিনেটের পররাষ্ট্র সম্পর্কবিষয়ক কমিটির প্রধান জন কেরি জানতে চেয়েছেন, এটা কি ‘সেনাবাহিনীর জায়গায় ভাড়াটে বাহিনী দিয়ে কাজ চালানো’?
ইরাক থেকে সেনা সরানো হলেও, ইরাকের আশপাশের অঞ্চলে সেনা উপস্থিতি বরং বাড়ছে। কুয়েতেই বর্তমানে আছে ২৫ হাজার মার্কিন সেনা, সংখ্যাটা আরও বাড়ানোর আলোচনাও চলছে। আরও হাজার হাজার সৈন্য মোতায়েন আছে পারস্য সাগরসহ উপসাগরীয় অঞ্চলের রাজতান্ত্রিক দেশগুলোতে—বাহরাইন, কাতার, সংযুক্ত আরব আমিরাত, ওমান ও সৌদি আরবে। এসব রাষ্ট্র নিয়েই গঠিত হয়েছে গালফ কো-অপারেশন কাউন্সিল (জিসিসি)। ওয়াশিংটনের ইচ্ছা জিসিসিকে ন্যাটোসহ যুক্তরাষ্ট্রের হাতিয়ার বানিয়ে ইরানের বিরুদ্ধে হুমকি জোরদার করা।
দরকার পড়লে ওই অঞ্চলের মার্কিন বাহিনী ইরাকে অভিযান চালাতে সক্ষম কি না, এমন প্রশ্নের জবাবে এনবিসি নিউজকে বলেছেনও মার্কিন কেন্দ্রীয় কমান্ডের কমান্ডার লে. জেনারেল রবার্ট কাসলেন: ‘আমি জানি তারা পারবে’।
মার্কিন সমরবাদের ছড়িয়ে যাওয়ার ব্যাপারটি চমৎকারভাবে ধরা পড়ে প্রতিরক্ষামন্ত্রী লিও প্যানেট্টার বিশ্বসফরের সময়কার কথাবার্তায়, দেশে দেশে অঘোষিত যাত্রাবিরতি খুবই ইঙ্গিতবহ। মঙ্গলবার প্যানেত্তা ছিলেন কাবুলে, সেখানে মার্কিন সেনারা আরেকটি বড় অভিযানের প্রস্তুতি নিচ্ছে। আমেরিকা সেখানে একটি স্থায়ী সেনাঘাঁটি রাখতে চায় আর চায়, ঘোষিত ২০১৪ সালের পরও ব্যাপকসংখ্যক মার্কিন সেনা আফগানিস্তানে থাকুক। কাবুলে পৌঁছানোর আগে প্যানেট্টা আফ্রিকার জিবুতিতে একদণ্ড থামলেন। সেখানে সাড়ে তিন হাজারেরও বেশি মার্কিন সেনা মোতায়েন আছে, এখান থেকেই সোমালিয়া ও ইয়েমেনসহ ওই অঞ্চলে ড্রোন হামলা চালানো হয়ে থাকে। সেখানে প্যানেট্টা ইঙ্গিত দেন যে, ‘সন্ত্রাসের বিরুদ্ধে বৈশ্বিক যুদ্ধ’ এখন আফ্রিকায় চালান করা হবে। যাত্রাপথে তিনি লিবিয়াতেও নামবেন বলে জানিয়েছেন। সেখানে যুক্তরাষ্ট্র ও ন্যাটো ছয় মাসের ‘শাসক-বদলের’ যুদ্ধ চালিয়ে পুতুল সরকার কায়েম করেছে। তাদের মাধ্যমেই আফ্রিকার সবচেয়ে বড় তেলের মজুদ এসেছে তাদের অধিকারে।
আফ্রিকার প্রতি এত মনোযোগের আসল কারণ, এই অঞ্চলে চীনের প্রভাব মোকাবিলা করা। এশিয়ায় মার্কিন অবস্থান জোরদার করার জন্যই আফ্রিকাকে আমেরিকার দরকার। চীন যেভাবে অর্থনৈতিক দিক থেকে আমেরিকাকে পরাস্ত করছে, তা সামলাতেই আমেরিকা নিয়েছে সামরিক চাপের কৌশল।
তাই ইরাক থেকে সেনা প্রত্যাহার মানে আমেরিকার যুদ্ধবাজিতা থেকে সরে আসা নয়, বরং এটা হলো আরও বিপর্যয়কর যুদ্ধেরই কৌশলগত প্রস্তুতি।
গ্লোবাল রিসার্চ থেকে নেওয়া, ইংরেজি থেকে সংক্ষেপিত অনুবাদ। 
ইউরোপের জানালা
ইউরো-সংকট আর সম্ভাবনার এক যুগ
বড়দিন উৎসবের জন্য প্রতিবছরের মতো এবারো ইউরোপের দেশে দেশে সাজ সাজ রব পড়ে গেছে। বাড়িঘর, আঙিনা, দোকানপাট, রাস্তাঘাট, বাজার-কেন্দ্র সর্বত্র আলো ঝলমলে এলাহী অবস্থা।
কিন্তু এই আলো ঝলমলে অবস্থা ইউরোপীয় অর্থনীতির নেই। কয়েক মাস আগে থেকে ইউরোর মুদ্রামান নিয়ে যে সংকট চলেছে, তার সমাধান করতে হিমশিম খাচ্ছেন রাজনীতিকেরা। এই সংকটকে ঘিরে ক্ষমতার পালাবদল ঘটেছে গ্রিস, ইতালি আর স্পেনে।
১২ বছর আগে, ১৯৯৯ সালে ইউরো মুদ্রা চালুর শুরুতে ইউরোপীয় ইউনিয়নভুক্ত ১১টি দেশ—বেলজিয়াম, জার্মান, ফিনল্যান্ড, ফ্রান্স, আয়ারলান্ড, ইতালি, লুক্সেমবুর্গ, নেদারল্যান্ড, পর্তুগাল, স্পেন আর অষ্ট্রিয়া যুক্ত হয়েছিল। পরে ছয়টি দেশ—গ্রিস, মাল্টা, স্ল্লোভাকিয়া, সাইপ্রাস স্লোভেনিয়া, এস্টল্যান্ড—সব মিলিয়ে ১৭টি দেশ।
দ্বিতীয় বিশ্বযুদ্ধ-পরবর্তী ইউরোপীয় অর্থনীতি পুনরুজ্জীবনের পর এত বড় অর্থনৈতিক সংকট আর দেখা যায়নি। অবশ্য যুদ্ধপূর্ব ১৯৩০ সাল বিশ্ব অর্থনৈতিক সংকট ও পরবর্তী সময়ে দ্বিতীয় বিশ্বযুদ্ধ ইউরোপের জাতিগুলোকে ঐক্যবদ্ধভাবে এগিয়ে যেতে শিখিয়েছে। ইউরো মুদ্রা চালু হয়েছিল ইউরোপীয় ইউনিয়নের অর্থনীতিকে আরও স্বাবলম্বী ও মার্কিন ডলারের বিপরীতে বিশ্বমানের মুদ্রা ব্যবস্থাসহ ইউরো মুদ্রাভুক্ত দেশগুলো নিজেদের আমদানি-রপ্তানিকে আরও সহজ ও অর্থবহ করার জন্য।
১৯৩০ সালের এবং এর পরবর্তী সংকট ছিল উৎপাদন সেক্টর থেকে; কিন্তু বর্তমান সংকট ফিন্যান্স সেক্টর থেকে। আর এই সমস্যাগুলোর মূলে রয়েছে কিছু দেশের সরকারের অদূরদর্শী নীতি, ঘাটতি বাজেট ও প্রয়োজনীয় অর্থনৈতিক সংস্কার না করা।
মাত্রাতিরিক্ত ঋণের ওপর নির্ভর করে অর্থনীতি চালানোর প্রবণতা যে কিছু দেশকে দেউলিয়ার শেষ সীমায় নিয়ে গেছে, তা হাড়ে হাড়ে টের পাচ্ছে ইউরো জোনের আপাত দুর্বল দেশ আয়ারল্যান্ড, গ্রিস, ইতালি,পর্তুগালের মতো দেশগুলো।
যখন কোনো দেশে শ্রমিকদের পূর্ণ অধিকার চাকরি সুরক্ষা, উৎপাদন ব্যবস্থার এবং লভ্যাংশের কিছুটা হলেও প্রাপ্তি থাকে, তখন অধিকারপ্রাপ্ত শ্রমিকদের ক্রয়ক্ষমতা বৃদ্ধির মাধ্যমে বাজারের উদ্ভাবনী শক্তির বিকাশ ঘটে। আর এভাবেই মুক্তবাজার অর্থনীতি সফল হয়।
জার্মানিতে এ ধরনের সামাজিক-অর্থনৈতিক বাজার কাঠামো ভালোই চলছিল এবং এই মডেল ইউরোপের আরও কিছু দেশ গ্রহণ করেছিল। সমাজতান্ত্রিক দেশ না হয়েও মানুষের মৌলিক চাহিদা যেমন—আবাস, স্বাস্থ্য, শিক্ষা, বিদ্যুৎ ও জ্বালানি—এসব সেবামূলক গ্যারান্টি এই পুঁজিপতি দেশগুলোতে আছে, এটা একধরনের সামাজিক গ্যারান্টি।
আশির দশকের পর শিল্পায়নে প্রতিযোগিতায় অতিরিক্ত মুনাফা লাভ, অতিরিক্ত প্রবৃদ্ধির জন্য অনেক দেশেই সামাজিক-অর্থনৈতিক বাজার কাঠামো অনেকটাই ছেঁটে ফেলা হয়। শ্রমিক সুরক্ষা আইন আলগা হয়ে যায়, অর্থাৎ সাধারণ শ্রমজীবী মানুষের অর্থনৈতিক সক্ষমতা ক্রমেই কমতে থাকে। বাজারব্যবস্থায় অদৃশ্য হাতের কারসাজি বা স্বার্থ-দ্বন্দ্ব সব সময় যে পণ্যমূল্যের ভারসাম্য আসে না, আজকের বিশ্ব বা ইউরোপীয় অর্থনীতির সংকট তার প্রমাণ।
জার্মানিতে পুঁজিবাদী অর্থনীতির বড় সমালোচক বারলিন মুক্ত বিশ্ববিদ্যালয়ের অধ্যাপক আলমার আল্টভাটার, যিনি পুঁজিবাদের সমালোচনা করে বেশ কিছু বই লিখেছেন। তিনি জার্মানির বনেদি সাপ্তাহিকদ্য জাইট-এ (উওঊ তঊওঞ) এক সাক্ষাৎকারে বলেছেন, ‘পুঁজিবাদী কৌশলের মারপ্যাঁচে সারা পৃথিবীর অর্থনীতি মুখ থুবড়ে পড়েছে। আমাদের এখনই সময় এই কৌশল থেকে মুক্ত হয়ে আসার।’ তিনি বলেছেন, বিখ্যাত জার্মান কমিউনিস্ট নেত্রী রোসা লুক্সেমবুর্গ বলেছিলেন, পুঁজিবাদ সেই সময় ভেঙে পড়বে, যখন সূর্য আমাদের এই ধরণীতে পতিত হবে। আমি তা বলি না। বলি, পুঁজিবাদব্যবস্থা বহুমুখী এবং পরিবর্তনযোগ্য (উুহধসরপ ধহফ ঋষবীধনষব)। ফলে বিগত চার-পাঁচ শ বছর থেকে এই ব্যবস্থা টিকে রয়েছে। তার মানে এই নয় যে এই ব্যবস্থা আরও বহু বছর টিকে থাকবে। তাই ভয়াবহ পুঁজিবাজার এবং শিল্পবাজারের ক্ষমতার রাস টেনে না ধরলে সংকট আরও প্রবল হবে।
ইউরোপে ইউরো মুদ্রাকে পুঁজি করে, পুঁজিবাদের স্বত্বভোগকারী ও পুঁজিবাজার লুণ্ঠনকারীদের বিরুদ্ধে বুদ্ধিজীবীসহ শ্রমিক, সাধারণ নাগরিক বা মিডিয়া সর্বত্রই আলোচনা-সমালোচনা হচ্ছে, শ্রমিক, সাধারণ নাগরিক পথে নেমে আসছেন। শুধু সংবাদপত্র বা নাগরিক আন্দোলনের বিতর্কই নয়, ইউরোপের রাজনৈতিক দলগুলো দলে এবং সংসদে নিয়মিত বিতর্ক করছে, আলোচনা হচ্ছে কীভাবে ভবিষ্যতে করনীতিতে আইন করে শ্রমজীবীদের সংকট মোকাবিলা করে সংকট সৃষ্টিকারীদের পুঁজির লাগাম টেনে ধরা যায়।
অনেকের ধারণা, সমাজতন্ত্র হয়তো জার্মানিতে ফিরবে না, তবে মুক্তবাজার ও রাষ্ট্রর মিশ্র অর্থনীতিকে সঙ্গে নিয়েই দেশ চালাতে হবে তা রাজনীতিবিদেরা টের পাচ্ছেন, বা বলা যায় রাজনীতিবিদেরা সমাজের নানা শ্রম আর পেশার মানুষের এই আলোচনাকে গ্রহণ করতে বাধ্য হচ্ছেন।
ব্যতিক্রম যে নেয় তা বলা যাবে না, এই ইউরোকে কেন্দ্র করে ক্ষমতার নানা পালাবদল বিগত ছয় মাসেই ঘটছে। স্লোভাকিয়ার সরকারকে বিরোধী দলের সঙ্গে কোয়ালিশন সরকার করতে হয়েছে। স্লোভেনিয়ার প্রধানমন্ত্রী ক্ষমতা থেকে সরে গিয়ে, বিরোধী দলের চাপের মুখে আগাম নির্বাচন দিতে বাধ্য হতে হয়েছেন। একই ঘটনা আয়ারল্যান্ডেও। ক্ষমতার শরিক গ্রিন দল কোয়ালিশন থেকে বের হওয়ার ফলে আগামী মার্চে নতুন নির্বাচন দিতে হচ্ছে। স্পেনে হাতবদল হয়ে ক্ষমতা এসেছে রক্ষণশীলদের হাতে। আর গ্রিস ও ইতালির প্রধানমন্ত্রীকে ক্ষমতা থেকে সরে যেতে হয়েছে।
ইউরোপে ইউরো মুদ্রা চালুর পর থেকে বিগত ১২ বছরে সামাজিক নিরাপত্তার কাঠামো বজায় রেখেও সময়ের সঙ্গে তাল মিলিয়ে ইউরোপের বেশ কিছু দেশ প্রয়োজনীয় সংস্কার করেছে, কিন্তু সেই ধরনের সংস্কার আয়ারল্যান্ড, গ্রিস বা ইতালিতে হয়নি ক্ষমতাসীনদের অদূরদর্শিতার কারণে।
যেমন—গ্রিস বা ইতালিতে চাকরি থেকে অবসর নেওয়ার সময়সীমা ৫৫ বছর এবং অবসরের পর ওই ব্যক্তি মারা গেলে তার উত্তরাধিকারীরা আজীবন অবসর ভাতার ২৫ শতাংশ পেতে থাকবেন। এ ছাড়া মাথা ভারী প্রসাশন, দুর্নীতি, বছরের পর বছর ভারসাম্যহীন বাজেট দিয়ে দেশ চালাতে গিয়ে বৈদেশিক ঋণের পরিমাণ ক্রমান্বয়ে বেড়েছে আর পরবর্তী সময়ে দেশগুলো ঋণ পরিশোধ ক্ষমতা ধরে রাখতে ব্যর্থ হয়েছে।
ইউরোপীয় ইউনিয়নের আর্থিকভাবে শক্তিধর দেশগুলো এবং আন্তর্জাতিক মুদ্রা তহবিল আইএমএফ সংকট উত্তরণের প্যাকেজ জোগাতে ইউরো মুদ্রাভুক্ত দুর্বল দেশগুলো অনেক আগে থেকেই কৃচ্ছসাধনের কথা বলছে। অবশেষে আয়ারল্যান্ড, গ্রিস বা ইতালির সংসদ তা অনুমোদন করেছে।
ইউরোপের দেশে দেশে এই সংকটের মুখে ইউরো মুদ্রার ভবিষ্যৎ নিয়ে ইউরো জোনভুক্ত ১৭টি দেশ মিলে ইউরো বন্ড চালুর কথা উঠেছিল দুর্বল দেশগুলোর পক্ষ থেকে। অর্থাৎ কোনো দেশের পৃথক বন্ড নয়, গোটা ইউরো এলাকার জন্য একক বন্ড; যার দায়দায়িত্ব বহন করবে ইউরো জোনভুক্ত ১৭টি দেশ। এতে দুর্বল দেশগুলোর অর্থনৈতিক দুর্বলতা অনেকটাই কেটে যেত। কিন্তু জার্মানসহ আরও কিছু দেশের জনগণ এবং সেসব দেশের সংসদ এই ইউরো বন্ড চালুর বিরোধিতা করে। তাদের যুক্তি, দুর্বল দেশগুলোর রাজনৈতিক অদূরদর্শিতা, অদক্ষতার ভাগীদার অন্য দেশগুলোর করদাতারা হতে পারেন না।
ইউরো-সংকট ঘিরে ইউরো জোনভুক্ত দেশগুলোর মধ্যে যে টানাপোড়েন চলছিল, তা নিরসনে ৯ ডিসেম্বর ব্রাসেলসে, ২৭ জাতি ইউরোপিয়ান ইউনিয়ন রাষ্ট্রপ্রধানদের বৈঠকে ইউরোপীয় অর্থনীতির উন্নয়ন ঘটাতে, সর্বশেষ লিসাবন চুক্তির পরিবর্তন ও পরিবর্ধন প্রস্তাব পেশ করে। আগামীতে ইউরো জোনভুক্ত দেশগুলোতে সংকট থাকা পর্যন্ত প্রতি মাসে একবার বৈঠকে বসা, নিয়ন্ত্রিতভাবে দেশগুলোর জাতীয় বাজেটের সমন্বয়, অধিক কৃচ্ছ্র সাধন, ইউরো ব্যাংকের হাতে অধিক ক্ষমতা দেওয়ারও প্রস্তাব দেওয়া হয়।
ইউরোপিয়ান ইউনিয়নভুক্ত ২৭ দেশের মধ্য ১৭টি ইউরো জোনভুক্ত দেশ থাকলেও বাদ বাকি অন্য ১০ সদস্য এই বৈঠকে তাদের মতামত ব্যক্ত করতে এবং ভোটাভুটিতে অংশ গ্রহণ করার বিধান রয়েছে। বৈঠকে যুক্তরাজ্য ইউরো জোনভুক্ত দেশ না হয়েও প্রস্তাবের বিপক্ষে ভেটো প্রদান করে। এরপরও ১৭টি ইউরো জোনভুক্ত দেশ তাদের সংকট নিরসনে জার্মান ও ফ্রান্সের প্রস্তাবে সমর্থন দেয়। ফলে আগামীতে অর্থনৈতিক সংস্কার ঘটবে বলে আশা করা হচ্ছে।
ইউরো মুদ্রাকে শক্তিশালী এবং এই সংকট থেকে বের হওয়ার উপায় খুঁজতে কয়েক সপ্তাহজুড়ে জার্মান চ্যান্সেলর অ্যাঙ্গেলা মেরকেল ও ফরাসি প্রেসিডেন্ট নিকোলাই সারকোজি একাধিকবার বৈঠক করে এই প্রস্তাব তৈরি করেছেন বলে এ নতুন প্রস্তাবনাকে বলা হচ্ছে ইউরোপীয় অর্থনীতি বাঁচাতে ‘মেরকোজি পরিকাল্পনা’।
ইউরো মুদ্রার ১২ বছর পূর্তিতে এ কথা নির্দ্বিধায় বলা যায়, দ্বিতীয় বিশ্বযুদ্ধোত্তর ইউরোপীয় অর্থনৈতিক কাঠামোকে আরও সুদৃঢ় করতে ইউরোপীয় ইউনিয়নভুক্ত দেশগুলোর চেষ্টা এই মহাদেশকে আরও এগিয়ে নিয়ে যাবে।
গিলানি সরকারের ব্যর্থতাই ইমরানের শক্তি
পাকিস্তানের প্রধানমন্ত্রী ইউসুফ রাজা গিলানি গত সপ্তাহে তাঁর গণতান্ত্রিক সরকারের পতনের জন্য ষড়যন্ত্র হচ্ছে বলে হুঁশিয়ারি করলেও পুরোটা বোধগম্য হয়নি। গিলানির সরকারের চতুর্থ বছর চলছে। সরকারকে ঘিরে ব্যাপক হতাশার পটভূমিতে ২০১৩ সালের গোড়ায় সফলভাবে মেয়াদ শেষ করায় তারা অসামর্থ্য বলেই মনে হচ্ছে।
প্রধানমন্ত্রী যদিও ক্ষমতাসীন সরকারকে অস্থিতিশীল করার অভিযোগে সরাসরি সেনাবাহিনীর নাম করলেও এটা বলেছেন যে সেনাবাহিনীকে সংসদের কাছে জবাবদিহি করতে হবে এবং তারা রাষ্ট্রের ভেতর আরেকটি রাষ্ট্রের মতো আচরণ করতে পারে না।
অবাক হওয়ার কিছু নেই যে এমন একসময়ে গিলানি এ কথা তুলেছেন, যখন পাকিস্তানের ইতিহাসের কঠিন এক সময় যাচ্ছে এবং তাঁর সরকার মানুষের হাস্যরসের বিষয় হয়ে উঠেছে। এই সরকারের মেয়াদ শুরু হয় ২০০৮ সালের গোড়ার নির্বাচনের পর। তাঁদের পুরো আমলটার দিকে ফিরে তাকালে দেখা যায়, কঠিন নিরাপত্তাহীনতা ও বিপর্যস্ত অর্থনীতি মিলিয়ে যেসব কঠিন চ্যালেঞ্জ পাকিস্তানের সামনে উপস্থিত হয়েছে, সেগুলো মোকাবিলার কোনো সূত্রপাত তাঁরা করতে পারেনি।
২০০৮ সালের নির্বাচনের পর ক্ষমতাসীন হওয়ার চার বছরের মাথায় পাকিস্তান গিয়ে পড়েছে শাসকগোষ্ঠীর অভ্যন্তরীণ বিবাদের পাকে-চক্রে। শীর্ষ মহলের দুর্নীতি ক্রমেই দৈনন্দিন বিষয়ে পরিণত হচ্ছে এবং মনে হচ্ছে, এ রকমটা চলতে থাকা নিয়ে সরকারের কোনো সমস্যা নেই।
প্রধানমন্ত্রী যখন দেশের ভেতরকার ‘অগণতান্ত্রিক’ চরিত্রগুলোর দিকে অভিযোগের আঙুল তুলছেন, তাঁর কথায়, যারা গণতন্ত্রের ক্ষতি করতে উন্মুখ, তখন তাঁর উচিত ছিল তাঁর সরকারের বহু ব্যর্থতার কথাও স্বীকার করা।
এ বিষয়ে বা অন্য কোনো বিষয়ে সরকারের অবস্থানটা কী তা পর্যালোচনার আগে দেশের অর্থনৈতিক অবস্থা সম্পর্কে বিশ্বাসযোগ্য একটা চিত্র তুলে ধরা দরকার। অবশ্যই সাধারণ পাকিস্তানিরা এখনো রুটি-মাখনের বিষয় দিয়েই তাদের শাসকদের বিচার করে থাকে।
এই মুহূর্তে সরকারের পক্ষ থেকে তাদের সমর্থকদের জন্য কোনো সুসংবাদ নেই। ক্রমবর্ধমান বেকারত্ব এবং জীবনের নিরাপত্তাহীনতার পরিবেশ নতুন বিনিয়োগকারীদের নিরুৎসাহিত করছে। একই সঙ্গে সরকারি প্রতিষ্ঠানগুলো যেভাবে অর্থনীতির শক্তি শুষে নিচ্ছে, তারও একটা বিহিত করার চ্যালেঞ্জ সরকারের সামনে। সাধারণ মানুষের জন্য আবশ্যকীয় সেবাগুলো যেমন—রেল, বিদ্যুৎ ও গ্যাস সরবরাহব্যবস্থা দিনকে দিন অকার্যকর হয়ে যাচ্ছে। পরিস্থিতি আরও খারাপ করে তুলছে অপ্রয়োজনীয় ব্যয় হ্রাসের নামে পাকিস্তানের ইতিহাসের সবচেয়ে মারাত্মক সামাজিক-অর্থনৈতিক খাতে বরাদ্দ কমানো।
অভ্যন্তরীণ অসন্তোষের আরেকটি বড় কারণ হলো শাসককুলের শীর্ষ লোকদের ব্যাপক দুর্নীতিতে গা ভাসানো। সরকারের জন্য বড় দুর্নামের কারণ হয়েছিল ‘হজ-দুর্নীতি’। ক্ষমতাসীনদের একটি অংশ সৌদি আরবে হজে যাওয়া পাকিস্তানিদের থাকার বন্দোবস্ত থেকে বিরাট আকারের অর্থ দুর্নীতির মাধ্যমে আত্মসাৎ করে।
অন্য একটি ঘটনাও সামনে চলে আসে। সুপ্রিম কোর্ট সরকারকে নির্দেশ দিয়েছিলেন, তারা যাতে সুইস কর্তৃপক্ষের কাছে প্রেসিডেন্ট আসিফ আলী জারদারির দুর্নীতির মামলাটি নতুন করে চালানোর জন্য আনুষ্ঠানিক আহ্বান জানায়। কিন্তু সরকার আদেশটি অমান্য করে।
এ রকম মন্দ রেকর্ড যে সরকারের, অবাক হওয়ার কিছু নেই যে এ অবস্থায় বেশির ভাগ পাকিস্তানি ক্রিকেটার থেকে রাজনীতিবিদে পরিণত হওয়া ইমরান খানের সঙ্গে হাত মেলাবে। ইমরান তাঁর ১৬ বছরের রাজনৈতিক জীবনের সবচেয়ে বড় জনসভাটি করাচিতে করতে যাচ্ছেন।
পাকিস্তানের জনগণ যে পরিবর্তনের জন্য অধীর, তারই প্রমাণ ইমরান খানের তেহরিক-ই-ইনসাফ দলের জনপ্রিয়তা বৃদ্ধি। পাকিস্তানি রাজনীতিকে যেসব শক্তি দীর্ঘদিন ধরে নিয়ন্ত্রণ করে আসছে, তাদের ব্যাপারে মানুষ ত্যক্ত-বিরক্ত হয়ে গেছে। এ অবস্থায় দৃশ্যত নতুন দল হলেও অনেক বেশি আস্থাভাজন হচ্ছে ইমরানের দল। ইমরানের রাজনৈতিক খ্যাতি আরও তুঙ্গে ওঠার একটা কারণ হচ্ছে, একটি ক্যানসার হাসপাতাল এবং একটি বিশ্ববিদ্যালয় প্রতিষ্ঠার মাধ্যমে জনসেবায় দৃষ্টান্ত স্থাপন করা।
গিলানির জন্য অনেক বেশি দরকার হলো, তাঁর সরকারকে ঘিরে যেসব অভিযোগ ও অনাস্থা তৈরি হয়েছে, সেগুলোর প্রতি বেশি মনোযোগ দেওয়া। তাঁর জন্য উচিত কাজ হবে, কল্পিত ষড়যন্ত্র নিয়ে ব্যাকুল হওয়ার চেয়ে জনগণের আস্থা ফিরিয়ে আনার চেষ্টা করা। তা না হলে তিনিসহ পাকিস্তানের শাসক মহল ঘটনাক্রমে পতিত হবেন। কারণ, তাঁরা পাকিস্তানি জনগণের মধ্যে আস্থার অনুভব জাগাতে পারেননি। কারণ, পাকিস্তানের ইতিহাসের সবচেয়ে সংকটময় সময়ে তাঁরা দৃঢ়তার সঙ্গে হাল ধরতে ব্যর্থ হচ্ছেন। 
ভারতে সরকার আর সুশীল সমাজের মধ্যে যেন লড়াই শুরু হয়েছে। পার্লামেন্টের বর্ধিত অধিবেশনে উত্থাপিত সংশোধনী বিলে সরকারি দুর্নীতির বিরুদ্ধে পদক্ষেপ নেওয়ার মতো যথেষ্ট ক্ষমতা দেওয়া হয়নি লোকপাল প্রতিষ্ঠানকে। তবে গান্ধীবাদী নেতা আন্না হাজারের দাবি অনুযায়ীই লোকপাল বিলটিতে যথেষ্ট ক্ষমতা দেওয়া হয়েছে বলে দাবি করছে সরকার। উল্টো দিকে আন্দোলনকারী আন্না পার্লামেন্টে উত্থাপিত এই বিল প্রত্যাখ্যান করে দাবি আদায়ে আবারও অনশন শুরুর হুমকি দিয়েছেন। উপরন্তু এবার তিনি জনগণের প্রতি ‘জেল ভরো’ আন্দোলনের ডাক দিয়েছেন। সেই সঙ্গে ক্ষমতাসীন কংগ্রেসকে হুঁশিয়ার করে বলেছেন, উত্তর প্রদেশ ও পাঞ্জাবসহ পাঁচ রাজ্যে আসন্ন নির্বাচনে তিনি নিজে দলটির বিরুদ্ধে প্রচারণায় নামবেন। কংগ্রেস সভানেত্রী সোনিয়া গান্ধীও এই হুমকিকে চ্যালেঞ্জ হিসেবে নিয়ে তাঁর দলও লড়াইয়ের জন্য প্রস্তুত বলে ঘোষণা দিয়েছেন।
ভারতের কেন্দ্রীয় তদন্ত সংস্থার (সিবিআই) ওপর নিয়ন্ত্রণ প্রতিষ্ঠা নিয়েই সরকার ও সুশীল সমাজের মধ্যে এই বিরোধ। সুশীল সমাজের দাবি অনুযায়ী সিবিআইয়ের প্রশাসনিক নিয়ন্ত্রণ লোকপাল বা অন্য কোনো স্বাধীন সংস্থার হাতে তুলে দিতে অস্বীকার করছে সরকার। এর কারণ অবশ্য স্পষ্ট। কারণটা হলো, সব সরকারেরই গোপন করার মতো অনেক বিষয় থাকে। কাজেই তারা তদন্ত সংস্থাটিকে হাতছাড়া বা অন্যের হাতে তুলে দিতে পারছে না। যেমন, মনমোহন সরকারের কথাই ধরা যাক। এ সরকার লোকসভায় হুমকির মুখে পড়লে উত্তর প্রদেশের মুখ্যমন্ত্রী মায়াবতী ও সাবেক মুখ্যমন্ত্রী মুলায়াম সিংকে চাপে ফেলে নিজেদের পক্ষে থাকতে বাধ্য করে। ৫৪৫ আসনের লোকসভায় কংগ্রেস ২০৭টি আসনের অধিকারী। সিবিআইয়ের মারফত মায়াবতী আর মুলায়াম সিংয়ের ওপর চাপ সৃষ্টি করাটা কংগ্রেসের জন্য বেশ সহায়ক হয়। রাজ্যের ক্ষমতা গ্রহণের পর অবৈধ সম্পদের অধিকারী হওয়া এই দুই নেতার বিরুদ্ধে তখন তদন্ত সংস্থাটি একটি মামলা চালাচ্ছিল। ফলে ওই সংস্থাকে কাজে লাগিয়ে তাঁদের ওপর চাপ সৃষ্টি করাটা সরকারের জন্য সহজ হয়েছিল।
কংগ্রেসকে একা দোষ দিলে হবে না। অটল বিহারি বাজপেয়ির নেতৃত্বাধীন বিজেপিসহ ভারতের সব সরকারই সিবিআইকে নিজেদের স্বার্থে ব্যবহার করেছে। লোকসভার ফ্লোরে দাঁড়িয়ে বিহারের একজন প্রবীণ নেতা স্বীকারও করেছিলেন, ক্ষমতায় থাকাকালে তদন্ত সংস্থাটিকে নিজেদের স্বার্থে ব্যবহার করেছিল তাঁর সরকার। সংস্থাটির বেশ কয়েকজন সাবেক পরিচালকও তাঁদের লেখা গ্রন্থে উল্লেখ করেছেন, ওমুক ওমুক সরকার বিশেষ কোনো ব্যক্তি বা রাজনৈতিক দলের বিপক্ষে ফৌজদারি মামলা করতে বা চলমান মামলা বন্ধে তাদের ওপর চাপ সৃষ্টি করেছিল। আমি যখন রাজ্যসভার সদস্য ছিলাম, তখনই সিবিআইয়ের নিয়ন্ত্রণসংক্রান্ত বিলটি স্বরাষ্ট্রবিষয়ক সংসদীয় কমিটির কাছে আসে। সে সময় ভারতের প্রধান বিচারপতি জে এস ভার্মা একটি হাওলা মামলায় সিবিআইয়ের নিয়ন্ত্রণ বিচার পরিচালনাসংক্রান্ত স্বাধীন দপ্তরের (ডিওপি) হাতে তুলে দেওয়ার প্রস্তাব করেছিলেন। কোনো রাজনৈতিক দলই তখন সিবিআইয়ের স্বায়ত্তশাসন মেনে নেয়নি। বিচারপতি ভার্মার প্রস্তাব এভাবে সরাসরি নাকচ হয়ে যাওয়ায় ওই সময় আমি খুব হতাশ হয়েছিলাম। সংস্থাটির ওপর সরকারের নিয়ন্ত্রণ ছিল অনেকটা স্বতঃসিদ্ধ। সুপ্রিম কোর্টকে সরিয়ে সরকারই এখন সংস্থাটির একক নিয়ন্ত্রক। অর্থাৎ যুগ্মসচিব বা এ পর্যায়ের কর্মকর্তাদের বিরুদ্ধে কোনো তদন্ত বা পদক্ষেপ নিতে সংস্থাটিকে সরকারের অনুমতি নিতে হয়। এমন কোনো মন্ত্রী পাওয়া কঠিন, যিনি তাঁর নিজ ব্যক্তি বা দলীয় স্বার্থে এ সুযোগ কাজে লাগাননি। সিবিআইয়ের তদন্তে দ্বিতীয় প্রজন্মের ফোনের নিবন্ধন নিয়ে যে দুর্নীতি উদ্ঘাটিত হয়েছে, তাতেও দেখা গেছে মন্ত্রীরা কীভাবে কোনো নিয়মনীতির ধার না ধেরে বেসরকারি গোষ্ঠীগুলোকে সুবিধা দিয়েছেন।
এখন আন্না হাজারে আশঙ্কা করছেন, তাঁদের আন্দোলনের পর সরকার যে পদক্ষেপ নিয়েছে তা হচ্ছে, তারা বিলটির প্রথম দিককার অবস্থায় ফিরে গেছে। ওই বিলে লোকপালকেই তদন্ত-ক্ষমতা দেওয়া হয়েছিল। কিন্তু সিবিআইয়ের নিয়ন্ত্রণ ছাড়া লোকপাল একেবারেই ক্ষমতাহীন। সিবিআই ছাড়া মন্ত্রী বা ঊর্ধ্বতন কর্তৃপক্ষের দুর্নীতি প্রমাণে লোকপাল পুরোপুরি অসহায়। এমনকি ভারতের প্রধানমন্ত্রী, বিরোধীদলীয় নেতা ও প্রধান বিচারপতি মিলেও যদি সিবিআইয়ের পরিচালক নির্বাচন করেন, তা হলেও পরিস্থিতির অন্যথা হবে না। কারণ, এই তিন পক্ষের মধ্যে দুই পক্ষই রাজনৈতিক। অন্য দিকে, আন্না হাজারে প্রস্তাবিত নয় সদস্যের লোকপাল হবে স্বাধীনভাবে নির্বাচিত। তাঁরাই সিবিআইয়ের পরিচালক নির্বাচন করবেন। তা ছাড়া সিবিআই সুপ্রিম কোর্টের নজরদারিতেও থাকতে পারে। কারণ, জনগণের এখনো দেশের বিচারব্যবস্থার ওপর আস্থা আছে। এ আস্থা লোকপাল ব্যবস্থার প্রতিও তাদের বিশ্বাস ফিরিয়ে আনতে পারে। তবে আমার মূল আপত্তি হচ্ছে লোকপাল ব্যবস্থায় ৫০ শতাংশ সংরক্ষিত ব্যবস্থার প্রতি। এই মনোভাব আমাদের কখনোই একটি আত্মমর্যাদাশীল জাতি হিসেবে দাঁড়াতে দেবে না। চাকরি বা শিক্ষা ক্ষেত্রে কোটাব্যবস্থা থাকে, সেটা ঠিক আছে। কিন্তু আমরা যখন দেশের শীর্ষস্থানীয় ব্যক্তিদের নির্বাচন করছি, তখন সবচেয়ে যোগ্যতমকেই বেছে নেওয়া দরকার। লোকপাল ব্যবস্থায় সংরক্ষণনীতি প্রবর্তনের মধ্য দিয়ে সরকার প্রকৃতপক্ষে দুর্নীতির বিরুদ্ধে লড়াইয়ে দ্বন্দ্ব ও বিভেদের বীজই বপন করছে। আমি আশা করি, আন্না হাজারের নেতৃত্বাধীন দুর্নীতির বিরুদ্ধে আন্দোলনকারীরা লোকপাল ব্যবস্থায় সংরক্ষণনীতির বিরুদ্ধেও সোচ্চার হবেন।
লোকপাল বিলের বিরুদ্ধে আন্নার কঠোর অবস্থান থেকে মনে হচ্ছে, সরকার ও সুশীল সমাজের এ লড়াই রাস্তা পর্যন্ত গড়াবে। এটা দেশকে ধ্বংসের পথে নিয়ে যাবে। সহিংসতার পথ থেকে সরে রাজনৈতিক দলগুলোর একত্রে বসে এ বিষয়ে সমাধানের পথ খোঁজা উচিত। একজনের বিজয় মানেই আরেকজনের পরাজয়—এ ধরনের কথা আসলে আমাদের জাতীয় স্বার্থের পরিপন্থী। তা ছাড়া রাজনীতিবিদেরা যে পদক্ষেপই নিন, জনগণকে সতর্কতার সঙ্গে তা পর্যবেক্ষণ করতে হবে। রাজনৈতিক দলগুলোর খেলার পুতুল হওয়া যাবে না। অবশ্য আন্না হাজারের দুর্নীতিবিরোধী আন্দোলন কী আকার ধারণ করে তার ওপরও অনেক কিছুই নির্ভর করছে। 
‘খাঁটি’ মৌলবাদের প্রকোপ বৃদ্ধি ইসরায়েলে
ইসরায়েল শুরু থেকেই একটি মৌলবাদী রাষ্ট্র। এই মৌলবাদ জন্ম থেকে অন্য ধর্মাবলম্বী (সুনির্দিষ্টভাবে মুসলমান) অন্য জাতির (সুনির্দিষ্টভাবে আরব) মানুষজনকে রাষ্ট্রীয়ভাবে হেনস্তা-শায়েস্তা করার রসদ জুগিয়েছে। কিন্তু সাম্প্রতিক সময়ে নির্দিষ্টভাবে বলতে গেলে ২০০৯ সালে বেনিয়ামিন নেতানিয়াহুর নেতৃত্বে লিকুদ পার্টির সরকার গঠনের পর থেকে মৌলবাদ চর্চায় একটি বড় ধরনের পরিবর্তন সুস্পষ্ট হয়ে উঠেছে দেশটিতে। এত দিন মৌলবাদী এজেন্ডাগুলো অন্য ধর্ম, অন্য জাতির বিরুদ্ধে ব্যবহার করে জায়নবাদ টিকিয়ে রাখায় রাজনীতিকেরা মূল ভূমিকা পালন করলেও এখন কট্টরপন্থী ধর্মগুরু এবং সাধারণ মৌলবাদীরা জোশের সঙ্গে মাঠে নেমেছেন। শুধু অন্য ধর্মাবলম্বী নয়, শুধু অন্য জাতি নয়, নিজ ধর্মের, নিজ জাতির মানুষকে যুগ-অনুপযোগী নিয়মকানুনের শিকলে বেঁধে ফেলতে চাইছে মৌলবাদীরা। বলা যায়, ইসরায়েলে খোদ ইহুদিরাই এখন ‘খাঁটি’ মৌলবাদী হিংস্রতার মুখোমুখি।
গত কিছুদিন ধরে আট বছর বয়সী স্কুলছাত্রী নামা মার্গোলিসেকে নিয়ে যা করা হচ্ছে, তা ইসরায়েলে মৌলবাদীদের সাম্প্রতিক প্রকোপ বোঝার জন্য যথেষ্ট। ছোট্ট শহর বেইত সিমেশ এর ছোট্ট মেয়ে নামা মৌলবাদীদের জন্য স্কুলে যেতে পারে না স্বাভাবিকভাবে। নামা একটি ধর্মীয় স্কুলে যায় শিক্ষা নিতে এবং সে স্কুলে যাওয়ার জন্য তাকে লম্বা হাতার জামা ও স্কার্ট পরতে হয়। কিন্তু মৌলবাদীদের চোখে এটা যথেষ্ট নয়। এ জন্য স্কুলে যাওয়ার পথে নামার গায়ে থুতু ছিটাত, চিৎকার করে ‘বেশ্যা’ বলে গালি দিত; নামাকে তথাকথিত ‘শালীন’ পোশাক পরার জন্য হুমকি দিত মৌলবাদীরা। নামার ওপর মৌলবাদী নির্দয়তার খবর নিয়ে একটি টিভি চ্যানেলে প্রতিবেদন প্রচারিত হওয়ার পর গত কয়েক দিন পরে মৌলবাদবিরোধী বাক-বিস্তার চলছে ব্যাপক হারে। কিন্তু এসব বাক-আস্ফাালনে মৌলবাদীদের হঠাৎ করে দুর্বল হয়ে পড়ার কোনো কারণ নেই। বরং তারা প্রতিবাদ করতে আসা লোকজন এমনকি পুলিশের সঙ্গে সংঘাতে লিপ্ত হওয়ার সক্ষমতা দেখিয়েছে।
প্রসঙ্গত, বেইত সিমেশের মৌলবাদীরা অনেক দিন ধরেই নারী-পুরুষকে আলাদা ফুটপাতে হাঁটার আহ্বান সংবলিত নির্দেশিকা টানিয়েছে রাস্তায়, তারা ‘শালীনতা’ রক্ষার টহল নামিয়েছে এবং নির্দেশ অমান্যকারীদের দিকে পাথর ছুড়ছে। নারীদের প্রতি তথাকথিত ‘শালীন’ পোশাক পরার আহ্বান জানিয়ে ভরে ফেলা হয়েছে আবাসিক এলাকাগুলোর দেয়াল। পুলিশ এত দিন এসব দেখেও দেখত না। চরম ডান ও কট্টর ধর্মবাদীদের সরকারের আমলে পুলিশের অবশ্য এসব দেখার কথাও নয়, নামার ঘটনা ইলেকট্রনিক মিডিয়াতে চলে আসায় অবশ্য নেতানিয়াহুকেও নিন্দা জানাতে হচ্ছে, যা কোনোভাবেই তার প্রাণের কথা হতে পারে না। গত মাসের শেষ দিকের ঘটনা, মিরিয়াম শিয়ার নামের এক তরুণীকে একটি পথচলতি বাসের পেছন দিকে বসার হুকুম করেন জনৈক ধর্মগুরু। কারণ, মিরিয়াম নারী। ধর্মগুরুর হুকুম অমান্য করায় মিরিয়ামকে শারীরিকভাবে হেনস্তা করে কট্টর মৌলবাদী হিসেবে চিহ্নিত করে হারেদি তরিকার লোকজন।
লক্ষ করা যাচ্ছে, অন্যান্য ধর্মের মৌলবাদীদের মতো ইহুদি মৌলবাদীরা সুনির্দিষ্টভাবে নারীর প্রতি বিরূপ। তাদের ফতোয়াদির মূল অংশই নারীবিদ্বেষী। উদাহরণস্বরূপ ইসরায়েলের মৌলবাদীদের একটি অংশ নারীকণ্ঠের গান শোনাকে পাপ হিসেবে ফতোয়া দিচ্ছে। এ ছাড়া নারী-পুরুষের যুগল কণ্ঠে ধর্মগীত, বিজ্ঞাপনী বিলবোর্ডে নারীর মুখ দেখানোয় আপত্তি থেকে শুরু করে ইহুদি নারীকে কাপড়চোপড়ে পুরোপুরি আচ্ছাদিত করে দেওয়ার প্রস্তাব করা হচ্ছে। সেনাবাহিনীর অনুষ্ঠানে নারীকণ্ঠের গান না শোনার জন্যও ধর্মপ্রাণ সেনাদের প্রতি আহ্বান জানিয়েছে মৌলবাদীরা। এদের নারী বিদ্বেষ এতই প্রবল যে নারীকণ্ঠে গান শোনার আগে মৃত্যু বরণ করা শ্রেয় বলে ফতোয়া দিয়েছেন এক ধর্মগুরু। নেসেটে একজন নারীর বক্তৃতা শোনার ‘অপরাধে’ সম্প্র্রতি একটি প্রাক-মিলিটারি স্কুলের কিছু শিক্ষার্থীকে নিষিদ্ধ ঘোষণা করেছেন অপর এক ধর্মগুরু।
ইহুদি আইন হালাছাকে দৃশ্যত কঠিনভাবে মান্য করে জীবনযাপনকারী কিছু লোক ইসরায়েলে সব সময় ছিল। কিন্তু ভীতিকর ব্যাপার হচ্ছে, এই যে অধুনা এসব লোক হালাছাকে পুরো জনগোষ্ঠীর ওপর চাপিয়ে দিতে উদ্যত হচ্ছে। আর এ কাজে নীরব সহায়তা পাওয়া যাচ্ছে সরকারের কাছ থেকে। আর এ সুযোগে মৌলবাদীরা তাদের প্রভাব বাড়িয়ে নিচ্ছে প্রতিদিন। ইহুদিদের বিয়েশাদির ক্ষেত্রেও মৌলবাদী হস্তক্ষেপ বেড়েছে অন্য ধর্ম, অন্য জাতির বিরুদ্ধে মৌলবাদ চর্চাকারী ইসরায়েলে। ইসরায়েলের ইহুদি মৌলবাদী ধর্মগুরুদের মতে, বিয়ে করার জন্য নিজেকে ইহুদি হিসেবে পরিগণিত করাতে চাইলে একজন ব্যক্তিকে কমপক্ষে তিন প্রজন্মের পুরোনো দালিলিক প্রমাণ দেখাতে হবে। প্রশ্ন উঠেছে, হলোকাস্টের সময় প্রাণ নিয়ে বেঁচে আসা ইহুদি পরিবারের লোকেরা এ প্রমাণ কীভাবে জোগাড় করবে? মৌলবাদীদের এসব যুক্তি বোঝানো যায়? আসলে যুক্তি হচ্ছে মৌলবাদের চূড়ান্ত প্রতিপক্ষ।
নেতানিয়াহুর জামানাতে কট্টরপন্থীদের সাহস এতটাই বেড়েছে যে তারা মধ্যপন্থী ধর্মগুরুদের সংগঠন জোহারকে বিয়েশাদি পরিচালনার দায়িত্ব থেকে অব্যাহতি দেওয়ার দাবি তুলছে। তারা আপাতত ব্যর্থ হলেও দাবি থেকে সরে আসেনি। এ ছাড়া ইদানীং ধর্মপন্থী জায়নবাদী শিক্ষাপ্রতিষ্ঠানগুলোতে কট্টরতম হারেদিদের উল্লেখযোগ্য সংখ্যায় শিক্ষক হিসেবে নিয়োগ দেওয়া হচ্ছে। হারেদি শিক্ষকেরা স্বাভাবিকতাবিমুখ, বিজ্ঞানমনস্কতার শত্রু উগ্র মৌলবাদী নতুন প্রজন্মের ইহুদিদের সংখ্যা বৃদ্ধিতে বড় ধরনের ভূমিকা রাখবে। নিখুঁতভাবে মগজ ধোলাই হয়ে যাওয়া নব্য মৌলবাদীরা যেকোনো রাষ্ট্রীয় আইন বা সামাজিক চর্চাকে ধর্মসম্মত মনে না হলেই ঝাঁপিয়ে পড়বে। এভাবে স্বধর্মে মানুষেরাই ক্রমে আক্রমণের লক্ষ্যবস্তু হতে থাকায় মৌলবাদী ইসরায়েল রাষ্ট্রের ভেতর থেকে ধসে যাওয়ার কাজটি ইহুদি মৌলবাদের হাতেও হতে পারে ভবিষ্যতে।
ইসরায়েলে সামাজিক ও রাষ্ট্রিক বিষয়াদিতে ইহুদি মৌলবাদীদের প্রভাব বৃদ্ধির বাস্তবতা অবশ্য এক দিনে তৈরি হয়নি। এ প্রসঙ্গে ২০০৫ সালে লিকুদ পার্টিতে ভাঙন, ২০০৬ সালের আইনসভা নির্বাচনে দলটির নিতান্ত বাজে ফল, ২০০৮ সালের শেষের দিকে সরকার টিকিয়ে রাখায় কাদিমা পার্টির ব্যর্থতা, ২০০৯ সালের শুরুতে লিকুদের নেতৃত্ব কোয়ালিশন সরকার গঠনের মতো বিষয়গুলো স্মরণে রাখতে হবে। ‘হিটনাটকুট’ বা ‘ডিসএনগেইজমেন্ট প্ল্যান’ ইস্যুতে মতবিরোধকে কেন্দ্র করে ২০০৫ সালের নভেম্বরের শেষ দিকে লিকুদ থেকে বেরিয়ে যান উদারপন্থী অ্যারিয়েল শ্যারন। উল্লেখ্য, প্রধানমন্ত্রী হিসেবে শ্যারন ‘হিটনাটকুট’ বাস্তবায়িত করেন, যার আওতায় গাজা ও পশ্চিম তীরের উত্তরাংশ থেকে সব ইসরায়েলি বসত সরিয়ে নিয়ে আসা হয়। ‘হিটনাটকুট’ বাস্তবায়নের পরিণতিতে লিকুদে থাকতে না পেরে দলের উদারপন্থী ও মধ্যপন্থী দল লেবার পার্টির কিছু লোকজন সঙ্গে নিয়ে কাদিমা পার্টি গঠন করেন, ফলে লিকুদের ওপর নেতানিয়াহুর মতো চরম ডানপন্থীর একচ্ছত্র আধিপত্য তৈরি হয়। ‘হিটনাটকুট’-এর সময় ইহুদি উপাসনালয় ভেঙে ফেলার মতো স্পর্শকাতর ইস্যুকে নিয়ে সে সময় ধর্মীয় অনুভূতিতে সুড়সুড়ি দেওয়ার কাজটি বেশ ভালোভাবে করেন নেতানিয়াহু, এ কাজে সহায়তা নেওয়া হয় কট্টরপন্থী ধর্মগুরুদের।
কিন্তু এসবে আশু কোনো ফল পাওয়া যায়নি। ২০০৬ সালে আইনসভা নেসেটের নির্বাচনে ১২০টি আসনের মধ্যে নেতানিয়াহুর লিকুদ মাত্র ১২টি আসন পায়। বলতে গেলে তখন থেকেই উগ্র ডানপন্থার সঙ্গে ধর্মীয় রক্ষণশীল ও ধর্মীয় উগ্রবাদীদের নির্বাচনী সমর্থন লিকুদের দিকে নিয়ে আসার দিকে গুরুত্ব দেন নেতানিয়াহু। এই ধারাবাহিকতায় ২০০৯ সালের নির্বাচনী মৌসুমের পুরোটাই উগ্র জাতীয়তাবাদী ও ইঙ্গিতপূর্ণ মুসলিম বিদ্বেষী বাক-বিস্তারে মনোনিবেশ করেন নেতানিয়াহু, যা উগ্র কট্টরপন্থী ইহুদিদের মধ্যে তাঁর গ্রহণযোগ্যতা বাড়ায়। আর ধর্মনির্ভর দলগুলোও নেতানিয়াহুর মাধ্যমে নিজেদের এজেন্ডা বাস্তবায়নের সুযোগ দেখতে পায়। নির্বাচনী মৌসুমে অবস্থার এত অবনতি ঘটে যে লেবার পার্টির মতো মধ্যপন্থী দলও উপরিউক্ত বিকৃতিতে অংশ নেয়। মর্মান্তিক ব্যাপার হচ্ছে, প্রগতিশীলতার দাবিদার লেবার পার্টিও দলনেতা এহুদ বারাকের ব্যক্তিস্বার্থের কাছে পরাজিত হয়ে সরকার গঠনে কড়া ডানপন্থী নেতানিয়াহুকে সমর্থন দেয়। এর বিনিমিয়ে বারাক প্রতিরক্ষামন্ত্রী ও ডেপুটি প্রধানমন্ত্রীর পদ পেয়ে যান।
ইসরায়েলি ইহুদি মৌলবাদীদের দিনকে দিনকে শক্তিশালী হয়ে ওঠার পেছনে রাজনীতির মাঠের নানা হিসাব-নিকাশ ছাড়াও উদারপন্থী ধর্মগুরুদের একটি অংশের মৌলবাদীদের আক্রমণের শিকার হওয়ার ভীতিজনিত নীরবতার ভূমিকা আছে। উদারপন্থী ধর্মপন্থীদের আরেকটি অংশের ধারণা, মৌলবাদীদের সঙ্গে দ্বন্দ্বে যাওয়ার মধ্য দিয়ে বিভেদ তৈরি হওয়াটা ধর্মীয় লাইনের জন্য অধিক ক্ষতিকর। তারা অবশ্যই ভুল। মৌলবাদ কোনো উদারতাই সহ্য করে না, ধর্মীয় উদারপন্থীদের তো একেবারেই নয়।
কলকাতার চিঠি
‘প্রতিহিংসা’র রাজনীতি পশ্চিমবঙ্গে?
মনটি ভাবেনি কলকাতা বা পশ্চিমবঙ্গের সাধারণ মানুষও। পশ্চিমবঙ্গের রাজনৈতিক পট পরিবর্তনের পর সাধারণ মানুষের ধারণা ছিল, এবার নতুন সরকার সুষ্ঠুভাবে রাজ্য চালাবে। শুরুও হয়েছিল সেভাবে।
গত ২০ মে পশ্চিমবঙ্গে মমতা বন্দ্যোপাধ্যায়ের নেতৃত্বে গঠিত হয় নতুন সরকার। কিন্তু ক্ষমতা গ্রহণের সাত মাসের মধ্যেই নতুন সরকার নিয়ে নানা প্রশ্ন উঠে আসে রাজনৈতিক মহলে। রাজনৈতিক পর্যবেক্ষকেরাও মনে করছেন, এ রাজ্যে এখন উন্নয়নের রাজনীতির চেয়ে ‘প্রতিহিংসা’র রাজনীতিই প্রকট হয়ে উঠেছে। ধৈর্য হারাচ্ছে বিরোধী পক্ষের মতো সরকারপক্ষও। সরকারপক্ষ এবার যেমন নির্বাচনে বিপুল ভোটে জিতেও ধরাকে সরা জ্ঞান করছে, তেমনি বিরোধী বাম দলও ক্ষমতা হারিয়ে নতুন করে ফেরার লড়াইয়ে অবতীর্ণ হয়েছে। ফলে রাজ্যবাসী এখন এ দুই জোটের রাজনৈতিক কোন্দলের শিকার হচ্ছে অহরহ। বলতে দ্বিধা নেই, সরকারপক্ষও একদম ধৈর্য রাখতে পারছে না। তারাও সময়-অসময় নানা বিতর্ক তুলে রাজ্যের রাজনীতি ঘোলাটে করে তুলছে।
গত ডিসেম্বরে তিনটি গুরুত্বপূর্ণ ঘটনা ঘটে যায় পশ্চিমবঙ্গে। এর জের এখনো চলছে রাজনীতিজুড়ে। প্রথমত, কলকাতার একটি হাসপাতালে অগ্নিকাণ্ডে ৯৪ জনের মৃত্যু; দ্বিতীয়ত, বিষাক্ত মদ পান করে ১৭৪ জনের মৃত্যু এবং তৃতীয়ত, পানীয় জলে বিষ মেশানোর গুজব। তাই ক্ষমতাসীন তৃণমূল কংগ্রেস অভিযোগের কাঠগড়ায় দাঁড় করায় বিরোধী সিপিএমকে। প্রথম ও দ্বিতীয়টির তদন্ত চলছে। তৃতীয়টির অভিযোগ তদন্ত করে সরকার জানতে পারে, পানীয় জলে কোনো বিষ মেশানো হয়নি, এটা শুধুই গুজব। ঘটনাগুলো ঘিরে এখনো রাজ্যের রাজনীতিতে তোলপাড় চলছে।
প্রথম ঘটনাটি ঘটে কলকাতার উপকণ্ঠ ঢাকুরিয়ার আমরি বা এএমআরআই হাসপাতালে ৯ ডিসেম্বর। দ্বিতীয়টি ঘটে দক্ষিণ চব্বিশ পরগনা জেলার সংগ্রামপুরে ১৪ ডিসেম্বর এবং তৃতীয়টি ঘটে ২১ ডিসেম্বর দক্ষিণ চব্বিশ পরগনা জেলার নোদাখালীতে। হাসপাতালটিতে অগ্নিকাণ্ডে প্রাণ হারায় ৯৪ জন। তাদের মধ্যে একজন বাংলাদেশি রোগীও ছিলেন। অগ্নিকাণ্ডের জের ধরে হাসপাতালের পরিচালনা পর্ষদের সাতজন পরিচালক এবং একজন সিনিয়র ভাইস প্রেসিডেন্ট ও অ্যাডিশনাল জেনারেল ম্যানেজারকে গ্রেপ্তার করে পুলিশ। তাঁরা এখনো কারাগারে আছেন। একই সঙ্গে সরকার হাসপাতালের একটি অংশের লাইসেন্সও বাতিল করে দেয়।
অন্যদিকে বিষাক্ত মদকাণ্ডে মারা যান ১৭৪ জন। গ্রেপ্তার করা হয় ১২ জন চোলাই মদের কারবারিকে। কিন্তু মদকাণ্ডের মূল হোতা খোঁড়া বাদশা পালিয়ে যান। অভিযোগ, তিনিই ওই অঞ্চলে চোলাই মদ সরবরাহ করে আসছেন। তাঁর রয়েছে মদের বিশাল ঠেক। তৃণমূল অভিযোগ করেছে, বাদশা সিপিএমের সমর্থক। ঘটনার পর ক্ষুব্ধ জনতা অবশ্য ভাঙচুর করে তাঁর বিশাল বাসভবন। কিন্তু তাতেও নাগাল পাওয়া সম্ভব হয়নি। তবে ধরা পড়েছেন তাঁর স্ত্রী ও তিন সাগরেদ। সিপিএম অবশ্য তৃণমূলের অভিযোগ অস্বীকার করেছে।
অন্যদিকে ২১ ডিসেম্বর গভীর রাত থেকে দক্ষিণ চব্বিশ পরগনা জেলার নোদাখালীতে ছড়িয়ে পড়ে ডাঙরিয়ার পানি প্রকল্পের পানিতে বিষ রয়েছে। মানুষ যেন এই পানি না ছোঁয় বা পান না করে। প্রকল্পটি থেকে প্রতিদিন ১৫ লাখ মানুষের পানি সরবরাহ করা হয়ে থাকে। শুধু তা-ই নয়, এ পানি নিয়ে রাজ্যের জনপ্রকৌশল দপ্তরের মন্ত্রী সুব্রত মুখোপাধ্যায় রাজ্য বিধানসভায় প্রকাশ্যে বিবৃতিতে জানান, সিপিএম পানিতে বিষ মিশিয়ে মানুষ খুন করার মতো ষড়যন্ত্র করতে পারে। সুব্রত মুখোপাধ্যায়ের এ মন্তব্যের পর রাজ্য বিধানসভায় তীব্র ক্ষোভ ছড়িয়ে পড়ে বাম বিধায়কদের মধ্যে। বিধায়কেরা এ মন্তব্যের প্রতিবাদে বিধানসভা বয়কটও করেন। বিরোধীদলীয় নেতা সূর্যকান্ত মিশ্র এর পরই জানিয়ে দেন, সুব্রত মুখোপাধ্যায় দায়িত্বজ্ঞানহীন মন্তব্য করেছেন। পুরোটাই ভিত্তিহীন। তিনি আরও জানান, মুখ্যমন্ত্রীই এ বিষের রাজনীতির উৎস ও উদ্গাতা।
এর পরের ঘটনা, বিধানসভায় মুখ্যমন্ত্রী মমতা বন্দ্যোপাধ্যায় উঠে দাঁড়িয়ে সুব্রত মুখোপাধ্যায়ের বক্তব্য সমর্থন করে বাম বিধায়কদের উদ্দেশে বলেন, ‘আগুন নিয়ে খেলতে বারণ করছি। মানুষের জীবন নিয়ে খেলবেন না। মানুষ মারার পরিকল্পনা বন্ধ করুন। মানুষ মারার রাজনীতি করবেন না।’ তিনি আরও বলেন, ‘মদের পর এবার জলে বিষ মিশিয়ে মানুষ মারতে চাইছে সিপিএম। দাঙ্গাও বাধাতে চাইছে। ডেঞ্জারাস গেম খেলছে সিপিএম।’ এর আগে তৃণমূল অভিযোগ তোলে, আমরি হাসপাতালের কর্মকর্তারা সিপিএমের ঘনিষ্ঠ। তাঁরাই তৃণমূলকে ফ্যাসাদে ফেলার জন্য এ ঘটনা ঘটিয়েছেন। আর বিষাক্ত মদকাণ্ড নিয়ে বিবৃতি দিতে গিয়ে তৃণমূলের নেতারা জানান, সিপিএমই চোলাই মদে পরিকল্পিতভাবে বিষ মিশিয়েছে। পাশাপাশি এক সংবাদ সম্মেলনে তৃণমূলের শীর্ষস্থানীয় নেতা ও রাজ্যের শিল্পমন্ত্রী পার্থ চট্টোপাধ্যায় জানিয়ে দেন, আমরি হাসপাতালের অগ্নিকাণ্ডের ঘটনা ভিন্ন খাতে প্রবাহিত করতেই সিপিএম এ কাণ্ড ঘটিয়েছে।
বিরোধীদলীয় নেতা ও রাজ্যের সাবেক মন্ত্রী সূর্যকান্ত মিশ্র মন্ত্রী পার্থ চট্টোপাধ্যায়ের অভিযোগ নস্যাৎ করে বলেছেন, পার্থ চট্টোপাধ্যায় অসুস্থ। তাঁর বিশ্রাম প্রয়োজন। তিনি আরও জানান, এর আগে পশ্চিমবঙ্গে জ্ঞানেশ্বরী এক্সপ্রেস ট্রেনে নাশকতা কাণ্ডের পর তৃণমূল অভিযোগ তুলেছিল। এর পেছনে ছিল সিপিএম। আর সিপিএম অভিযোগ তুলেছিল মাওবাদীদের বিরুদ্ধে। জ্ঞানেশ্বরী ট্রেন দুর্ঘটনায় অবশ্য ১৭০ জনের প্রাণহানি হয়। অথচ ক্ষমতা গ্রহণের পর মমতা বন্দ্যোপাধ্যায়ই তাঁর ওই বক্তব্য থেকে ১৮০ ডিগ্রি ঘুরে বলেছেন, জ্ঞানেশ্বীর নাশকতার পেছনে ছিল মাওবাদীরা। ঠিক এভাবেই একসময় প্রমাণিত হয়ে যাবে কারা হাসপাতাল ও মদকাণ্ডের পেছনে কলকাঠি নেড়েছে?
সম্প্রতি এসব ঘটনা এবং দুই রাজনৈতিক দলের বিবৃতি ও পাল্টা বিবৃতি নিয়ে রাজ্যের রাজনীতি এখন উত্তাল হয়ে পড়েছে। এ উত্তাল হওয়া রাজনীতির প্রবণতাকে একদম মেনে নিতে পারছেন না সাধারণ মানুষসহ বিশিষ্টজনেরাও। তাঁরাও জানান, উভয় দলকেই আরও ধৈর্যশীল হতে হবে। ‘প্রতিহিংসা’র রাজনীতি বন্ধ করতে হবে। এভাবে প্রতিহিংসার রাজনীতি চললে রাজ্যের উন্নয়ন ব্যাহত হবে। পশ্চিমবঙ্গ অভীষ্ট লক্ষ্যে পৌঁছতে পারবে না।
যুক্তরাষ্ট্র
ইরান ও সিরিয়ার বিরুদ্ধে হুমকিটা সত্যি
যাঁরা ভাবছেন যুক্তরাষ্ট্র সম্ভবত মধ্যপ্রাচ্যে আরেকটা যুদ্ধ চাপিয়ে দেবে না, তাঁদের আবার ভাবতে বলি। লিবিয়ায় বোমার কারসাজি এবং তারই জের ধরে গাদ্দাফিকে হত্যার ‘সাফল্যে’ গর্বিত ওবামা সিরিয়ায় হুবহু একই কৌশলে বাজিমাত করতে চান। পাশাপাশি চলছে ইরানের বিরুদ্ধে সামরিক হুমকি। দুটি ক্ষেত্রেই যুক্তরাষ্ট্র ওই এলাকায় যুদ্ধ-পরিস্থিতি তৈরি করে রাখছে। এটাই সেই অঞ্চল, যেখানে যুক্তরাষ্ট্র দশকের পর দশক ধরে স্বৈরশাসকদের মসনদে বসিয়ে রেখেছিল এবং চালিয়েছিল সামরিক আগ্রাসন।
লিবিয়া যুদ্ধের কায়দাকানুনই সিরিয়ার বেলায় খাটানো হলেও সঙ্গে থাকছে বাড়তি মহিমা: মানবাধিকার। মানবাধিকার রক্ষার নামেই তারা আরব লিগকে দিয়ে সিরিয়ার আকাশে ‘বিমান উড়াল নিষিদ্ধ’ করে। যুক্তরাষ্ট্রের মদদে এই কাজে শামিল হয় ওই অঞ্চলের কয়েকটি দেশ। ইরাকের অভিজ্ঞতা সাক্ষী, ‘নো ফ্লাই জোন’ ঘোষণাই ছিল ইরাক যুদ্ধের প্রথম পদক্ষেপ।
সিরীয়দের গণ-আন্দোলনকে ব্যবহার করে যুক্তরাষ্ট্র সেখানকার শাসনব্যবস্থা বদলে দিতে চায়। তাদের লক্ষ্য সেখানে এমন শাসকদের বসানো, যাঁরা বর্তমান সরকারের চেয়ে অনেক বেশি মার্কিনের তাঁবেদার হবেন। সিরিয়ার বিরোধী নেতা হিসেবে আমেরিকা যাদের নাম করছে, তারা সবাই বেশ মার্কিন-বান্ধব। জনপ্রতিনিধিত্বহীন এসব নেতা আগ বাড়িয়ে মার্কিন সামরিক হস্তক্ষেপের দাবি করছে। এর নাম তারা দিয়েছে ‘মানবিক হস্তক্ষেপ’। আগ্রাসনের মাধ্যমে ইরাককে ধ্বংস এবং গৃহযুদ্ধের মুখে ফেলে চলে যাওয়ার পর মধ্যপ্রাচ্যে এমন লোক পাওয়া কঠিন, যে তাঁর দেশে আমেরিকান ‘সাহায্য’ ডেকে আনবেন। এই সহায়তার হাতে আফগানিস্তান নাস্তানাবুদ হচ্ছে, লিবিয়া বিপর্যস্ত হচ্ছে সেই হাতের হস্তক্ষেপে। মার্কিন প্রশাসন ও মার্কিন মিডিয়া অবলীলায় ‘মানবিক’ শব্দটা দিয়ে সামরিক কাজকারবারকে বুঝিয়েও থাকে আবার এই শব্দ দিয়েই সেটাকে ঢেকেও রাখে।
যুক্তরাষ্ট্রের সঙ্গে সৌদি আরবের শাসকদের সম্পর্কের বিষয়টা খেয়াল করলে এই মানবিক হস্তক্ষেপের আসল চেহারা খোলাসা হবে। ডিসেম্বরের ২৯ তারিখে ওবামা প্রশাসন বিশ্বের অন্যতম প্রধান নিপীড়ক রাষ্ট্রকে ৩০ বিলিয়ন ডলারের উন্নত অস্ত্রপাতি দেওয়ার সিদ্ধান্ত নেয়। মার্কিন গণমাধ্যমে একই দিনে একই পত্রিকার একই পাতায় পাশাপাশি সিরিয়াবিদ্বেষী ‘মানবিক’ সংবাদ এবং সৌদি আরবে অস্ত্র বিক্রির খবর ছাপাও হয়। খোলা চোখে এই শঠতা যে কারোরই ধরতে পারার কথা।
যুক্তরাষ্ট্রের স্বার্থ হাসিল এবং যুক্তরাষ্ট্রের দেওয়া অস্ত্রে সম্ভাব্য সিরিয়া আক্রমণে আবারও ব্যবহূত হবে আরব লিগ। কী এই আরব লিগ? বেশির ভাগ আরব লিগ সদস্যরাষ্ট্রের সঙ্গে যুক্তরাষ্ট্রের অত্যন্ত ঘনিষ্ঠ রাজনৈতিক/সামরিক সম্পর্ক রয়েছে এবং তারা সবাই রাজনৈতিক ও সামরিক সাহায্যের জন্য যুক্তরাষ্ট্রের মুখাপেক্ষী। আরব লিগকে যুক্তরাষ্ট্রের কূটনৈতিক পুতুল বললেও কম বলা হয়। আরব লিগের সদস্যরা হচ্ছে সৌদি আরব, ইয়েমেন, জর্ডান, সংযুক্ত আরব আমিরাত, মিসর, বাহরাইন, ইরাক, কুয়েত, ওমান, সুদান প্রভৃতি দেশের স্বৈরশাসকেরা। মার্কিন সামরিক/পুলিশি সহায়তা ছাড়া এই শাসকদের পক্ষে টিকে থাকা সম্ভব ছিল না।
আরব লিগের মানবিক সহায়তা দলের ভণ্ডামি দেখাতে সিরিয়া অভিযোগ তুলেছে যে, যে সুদানি জেনারেল এই দলের প্রধান, তিনি নিজেই মানবাধিকারের শত্রু। আরব লিগের অন্যান্য রাষ্ট্রেরও মানবাধিকার রেকর্ড বিশ্বের মধ্যে নিম্নতম। লিবিয়ার মতো করে সিরিয়াকেও আরব লিগের সদস্যপদ থেকে বহিষ্কার করার অর্থ, মার্কিন-আরব জোট শক্তির দ্বারা সিরিয়ায় সামরিক ‘মানবিক হস্তক্ষেপ’ চালানোর সবুজ সংকেত দিয়ে দেওয়া। কিংবা যদি কেবল ‘আরব সেনারাই’ সিরিয়ায় আগ্রাসন চালায়, সেটাও হবে যুক্তরাষ্ট্রের সরাসরি সহযোগিতায়। সেই অভিযানের আসল সেনাপতিরা থাকবে পর্দার আড়ালে, যদিও সিরিয়ায় নিক্ষিপ্ত প্রতিটি বোমার গায়ে লেখা থাকবে ‘মেড ইন আমেরিকা’।
ইরানের পরিস্থিতিটাও মোটেই ভালো নয়। নতুন অর্থনৈতিক অবরোধ দেশটির বিরুদ্ধে যুদ্ধ ঘোষণার শামিল। এই অবরোধের উদ্দেশ্য ইরানের অর্থনীতির মাজা ভেঙে দেওয়া। এই অবরোধ জারি আসলে ইরানকে উসকানো। প্রতিক্রিয়ায় ইরান হরমুজ প্রণালি দিয়ে জাহাজ চলাচল বন্ধ করে দেওয়ার হুমকি দেওয়ার সঙ্গে সঙ্গেই এক মার্কিন নৌবহরের প্রধান বলেছেন, ‘মার্কিন নৌবাহিনী সর্বদাই নৌ-চলাচলের স্বাধীনতা ব্যাহতকারী যেকোনো পদক্ষেপ মোকাবিলায় প্রস্তুত।’ স্পষ্টতই এটা যুদ্ধের হুমকি এবং ওবামার নীরবতা সেই যুদ্ধের সম্মতির লক্ষণ।
মার্কিন উচ্চপদস্থ কর্মকর্তারা কথায় কথায় ইরানের পারমাণবিক বোমার থাকার মিথ্য ভয় জাগান। যদিও তাঁদের হাতে কোনো প্রমাণ নেই, যেমন প্রমাণ ছিল না ইরাকের গণবিধ্বংসী অস্ত্র থাকার অভিযোগেরও। এমনকি ইরানের পারমাণবিক বোমা থেকে থাকলেও সেগুলো ব্যবহারের খায়েশ তাদের হতো না; কারণ ইসরায়েলও তাহলে খুব সহজেই ইরানে পারমাণবিক ধ্বংসযজ্ঞ ঘটিয়ে দিত।
সিরিয়ায় এবং/অথবা ইরানে আক্রমণ আরও বড় আঞ্চলিক কিংবা আন্তর্জাতিক যুদ্ধের দরজা খুলে দেবে। রয়টার্সের প্রতিবেদনে বলা হচ্ছে; ‘রাশিয়া যুদ্ধজাহাজের একটা বহর পাঠাচ্ছে সিরিয়ায় অবস্থিত তার নৌঘাঁটিতে। এ ঘটনা বুঝিয়ে দিচ্ছে যে, রাশিয়া সিরিয়ায় তার স্বার্থ রক্ষায় প্রস্তুত।...সিরিয়ায় রাশিয়ার নৌঘাঁটি রয়েছে এবং দামেস্কের কাছে প্রতিবছর মিলিয়ন মিলিয়ন ডলারের অস্ত্র বিক্রি করে তারা। আসাদ সরকারের বিরুদ্ধে পাশ্চাত্য সমর্থিত নিন্দা প্রস্তাবে ভেটো দিয়ে চীনও যোগ দিয়েছে সিরিয়ার সঙ্গে।’ (নভেম্বর ২৮, ২০১১)
রাশিয়ার সামরিক কর্মকর্তারাও বলেছেন, সিরিয়ায় রুশ সামরিক উপস্থিতি সে দেশে পশ্চিমা শক্তির হামলার বিরুদ্ধে একটা প্রতিষেধক। সিরিয়া রাশিয়ার মিত্র এবং ব্যবসায়িক অংশীদার। রাশিয়া যদি সৌদি আরবে ‘মানবিক’ উদ্দেশ্যে আগ্রাসন চালাত, তাহলে কি যুক্তরাষ্ট্র তাকে রক্ষায় ঝাঁপিয়ে পড়ত না? আন্তর্জাতিক পরিস্থিতি ফেটে পড়বার কিনারে। বিশেষত, লিবিয়ায় মার্কিন কর্মকাণ্ড এবং সিরিয়া ও ইরানের বিরুদ্ধে তৎপরতাকে চীন ও রাশিয়া তাদের নিজ সীমান্তে হামলা হিসেবে বিবেচনা করছে। তারা এসবকে দেখছে তাদের জাতীয় নিরাপত্তার হুমকি হিসেবে।
যুক্তরাষ্ট্র মনে করছে, রাশিয়া ও চীন সম্ভবত সামরিক প্রতিক্রিয়া দেখাবে না, কিন্তু অতীতেও তারা এই ভুল করেছিল। সাবেক মার্কিন প্রেসিডেন্ট বুশ জর্জিয়ার প্রেসিডেন্টকে প্রতিবেশী দক্ষিণ ওসেশিয়ায় আক্রমণের সবুজ সংকেত দেওয়া মাত্রই সবাইকে হতবাক করে রাশিয়া জর্জিয়ার আগ্রাসন গুঁড়িয়ে দেয়। যদি কোনো ‘আরব বাহিনী’ সিরিয়ায় আগ্রাসন চালায় এবং রাশিয়া আগের মতো সাড়া দেয়, তাহলে কোনো সন্দেহ নেই, যুক্তরাষ্ট্রও কাছা খুলে নামবে। যুদ্ধ খেলা তাস খেলার মতোই, যেখানে একে অন্যকে ভাঁওতা দেয় আর আশা করে যে প্রতিপক্ষ তাতে ধরা খাবে। ওবামার বেপরোয়া উসকানিরও একটা সীমা আছে এবং হয়তো দ্রুতই মধ্যপ্রাচ্যের মানুষের ভাগ্যের মূল্যে সেই সীমা পূর্ণ হবে এবং বাদবাকি দুনিয়াকেও দিতে হবে তার খেসারত। যুক্তরাষ্ট্র সিরিয়া ও ইরানে সামরিক সংঘাতে জড়িয়ে পড়লে মার্কিন জনগণসহ বিশ্ববাসীর দায়িত্ব হচ্ছে লক্ষ-নিযুত সংখ্যায় রাস্তায় নেমে প্রতিবাদ করে সেই হামলা ঠেকিয়ে দেওয়া।
প্রতারক চক্রের হাত কত লম্বা?
লিবিয়ায় আটকে পড়া বাংলাদেশি
প্রবাসে বাংলাদেশি শ্রমিকদের দুর্ভাগ্যের কবলে পড়ার খবর মোটামুটি নিয়মিত ব্যাপার হয়ে দাঁড়িয়েছে। এবার খবর এসেছে লিবিয়া থেকে: ৩২২ জন বাংলাদেশি সেখানে ক্যাম্পের মধ্যে মানবেতর জীবনে পড়ে আছেন। তাঁরা সবাই টাকার বিনিময়ে দালালের মাধ্যমে কাজের আশায় লিবিয়ায় অনুপ্রবেশ করেছেন। কিন্তু কাজের অনুমতিপত্র ছাড়া, এমনকি বিনা পাসপোর্টে কে তাঁদের কাজ দেবে? লিবীয় পুলিশের চোখে তাই তাঁরা অবৈধ প্রবেশকারী। লিবিয়ার আল-কুফরা শহরের একটি অস্থায়ী ক্যাম্পে এ রকম ৩০৬ জন আটক অবস্থায় আছেন, আরেকটি ক্যাম্পে রয়েছেন আরও ১৬ জন।
স্বদেশে যাঁদের ভাগ্য ফেরে না, তাঁদের অনেকেই প্রবাসযাত্রাকে ভাগ্য ফেরানোর সদর দরজা বলে ভাবতে ভালোবাসেন। চারপাশের অনেকেই এই পথে স্বাবলম্বী হওয়ায় তাঁরাও আশায় বুক বাঁধেন। তারপর জমি-গয়না বেচে, ঋণ করে টাকা তুলে দেন কোনো দালাল বা রিক্রুটিং এজেন্সির প্রতিনিধির কাছে। বাস্তবে দেখা যায়, তাঁদের অনেকেই প্রতারিতই হন। সম্প্রতি বিভিন্ন দেশে এ রকম বিপদে পড়া বাংলাদেশিদের খবর জানা যাচ্ছে।
লিবিয়ার ঘটনায় দেখা গেল, লিবিয়ার বাংলাদেশি দূতাবাসের দিক থেকে আটকে পড়া বাংলাদেশিরা তেমন সহযোগিতা পাচ্ছেন না। তাঁদের খবরটি পর্যন্ত প্রথম আলো জানতে পেরেছে লিবিয়ায় কর্মরত এক প্রবাসী বাংলাদেশি চিকিৎসকের মাধ্যমে। এই ৩২২ জন বাংলাদেশি প্রতিবেশি বিভিন্ন দেশ হয়ে লিবিয়ায় প্রবেশ করেছেন। জানা দরকার, যাত্রাপথের অন্য দেশগুলোতে কতজন আটকা পড়েছেন?
বিশ্বের বিভিন্ন দেশ পর্যন্ত বিস্তৃত প্রতারক চক্রের নেটওয়ার্কও উন্মোচিত হওয়া দরকার। বরাবর দেখা যায়, জনশক্তি রপ্তানি তদারকি প্রতিষ্ঠানের কর্ণধারেরা কিংবা সরকারি কর্মকর্তারা ‘প্রতারণার সঙ্গে জড়িতদের বিরুদ্ধে কঠোর ব্যবস্থা নেওয়া হবে’ বলে হম্বিতম্বি করেন। কিন্তু কাজের কাজ কিছুই হয় না। রিক্রুটিং এজেন্সিগুলোও দালালদের দোহাই দিয়ে পার পেতে চায়। সম্প্রতি নতুন অভিবাসন আইনের খসড়া প্রণীত হয়েছে, যাতে দালালদের নিবন্ধন নম্বর ও পরিচয়পত্র দেওয়ার সুপারিশ রয়েছে। এখন এর বাস্তবায়ন জরুরি। সেই সঙ্গে প্রতারণার সঙ্গে জড়িত ব্যক্তিদের বিরুদ্ধে আইনের প্রয়োগও নিশ্চিত করতে হবে। দেশে জনসচেতনতা বাড়ানো এবং বিদেশে বাংলাদেশি দূতাবাসগুলো প্রবাসী শ্রমিকদের স্বার্থরক্ষায় আরও সচেষ্ট হবে বলেই প্রত্যাশিত।
ইমরান খান—পাকিস্তানের রাজনীতিতে ‘সুনামি’?
‘সুনামি’ শব্দটি ভয়াবহ প্রাকৃতিক দুর্যোগের অর্থবাহী। কিন্তু এক কালের জাঁদরেল পাকিস্তানি ক্রিকেটার, যিনি ১৯৯২ সালে ক্রিকেটে পাকিস্তানের বিশ্বকাপ বিজয়ী দলের অধিনায়ক ছিলেন, আর পাকিস্তানের রাজনৈতিক অঙ্গনে দেড় দশক ধরে বহুলাংশে যাঁর ছিল নিঃসঙ্গ পদচারণ, তিনি তাঁর হালের নাটকীয় রাজনৈতিক অভ্যুদয়কে ‘ইতিবাচক সুনামি’ (গুড সুনামি) বলে আখ্যায়িত করেছেন। তাঁর বিশ্বাস, দেশ পরিচালনার দায়িত্বে নির্বাচিত হলে এই অভ্যুদয় তাঁর দেশে ‘অবিচার আর দুর্নীতি’কে দূর করার ক্ষমতা রাখে।
গত শতাব্দীর ষাটের দশকের শেষার্ধে পাকিস্তানে (তদানীন্তন পশ্চিম পাকিস্তানে) আরও একজন রাজনীতিবিদের অভ্যুদয় ঘটেছিল। তাঁর নাম ছিল জুলফিকার আলী ভুট্টো। তাঁর রাজনীতির স্লোগান ছিল, ‘রুটি, কাপড় আর বাসগৃহ’ (রোটি, কাপড়া আওর মকান)। বহু বছর হলো তিনি পাকিস্তানের সেনা-পরিচালিত পঙ্কিল রাজনীতির শিকার হয়ে ফাঁসির কাষ্ঠে প্রাণ দিয়েছেন। তাঁর চার সন্তানের তিনজনই হয়েছেন রাজনৈতিক সহিংসতার শিকার। কিন্তু আজও পাকিস্তান তাঁর তিন দফা স্লোগানের কোনোটাই অর্জন করতে পারেনি; বরঞ্চ সেই লক্ষ্য থেকে দূরে বহুদূরে সরে আছে। তার প্রায় পাঁচ দশক পর অভ্যুদয় ঘটল ক্রিকেটার রাজনীতিবিদ ইমরান খানের, যাঁর সঙ্গে ভুট্টোর তুলনামূলক বিচার একাধিক কারণে ইমরানের প্রতি অবিচারই হবে। পাকিস্তানের রাজনৈতিক অঙ্গনে ভুট্টো এসেছিলেন ফিল্ড মার্শাল আইয়ুব খানের তল্পিবাহক হয়ে। আর ‘যদি তোর ডাক শুনে কেউ না আসে’ মনোভাব নিয়ে ইমরান খান তাঁর রাজনৈতিক পথে ‘একলা’ চলেছেন দেড় যুগ ধরে। সত্যিকার অর্থেই একলা, কারণ পাকিস্তান পার্লামেন্টে তিনি তাঁর দল ‘তাহরিকে ইনসাফ’-এর একমাত্র প্রতিনিধি। বর্তমান যুগের পাকিস্তানের ভিন্নতর প্রেক্ষাপটে ইমরান খানের স্লোগান: সুবিচার, মনুষ্যত্ব আর আত্মসম্মানবোধ। (জাস্টিস, হিউম্যানিটি অ্যান্ড সেলফ এস্টিম)। এর মানে এই নয় যে, ইমরান খান যদি দেশের দায়িত্ব গ্রহণ করেন, তাঁকে ‘রুটি কাপড় আর বাসগৃহ’ সম্বন্ধে ভাবতে হবে না। অর্থনৈতিকভাবে বিধ্বস্ত আর রাজনৈতিক অবস্থানে ভঙ্গুর (বেলুচিস্তান আর সীমান্তের পাখতুন খোয়া প্রদেশ) আজকের পাকিস্তানের হাল ধরা কোনো বিচারেই সহজসাধ্য নয়। কিন্তু গত দুই মাসে এই একলা চলা মানুষটির পেছনে জনসমর্থন এতই ব্যাপক হয়ে দাঁড়িয়েছে যে, অনেক দেশি-বিদেশি রাজনৈতিক পর্যবেক্ষকের ধারণা, সুদর্শন ও পাশ্চাত্য-শিক্ষিত, ষাটের কোঠা ছুঁই ছুঁই ইমরান খানই হতে যাচ্ছেন আগামীর রাষ্ট্রনায়ক। অবশ্য এটাও সত্য, নানা ধরনের অঘটনের দেশ পাকিস্তানে নিশ্চয়তা নিয়ে যেকোনো রাজনৈতিক বিশ্লেষকের অবস্থান নেওয়া দুরূহ। তবে ইদানীং ইমরান খানের রাজনৈতিক আচার-আচরণে একজন ভাবী রাষ্ট্র অথবা সরকারপ্রধানের পরিপক্বতা এসেছে। ১৯৭১ সালের ২৫ মার্চ বাংলাদেশের নিরস্ত্র মানুষের ওপর পৈশাচিক আক্রমণের শুরুতেই ভুট্টো তাঁর সৃষ্টিকর্তাকে ধন্যবাদ জানিয়ে বলেছিলেন, ‘পাকিস্তান রক্ষা পেল’। আর তার সম্পূর্ণ বিপরীত মনোভাব নিয়ে আমাদের স্বাধীনতার চার দশকের পূর্তিতে ইমরান খান একাধিকবারই উল্লেখ করেছেন, ১৯৭১ সালের নৃশংস ঘটনাবলির জন্য পাকিস্তানের উচিত বাংলাদেশের মানুষের কাছে ক্ষমা প্রার্থনা করা।
পাকিস্তানে সাংবাদিকের দায়িত্বে আমার শেষ সফর ছিল আড়াই বছর আগে ২০০৯ সালের মে মাসে। সেই সময় প্রথম আলোতে আমার দেখা পাকিস্তানের সাধারণ মানুষের সম্বন্ধে লিখেছিলাম, ‘উষ্ণহূদয়, অতিথিপরায়ণ, উদার, মনখোলা এই মানুষগুলো ছয়টি দশক ধরে ধারাবাহিক স্বৈরাচারী সামরিক আর সামরিক বাহিনী-প্রভাবিত শাসনে পরাভূত ও হতাশাগ্রস্ত। এ দেশের মানবসম্পদের বিকাশকে পদে পদে ব্যাহত করছে কুসংস্কারাচ্ছন্ন, সামন্তবাদী, স্বার্থান্বেষী নির্মম একটি সমাজ। তবে মুগ্ধ হতে হয় তাদের স্কুল-কলেজ আর শিক্ষাপ্রতিষ্ঠানগুলোর উচ্চশিক্ষার মান, সংবাদমাধ্যমের স্বাধীনতা, সাহিত্য আর শিল্পকলার বিকাশ আর মুক্তচিন্তার প্রতি অনুরাগ দেখে। একজন শিক্ষিত পাকিস্তানি বিনয়ী, আপাতস্নিগ্ধ মার্জিত ও সামাজিক মনা, কিন্তু আর্থ-রাজনৈতিক দুরবস্থার মুখে কখনো বা হতাশাবাদী, অনিশ্চিত সন্দেহপ্রবণ ও বিভ্রান্ত।’ একই লেখনীতে আমার একদার সহকর্মী, পাকিস্তানের সাবেক পররাষ্ট্রসচিব, কলাম লেখক নাজিমুদ্দিন শেখের কথা উল্লেখ করে বলেছিলাম, পাকিস্তানের আর্থ-সামাজিক ও রাজনৈতিক দুরবস্থা সত্ত্বেও তার দেশ সম্বন্ধে সে আশাবাদী ছিল। সে বলেছিল, তার আশাবাদের কারণ হচ্ছে এই যে, পাকিস্তানের বর্তমান সংকট একটি নির্বাচিত সরকার মোকাবিলা করছে। সে বলেছিল, পাকিস্তানের বর্তমান গণতন্ত্র যতই ত্রুটিপূর্ণ হোক না কেন, তাতে মানুষের সম্পৃক্ততা তো রয়েছে এবং তার দেশের আপামর জনসাধারণ তালেবানকে সেই দেশ থেকে নির্মূল করার পক্ষে। (‘মনখোলা মানুষগুলো হতাশ ও পরাভূত’, প্রথম আলো, ১৪ মে, ২০০৯)
হয়তোবা তার কথাটি যথার্থ, কারণ দেশে অনিশ্চিত হলেও একটি গণতান্ত্রিক প্রক্রিয়া রয়েছে, যা ইমরান খানের মতো একজন জনপ্রিয় নেতাকে সৃষ্টি করতে সক্ষম হয়েছে। ইমরান খান জনপ্রিয়, কারণ তিনি মানুষের মনের কথা বলছেন, তিনি দুর্নীতি ও সামাজিক অন্যায়ের বিরুদ্ধে আপসহীন রইবেন বলে বলছেন, দেশের স্বাধীনতা ও সার্বভৌমত্ব ক্ষুণ্ন না হতে দেওয়ার দৃঢ় প্রত্যয় ব্যক্ত করছেন। অবস্থাদৃষ্টে মনে হচ্ছে, দেশের বিভিন্ন অংশের সাধারণ মানুষ তাঁর কথার ওপর আস্থা রাখছে। ইমরান খান আরও বলছেন, দেশের বর্তমান রাজনৈতিক নেতাদের নৈতিক অবস্থান নেই বলেই পাকিস্তানের সামরিক বাহিনী থেকে থেকে অসাংবিধানিক কর্মকাণ্ডে লিপ্ত হয়ে পড়ে। এ বিষয়েও দেশের সিংহভাগ মানুষ তাঁর সঙ্গে একমত।
৬ মে ২০০৯ সালে আমি ইসলামাবাদে তাহরিকে ইনসাফের অফিসে গিয়েছিলাম। কিন্তু ব্যস্ততার কারণে সেদিন ইমরান খান তাঁর অফিসে আসতে পারলেন না। সেখানে আমার দেখা হলো ইমরান খানের ঘনিষ্ঠ সহকর্মী ডা. শিরিন মাজারির সঙ্গে। সেই সময় তাহরিকে ইনসাফের দপ্তর চালানোর ভার তাঁর ওপর ন্যস্ত ছিল। শিরিন মাজারি একজন স্বল্পভাষী মধ্যবয়সী ভদ্রমহিলা, যিনি পাকিস্তানে যুক্তরাষ্ট্রের ভূমিকার একজন কঠোর সমালোচক। আমার সেই সাক্ষাৎকারের পর গত আড়াই বছরে যুক্তরাষ্ট্র আর পাকিস্তানের মধ্যে সম্পর্কের নাটকীয় অবনতি ঘটেছে। ওসামা বিন লাদেন হত্যা, অসংখ্য ড্রোন বিমান আক্রমণ আর সর্বশেষ দৃষ্টান্ত পাকিস্তানের মাটিতে ২৪ জন পাকিস্তানি সেনা হত্যা পাকিস্তানে যুক্তরাষ্ট্রবিরোধী মনোভাবকে আরও বিরূপ করে তুলেছে। পাকিস্তানিরা যুক্তিযুক্তভাবে মনে করে, যুক্তরাষ্ট্র ও ন্যাটো বারবার পাকিস্তানের স্বাধীনতা-সার্বভৌমত্বের ওপর আঘাত হানছে। আমেরিকার পক্ষ নিয়ে যুদ্ধে এ পর্যন্ত প্রাণ দিয়েছে ৪০ হাজার পাকিস্তানি আর দেশের অর্থনীতির ক্ষতি হয়েছে ৭০ বিলিয়ন ডলারেরও বেশি। কথাগুলো ইমরান খানের। ছেলেবেলার পড়া বাংলা কবিতার একটি পঙিক্ততেই ইমরান খানের মনোভাব প্রকাশ করা যায়। পঙিক্তটি হলো: ‘স্বাধীনতাহীনতায় কে বাঁচিতে চায় হে কে বাঁচিতে চায়, দাসত্ব শৃঙ্খল বল কে পরিবে পায় হে কে পরিবে পায়?’ ইমরান খান সেদিন ভারতীয় টেলিভিশনের সাংবাদিক সাগরিকা ঘোষকে বলেছেন, জারদারি আর গিলানি দুজনই যুক্তরাষ্ট্রের সৃষ্টি আর তাঁদের অধীনে পুরো দেশ হলো যুক্তরাষ্ট্রের ‘ভাড়া করা আগ্নেয়াস্ত্র’।
তবে এটাও সত্য, যুক্তরাষ্ট্র এখন স্পষ্টভাবেই বিরাট জনপ্রিয়তার মাঝের ইমরান খানের রাজনৈতিক মূল্য অনুধাবন করছে। তাই পাকিস্তানে নিযুক্ত যুক্তরাষ্ট্রের বর্তমান রাষ্ট্রদূত ক্যামেরন মুনস্টার সাধু সেজেই সেদিন বলেছেন, ইমরান খান যুক্তরাষ্ট্রবিরোধী নন। তিনি গণতন্ত্র, স্বচ্ছ ও দুর্নীতিবিহীন সরকার এবং অর্থনৈতিক প্রবৃদ্ধির পক্ষে কাজ করছেন। সন্দেহ নেই, যুক্তরাষ্ট্রের অন্য রাষ্ট্রদূতদের মতো তিনি আদিষ্ট হয়েই কথাগুলো বলেছেন, কিছুটা ভূতের মুখে রাম নামের মতো! অর্থাৎ যুক্তরাষ্ট্র ইমরান খানের সঙ্গে সহযোগিতার মূল্য বুঝতে পারছে—আর ইমরান খানও যে এই বিষয়ে উদাসীন নন, তা তাঁর হালের কিছু উক্তিতে পরিলক্ষিত হচ্ছে। ইমরান খানের ‘ব্যান্ড ওয়াগনে’ এখন দল-মত নির্বিশেষে অনেকেই যোগ দিচ্ছেন। পারভেজ মোশাররফও (অর্থাৎ মোহাজের প্রতিনিধি) ইমরান খানের দিকে তাকিয়ে মিষ্টি হাসি হাসছেন। শুনেছি যে, এতে শিরিন মাজারির মতো ইমরান খানের আদি নির্মল মনা (পিওরিস্ট) সমর্থকেরা প্রীত নন মোটেও। এমনকি এও গুজব রয়েছে, যেখানে কোটি কোটি মানুষের ঢল একপথে চলেছে, শিরিন মাজারি আর মুষ্টিমেয় কিছু ইমরান-সমর্থক ইমরান খানের এই রাজনৈতিক ‘সুবিধাবাদিতা’ (মতান্তরে বাস্তবধর্মিতা) সমর্থন করছেন না। ভারত-পাকিস্তান সম্পর্ক সম্বন্ধে ইমরান খান সজাগ দৃষ্টি রাখছেন বলে মনে হয়। তিনি কাশ্মীরে ছয়-সাত লাখ ভারতীয় সেনার অবস্থান ও মানবাধিকারের প্রশ্ন সম্বন্ধে সরব রয়েছেন, কিন্তু এও আশঙ্কা প্রকাশ করছেন যে, দুই দেশে ক্ষমতাবান সরকার অধিষ্ঠিত থাকলে কাশ্মীর সমস্যার একটি সমাধান সম্ভব। এদিকে পাশতুন ইমরান খান পাকিস্তান-আফগানিস্তান সীমান্ত অঞ্চল ও তালেবানদের সম্পর্কে গভীর জ্ঞান রাখেন এবং তালেবানদের হিংস্র থাবাকে তাঁর বশ বানাতে বিশেষ অসুবিধা হবে না বলেই মনে করছেন।
ক্রিকেটের এককালের সার্থক ‘ফাস্ট বোলার’ ইমরান খান জানেন, ক্রিকেটের মতোই কেবল বাউন্সারে প্রতিপক্ষকে ঘায়েল করা যায় না, লাইন ও লেনথ বজায় রেখে উইকেটের একটু এপাশে-ওপাশে দু-চারটা লোভনীয় বল নিক্ষেপ ফলপ্রসূই হতে পারে। যুক্তরাষ্ট্র আর ভারতের সঙ্গে তাই করতে হবে। কিন্তু ‘রানআপ’ বজায় রাখতে হবে। ‘নো বল’ করার অবকাশ নেই। মনে হচ্ছে ক্যাপ্টেন ইমরান খান এখন তাঁর জীবনের সবচেয়ে গুরুত্বপূর্ণ ইনিংসটি খেলতে নেমেছেন। তবে প্রশ্ন হচ্ছে, দেশে-বিদেশে তাঁর প্রতিপক্ষ ক্রিকেটের নিয়মাবলি মেনে চলতে প্রস্তুত আছেন তো? 
কংগ্রেস-তৃণমূল জোটে টানাপোড়েন
মমতা বন্দ্যোপাধ্যায় মুখ্যমন্ত্রী হওয়ার পর রাজ্যবাসী পরিবর্তনের স্বপ্ন দেখছিল। এবার পশ্চিমবঙ্গে আসবে আমূল পরিবর্তন, বইবে উন্নয়নের জোয়ার। কিন্তু সাত মাস না যেতেই এই পরিবর্তনের ছোঁয়ার মাঝেই আবার পরিবর্তন হতে চলেছে দুই শরিকের সম্পর্কের।
বলতে দ্বিধা নেই, জোট সরকারের এই দুই শরিকের মধ্যে এখন কার্যত শরিকি দ্বন্দ্ব তীব্র আকার ধারণ করেছে। দুই দলই সম্পর্কের এই শীতলতার জন্য একে অন্যকে দোষারোপ করছে। তৃণমূল বলেছে, কংগ্রেস তো সিপিএমের বি-টিম। আর কংগ্রেসও ছেড়ে কথা বলেনি। বলেছে, সিপিএমের বি-টিম তো তৃণমূলই। আর এই বি-টিম নিয়ে সংঘাতের মধ্যে অবশ্য সিপিএম নেতা ও রাজ্য বিধানসভায় বিরোধীদলীয় নেতা সূর্যকান্ত মিশ্র এক অনন্য মন্তব্য করেন, ‘আমাদের এই রাজ্যে এ-টিম ধরেই এখন কে বি-টিম, তার লড়াই চলছে।’
তৃণমূলের সঙ্গে কংগ্রেসের এই সংঘাত শুরু মূলত দুটি ইস্যু নিয়েই। এক. ভারতীয় সংসদের উচ্চকক্ষ রাজ্যসভায় লোকপাল বিল পাস নিয়ে বিতর্ককালীন তৃণমূল কংগ্রেস শাসক ইউপিএ জোটের প্রধান শরিক কংগ্রেসের পাশে এসে দাঁড়ায়নি। বরং প্রকারান্তরে তারা সমর্থন জুগিয়েছে বিরোধীদের।
দ্বিতীয় ঘটনা, ইন্দিরা ভবনের নাম পরিবর্তন ইস্যু। কলকাতার সল্টলেক বা বিধান নগরে রয়েছে ইন্দিরা ভবন। দ্বিতল একটি ভবন। ১৯৭২ সালে জাতীয় কংগ্রেসের অধিবেশন চলাকালে ইন্দিরা গান্ধীর কলকাতায় অবস্থানের জন্য এই ভবনটি বানিয়েছিল কংগ্রেস। তখন এ ভবনটি ছিল টালির ছাউনির। পরবর্তী সময়ে রাজ্যের মুখ্যমন্ত্রী সিদ্ধার্থ শঙ্কর রায় এ ভবনটি পাকা করেন। এই ভবনেই পশ্চিমবঙ্গের তৎকালীন মুখ্যমন্ত্রী জীবনের শেষ ২০টি বছর কাটিয়েছিলেন। জ্যোতি বসু মারা যান ২০১০ সালের ১৭ জুন।
বামফ্রন্ট সরকার এ ভবনটিকে ইন্দিরা গান্ধী ভবন হিসেবেই স্বীকৃতি দিয়ে আসছে। এমনকি জ্যোতি বসুর মৃত্যুর পর সিপিএম ওই ভবনে থাকা জ্যোতি বসুর জিনিসপত্র ও স্মারকও তারা সরিয়ে নিয়ে যায়। রাজারহাটে একটি জায়গা নিয়ে সেখানে জ্যোতি বসুর নামে সংগ্রহশালা করার উদ্যোগ নিয়েছে তারা।
এসবের মধ্যেই মুখ্যমন্ত্রী মমতা বন্দ্যোপাধ্যায় এই ইন্দিরা ভবন নিয়ে একটি ঘোষণা দিয়ে বিতর্ক উসকে দেন। তিনি বলেন, ইন্দিরা ভবন হবে নজরুল ভবন, তৈরি হবে নজরুল সংগ্রহশালা ও গবেষণাকেন্দ্র। মমতার এই ঘোষণা মেনে নিতে পারেনি কংগ্রেস। কংগ্রেসের বক্তব্য, তাদের কাছেও কবি নজরুল সর্বজনশ্রদ্ধেয় কবি। তারাও চায়, পশ্চিমবঙ্গের ১৯টি জেলাতেই হোক কবির নামে সংগ্রহশালা এবং গবেষণাকেন্দ্র। কলকাতায়ও হোক। কিন্তু ইন্দিরা ভবনে কেন? কলকাতায় তো প্রচুর জায়গা আছে রাজ্য সরকারের। নতুন করে সেখানে করলেই হয়?
সাবেক প্রধানমন্ত্রী ইন্দিরা গান্ধীর স্মৃতিঘেরা ভবনকে কেন করা হবে নজরুল ভবন, এই প্রশ্ন তুলেই কংগ্রেসের সঙ্গে সংঘাত শুরু হয় তৃণমূলের। গত মঙ্গলবার বিড়লা তারামণ্ডল চত্বরে আয়োজিত যুব কংগ্রেসের এক প্রতিবাদ সমাবেশ থেকে ঘোষণা দেওয়া হয়, মমতার ওই ঘোষণা তারা মানবেন না। সেখানে গড়তে হবে ইন্দিরা গান্ধীর নামে সংগ্রহশালা। এর আগে অবশ্য পশ্চিমবঙ্গের এই মমতা সরকার কলকাতার উপকণ্ঠের নাম জ্যোতি বসু নগর বদলানোরও উদ্যোগ নেয়। তখন এর বিরুদ্ধে কড়া অবস্থান নেয় সিপিএম। যদিও এখন সে ইস্যুটি ধামাচাপা অবস্থায় পড়ে আছে। অন্যদিকে নেতাজি সুভাষচন্দ্র বসুর উদ্যোগে ভারতের স্বাধীনতা যুদ্ধকালীন নির্মিত কলকাতার মহাজাতি সদনকে প্রেক্ষাগৃহে পরিণত করারও উদ্যোগ নেয় রাজ্য সরকার। অথচ এই মহাজাতি সদন ভারতের স্বাধীনতাসংগ্রামের এক পীঠস্থান হিসেবে পরিচিত। এই মহাজাতি সদনের ভিত্তিপ্রস্তর স্থাপন ও নামকরণ করেছিলেন স্বয়ং কবিগুরু রবীন্দ্রনাথ ঠাকুর। সরকারের এসব ঘটনার প্রতিবাদে এবার গর্জে উঠেছে কংগ্রেস। বুধবার কলকাতার মেট্রো চ্যানেলে এক প্রতিবাদ সভা করে কংগ্রেস জানিয়ে দেয়, তারা তৃণমূলের এসব সিদ্ধান্তের ঘোর বিরোধী। তারা কোনোক্রমেই মানবে না ইন্দিরা ভবনের নাম পরিবর্তন বা মহাজাতি সদনকে প্রেক্ষাগৃহে রূপান্তরিত করার উদ্যোগকে।
ফলে এসব ইস্যু নিয়ে এখন সংঘাত শুরু হয়েছে শাসকজোটের এই দুই শরিকের মধ্যে। কংগ্রেসকে তৃণমূলেরা সিপিএমের বি-টিম বলায় তার জবাব দিয়েছেন রাজ্য কংগ্রেসের সভাপতি প্রদীপ ভট্টাচার্য। বলেছেন, কংগ্রেসের রাজনৈতিক দীনতা এমন পর্যায়ে পৌঁছায়নি যে সিপিএমকে নিয়ে কংগ্রেসকে লড়তে হবে। আবার কংগ্রেস সাংসদ দীপা দাসমুন্সি বলেছেন, ‘আমরা নই, সিপিএমের বি-টিম তৃণমূলই।’ তিনি প্রশ্ন তুলেছেন, ‘গত সাত মাসে কী কাজ করেছে সরকার? সরকার বলছে, তারা ইতিমধ্যে ৭০ শতাংশ কাজ করে ফেলেছে। আমার তো মনে হয়, ৭ শতাংশ কাজও করেনি রাজ্য সরকার।’ আরও চড়া সুরে রাজ্য কংগ্রেসের সাবেক সভাপতি এবং বর্তমান মমতার মন্ত্রিসভার সদস্য মানস ভূইয়া বলেছেন, ‘দলের নির্দেশ পেলেই তাঁরা জোট ভেঙে মন্ত্রিত্ব ছেড়ে বেরিয়ে আসতে প্রস্তুত আছেন।’
তৃণমূল নেতা ও রাজ্যের শিল্পমন্ত্রী পার্থ চট্টোপাধ্যায় বলেছেন, জোট ধর্ম পালনের নামে কংগ্রেস এখন দ্বিচারিতা করছে। রাজ্যবাসী তা মেনে নেবে না। আর তৃণমূলের আরেক নেতা ও পৌরমন্ত্রী ফরহাদ হাকিম বলেছেন, তৃণমূলের সঙ্গে না থাকলে কংগ্রেস এই রাজ্যপাট থেকে মুছে যাবে। তৃণমূলের আরেক মন্ত্রী মদন মিত্র আরেক ধাপ এগিয়ে বলেছেন, চ্যালেঞ্জ করছি, পারলে তৃণমূল জোট ছেড়ে বেরিয়ে এসে ওরা একা নির্বাচনে লড়ে জিতে দেখাক।
ফলে, এখন এই দুই শরিক দলের রাজনৈতিক তরজায় উত্তাল হয়ে পড়েছে রাজ্য রাজনীতি। কেউ কাউকে আর ছেড়ে কথা বলছে না। রাজনৈতিক পর্যবেক্ষকেরা মনে করছেন, এভাবে সংঘাত বাড়লে পশ্চিমবঙ্গে এই জোট টিকিয়ে রাখা কঠিন হবে। অথচ পশ্চিমবঙ্গের বিধানসভার নির্বাচন বহু দূরে, ২০১৬ সালে। কিন্তু যেভাবে এই শরিকি সংঘাত বাড়ছে, তাতে রাজনৈতিক মহলকে এই দুই জোটের ভবিষ্যৎ নিয়ে শঙ্কিত। রাজনৈতিক পর্যবেক্ষকদের ধারণা, যেকোনো সময় মমতার সঙ্গে কংগ্রেসের এই রাজনৈতিক জোট ভেঙেও যেতে পারে। আর তাতে অবাক হওয়ার কিছু থাকবেনা। কারণ এর আগেও কংগ্রেসের সঙ্গে তৃণমূলের জোট হয়েছে। আবার জোট ভেঙেছেও।
জারদারি সরকারের দিন ফুরিয়ে এসেছে
সামরিক বাহিনী যখন শুধু তাত্ত্বিকভাবেই সরকারের অধীন, তখন পাকিস্তানে সামরিক বাহিনী ক্ষমতা নিচ্ছে—এই অভিযোগের যুক্তি আমার মাথায় আসছে না। সামরিক বাহিনী যেকোনো ধরনের নিয়ন্ত্রণের ঊর্ধ্বে থেকেই কাজ করে এটাই তার প্রমাণ। পাকিস্তানের প্রতিরক্ষা মন্ত্রণালয় দেশটির সুপ্রিম কোর্টের কাছে দেওয়া এক বিবৃতিতে স্বীকার করেছে যে সামরিক বাহিনীর ওপর তাদের কোনো কর্তৃত্ব নেই। সবাই জানে ১৯৪৭ সালে পাকিস্তান প্রতিষ্ঠার পর থেকে এ পর্যন্ত বেশির ভাগ সময়ই দেশটি শাসন করেছে সামরিক বাহিনী। জেনারেল আশফাক পারভেজ কায়ানি ২০০৭ সালে সেনাপ্রধান নিযুক্ত হওয়ার পর থেকে সচেতনভাবেই সামরিক বাহিনীকে রাজনীতি থেকে দূরে সরিয়ে রেখেছেন, বেসামরিক প্রশাসন থেকে সামরিক কর্মকর্তাদের ফিরিয়ে নিয়েছেন। তাঁর আগ্রহ প্রতিরক্ষা ও পররাষ্ট্রনীতির দিকে; এ দুটি বিষয়ের ওপর তিনি নিজের নিয়ন্ত্রণ বজায় রেখেছেন। তিনি যে আলোচিত চিঠিটির (‘মেমোগেট’) বিষয়ে একটি পূর্ণাঙ্গ তদন্ত দাবি করেছেন, তা অতিসংগত। আইএসআইয়ের জনসংযোগ শাখা থেকে দেওয়া এক সংবাদ বিজ্ঞপ্তিতে বলা হয়েছে, ‘তিনি (কায়ানি) সামরিক বাহিনীর ক্ষমতা গ্রহণ সম্পর্কে সব ধরনের জল্পনা-কল্পনা খারিজ করে দিয়েছেন এবং বলেছেন, এগুলো প্রচার করা হচ্ছে বিভ্রান্তি ছড়ানোর উদ্দেশ্যে, দেশের প্রকৃত সমস্যাগুলো থেকে দৃষ্টি অন্যত্র সরিয়ে নেওয়ার উদ্দেশ্যে।’
বলা হচ্ছে, যুক্তরাষ্ট্রে সাবেক রাষ্ট্রদূত হুসেন হাক্কানি একজন ব্যবসায়ীর মাধ্যমে মার্কিন প্রেসিডেন্ট বারাক ওবামাকে এই মর্মে একটি চিঠি দেওয়ার ব্যবস্থা করেছেন যে পাকিস্তানে সামরিক বাহিনী রাষ্ট্রক্ষমতা দখল করতে যাচ্ছে—তা প্রতিহত করতে আমেরিকা যেন সাহায্য করে। যা-ই ঘটে থাকুক না কেন, বিষয়টি এখন পড়েছে পাকিস্তানের সুপ্রিম কোর্টের কাঁধে। কারণ সেখানে পিটিশন পড়েছে, সুপ্রিম কোর্টকে এখন ঘটনার আদ্যোপান্ত বের করতে হবে। প্রধান বিচারপতি ইফতিখার মোহাম্মদ চৌধুরী ইতিমধ্যে পরিষ্কারভাবে জানিয়ে দিয়েছেন, সামরিক বাহিনী বা ক্ষমতাসীন পাকিস্তান পিপলস পার্টি—কেউ-ই তাঁকে সত্য উদ্ঘাটন থেকে নিরস্ত করতে পারবে না।
অন্যদিকে প্রধানমন্ত্রী ইউসুফ রাজা গিলানি বলে চলেছেন, তাঁর সরকারের পতন ঘটানোর উদ্দেশ্যে ষড়যন্ত্র চলছে। সামরিক বাহিনী প্রবলভাবে অস্বীকার করলে তিনি বলেন, ওসামা বিন লাদেনের ওপর অভিযানকে কেন্দ্র করে পিপিপি সরকার যখন বিব্রত হয়েছিল, তখন তারা সামরিক বাহিনীর পাশে দাঁড়িয়ে বলেছিল, তাদের কর্তৃত্বের সীমাকে যেন সম্মান করা হয়। প্রধানমন্ত্রীর সামরিক অভ্যুত্থানের ভয় ও সামরিক বাহিনীর তা অস্বীকার থেকে আমার যা মনে হচ্ছে তা হলো এই, জাতীয় পরিষদে পিপিপির সংখ্যাগরিষ্ঠতা কমে গেছে এবং গিলানি চাচ্ছেন শাসক দলের অবস্থার দিক থেকে দৃষ্টি সরিয়ে দিতে সামরিক-বেসামরিক ‘দ্বন্দ্ব-সংঘাত’-এর দিকে।
এই দৃশ্যপটে আমেরিকা এসেছে বিনা প্রয়োজনে। দেশটি পাকিস্তানকে নিয়মিতভাবে যে অর্থ সাহায্য দেয়, তা থেকে ৩৬০ মিলিয়ন ডলারের একটা বরাদ্দ বাতিল করেছে। ন্যাটো-মার্কিন বাহিনীর হাতে ২৪ পাকিস্তানি সেনার হত্যাকাণ্ডের ফলে পরিস্থিতি আরও খারাপ হয়েছে। আমেরিকা তাদের ভুল স্বীকার করেছে কিন্তু দুঃখ প্রকাশ করেনি। এখানে চীন কিছু সুযোগ দেখতে পেয়েছে, পাকিস্তানের সঙ্গে সংহতি প্রকাশ করতে তারা কূটনৈতিক দূত পাঠিয়েছে। এটা একটা দুঃখের বিষয় যে এ রকম মুহূর্তেও ইসলামাবাদ নয়াদিল্লির সঙ্গে সম্পর্ক স্বাভাবিক করার কথা ভাবছে না। দুই দেশের দুই গণতান্ত্রিক সরকার যৌথভাবে এমন একটা বার্তা সবার উদ্দেশ্যে পাঠাতে পারে যে সার্বভৌমত্ব রয়েছে জনগণের হাতে, জনগণই দেশ পরিচালনার জন্য তাদের প্রতিনিধি নির্বাচন করে। কিন্তু হতাশ হলাম জেনে যে, পাকিস্তানের সরকার সে দেশে ভারতবিরোধী মিছিলের অনুমতি দিয়েছে। ওই মিছিলের সামনে ছিলেন আইএসআইয়ের সাবেক প্রধান হামিদ গুল, যিনি ভারত-পাকিস্তান সম্পর্কের সবচেয়ে বেশি ক্ষতি করছেন। আর ছিলেন হাফিজ সাঈদ, যিনি মুম্বাইয়ের সন্ত্রাসী হামলার পরিকল্পনাকারী। নয়াদিল্লির প্রতি তাঁদের ঘৃণার বিষয়টি বোধগম্য, কিন্তু সেই ঘৃণার প্রতি ইসলামাবাদের সায় বোধগম্য নয়। পাকিস্তান ভারতের সবচেয়ে পছন্দের দেশগুলোর (মোস্ট ফেভারড নেশন) সারিতে নাম লেখাক—সে দেশের ইসলামি গোষ্ঠীগুলো এর বিরুদ্ধে থাকবে এটা বোঝা যায়। তারা মনে করে, যে দেশের সংখ্যাগরিষ্ঠ মানুষ হিন্দু, সে দেশটি হচ্ছে কাফেরদের দেশ। কিন্তু ইসলামাবাদ কেন এ ধরনের গোষ্ঠীর বিরুদ্ধে কোনো ব্যবস্থা নিচ্ছে না? সন্ত্রাসবাদীদের ব্যাপারে পাকিস্তানের নীতিটা যে কী, তাও আমি বুঝতে পারি না। এক দিকে তারা নয়াদিল্লিকে এই আশ্বাস দেয় যে, মুম্বাই হামলার সঙ্গে জড়িত প্রত্যেক লোকের বিচার করবে, কিন্তু অন্যদিকে যারা ওই হামলার জন্য দায়ী, তাদের শাস্তি দেওয়ার ব্যাপারে গড়িমসি করে।
ভারতের স্বরাষ্ট্রমন্ত্রী পি চিদাম্বরম যখন বলেন, মুম্বাই হামলার সঙ্গে জড়িত ব্যক্তিদের শাস্তি দেওয়ার জন্য ইসলামাবাদ ওই হামলার ব্যাপারে যে তথ্যপ্রমাণ চেয়েছে নয়াদিল্লি তা যথেষ্টই দিয়েছে, তখন তাঁর কথাকে বেশি বিশ্বাসযোগ্য মনে হয়। আমার বিশ্বাস ছিল যে পাকিস্তানি শাসকগোষ্ঠীর ভারতবিরোধী অবস্থানের পরিবর্তন ঘটেছে। এমনকি যে পাকিস্তান সেনাবাহিনী কট্টর ভারতবিরোধী, তারাও নয়াদিল্লির সঙ্গে বিরোধ নিষ্পত্তির পক্ষে ছিল। কিন্তু ভারতবিরোধী ওই মিছিল দেখে আর নানা কথাবার্তা শুনে আমাকে নতুন করে ভাবতে হচ্ছে যে ইসলামাবাদ-প্রশাসন সত্যিই ভারতের সঙ্গে বিরোধ নিষ্পত্তি চায় কি না। পাকিস্তান হয় দুই নৌকায় পা দিয়ে রেখেছে, অথবা যারা সীমান্ত পেরিয়ে সন্ত্রাসবাদীদের পাঠাচ্ছে, তাদের দমন করতে অক্ষম। একমাত্র আশার আলো সাবেক প্রধানমন্ত্রী নেওয়াজ শরিফ। তিনি দাবি করেছেন, পাকিস্তানে গণতন্ত্রকে শক্তিশালী করতে হলে সামরিক বাহিনীকে ব্যারাকে ফিরে যেতে হবে। তবে তাঁর উচ্চারিত সবচেয়ে গুরুত্বপূর্ণ কথা হলো, ভারতের সঙ্গে বন্ধুত্বপূর্ণ সম্পর্ক স্থাপন করতে হবে। যে নির্বাচনে সংখ্যাগরিষ্ঠতা নিয়ে তিনি প্রধানমন্ত্রী নির্বাচিত হয়েছিলেন তাতে তিনি জনগণের ভোট আকর্ষণ করেছিলেন ভারতের সঙ্গে বন্ধুত্বপূর্ণ সম্পর্কের কথা বলে। তিনি যখন আবার ক্ষমতায় ফিরে আসবেন, তখন ইসলামাবাদ হয়তো অন্য রকম একটি নীতি গ্রহণ করবে। সে ঘটনা অচিরেই ঘটতে পারে। কারণ প্রেসিডেন্ট আসিফ আলী জারদারির সরকারের দিন শেষ হয়ে এসেছে
দুই দু’গুণে পাঁচ
রবিরশ্মির আলোকচ্ছটা
রবীন্দ্রনাথ কলকাতার জোড়াসাঁকোর ঠাকুরবাড়িতে একবার অসুস্থ হয়ে বিছানায় শুয়ে আছেন; একজন কবিরাজ এসেছেন তাঁকে দেখতে। তো কবি শুয়ে শুয়েই কবিরাজকে উদ্দেশ্য করে স্মিতহাস্যে বললেন, ‘দেখো কবিরাজ, আমি হচ্ছি গিয়ে তোমার চাইতে বড়। তুমি হচ্ছ কবি-রাজ আর লোকে আমাকে বলে কবি-সম্রাট।’
তো কবি-সম্রাট, কবিগুরু, রবীন্দ্রনাথ ঠাকুরের সার্ধশততম জন্মবার্ষিকী উদ্যাপন উপলক্ষে প্রখ্যাত রবীন্দ্রসংগীতশিল্পী রেজওয়ানা চৌধুরী বন্যার উদ্যোগে সম্প্রতি বঙ্গবন্ধু আন্তর্জাতিক সম্মেলনকেন্দ্রে তিন দিনব্যাপী উৎসবের আয়োজন করা হয়েছিল; মনোমুগ্ধকর উদ্বোধনী অনুষ্ঠানে উপস্থিত থাকার সুযোগ আমারও হয়েছিল। অতঃপর তিন দিনব্যাপী নানা গুণীজন রবীন্দ্রচরিতের বিভিন্ন দিক নিয়ে আলোচনা করলেন; কিন্তু রবীন্দ্রনাথের উইট ও হিউমার তথা ব্যঙ্গ ও হাস্যরসের ব্যাপারটা সম্পূর্ণ উপেক্ষিত রইল। এবারকার ‘দুই দুগুণে পাঁচ’ তাই এতদুদ্দেশ্যে নিবেদিত।
সত্যি বলতে কি, পৃথিবীর সমস্ত মহৎপ্রাণ ব্যক্তিই বোধ করি অল্পবিস্তর হাস্যরসে অভিষিক্ত। আমেরিকার প্রেসিডেন্ট আব্রাহাম লিংকন দাসপ্রথা উচ্ছেদ করে বিশেষ খ্যাতি অর্জন করেছেন, কিন্তু তাঁর হাস্যরস পরিবেশনের ক্ষমতা এতটাই প্রবল ছিল যে বলা হয়ে থাকে, তিনি আমেরিকার প্রেসিডেন্ট না হলেও শুধু হাস্যরসের জন্যই ইতিহাসে অমর হয়ে থাকতেন। নিজেকে নিয়ে হাস্যরস পরিবেশন করতেও তিনি পিছপা হতেন না। তার পায়ের পাতা ছিল সাধারণের চেয়ে বেশ বড়; তাই একবার সর্দি লাগলে তিনি একজনের সমবেদনার উত্তরে বলেছিলেন, ‘আমার তো সর্দিজ্বর হবেই; কেননা আমার শরীরের অনেকখানি অংশই যে ঠান্ডা মাটির সংস্পর্শে আসে।’
ফিরে আসি কবিগুরুর কথায়। তিনি শুধু কবি-সম্রাট ছিলেন না, ছিলেন হাস্যরস-সম্রাটও—সেটা সাহিত্যে যেমন, ব্যক্তিজীবনেও তেমনি। আর তাই আমার মতো রম্যলেখকদের জন্য রবীন্দ্রনাথ হচ্ছেন সোনার খনি। প্রথমে সাহিত্যের কথাই বলি। রবীন্দ্রনাথের রচিত ছোটগল্পগুলোয় হিউমার ভরপুর। এ স্থলে স্মরণ করা যেতে পারে ‘দিদি’ গল্পের প্রারম্ভিক বাক্যটি: ‘এমন স্বামীর মুখে আগুন’ (কথাটি) শুনিয়া জয়গোপালবাবুর স্ত্রী শশী অত্যন্ত পীড়া অনুভব করিল—স্বামীজাতির মুখে চুরুটের আগুন ছাড়া অন্য কোনো প্রকার আগুন কোনো অবস্থাতেই কামনা করা স্ত্রীজাতিকে শোভা পায় না...।
কিংবা ‘মেঘ ও রৌদ্র’ গল্পের মধ্যবর্তী বাক্য: খোঁড়ার পা খানায় পড়ে—সে কেবল খানার দোষে নয়, খোঁড়ার পা’টারও পড়িবার দিকে একটু বিশেষ ঝোঁক আছে...।
অথবা ‘জীবিত ও মৃত’ গল্পটির সর্বশেষ বাক্য: কাদম্বিনী মরিয়া গিয়া প্রমাণ করিল, সে মরে নাই।
এর অধিক উদাহরণের আপাতত প্রয়োজন নেই।
আর কবিগুরুর হাস্যরসপ্রিয়তার ব্যাপারে তাঁর পুত্রবধূ প্রতিমা ঠাকুরই তো তাঁর নির্বাণ গ্রন্থে সাক্ষ্য দিচ্ছেন, ‘বাবা মশায় সকলের সঙ্গে হাসি-ঠাট্টা করতে খুব ভালবাসতেন। মেয়ে, বউ, পরিবারবর্গের সকলের সঙ্গে, এমনকি নীলমণি ভৃত্যের সঙ্গে হাস্য-পরিহাসে তাঁর ছিল সহজ আনন্দ।’ তবে তাঁর হাস্যরস ছিল মার্জিত ও সূক্ষ্ম। উদাহরণ চান? নিন তাহলে—
কবিগুরু তাঁর অচলিত সংগ্রহ রচনাবলী প্রকাশের বিরোধী ছিলেন, কিন্তু এতদসত্ত্বেও সেগুলি যখন প্রকাশিত হলো তখন তিনি ব্যঙ্গ করে বলেছিলেন, এ তো ‘রচনাবলী’ নয়, এ হচ্ছে ‘রচনা বলি’। একবার এক অবসরপ্রাপ্ত রায় বাহাদুর তাঁকে বলেছিলেন, ‘আপনার মাথার চুল কেমন করে পাকলো?’ রবীন্দ্রনাথ প্রত্যুত্তরে বললেন, ‘হ্যাঁ, আমার মাথা পেকেছে। আপনার কিন্তু মাথা পাকেনি, কেবল গোঁফটাই পেকেছে।’ আর রাজশাহী বিভাগের পতিসরে ঠাকুর পরিবারের জমিদারির কাছারি বাড়িতে যেতে গেলে পথে নাগর নামে একটি নদী পড়ত বিধায় একবার একজন এসে বললেন, ‘আপনাদের জমিদারীতে যে নদী আছে, তার নামটি তো বেশ, নাগর।’ রবীন্দ্রনাথ সহাস্যে উত্তর দিলেন, ‘হ্যাঁ, তারপরই পতি-সর।’ এবং ন হন্যতে খ্যাত মৈত্রেয়ী দেবী মংপুতে রবীন্দ্রনাথকে বেশ কয়েক দিন ধরে নিরামিষ খাওয়াচ্ছিলেন। একদিন ছাগলের মগজ পরিবেশন করতে দেখে রবীন্দ্রনাথ বলে উঠলেন, ‘দেখ দেখি কাণ্ড! কী করে তুমি ধরে নিলে যে ঐ পদার্থটার আমার প্রয়োজন আছে? আজকাল কি আর আমি ভালো লিখতে পারছিনে?’ তা সত্যিই শেষ বয়সে রবীন্দ্রনাথ মাঝে মাঝে উবু হয়ে লিখতেন দেখে কে একজন একবার বলেছিলেন, ‘এভাবে লিখতে আপনার কষ্ট হয় না?’ প্রত্যুত্তরে রবীন্দ্রনাথ বললেন, ‘ঝুঁকে না লিখলে আর লেখা বেরোয় না। কুঁজোর জল তো কমে এসেছে, তাই উপুড় করতেই হয়।’ রবীন্দ্রনাথ বোধ করি কথাটা যথার্থই বলে গেছেন।
তো বিগত এক দশকে আরও দুই দফায় এই কলামেই আমি রবীন্দ্রনাথের অন্তত ডজন খানেক হাস্যরসের উপাখ্যান বর্ণনা করেছি। পুনরুক্তির অপবাদের আশঙ্কা সত্ত্বেও এই উপাখ্যানটি না বলে পারছি না: শান্তিনিকেতনে ফরাসি নাগরিক মরিস সাহেব ছিলেন ইংরেজি ও ফরাসি ভাষার অধ্যাপক। তিনি বাংলাও কিছুটা শিখেছিলেন। তো একদিন তিনি বিশ্বভারতীর তৎকালীন ছাত্র প্রমথনাথ বিশীকে বললেন, ‘গুরুদেব চিনির ওপর একটি গান লিখেছেন, গানটি বড়ই মিষ্টি: চিনিগো চিনি, ওগো বিদেশিনী, তুমি থাক সিন্ধুপারে...।’ প্রমথনাথ তখন বললেন, ‘তা চিনির গান তো মিষ্টি হবেই। কিন্তু এই ব্যাখ্যা আপনি কোথায় পেলেন?’
‘কেন? স্বয়ং গুরুদেবই তো আমায় বলে দিয়েছেন।’ উত্তরে মরিস সাহেব বললেন।
সে যাহোক। সম্প্রতি প্রথম আলোর প্রথম পৃষ্ঠায় প্রকাশিত, নিউইয়র্ক থেকে প্রেরিত, হুমায়ূন আহমেদ সাহেব এক লেখায় বলেছেন: রবীন্দ্রনাথের ‘একই গাঁয়ে’ আর এডগার অ্যালেন পোর ‘অ্যানাবেল লি’ একই কবিতা; একটি ইংরেজিতে লেখা, অন্যটি বাংলায়...মহান লেখকেরাও ধার করেন।
ওটা যেমন সত্যি, তেমনই এটাও সত্যি যে রবীন্দ্রনাথের গানে চার্চ সংগীতের সুরের অনেকটা প্রতিধ্বনি আর ছোটগল্পে মোপাসাঁর ছোটগল্পের অবয়ব লক্ষ করা যায়; এবং এ সমস্ত সমস্থানিকতা একটা কথাই প্রমাণ করে যে, পৃথিবীতে আমরা সবাই একই আদম ও হাওয়ার সন্তান আর মহৎ ব্যক্তিরা প্রায়শই একই ধরনের চিন্তা করেন।
নিজেদের তৈরি করা ফাঁদে পাকিস্তান
সম্পূর্ণ হাওয়া থেকে সংকট বানিয়েনিজেরাই তাতে মেতে আছি। খামাখাই নাটক তৈরির অসীম সামর্থ্যের নতুন নমুনা হলো, সেনাবাহিনী ও সরকারের মধ্যে চলমান সংঘাত।
মেমোগেট কেলেঙ্কারির সূত্র ধরে সুপ্রিম কোর্টের দ্বারস্থ হয়ে সেনাপ্রধান ও আইএসআই-প্রধান বিধিবদ্ধ ব্যবস্থা এড়িয়ে অসাংবিধানিক কাজ করেছেন বলে অভিযোগ করেছেন প্রধানমন্ত্রী গিলানি। তাঁর অভিযোগের জবাবে সেনাপ্রধানও ক্রোধের প্রকাশ ঘটিয়েছেন। সামরিক বাহিনীর সংবাদ বিজ্ঞপ্তিতে প্রধানমন্ত্রীর মন্তব্যের কারণে সৃষ্ট জটিলতা এবং এর অশুভ পরিণতি সম্পর্কে হুঁশিয়ার করে দেওয়া হয়েছে।
যে সেনাবাহিনী অসাংবিধানিকতার অভিযোগ শুনে অখুশি, সেই বাহিনী এর আগে চারবার সরাসরি হস্তক্ষেপের মাধ্যমে বেসামরিক সরকারকে অপসারণ করেছে। অস্থিতিশীলতা তৈরিতে এখনো বিরাট ভূমিকা রেখে চলেছে তারা। প্রধানমন্ত্রীর মন্তব্যের জবাবে জেনারেলদের ক্রোধ প্রকাশও পরিহাসে ভরা। সাংবিধানিকভাবে চলতে চাইলে সশস্ত্র বাহিনীগুলোর উচিত কমান্ডার হিসেবে প্রেসিডেন্টকে মান্য করা ও শ্রদ্ধা জানানো।
বাইরে থেকে দেখলে জেনারেলরা আসিফ আলী জারদারির অধীনে বিরক্ত। কিন্তু এর থেকে ভালো বিকল্পও তাঁদের সামনে নেই। ক্ষমতাচ্যুত হওয়ার প্রতিশোধ নিতে অধীর নওয়াজ শরিফের চেয়ে তাঁরা বরং কমজোরি জারদারিকেই রাখতে চাইবে। কিন্তু মঞ্চে ইমরান খানের আবির্ভাবে তাঁদের জন্য তৃতীয় একটা পথ খুলে গেছে। কায়েমি মহলের মদদে পাকিস্তানের রাজনীতিতে ইমরান খান গুরুত্বপূর্ণ শক্তি হিসেবে আবির্ভূত হয়েছেন। অতএব, মধ্যবর্তী নির্বাচনের জন্য চাপাচাপিও শুরু হয়ে গেছে।
সম্প্রতি ফরেন পলিসি ইন ফোকাস পত্রিকায় ‘পাকিস্তান: ধীরলয়ের অভ্যুত্থান’ শীর্ষক লেখায় মার্কিন বিশ্লেষক ক্রিস্টিন ফেয়ার লিখেছেন, ‘শয়তানকে নাম ধরেই ডাকা যাক: মেমোগেটকে বোঝা উচিত পাকিস্তানের সেনাবাহিনী এবং তাদের গোয়েন্দাদের একটি সূক্ষ চক্রান্ত হিসেবে। রাষ্ট্রদূত হোসাইন হাক্কানির মাধ্যমে গোলমেলে সুড়সুড়ির ঘটনা নয় এটা। এর লক্ষ্য ছিল মেমোগেট কেলেঙ্কারির উসিলায় উচ্চ আদালতের মাধ্যমে পাকিস্তান সরকারের পতন ঘটানো। (মেমোগেট পাকিস্তানের সাম্প্রতিক কূটনৈতিক কেলেঙ্কারির নাম। যুক্তরাষ্ট্রের মার্কিন রাষ্ট্রদূতের মাধ্যমে মার্কিন প্রশাসনের কর্তাব্যক্তিদের কাছে একটি চিঠি পৌঁছানো হয়। হাক্কানীচিঠিটা মার্কিন কর্তৃপক্ষের কাছে পৌঁছানোর দায়িত্ব দেন পাকিস্তানি বংশোদ্ভূত মার্কিন ব্যবসায়ী মনসুর আইজাজকে। মনসুর এই খবর মার্কিন গণমাধ্যমে ফাঁস করলে পাকিস্তানে সেনাবাহিনীবনাম সরকার মুখোমুখি দাঁড়িয়ে যায়।) ওই চিঠিতে বলা হয়, সেনাপ্রধান ও আইএসআই-প্রধানকে অপসারণে মার্কিন সহায়তা দরকার। অভিযোগ রয়েছে, পাকিস্তানের রাষ্ট্রদূত হাক্কানি গিলানি সরকারের হয়েই এই চিঠি পাঠিয়েছেন।
রাজনৈতিক দলগুলো, বিভিন্ন প্রতিষ্ঠান ও ব্যক্তিবর্গের মাধ্যমে মার্চে আসন্ন সিনেট নির্বাচনের আগেই সরকারের পতন ঘটানোর উদ্দেশ্যে প্রকাশ্য ও গোপনে বিভিন্ন পদক্ষেপ নেওয়া হচ্ছে। কোয়ালিশন সরকারের কি উচিত তত দিন পর্যন্ত ক্ষমতা আঁকড়ে থাকা? কেননা, সিনেটের ওপরের কক্ষে সরকারি দল পিপিপি সংখ্যাগরিষ্ঠতা অর্জন করে যেকোনো আইন প্রণয়নে ভেটো দেওয়ার ক্ষমতা পাওয়ার আশা রাখে।
বিরোধী দলগুলোর জন্য এমন পরিস্থিতি অনাকাঙ্ক্ষিত। সরকারের বিরুদ্ধে যারা কাজ করছে, তাদের মধ্যে এরাই বেশি, এরাই টিভি টক শোগুলো মাতিয়ে রাখে। এ অবস্থায় হয়তো পিপিপি সরকার শিগগরিই এভাবে বা সেভাবে পতিত হবে।
কিন্তু সেনাবাহিনীও যেহেতু একা কিছু করতে অনিচ্ছুক, সেহেতু বন্দুকের ট্রিগার টেপার চাপটা আসছে সুপ্রিম কোর্টের ওপরই। একদিকে মেমোগেট কেলেঙ্কারি, অন্যদিকে বাতিল এনআরও (১৯৮৬ থেকে ১৯৯৯ সাল পর্যন্ত দুই দফা সেনাশাসনের সময় কৃত খুন, দুর্নীতি, ক্ষমতার অপব্যবহার ইত্যাদির দায়মুক্তি অধ্যাদেশ, পরে সুপ্রিম কোর্ট যা বাতিল করে); বলা যায়, সুপ্রিম কোর্টের দোনলা বন্দুকের দুটি নলই ভরা ও তৈরি। খুশিতে আত্মহারা হওয়ার আগেই আসুন দেখি, আরেকটি নির্বাচিত সরকারকে অসময়ে সরিয়ে দেওয়ার পরিণতি কী হতে পারে?
মিডিয়ার রক্তপাতের ডাকাডাকি আর বিচার বিভাগের কুঠার হাতে আবির্ভূত হওয়ার সম্ভাবনা পাকিস্তানের জন্য এক অস্বাস্থ্যকর দৃষ্টান্ত। পিপিপিকে চতুর্থবারের মতো মেয়াদ শেষের আগেই ক্ষমতাচ্যুত করতে হলে রক্তপাত ঘটবে। অথচ অযোগ্যতার জন্য দলটিকে ক্ষমতা থেকে সরাতে হলে, তা করা যেত আগামী নির্বাচনে ভোটারদের রায়ের মাধ্যমে।
তুরস্কে কিছুদিন আগেই সাবেক সেনাপ্রধানকে এরদোগান সরকারকে উচ্ছেদে অভ্যুত্থান প্রচেষ্টার অভিযোগে গ্রেপ্তার হতে দেখা গেল। কিন্তু কিছুদিন আগ পর্যন্তও তুরস্কের সেনাবাহিনী এবং এর জাতীয়তাবাদী সমর্থকদের রাষ্ট্রের ভেতরে আরও গভীর রাষ্ট্র (ডিপ স্টেট) হিসেবে ভাবা হতো। রাজনীতিতে সেনাবাহিনীর বিরাট প্রভাবও পাকিস্তানের মতোই ছিল। তাহলে তুরস্কে কী এমন ঘটল যে অল্প সময়ের মধ্যেই নির্বাচিত সরকারের পক্ষে দায়িত্বরত এবং সাবেক জেনারেলদের আরেকটি ক্যু ঘটানোর চেষ্টার অভিযোগে গ্রেপ্তার করা সম্ভব হলো? উত্তরটি এক শব্দেই দেওয়া যায়: সুশাসন।
ক্ষমতায় আসার পর থেকেই মধ্যপন্থী ইসলামি ন্যায়বিচার ও উন্নয়ন (একে) দল অর্থনীতিতে অভূতপূর্ব উন্নতি ঘটায়। তারপর ধীরে ধীরে তারা সামরিক বাহিনীর ওপর বেসামরিক নিয়ন্ত্রণ কায়েম করতে থাকে। একের পর এক তুমুল জনপ্রিয় বিজয় দিয়ে প্রধানমন্ত্রী এরদোগান এই ডিপ স্টেটকে রাজনৈতিক সুযোগ থেকে বঞ্চিত করতে সক্ষম হন।
পাকিস্তানের রাজনীতিবিদ ও সিভিল সোসাইটির জন্য এখানে গুরুত্বপূর্ণ শিক্ষার ব্যাপার ছিল। এরা উভয়ই দীর্ঘদিন থেকে বলে আসছে, সেনাবাহিনীকে রাজনীতিতে হস্তক্ষেপ থেকে বিরত হয়ে ব্যারাকে ফিরে যেতে হবে। কিন্তু এটাও মনে রাখতে হবে, ক্ষমতা কেউ সেধে তুলে দেয় না, তা দখল করতে হয়।
ট্যাংক ও বাহিনীহীন রাজনীতিবিদদের উচিত ছিল ক্ষমতায় বসে দক্ষতার প্রমাণ রাখা। উচিত ছিল, নিজেদের মধ্যে সহযোগিতার মাধ্যমে গণতন্ত্রকে শক্তিশালী করা। কিন্তু বারবার আদালতে আর সেনাবাহিনীর কাছে দৌড়াদৌড়ি করে তাঁরা গণতন্ত্রকে দুর্বলই করেছেন। গত চার বছরে এই সরকার যদি জনগণের মধ্যে আস্থা সৃষ্টি করত, তাহলে আজ সেনাহুমকির মুখে এতটা দুর্বল বোধ করত না তারা। কিন্তু বাস্তবতা হলো, হতাশাজনক কাজকর্মের ফলে এদের সমর্থন করার লোক কম।
তা সত্ত্বেও আমি মনে করি, আদালত বা জেনারেলদের নির্বাচিত সরকারের ওপর কর্তৃত্ব করার অধিকার নেই। এই কাজের অধিকার একমাত্র ভোটারদের। মেয়াদের আগেই ক্ষমতাচ্যুতি এবং অভ্যুত্থানের বিষাক্ত চক্র ভাঙার তাই এখনই সময়।
অনেকেই এখনো বুঝতে পারছেন না, মনসুর আইজাজের মতো সন্দেহজনক লোকের পক্ষে কীভাবে সরকারকে পতনের কিনারে ঠেলে আনা সম্ভব হলো। মনে রাখতে হবে, তিনি প্রায়ই প্রকাশ্যে পাকিস্তানের সামরিক বাহিনী ও আইএসআইকে বিভিন্ন ষড়যন্ত্রের জন্য দোষারোপ করে থাকেন। কিন্তু যখন সেনাপ্রধান আশফাক কায়ানি এবং জেনারেল পাশা হোসাইন হাক্কানির বিরুদ্ধে মনসুরের অভিযোগ আমলে নিয়ে প্রেসিডেন্ট ও সর্বাধিনায়কের বিরুদ্ধে দাঁড়ালেন, তখন একটা পরিকল্পনার আভাসও স্পষ্ট হতে থাকে। অভ্যন্তরীণ ব্যাপারে বিদেশিদের হস্তক্ষেপের সুযোগ করে দেওয়ার আমি ঘোরবিরোধী। তাহলেও, মেমোগেটের অভিযোগ যদি সত্যিও হয়, তা তো ছিল সেনাবাহিনীকে নির্বাচিত সরকারের অধীনে আনার জন্য। আমাদের সংবিধান কি এটাই করতে বলেনি?
পাকিস্তান
সেনাবাহিনী ও রাজনীতির অশুভ প্রণয়
সেনাপ্রধান অনেক দিন পর প্রেসিডেন্টের সঙ্গে দেখা করতে গেলেন— যিনি আবার নাকি তাঁর বস। পরপরই প্রেসিডেন্টের মুখপাত্র ফরহাতুল্লা বাবর দুজনের মধ্যে যা হয়েছে তাকে চার গুণ বাড়িয়ে স্বর্গীয় সমাধান হিসেবে দেখালেন। বললেন, ‘এ বিষয়ক সংবাদগুলো অতিরঞ্জিত, কল্পনাপ্রসূত এবং অনুমানজাত’।
সমস্যা হলো, পাকিস্তানের খবরগুলোর বেশির ভাগই তাঁর বলা ধরনগুলোর কোনো না কোনোটির মধ্যে পড়ে। সরকারি মুখপাত্রদের খাসলতই এর অন্যতম কারণ। তাঁরা মনে করেন, যত কম জানানো যায় ততই ভাল। অনেক সময় সবচেয়ে সরল প্রশ্নেরও আজব উত্তর আসে।
যেমন ধরুন, গত সপ্তাহে আসিফ আলী জারদারি পুনর্বার ‘দুবাই চলো’ ঝোঁকে পড়লেন, সব জল্পনা-কল্পনা মিথ্যা করে আবার ফিরেও এলেন। তাঁর মুখপাত্রকে জিজ্ঞেস করা হলো, প্রেসিডেন্ট কি জাতীয় পরিস্থিতি নিয়ে উদ্বিগ্ন ছিলেন? জোরদার উত্তর এল: ‘মোটেই না। কেন তিনি তা হবেন?’
সম্ভবত তাঁর উদ্বিগ্ন হওয়া উচিত, কারণ দেশের বেশিরভাগ মানুষ উদ্বিগ্ন। এ অবস্থায় তিনি দুবাইয়ে দৌড়েছিলেন সম্ভবত এই কুছ পরোয়া নেই ভাবটা বোঝাতে। কিছুদিন আগে দেশের ইতিহাসের সবচেয়ে ভয়ংকর বন্যার সময়েও তাঁর এই কুছ পরোয়া নেই ভাব প্রদর্শিত হয়েছিল।
বাস্তবতার সঙ্গে দূরত্ব বোঝাতে প্রেসিডেন্টের সবসময় একজন মুখপাত্রের প্রয়োজন পড়ে না। গত মাসে বেনজির ভুট্টোর মৃত্যুবার্ষিকীর অনুষ্ঠানে তিনি বলেছিলেন, ‘আমি বলছি, রাজনীতি হলো...সম্ভবপরতার শিল্প। কিন্তু জাতি নির্মাণ হলো অসম্ভবের শিল্প এবং আমার বিশ্বাস, আমি সেই শিল্পটাই করছি।’
জাতি নির্মাণ? নিশ্চয়ই এটা তাঁর কোনো অতি গোপন প্রকল্প। কিন্তু জাদুকর হিসেবে কোনো যোগ্যতা তাঁর আছে কি না, আগামী দিনে শোচনীয়ভাবে তা প্রমাণিত হবে।
ফেডারেল সরকার আর সামরিক হাইকমান্ডের মধ্যে সংঘাত এই বাড়ে তো এই কমে। এমন পরিস্থিতিতেই জন্মায় অজস্র অনুমান। আজকের কঠিন তিরস্কার কালকেই হয়ে যায় সমঝোতার বাণী। অভ্যুত্থানের সম্ভাবনা এখনো তিরোহিত হয়নি। এ অবস্থায় প্রধানমন্ত্রী ইউসুফ রাজা গিলানির বিরুদ্ধে আদালত অবমাননার অভিযোগ উত্থাপন হতে পারে এক ট্র্যাজিক পরিহাসের প্রথম অঙ্ক, যার সমাপ্তি হবে হয়তো আগামী কয়েক দিনের মধ্যে।
এখানে আসল বিষয় হলো, জাতীয় সমঝোতা অর্ডিন্যান্স (এনআরও)। পারভেজ মোশাররফ এই বিল তৈরি করেন আর আদালত এটাকে বাতিল করেন। এই রায়ের কিছু সারবত্তা থাকলেও কল্পনা করা কঠিন, কেন সরকার আদালতের এমন এক নির্দেশ মানবে, যার অর্থ হচ্ছে বন্দুক তুলে নিয়ে নিজের পায়ে গুলি করা?
ইসলামাবাদের আনুষ্ঠানিক অনুরোধে সুইস কর্তৃপক্ষ প্রেসিডেন্ট আসিফ আলী জারদারির বিরুদ্ধে দুর্নীতির অভিযোগের তদন্ত আবার শুরু করবে কি না, তা নিশ্চিত করে বলা কঠিন। তবে এটা নিশ্চিত, এই খেলার কোনো কোনো খেলোয়াড় স্বদেশে জারদারির প্রেসিডেন্টসুলভ বর্ম ভেদ করার উপায় খুঁজতে বদ্ধপরিকর। অন্যদিকে, জোট সরকারের জ্যেষ্ঠ কিছু অংশীদার বেচারা গিলানিকে আজকের আদালতের সমনে সাড়া দিতে পরামর্শ দিয়েছেন। নিশ্চয়ই এই মোলাকাত হবে নাটকীয়।
ক্ষমতাসীনদের জন্য পিছু হঠার বিন্দুটা ছিল চিঠি কেলেঙ্কারি (মেমোগেট)। যেখানে এ ঘটনার প্রাথমিক সাক্ষী নিজেই নিজেকে খণ্ডন করায় উন্মুখ, সেখানে এই নোংরা ব্যাপারটা কোনো আদালতে কীভাবে ওঠে, সেটা দেখা আসলেই কঠিন, । কী কারণে মনসুর ইজাজ সেই গোপন চিঠি হস্তান্তরের কয়েক মাস পর ঘটনাটা ফাঁস করার সিদ্ধান্ত নিলেন, তা এখনো পরিষ্কার নয়।
এটা কি প্রচার পাওয়ার ইচ্ছা, নাকি ক্ষমতাকাঙ্ক্ষা? এটা কি কোনো তরফ থেকে হুমকি বা খোঁচাখুঁচি? আর কিছু না হোক সন্দেজনক যোগাযোগের জন্য রাষ্ট্রদূত হোসেইন হাক্কানির শাস্তি হওয়া উচিত।
সত্যি বর্তমান সরকারকে দোষারোপ করার কারণের কোনো অভাব নেই। তাহলেও ক্ষমতার হস্তান্তর, আরও সঠিকভাবে বললে, নির্বাচিত পদের পরিবর্তন গণতান্ত্রিকভাবেই হতে হবে। কিন্তু এই নিয়ম বাস্তবায়ন করা তত দিন পর্যন্ত অসম্ভব হবে, যত দিন সেনাবাহিনী পর্দার আড়াল থেকে রাজনীতির কলকাঠি নাড়বে।
পাকিস্তানের বয়সের অর্ধেকটা জুড়েই সরাসরি সেনাশাসন ছিল এবং সবভাবে ও সব মাত্রায় তা পাকিস্তানের জন্য বিপর্যয়কর হয়েছে। এই মুহূর্তে মনে হচ্ছে, প্রেসিডেন্ট জিয়াউল হকের আবির্ভাবের আগের কূটচাল ও ফন্দিবাজির যুগ আবার ফিরে এসেছে। সত্য যে, বেনজির ভুট্টো ও নওয়াজ শরিফের ১১ বছরের শাসনকালও বলার মতো ছিল না। কিন্তু মোশাররফের আগমনে যে উল্লাস দেখা গিয়েছিল, সেটাও ছিল হঠকারী।
এই ল্যাংচাতে ল্যাংচাতে চলার অবস্থার থেকে ভালো বিকল্পের প্রতি সহানুভূতিশীল না হওয়ার কী আছে? তাহলেও বর্তমান জোটের বদলে পরের জোট সরকারটি যে ভালো হবে তার নিশ্চয়তা কী? এটা এক করুণ পরিস্থিতি। কিন্তু এই ধাঁধার একমাত্র উত্তর নিহিত রয়েছে সংসদীয় গণতন্ত্রের মধ্যে, যদি সেই গণতন্ত্রকে আমরা হঠাৎ দেখা স্বপ্ন হিসেবে নয়, দীর্ঘমেয়াদি চর্চা হিসেবে নিই।
পরিস্থিতি যা, তাতে মধ্যবর্তী নির্বাচনই হতে পারে সংকট থেকে উত্তরণের সবচেয়ে কম কষ্টদায়ক পথ। কিন্তু বারবার মধ্যবর্তী নির্বাচন ফিরে আসার পরিস্থিতি ঠেকিয়ে রাখার জন্য দরকার আরও অনেক কিছু করা। স্বল্প মেয়াদে, বিচার বিভাগ কি তার পরিচয়সংকট কাটিয়ে উঠে নিজেকে কেবলই বিচারিক সংস্থা হিসেবে ভাবতে পারবে? মধ্য মেয়াদে, সেনাবাহিনী কি রাজনীতির সঙ্গে তার অবৈধ প্রণয়ের ঐতিহ্য থেকে বেরিয়ে আসার মতো বুঝমান হতে পারবে? দীর্ঘ মেয়াদে কী করতে হবে, তা ব্রিটিশ অর্থনীতিবিদ জে এম কেইনস তো বলেই গেছেন: দীর্ঘ মেয়াদে ধরল আমরা তো সবাই-ই তো মৃত। 
আগরতলার শেখ হাসিনা সন্দর্শন
তোমারে যা দিয়েছিনু সে তোমারই দান, গ্রহণ করেছো যত, ঋণী তত করেছো আমায়। হে বন্ধু বিদায়।’ শব্দবন্ধ আর উচ্চারণ করলেন না অনুষ্ঠানের সঞ্চালক। রবীন্দ্রনাথের শেষের কবিতা-র অন্তর্গত এই অসামান্য অর্থবহ ও গভীরভাবে রোমান্টিক চরণ দুটির মাধ্যমে শেষ হয়েছিল দুদিনের সফরে আগরতলায় বাংলাদেশের প্রধানমন্ত্রী শেখ হাসিনার গণসংবর্ধনা ও সমাপনী আনুষ্ঠানিকতা। আগরতলা বা ত্রিপুরার সঙ্গে ঢাকা বা বাংলাদেশের সম্পর্কের বুননে রবীন্দ্রনাথ এক আদি সুতো বা সূত্র। ১১ জানুয়ারি যেদিন শেখ হাসিনা আগরতলায় পৌঁছালেন, সেদিনের ত্রিপুরা দর্পণ-এ ‘বঙ্গবন্ধু-মুক্তিযুদ্ধ-রবীন্দ্রনাথ-আগরতলা-বাংলাদেশ’ নামে এ নিবন্ধকারের একটি লেখা ছাপা হয়েছিল। প্রধানমন্ত্রীর দুদিনের সফরে রবীন্দ্রনাথ তাঁর সার্ধশত জন্মবর্ষে খুবই অস্তিত্বমান ছিলেন। বিমানবন্দর থেকে শহরে যাওয়ার পথে (বর্তমান লেখকও প্রধানমন্ত্রীর একজন সফরসঙ্গী ছিলেন) অনেকক্ষণ ধরে শুনতে পাচ্ছি, ‘আমার সোনার বাংলা আমি তোমায় ভালোবাসি’। রাষ্ট্রীয় অতিথি ভবনের যে অংশে আমাদের আবাসের ব্যবস্থা, তার নাম গীতাঞ্জলি। ওই দিন সন্ধ্যায় রাজ ভবনে সংক্ষিপ্ত সাংস্কৃতিক অনুষ্ঠানের আয়োজন করা হয়েছিল। আগরতলা সফরে এলে এই বাড়িতেই থাকতেন রবীন্দ্রনাথ। এই বাড়ির উন্মুক্ত প্রাঙ্গণে তিনি হাঁটতেন। রাজ ভবনের মিলনায়তনের বাঁ দিকে রবীন্দ্রনাথের প্রতিকৃতি। রবীন্দ্রনাথের গান দিয়েই ওই অনুষ্ঠান ও পরদিনের গণসংবর্ধনার সূচনা।
ত্রিপুরা বিশ্ববিদ্যালয় আমাদের প্রধানমন্ত্রীকে সম্মানসূচক ডিলিট উপাধিতে ভূষিত করল। বিশ্ববিদ্যালয়ের নির্বাহী পরিষদ অনেক দিন আগেই এ সিদ্ধান্ত নিয়েছিল এবং সেভাবে প্রধানমন্ত্রীর দপ্তর ও পররাষ্ট্র মন্ত্রণালয়কে জানিয়েছিল। কিন্তু আমাদের প্রধানমন্ত্রীর পক্ষে এর আগে এই সফরে যাওয়া সম্ভব হয়নি, কিন্তু স্বচক্ষে যা দেখেছি—আগরতলা শহরের অভূতপূর্ব আয়োজন, উত্তেজনা ও আন্তরিকতায় এবং আমাদের প্রধানমন্ত্রীর চোখ-মুখের ভাষায় তা সত্যিই হূদয়স্পর্শী। দুই দেশের সীমানা যেন অদৃশ্য হয়ে গিয়েছিল ভালোবাসার সবাক ও প্রতীকী প্রকাশে।
এই প্রথম আগরতলায় আগত বাংলাদেশ বিমান ও বাংলাদেশের প্রধানমন্ত্রী। অবশ্যই এ ছিল প্রত্যাশিত এক অভিজ্ঞতা; কিন্তু যা বাড়তি ছিল বলে আমার মনে হয়েছে, তা হলো, আগরতলাবাসীর আতিথেয়তার আন্তরিক উত্তাপ। পথে বেরিয়ে শুনতে পাচ্ছি, ‘জয় বাংলা, বাংলার জয়’—সেই একাত্তরের যুদ্ধদিনের অমর ও প্রেরণাদায়ী সংগীত। কেন্দ্রীয় বাস টার্মিনাল পার হওয়ার সময় শুনতে পেলাম, বঙ্গবন্ধুর সেই সাতই মার্চের বজ্রনির্ঘোষ ভাষণ। বঙ্গবন্ধু শেখ মুজিবুর রহমান, আমাদের স্বাধীনতাসংগ্রাম, মুক্তিযুদ্ধ ইত্যাদির সঙ্গে আগরতলার নামটা তো অচ্ছেদ্যভাবে জড়িয়ে আছে। প্রধানমন্ত্রী শেখ হাসিনা তাঁর আনুষ্ঠানিক ইংরেজি ভাষায় প্রদত্ত ভাষণের শেষে এসে উচ্ছ্বাসে-আবেগে আগরতলা ষড়যন্ত্র মামলার কথা উল্লেখও করলেন।
ত্রিপুরা বিশ্ববিদ্যালয়ের উপাচার্য তাঁর প্রারম্ভিক ভাষণে বলেছিলেন, ‘মাননীয় প্রধানমন্ত্রী, আজ আপনি যে বিশ্ববিদ্যালয়ের অঙ্গনে উপস্থিত, এখানেই ছিল একাত্তরের মুক্তিযোদ্ধাদের শিবির।’ সমাবর্তন অনুষ্ঠানের আগে বাংলাদেশের প্রধানমন্ত্রী রবীন্দ্রনাথের একটি ভাস্কর্যের আবরণ উন্মোচন ও তৎসংলগ্ন নবনির্মিত একটি অ্যামফিথিয়েটারের উদ্বোধন করেন—সেখানেও রবীন্দ্রনাথ। সেখানে রবীন্দ্রপ্রেমী প্রধানমন্ত্রী সংক্ষিপ্ত ভাষণে বাল্মিকী প্রতিভা কাব্যনাট্য থেকে কয়েকটি চরণ উদ্ধৃত করে সবাইকে মুগ্ধ করলেন। সমাবর্তন অনুষ্ঠানে পররাষ্ট্রমন্ত্রী দীপু মনিও অসাধারণ একটা ভাষণ দিলেন। অনুষ্ঠানের প্রধান অতিথি ভারতের উপরাষ্ট্রপতি ড. হামিদ আনসারী যখন শেখ হাসিনার হাতে আনুষ্ঠানিকভাবে সাম্মানিক ডিলিট ডিগ্রির সনদ তুলে দিলেন, করতালির শব্দে মিলনায়তন মুখর হয়ে উঠল। বিশেষ অতিথি হিসেবে উপস্থিত ছিলেন ভারতের কেন্দ্রীয় সরকারের মানবসম্পদমন্ত্রী কপিল সিবাল এবং ত্রিপুরার রাজ্যপাল ডি ওয়াই পাতিল।
আগরতলা শহরের প্রতিবেশী দূরত্বের সূর্যমণিনগরে ত্রিপুরা বিশ্ববিদ্যালয়ের ক্যাম্পাস। সেখান থেকে ফেরার পথে আবার উদ্বেলিত জনতার ওই একই দৃশ্য। মধ্যাহ্নভোজের পর ছিল ঐতিহাসিক গণসংবর্ধনা। আসাম রাইফেল গ্রাউন্ডে অনুষ্ঠিত ওই সংবর্ধনাকে সুবিশাল গণজমায়েত বললেও যেন সবটা বোঝানো যায় না। লক্ষাধিক মানুষ সমবেত হয়েছিল। শেখ হাসিনাকে একবার দেখার জন্য তাদের মনে কী গভীর আকুতি! তিনি বাংলাদেশের প্রধানমন্ত্রী। আর এঁদের অধিকাংশই বাংলাদেশ নামের দেশটার কথা উচ্চারণ ও ভাবনার সঙ্গে সঙ্গেই স্মৃতিকাতর বোধ করেন। বিশ্ববিদ্যালয় ও গণসংবর্ধনা উভয় বক্তৃতায়ই শেখ হাসিনা ১৯৭১ সালে ত্রিপুরার মানুষের অকৃপণ সহযোগিতার জন্য কৃতজ্ঞতা জ্ঞাপন করেন। তিনি বলেন, বিপদেই প্রকৃত বন্ধুর পরিচয় পাওয়া যায়। তাঁর বক্তৃতার আগে ত্রিপুরার মুখ্যমন্ত্রী মানিক সরকারও বাংলাদেশ ও ত্রিপুরার জনগণের মৈত্রীর ওপর জোর দেন এবং শেখ হাসিনার ত্রিপুরা সফর ও তাঁর অসাধারণ নেতৃত্বের জন্য তাঁকে অভিনন্দন জানান। তিনি এই রাজ্যের পালাটানা বিদ্যুৎকেন্দ্রে উৎপাদন শুরু হলে বাংলাদেশকে ১০০ মেগাওয়াট বিদ্যুৎ সরবরাহের প্রতিশ্রুতি দেন। শেখ হাসিনার সফরের প্রথম দিনেই তাঁর অনুগামী বাংলাদেশের ব্যবসায়ী প্রতিনিধিদল ও ত্রিপুরা বণিক সমিতির নেতাদের একটি যৌথ সভায় তিনি অত্যন্ত জোরালো বক্তব্য দেন এবং বলেন, বৃহৎ প্রতিবেশী হিসেবে তিনি ভারতের কাছ থেকে আরও উদার ও সহযোগিতামূলক মনোভাব প্রত্যাশা করেন।
এই সফরের কেন্দ্রবিন্দুতে সম্মানসূচক ডিলিট ডিগ্রি গ্রহণের বিষয়টি থাকলেও প্রধানমন্ত্রীর সফর বলে তাতে অনিবার্যভাবে একটি রাজনৈতিক মাত্রা যুক্ত হয়। ত্রিপুরায় তাঁর সফরের সাফল্যের প্রত্যক্ষ ফল আশা করা অনুচিত, কারণ রাজ্যের সঙ্গে একটি সার্বভৌম রাষ্ট্রের কোনো আনুষ্ঠানিক চুক্তি বা সমঝোতা হতে পারে না। কিন্তু শেখ হাসিনা যে আবেগ-বিহ্বল আন্তরিকতা পেয়েছেন, তা থেকে বোঝা যায়, একই ভাষা ও সংস্কৃতির দুই ভূখণ্ডের মধ্যে এক আদি বন্ধন আছে। মুক্তিযোদ্ধাদের রক্ত মিশে আছে যে ভূমিতে, সেই অঞ্চলের মানুষ তো আমাদের পরম আত্মীয়।
ভারত
পাঁচ রাজ্যের নির্বাচনে টাকার খেলা
ভারতের যে পাঁচটি রাজ্য নির্বাচনের দিকে যাচ্ছে, সেখানে জঘন্য ধরনের প্রচারাভিযানের জন্য ভারতের কলহপ্রবণ রাজনীতিই দায়ী, নাকি রাজনীতিকদের নির্বাচনে জেতার উদগ্র বাসনাই রাজনীতিকে কলহপ্রবণ করে তুলেছে, তা নির্ণয় করা কঠিন। নির্বাচনকেন্দ্রিক কর্মকাণ্ডে এ পর্যন্ত কেবল ক্ষমতার রাজনীতিরই প্রতিফলন ঘটেছে। ৪৫ শতাংশ শিশুর অপুষ্টি, প্রধানমন্ত্রী মনমোহন সিং যেটাকে একটা জাতীয় লজ্জা হিসেবে বর্ণনা করেছেন, নির্বাচনী প্রচারণায় সে সম্পর্কে কোনো কথা নেই। ২৩ কোটি মানুষ যে প্রতিদিন অনাহারে কাটায়, সে সম্পর্কেও কোনো রাজনৈতিক দল কথা বলে না। উত্তর প্রদেশ, পাঞ্জাব, উত্তরাখণ্ড, গোয়া বা মণিপুর—যেখানেই নির্বাচন হোক, সবাই মেতে ওঠেন পরস্পরের প্রতি ব্যক্তিগত আক্রমণ ছোড়া নিয়ে। জনগণের সমস্যাগুলোর কথা কেউ বলেন না, অথচ প্রতিটি দলের নির্বাচনী ইশতেহারে সমস্যার ফিরিস্তি তুলে ধরা হয়। সেদিক থেকে সবচেয়ে বেশি গুরুত্ব পাচ্ছে উত্তর প্রদেশ, পাঞ্জাব ও উত্তরাখণ্ড। উত্তর প্রদেশ এত বেশি গুরুত্ব পাচ্ছে এ কারণে যে, শাসক নেহরু-গান্ধী পরিবার এসেছে ওই প্রদেশ থেকে এবং ওই রাজ্যে লোকসভার আসনসংখ্যা সবচেয়ে বেশি—৮০টি।
কংগ্রেসের সভানেত্রী সোনিয়া গান্ধীর ছেলে রাহুল গান্ধী পরবর্তী প্রধানমন্ত্রী হতে চান; তাঁর ভবিষ্যৎ নির্ভর করবে উত্তর প্রদেশের নির্বাচনের ফলাফলের ওপর। কংগ্রেস এখন উত্তর প্রদেশে চতুর্থ স্থানের দল, সেখানে দলটি যদি প্রথম স্থান অর্জন করতে পারে, তাহলে খুবই সম্ভাবনা রয়েছে যে রাহুল গান্ধী সোজাসুজি প্রধানমন্ত্রী হিসেবে শপথ গ্রহণ করবেন। অবশ্য তিনি এ বছরের মাঝামাঝি পর্যন্ত অপেক্ষা করতে পারেন, যখন রাষ্ট্রপতি প্রতিভা সিং পাতিলের মেয়াদ শেষ হবে। তখন প্রধানমন্ত্রী মনমোহন সিং অবলীলায় আরও ওপরে উঠে যেতে পারেন; ইতিমধ্যে একাধিকবার তিনি বলেছেন যে রাহুল গান্ধীর জন্য তিনি প্রধানমন্ত্রীর চেয়ারটি ছেড়ে দিতে ইচ্ছুক।
বর্তমানে উত্তর প্রদেশে প্রতিদ্বন্দ্বিতা রয়েছে মুখ্যমন্ত্রী মায়াবতীর বহুজন সমাজ পার্টি আর সাবেক মুখ্যমন্ত্রী মুলায়ম সিং যাদবের সমাজবাদী দলের মধ্যে। কংগ্রেস আর বিজেপির মধ্যে লড়াই চলছে তৃতীয় স্থানের জন্য। মায়াবতীর দলের প্রতীক হাতির মূর্তি ঢেকে দেওয়ার ফলে তিনি একটু ক্ষতিগ্রস্ত হয়েছেন, কিন্তু তাঁর পক্ষে দলিতদের ভোট সলিড, প্রায় ২০ শতাংশ এবং তাঁর দলের টিকিটে নির্বাচনে লড়বেন এমন যেকোনো প্রার্থীকে তিনি ওই ভোটগুলো দিয়ে দিতে পারেন। নিজের দলের জন্য তিনি অনেক ব্রাহ্মণ, ঠাকুর ও মুসলমানকে প্রার্থী হিসেবে বেছে নিয়েছেন।
মুসলমানদের মধ্যে কংগ্রেসের অবস্থা খুব ভালো নয়। উত্তর প্রদেশের ১৬ শতাংশের মতো মুসলমান ভোটার কংগ্রেসকে ভোট দেয়। বাবরি মসজিদ ভাঙা আর দিল্লির বাতালা হাউসের ঘটনার নেতিবাচক প্রভাব মুসলমানদের মধ্যে এখনো রয়ে গেছে। বাতালা হাউসের ঘটনায় দুজন মুসলমান ছাত্র নিহত হয়েছিল। কংগ্রেসের সাধারণ সম্পাদক দিগবিজয় সিং আবারও বলেছেন যে ঘটনাটি ছিল সাজানো। কিন্তু বরফ তেমন গলেনি। কারণ, স্বরাষ্ট্রমন্ত্রী পি চিদাম্বরম দিগবিজয় সিংয়ের উক্তির প্রতিবাদ জানিয়ে দাবি করেছেন যে বাতালা হাউস এনকাউন্টার ছিল সত্যিকারের এক অভিযান। বিশেষ কথা হলো, বিষয়টি যখন আদালতের বিবেচনাধীন রয়েছে, তখন কি স্বরাষ্ট্রমন্ত্রীর এ ধরনের মন্তব্য করা উচিত হয়েছে? কংগ্রেসকে নিয়ে আলাপ-আলোচনার একটা বিষয় হয়ে উঠেছে দলটির নেতাদের হঠকারিতা। নির্বাচন ঘোষণার পর পশ্চাৎপদ মুসলমানদের জন্য সংরক্ষিত কোটা সাড়ে ৪ শতাংশ থেকে বাড়িয়ে দ্বিগুণ করা থেকে কেন্দ্রকে বিরত করে নির্বাচন কমিশন, তখন আইনমন্ত্রী সালমান খুরশিদ বলেন, নির্বাচন কমিশন তাঁর মন্ত্রণালয়ের ‘প্রশাসনিক নিয়ন্ত্রণের’ অধীন। প্রধানমন্ত্রী মনমোহন সিংকে এই বলে প্রধান নির্বাচন কমিশনার এস ওয়াই কোরেশিকে আশ্বস্ত করতে হয়েছে যে নির্বাচন কমিশনের কর্তৃত্বের প্রতি কোনো ধরনের চ্যালেঞ্জের প্রশ্নই নেই। আসলে সালমান খুরশিদই হচ্ছেন সেই ব্যক্তি, যিনি একটি নির্বাচনী এলাকায় মুসলমানদের কোটা বাড়িয়ে দ্বিগুণ করার ঘোষণা দিয়েছিলেন। সেই আসনে কংগ্রেসের টিকিটে নির্বাচনে দাঁড়িয়েছেন তাঁর স্ত্রী। এ ধরনের সুযোগের জন্য ওত পেতে থাকা বিজেপি বিষয়টি থেকে রাজনৈতিক ফায়দা লোটার চেষ্টায় পরিবেশ নষ্ট করায় কালক্ষেপণ করেনি। পানি কর্দমাক্ত করার উদ্দেশ্যে যোগ করা হয়েছে উগ্রপন্থী উমা ভারতীকে।
পাঞ্জাবে যা চলছে, তা দুই প্রধান দল কংগ্রেস ও আকালি দলের নেতাদের মধ্যে ব্যক্তিগত দ্বন্দ্ব-বিরোধ ছাড়া আর কিছু নয়। আকালি দলের নেতা মুখ্যমন্ত্রী প্রকাশ সিং বাদল একসময় ছিলেন গোটা বাদল-পরিবারের মূল শক্তি। আজ নিজের নির্বাচনী আসনেই তিনি তাঁর ভাইয়ের প্রতিদ্বন্দ্বিতার মুখোমুখি। তাঁর ভ্রাতুষ্পুত্র মনপ্রীত সিং বাদলের নেতৃত্বাধীন সরকার থেকে বেরিয়ে গিয়ে গঠন করেছেন পাঞ্জাব পিপলস পার্টি (পিপিপি)। পিপিপি ভালোই করছিল, কিন্তু সপ্তাহ দুয়েক আগে দলটির কয়েকজন বড় নেতা কংগ্রেসে যোগ দিয়েছেন। আমার সব সময়ই মনে হতো, পাঞ্জাবে কোন দল সরকার গঠন করবে, তা নির্ধারণে সবচেয়ে গুরুত্বপূর্ণ ভূমিকা হবে পিপিপির। পিপিপিই হবে কিং মেকার যারা এমন সংখ্যক আসনে জয়ী হবে যে আকালি দল বা কংগ্রেস—কোনো দলই একা সরকার গঠন করতে পারবে না। কিন্তু এখন পিপিপি ওই দুটি দলের তেমন কোনো ক্ষতি করতে পারবে বলে মনে হচ্ছে না।
কংগ্রেসের নেতা অমরিন্দর সিং, যিনি দলকে সংখ্যাগরিষ্ঠ আসনে জয়ী করতে পারবেন বলে মনে হয়েছিল, তা করতে না পারার দায়টা তাঁর নিজেরই। তিনি ধরেই নিয়েছিলেন যে কংগ্রেসের বিজয় সুনিশ্চিত; আর সেই ফাঁকে আকালি দল তৃণমূলে তাদের হারানো ভিত্তি পুনরায় উদ্ধার করে নেয়। তাঁর অসংযমে অতিষ্ঠ হয়ে তাঁর ভাই মালভিন্দর সিং আকালিদের সঙ্গে ভেড়েন। কংগ্রেসের জন্য যে লড়াইটা একসময় সহজ ছিল, এখন তা অত্যন্ত কঠিন হয়ে উঠেছে। আকালিদের বিশেষ সুবিধা হলো, গুরুদুয়ারার লোকজন তাদের, অর্থকড়িও তাদের হাতেই আছে। কারণ, তারা শিরোমণি গুরুদুয়ারা প্রবন্ধক কমিটি নিয়ন্ত্রণ করে। দেরা জনগোষ্ঠীর লোকেরা তাদের ভোটারে পরিণত হতে পারে। প্রার্থীদের নির্বাচনী ব্যয়সীমা যদিও নির্ধারণ করে দেওয়া হয়েছে, তবু পাঞ্জাবে টাকার স্রোত বইছে। এক হিসাবে বলা হচ্ছে, পাঞ্জাব রাজ্যের ১১৭টি আসনে লড়াইরত বিভিন্ন রাজনৈতিক দলের প্রার্থীরা মোট তিন হাজার কোটি টাকার মতো খরচ করবেন।
উত্তরাখণ্ডে দুর্নীতির বিরুদ্ধে ‘আন্না হাজারে’ ধরনের আন্দোলন নেই; কিন্তু রমেশ পোখরিয়াল নিশুংকের অসৎ সরকারকে নিজেদের স্বার্থে ব্যবহার করছে কংগ্রেস। অবশ্য দায়িত্বে থাকার বিষয়টিও আছে। ভারতের এই পাঁচ রাজ্যের সব কটিতেই নির্বাচনী দৃশ্যপট এমনই ঘোলাটে ও অস্বচ্ছ যে কংগ্রেস ও বিজেপি উভয়ের জন্যই হয়তো চমক অপেক্ষা করছে। কিন্তু সবকিছুর পরও হতাশাব্যঞ্জক বিষয় হলো, কোনো রাজনৈতিক দলই স্বচ্ছতার সঙ্গে নির্বাচনে লড়ছে না বা রাজ্যগুলোর মৌলিক ইস্যুগুলো নিয়ে কথা তুলছে না।
ইংরেজি থেকে অনূদিত
ইউরোপের চিঠি
সমরবাজির বিশ্বায়ন
গত ২০-২১ ডিসেম্বর রাশিয়ার প্রেসিডেন্ট মেদভেদেভ নয়াদিল্লিতে দুই দিনের সফর করে গেলেন। এই সফরকালে তিনি ভারতের মনমোহন সিং সরকারের সঙ্গে একগাদা চুক্তিতে সই দিয়েছেন। সংবাদমাধ্যমগুলোর বরাতে জানা গেল, এসব চুক্তির মধ্যে অস্ত্রের বিক্রিবাট্টা আর পারমাণবিক চুল্লিবিষয়ক চুক্তিই সব থেকে গুরুত্ববাহী। একটি চুক্তিতে কমপক্ষে ৩০০ উন্নত মানের যুদ্ধবিমানের বিরাট এক চালানের কথা রয়েছে। ১০ বছর মেয়াদে এই কেনাবেচায় রাশিয়া ভারতের কাছে ‘পঞ্চম প্রজন্মে’র যুদ্ধবিমান বিক্রি করছে, এখন যার মূল্য ২৫ বিলিয়ন ইউরোরও বেশি। আরেকটি চুক্তির অধীনে রাশিয়া ভারতের তামিলনাড়ু রাজ্যে যে দুটি চুল্লি নির্মাণের কাজ করছে, তার বাইরে আরও দুটি পারমাণবিক চুল্লি বানাতে সহায়তা দেবে।
আপাতদৃষ্টিতে এসব চুক্তিকে খুব চাঞ্চল্যকর মনে হবে না। ভারতের সঙ্গে রাশিয়ার সামরিক ও পারমাণবিক সম্পর্কের ইতিহাস বেশ পুরোনো, সেই সোভিয়েত আমল থেকেই। নব্বইয়ের দশকের শুরু অবধি ভারতীয় সশস্ত্র বাহিনী যেসব সমরযন্ত্র ব্যবহার করত, তার ৮০ শতাংশই তৈরি হতো সোভিয়েত ইউনিয়নে। সোভিয়েত ইউনিয়ন ভেঙে যাওয়ার পর কিছুকালের জন্য তাদের এই মাখামাখি কিছুটা কমে গিয়েছিল। ভারতের কাছে রাশিয়ার পাওনা নিয়ে তখন দুই পক্ষে বিবাদ চলছিল। রাশিয়ার দাবি ছিল ১৬ বিলিয়ন ডলার। তবে ১৯৯০-এর দশকের শেষের দিকে তাদের সামরিক-বাণিজ্যিক সম্পর্ক পুনরায় সংহত হয়। আজ ভারতীয় সামরিক বাহিনী যেসব সমরাস্ত্র ব্যবহার করছে, তার বড় অংশ আসছে রাশিয়া থেকে।
এদিক থেকে মেদভেদেভের দিল্লি সফর তেমন আহামরি কোনো ঘটনা নয়। সাম্প্রতিক কালে পরাশক্তিগুলোর নেতাদের মধ্যে মেদভেদেভই একমাত্র নেতা নন, যিনি নয়াদিল্লি সফরকে সবার ওপরে গুরুত্ব দিয়েছেন। প্রকৃত ঘটনা হলো, তাঁর এই সফরের ঠিক কিছুদিন আগেই কয়েকজন গুরুত্বপূর্ণ নেতা দিল্লি ঘুরে গেছেন। নভেম্বরে এসেছিলেন মার্কিন প্রেসিডেন্ট বারাক ওবামা। ফ্রান্সের প্রেসিডেন্ট সারকোজি এলেন ডিসেম্বরের শুরুর দিকে, আর এই ডিসেম্বরেই এসেছিলেন চীনের প্রধানমন্ত্রী ওয়েন জিয়াবাও। জিয়াবাও দিল্লি এসে পৌঁছেন ১৯ ডিসেম্বর, মেদভেদেভের একেবারে কাছাকাছি সময়ে। আন্তর্জাতিক সামরিক ও পারমাণবিক বিক্রিবাট্টার ব্যাপারে ভারতের বর্তমান কর্মপন্থা যদি কেউ আঁচ করতে চান, তবে এই তিন নেতার দিল্লি সফরের মধ্যে ওবামা আর সারকোজি আসার ঘটনাটিকেই বিশেষ মূল্য দিয়ে বিবেচনা করতে হবে। যেহেতু এই সফরকালে আমেরিকার সেলসম্যান-প্রেসিডেন্ট নতুন দিল্লিতে প্রতিরক্ষাবিষয়ক দুটি লেনদেন চূড়ান্ত করতে পেরেছেন। এর মধ্যে সবচেয়ে গুরুত্বপূর্ণ হচ্ছে ১০টি সামরিক পরিবহন বিমানের বিক্রি, যার মধ্যে আছে সি-১৭ গ্লোবমাস্টার থ্রি মডেলের পণ্যবাহী উড়োজাহাজ। যুক্তরাষ্ট্রের বোয়িং করপোরেশনের তৈরি এই উড়োজাহাজটি ট্যাংক ও যুদ্ধফৌজকে পেটে পুরে আড়াই হাজার নটিক্যাল মাইল পর্যন্ত নিয়ে যেতে সক্ষম। আবার, ফ্রান্সের সেলসম্যান-প্রেসিডেন্ট ফরাসি ও ইউরোপীয় সমরাস্ত্র করপোরেশনের জন্য যে বিরাট চুক্তি বাগিয়ে নিয়েছেন, সেটাও কিছু কম লোভনীয় নয়। ফরাসি দৈনিক লঁ মঁদ যেসব চুক্তির কথা জানাচ্ছে, তার মধ্যে রয়েছে থালেস ও ডাসলট কোম্পানি দুটির জন্য ৫১টি ‘মিরেজ’ যুদ্ধবিমানের আধুনিকায়নের চুক্তি। এর জন্য খরচ পড়বে ১ দশমিক ৫ বিলিয়ন ইউরো। আরেকটি চুক্তি হয়েছে ইউরোপের প্রধান ক্ষেপণাস্ত্র নির্মাণকারী প্রতিষ্ঠান ‘এমবিডিএ’র পক্ষে। এটি তৈরি করে দেবে ভূমি থেকে উৎক্ষেপণযোগ্য ক্ষেপণাস্ত্র। এর সঙ্গে যোগ হচ্ছে জনাকীর্ণ মুম্বাই শহরের কাছাকাছি এলাকায় দুটি বেসামরিক পারমাণবিক চুল্লি বানানোর চুক্তি। এই কাজটি করবে ফ্রান্সের পারমাণবিক প্রতিষ্ঠান অ্যারেভা।
কাজেই, বৈদেশিক সামরিক ও পারমাণবিক কেনাকাটা এবং চুক্তিতে দিল্লির এ মৌসুমটি সাদা চোখে দেখলেও নজিরবিহীন মানতে হচ্ছে। এই পর্যন্ত মালুম হওয়ার পর চুপচাপ বসে থাকা আর অন্য অদ্ভুত কাকতালগুলোকে শনাক্ত করতে না পারাটা হবে মোটা দাগের ভুল। আগেই বলেছি, দীর্ঘকাল ধরে ভারত সরকার সাবেক সোভিয়েত ইউনিয়নের (আজকের রাশিয়া) সঙ্গে হরিহর সম্পর্ক বজায় রেখে চলেছে। তা সত্ত্বেও উপরিউক্ত সামরিক ও পরমাণু চুক্তিগুলোর তাৎপর্য বোঝার সবচেয়ে ভালো পন্থা হলো ভারত ও যুক্তরাষ্ট্রের মধ্যকার বদলে যাওয়া সম্পর্কে দৃষ্টি দেওয়া। ২০০৫ সালের জুলাইয়ে তৎকালীন আমেরিকার প্রেসিডেন্ট জর্জ ডব্লিউ বুশ ও ভারতের প্রধানমন্ত্রী মনমোহন সিং পারমাণবিক সহযোগিতাবিষয়ক একটি কাঠামোগত চুক্তিতে স্বাক্ষর করেন। এই চুক্তির মধ্য দিয়েই আণবিক শক্তি হিসেবে ভারতের উত্থানের ব্যাপারে পশ্চিমের প্রবল আপত্তি ও প্রতিরোধের পরিসমাপ্তি ঘটে। এই নতুন চুক্তির আনুষ্ঠানিক লক্ষ্য ছিল ইউরেনিয়াম ও আন্তর্জাতিক বেসামরিক পরমাণুপ্রযুক্তি ভারতের আওতার মধ্যে এনে দেওয়ার মাধ্যমে এর পরমাণু শক্তিবৃদ্ধিতে সহায়তা করা। ২০০৮ সালে ভারতের সংবাদমাধ্যমগুলোর তথ্যানুসারে, ভারত ও বিদেশি উদ্যোক্তাদের মধ্যকার এই চুক্তির ফলে মোট ৪০ বিলিয়ন ডলারের বাণিজ্য হতে যাচ্ছে। তা সত্ত্বেও এই পরমাণু চুক্তিটি যখন প্রস্তুত হচ্ছিল, তখন ভারত সরকারের বামপন্থী মিত্র ও শান্তিকামী নাগরিকেরা এর প্রবল বিরোধিতা করেছিলেন। তাঁদের তরফ থেকে যে বিষয়টিকে বড় করে দেখা হয়েছিল সেটা হলো, এই বিতর্কিত চুক্তির মাধ্যমে পরমাণু শক্তিধর রাষ্ট্র হিসেবে ভারত বৈধতা পাবে।
এযাবৎকাল ভারতের সর্বসাধারণের মধ্যে চলমান বিতর্কে যে সন্দেহের ওপর জোর দেওয়া হচ্ছিল সেটা হলো, এই চুক্তিকে সামরিক-পারমাণবিক শক্তি হিসেবে ভারতের আবির্ভাবে ব্যবহার করা হবে। কিন্তু ভারতীয় গণমাধ্যম এই চুক্তি সম্পাদনকালে চুক্তির ভিন্নধর্মী ব্যবহারের দিকে মনোযোগ দেয়। কাকতালীয়ভাবে, ২০০৮ সালের সেপ্টেম্বরে আমি নয়াদিল্লির জওহরলাল নেহরু বিশ্ববিদ্যালয়ে পড়ানোর কাজে গিয়েছিলাম। সেই সময়টায় যুক্তরাষ্ট্র ও ভারত সরকার পরমাণু চুক্তির মূল ব্যাপারগুলো খোলাসা করে নিচ্ছিল। ভারতের প্রধান জাতীয় দৈনিকগুলোতে সেদেশে আমেরিকান সমরাস্ত্র রপ্তানি করার চুক্তি কোন কাজে লাগবে, সে বিষয়ে অনুমানগুলো পড়ে আমি স্তম্ভিত হয়ে গিয়েছিলাম। দ্য টাইমস অব ইন্ডিয়ায় প্রকাশিত একটি নিবন্ধের কথাই ধরা যাক। এখানে সামরিক ব্যয়ের কিছু পরিসংখ্যান ছাপা হয়েছিল। যেমন—কারগিল যুদ্ধের সময়কাল থেকে এখন পর্যন্ত আন্তর্জাতিক বাজার থেকে অস্ত্র কিনতে ভারত কত টাকা ব্যয় করেছে (২৫ বিলিয়ন ডলার), আগামী পাঁচ-ছয় বছরের মধ্যে ঢাল-তলোয়ার কিনতে তারা কত টাকা খরচ করার হিসাব কষেছে (আরও ৩০ বিলিয়ন ডলার)। এ রকম বলা হয়েছিল, অস্ত্র রপ্তানি ছিল যুক্তরাষ্ট্রের সংযুক্ত লক্ষ্য। অস্ত্রের বিক্রিবাট্টার একটি চুক্তি ইতিমধ্যে বিতর্কের মাধ্যমে চূড়ান্ত হয়ে গিয়েছিল, যাকে বলা হয়েছে ভারত ও যুক্তরাষ্ট্রের মধ্যকার সবচেয়ে বড় লেনদেন। এই চুক্তি অনুসারে যুক্তরাষ্ট্রের তাবড় এক বোয়িং কোম্পানি ভারতীয় বিমানবাহিনীকে অভিযান চালানোর উপযোগী আটটি উড়োজাহাজ দেবে। গত নভেম্বরে ওবামা যখন দিল্লি সফর করেছেন, তখন যুক্তরাষ্ট্রের তিনটি করপোরেশন, যথা—বোয়িং, লকহিড মার্টিন এবং জিই অ্যাভিয়েশনের সঙ্গে আরও কয়েকটি প্রতিরক্ষা চুক্তি চূড়ান্ত হয়েছে। দিল্লির সংবাদমাধ্যমগুলোতে প্রকাশিত আমেরিকান সূত্রগুলোর বরাতে জানা গেছে, সাম্প্রতিক কালে ভারত যেসব সামরিক-বাণিজ্যিক চুক্তি করেছে, তার ৪০ ভাগই বাগিয়ে নিয়েছে আমেরিকা।
পরিষ্কার বোঝা যাচ্ছে, আমেরিকান, ফ্রেঞ্চ ও রাশিয়ান সেলসম্যান-প্রেসিডেন্টদের সঙ্গে যেসব চুক্তি তাঁদের এই নভেম্বর-ডিসেম্বর দিল্লি সফরে চূড়ান্ত হলো, সেগুলো যৌথভাবে পাঠ করলে এটা নিশ্চিত করেই বলা যায়, যুক্তরাষ্ট্র-ভারতের পরমাণু চুক্তির একটি ‘উল্টো পিঠ’ আছে। এর লক্ষ্য নিছক ভারতের পরমাণু শক্তি বৃদ্ধি নয়, প্রকৃত প্রস্তাবে এই চুক্তির মধ্য দিয়ে দুই দিক দিয়ে ভারত বৈধতার ছাড়পত্র পেয়ে যাচ্ছে। এটি একদিকে ভারতকে পরমাণু শক্তিধর রাষ্ট্র হিসেবে বৈধতা দিচ্ছে, যা ইন্দো-পাক উপমহাদেশে পরমাণু ধ্বংসযজ্ঞের ঝুঁকি অনেক বাড়িয়ে দেবে। অন্যদিকে এটি আন্তর্জাতিক সামরিক-বাণিজ্যিক লেনদেনের ক্ষেত্রে দিল্লি সরকারকে এক নতুন কেতার বৈধতা দেবে। স্নায়ুযুদ্ধের দিনগুলোতে ভারত সরকারকে বিদেশি অস্ত্র কেনার ক্ষেত্রে খুবই সাবধানে চিকন দড়ির ওপর দিয়ে হাঁটতে হয়েছে। এযাবৎকাল ভর এবং ভারসাম্য বজায় রাখতে সামরিক সম্পর্কের ক্ষেত্রে ভারত সবচেয়ে বেশি গুরুত্ব দিয়ে এসেছে সোভিয়েত ইউনিয়নকে। পাশাপাশি ভারতের অভিলাষ ছিল পশ্চিমের ইউরোপীয় আড়তদারদের কাছ থেকেও অস্ত্র কেনাকাটা করার। এই পরমাণু চুক্তি ভারতকে বিশ্বের বিভিন্ন শক্তির সঙ্গে সামরিক সম্পর্ক আরও কৌশলগত করে তোলার সুযোগ দেবে। এই চুক্তির মাধ্যমে ভারত পরমাণু শক্তিধর রাষ্ট্র হিসেবে স্বীকৃতি পাবে; তা-ই শুধু নয়, এটি যুক্তরাষ্ট্র থেকে যৌথ নির্মাণের ভিত্তিতে উন্নততর সমরাস্ত্র কেনার ক্ষেত্রেও সব বেড়াজাল তুলে দেবে।
তাই যুক্তরাষ্ট্র-ভারত পরমাণু চুক্তিকে সালাম! কেউ হয়তো ওবামাকেও এই ফাঁকে সালাম জানিয়ে রাখতে চাইবেন, যিনি জুনিয়র বুশের নীতিনির্ধারণের পথ ভক্তিভরে অনুসরণ করে চলছেন। আর তাঁরই বদৌলতে ভারত আজ বিশ্ব অর্থনীতির সামরিকায়নের মাঠে ষোলোআনা বিকশিত এক পূর্ণবয়স্ক খেলোয়াড়।
পাকিস্তান: নতুন হিসাব-নিকাশ
মালিক মুমতাজ কাদরি এখন পাকিস্তানের সবচেয়ে আলোচিত ব্যক্তি; ৪ জানুয়ারির আগে যে নামটি প্রায় কারোরই জানা ছিল না, তা এখন সর্বত্র আলোচিত। আন্তর্জাতিক গণমাধ্যমে মুমতাজ কাদরির নাম ও ছবি সহজেই চোখে পড়ছে। শুধু তা-ই নয়, পাকিস্তানের ইসলামপন্থী কয়েকটি দল, ‘ওলামা’ বলে দাবিদার অনেক ব্যক্তি ও রাতারাতি তৈরি হওয়া সমর্থক গোষ্ঠীর সদস্যরা মুমতাজ কাদরিকে ‘আশেক-ই-রাসুল’ বলে বর্ণনা করছেন। তাঁরা তাঁকে বর্ণনা করছেন ‘গাজি’ বলে। মুমতাজ কাদরির এই পরিচিতি ও খ্যাতির কারণ হলো, পাকিস্তানের পাঞ্জাব প্রদেশের গভর্নর সালমান তাসিরকে প্রকাশ্য দিবালোকে ঠান্ডা মাথায় তিনি হত্যা করেছেন। হত্যার দায় অস্বীকার করার বদলে তিনি দাবি করেছেন যে সালমান তাসিরকে হত্যা যথার্থ কাজ। কাদরির দায়িত্ব ছিল গভর্নরের দেহরক্ষী হিসেবে তাঁকে রক্ষা করা। তিনি বরং তাসিরের হত্যাকেই তাঁর দায়িত্ব বলে মনে করেছেন। কেননা, গভর্নর তাসির দেশের একটি বিতর্কিত ও বৈষম্যমূলক আইন—ব্লাসফেমি আইনের বিরোধিতা করে একে কালো আইন বলে বর্ণনা করেছিলেন। ওই আইনে মৃত্যুদণ্ডপ্রাপ্ত একজন খ্রিষ্টান নারীর প্রতি সহানুভূতি প্রকাশ করেছিলেন।
সালমান তাসিরের মর্মান্তিক হত্যাকাণ্ডের ঘটনা নিঃসন্দেহে দুঃখজনক। এই মৃত্যুর পর হত্যাকারী মুমতাজ কাদরিকে ঘিরে যেসব ঘটনা ঘটছে, তার তাৎপর্য বোধকরি হত্যাকাণ্ডের ঘটনার আকস্মিকতাকে ছাড়িয়ে গেছে। হত্যাকাণ্ডের নায়ক মুমতাজ কাদরি সম্পর্কে এখন জানা যাচ্ছে যে তিনি আগেই এই হত্যার হুমকি দিয়েছিলেন। কাদরি অতীতে তাঁর দায়িত্ব থেকে অপসারিত হয়েছিলেন। তাঁর রাজনৈতিক মনোভাবের জন্য তিনি চরমপন্থী মনোভাব প্রদর্শনে দ্বিধান্বিত ছিলেন না। গভর্নরকে হত্যার পর কাদরিকে আটক করা হয়। দুই দিন পর কাদরিকে আদালতে হাজির করা হয় যে গাড়িতে করে, আদালত প্রাঙ্গণে তাঁর সমর্থকেরা তাতে ফুল ছিটিয়ে স্বাগত জানান।
ঘটনার শেষ এখানেই নয়, ইতিমধ্যেই মুমতাজ কাদরির সমর্থনে দেশের ইসলামপন্থীদের একাংশ সরব হয়ে উঠেছে। তারা প্রয়াত সালমান তাসিরের জন্য দোয়া না করার আহ্বান জানিয়েছে। যাঁরা তাঁর সমর্থন ও প্রশংসায় পঞ্চমুখ হয়ে উঠেছেন, তার মধ্যে আছেন সিন্ধু প্রদেশের জামায়াতে ইসলামির আমির আসাদুল্লাহ ভুট্টো, জামিয়া বিশেরিয়া মাদ্রাসা ও মসজিদের মুফতি নাঈম, জমিয়াতে উলামায়ে পাকিস্তানের কেন্দ্রীয় নেতা মওলানা সাব্বির ও দলের প্রধান আবুল খায়ের মুহাম্মদ জুবায়ের। এই তালিকাটি দীর্ঘ। কিন্তু এই তালিকায় রয়েছেন জামায়াতে আহলে সুন্নাতের সদস্য বা বারেলভি মতানুসারী ৫০০ ওলামা ও মওলানা। বারেলভি মতানুসারীদের সমর্থনের বিষয়টি সবার মনোযোগ দাবি করে এ কারণে যে তা পাকিস্তানে বিভিন্ন গোষ্ঠী বিষয়ে এত দিনের ধারণার সঙ্গে অসামঞ্জস্যপূর্ণ।
সালমান তাসিরের হত্যা ও তাঁর হত্যাকারী মুমতাজ কাদরির এই ‘জনপ্রিয়তা’ বুঝতে হলে ব্লাসফেমি আইন ও প্রাসঙ্গিক কিছু বিষয় নিয়ে আলোচনা করা দরকার। পাকিস্তানে ‘ব্লাসফেমি আইন’ প্রচলন হয় সামরিক স্বৈরশাসক জিয়াউল হকের শাসনামলে। এই আইনের আওতায় কোরআন শরিফ ও হজরত মোহাম্মদ (সা.)-এর অবমাননার জন্য যেকোনো ব্যক্তিকে প্রাণদণ্ড পর্যন্ত দেওয়ার বিধান রয়েছে। জিয়াউল হকের আমলেই এই আইনের বিরুদ্ধে দেশের সুশীল সমাজ, রাজনৈতিক দলসমূহ, মানবাধিকারকর্মী ও দেশের বাইরে আন্তর্জাতিক সমাজ তীব্র প্রতিবাদ জানালেও প্রায় তিন দশক ধরে এই আইন বহাল রয়েছে। ইতিমধ্যে পাকিস্তানে বহুবার বেসামরিক নির্বাচিত সরকার ক্ষমতায় এসেছে, ক্ষমতায় অধিষ্ঠিত থেকেছেন সেনাশাসক পারভেজ মোশাররফ, যিনি বিভিন্ন রকম সংস্কারের দাবিও করেছেন। পাকিস্তানের প্রধান রাজনৈতিক দলগুলো ক্ষমতার বাইরে থাকার সময় এ নিয়ে মৃদু আপত্তি করলেও ক্ষমতায় গিয়ে তারা কখনোই কোনো রকম পদক্ষেপ নেয়নি। এই আইনটি দেশের ধর্মীয় সংখ্যালঘু জনগোষ্ঠীর মাথার ওপরে খড়্গের মতো ঝুলে থাকে। এক হিসাব অনুযায়ী, ১৯৮৮ থেকে ২০০৫ সাল পর্যন্ত ৬৪৭ জনের বিরুদ্ধে এই আইনের আওতায় অভিযোগ আনা হয়। এর অর্ধেকই হলো ধর্মীয় সংখ্যালঘু সম্প্রদায়ের সদস্য। ভয়াবহ তথ্য হলো এই যে ১৯৯০ থেকে ২০১১ সালের মধ্যে অভিযুক্ত ব্যক্তিদের ৩৫ জন অভিযুক্ত হওয়ার পরপরই খুন হয়েছেন। বিচারের কাঠগড়ায় দাঁড়ানোর সুযোগ পর্যন্ত দেওয়া হয়নি। অভিযুক্ত ব্যক্তিদের অনেকেই সুবিচার লাভ করেননি, অধিকাংশই যাবজ্জীবন বা দীর্ঘমেয়াদি কারাদণ্ডে দণ্ডিত হয়ে কারাগারে কাটাচ্ছেন। অনেক, সম্ভবত অধিকাংশ অভিযুক্ত ব্যক্তিই দাবি করেছেন যে তাঁর বিরুদ্ধে আনা অভিযোগ সম্পূর্ণ মিথ্যা। এই আইনের আওতায় আনা অভিযোগে অভিযুক্ত ব্যক্তিদের তালিকায় যেমন রয়েছেন অশিক্ষিত মানুষ, তেমনি রয়েছেন উচ্চশিক্ষিত ব্যক্তি। পাকিস্তানের খবরাখবর যাঁরা ঘনিষ্ঠভাবে অনুসরণ করেন, তাঁদের অনেকেরই হয়তো মনে থাকবে যে ২০০০ সালে ইউনুস শেখ নামের একজন চিকিৎসকের বিরুদ্ধে তাঁর একজন ছাত্র অভিযোগ করে যে তিনি ক্লাসরুমে ইসলাম ও হজরত মোহাম্মদ (সা.)-এর বিষয়ে আপত্তিকর কথাবার্তা বলেছেন। আদালত ইউনুস শেখকে মৃত্যুদণ্ড দেন। তিন বছর পর অপর একটি আদালত তাঁকে অব্যাহতি দিলে তিনি পালিয়ে ইউরোপে চলে যান। এই আইনে অভিযুক্ত ব্যক্তিরাই যে কেবল দুর্ভোগের মুখোমুখি হয়েছেন তা নয়। আশরাফ মশিহ ও তাঁর স্ত্রী মার্যা মশিহ এই অভিযোগে অভিযুক্ত হওয়ার পর দরিদ্র গাড়িচালক আশরাফকে পুড়িয়ে মারার চেষ্টা হয়। পুলিশ মার্যাকে ধর্ষণ করেছে বলে অভিযোগ রয়েছে। এ ধরনের ঘটনা অসংখ্য। অনেক ক্ষেত্রে অভিযুক্ত ব্যক্তিরা বছরের পর বছর কারাগারে থাকার পর আদালতের রায়ে ছাড়া পান। এ ধরনের রায় দেওয়ার জন্য বিচারকেরা বড় রকমের মাশুল গুনেছেন। ১৯৯৭ সালে লাহোরে আরিফ ইকবাল হোসেন ভাট্টি নামের একজন বিচারক ব্লাসফেমির অভিযোগ থেকে দুজনকে খালাস দেওয়ার পর তাঁর অফিস কক্ষে নিহত হন।
আশির দশক থেকে তিন দশকের বেশি সময় ধরে পাকিস্তানের শহরে ও প্রত্যন্ত গ্রামে ব্লাসফেমি আইনের শিকার হয়ে প্রাণ দিয়েছেন অনেকে। অনেকেই কারাগারে কাটাচ্ছেন। একমাত্র পাঞ্জাবেই ১৩১ জন এখন এ অভিযোগে আটক আছেন। অভিযুক্ত ব্যক্তিদের বিচারের সুযোগ না দিয়ে হত্যা করে ফেলার ঘটনা গত বছরগুলোতে বেশ বৃদ্ধি পেয়েছে। ২০১০ সালের জুলাই মাসে যাজক রশিদ ইম্মানুয়েল ও তাঁর ভাই সাজিদ ইম্মানুয়েলের বিরুদ্ধে অভিযোগ করেন এক ব্যক্তি। এই দুই ভাইকে আটক করে আদালতে হাজির করার সময় ফয়সালাবাদের একটি আদালতের মধ্যেই বন্দুকধারীরা তাঁদের গুলি করে হত্যা করে। পাকিস্তানের সংখ্যালঘুবিষয়ক কেন্দ্রীয় মন্ত্রী শাহবাজ ভাট্টি এই দুজনকে পাকিস্তানের ব্লাসফেমি আইনের ‘ভিকটিম’ বলে বর্ণনা করলে তাঁর বিরুদ্ধে হুমকি দেওয়া হয়। অভিযোগ করা হয় যে তিনিও ব্লাসফেমির অভিযোগে অভিযুক্ত হওয়ার যোগ্য।
ব্লাসফেমি আইনকে কেন্দ্র করে সংঘটিত এসব ঘটনা গণমাধ্যমে প্রচারিত হলেও পাকিস্তানের বহুবিধ রাজনৈতিক সংকট, দেশের অভ্যন্তরে জঙ্গিগোষ্ঠীগুলোর ক্রমবর্ধমান শক্তি এবং আফগানিস্তান-পাকিস্তান সীমানায় চলমান যুদ্ধের কারণে এগুলো অধিকাংশ মানুষেরই মনোযোগ আকর্ষণ করতে ব্যর্থ হয়। কিন্তু গত বছর যখন খ্রিষ্টান ধর্মাবলম্বীদের বিরুদ্ধে সহিংসতা বাড়তে থাকে, তখন অনেকেই এই আইনের দিকে আঙুল তুলতে শুরু করেন। তবে যে কারণে ব্লাসফেমি আইন আলোচনার কেন্দ্রবিন্দুতে জায়গা করে নেয়, তার কারণ আসিয়া বিবি।
পাঁচ সন্তানের জননী আসিয়া বিবি আটক হন ২০০৯ সালের জুন মাসে, পাঞ্জাবের একটি গ্রামে। খ্রিষ্টান ধর্মাবলম্বী আসিয়া বিবির বিরুদ্ধে ব্লাসফেমির অভিযোগ আনা হয় এবং বিচারাধীন অবস্থায় দেড় বছরের মতো কারাগারে আটক থাকেন তিনি। ২০১০ সালের নভেম্বর মাসের ৮ তারিখ আদালত রায় দেন যে তাঁর বিরুদ্ধে অভিযোগ প্রমাণিত হয়েছে এবং আদালত তাঁকে মৃত্যুদণ্ড দেন। তাঁর মৃত্যুদণ্ডাদেশ দেশে ও বিদেশে বিতর্কের ঝড় তোলে। পাকিস্তানের প্রেসিডেন্ট আসিফ আলী জারদারি তাঁকে অনুকম্পা প্রদর্শন করেন।
প্রেসিডেন্টের এই ক্ষমা প্রদর্শনের ঘোষণার সঙ্গে সঙ্গে পাকিস্তানের কতিপয় ইসলামপন্থী দল ও মাদ্রাসাছাত্র বিক্ষোভ শুরু করে এই বলে যে জারদারির ক্ষমা প্রদর্শনের এখতিয়ার নেই। ডিসেম্বর মাসের গোড়ায় পাঞ্জাবের একটি আদালত রায় দেন যে যেহেতু রায়ের বিরুদ্ধে আপিল বিচারাধীন এবং যেহেতু হাইকোর্ট এখনো এই দণ্ডাদেশের বিষয়ে মতামত দেননি, সেহেতু প্রেসিডেন্টের এই ক্ষমা প্রদর্শন বৈধ নয়। অনেক ইসলামপন্থী রাজনীতিক বলেন, ব্লাসফেমি আইনে দণ্ডাদেশ পাওয়া ব্যক্তিরা ক্ষমার অযোগ্য। আদালতের দণ্ডাদেশের পর থেকেই ইউরোপীয় ইউনিয়ন এ বিষয়ে তাদের আপত্তির কথা জোরেশোরে বলে আসছে। আসিয়া বিবি যেহেতু প্রথম নারী, যিনি এই আইনের আওতায় মৃত্যুদণ্ড পেয়েছেন, সেহেতু এটি সর্বত্রই বেশ গুরুত্ব লাভ করে।
এই পটভূমিকায় পাকিস্তানের দুজন রাজনীতিবিদ সালমান তাসির ও শেরি রহমান প্রেসিডেন্ট জারদারির কাছে আবেদন জানান যেন ব্লাসফেমি আইন সংশোধনের উদ্যোগ নেওয়া হয়। সালমান তাসির কেবল পাঞ্জাবের গভর্নরই নন, তিনি জারদারির ঘনিষ্ঠও বটে। গভর্নর তাসির আসিয়া বিবির পক্ষেও মন্তব্য করেন। অনেকেই আশাবাদী হয়ে উঠতে শুরু করেন যে সম্ভবত পাকিস্তান পিপলস পার্টি নতুন বছরে এই আইন সংশোধনের উদ্যোগ নেবে। এ রকম পরিস্থিতিতেই সালমান তাসিরকে হত্যা করা হলো। তাসির যে কেবল এই আইনেরই বিরোধী ছিলেন তা নয়, তিনি দেশের ভেতরে বেড়ে ওঠা জঙ্গিগোষ্ঠীগুলোরও ঘোর সমালোচক ছিলেন। পাকিস্তানের ভেতরে ও বাইরে অনেক বিশ্লেষক যখন জঙ্গিবাদ কেবল উত্তর-পশ্চিমাঞ্চলের সমস্যা বলে চিহ্নিত করতে চান, সালমান তাসির তখন জোর দিয়ে বলেছেন যে পাঞ্জাবে পাকিস্তানি তালেবানরা শক্ত ঘাঁটি গাড়তে শুরু করেছে। গত বছরের জুন মাসে দৈনিক ডনে প্রকাশিত এক খবরে বলা হয়েছিল, সালমান তাসির বলেছেন, পাঞ্জাবি তালেবান এখন একটি বাস্তবতা।
আশা করি, পাঠকেরা বুঝতে পারছেন যে মালিক মুমতাজ কাদরি একা নন এবং সালমান তাসিরের হত্যাকাণ্ড কোনো আকস্মিক ঘটনা নয়। পাকিস্তানের অভ্যন্তরে ধর্মভিত্তিক রাজনৈতিক গোষ্ঠীগুলোর শক্তি ও প্রভাবের একটি উদাহরণ হচ্ছে মালিক মুমতাজ কাদরি ও এই হত্যাকাণ্ড। এই হত্যাকাণ্ডের মধ্য দিয়ে ব্লাসফেমি আইনের বিরোধীদের একটা বার্তা দেওয়ার চেষ্টা করা হয়েছে।
বাংলাদেশে অনেকেরই হয়তো স্মরণে আছে যে ১৯৯৩ সালে জামায়াতে ইসলামীর নেতা মতিউর রহমান নিজামী জাতীয় সংসদে ব্লাসফেমি আইনের খসড়া উপস্থাপন করেছিলেন (এ বিষয়ে উৎসাহী পাঠকেরা পড়ে দেখতে পারেন আমার সম্পাদিত বই ব্লাসফেমি আইন প্রসঙ্গে, অঙ্কুর প্রকাশনী, ১৯৯৫)। ওই আইন ছিল পাকিস্তানে প্রচলিত আইনের হুবহু অনুলিপি। ২০০৮ সালে জামায়াতে ইসলামীর নির্বাচনী ইশতেহারে প্রতিশ্রুতি দেওয়া হয় যে তারা বিজয়ী হলে দেশে ব্লাসফেমি আইন চালু করা হবে।
২.
পাকিস্তানে সালমান তাসিরের হত্যাকারী মালিক মুমতাজ কাদরির সমর্থনে যাঁরা এগিয়ে এসেছেন, তাঁদের মধ্যে বারেলভি ওলামারাই সম্ভবত সবচেয়ে বেশি সরব। এ বিষয়টি জাতীয় ও আন্তর্জাতিক গণমাধ্যমে যথেষ্ট গুরুত্ব না পেলেও এর তাৎপর্য সুদূরপ্রসারী।
সুন্নি মতানুসারী মুসলমানদের মধ্যে ধর্মীয় মতাদর্শগত ভিন্নতার কারণে বেশ কয়েকটি গোষ্ঠী রয়েছে। দক্ষিণ এশিয়ায় এই মতাদর্শগত বিভক্তি তিনটি প্রধান ধারায় বিভক্ত—বারেলভি, দেওবন্দি ও আহলে হাদিস। বারেলভি ধারার উদ্ভব ঘটে ১৮৮০-এর দশকে। এই মতানুসারীদের চিন্তাভাবনার কেন্দ্রে রয়েছে আহমেদ রেজা খান বারেলভির (১৮৫৬-১৯২১) রচনাদি ও নেতৃত্ব। বারেলভি মতানুসারীরা ওই সময়ে সংগঠিত হন সংস্কারপন্থী দেওবন্দি ও আহলে হাদিস আন্দোলন মোকাবিলার জন্য। দেওবন্দ মাদ্রাসাকেন্দ্রিক সংস্কারপন্থীরা তৎকালীন ভারতে প্রচলিত বিভিন্ন ধরনের আচার-আচরণের বিরোধিতা করেন। এর মধ্যে রয়েছে সুফি-সাধকদের প্রতি ভক্তি প্রদর্শন। বারেলভিরা অন্যপক্ষে এ ধরনের আচার-ব্যবস্থার সমর্থন করেন। আহলে হাদিসরা তুলনামূলকভাবে অধিক কট্টর বলে বিবেচিত হন; কেননা তাঁরা একাদশ শতাব্দী থেকেই ইসলামি চিন্তাকে শুদ্ধিকরণের চেষ্টা চালিয়ে আসছেন।
ইসলাম ও রাজনীতি বিষয়ের বিশ্লেষকেরা সব সময়ই বারেলভি গোষ্ঠীকে দেওবন্দি ও আহলে হাদিসের তুলনায় উদার বলে বিবেচনা করে এসেছেন। তার পক্ষে যথেষ্ট প্রমাণও তাঁরা হাজির করতে পেরেছেন। ঊনবিংশ শতাব্দীতে দেওবন্দি ও বারেলভিদের মধ্যে জোর বিতর্কের সময়ে বারেলভিরা ইসলামের সমন্বয়বাদী ধারার প্রতিই পক্ষপাত প্রদর্শন করেছেন। পাকিস্তান প্রতিষ্ঠার আন্দোলনে দেওবন্দিরা সমর্থন দেননি, অন্যদিকে বারেলভিরা তার পক্ষে জোরালো অবস্থান নেন। কিন্তু পাকিস্তান প্রতিষ্ঠার পর পাকিস্তানি শাসক গোষ্ঠী দেওবন্দ অনুসারীদেরই সমর্থন জানিয়েছে। সংখ্যার দিক থেকে পাকিস্তানের অধিকাংশ সুন্নি মুসলমান বারেলভি মতাবলম্বী এবং তাদের শক্ত ঘাঁটি হচ্ছে পাঞ্জাব। আফগানিস্তানে সোভিয়েত আগ্রাসনের পর যুক্তরাষ্ট্র ও সৌদি আরবের সমর্থনে পাকিস্তানের ভেতরে যে গোষ্ঠীটি সবচেয়ে বেশি শক্তি সঞ্চয় করে, তারা দেওবন্দি ধারার অনুসারী। অনেকে এই থেকে উপসংহারে পৌঁছান যে বারেলভি অনুসারীরা রাজনীতি ও সংঘাতে জড়িয়ে পড়তে চান না।
পাকিস্তানে আশির দশক থেকে গোষ্ঠীগত সংঘাতের পথ ধরে যেসব জঙ্গি সংগঠন গড়ে উঠেছে, তার অধিকাংশই দেওবন্দি ও আহলে হাদিস ধারার। বারেলভিরা যে এই গোষ্ঠীগত সংঘাতে শরিক হননি তা নয়, তাদের সমর্থক জঙ্গিগোষ্ঠীও তৈরি হয়। কিন্তু গত ৩০ বছরের বেশি সময়ের কার্যকলাপ পর্যালোচনা করে বিশ্লেষকেরা প্রায়ই বারেলভি মতানুসারীদের তুলনামূলকভাবে মধ্যপন্থী ও সহিষ্ণু বলে বর্ণনা করে এসেছেন। বারেলভি মতানুসারীদের সংগঠনগুলোর মধ্যে আটটি সংগঠন ২০০৯ সালে সুন্নি ইত্তেহাদ কাউন্সিল গঠন করে দেশের ‘তালেবানীকরণ’ মোকাবিলার ডাক দেয়।
বারেলভি মতানুসারীদের এই অবস্থান এবং দীর্ঘ ইতিহাস তাদের চরমপন্থা-বিরোধী বলে পরিচিত করে রেখেছিল, কিন্তু সালমান তাসিরের হত্যাকাণ্ডের পর তাদের সর্ববৃহৎ সংগঠন জামায়াতে আহলে সুন্নাত পাকিস্তানের সদস্য ৫০০ ওলামার বিবৃতি বিস্ময়কর বলেই মনে হওয়া স্বাভাবিক। তাঁরা মুসলমানদের তাসিরের জানাজায় যোগ না দেওয়ার আহ্বান জানান, এমনকি তাসিরের জন্য দোয়া না করতেও বলেন। এসব থেকে স্পষ্ট যে পাকিস্তানের বারেলভি ওলামাদের একটা বড় অংশের মধ্যেই চরমপন্থী মনোভাব জোরদার হয়ে উঠেছে। পাকিস্তানের গোষ্ঠীগত রাজনৈতিক পরিবেশে এই নতুন পরিস্থিতি কারও জন্যই সুসংবাদ বয়ে আনছে না।
পাকিস্তান বিষয়ে যাঁরা উৎসাহী, তাঁরা যেমন চলমান ঘটনাবলির ওপর নজর রাখছেন; ধর্ম ও রাজনীতি নিয়ে যাঁরা গবেষণা করছেন, তারাও আশা করি একইভাবে এই নতুন পরিস্থিতিকে বিবেচনায় নেবেন।
ইলিনয়, যুক্তরাষ্ট্র
জাহাজ ছিনতাই
আরব সাগরের জলদস্যু
পাঁচ থেকে দশজন পুরুষের একেকটি দল, বয়স ২০ থেকে ৩৫ বছরের মধ্যে। কাঁধে রকেটের ডগায় বসানো গ্রেনেড (আরপিজি), হাতে একে-৪৭ রাইফেল, উচ্চক্ষমতাসম্পন্ন দুরবিন, স্যাটেলাইট ফোন, কোমরে টিটি-৩০ ধরনের সেমি-অটোমেটিক পিস্তল ও ড্যাগার। স্কিফবোট বা স্পিডবোটে চেপে তারা দাপিয়ে বেড়াচ্ছে আরব সাগর, ক্রমেই তাদের দৌরাত্ম্যের পরিধি বাড়ছে। তাদের ছোট্ট জলযানটিতে থাকে কিছু খাবার ও পানি, জ্বালানিভরা ড্রাম, হ্যান্ডগ্রেনেড-ভরা বাক্স, লম্বা-শক্ত রশির রোল ও নাইলনের দড়ি দিয়ে তৈরি মই। তারা গৃহযুদ্ধকবলিত সোমালিয়ার নৈরাজ্যের সন্তান; অধিকাংশই আগে ছিল জেলে বা জেলে-পুত্র। এখন তাদের পরিচয় আরব সাগরের জলদস্যু: সোমালি পাইরেটস। তাদের দাপটে সমুদ্রপথে দেশ-দেশান্তরে পণ্য পরিবহনের ব্যয় ও সময় প্রায় পাঁচ বছর ধরে ক্রমাগত বেড়ে চলেছে। ইন্টারন্যাশনাল মেরিটাইম অর্গানাইজেশন, জাতিসংঘের বিশ্ব খাদ্য সংস্থা, বিশ্বের বিভিন্ন বড় বড় দেশের সরকার, উপকূল নিরাপত্তা রক্ষাকারী বাহিনী, নৌবাহিনী ও জাহাজ পরিবহন কোম্পানিগুলোর বিরাট মাথাব্যথার কারণ হয়েছে এই জলদস্যুরা।
এই মুহূর্তে তাদের হাতে আটক রয়েছে বিভিন্ন দেশের ৩৬টি জাহাজ, সেগুলোর একটি বাংলাদেশের। এ দেশের ২৬ জনসহ বিভিন্ন দেশের জিম্মি নাবিকের সংখ্যা সাড়ে ছয় শতাধিক। এগুলোর কোনোটি ছিনতাই হয়েছে মাত্র ১৩ দিন আগে, কোনোটি এক বছরের বেশিও আগে। গত বছরের ৮ মে জার্মান পতাকাবাহী একটি কেমিক্যাল ট্যাংকার ছিনতাই হওয়ার প্রায় আট মাস পর ৫৫ লাখ মার্কিন ডলার মুক্তিপণ দিয়ে ছাড়া পেয়েছে গত ২৮ ডিসেম্বর। এমটি ম্যারিয়েটা মারগারেইট নামের ওই জাহাজটিতে অন্যান্য দেশের নাবিকদের সঙ্গে বাংলাদেশেরও দুজন ছিলেন। তাঁদের একজন প্রকৌশলী গিয়াসউদ্দিন আজম খান গত সপ্তাহে চট্টগ্রামে নিজ বাড়িতে স্বজনদের মধ্যে ফিরে এসেছেন। তিনি সংবাদমাধ্যমে জানিয়েছেন, গত ৪ ডিসেম্বর এমভি জাহান মণি নামের যে বাংলাদেশি বাণিজ্যিক জাহাজটি ২৬ জন নাবিকসহ ছিনতাই হয়ে সোমালি উপকূলে এখনো আটক রয়েছে, সেটিসহ ছিনতাই হওয়া আরও পাঁচ-ছয়টি জাহাজ নাবিকসুদ্ধ আটক রয়েছে তারই কাছাকাছি জায়গায়, ম্যারিয়েটা মারগারেইট আটক ছিল। এমভি জাহান মণির একজন নাবিকের সঙ্গে তাঁর ফোনে কথা হয়েছে, তিনি গিয়াসউদ্দিনকে জানিয়েছেন, জাহান মণিতে আটক নাবিকেরা ভালো আছেন, জলদস্যুরা মুক্তিপণ পেলেই জাহাজটি ছেড়ে দেবে। কিন্তু জলদস্যুদের সঙ্গে জাহান মণির মালিকপক্ষের মুক্তিপণ নিয়ে যে দর-কষাকষি চলছে বলে খবর পাওয়া যাচ্ছে, তাতে মনে হয় বিষয়টির নিষ্পত্তি হতে আরও সময় লাগবে। মালিক কর্তৃপক্ষ বলছে, জলদস্যুরা দাবিকৃত অঙ্কের মুক্তিপণ (প্রায় ৬৩ কোটি টাকার সমপরিমাণ মার্কিন ডলার) চটজলদি আদায় করার মতলবে চাপ প্রয়োগের কৌশল হিসেবে নানা কথা বলছে। কিন্তু জিম্মি নাবিকেরা টেলিফোনে যে দুবার স্বজনদের সঙ্গে কথা বলার সুযোগ পেয়েছেন, তখন তাঁরা জানিয়েছেন, তাঁরা বেশ কষ্টে আছেন। ২৬ জনের মধ্যে ২৪ জনকেই গাদাগাদি করে রাখা হয়েছে একটি সংকীর্ণ জায়গায়, জাহাজটিতে তীব্র পানিসংকট দেখা দিয়েছে, সপ্তাহে একবার গোসল করার সুযোগ দেওয়া হচ্ছে, খাদ্যদ্রব্যের পরিমাণও শেষ হয়ে আসছে।
বাংলাদেশের সরকারের পক্ষ থেকেও এ বিষয়ে বিশেষ কানো উদ্যোগ নেওয়া হয়নি; নৌপরিবহনমন্ত্রী বিবিসিকে বলেছেন, এ বিষয়ে সরকারের কিছু করার নেই। পররাষ্ট্রমন্ত্রী দিপু মনি অবশ্য জিম্মি নাবিকদের পরিবারগুলোকে আশ্বাস দিয়েছেন, নাবিকদের মুক্তি ও নিরাপদে দেশে ফিরে আসা নিশ্চিত করতে সরকার সম্ভাব্য সবকিছু করবে; সরকার সমুদ্রে জলদস্যুতা প্রতিরোধসংক্রান্ত আন্তর্জাতিক সংস্থাগুলোর সঙ্গে যোগাযোগ করেছে। প্রধানমন্ত্রীর কাছে নাবিকদের স্বজনদের কান্নাজড়িত আবেদন-নিবেদনের সচিত্র খবর সংবাদমাধ্যমে প্রকাশিত হয়েছে।
বাংলাদেশের কোনো জাহাজের জলদস্যুদের কবলে পড়ার ঘটনা এই প্রথম, কিন্তু আরব সাগরে জলদস্যুতার বিষয়টি সাম্প্রতিক নয়। প্রায় এক দশক ধরে সোমালি জলদস্যুদের দৌরাত্ম্য চলছে। এ মাসের গোড়ার দিকে আন্তর্জাতিক সংবাদমাধ্যমে এমন খবর প্রকাশিত হয়েছে যে সোমালি জলদস্যুরা তাদের তৎপরতার পরিধি ব্যাপকভাবে বাড়িয়ে চলেছে। এমভি জাহান মণির ছিনতাই হওয়ার ঘটনাটিও তাদের তৎপরতার পরিধি বাড়ার একটি দৃষ্টান্ত। জাহাজটি ছিনতাই হয়েছে ভারতের লাক্ষাদ্বীপ থেকে মাত্র ১৭০ মাইল ও কোচিন বন্দর থেকে ৩০০ মাইল দূরের জলসীমা থেকে। অর্থাৎ সোমালি উপকূল থেকে প্রায় দেড় হাজার নটিক্যাল মাইল পাড়ি দিয়ে এসে জলদস্যুরা এ জাহাজটি ছিনতাই করে নিয়ে গেছে।
ইউরোপীয় ইউনিয়নের অ্যান্টি-পাইরেসি কম্বাইন্ড টাস্কফোর্স ও ন্যাটোর সম্মিলিত বাহিনীর যুদ্ধজাহাজসহ স্বতন্ত্রভাবে রাশিয়া, চীন, ভারত প্রভৃতি দেশের মোট ৪০টি যুদ্ধজাহাজ এডেন উপসাগরসহ ভারত মহাসাগরজুড়ে মোতায়েন রয়েছে। তবুও জলদস্যুদের তৎপরতা কমার বদলে বেড়েই চলেছে। সমস্যা হচ্ছে, জলদস্যুরা কোনো জাহাজে একবার উঠে পড়তে পারলে আর বল প্রয়োগ করে তাদের নিরস্ত করার সুযোগ থাকে না, কারণ জাহাজের নাবিকদের প্রাণও তাতে ঝুঁকির মধ্যে পড়ে যায়। জলদস্যুরা ছোট ছোট স্পিডবোট ও স্কিফবোটে চড়ে একে-৪৭ ও রকেট-প্রপেল্ড গ্রেনেড নিয়ে জাহাজগুলো ছিনতাই করার চেষ্টা করে, সব চেষ্টা সফল হয় না। ইন্টারন্যাশনাল মেরিটাইম ব্যুরোর এক প্রতিবেদন বলছে, ২০০৮ সালে মোট ২৯৩টি জাহাজ ছিনতাই করার চেষ্টা করে জলদস্যুরা ছিনতাই করতে পেরেছিল ৪২টি। ২০০৯ সালে আক্রমণের সংখ্যা ছিল ৩০৯, ছিনতাই হয়েছিল ৪৭টি জাহাজ। জলদস্যুরা জাতিসংঘের বিশ্ব খাদ্য সংস্থার খাদ্যবাহী জাহাজগুলোও ছিনতাই করে। ছিনতাই হওয়া জাহাজ মুক্তিপণ না দিয়ে উদ্ধার করার ঘটনা অত্যন্ত বিরল।
গত বছর মে মাসে ‘মস্কো ইউনিভার্সিটি’ নামে রাশিয়ার একটি তেলবাহী জাহাজ লাইবেরিয়া যাচ্ছিল, পথে সোমালি জলদস্যুরা সেটি ছিনতাই করে। এডেন উপসাগরে টহলরত রুশ অ্যান্টি-সাবমেরিন ডেস্ট্রয়ার মার্শাল শাপোশনিকভ থেকে হেলিকপ্টারে একদল কমান্ডো বাহিনী গিয়ে হামলা চালায়। একজন জলদস্যু মারা যায়, বাকি আটজন আত্মসমর্পণ করে। জাহাজটির ২৩ জন নাবিকের সবাই অক্ষতভাবে উদ্ধার পান। ছিনতাই হওয়ার মাত্র ২০ ঘণ্টার মধ্যে এই উদ্ধার অভিযানটি শেষ হয়। কিন্তু এটি একটি অত্যন্ত বিরল ঘটনা। রুশ নেভির কমান্ডো দলটি সফল হয়েছিল এ জন্য যে জলদস্যুরা জাহাজটিতে উঠে পড়ার সঙ্গে সঙ্গে সব নাবিক জাহাজটির নিরাপদ কক্ষে ঢুকে পড়েছিলেন। ফলে হেলিকপ্টার থেকে যখন উদ্ধারকারী কমান্ডো বাহিনী জলদুস্যদের ওপর আক্রমণ চালায়, দুই পক্ষে যখন প্রচণ্ড গুলিবিনিময় চলে, তখন জাহাজের নাবিকেরা নিরাপদে লুকিয়ে ছিলেন।
কিন্তু এ ধরনের বিরল উদ্ধার অভিযানের দৃষ্টান্ত সোমালি জলদস্যুদের মোটেও নিরুৎসাহিত করেনি।
কেন? এই ‘পেশা’ এতই লাভজনক যে জীবনের ঝুঁকি তুচ্ছ। এক সোমালি জলদস্যু বিবিসিকে বলেছেন, ‘আমি এক গরিব জেলের ছেলে। আগে সাগরে মাছ ধরতাম। এখন আমার দুটো লরি আছে, একটা বিলাসবহুল গাড়ি আছে এবং শহরে আমি নিজে একটা বিজনেস ফার্ম খুলেছি। আমি আরও ধনী হতে চাই। তারপর বিয়ে করব, জাহাজ ছিনতাই করা ছেড়ে দিয়ে ব্যবসায় মন দেব।’ সোমালিয়ার উপকূলীয় কয়েকটি শহর এখন ‘পাইরেট সিটি’ হিসেবে পরিচিতি পেয়ে গেছে। জলদস্যুদের ভাড়া পাওয়া যায়, মহাজনেরা তাদের পেছনে বিনিয়োগ করেন। ১০-১৫ হাজার ডলার প্রাথমিক বিনিয়োগ, তা দিয়ে অস্ত্রশস্ত্র কেনা, স্পিডবোট ভাড়া নেওয়া হয়। ছয়-সাতজন হলেই একটা গ্রুপ তৈরি হয়ে যায়, তারা স্পিডবোটে করে বেরিয়ে পড়ে মোটামুটি এক মাসের টার্গেট করে। একটা জাহাজ ছিনতাই করতে পারলে যে মুক্তিপণ আদায় হয়, তার ৩০-৪০ শতাংশ নেয় মহাজন, বাকিটা ভাগ করে নেয় জলদস্যুরা। তারা মুক্তিপণের অঙ্ক বাড়াচ্ছে লাফিয়ে লাফিয়ে। ২০০৩-০৪ সালের দিকে ১০ থেকে ১৫ লাখ মার্কিন ডলার পেলেই জলদস্যুরা একটি জাহাজ ছেড়ে দিত। এখন জাহাজ ও দেশ ভেদে মুক্তিপণের অঙ্ক বেড়ে দুই থেকে আড়াই কোটি ডলার পর্যন্ত উঠেছে। এ জন্য দরিদ্র, যুদ্ধবিধ্বস্ত, বেকারত্ব-জর্জরিত সোমালি যুবকেরা ক্রমেই বেশি বেশি করে জলদস্যুতার প্রতি আকৃষ্ট হচ্ছে।
এই সোমালি জলদস্যুদের উত্থানের কিছু কারণ আছে। গত শতকের নব্বইয়ের দশকে সোমালিয়া গৃহযুদ্ধে পর্যুদস্ত হয়ে পড়লে সোমালি সমুদ্র উপকূল অরক্ষিত হয়ে পড়ে, বিভিন্ন দেশের মাছধরা ট্রলার তাদের জলসীমায় গিয়ে মাছ ধরা শুরু করে। অনেক দেশের জাহাজ বিষাক্ত বর্জ্য ফেলে যায়। ফলে একটা সময় যখন সোমালি জেলেদের জীবিকার সংকট দেখা দেয়, তখন তারা জলদস্যু হয়ে ওঠা শুরু করে। এমন ব্যাখ্যা দেওয়া হয়েছে জাতিসংঘের এক প্রতিবেদনে। সোমালি জলদস্যুরা নিজেদের কখনোই জলদস্যু বলে মনে করে না, তারা নিজেদের কোস্টগার্ড বা উপকূলরক্ষী বলে দাবি করে। বিদেশি জাহাজ ছিনতাই করার মধ্য দিয়ে তারা দেশের সেবা করছে বলে প্রচার করে। এই দেশসেবার বিনিময়ে তারা খুব দ্রুত ধনী হতে পারছে, বড় বাড়ি কিনতে পারছে, দেশের সবচেয়ে সুন্দরী মেয়েদের বিয়ে করতে পারছে। স্থানীয় অধিবাসীদের কাছে তারা হিরো, তারা মনে করে এই জলদস্যুরা দেশের সমুদ্র উপকূল পাহারা দিচ্ছি। এক জলদস্যু বিবিসিকে বলেছে, ‘আমাদের প্রতি স্থানীয় লোকজনদের সমর্থন বিরাট। কারণ আমাদের হাতে টাকা এলে প্রত্যক্ষ-পরোক্ষ নানাভাবে তারাও উপকৃত হয়; বন্ধুবান্ধব, আত্মীয়স্বজনের মাধ্যমে টাকা-পয়সার সঞ্চালন বাড়ে। এটা আমাদের অর্থনীতিতে অবদান রাখছে। হাজার হাজার সোমালি তরুণ-যুবক জীবিকার সন্ধানে জীবনের ঝুঁকি নিয়ে সাগর পাড়ি দিয়ে অবৈধভাবে বিভিন্ন দেশে ঢোকার চেষ্টা করছে। একই সাগরে আমরাও আরও ভালো জীবিকার সন্ধানে জীবনের ঝুঁকি নিচ্ছি।’ যুক্তরাজ্যের ডিএফআইডির এক প্রতিবেদন বলে, সোমালি উপকূলে বিদেশি মাছধরার ট্রলারগুলোর অবৈধভাবে টুনা ও চিংড়ি শিকারের ফলে সোমালিয়া ২০০৩-০৪ অর্থবছরে ১০ কোটি মার্কিন ডলার রাজস্ব হারায়। তবে সোমালি উপকূলে বিদেশি ট্রলারের অবৈধ মাছধরা বা বিষাক্ত বর্জ্য ফেলার খবর এখন আর পাওয়া যায় না। সোমালি জলদস্যু বা তাদের ভাষায় ‘উপকূলরক্ষীদের’ তৎপরতায় সেসব বন্ধ হয়েছে। কিন্তু তাদের হাতে বিদেশি জাহাজ ছিনতাইদের ঘটনা কীভাবে বন্ধ হতে পারে? বিশ্বের বেসরকারি শিপিং কোম্পানিগুলোর সংগঠন ইন্টারন্যাশনাল অ্যাসোসিয়েশন অব ইনডিপেনডেন্ট ট্যাংকার ওনার্সের পক্ষ থেকে জাতিসংঘের কাছে আবেদন জানানো হয়েছে, জলদস্যুতা প্রতিরোধে আন্তর্জাতিক টহলব্যবস্থার সমন্বয়কারীর দায়িত্ব যেন জাতিসংঘ নেয়। তারা সোমালিয়ার বিরুদ্ধে নেভাল ব্লকেড বা সামুদ্রিক অবরোধ আরোপেরও দাবি জানিয়েছে। কিন্তু ন্যাটো বলেছে, সোমালিয়ার বিশাল সমুদ্র উপকূলজুড়ে অবরোধ আরোপ করা বাস্তবে সম্ভব হবে না। শিপিং কোম্পানিগুলোর ওই সংগঠন এমন প্রস্তাবও করেছে, আন্তর্জাতিক স্থলবাহিনী পাঠিয়ে সোমালিয়ার পাইরেট সিটিগুলোয় জলদস্যুদের ঘাঁটিগুলো ধ্বংস করে দেওয়া হোক। কিন্তু এ প্রস্তাবও বাস্তবসম্মত বলে স্বীকৃতি পায়নি।
বিশ্লেষকেরা বলছেন, সোমালি যুবকদের জলদস্যুবৃত্তি বন্ধ করার কোনো সামরিক উদ্যোগ স্থায়ীভাবে সফল হবে না। এই সমস্যার সমাধান খুঁজতে হবে সোমালিয়ার রাজনৈতিক স্থিতিশীলতা ও আর্থসামাজিক উন্নয়নের প্রয়াসের মধ্য দিয়ে। একটি স্থিতিশীল সরকার দরকার, যা সুশাসন নিশ্চিত করবে, দারিদ্র্য কমানোর উদ্যোগ নেবে, কর্মসংস্থান সৃষ্টি করবে। বেকার দরিদ্র যুবকদের স্বাভাবিক জীবন-জীবিকা নিশ্চিত করা না হলে তাদের জলদস্যু হওয়া ঠেকানো সম্ভব নয়।
কিন্তু সে তো অনেক দীর্ঘ প্রক্রিয়ার বিষয়। তত দিন তারা আরব সাগরে দস্যুবৃত্তি চালিয়েই যাবে। রাশিয়া, চীন, ভারত ও ইউরোপীয় ইউনিয়নভুক্ত দেশগুলো নিজেদের জাহাজগুলোর নিরাপত্তা বাড়ানোর নানা উদ্যোগ নিচ্ছে। জার্মানির শিপিং কোম্পানিগুলো প্রাইভেট সিকিউরিটি ফার্ম থেকে নিরাপত্তারক্ষী ভাড়া করছে। ভারত আরও একটি যুদ্ধজাহাজ নামিয়েছে। কিন্তু বাংলাদেশ কী করবে? কী হবে আমাদের সমুদ্রগামী জাহাজগুলোর নিরাপত্তার বিষয়টি?
গণতন্ত্র
তিউনিসিয়া: মানুষ কখন বিদ্রোহ করে
পালানোর পথ দীর্ঘই হয়। বেন আলী যখন বুঝলেন যে তাঁর দিন শেষ, তখন একটা প্রশ্নই তাঁর মনে জেগেছিল: পালাব কোথায়? মনের পর্দায় সিনেমার মতো ভেসেছিল কয়েকজন রাষ্ট্রপ্রধানের মুখ। দেশ বলতে স্বৈরশাসকেরা মানুষ বোঝেন না, বোঝেন শাসনক্ষমতার শিখরে বসে থাকা কোনো ব্যক্তিকে। জনগণ তাঁদের কাছে ‘চালানোর’ আর ‘মানানোর’ বিষয়। ভাঁওতা আর ভয় তাঁদের অস্ত্র। কিন্তু এমন দিন আসে, যখন মানুষ উঠে দাঁড়ায় এবং ভয়কেই ভয় দেখাতে শেখে। তিউনিসিয়ায় এখন তেমন দিন এসেছে। তাই বেন আলীকে উদ্ধারকর্তা খুঁজতে হচ্ছে। ভাবতে হচ্ছে সাবেক ঔপনিবেশিক প্রভুরাষ্ট্র ফ্রান্সের প্রেসিডেন্ট সারকোজির কথা, আমেরিকার প্রেসিডেন্ট বারাক ওবামার কথা। ব্রিটেনের প্রধানমন্ত্রী ডেভিড ক্যামেরনের কথাও নিশ্চয় তিনি ভেবেছিলেন। এঁরা কেউ কি এত দিনের অনুগতকে আশ্রয় দেবেন না? এঁদের কি কৃতজ্ঞতা নেই? তিনি কি দেশের অর্থনীতিকে বিদেশিদের জন্য খুলে দেননি? ইউরোপীয় অর্থনীতির জন্য সস্তা করে দেননি যুব প্রজন্মের শ্রমকে? আইএমএফ ও ওয়ালস্ট্রিটের কর্তাদের মর্জিমাফিক অর্থনীতির কাছা খুলে দেওয়াসহ রাষ্ট্রীয় সম্পদ ব্যক্তিমালিকানায় ছেড়ে দেননি? মার্কিন ওয়ার অন টেররের সেবক হিসেবে দেশ থেকে ‘সন্ত্রাসীদের’ বিতাড়ন করেননি?
প্যারিসের আকাশে বিমান নিয়ে চক্কর খেতে খেতে এসব কথা তিনি নির্ঘাত ভাবছিলেন। আবর্জনা কেউ ঘরে তোলে না। জনগণকে যে দাবিয়ে রাখতে পারে না, নিলামে তুললেও তেমন স্বৈরশাসককে কেউ কানাকড়ি দিয়েও কিনবে না। এঁদের স্থান আস্তাকুঁড়। তা হলেও এমন রাষ্ট্র আছে, যা ইউরো-মার্কিনের আবর্জনা সাফের দায়িত্ব নেয়। তাদের হয়ে অগণতান্ত্রিক শক্তির পরিচর্যা করে। তাবৎ গণবিরোধী মুসলিম শাসকদের মুরব্বি, রক্ষণশীলতার দুর্গ সৌদি আরব সেই কাজের আঞ্চলিক ঠিকাদার। বাংলাদেশের এরশাদ, পাকিস্তানের পারভেজ মোশাররফদের মতো ব্যক্তিদের বিপদে সৌদি রাজপরিবারই ভরসা। বেন আলীর বিমান তাই প্যারিসের আকাশে বাড়ি খেয়ে সৌদির দিকেই নাক ঘুরাল। আশ্রয়ও জুটল, যেমন জুটেছিল উগান্ডার ইদি আমিনের।
পালানোর পথ দীর্ঘই হয়। এই দীর্ঘ পথে তাঁকে তাড়া করেছে মুহাম্মদ বুয়াজিজি নামের এক যুবকের প্রতিবাদের তাপ আর তাঁর পোড়া মাংসের গন্ধ। যদিও বিশ্ববিদ্যালয় থেকে এমএ পাস, তার পরও পুঁজিহীন, চাকরিহীন এই যুবকের জীবিকার উৎস এক ঠেলাগাড়িতে ভর্তি শাকসবজি। পুলিশ সেটাও কেড়ে নিল। বুয়াজিজি আর কী করতে পারেন? হেঁটে হেঁটে পৌঁছালেন এক সরকারি দপ্তরের সামনে। গায়ে আগুন দিলেন, আর সেই আগুন ছড়িয়ে পড়ল সবখানে। এক যুবকের প্রতিবাদের প্রতিধ্বনি জাগল সব যুবকের মনে। যে আগুনে বুয়াজিজি পুড়েছেন, সেই একই আগুনে তো তাঁরাও দগ্ধ হচ্ছেন। এই আগুনের নাম স্বৈরশাসন ও দুর্নীতি। বুয়াজিজি এভাবে না জেনেই বহু প্রতীক্ষিত গণ-অভ্যুত্থানের সলতেটা জ্বালিয়ে দিলেন। পুলিশের গুলিতে আরও ৯৯ জনের জীবন গেল। বাকি ইতিহাস সবাই জানে। মিসরের বাদশাহ ফারুক আর ইরানের রেজা শাহ পাহলভির পলায়নের অনেক দিন পর আবার কোনো আরব শাসক বিতাড়িত হলেন।
শাসক বদলের পদ্ধতি দুই রকম। যুদ্ধ অথবা গণ-অভ্যুত্থান। আফগানিস্তান ও ইরাকের সরকার বদলাতে চালাতে হয়েছিল আগ্রাসন। ফলাফল, তেলের কড়াইয়ের বদলে জ্বলন্ত উনুনের জীবন। আর তিউনিসিয়া দেখিয়েছে, পরাশক্তি-সমর্থিত সরকার বদলের একমাত্র উপায় গণবিপ্লব। ফ্রান্স সেনা পাঠাতে চেয়েছিল, পর্দার আড়ালে আমেরিকা চেলেছিল নানা ঘুঁটি। তবু সব ওলট-পালট হয়ে গেল। ওপরের মানুষ পতিত হলো নর্দমায় আর নিচের মানুষ উঠে এল ওপরে। পাশ্চাত্য-সমর্থিত ‘রঙিন বিপ্লবের’ সঙ্গে তিউনিসিয়ার রক্তাক্ত পরিবর্তনের পার্থক্য এটাই। ওই সব ‘বিপ্লব’ ছিল পশ্চিমা শক্তি ও বিশ্ব মিডিয়ার সমর্থনে ওপরের তলার লোকের। আর তিউনিসিয়ায় যা ঘটছে, তার কর্তা-কর্ত্রী সেদেশের জনগণ।
বিপ্লব ও গণ-অভ্যুত্থানের সৌন্দর্য ও শক্তি এই যে, শাসিত-নির্যাতিত-উপেক্ষিত মানুষ এর স্পর্শেই অনুভব করে তার শক্তি ও মর্যাদা। তারা যেমন বাঁচতে শেখে, তেমনি মানুষের স্বার্থে হাসিমুখে মরতেও শেখে। তিউনিসিয়ার রাজপথে এখন মানুষের সেই জোটবদ্ধ ক্ষমতার উৎসব। এবং তারা প্রধানত তরুণ। কেবল তিউনিসিয়াই নয়, বুয়াজিজির জ্বালানো আগুনের আঁচ সমগ্র মধ্যপ্রাচ্যই টের পাচ্ছে। বৃদ্ধ সৌদি বাদশাহ ও তরুণ জর্ডানি রাজার তখতে তাউস এবং মিসরের ‘চিরস্থায়ী’ প্রেসিডেন্ট ও আলজেরীয় সেনাশাসকদের প্রাসাদও স্পর্শ করছে তাঁর উত্তাপ। মিসর সরকার ইতিমধ্যে খাদ্যপণ্যের দাম কমিয়ে দিয়েছে, সুদান সরকার ভীত হয়ে বিরোধী নেতা হাসান আল তুরাবিকে গ্রেপ্তার করেছে। হ্যাঁ, এখন সবাই তেল-চাল-আটার দাম কমাবে। তা কমাক, কিন্তু সেগুলোর দাম কারা বাড়াচ্ছিল এত দিন?
তিউনিসিয়া যখন জ্বলছিল, তখন কী করছিলেন হিলারি ক্লিনটন? তিনি তখন উপসাগরীয় রাজতন্ত্রের দুর্নীতিবাজ রাজপুত্রদের সবক দিচ্ছিলেন। বলছিলেন, তাঁদের উচিত ইরান আক্রমণে শামিল হওয়া। মিসরে যখন ভোট জালিয়াতি চলছিল, যখন লেবানন ও ফিলিস্তিনে গণতন্ত্র হাঁসফাঁস করছিল, ওবামা তখন নীরব ছিলেন। ইয়েমেন, জর্ডান, মরক্কোর স্বৈরশাহীর বিষয়ে যেমন নীরব আছে ব্রিটেন, ফ্রান্স ও জার্মানি।
আজ তাঁরা আরবসহ গোটা বিশ্বে গণতন্ত্র ও স্থিতিশীলতা চান? অথচ, এর জন্য তো আগে অস্থিতিশীলতাই দরকার। অনির্বাচিত ও জবরদখলকারী শাসকদের টিকিয়ে রেখে তো শান্তি ও গণতন্ত্র আসবে না। আলজেরিয়ায় নির্বাচিত সরকার ক্ষমতায় বসতে পারেনি, নির্বাচিত ফিলিস্তিন সরকার শাসনের অধিকার পায়নি, পাকিস্তানকে তারা উপহার দিয়েছে এক লুটেরা প্রেসিডেন্ট আর সর্বনাশা সেনাবাহিনী। দেশ ছাড়তে হয়েছে হাইতির জনপ্রিয় প্রেসিডেন্ট অ্যারিস্টিডকে। সম্প্রতি আফ্রিকার আইভরি কোস্টে নির্বাচিত প্রেসিডেন্টকে হটাতে ফ্রান্স ও যুক্তরাষ্ট্রের মদদে গৃহযুদ্ধ বাধানো হচ্ছে। এ রকম উদাহরণ অজস্র। তিউনিসিয়া ধরনের অস্থিতিশীল জনতার অভ্যুত্থান ছাড়া এসব দেশে জনগণের গণতন্ত্র সম্ভব নয়।
বেন আলীকে সবাই বলছে পতিত স্বৈরশাসক। কিন্তু তিনি কি সত্যিই স্বাধীন শাসক ছিলেন, নাকি ছিলেন অপশক্তির হুকুমবরদার? কার্যত তিউনিসিয়ার যুববিদ্রোহ পাশ্চাত্য প্রবর্তিত আর্থিক ও রাজনৈতিক ব্যবস্থারই বিরুদ্ধে। আশির দশকে এমএফ চালায় কাঠামোগত সংস্কার। বিশ্বব্যাংক ঠিক করে দেয় নীতি। তাদের ঋণের শর্ত মেটাতে নিত্যপ্রয়োজনীয় দ্রব্যের দাম প্রায় দ্বিগুণ করা হয়। ছাঁটাই হন অজস্র সরকারি শ্রমিক-কর্মচারী। আয়-ব্যয়ের ফারাক বাড়তেই থাকে। অর্থনীতি ধুঁকতে থাকে অসাধু ঋণের ভারে। সুদ গুনতেই চলে যায় প্রবাসী শ্রমিকদের পাঠানো ডলার। পর্যটকদের ‘হলিডে ডেস্টিনেশন’ হিসেবে তিউনিসিয়াকে গড়ে তোলা হয়, কিন্তু খোদ তিউনিসিয়াবাসীর জীবন থেকেই হারাতে থাকে হলিডের সুখ। আর বেন আলীর পরিবার বানাতে থাকে সম্পদের পাহাড়। মড়ার ওপর খাঁড়ার ঘা হয়ে আসে দমন-পীড়ন।
বাংলাদেশসহ তৃতীয় দুনিয়ার সর্বত্র গল্প এটাই। সমাজ দেখল, হঠাৎ করে রাষ্ট্র তাদের ব্যবসা ও মুনাফার সামনে উদোম করে ছেড়ে দিয়েছে এবং তারা গরিব হয়ে যাচ্ছে। বাধা দেওয়ার মতো কেউ নেই। কারণ, দেশ চালাচ্ছে উর্দি পরা ডাকুরা। সেনাবাহিনীকে দিয়ে প্রগতিশীল শক্তি ও সরকারগুলো বর্বরভাবে গুঁড়িয়ে দেওয়া হলো। বাংলাদেশে শেখ মুজিবের বুক ঝাঁঝরা হলো। চিলির বামপন্থী প্রেসিডেন্ট সালভাদর আয়েন্দেকে হত্যা করল তারই সেনাবাহিনী। কঙ্গোর জাতীয় নেতা প্যাট্রিস লুমুম্বাকে টুকরা টুকরা করে হত্যা করা হলো। আর ফ্রান্সের খপ্পর থেকে তিউনিসিয়ার স্বাধীনতা অর্জনের নেতা হাবিব বারঘুইবি সামরিক অভ্যুত্থানে উৎখাত হলেন। জেনারেল বেন আলী হলেন তিউনিসিয়ার ভাগ্যবিধাতা—২৪ বছরের জন্য। ক্ষমতা দখলের পর দৌড়ে বেতারকেন্দ্রে যাওয়া স্বৈরশাসকদের রীতি। বেন আলীও গেলেন, গলা চড়ালেন এবং তিউনিসিয়ায় নেমে এল অন্ধকার।
মত প্রকাশের অধিকার বলে কিছু ছিল না। এক সাংবাদিক বলছেন, ‘জীবনে এই প্রথম সত্যিকার সাংবাদিকতা করছি।’ হ্যাঁ, তিউনিসিয়ার যুবকেরাও অনুভব করছেন যৌবনের সত্যিকার তেজোদীপ্তি। সাধারণ মানুষ এই প্রথম স্বাদ পাচ্ছে নাগরিক শক্তি ও সংহতির। বুয়াজিজির মহান আত্মাহুতির বিনিময়ে তিউনিসিয়া যেন জীবন ফিরে পেল।
কিন্তু যারা ইতিহাস গড়ছে, তারা কারা? আরব দেশগুলোর মধ্যে তিউনিসিয়ার শিক্ষিত মধ্যশ্রেণীটি সবচেয়ে বড়। জনসংখ্যার বড় অংশই যুবাবয়সী। উদার ও ধর্মনিরপেক্ষ ধারা সমাজে প্রতিষ্ঠিত। বামপন্থী শক্তি নিতান্তই দুর্বল নয়। অভ্যুত্থানে নেতৃত্ব দানকারী জেনারেল ইউনিয়ন ফর ওয়ার্কার্স নামক শ্রমিক সংগঠনের প্রভাব তারই প্রমাণ। তবু শাসনক্ষমতার শূন্যতা পূরণে সক্ষম একক কোনো রাজনৈতিক দল নেই। এরই সুযোগ নিয়ে বেন আলীর প্রধানমন্ত্রী মোহাম্মদ ঘানুচি নতুন সরকারের প্রধান সেজে বসেছেন, সঙ্গে আগের সরকারের ছয় মন্ত্রী। কিন্তু জনতার চাপে ওই ছয়জন বিদায় হলেও ঘানুচি বহাল আছেন। ওদিকে বামপন্থী তিন মন্ত্রীও পদত্যাগ করেছেন। জটিলতা তাই থাকছেই। এই জটিলতার গোড়া স্বতঃস্ফূর্ত অভ্যুত্থানটির মধ্যেই। একক কোনো রাজনৈতিক দলের নেতৃত্বে পরিচালিত হয়নি এই সংগ্রাম। এই অভ্যুত্থানের আসল তাৎপর্য হলো, রাষ্ট্রের বিরুদ্ধে সামাজিক শক্তির প্রতিরোধ। জনতাই এখানে নেতা। কিন্তু অভিজ্ঞতা বলে, এ ধরনের বিজয় দ্রুতই বেহাত হয়। বেন আলীর পতনের সঙ্গে সঙ্গেই বিভিন্ন রাষ্ট্রপ্রধান ও আন্তর্জাতিক মিডিয়া একযোগে তাঁর নিন্দা করলেও, তলে তলে তারা চাইছে পছন্দের কাউকে ক্ষমতায় আনতে। যে স্থিতিশীলতা দেবে এবং দেবে পশ্চিমা স্বার্থের সুরক্ষা ও আগের শাসনের ধারাবাহিকতা। তৃতীয় বিশ্বে বিজাতীয়দের স্বার্থ দেখার হাতিয়ার অনেক সময় সেনাবাহিনীই হয়। তিউনিসিয়ার প্রতিবিপ্লবের হুমকিও তারাই। লেবাননীয় কবি খলিল জিবরান লিখেছিলেন, করুণা সেই জাতির প্রতি, যে তার নতুন শাসকের অভিষেকে ঢাক বাজায় এবং বিদায়ের সময় জানায় ধিক্কার। তিউনিসিয়া ও এর মিত্রদের সজাগ থাকতে হবে, যাতে এমন কাউকে তারা বরণ না করে, যাকে তাদের আবার ধিক্কার জানাতে হতে পারে।
তিউনিসিয়ার ঘটনা সব শাসকের জন্যই হুঁশিয়ারি দিচ্ছে: আপনার দেশের মানুষের মাথাপিছু আয় এক হাজার ডলার থেকে ছয় হাজার ডলারের মধ্যে হলে সাবধান! এ রকম মধ্যবিত্ত অবস্থার মানুষই বিদ্রোহ করে। আবার মাথাপিছু আয় এক হাজার ডলারের নিচে কিংবা ছয় হাজার ডলারের ওপরে হলে আপনি নিশ্চিন্ত। অতিদারিদ্র্য পরিবর্তনের শক্তি ও চাহিদা শুষে নেয় আবার অতি সচ্ছলতা বিপ্লব-বিদ্রোহকে করে দেয় অপ্রাসঙ্গিক। তত্ত্বটি মার্কিন সমাজতাত্ত্বিক সেইমুর মার্টিন লিপসেটের। যাঁরা বেন আলী হতে চান না, তাঁদের উচিত সবার জন্য কর্মসংস্থান নিশ্চিত করা এবং যেকোনোভাবেই হোক মাথাপিছু আয় ছয় হাজার ডলারের ওপরে তোলা। নতুন অর্থনৈতিক-রাজনৈতিক ও সাংস্কৃতিক বাস্তবতায় যাদের চাকরি বা আয় অতি নাজুক, সেই সব তরুণ প্রিক্যারিয়েতরা আগেকার প্রলেতারিয়েতদের মতোই গুরুত্বপূর্ণ হয়ে উঠছে। এদের খুশি না রাখলেও বিপদ।
বাংলাদেশের শাসকদের অবশ্য চিন্তার কিছু নেই। অর্থ মন্ত্রণালয়ের সমীক্ষার তথ্য বলছে, বাংলাদেশের চলতি মাথাপিছু আয় (জিএনআই) ৭৫০ ডলার। এর অর্থ আমাদের জনগোষ্ঠী তথা তরুণদের বড় অংশ এতই দরিদ্র যে, নিজ থেকে দিনবদলের শক্তি তাদের নেই। লিপসেটের তত্ত্ব অনুযায়ী অতিদারিদ্র্য সাধারণত বিপ্লব প্রসব করে না। কিন্তু ৫২-৬৯-৭১-৯০-এর এই দেশে কখন কী ঘটে বলা মুশকিল।
সভ্যতার সংঘর্ষতত্ত্বের জনক উইলিয়াম হান্টিংটন সোভিয়েত ইউনিয়নের পতনের পর ঘোষণা করেছিলেন, ইতিহাসের জানাজা হয়ে গেছে। কিন্তু তিউনিসিয়ার যুবজনতা জানিয়ে দিল, ইতিহাস এখনো জাগ্রত। এখনো বেঁচে আছে পরিবর্তনের আশা ও সংকল্প। 
তিউনিসিয়া: শেষ দৃশ্য মঞ্চায়নের অপেক্ষা
তিউনিসিয়ার গণ-অভ্যুত্থানের ঘটনাপরম্পরা এখনো শেষ হয়ে যায়নি। জনরোষের মুখে দেশের প্রেসিডেন্ট জয়নুল আবেদিন বেন আলী সপরিবারে দেশত্যাগ করতে বাধ্য হলেও ক্ষমতার কেন্দ্রবিন্দুতে পরিবর্তন ঘটেনি। ২৩ বছর ধরে চলা স্বৈরতান্ত্রিক শাসনের সুবিধাভোগী দল ও ব্যক্তিরা ক্ষমতা আঁকড়ে ধরে থাকার চেষ্টা করছেন। তিউনিসিয়ার এই অকস্মাৎ গণ-অভ্যুত্থানের পর সারা বিশ্বের গণমাধ্যমে সাংবাদিক ও বিশ্লেষকেরা বলতে শুরু করেছেন, উত্তর আফ্রিকা ও আরব বিশ্বে একনায়কী বা একদলীয় শাসনের মৃত্যুঘণ্টা বেজে উঠেছে। এই বিপ্লব এখন ওই অঞ্চলের অন্যান্য দেশে ছড়িয়ে পড়বে বলে তাঁদের আশা। আশা এই যে, এ ঘটনার পর এই অঞ্চলের শাসকেরা শিক্ষা নেবেন এবং গণতন্ত্রের সুবাতাস বইতে শুরু করবে। আলজেরিয়া ও মিসরে ছোট আকারে হলেও একই ধরনের প্রতিবাদ-বিক্ষোভের কারণে এ ধরনের মন্তব্যকে মনে হচ্ছে বাস্তবসম্মত। কিন্তু তিউনিসিয়ার অভ্যুত্থানের শেষ দৃশ্য এখনো মঞ্চায়িত হয়নি বলে বাছবিচারহীনভাবে এ ধরনের আশাবাদীদের মিছিলে শরিক না হওয়াই বাঞ্ছনীয়।
উত্তর আফ্রিকার অন্য আরেকটি দেশ, তিউনিসিয়ার প্রতিবেশী আলজেরিয়াতে ১৯৮৮ সালে একই ধরনের বিস্ফোরণের মধ্য দিয়ে সে দেশে গণতন্ত্রায়ণের প্রক্রিয়া শুরু হয়েছিল। দ্রুত গণতন্ত্রের প্রক্রিয়া দেশের ভেতরে বিভিন্ন রাজনৈতিক শক্তির মধ্যে টানাপোড়েনের সূচনা করে। ক্ষমতার ভেতরে ও বাইরে যেসব সামাজিক ও রাজনৈতিক শক্তি ছিল তাদের দ্বন্দ্ব ও সংঘাত, ইসলামপন্থীদের জনপ্রিয়তা বৃদ্ধির পটভূমিকায় নির্বাচন অনুষ্ঠিত হয় ১৯৯২ সালে। এই নির্বাচনে ইসলামপন্থীদের আসন্ন বিজয় মোকাবিলা করতে ঘটে সামরিক বাহিনীর হস্তক্ষেপ। তার পরিস্থিতি কিন্তু দেশটির জন্য শুভ হয়নি। এক দশক ধরে চলা গৃহযুদ্ধে প্রাণ হারিয়েছেন হাজার হাজার মানুষ, দেশে গণতন্ত্র প্রতিষ্ঠার বদলে আরেক ধরনের স্বৈরতন্ত্র প্রতিষ্ঠিত হয়েছে। আলজেরিয়ার মানুষের গণতন্ত্রের আকাঙ্ক্ষা পূরণ হয়নি দুই দশক পরও।
আলজেরিয়ার ঘটনাপ্রবাহের সংক্ষিপ্ত বর্ণনার উদ্দেশ্য একটাই—কোনো দেশের গণতন্ত্রায়নের পথ কুসুমাস্তীর্ণ নয়। দেশের ভেতরে যে শক্তি আছে তাদের দ্বন্দ্ব, সংঘাত ও ভারসাম্যই নির্ধারণ করে দেশটি কোন পথে অগ্রসর হবে। তিউনিসিয়ার ঘটনার পর যাঁরা রাতারাতি একটি গণতান্ত্রিক বহুত্ববাদী রাজনৈতিক ব্যবস্থার আশা করছেন, তাঁরা বোধ করি আরেকটু অপেক্ষা করলে ভালো করবেন। তিউনিসিয়ার অতীত ইতিহাসও বলে, তিউনিসিয়ার জনগণ এর আগেও বিক্ষোভ করেছে, গণতন্ত্র প্রতিষ্ঠার জন্য প্রাণ দিয়েছে। ১৯৭৮ সালের জানুয়ারি মাসের বিক্ষোভের পর দেশের রাজনীতিতে একধরনের বহুদলীয় ব্যবস্থা চালু হয় ১৯৮১ সালে, ১৯৮৪ সালের জানুয়ারিতে বিক্ষোভ হয়েছে, ১৯৮৬-৮৭ সালে ঘটেছে শ্রমিক বিক্ষোভ, ১৯৯০ সালের শেষ পর্যায়ে ক্ষমতাসীন সাংবিধানিক গণতান্ত্রিক র‌্যাালির (ফরাসি নামের আদ্যক্ষর অনুযায়ী আরসিডি) কার্যালয়ে হামলা হয়েছে। অনেকেরই জানা আছে, দেশের প্রথম প্রেসিডেন্ট হাবীব বরগুইবার কাছ থেকে ১৯৮৭ সালে বেন আলী রক্তপাতহীন প্রাসাদ-অভ্যুত্থানে ক্ষমতা নিয়েছিলেন পরিবর্তন ও গণতন্ত্রায়ণের প্রতিশ্রুতি দিয়েই। সাধারণ মানুষও তাঁকে স্বাগত জানিয়েছিল। দ্রব্যমূল্য বৃদ্ধিকে কেন্দ্র করে ২০০৮ সালেও দেশের বিভিন্ন শহরে সহিংসতা ও বিক্ষোভ সংঘটিত হয়। এসব ঘটনার পরিণতিতে তিউনিসিয়া গণতান্ত্রিক রাষ্ট্রে পরিণত হয়নি। তবে এসব অভিজ্ঞতায় তিউনিসিয়ার মানুষ সমৃদ্ধ হয়েছে এবং সে কারণেই বেন আলীর দেশত্যাগের পর যেনতেন প্রকারে একটা ‘পরিবর্তন’ দেখানোর চেষ্টাকে তারা প্রত্যাখ্যান করেছে। বড় ধরনের পরিবর্তনের আসার জায়গাটা এখানেই। কিন্তু গোটা রাষ্ট্রকাঠামো ও শাসনব্যবস্থায় পরিবর্তনের সম্ভাবনা ও সমস্যা বুঝতে হলে তিউনিসিয়ার রাজনৈতিক শক্তিগুলো সম্পর্কে ধারণা থাকা দরকার। তিউনিসিয়ায় কার্যত একদলীয় ব্যবস্থা চলেছে দেশটির স্বাধীনতার পর থেকেই। ১৯৫৬ সাল থেকে ১৯৮৭ সাল পর্যন্ত হাবীব বরগুইবা এক ব্যক্তিশাসন প্রত্যক্ষ করেছে তিউনিসিয়া, তার পরের ২৩ বছর চলেছে বেন আলীর শাসন। দলগতভাবে আরসিডিই ক্ষমতায় থেকেছে। ১৯৮১ ও ১৯৮৯ সালে দুই দফায় বহুদলীয় গণতন্ত্রের নামে কয়েকটি সরকার-সমর্থক দলকে বৈধতা দেওয়া হয়েছে। ফলে তিউনিসিয়ায় কখনোই প্রকৃত সরকারবিরোধী গণতান্ত্রিক রাজনৈতিক দল গড়ে ওঠেনি। একমাত্র ব্যতিক্রম হচ্ছে ইসলামপন্থী একটি দল। এ অবস্থায় দেশের রাজনীতিতে সক্রিয়, জনগণের কাছে পরিচিত ও গ্রহণযোগ্য কোনো নেতা বা দল সেখানে অনুপস্থিত।
তিউনিসিয়ার রাজনীতিতে প্রভাব ফেলতে পারে এমন শক্তি রয়েছে চারটি। প্রথম এত দিনকার ক্ষমতাসীন আরসিডি, দ্বিতীয় দেশের সেনাবাহিনী, তৃতীয় জেনারেল ইউনিয়ন অব তিউনিসিয়ান ওয়ার্কার্স (ইউজিটিটি) এবং চতুর্থ দেশের ইসলামপন্থী দল হেজব-আল-নাহাদা (পুনর্জাগরণের দল)। আরসিডি এ মুহূর্তে জনরোষের মুখে থাকলেও ভুলে যাওয়া ঠিক হবে না যে ৫০ বছর ধরে ক্ষমতাসীন দলের অনুগত ও সুবিধাভোগীর সংখ্যা কম নয়। ইকোনমিস্ট পত্রিকার ভাষ্য ধরে বলতে পারি, আলী বাবা নেই, কিন্তু চল্লিশ চোরের কী হবে? এই দল ও তার অনুসারীরা পশ্চিমা বিশ্বের সমর্থন পেয়ে এসেছে এই যুক্তিতে যে তারা তিউনিসিয়ার অর্থনৈতিক অগ্রগতি নিশ্চিত করেছে, শিক্ষার প্রসার ও নারীর অধিকার সমুন্নত রেখেছে, ধর্মনিরপেক্ষ ব্যবস্থা চালু রেখেছে। সর্বোপরি দেশে ইসলামি চরমপন্থী মোকাবিলায় সাফল্য দেখিয়েছে। এসব যুক্তির পেছনে সত্যতা নেই, তা নয়; তবে তার পাশাপাশি এটাও বলা দরকার, এর কিছু কিছু সরকারি অতিরঞ্জিত প্রচারণাও বটে। পশ্চিমা দেশগুলো, বিশেষ করে, যুক্তরাষ্ট্র প্রশাসন যে তার পরও বেন আলীর সরকার ও তাঁর পরিবারের দুর্নীতি নিয়ে দুশ্চিন্তাগ্রস্ত ছিল, উইকিলিকসের কল্যাণে আমরা তাও জানি। এখন পর্যন্ত তিউনিসিয়ার সেনাবাহিনী প্রত্যক্ষভাবে রাজনীতিতে অংশগ্রহণ করেনি। বেন আলী তাঁর শাসনামলে সেনাবাহিনীর চেয়ে বেশি নির্ভর করেছেন তাঁর তৈরি করা মিলিশিয়া বাহিনীর ওপর। ডিসেম্বর মাসে দেশে বিক্ষোভ শুরু হওয়ার পর সেনাবাহিনী কার্যত বেন আলী সরকারকে সমর্থন জোগায়নি। তারা বিক্ষোভ মিছিলে গুলিবর্ষণে অস্বীকার করে, যখন মিলিশিয়া সদস্যরা বিক্ষোভকারীদের ওপর হামলা চালাচ্ছিলেন, তখন তারা ঘোষণা করে যে জনসাধারণ যেন সরাসরি সেনাবাহিনীকে এ ধরনের ঘটনা জানায়; বেন আলী সেনাবাহিনীর ওপর এতটাই ক্ষুব্ধ হয়ে ওঠেন যে দেশত্যাগের আগে সেনাবাহিনীর প্রধানকে পদচ্যুত করেন। তিউনিসিয়ার রাজধানীতে স্থিতিশীলতা বজায় রাখতে সেনাবাহিনী জনগণের পাশাপাশি থেকেছে। এসব থেকে বোঝা যায়, সেনাবাহিনী এই পরিবর্তনের সময় দর্শক হতে রাজি নয়। প্রশ্ন হচ্ছে, ভবিষ্যতে তারা কী ভূমিকা পালন করবে। আলজেরিয়ায় ১৯৯১ সালে সেনাবাহিনী যখন ক্ষমতার পথে পা বাড়িয়েছিল, তখন তারা প্রথম নির্বাসিত ভিন্ন মতাবলম্বী মোহাম্মদ বউদিয়াফকে প্রথম ক্ষমতায় বসিয়েছিল। বউদিয়াফ আততায়ীর হাতে নিহত হলে সেনাবাহিনী সরাসরি ক্ষমতা গ্রহণ করে।
তিউনিসিয়ার তৃতীয় রাজনৈতিক শক্তি হলো দেশের একমাত্র ট্রেড ইউনিয়ন-ইউজিটিটি। সংগঠনটির ইতিহাস দীর্ঘ হলেও গত ৫৪ বছরে তাদের ভূমিকায় রয়েছে উত্থান-পতন। ১৯৭৮ সালে দেশে প্রথম বড় ধরনের বিক্ষোভের নেতৃত্ব দিয়েছিল ইউজিটিটি। সে জন্য তাদের বড় ধরনের ক্ষতি স্বীকার করতে হয়—৫০ জন কর্মী নিহত হন, মহাসচিবসহ ২০০ জন নেতা-কর্মী গ্রেপ্তার হন। মহাসচিব হাবীব আকর দীর্ঘমেয়াদি কারাদণ্ডে দণ্ডিত হন। ১৯৮০ সালে প্রেসিডেন্ট তাঁকে ক্ষমা প্রদান করেন এবং তিনি মুক্তি পান। ১৯৮১ সালের নির্বাচনে ইউজিটিটি যে ফ্রন্ট গঠন করে তার শরিক ছিল তৎকালীন ক্ষমতাসীন দল। শুধু তা-ই নয়, সংগঠনটি সেই থেকে ক্ষমতাসীনদের সমর্থনই জুুগিয়েছে। দেশের একমাত্র ট্রেড ইউনিয়ন হিসেবে তাদের স্বীকৃতি থেকেই এর প্রমাণ পাওয়া যায়। ১৯৮৮ সালে ইউনিয়ানিস্ট ডেমোক্রেটিক ইউনিয়ন (ইউডিইউ) গঠিত হলে ইউজিটিটি তাদের সঙ্গে ঘনিষ্ঠ সম্পর্ক গড়ে তোলে। কিন্তু জানুয়ারি মাসে গণ-আন্দোলন শুরু হলে ট্রেড ইউনিয়নের নেতারা তাকে সমর্থন দেননি। যখন বিক্ষোভকারীদের ওপর রাজপথে পুলিশি হামলা চলছিল, ইউজিটিটির নেতারা তখনো বেন আলীর সঙ্গে বৈঠক করেছেন। বেন আলী দেশত্যাগ করার পর ‘ঐক্য সরকার’-এ তাঁরা যোগ দিতে রাজি হন। পরে তাঁদের তিন সদস্যই মন্ত্রিসভা থেকে পদত্যাগ করেন। ফলে ইউজিটিটি-ট্রেড ইউনিয়ন হলেও তাদের আদর্শিক অবস্থান রাষ্ট্রকাঠামো ও শাসনব্যবস্থা বদলের অনুকূল কি না, তা প্রশ্নসাপেক্ষ। দেশের রাজনীতির চতুর্থ শক্তি হচ্ছে একমাত্র ইসলামপন্থী দল হেজব-আল-নাহাদা। এর নেতা রাশিদ আল ঘানুুশি, যিনি দীর্ঘদিন লন্ডনে নির্বাসিত জীবন যাপন করেন।
তিউনিসিয়ায় ইসলামপন্থী সংগঠনের উৎস হিসেবে বিবেচনা করা হয় ইসলামি প্রবণতা আন্দোলনকে (ফরাসি নামের আদ্যক্ষর অনুযায়ী, যা এমটিআই বলে পরিচিত)। ১৯৮১ সালে এর যাত্রা শুরু। এই সংগঠনের নেতারা দেশের রাজনীতি, অর্থনীতি ও সমাজজীবনে ইসলামি আদর্শের বাস্তবায়নের দাবি জানান, শরিয়া আইন প্রচলনের জন্য তাঁরা হাবীব বরগুইবার সরকারের ওপর চাপ সৃষ্টি করেন এবং অভিযোগ করেন যে ইসলামি দেশগুলো পশ্চিমা বিশ্বের সাংস্কৃতিক উপনিবেশবাদের শিকার হয়েছে। সরকার অভিযোগ করে, দলটি দেশের বিভিন্ন শিক্ষাপ্রতিষ্ঠানে উত্তেজনা সৃষ্টি করছে। এই দলের নেতৃস্থানীয় ইমামরা উত্তেজনাকর বক্তব্য দিচ্ছেন বলেও অভিযোগ ওঠে।
১৯৮১ সালে রাশিদ আল ঘানুশি ও এমটিআইর নেতাদের আটক করা হয় এই অভিযোগে যে তাঁরা দেশে উত্তেজনা ছড়ানোর চেষ্টা করছেন। আদালতে তাঁর বিরুদ্ধে আনা মামলার রায়ে রাশিদ ঘানুশিকে ১২ বছরের কারাদণ্ড দেওয়া হয়। এমটিআই ও ঘানুশির কারাদণ্ডের বিরুদ্ধে সমাজের বিভিন্ন স্তর থেকে সরকার সমালোচনার মুখোমুখি হয়। ১৯৮৪ সালে ঘানুশিকে ক্ষমা প্রদর্শন করে তাঁকে মুক্তি দেওয়া হয়। এমটিআইর অনেক নেতা তখন কারাগারে আটক থাকলেও ঘানুশির মুক্তির পর দল আবারও সংগঠিত হতে শুরু করে।
তিন বছর পর দেশে আবার অস্থিরতার সূচনা হয়। কয়েকটি বোমাবাজির ঘটনা ছাড়াও সরকার দাবি করে, ইসলামপন্থী দল ও গোষ্ঠী সরকার উৎখাত করতে ষড়যন্ত্র করছে। সরকার আবার এমটিআই এবং তার নেতা রাশিদ আল ঘানুশির বিরুদ্ধে মামলা দায়ের করে। এমটিআইর বিরুদ্ধে আনা মামলায় মোট ৫৭ জনকে অভিযুক্ত করা হয়। মামলায় সাতজনকে প্রাণদণ্ড দেওয়া হয়, ১৩ জন খালাস পান এবং বাকিদের বিভিন্ন মেয়াদে দণ্ড দেওয়া হয়। রাশিদ আল ঘানুশি যাবজ্জীবন কারাদণ্ডে দণ্ডিত হন।
মামলার রায়ে হাবীব বরগুইবা কেবল অসন্তুষ্টই ছিলেন না, তিনি জোর দেন যে অভিযুক্ত ব্যক্তিদের পুনর্বিচারের মুখোমুখি করা হোক। তিনি মনে করেন, ইসলামপন্থী নেতাদের যথেষ্ট কঠোর শাস্তি দেওয়া হয়নি। বিশেষ করে, রাশিদ আল ঘানুশিকে মৃত্যুদণ্ড না দেওয়ায় তিনি আদালতের ওপর ক্ষুব্ধ হয়ে ওঠেন। এই রায় নিয়ে ক্ষমতাসীন গোষ্ঠীর ভেতরে মতপার্থক্য তুঙ্গে ওঠে। হাবীব বরগুইবার ঘনিষ্ঠজনেরা তখন অভিযোগ করেন, তিনি প্রেসিডেন্ট থাকার মতো শারীরিকভাবে সুস্থ নন। এই পটভূমিকাতেই তৎকালীন প্রধানমন্ত্রী জয়নুল আবেদিন বেন আলী হাবীব বরগুইবাকে সরিয়ে ক্ষমতা গ্রহণ করেন ১৯৮৭ সালে।
১৯৮৯ সালে বেন আলী সীমিত আকারে বহুদলীয় পদ্ধতি চালু করলে সাবেক এমটিআই নেতারা দল পুনর্গঠন করেন এবং এর নাম দেন হেজব-আল-নাহাদা। এর আগে ১৯৮৮ সালে রাশিদ ঘানুশিকে মুক্তি দেওয়া হয়। হেজব-আল-নাহাদা ও এর ছাত্রসংগঠনকে কাজ করতে দেওয়া হলেও ১৯৮৯ সালের নির্বাচনে তাদের দলগতভাবে অংশগ্রহণ করতে দেওয়া হয়নি, কেননা জাতীয় ঐকমত্যের যে চুক্তি হয়, তাতে ধর্মকে রাজনীতির বাইরে রাখতে সব দলই অঙ্গীকার করে। নির্বাচনে হেজব-আল-নাহাদার সমর্থকেরা নির্দলীয়ভাবে অংশগ্রহণ করেন এবং কমপক্ষে ১৫ শতাংশ ভোট পান। কোনো কোনো এলাকায় তাঁরা ৩০ শতাংশ ভোটও পান।
১৯৯০ ও ১৯৯১ সালে সরকার ও ইসলামপন্থীদের মধ্যে ছোট ছোট অনেক সংঘর্ষের পরিণতিতে সরকার সংগঠনটি নিষিদ্ধ করে, নেতাদের আটক করে এবং ১৯৯২ সালে তাদের সামরিক আদালতে বিচার করে। হেজব-আল-নাহাদার নেতারা তাঁদের সাজার মেয়াদ পূর্ণ করেন কিংবা সরকারি অনুকম্পার কারণে ২০০৪ সালের মধ্যে মুক্তি লাভ করেন। কিন্তু দলটি অনেকাংশেই দুর্বল হয়ে পড়ে। বিগত বছরগুলোতে দলের কার্যক্রমে নতুন প্রাণচাঞ্চল্য লক্ষ করা গেছে। তিউনিসিয়া থেকে পাওয়া কোনো কোনো খবরে বলা হয়েছে, সাম্প্রতিক অভ্যুত্থানে দলের কর্মীরা প্রত্যক্ষভাবে অংশ নিয়েছেন।
দেশের এই চারটি রাজনৈতিক শক্তিকেন্দ্রকে ঘিরে ছোটখাটো দল আছে, আছে সমাজের বিভিন্ন স্তরের মানুষের স্বপ্ন ও আকাঙ্ক্ষা। গণতন্ত্রকামী ও পরিবর্তনপ্রত্যাশী মানুষের আশাও ভিন্ন ভিন্ন। কিন্তু সব মিলিয়ে এই দলগুলোর মধ্যকার শক্তির ভারসাম্যের ওপর নির্ভর করবে তিউনিসিয়ার ভবিষ্যৎ কী। তিউনিসিয়ার এই গণ-অভ্যুত্থান যাঁদের আশাবাদী করে তুলেছে, তাঁদের অনেকে এই শঙ্কাকে ঝেড়ে ফেলতে পারছেন না যে পরিবর্তনের বদলে কেবল জোড়াতালি দিয়ে পুরোনো ব্যবস্থাই চালু থাকবে। পুরোনো ব্যবস্থার ইতিবাচক দিকগুলো বহাল রেখে মানুষের রুটি-রুজির সমস্যার সমাধান ও গণতন্ত্রের স্বপ্ন পূরণ সম্ভব হবে কি না, তা দেখার জন্য অনেকেই অপেক্ষমাণ।
উইকিলিকস, তুষারপাত ও মন্দায় কাবু মহাদেশ
ইউরোপে শীতটা যেন এবার আগেভাগেই এসে গেল। সেই নভেম্বর মাসের শেষ সপ্তাহ থেকেই জেঁকে বসেছে ঠান্ডা। শুধু কি ঠান্ডা, এর সঙ্গে হাড় কাঁপানো বাতাস আর তুষারপাত—কখনো ঝিমিয়ে ঝিমিয়ে আবার কখনো আষাঢ়-শ্রাবণের ধারার মতো। আর এই অবিরাম তুষারপাত ইউরোপের শহর-নগর-বন্দর বিস্তীর্ণ অঞ্চল সাদা বরফের চাদরে ঢাকা পড়েছে।
তা ছাড়া ডিসেম্বর মাসে বড়দিন উৎসব আর নববর্ষকে বরণ করতে সর্বত্র সাজসাজ রব। ঘরবাড়ি, আঙিনা, দোকানপাট শহরের কেন্দ্রস্থল সুদৃশ্য ক্রিসমাস ট্রি আর নানা সাজসজ্জায় ঝলমল করছে। সাদা বরফে ঢাকা আবহে এই সাজসজ্জা যেন রূপকথার ছবিকেও হার মানায়। ইউরোপে এ সময়টা যথেষ্ট ঠান্ডা, বরফপাত হলেও বড়দিন আর নতুন বছরকে বরণ করার আনন্দে সবার মধ্যেই একটা খুশির আমেজ কাজ করে।
এই আনন্দ আর আমেজের মধ্যেই নানা প্রকৃতির বৈশ্বিক ঘটনা এবার এই বরণ উৎসবের কিছুটা হলেও ব্যত্যয় ঘটিয়েছে। মহাদেশজুড়ে ডিসেম্বর মাসে প্রাকৃতিক, সামাজিক, রাজনৈতিক ও অর্থনৈতিক ঘটনাপ্রবাহে অস্থির হয়েছে অনেক দেশ এবং তাদের জনগণ।
প্রস্তুতি নেওয়ার আগেই এবার ইউরোপজুড়ে তুষারপাত আর হিম ঠান্ডায় নিহত হয়েছে শতাধিক মানুষ। প্রকৃতিবিদেরা বলেছেন, জলবায়ু পরিবর্তনের কারণেই বিশ্বজুড়ে যে এলোমেলো অস্বাভাবিক আবহাওয়া, তা থেকে নিস্তার পাচ্ছে না ইউরোপ। তাই বেশ আগেভাগেই তুষারপাত শুরু হওয়ায় এই নানা বিপত্তি। আবহাওয়াবিদেরা জানিয়েছেন, এই তুষারপাত আরও কিছুদিন চলবে এবং ঠান্ডার আধিক্যও বাড়বে।
এক.
এই শীতল আবহাওয়ায় হঠাৎ করে বোমা ফাটিয়ে সমাজ রাজনীতির অঙ্গন গরম করে দিয়েছেন জুলিয়ান অ্যাসাঞ্জ। তিনি তাঁর উইকিলিকস ওয়েবসাইটে আমেরিকার যুদ্ধনীতি এবং বিশ্বের নানা দেশ থেকে পাওয়া আমেরিকার কূটনৈতিক বার্তা প্রকাশের মাধ্যমে অনেক দেশের রাজনীতিক আর নেতাদের সংশয়ের মধ্যে ফেলেছেন। নানা অশান্তি সৃষ্টি হচ্ছে আমেরিকা ও ইউরোপীয় দেশগুলোর মধ্যে কূটনৈতিক সম্পর্কের। মুখ ফুটে কেউ না বললেও বা সমালোচনা না করলেও আকারে-ইঙ্গিতে তাঁরা তাঁদের বিরক্তি প্রকাশ করছেন আমেরিকার এই কূটচাল কূটনীতিকে।
বার্লিনে মার্কিন রাষ্ট্রদূত ফিলিপ মরফি তাঁদের একজন, যিনি জার্মান রাজনীতির আঙ্গেলা মেরকেল, পররাষ্ট্রমন্ত্রী গিডো ভেস্টারভোলসহ অনেকের সম্পর্কে কূটনৈতিক শিষ্টাচারবহির্ভূত কথাবার্তা লিখিতভাবে ওয়াশিংটনের পররাষ্ট্র দপ্তরে পাঠিয়েছিলেন—তা প্রকাশ হয়ে যাওয়ায় রাজনীতিকদের মধ্যে একটা অস্থিরতা এবং দুই দেশের সম্পর্কের মধ্যেও একটা শীতল ভাব লক্ষ করা যাচ্ছে। অনেকে বার্লিনে নিযুক্ত মার্কিন রাষ্ট্রদূতকে ফেরত নেওয়ার কথা বলছেন। ইউরোপের চারটি বেনদি পত্রিকা স্পেনের এলপাই, জার্মানির ডের স্পিগেল, ফ্রান্সের ল্যা মন্ড ও ইংল্যান্ডের গার্ডিয়ান প্রতিদিন প্রকাশ করছে নানা কেচ্ছাকাহিনি। এই পত্রিকা চারটি ইউরোপে উইকিলিকসের তথ্যগুলো প্রকাশের জন্য চুক্তিবদ্ধ। এ ছাড়া ইউরোপের বুদ্ধিজীবীসহ সাধারণ মধ্যবিত্তদের বিশাল অংশ উইকিলিকসের পক্ষে রয়েছেন, রয়েছে সংবাদমাধ্যমগুলোও।
দুই.
ডিসেম্বরের ২ তারিখে সুইজারল্যান্ডের জেনেভায় ফিফার সদর দপ্তরে ২০১৮ ও ২০২২ সালের ফুটবল বিশ্বকাপের স্বাগতিক দেশ হিসেবে রাশিয়া আর কাতার নির্বাচিত হওয়াই ইউরোপে ফুটবল কুলীন দেশগুলোর চোখ কপালে উঠেছে। কদিন ধরেই ব্রিটিশ মিডিয়ার সঙ্গে অন্যরাও আন্তর্জাতিক ফুটবল সংস্থা ফিফাকে একটি দুর্নীতিগ্রস্ত সংস্থা আর টাকা লেনদেনের আখড়া বলে সমালোচনা করেছেন। বিশ্বজনীন খেলা ফুটবল পৃথিবীর সর্বত্রই হতে পারে, যদি সে দেশের সামর্থ্য থাকে। তবে ফিফায় টাকা দিয়ে ভোট কেনাবেচার ঘটনা অনেকটাই ওপেন সিক্রেট আর এ নিয়ে বিস্তর লেখালেখি হয়েছে। ইংল্যান্ডের ফুটবলভক্তরা নিজ দেশে বিশ্বকাপ না পেয়ে শোকে পাথর হয়ে বছরের শেষ দিনগুলো কাটিয়েছেন।
তিন.
চুটিয়ে ব্যবসা-বাণিজ্য করে অগাধ ধনসম্পত্তির মালিক আবার রাষ্ট্রনায়ক, এ ধরনের রাজনীতিক ইউরোপে সাধারণত দেখা যায় না। তবে একজন আছেন, তিনি হলেন ইতালির প্রধানমন্ত্রী সিলভিও বেরলুসকোনি।
দুই বছর আগে পুনরায় ক্ষমতায় এসে ইতালির ধনকুবের এবং মিডিয়াসম্রাট ৭৪ বছরের বেরলুসকোনি ইতালির জনগণকে নানা অর্থনৈতিক সংস্করণ এবং দেশকে এগিয়ে নিয়ে যাওয়ার কথা বললেও দিনে দিনে ইতালি বহুমুখী সংকটে ভুগছে। ইউরোপের যে দেশগুলো এই মুহূর্তে বিশাল ঋণের বোঝা কাঁধে নিয়ে দেশ চালাচ্ছে, ইতালি তাদের মধ্যে অন্যতম। অর্থনৈতিক প্রবৃদ্ধি বৃদ্ধি না পেয়ে দিনে দিনে তার সূচক নামছে। এমন দিন নেই, যখন এই বছরের শেষ দিকে ইতালিতে এসবের প্রতিবাদে মিটিং-মিছিল হয়নি। ইতালির প্রখ্যাত সাংবাদিক বেপে সেভেরগিনি তাঁর সদ্য প্রকাশিত বইয়ে বেরলুসকোনিকে নিয়ে লিখেছেন, ব্যক্তি বেরলুসকোনি ইতালির টেলিভিশন চ্যানেলগুলোর এবং চলচ্চিত্রশিল্পের মালিক ও প্রযোজক হিসেবে যিনি নিজেকে বিপুল বৈভবের মালিক করেছেন আর তাঁর নারীবিষয়ক কেচ্ছাকাহিনি সর্বজনবিদিত, যদিও তা ক্ষমতার সঙ্গে সম্পৃক্ততার কারণেই। কিন্তু দেশ চালাতে গিয়ে তিনি একেবারেই ব্যর্থ হয়েছেন। তারপর ১৪ ডিসেম্বর পার্লামেন্টের আস্থা-অনাস্থা ভোটে মাত্র তিন ভোটের ব্যবধানে তিনি ক্ষমতায় টিকে গেছেন। যদিও ইতালির বিরোধী দল এবং সংবাদমাধ্যম এই অনাস্থা ভোটে ভোট ক্রয়ের অভিযোগ করছে।সন্ত্রাসী হামলা
অক্টোবর মাস থেকেই ইউরোপের বিভিন্ন দেশের গোয়েন্দা সংস্থার সূত্রে খবর আসছিল, ইউরোপের বড় বড় শহর লন্ডন, প্যারিস, বার্লিনসহ আরও কিছু শহরে আল-কায়েদার ইউরোপীয় সহযোগীরা হামলা চালাবে। এতে হঠাৎ করেই চারদিকে পুলিশি প্রহরা বেড়ে গেল। পার্লামেন্ট ভবন থেকে শুরু করে বিমানবন্দর ও রেলওয়ে স্টেশনগুলোয় বাড়তি প্রহরা বসল। না, তেমন কিছু বড় হামলা আর হয়নি, তবে বার্লিনে জার্মান চ্যান্সেলর ভবনের ঠিকানায় পাঠানো প্যাকেটে বিস্ফোরক পাওয়া গেল। সুইডেনের স্টোকহোলাম ক্রিসমাস মেলায় বোমা ফুটলেও আততায়ী ছাড়া আর কেউ হতাহত হয়নি। ডিসেম্বরের শেষ দিকে হল্যান্ডের রটারডামে ১২ জন সোমালীয় নাগরিক গ্রেপ্তার হলো। হামলার জন্য প্রস্তুতি নেওয়ার প্রাক্কালে আর রোমের সুইজারল্যান্ড এবং চিলির দূতাবাস ভবনে প্যাকেট বোমা পাওয়া গেল। তবে এ ঘটনার সঙ্গে আল-কায়েদা নয়, উগ্র বাম যারা সুইজারল্যান্ডে তাদের কাজকর্মের জন্য নিষিদ্ধ, তাদের কাজ বলে প্রকাশ পেল।
অর্থনৈতিক সংকট
২০১০ সালের শুরু থেকেই ইউরোপীয় নেতারা ইউরো মুদ্রামানের সংকট ঠেকাতে একটি গ্রহণযোগ্য সমাধানে পৌঁছাতে নানা বিতর্কে জড়িয়ে পড়েন।
বিগত মাসগুলোয় গ্রিস ও আয়ারল্যান্ডের আর্থিক সংকট ইউরোর মুদ্রামান বেশ সংকটের মুখে পড়ে। এ ছাড়া হুমকির মুখে রয়েছে ইতালি, পর্তুগাল ও স্পেনের মতো দেশগুলোও।
ইউরোপীয় ইউনিয়নভুক্ত ২৭টি দেশের মধ্যে ১৬টি দেশে প্রচলিত ইউরোর মুদ্রামানের ক্রমাবনতি ঠেকাতে সদস্যভুক্ত দেশগুলো দফায় দফায় মিটিং করেছে, বিতর্ক হয়েছে ইউনিয়নভুক্ত বড় দেশ জার্মান-ফ্রান্সের ভূমিকা নিয়ে, তবে কাদা ছোড়াছুড়ি হয়নি। বছর কয়েক আগে বিশ্বজুড়ে যে অর্থনৈতিক সংকট দেখা দেয়, তার প্রভাব পড়ে ইউরোপীয় অর্থনীতিতেও। ইউরোপের অনেক দেশের সরকার ওই সময় থেকেই কৃচ্ছ্রসাধনের ওপর জোর দিয়ে মূল্য সংযোজন করের (ভ্যাট) স্তর বৃদ্ধি এবং অবসরে যাওয়ার সময়সীমা ৬২ থেকে বাড়িয়ে ৬৭ বছরসহ নানা পদক্ষেপ নেয়, অর্থাৎ অভ্যন্তরীণ উৎসগুলো থেকে আয় বাড়ানোর চেষ্টা করেছে। এ ক্ষেত্রে নিজ নিজ দেশগুলোর জনগণের নানা বিরোধিতা সত্ত্বেও সরকারগুলো জনগণকে বোঝাতে সক্ষম হয়েছিল, ঋণবিদ্ধ ঘাটতি বাজেট ঠেকাতে এর বিকল্প নেই। তবে এ সংকট উত্তরণের ক্ষেত্রে ইউরোভুক্ত সব দেশ সমান দক্ষতা দেখাতে পারেনি তাদের জনপ্রিয়তা হারানোর আশঙ্কায়।
আজ গ্রিস ও আয়ারল্যান্ডের যে অর্থনৈতিক সংকট বা নিজস্ব তহবিল থেকে বৈদেশিক ঋণ শোধে ব্যর্থ হওয়ার ঘটনা এবং ইতালি, স্পেন ও পর্তুগালের অর্থনীতির যে নাজুক অবস্থা, তাতে ওই সব দেশের সরকারগুলোও বহুলাংশে দায়ী।
দ্বিতীয় বিশ্বযুদ্ধোত্তর জার্মান অর্থনীতিবিদ ও রাজনীতিকেরা যে সামাজিক অর্থনীতির ভিত্তি স্থাপন করেন, ওই সামাজিক বাজার অর্থনীতি নানা ধাক্কা সামলে ইউরোভুক্ত দেশগুলোর মধ্যে সফল মডেল হিসেবে বিবেচিত হচ্ছে। মুক্তবাজার অর্থনীতি তখনই সফল হয়, যখন দেশে শ্রমিকদের পূর্ণ অধিকার সুরক্ষা ও ফিরিয়ে দেওয়ার আইন থাকে। অধিকারপ্রাপ্ত শ্রমিকের ক্রয়ক্ষমতা বৃদ্ধির মাধ্যমে বাজারের উদ্ভাবনী শক্তির বিকাশ ঘটে। এটা জার্মানির ব্যতিক্রমী সফল মডেল। জার্মান অর্থনীতি মূলত রপ্তানিনির্ভর। তবে বিশ্বায়নের অর্থনীতিতে জার্মানির সুযোগ-সুবিধা আর আগের মতো নেই। তার পরও জার্মান অর্থনীতি সংকট উত্তরণ করে ইউরোভুক্ত দেশগুলোর মধ্যে শক্তিশালী অর্থনৈতিক অবস্থানে রয়েছে।
সংকটে পড়া ইউরোভুক্ত দেশ গ্রিস ও আয়ারল্যান্ডে ঘাটতি বাজেট বা ভারসাম্যপূর্ণ বাজেট করতে যে অতিরিক্ত সুদের ইউরো বন্ডের ঋণ গ্রহণ, যেখানে জার্মানিরা বিপুল পরিমাণ ঋণ দিয়েছে এবং অতিরিক্ত সুদের মাধ্যমেই। তাতে জার্মানরা সমালোচিত হলেও এটা বলাই বাহুল্য, এই ঋণের পয়সা জার্মান শ্রমিক ও জনগণের ঘাম ফেলা পয়সা। তাই তারা তাদের ঋণের নিশ্চয়তা চাইবেই।
সারা বছর ধরে অর্থনৈতিক সংকট উত্তরণে ইউরোপে নানা বিতর্কের পর ১৬ ডিসেম্বর ইউরোপীয় নেতারা সংকটে পড়া দেশগুলোর জন্য একটি দীর্ঘস্থায়ী ইউরো বন্ড ঋণব্যবস্থায় মতৈক্য হয়েছেন। সংকট কাটাতে আলোচনা আর সহাবস্থানের যে বিকল্প নেই এবং এই ধারা যে এ মহাদেশকে আরও এগিয়ে নিয়ে যাবে, তা আবারও প্রমাণ করলেন ইউরোপীয় নেতারা।
গণতান্ত্রিক ধারাবাহিকতা যেন ব্যাহত না হয়
সংকটে গিলানি সরকার
পাকিস্তানের ক্ষমতাসীন পিপলস পার্টির নেতৃত্বাধীন জোট থেকে মুত্তাহিদা কওমি মুভমেন্ট (এমকিউএম) বেরিয়ে আসার পর সংকটে পড়েছে ইউসুফ রাজা গিলানি সরকার। ৩৪২ সদস্যের জাতীয় পরিষদে পিপিপির আসনসংখ্যা ১৬০, নিরঙ্কুুশ সংখ্যাগরিষ্ঠতা থেকে ১২টি কম। অন্যদিকে, জোটত্যাগী এমকিউএমের আসনসংখ্যা ২৫। প্রধান বিরোধী দল মুসলিম লিগের (নওয়াজ) ৯১টি আসন থাকলেও তার পক্ষে সংখ্যাগরিষ্ঠের সমর্থন আদায়ও সহজ হবে না। এ অবস্থায় পাকিস্তান বড় ধরনের রাজনৈতিক সংকটে পড়েছে, সন্দেহ নেই।
প্রশ্ন হলো, এই সংকট থেকে দেশটি কীভাবে বেরিয়ে আসবে? এর আগে প্রতিবারই রাজনৈতিক সংকটের সুযোগে সেখানে সামরিক শাসন জেঁকে বসেছে। ভবিষ্যতে সে ধরনের পরিস্থিতি এড়াতে হলে রাজনৈতিক নেতৃত্বকে বিচক্ষণতার সঙ্গে পথ চলতে হবে। নিজের নাক কেটে অপরের যাত্রা ভঙ্গের পরিণাম কারও জন্য কল্যাণকর হয় না। গিলানি ছোট ছোট দলকে পক্ষে নিয়ে এসে জোট সরকারকে টিকিয়ে রাখতে চাইছেন। তাঁর সুবিধা হলো, এই মুহূর্তে প্রধান বিরোধী দল সরকার গঠনের চ্যালেঞ্জ গ্রহণ করতে চাইছে না। দেশটি যে কঠিন রাজনৈতিক ও অর্থনৈতিক সমস্যার মুখোমুখি, তা সামাল দেওয়া সম্ভব হবে না বলেই মুসলিম লীগ নেতৃত্ব মনে করে। সে কারণে তারা সংসদে সরকারের বিরুদ্ধে অনাস্থা প্রস্তাব আনতেও আগ্রহী নয়। অন্যদিকে, ক্ষমতাত্যাগী এমকিউএম নেতাদের দাবি, সংসদে সংখ্যাগরিষ্ঠতা হারানোর পর গিলানি সরকারের পদত্যাগ করা উচিত।
কিন্তু সরকারের পদত্যাগ পাকিস্তানের রাজনৈতিক সমস্যার সমাধান দিতে পারবে বলে কেউ মনে করেন না। পদত্যাগের কারণ হিসেবে এমকিউএম জ্বালানির মূল্যবৃদ্ধি এবং মূল্যস্ফীতি ও দুর্নীতির কথা বললেও এর পেছনে রাজনৈতিক কারণও ছিল। সিন্ধুতে পিপিপি ও এমকিউএমের বিরোধ অনেক পুরোনো। সাম্প্রতিক কালে দুই দলের মধ্যে আধিপত্যের লড়াইও লক্ষ করা গেছে।
পাকিস্তান রাষ্ট্রটি কঠিন সময় পার করছে। গত বছরের প্রলয়ংকরী বন্যায় যে অর্থনৈতিক ধাক্কা লেগেছিল, তা কাটিয়ে না উঠতেই দেশব্যাপী রাজনৈতিক অস্থিরতা ও সংঘাত জনজীবনকে প্রায় বিপর্যস্ত করে তোলে। প্রায় প্রতিদিনই আত্মঘাতী বোমা হামলায় নিরীহ ও নিরপরাধ মানুষ মারা যাচ্ছে। যুক্তরাষ্ট্র-সমর্থিত তালেবানবিরোধী অভিযানও সফল হয়নি।
সাবেক সামরিক শাসক পারভেজ মোশাররফ বলেছেন, দেশটি ডুবতে বসেছে। এর অর্থ এই নয় যে তাঁর সময়ে পাকিস্তান সোনার পাতে মোড়া ছিল। পাকিস্তান বর্তমানে যেসব সমস্যা মোকাবিলা করছে, তার অনেক কিছুর সূচনা সামরিক শাসনামলেই। দীর্ঘ সামরিক শাসনের পর পাকিস্তানে যে গণতান্ত্রিক ব্যবস্থা চালু রয়েছে, তা যত ভঙ্গুরই হোক না কেন, টিকিয়ে রাখতে হবে। রাজনৈতিক নেতৃত্বকে সংকটের শান্তিপূর্ণ সমাধানই খুঁজে বের করতে হবে। তাদের এমন কিছু করা ঠিক হবে না, যাতে দেশটিতে অগণতান্ত্রিক শক্তি নাক গলানোর সুযোগ পায়।
দক্ষিণ এশিয়ার অন্যতম প্রতিবেশী এবং সার্কের সদস্যদেশ হিসেবে আমরা চাই, পাকিস্তানে গণতান্ত্রিক ধারাবাহিকতা বজায় থাকুক, দেশটির সমৃদ্ধি ও জনগণের ভাগ্যোন্নয়নে রাজনৈতিক স্থিতিশীলতার বিকল্প নেই।
তোপের মুখে পিপিপি সরকার
ইসলামাবাদে পাঞ্জাবের গভর্নর সালমান তাসির যখন ধর্মোন্মাদনার বিরুদ্ধে দাঁড়ানোর জন্য জীবন দিচ্ছেন, তখন লাহোরে মুসলিম লিগের নেতা নওয়াজ শরিফ সেই দলের বিরুদ্ধে জোট গড়ছেন, যে দলের নেতার সঙ্গে কিছুদিন আগেই তিনি গণতন্ত্র সনদে স্বাক্ষর করেছিলেন।
নতুন বছরের ৪ জানুয়ারির এই দুটি ঘটনার যোগফলই এখন পাকিস্তান রাষ্ট্রের সবচেয়ে মারাত্মক সমস্যার জ্বালামুখ খুলে দিয়েছে। ক্ষমতার দখল লাঠালাঠিতে ব্যস্ত রাজনৈতিক গোষ্ঠীগুলো কিন্তু জানে যে দোরগোড়ায় এসে হাজির হয়েছে সেসব চরমপন্থী, যারা তাদের তৈরি ব্যবস্থাসহ তাদের ধ্বংস করতে বদ্ধপরিকর। একদিক থেকে অবস্থাটা হয়েছে বাগদাদের গরিমাময় ইসলামি সাম্রাজ্যের ধ্বংসের আগের অবস্থার মতো। মোঙ্গল যাযাবরেরা যখন সাম্রাজ্যের রাজধানী বাগদাদকে ধ্বংসের দিকে এগিয়ে নিয়ে আসছে, তখন শহরের বিজ্ঞ মোল্লারা ব্যস্ত ছিলেন একটি সুচের ছিদ্রের মধ্য দিয়ে উট পার হওয়ার সম্ভাবনা রয়েছে কি না, তা নিয়ে।
পাকিস্তানের সংকটের পরিমাপ সালমান তাসিরের হত্যার বিরুদ্ধে ধর্মীয় দলগুলোর নিন্দা জানানোর অস্বীকৃতি দিয়েই শুধু নয়, সরকারি জোটের পতনের লক্ষ্যে মুসলিম লিগের (নওয়াজ) নেতার জোর প্রচেষ্টা দিয়েও করা যায়। মুসলিম লিগ পাঞ্জাব সরকারের পদত্যাগের দাবি তুলেছে। একই সময়ে তিনি প্রধানমন্ত্রীকে ৭২ ঘণ্টার মধ্যে তাঁর ডাকে সাড়া দেওয়ার চূড়ান্ত সময়সীমা বেঁধে দিয়েছেন। (পরে অবশ্য এই সময়সীমা ছয় দিনে বাড়ানো হয়)। এই সময়ের মধ্যে দাবি পূরণ না হলে সরকারি দল পাকিস্তান পিপলস পার্টিকে (পিপিপি) পাঞ্জাবের ক্ষমতা ছাড়তে হবে বলে হুঁশিয়ারি করেছেন তিনি। বাস্তবত তাঁর দাবি কেউ পূরণ করবে না জেনেও তিনি নিরস্ত হননি।
কিন্তু মাঝখানের এই কদিনে কী এমন ঘটল, যাতে নওয়াজ শরিফ অবস্থান বদলালেন? নিশ্চিতভাবেই দলের কট্টরপন্থীরা তাঁর ওপর চাপ সৃষ্টি করেছে। ক্ষমতা পাওয়ার জন্য তাদের মরিয়াপনা লুকিয়ে তারা বোঝার চেষ্টা করছে সরকারি জোটকে সমর্থন করায় তাদের দলীয় সমর্থন কমে যাচ্ছে। এ ছাড়া পিপিপির সঙ্গে পিএমএলের (কিউ) জোট গড়ার প্রস্তুতিও তাদের ওপর প্রভাব ফেলতে পারে। অথবা আগামী মার্চে গিলানি সরকারের পতন হওয়ার গুজবে মুত্তাহিদা কওমি মুভমেন্ট (এমকিউ- এম), জামায়া উলামায়ে ইসলাম ও পাকিস্তান মুসলিম লিগ (নওয়াজ) বাজি রেখে দেখতে চাইছে, কোনো লাভ হয় কি না।
অথচ নওয়াজ শরিফের উচিত ছিল গণতন্ত্রী হিসেবে নিজেকে প্রমাণ করা এবং বর্তমান সরকারের মেয়াদ শেষ হওয়ার সময়ের মধ্যে দলের ভোট বাড়ানোয় কাজ করা। অন্য কিছু হওয়া মানে আগাম নির্বাচন, যা বেশির ভাগ দলই চায় না। অন্য বিকল্প হলো, মুসলিম লিগের (নওয়াজ) সঙ্গে এমকিউএম ও জেইউইর কণ্টকাকীর্ণ ঐক্য।
এ অবস্থায় পিপিপির সামনে সুযোগ রয়েছে জোটের সমস্যাজনক শরিকদের থেকে কিছুটা মুক্ত হওয়ার। তা করলে তারা হারাবে সামান্যই, কিন্তু লাভবান হবে বেশি। পিপিপির জন্য সম্মানজনক হলো, কয়েক মাস পর পুরোপুরি বিপর্যয়ের মধ্যে পড়ার চেয়ে বর্তমানে কিছুটা ক্ষমতা হারানো। তবে অনেকেই মনে করেন, পিপিপি নগদ লাভ ও সংকীর্ণ স্বার্থ ছাপিয়ে জনস্বার্থে রাজনীতি করার মাধ্যমে দীর্ঘমেয়াদি মঙ্গল দেখতে অক্ষম।
সংসদে একক সংখ্যাগরিষ্ঠতাহীন সরকার যদি মেনে নেয় যে তাদের সেই সুবিধা থাকবে না, যা একক সংখ্যাগরিষ্ঠতার সরকার উপভোগ করে, তাহলে হয়তো তারা প্রজ্ঞা, সততা ও নিষ্ঠা দিয়ে কেবল বিপর্যয় মোকাবিলাই নয়, জনসমর্থনের ভিত্তিও প্রসারিত করতে পারবে। প্রধানমন্ত্রী গিলানি জোটের সামনে এখন এ সুযোগটিই খোলা রয়েছে।
কোনো সন্দেহ নেই, সরকারের পক্ষে আইন প্রণয়ন করায় সংসদে যথেষ্ট বেগ পেতে হবে। বিশেষত, সেসব প্রস্তাব নিয়ে সমস্যা হবে, যেগুলোর প্রভাব ব্যবসায়ী মহল ও ধর্মীয় গোষ্ঠীর ওপর পড়বে। কিন্তু সরকার বিরোধীদের পরাস্ত না হোক, বিব্রত করতে পারে। ধরা যাক, কঠিন জবাবদিহিমূলক আইন অথবা ব্যাপকবিস্তৃত সামাজিক নিরাপত্তা আইন প্রণয়নের মাধ্যমে। এসবের বিরোধিতা যে-ই করবে, তাকেই জনসমর্থন হারানোর ঝুঁকি নিতে হবে। জনগণকে সরকারের পেছনে রাখতে হলে পিপিপিকে অবশ্যই উচ্চপদস্থ কর্মকর্তাদের দুর্নীতি, ক্ষমতার অপব্যবহার এবং গোপন কার্যকলাপ ও জীবনের বিভিন্ন ক্ষেত্রে অযোগ্যদের বিরুদ্ধে কঠোর পদক্ষেপ নিতে হবে।
একই সঙ্গে তাদের রাজনৈতিকভাবে আত্মঘাতী বক্তব্য দেওয়া থেকেও বিরত থাকতে হবে। যেমন—কিছুদিন আগে বলা হয়, দ্রব্যমূল্য বৃদ্ধির চাপ থেকে জনগণকে রক্ষায় তারা কিছু করতে পারবে না। ব্যাপারটা এমন যে ডাকাতির শিকার ব্যক্তিকে বলা যে ডাকাত যেহেতু সরকারের কথা শোনে না, সেহেতু এ ব্যাপারে তাদের কিছু করার নেই। কিন্তু সোজা সত্য হচ্ছে, অভ্যন্তরীণ ও আন্তর্জাতিক বাধা থাকা সত্ত্বেও সরকারকে অবশ্যই মজুরির তুলনায় জীবনযাত্রার মূল্য অনেক বেড়ে যাওয়ার শিকার জনগণের জন্য কিছু করতেই হবে।
তা ছাড়া এখনই সময়, প্রচলিত এ ধারণা ভেঙে দেওয়া যে পিপিপি সরকার অন্য যে কারও চেয়ে অনেক বেশি করে আইএমএফের বিধিনিষেধের অনুগত। প্রায়ই দেখা যায়, তারা আন্তর্জাতিক অর্থলগ্নিকারী প্রতিষ্ঠানগুলোকে তাদের চাওয়ার চেয়েও বেশি সুবিধা দিতে ইচ্ছুক থাকে। এখানে অর্থনৈতিক পরীক্ষা-নিরীক্ষার কথা বলা হচ্ছে না; বরং বলা হচ্ছে, সরকার যেন জনগণকে রক্ষার ব্যাপারে তাদের অঙ্গীকার আরও জোরদার করে এবং জনস্বার্থ রক্ষায় আরও কার্যকর উপায়ও খুঁজে দেখে।
কারও পক্ষেই অস্বীকার করার উপায় নেই যে পাকিস্তানের সরকার গুরুতর বিপদের মুখে দাঁড়িয়ে। সংখ্যাগরিষ্ঠের সমর্থন থাকা সত্ত্বেও যারা নিজেদের সংহত করতে পারে না, তারা মানুষের আশা-আকাঙ্ক্ষাও জাগাতে পারে না। তার পরও এখনো যেহেতু শেষ গুলিটি ফোটেনি, সেহেতু কিছু আশা রাখাই যায়।
জঙ্গিবাদ
পাকিস্তানের সহিংস পথচলা
মালিক মমতাজ হুসেইন কাদরি নামের দেহরক্ষীটি যাঁকে রক্ষা করার দায়িত্বে নিয়োজিত ছিলেন, তাঁকেই হত্যা করলেন। পাকিস্তানের পাঞ্জাব রাজ্যের গভর্নর সালমান তাসিরকে তিনি গুলি করেছিলেন খুব কাছে থেকে। সাব-মেশিনগান থেকে গুলি করেছেন একটি নয়, পর পর নয়টি। দুটি ম্যাগাজিনের সব কটি বুলেট শেষ করেই কেবল ক্ষান্ত হয়েছেন। বোঝা যায়, কী প্রচণ্ড ঘৃণা থেকে তিনি এই হত্যাকাণ্ডটি ঘটিয়েছেন। গুলি শেষ করে অস্ত্র ফেলে দিয়ে তিনি দুই হাত ওপরে তুলেছেন, আত্মসমর্পণ করে স্বীকার করেছেন যে তিনি গভর্নরকে হত্যা করেছেন। কেন? কারণ গভর্নর সালমান তাসির পাকিস্তানের ব্লাসফেমি আইনকে কালাকানুন বলে বর্ণনা করেছিলেন। তিনি আইনটি সংশোধনের দাবি তুলেছিলেন এবং আসিয়া বিবি নামের এক খ্রিষ্টান নারীকে ধর্মদ্রোহের অভিযোগে দেওয়া মৃত্যুদণ্ড মওকুফ করার আহ্বান জানিয়েছিলেন। পুলিশের গাড়িতে আটক মালিক কাদরির একটি হাস্যোজ্জ্বল ছবি দেখা যাচ্ছে, যেন তিনি এক মহান কাজ করেছেন। তিনি এক টিভি চ্যানেলকে বলেছেন, ‘সালমান তাসির একজন ধর্মদ্রোহী। তাঁর শাস্তি এটাই।’
হিলারি ক্লিনটন থেকে শুরু করে বান কি মুন পর্যন্ত বিশ্বের বড় বড় নেতারা সালমান তাসিরের হত্যাকাণ্ডের কঠোর নিন্দা জানিয়েছেন। কিন্তু খোদ পাকিস্তানের নাগরিক সমাজ অতি সতর্ক, প্রকাশ্যে কঠোর ভাষায় নিন্দা জানাতে তাঁরা ভয় পাচ্ছেন বলে মন্তব্য করেছেন ইসলামাবাদের বিবিসির সংবাদ-বিশ্লেষক ইলিয়াস খান। উল্টো দিকে বরং সালমান তাসিরের হত্যাকাণ্ডের প্রতি প্রকাশ্যে সমর্থন জানিয়েছেন অনেক ধর্মীয় নেতা। অনেকে হত্যাকারী মালিক কাদরির প্রশংসা করেছেন। সালমান তাসিরের হত্যাকাণ্ডের পরপরই ফেসবুকে হত্যাকারী মালিক কাদরির নামে একটি পাতা খোলা হয়েছে, সেখানে প্রায় দুই হাজার ইন্টারনেট ব্যবহারকারী কাদরির প্রতি সমর্থন জানিয়েছেন।
শুধু তা-ই নয়, লাহোরে সালমান তাসিরের জানাজা বর্জন করার ডাকও দিয়েছে কয়েকটি ধর্মীয় গোষ্ঠী। সুন্নি মুসলমানদের একটি গোত্রের ৫০০ জন আলেম এক বিবৃতি দিয়ে সবাইকে সাবধান করেছেন: সালমান তাসিরের হত্যাকাণ্ডে কেউ শোক প্রকাশ করলে তারও একই পরিণাম হবে। জামায়াত-এ-আহলে সুন্নাত পাকিস্তান নামের এক সংগঠন বিবৃতি দিয়েছে, কোনো মুসলমান যেন সালমান তাসিরের জানাজায় শরিক না হয়, কেউ যেন তার জন্য দোয়া করার চেষ্টা না করে, কেউ যেন তার জন্য কোনো ধরনের আফসোস বা অনুকম্পা প্রকাশ না করে। সালমান তাসিরকে একজন ধর্মদ্রোহী আখ্যা দিয়ে তারা বলেছে, কেউ যদি কোনো ধর্মদ্রোহীর হত্যাকাণ্ডে সমবেদনা প্রকাশ করে, তাহলে সেও তার মতোই ধর্মদ্রোহী বলে গণ্য হবে।
সালমান তাসির পাকিস্তান পিপলস পার্টির অত্যন্ত গুরুত্বপূর্ণ নেতা ছিলেন। আধুনিক, অসাম্প্রদায়িক উদারপন্থী রাজনীতিক হিসেবে তাঁর খ্যাতি ছিল, বিশেষ করে নারীসমাজের ও ধর্মীয় সংখ্যালঘু সম্প্রদায়গুলোর অধিকার রক্ষার পক্ষে তিনি সোচ্চার ছিলেন। মার্কিন পররাষ্ট্রমন্ত্রী হিলারি ক্লিনটন তাঁর মৃত্যুতে শোক প্রকাশ করে বলেছেন, তাঁর মৃত্যু একটি ‘বিরাট ক্ষতি’। ষাটের দশকে ছাত্রজীবন থেকে তিনি পাকিস্তান পিপলস পার্টির সঙ্গে জড়িত, জুলফিকার আলী ভুট্টোর একজন ভক্ত, ভুট্টো: এ পলিটিক্যাল বায়োগ্রাফি নামে একটি বইও লিখেছেন। তিনি লন্ডনে চার্টার্ড অ্যাকাউন্ট্যান্সি পড়েছেন এবং পরবর্তীকালে রাজনীতির পাশাপাশি একজন সফল ব্যবসায়ী উদ্যোক্তা হিসেবে প্রতিষ্ঠা লাভ করেছেন। জেনারেল জিয়াউল হকের সামরিক শাসনামলে ভুট্টোর মুক্তির দাবিতে আন্দোলন করতে গিয়ে জেল খেটেছেন, নির্যাতিত হয়েছেন। পাকিস্তানের ইংরেজি দৈনিক ডেইলি টাইমস ও উর্দু দৈনিক আজকাল-এর প্রকাশক, দুটি ইংরেজি টিভি চ্যানেলের মালিক এই ভদ্রলোক ইন্টারনেটে ফেসবুক ও টুইটার ব্যবহার করতেন। জীবনযাপনে ছিলেন শৌখিন, আধুনিক ও কেতাদুরস্ত। ডানপন্থী ও ধর্মীয় মনোভাবাপন্ন গণমাধ্যমে তাঁর ও তাঁর পরিবারের বিলাসী জীবনযাপনকে অনৈসলামিক আখ্যা দিয়ে নানা ধরনের প্রচারণা চলে এসেছে।
অকপটে নিজের রাজনৈতিক মতামত প্রকাশ করতেন সালমান তাসির। সে জন্য তাঁকে বিতর্কিত ব্যক্তিও বলা হয়। গত বছর আসিয়া বিবি নামের এক খ্রিষ্টান নারীর বিরুদ্ধে ইসলামের নবীর অবমাননার অভিযোগে ব্লাসফেমি আইনে মামলা হয়, পাঞ্জাবের এক নিম্ন আদালত তাঁকে মৃত্যুদণ্ড দেয়। আসিয়া বিবি সেই থেকে কারারুদ্ধ। উচ্চ আদালতে তিনি আপিল করেছেন। এই সংখ্যালঘু নারী ধর্মীয় বৈষম্যের শিকার বলে উল্লেখ করে সালমান তাসির তাঁর দণ্ড মওকুফের আবেদন জানান, একই সঙ্গে ব্লাসফেমি আইন সংশোধনের দাবি তোলেন। তখন থেকেই তিনি উগ্রপন্থী ধর্মীয় সংগঠনগুলোর রোষানলে পড়েন, তাঁকে ধর্মদ্রোহী আখ্যা দিয়ে হত্যার হুমকি দেওয়া হয়। তিনি নিজেও একাধিকবার বলেছেন যে তাঁর জীবনের ঝুঁকি আছে, কিন্তু তিনি নিজের অবস্থান থেকে সরে আসবেন না। প্রেসিডেন্ট আসিফ আলী জারদারির খুব ঘনিষ্ঠ তিনি; ধারণা করা হয়, উচ্চ আদালতের রায়ে যদি আসিয়া বিবির মৃত্যুদণ্ড বহাল থাকে, তাহলে প্রেসিডেন্টের ক্ষমতাবলে তাঁকে ক্ষমা করে দেওয়া হবে। সালমান তাসির এটা করিয়ে নেবেন। তাই তিনি উগ্রপন্থীদের ঘৃণার পাত্র।
জেনারেল জিয়াউল হকের জারি করা ব্লাসফেমি আইনটির বিরুদ্ধে কেউ কোনো কথা বলতে ভয় পায়। সালমান তাসিরের নিজের দল পাকিস্তান পিপলস পার্টিও এ ব্যাপারে বরাবর নীরবতা পালন করে আসছে। শুধু সালমান তাসির ও শেরি রেহমান নামের একজন জাতীয় পরিষদের সদস্য ছাড়া পিপিপির কোনো নেতা ব্লাসফেমি আইন বাতিল বা সংশোধনের কথা তোলেননি। এর আগে এ আইনটি বাতিল বা সংশোধনের কথা বলেছিলেন প্রধানমন্ত্রী বেনজির ভুট্টো। উগ্রপন্থা ও তালেবানীকরণের বিরুদ্ধেও বেনজির অবস্থান নিয়েছিলেন। ধারণা করা হয়, এসব কারণেই তাঁকে প্রাণ দিতে হয়েছে। সুতরাং সালমান তাসিরও যে হত্যার শিকার হতে পারেন, এমন আশঙ্কা অনেকেই প্রকাশ করেছিলেন, কিন্তু তাঁরই দেহরক্ষী দলের কোনো সদস্য যে কাজটি করতে পারেন, এটা বোধ হয় কেউ ভাবেনি।
সালমান তাসিরের হত্যাকাণ্ডটি মালিক কাদরির একার কাজ, নাকি তাঁর পেছনে আরও কেউ আছে, এ বিষয়টি তদন্ত করে দেখা হচ্ছে বলে স্বরাষ্ট্রমন্ত্রী রেহমান মালিক বিবিসিকে জানিয়েছেন। পাঞ্জাব এলিট ফোর্স নামের বিশেষ নিরাপত্তা বাহিনীর যে দলটি সেদিন সালমান তাসিরের নিরাপত্তার দায়িত্বে ছিল, তার সব সদস্যকে আটক করে জিজ্ঞাসাবাদ করা হচ্ছে। পাকিস্তানের ডেইলি টাইমস পত্রিকায় ৪ জানুরির সম্পাদকীয় নিবন্ধে সন্দেহ প্রকাশ করা হয়েছে, মালিক কাদরির পেছনে আরও কোনো ব্যক্তি বা মহলের হাত থাকতে পারে। মালিক কাদরির মতো একজন উগ্র মানসিকতার ব্যক্তিকে গভর্নরের নিরাপত্তারক্ষীর দলে কেন অন্তর্ভুক্ত করা হয়েছিল, এই প্রশ্নটিও ডেইলি টাইমস তুলেছে। স্বরাষ্ট্রমন্ত্রী বলেছেন, কাদরি গভর্নরের নিরাপত্তারক্ষী দলে অন্তর্ভুক্ত হওয়ার জন্য একজন পুলিশ কর্মকর্তার কাছে অনুরোধ জানিয়েছিলেন। তবে পত্রিকাটি লিখেছে, হত্যাকাণ্ডটি যদি একান্তই মালিক কাদরির একার কাজ হয়ে থাকে, তাহলে এর মধ্য দিয়ে পাকিস্তানি রাষ্ট্র ও সমাজের এক ভয়াবহ চরিত্র ফুটে ওঠে। প্রমাণিত হয় যে ধর্মীয় উগ্রতা ও অসহিষ্ণুতা পাকিস্তানের সমাজকে নৈরাজ্য ও বর্বরতার দিকে নিয়ে যাচ্ছে। এর অর্থ, বুদ্ধিবিবেচনার কোনো জায়গা আর এ সমাজে থাকছে না, হিংস্র অন্ধবিশ্বাস পুরো সমাজকে গ্রাস করে ফেলছে, এমনকি একটি প্রদেশের গভর্নরের মতো উচ্চ পদে আসীন ব্যক্তিও ধর্মীয় উগ্রপন্থীদের ক্রোধের আগুন থেকে আজ নিরাপদ নন।
পাকিস্তানে ধর্মদ্রোহের অভিযোগে দায়ের করা মামলার আসামি জেলখানায় বন্দী অবস্থায়ও খুন হয়ে যায়। অন্য কয়েদিরা তাদের খুন করে। আসামিদের আত্মীয়স্বজনও খুন হয়, ঘরবাড়ি থেকে উচ্ছেদ হয়ে পালিয়ে বেড়ায়। পাকিস্তানের জাস্টিস অ্যান্ড পিস কমিশন নামের এক বেসরকারি সংস্থার হিসাব অনুযায়ী ১৯৮৬ সাল থেকে এ পর্যন্ত ৩৪ জন মানুষ এভাবে খুন হয়েছেন, তাঁদের মধ্যে একজন বিচারকও ছিলেন। আদালতে মামলার শুনানি চলা অবস্থায় আসামিদের গুলি করে হত্যার মতো ঘটনাও ঘটেছে। আসিয়া বিবি নামের খ্রিষ্টান নারীর মৃত্যুদণ্ড উচ্চ আদালতে মওকুফ হলে বা প্রেসিডেন্ট তাঁকে ক্ষমা করে দিলেও তিনি মুক্তভাবে বেঁচে থাকার সুযোগ পাবেন না। কারণ ইতিমধ্যে এক মোল্লা ঘোষণা করেছেন, জেলের ভেতরে বা বাইরে যেখানেই হোক, আসিয়া বিবিকে যে হত্যা করতে পারবে, তাকে তিনি পাঁচ লাখ রুপি পুরস্কার দেবেন। এক মসজিদের ইমাম আগাম বলে রেখেছেন, ‘আইন যদি কোনো ধর্মদ্রোহীকে সাজা দেয়, আর তাকে যদি ক্ষমা করে দেওয়া হয়, তাহলে আমরা আইন নিজের হাতে তুলে নেব।’
পাকিস্তানে সাধারণ মানুষের মধ্যেও ধর্মীয় ব্যাপারে সব ধরনের ভিন্নমতকে বলপ্রয়োগের মাধ্যমে দমন করার প্রবণতা বাড়ছে, জঙ্গি গোষ্ঠীগুলো আর ধর্মভিত্তিক রাজনৈতিক দলগুলো এতে মদদ দিচ্ছে। ‘অরাজনৈতিক’ আলেম সমাজে যাঁরা অপেক্ষাকৃত উদার ও সহনশীল, তাঁদের অনেকেই আক্রমণের শিকার হচ্ছেন, ইতিমধ্যে অনেকে আত্মঘাতী বোমা হামলায় মারা গেছেন, অনেকে দেশ ছেড়ে চলে গেছেন। শিয়া সম্প্রদায়ের অনেক সুফি সাধকের মাজার বোমা মেরে উড়িয়ে দিয়েছে ওহাবি উগ্রপন্থীরা। প্রগতিশীল উদার গণতান্ত্রিক চিন্তাভাবনার মানুষেরা ক্রমশ আরও বেশি করে কোণঠাসা হচ্ছে। সালমান তাসিরের হত্যাকাণ্ডের মধ্য দিয়ে তাদের অবস্থান আরও ভঙ্গুর হয়ে পড়বে।
যে পাকিস্তানে ধর্মভিত্তিক দলগুলো কখনো নির্বাচনে জয়ী হয় না বা সরকার গঠন করতে পারে না, সেখানে সমাজের বিভিন্ন স্তরে ধর্মীয় অসহিষ্ণুতা ও উগ্রপন্থা হিংস্রতার পর্যায়ে উঠে যাচ্ছে। এর কারণ কী? প্রচণ্ড আমেরিকা-বিদ্বেষ; পশ্চিমা ভাবধারা ও সভ্যতা-সংস্কৃতি বলে যা কিছু পরিচিত, তার সবকিছুর প্রতিই প্রচণ্ড ঘৃণা। ইসলামাবাদের কায়েদে আজম ইউনিভার্সিটির পদার্থবিজ্ঞানের অধ্যাপক পারভেজ হুদভয় মনে করেন, পাকিস্তানি সমাজে আমেরিকা-বিদ্বেষ ভারত-বিদ্বেষকেও ছাড়িয়ে গেছে। মালিক কাদরি ও তাঁর মতো মনোভাবাপন্ন রাজনৈতিক-অরাজনৈতিকনির্বিশেষে সব ধর্মীয় উগ্রপন্থী ব্যক্তির কাছে সালমান তাসির ছিলেন পাশ্চাত্য ভাবধারা ও সংস্কৃতির প্রতিনিধি। উপরন্তু তিনি পক্ষ নিয়েছেন একজন খ্রিষ্টান নারীর, যিনি নবীর অবমাননা করেছেন।
আমেরিকানরা যত দিন পাকিস্তান ও আফগানিস্তানে গণতন্ত্র, মানবাধিকার, নারী স্বাধীনতা ইত্যাদি পশ্চিমা ভাবপণ্য রপ্তানি করার সশস্ত্র অভিযান চালিয়ে যাবে, তত দিন সেখানে মালিক কাদরির মতো উগ্রপন্থীদের জন্ম হতে থাকবে। তালেবানীকরণ প্রতিহত করতে গিয়ে আমেরিকা, পাকিস্তান ও আফগানিস্তানের পুরো সমাজকে মনেপ্রাণে তালেবান বানিয়ে ফেলছে, এটা তারা নিজেরাই হয়তো বুঝতে পারছে না।
সুদানে গণভোট ও শুভসূচনা
অতীতের পৃষ্ঠা উল্টে ইতিহাসের একটি নতুন অধ্যায় রচনা করার সুযোগ খুব কম প্রজন্মের ভাগ্যেই জোটে। গৃহযুদ্ধে ৫০ বছরে নিহত হয়েছে দুই মিলিয়ন মানুষ, শরণার্থী হয়েছে আরও কয়েক মিলিয়ন। এসব ইতিহাস পেরিয়ে আজ দক্ষিণ সুদানের জনগণের সামনে এই বিরল সুযোগটি এসেছে।
সামনের পুরো সপ্তাহজুড়ে লাখ লাখ দক্ষিণ সুদানি ভোটদানের মাধ্যমে সিদ্ধান্ত নেবেন, তাঁরা কি সুদানের অংশ হয়েই থাকতে চান, নাকি নিজেদের জন্য একটি আলাদা রাষ্ট্র গঠন করতে চান। এই প্রক্রিয়াটির পাশাপাশি সুদানি নেতাদের তৎপরতার মধ্য দিয়ে গুরুত্বপূর্ণ ব্যাপার নির্ধারিত হবে—এতকাল ধরে যারা দুর্বিষহ জীবন ভোগ করছে, তারা কি এবার শান্তি-সমৃদ্ধির নাগাল পাবে, নাকি তাদের ঠেলে দেওয়া হবে আরও রক্তক্ষয়ী পরিস্থিতির মধ্যে। এই বিরাট ঘটনার প্রভাব শুধু সুদানের ওপরই পড়বে না, সাব-সাহারান আফ্রিকা, সেই সঙ্গে গোটা বিশ্বের ওপরই পড়বে।
দীর্ঘদিন ধরে ঘনীভূত হচ্ছে রাজনৈতিক আত্মনিয়ন্ত্রণের তৎপরতা। এরই সর্বশেষ ঘটনা এই ঐতিহাসিক গণভোট। ২০০৫ সালে যে শান্তিচুক্তির মাধ্যমে সুদানের গৃহযুদ্ধ শেষ হয়, সেই চুক্তির একটি আবশ্যক শর্ত ছিল গণভোট। তা সত্ত্বেও মাত্র কয়েক মাস আগে, নির্ধারিত তারিখের জন্য প্রস্তুতি চলাকালে; গণভোট আদৌ অনুষ্ঠিত হবে কি না, তার অনিশ্চয়তা দেখা দিয়েছিল। এ কারণেই সেপ্টেম্বর মাসে আমি সুদান এবং বিশ্বের অন্যান্য নেতার সঙ্গে বৈঠক করেছিলাম। আমার উদ্দেশ্য ছিল, এটা জানান দেওয়া যে গণভোট হতেই হবে—এ অবস্থানের ব্যাপারে বিশ্ববাসী ঐক্যবদ্ধ। সেই সঙ্গে সুদানের জনগণের আকাঙ্ক্ষাকে মূল্য দিতে হবে অবশ্যই, তাতে ফলাফল যেমনই হোক না কেন।
সামনে এগিয়ে যাওয়ার ক্ষেত্রে একটি গুরুত্বপূর্ণ পদক্ষেপ ছিল উত্তর ও দক্ষিণ সুদানের নেতাদের নির্বাচনবিষয়ক মতৈক্যে পৌঁছানো। এ ক্ষেত্রে তাদের পেছনে থেকে কাজ করেছে ৪০টির বেশি জাতি ও আন্তর্জাতিক সংস্থা। তাদের সিদ্ধান্ত ছিল, ভোট যথাসময় শান্তিপূর্ণ, অবাধ ও বিশ্বাসযোগ্যভাবে অনুষ্ঠিত হবে। সুদানের জনগণের আকাঙ্ক্ষার প্রতিফলন নিশ্চিত করা হবে। যথাসময়েই গণভোট অনুষ্ঠিত হওয়ার এই ঘটনাটি তাই সেসব নেতার প্রতি শ্রদ্ধা, যাঁরা তাঁদের অঙ্গীকার রক্ষা করেছেন। সম্প্রতি সুদান সরকার বলেছে, গণভোটে যদি স্বাধীনতার পক্ষে মত পড়ে, তবে সুদান সরকারই দক্ষিণের স্বতন্ত্র স্বীকৃতি দেবে।
এখন গোটা বিশ্ব এই সংকল্পের সঙ্গে গণভোট প্রত্যক্ষ করছে যে সুদানের সব পক্ষই আশানুরূপভাবে বিধিনিষেধ মেনে চলবে। ভয়ভীতি বা বল প্রয়োগ থেকে মুক্ত থেকে তারা তাদের ভোটাধিকার প্রয়োগ করতে পারবে। এ সময় সব পক্ষের উচিত হবে উসকানিমূলক আচরণ থেকে বিরত থাকা, যাতে গোলযোগ সৃষ্টি না হয়।
ভোট চলাকালে কোনো দল যেন নির্বাচনের ফলাফল আগাম ঘোষণা না করে। গণভোট তদারকির জন্য দায়িত্বপ্রাপ্ত কমিশন বাইরের হস্তক্ষেপ ও চাপমুক্ত থেকে দায়িত্ব পালন করতে পারছে কি না, সেটা নিশ্চিত হওয়া দরকার। অন্যথায়, গণভোটের ফলাফল বিশ্বাসযোগ্য হবে না। এ সময় উত্তর ও দক্ষিণের নেতাদের উচিত হবে একযোগে কাজ করে কয়েকটি ব্যাপার নিশ্চিত করা। যেমন—সহিংসতা ঠেকানো বা বিচ্ছিন্ন ঘটনার ছুতোয় বড় ধরনের অস্থিতিশীলতাকে পল্লবিত হতে না দেওয়া। সেই সঙ্গে চূড়ান্ত ফলাফল পাওয়ার আগেই কোনো পক্ষের বাড়তি সুবিধা আদায় করতে ছদ্মপক্ষকে কাজে লাগানো উচিত হবে না।
গণতন্ত্র ও ন্যায়ের পথে আফ্রিকার সুদীর্ঘ যাত্রায় সফল গণভোট হবে উদ্যাপনের উপলক্ষ এবং একটি উদ্দীপনামূলক ধাপ। কিন্তু সুদানে দীর্ঘস্থায়ী শান্তি স্থাপন করার কাজটি একটি বিশ্বাসযোগ্য গণভোট অনুষ্ঠানের চেয়ে অনেক বেশি কঠিন।
২০০৫ সালে স্বাক্ষরিত শান্তিচুক্তির পূর্ণ বাস্তবায়ন হতে হবে। এই লক্ষ্য অর্জনের জন্য আপস-রফা হওয়া জরুরি। সীমান্ত-বিরোধের নিরসন করতে হবে, বিশেষ করে উত্তর-দক্ষিণ দুই দিকে বিস্তৃত আবেয়ি অঞ্চলের পরিস্থিতি শান্তিপূর্ণভাবে নিষ্পত্তি করতে হবে। সব সুদানির নিরাপত্তা ও নাগরিকত্ব রক্ষা করতে হবে। বাড়তি মনোযোগ দিতে হবে সংখ্যালঘুদের বেলায়। যেমন—উত্তরে বসবাসরত দক্ষিণপন্থী এবং দক্ষিণের উত্তরপন্থী। বন্দোবস্ত এমনভাবে করা দরকার, যাতে তেল রাজস্বের স্বচ্ছ বণ্টন হয়। যেসব শরণার্থী ফেরত আসবে, তাদের অত্যন্ত সতর্কতার সঙ্গে সামলাতে হবে। নয়তো আবার কোনো মানবিক বিপর্যয় ঘটতে পারে। দক্ষিণ যদি নিজেদের জন্য স্বাধীনতা বেছে নেয়, তখন যুক্তরাষ্ট্রসহ গোটা বিশ্ব যে প্রধান লক্ষ্য পূরণের চেষ্টা করবে সেটা হলো, উদ্ভূত এই দুটি জাতি যেন পরস্পরের স্থায়ী এবং অর্থনৈতিকভাবে সংহত প্রতিবেশী হতে পারে। কারণ তাদের নিয়তি পরস্পরের সঙ্গে জড়িয়ে আছে। সবচেয়ে বড় কথা, পশ্চিম সুদানের দারফুর অঞ্চলে শান্তি বজায় রাখতে হবে। তা না হলে গোটা সুদানেই শান্তি সংহত রাখা অসম্ভব। শত-সহস্র নিরপরাধ দারফুরিকে হত্যা করা হয়েছে। তাদের শরণার্থীরা অবর্ণনীয় যন্ত্রণা সহ্য করেছে। বছর পাঁচেক আগে পার্শ্ববর্তী শাদের একটি ক্যাম্পে গিয়ে আমি শরণার্থীদের যন্ত্রণা দেখেছি। এসব বিষয় কিছুতেই ভুলে যাওয়া চলবে না। এ ব্যাপারেও বিশ্ববাসীর মনোযোগ রয়েছে। সুদানের সরকারকে আন্তর্জাতিক বিধিনিষেধগুলো মেনে চলতে হবে। সাধারণ মানুষের ওপর হামলা করা যাবে না। যাদের সহায়তা দরকার, তাদের কাছে জাতিসংঘের শান্তিরক্ষা বাহিনী ও ত্রাণকর্মীরা যেন পৌঁছাতে পারেন, সেই পথ খোলা রাখতে হবে।
গত সেপ্টেম্বরেও সুদানের নেতাদের আমি বলেছি, যুক্তরাষ্ট্র দারফুরের জনগণকে পরিত্যাগ করবে না। এখানকার সংকট সমূলে উৎপাটনের জন্য আমাদের কূটনৈতিক প্রচেষ্টা আমরা চালিয়ে যাব। অন্যান্য দেশেরও উচিত হবে নিজেদের প্রভাব খাটিয়ে সব পক্ষকে বৈঠকের ব্যাপারে রাজি করানোর চেষ্টা করা। এটা নিশ্চিত করতে হবে যে নিপাট বিশ্বাসে তারা সমঝোতা করবে। দারফুর স্থিতিশীল শান্তির ব্যাপারে আমাদের জোরালো অবস্থান জারি থাকবে। সেই সঙ্গে গণহত্যাসহ যেসব অপরাধ হয়েছে, সেগুলোর জবাবদিহির ব্যাপারেও আমাদের অবস্থান সুস্পষ্ট।
সুদানি জনগণের প্রাপ্য শান্তি ও সমৃদ্ধি প্রতিষ্ঠার ক্ষেত্রে যুক্তরাষ্ট্র তার বৈশ্বিক মিত্রদের সঙ্গে নিয়ে একটি গুরুত্বপূর্ণ ভূমিকা পালন করবে। সুদানি নেতাদের কাছে আমার প্রস্তাব, আমি আজ আবার পেশ করতে চাই। আপনারা নিজেদের ওপর নির্ধারিত বিধিনিষেধ মেনে চলুন। শান্তিকে বেছে নিন। তাহলে যুক্তরাষ্ট্রের সঙ্গে একটি স্বাভাবিক সম্পর্ক গড়ে উঠবে। আপনারা বিভিন্ন আর্থিক অনুমোদন পাবেন। সন্ত্রাসবাদের পৃষ্ঠপোষকতা করে—এমন রাষ্ট্রগুলোর তালিকায় সুদানের নাম আছে। প্রস্তাবিত পথে হাঁটলে আইনসংগতভাবে সেই তালিকা থেকে সুদানকে বাদ দেওয়ার প্রক্রিয়াও শুরু হবে। অন্যথায়, যারা আন্তর্জাতিক বিধিনিষেধ অমান্য করবে, তারা আরও ভয়ংকর চাপের মুখোমুখি হবে। আরও বেশি একা হয়ে যেতে হবে।
এই সেই মুহূর্ত, যখন সাহসী দূরদৃষ্টিসম্পন্ন নেতারা তাঁদের জনগণকে সুদিনের পথে পরিচালিত করতে পারেন। যাঁরা ঠিক সিদ্ধান্তটি নেবেন, ইতিহাস তাঁদের মনে রাখবে। পাশাপাশি তাঁরা হবে যুক্তরাষ্ট্রের প্রতিষ্ঠিত মিত্র।
৯ জানুয়ারি সুদানে অনুষ্ঠিত গণভোটের প্রাক্কালে ৮ জানুয়ারি বারাক ওবামার এ লেখাটি প্রকাশিত হয় নিউইয়র্ক টাইমসে
নিউইয়র্ক টাইমস থেকে ভাষান্তর: তৈমুর রেজা
বারাক ওবামা: যুক্তরাষ্ট্রের প্রেসিডেন্ট।
বিভক্তির অন্তরালে তেলের রাজনীতি
নতুন জাতীয় সংগীত আর নতুন পতাকা নিয়ে হাজির হয়েছে দক্ষিণ সুদান। নিজস্ব মুদ্রাও চালু করেছে কয়েক বছর হলো। কিন্তু নতুন দেশটির নাম কী হবে, তা নিয়ে বিতর্ক এখনো ফুরায়নি।
অনেকগুলো নাম চাপা দেওয়া হয়েছে। তার মধ্যে আছে নাইল প্রজাতন্ত্র, ইকুয়েটোরিয়া, জৌয়ামা, নিউ সুদান ও সাউথ সুদান। তা হলেও নামকরণের চেয়ে বড় সমস্যার মুখে দেশটি। সুদানের প্রেসিডেন্ট ওমর আল বশির জাতিসংঘের চাপে রয়েছেন। জানিয়ে দিয়েছেন, দেশের তিন ভাগের এক ভাগ এবং তেলসম্পদের ৮০ ভাগ হারাতে হলেও দক্ষিণ সুদানের গণভোটের রায় তিনি মেনে নেবেন। সম্ভাবনা আছে যে যুক্তরাষ্ট্র দক্ষিণ সুদানের বর্তমান রাজধানী জুবা শহরটি ছেড়ে দেওয়ার বিনিময়ে তাঁকে কিছু সুযোগ দিতে চাইবে। জুবার ওপর দাবি ছেড়ে দিলে তাঁর সরকারের ওপর থেকে মার্কিন অবরোধ এবং সন্ত্রাসী রাষ্ট্রের তালিকা থেকেও সুদানের নাম উঠে যাবে। কিছু ঋণও মওকুফ করা হবে। এটাও সম্ভব যে আন্তর্জাতিক আদালত দারফুরে যুদ্ধাপরাধের জন্য বশিরের বিরুদ্ধে জারি করা গ্রেপ্তারি পরোয়ানা যাতে বাস্তবায়ন না করে, সেটাও দেখবে যুক্তরাষ্ট্র।
অবশ্য নির্বাচন শুরুর আগের মুহূর্তে বশির হুঁশিয়ার করে দিয়েছেন, তেলসমৃদ্ধ আবেইকে নতুন কোনো রাষ্ট্রের ভেতর নিয়ে নেওয়া হলে সেটাই হবে নতুন সংঘাতের সূচনা। আল-জাজিরা টেলিভিশনে দেওয়া সাক্ষাৎকারে তিনি বলেন, ‘সে জন্যই আমরা চাই, আবেই যেমন আছে তেমন থাকুক। পুরোনো প্রশাসনই চলুক, যতক্ষণ না কোনো সমঝোতায় আমরা আসতে পারি।’
এরই মধ্যে খবর এসেছে, গণভোটের প্রস্তুতির সময়ে আবেইয়ে গণমুক্তি ফৌজের সঙ্গে খার্তুম-সমর্থিত মিলিশিয়া বাহিনীর সংঘাতে ১৯ জনের মৃত্যু হয়েছে। হলিউড অভিনেতা জর্জ ক্লুনি তো বলেই ফেলেছেন, তিনি ঘরের মধ্যে ভোঁদড়ের গন্ধ পাওয়া শুরু করেছেন। তা হলেও উত্তর ও দক্ষিণ সুদানের মধ্যে আরেকটি গৃহযুদ্ধ হয়তো এখনই শুরু হচ্ছে না।
একটি মানবাধিকার সংস্থার প্রতিষ্ঠাতা হিসেবে জর্জ ক্লুনি গুগল, জাতিসংঘসহ অন্যান্য গণহত্যাবিরোধী সংগঠনের সঙ্গে মিলে সুদানে সেনাদের স্থানান্তর ও উদ্বাস্তু মানুষের চলাচল স্যাটেলাইটের মাধ্যমে নজরদারি করার একটি প্রকল্পে অর্থায়ন করছেন। তাঁর ভাষায়, ‘যুদ্ধাপরাধ যারা করবে, তাদের আমরা জানিয়ে দিতে চাই যে বিশ্ব তাদের ওপর নজর রাখছে।’
পশ্চিমারা দক্ষিণ সুদানের বিচ্ছিন্ন হয়ে যাওয়ার সম্ভাবনায় উৎফুল্ল। সেখানকার তেলের খনি তাদের এই আনন্দের উৎস। এভাবে তারা এমন এক ম্যাচবাক্স বানাচ্ছে, যা থেকে দাবানলও জ্বলে উঠতে পারে। খ্রিষ্টানপ্রধান দক্ষিণ সুদানের বিচ্ছিন্ন হয়ে যাওয়ার ঘটনা আফ্রিকা ও মধ্যপ্রাচ্যের আরও কিছু এলাকাকে একই রকম পথে উৎসাহী করে তুলতে পারে।
নাইজেরিয়ার সিভিল রাইটস কংগ্রেসের সভাপতি শেহু সানি মনে করেন, পশ্চিম আফ্রিকার বেশির ভাগ দেশে খ্রিষ্টান ও মুসলিম জনবিভাজন থাকায় বিচ্ছিন্নতার হিড়িক চালু হওয়ার সম্ভাবনা উড়িয়ে দেওয়া যায় না।
বড় রাষ্ট্রকে ছোট ছোট কয়েকটি রাষ্ট্রে বিভক্ত করাকে বলা হয় বলকানাইজেশন। সাবেক বলকান রাষ্ট্র চেকোস্লোভাকিয়া ও যুগোস্লাভিয়াকে টুকরা টুকরা করা থেকে এই নামকরণ হয়েছে। দেখা গেছে, সব সময় এ ধরনের বলকানাইজেশন পাশ্চাত্যের স্বার্থেই হয়ে এসেছে। এখনো তাদের স্বার্থ একই আছে। এটা হলো সেই পুরোনো ‘ভাগ করো শাসন করার’ ব্রিটিশ নীতিরই পুনরাবৃত্তি। ঘানার সাবেক প্রেসিডেন্ট কওয়ামে নক্রুমা তাঁর নব্য উপনিবেশবাদ-সাম্রাজ্যবাদের শেষ স্তর বইয়ে এ বিষয়ে হুঁশিয়ার করে দিয়েছিলেন। নক্রুমা মনে করেন, পশ্চিমা স্বার্থের দৃষ্টিকোণ থেকে প্রাকৃতিক সম্পদসমৃদ্ধ অঞ্চলকে নিয়ন্ত্রণের সবচেয়ে কার্যকর উপায় হলো এই বলকানাইজেশন।
তেলের দাম যখন ব্যারেলপ্রতি ১০০ ডলারে উঠেছে, তখন ইউরোপ ও আমেরিকা অর্থনৈতিক সংকটে ধুঁকছে। এ রকম অবস্থায় সুদান ভেঙে তেলসমৃদ্ধ নতুন একটি রাষ্ট্র গঠন করা এবং সেই রাষ্ট্রকে নিজেদের পক্ষপুটে রাখা তাদের বিরাট সুবিধা দেবে।
কোনো কোনো বিশ্লেষকের ধারণা, ইরাকে আগ্রাসন চালানোও আসলে ইরাকের বলকানাইজেশনের নব্য রক্ষণশীল পরিকল্পনার অংশ। মার্কিন দখলাধীন ইরাকে গোষ্ঠীগত দ্বন্দ্ব যেভাবে বাড়ানো হয়েছে, তাতে সেই কুসম্ভাবনা এখনো বিরাজমান। আমেরিকা দেশটি ছেড়ে চলে যাওয়ার সময়ই সেটা ঘটতে পারে।
এখানে এটাও বলা দরকার, ২০০৬ সালে তখনকার মার্কিন পররাষ্ট্রমন্ত্রী কন্ডোলিৎসা রাইস ‘এক নতুন মধ্যপ্রাচ্যের’ কথা বলেছিলেন। সে সময় মার্কিন সমরপতি লেফটেন্যান্ট কর্নেল র‌্যালফ পিটার্স সেই সময়ই তাঁদের পরিকল্পিত নতুন মধ্যপ্রাচ্যের একটি মানচিত্রও তাঁদের সামরিক জার্নালে প্রকাশ করেছিলেন। তখন থেকেই সেটা ন্যাটোর ঊর্ধ্বতন সামরিক কর্মকর্তাদের প্রশিক্ষণের সময় ব্যবহূত হয়ে আসছে।
সেই মানচিত্রে সৌদি আরবকে কয়েকটি রাষ্ট্রে বিভক্ত অবস্থায় দেখানো হয়েছে। তার একটি হলো ‘পবিত্র ইসলামি রাষ্ট্র’, অন্যটি ‘সৌদি মাতৃভূমির স্বাধীন অঞ্চলসমূহ’। আর ইরাককে তিন ভাগে বিভক্ত এবং ফিলিস্তিনের পশ্চিম তীরকে জর্ডানের অংশ দেখানো হয়েছে।
১৯৮২ সালের দিকে ইসরায়েলের তথ্য মন্ত্রণালয়ের সঙ্গে সম্পৃক্ত সাংবাদিক ওদেদ ওয়াইনন একটি দলিল প্রকাশ করেন, যার শিরোনাম ছিল ‘১৯৮০-এর দশকে ইসরায়েলের কর্মকৌশল’। সেখানে তিনি বলেন—
‘মিসরকে স্পষ্ট ভৌগোলিক বিভাজনে বিভক্ত করা ইসরায়েলের রাজনৈতিক লক্ষ্য...মিসর টুকরা টুকরা হয়ে গেলে লিবিয়া, সুদানসহ আরও দূরের রাষ্ট্রগুলোর পক্ষেও তাদের বর্তমান চেহারায় আর থাকা সম্ভব হবে না। মিসরের ওপরের দিকে একটি কপ্টিক খ্রিষ্টান রাষ্ট্র এবং তার পাশে ছোট ছোট আরও কিছু রাষ্ট্র প্রতিষ্ঠা করতে হবে। এদের থাকবে খুবই সীমিত আঞ্চলিক ক্ষমতা...এসবই হলো ঐতিহাসিক বিকাশের অংশ...।’
ওয়াইননের চোখে সুদান হলো সবচেয়ে ‘আরব মুসলিম বিশ্বের সবচেয়ে ছিন্নবিচ্ছিন্ন রাষ্ট্র, যেখানে চারটি গোষ্ঠী পরস্পরের বিরুদ্ধে সহিংস বিবাদে লিপ্ত।’ আর আরব বিশ্ব হলো ‘এমন এক তাসের ঘর, যা বানিয়েছে বিদেশিরা (ব্রিটেন ও ফ্রান্স), যেখানে বেশির ভাগ আরব অধিবাসীর আকাঙ্ক্ষাকে মোটেই আমলে নেওয়া হয়নি।’
১৯১৬ সালে ফ্রান্স ও ব্রিটেনের পক্ষ থেকে দুই কূটনীতিক পিকট ও সাইকস গোটনে একটা চুক্তি করেন। সেই চুক্তিতে তাঁরা ওসমানিয়া সাম্রাজ্যের ভাঙনের পর কীভাবে ফ্রান্স ও ব্রিটেন আরব অঞ্চলকে তাঁদের প্রভাবিত বিভিন্ন রাষ্ট্রে বিভক্ত করে নেবেন, তা ঠিক করেন। রাজতান্ত্রিক রাশিয়াও এতে সম্মতি দেয়।
ওয়াইননের ভবিষ্যদ্বাণী অমোঘ হিসেবে দেখা দেওয়ার আগেই আরবরা কি পারবে বৃহত্তর চিত্রটির দিকে তাকাতে? সুদানের বিভক্তি থেকে তারা কি পাঠ করবে কোনো অশুভ সংকেত? তারা কি টের পাচ্ছে, ১৯১৬ সালের মতো করে আবারও পিকট ও সাইকসের ভূতেরা এই উত্তপ্ত অঞ্চলকে বিভক্ত করার জন্য নেমেছে?
গালফ নিউজ থেকে নেওয়া, ইংরেজি থেকে অনুবাদ ফারুক ওয়াসিফ।
গণভোটেই ভাগ্য নির্ধারিত
আফ্রিকার সবচেয়ে বড় দেশের সম্মান আর থাকছে না সুদানের ললাটে। সুদানের প্রথম উপরাষ্ট্রপতি এবং দক্ষিণ সুদানের রাজনৈতিক দল সুদান পিপলস লিবারেশন মুভমেন্টের নেতা সালভা কির মায়ারদিতের নেতৃত্বে গঠিত হতে যাচ্ছে নতুন দেশ দক্ষিণ সুদান। সুদান ভাঙবে না অখণ্ড থাকবে—এই প্রশ্নে দীর্ঘ দুই দশকের রক্তক্ষয়ী সংঘর্ষের পর ২০০৫ সালে দুই পক্ষ একটি শান্তি চুক্তিতে স্বাক্ষর করে। চুক্তির মূল অংশই ছিল আলাদা রাষ্ট্র হওয়ার প্রশ্নে দক্ষিণ সুদানিদের গণভোট। অবশেষে সুদান সরকার আয়োজন করেছে গণভোট। সাত দিনব্যাপী আয়োজিত গণভোট শুরু হয়েছে ৯ জানুয়ারি, চলে ১৫ তারিখ পর্যন্ত। তিন দিনের মাথায় গণভোটের বৈধতার শর্ত ৬০ শতাংশ ভোট গ্রহণ হয়ে গেছে। লৌহমানবখ্যাত ২৬ বছর ধরে সুদানের ক্ষমতাসীন প্রেসিডেন্ট ওমর আল বশির বলেছেন, ‘গণভোটের ফলাফল যা-ই হোক, আমি তা মেনে নেব।’ বিশ্বনেতৃত্ব তাঁর এই উদার আহ্বানকে স্বাগত জানিয়েছেন। যদিও নির্বাচনের মাত্র দুই দিন আগে হঠাৎ করে প্রেসিডেন্ট বশির দক্ষিণ সুদানের রাজধানী জুবা পরিদর্শনে যান এবং ফিরে এসে প্রেসকে জানান, একটি দেশ পরিচালনার জন্য যে ধরনের একতা, রাজনৈতিক সহনশীলতা এবং যোগ্যতা থাকা দরকার, তা দক্ষিণ সুদানের নেই। দক্ষিণ সুদান স্বাধীন হলে ওখানে রাজনৈতিক অস্থিরতা দেখা দেবে, যার প্রভাব উত্তরাংশে এসে পড়বে বলে তিনি আশঙ্কা করছেন। দেশবাসীকে একতার আহ্বান জানিয়ে প্রেসিডেন্ট ওমর আল বশির অখণ্ডতার পক্ষে ভোট দিতে অনুরোধ করেন।
সারা সুদানেই একযোগে ভোট গ্রহণ চলছে। দক্ষিণ সুদানের অধিবাসী যিনি যেখানেই অবস্থান করুন না কেন, এই গণভোটে অংশ নিতে পারছেন। এমনকি সুদানের বাইরে অস্ট্রেলিয়া, মিসর, ইথিওপিয়া, কেনিয়া, উগান্ডা, যুক্তরাজ্য ও যুক্তরাষ্ট্রে অবস্থানকারী দক্ষিণ সুদানিরা এই গণভোটে অংশ নিতে পারছেন। গতকাল ভোটাভুটি শেষ হয়েছে। এখন পর্যন্ত নির্বাচন নিয়ে বড় ধরনের কোনো অপ্রীতিকর ঘটনা ঘটেনি। এটা এখন শতভাগ নিশ্চিত যে ‘দক্ষিণ সুদান’ অথবা ‘নতুন সুদান’ নামের এটি নতুন দেশ আর মাত্র দুই দিন পরই জন্ম নিতে যাচ্ছে। এর মধ্য দিয়ে ২৫ লাখ বর্গকিলোমিটার আয়তনের আফ্রিকার সবচেয়ে বড় দেশটি থেকে বিচ্ছিন্ন হয়ে যাচ্ছে ছয় লাখ ২০ হাজার বর্গকিলোমিটার ভূখণ্ড।
সম্প্রতি সুদানে তেল আবিষ্কারের ফলে দেশটির অর্থনীতি কিছুটা চাঙা হয়ে ওঠে। ৮৩ লাখ মানুষের দেশ সুদানের গড় মাথাপিছু আয় এক হাজার ৪০০ ডলার এবং জিডিপির গ্রোথ রেট ৩ দশমিক ৮ শতাংশ। দেশটির প্রধান খনিজ সম্পদ এখন জ্বালানি তেল, যার ৭৫ শতাংশই দক্ষিণ সুদানে অবস্থিত, যদিও শোধনাগারগুলো অবস্থিত উত্তর সুদানে। সুদান প্রতিদিন গড়ে প্রায় পাঁচ লাখ ব্যারেল তেল উৎপাদন করে। গণভোটের মধ্য দিয়ে দক্ষিণ সুদান আলাদা রাষ্ট্র হয়ে গেলেও তেলসমৃদ্ধ একটি প্রভিন্স ‘আবিই’র বিষয়ে এখনো চূড়ান্ত ফয়সালা হয়নি। দক্ষিণ সুদানের নেতৃত্ব মনে করছেন, উত্তরের সঙ্গে আলোচনা সাপেক্ষে একটি সন্তোষজনক সমাধানে আসা যাবে।
উত্তর ও দক্ষিণ সুদানের দ্বন্দ্ব দীর্ঘদিনের। ১৯৪৬ সালে ব্রিটিশ শাসক দক্ষিণ সুদানকে উত্তর সুদানের হাতে তুলে দেয়; যার পেছনে ছিল মিসরীয়দের সমর্থন। মুসলিম-অধ্যুষিত উত্তর সুদানের অধিবাসীরা মূলত সেমেটিক। কয়েক জেনারেশন আগে মিসর থেকে আসা আরব্য অধিবাসীদের সঙ্গে নেটিভ সুদানিদের মিলনের ফলে মিশ্র বর্ণের মানুষ সৃষ্টি হয়। এই মিশ্র বর্ণের মানুষজনও নিজেদের আরব গোত্রভুক্ত মনে করে। সারা সুদানে এই সম্প্রদায়ের লোকজনই প্রভাবশালী। দক্ষিণীরা কালো আফ্রিকান। এনিমিস্ট এবং পরে এক বৃহৎ অংশ ধর্মান্তরিত ক্যাথলিক। আরব শাসকেরা দক্ষিণের উন্নয়নে মোটেও কোনো পদক্ষেপ নেয়নি। ফলে তারা বারবার আলাদা হওয়ার প্রশ্নে আন্দোলনে নেমেছে।
খ্রিষ্টান ও এনিমিস্ট-অধ্যুষিত দক্ষিণ সুদানে নানা ট্রাইবের বসবাস। ডিস্কা, নুয়ের ও শিলুক উল্লেখযোগ্য ট্রাইব হলেও ডিস্কারাই সংখ্যাধিক্য ও প্রভাবশালী। পুরো সুদানের ৫ শতাংশ খ্রিষ্টধর্মাবলম্বী মানুষের প্রায় সবারই বাস দক্ষিণ সুদানে। দক্ষিণ সুদানে তেমন কোনো অবকাঠামো ও ইনস্টিটিউশন নেই। ৪০ কিলোমিটারও পাকা রাস্তা নেই সেখানে। জনসংখ্যার প্রায় সবাই দারিদ্র্যসীমার নিচে বাস করে। যদিও উত্তরের চেয়ে দক্ষিণের ভূমি উর্বর, জলবায়ু অপেক্ষাকৃত আর্দ্র ও শীতল। এ রকম অবস্থা থেকে দক্ষিণ সুদানকে একটি কার্যকর রাষ্ট্র হিসেবে গড়ে তুলতে হলে দরকার যোগ্য ও বলিষ্ঠ নেতৃত্ব এবং প্রচুর অর্থের জোগান। সালভা কির কি পারবেন সেই কঠিন কাজটি করতে? যুক্তরাষ্ট্রের সক্রিয় সমর্থন রয়েছে সালভা কিরের প্রতি। সুদানকে আমেরিকার স্যাংশন দেওয়ার পর হুড়মুড় করে চায়নিজ কোম্পানিগুলো সুদানে ঢুকে পড়ে এবং ব্যবসা-বাণিজ্যের দখল নিয়ে নেয়। এমন একটি পরিস্থিতিতে তেলসমৃদ্ধ দক্ষিণ সুদানকে বিভক্ত করে সেখানে ঢোকা মার্কিনদের জন্য খুব দরকার ছিল।
গণভোট ১৫ জানুয়ারি শেষ হলেও ফল প্রকাশ করা হবে আগামী ১৫ ফেব্রুয়ারি। এরপর মুদ্রাসহ অন্য বিষয়গুলো ফয়সালা করে একটি সার্বভৌম রাষ্ট্র হিসেবে দক্ষিণ সুদানকে পরিপূর্ণভাবে আত্মপ্রকাশ করতে প্রায় ছয় মাস লেগে যাবে বলে রাজনৈতিক বিশ্লেষকেরা মনে করছেন।
দিল্লির চিঠি
ভুলে ভরা কংগ্রেসের ইতিহাস
ইতিহাসকে যদি শুধু ঘটে যাওয়া ঘটনার বিবরণী বলি, তবু তা হতে হয় যথাযথ, পক্ষপাতহীন। ১২৫ বছর বয়সী কংগ্রেসের অর্জন কী, তা নিয়ে দলটির আনুষ্ঠানিক বিবরণী না সৎ, না তথ্যভিত্তিক। কংগ্রেস নেতারা কে কী বলেছিলেন, তা হয়তো ভারতবাসী ভুলে যাবে, কিন্তু তাঁরা যা করেছেন, তা তো কোনো দিন ভোলার নয়।
কংগ্রেসের ওপর সবচেয়ে বড় কলঙ্কের দাগ পড়েছে জরুরি অবস্থা জারি করে সংবিধান স্থগিত করে দেওয়ার সময় (১৯৭৫-১৯৭৭)। আমি নিজেও সেসব দিনের সাক্ষী। সংবাদপত্রের স্বাধীনতা হরণ, প্রভাবশালী বিরোধী মত দলন এবং বিনা বিচারে লক্ষাধিক মানুষকে বন্দী করার মতো ঘটনা আমি দেখেছি। আশা করেছিলাম, কংগ্রেস তার অবৈধ ও কর্তৃত্ববাদী শাসনের জন্য ভারতবাসীর কাছে ক্ষমা চাইবে। উল্টো তারা বলছে, জরুরি আইন জারিকে জনগণ স্বাগত জানিয়েছিল। দলীয় ইতিহাসে এমন কথা বলার ধৃষ্টতা দেখাচ্ছে। অথচ সত্যি হচ্ছে, তখন গণতন্ত্রের পথ অকার্যকর হয়ে পড়া নিয়ে জনগণের মধ্যে কতই না আক্ষেপ ছিল। প্রথমদিকে জনগণ প্রচণ্ড ধাক্কা খাওয়ার আবহ; তার পর অনুভূতিহীনতা—সরকারের কার্যকলাপের সত্যিকার তাৎপর্য বুঝে উঠতে না পারা।
কিন্তু কংগ্রেস কেমন করে সঞ্জয় গান্ধীর ওপর সব দায় চাপিয়ে দিতে পারল? সঞ্জয়ই যে তখন সরকার চালাচ্ছিলেন, তাতে কোনো সন্দেহ নেই। কিন্তু সঞ্জয়ের কার্যকলাপের পেছনে তাঁর মা প্রধানমন্ত্রী ইন্দিরা গান্ধীর অনুমোদন ছিল।
সঞ্জয় ও ইন্দিরা উভয়ের সহযোগী হিসেবে তখন কাজ করেছেন আর কে ধাওয়ান। কংগ্রেসের কার্যকরী কমিটির এই সদস্য কংগ্রেসের দলীয় ইতিহাসের বিষয়ে যথার্থই বলেছেন: ইন্দিরা এত সবল ব্যক্তিত্বের অধিকারী ছিলেন যে তখনকার দায়দায়িত্ব সঞ্জয় গান্ধীর কাঁধে চাপানো ঠিক হবে না।
ইন্দিরা ক্ষমতা ছাড়তে চাননি, তাই জরুরি অবস্থা জারি করেছিলেন। এ কথা কারও অজানা নয়। নির্বাচনের কাজে রাষ্ট্রযন্ত্র অপব্যবহারের অভিযোগে এলাহাবাদ হাইকোর্ট ইন্দিরাকে ছয় বছরের জন্য ক্ষমতায় বসার অযোগ্য ঘোষণা করেছিলেন। কংগ্রেসের প্রকাশিত বইয়ে এই রায়ের কোনো উল্লেখ পর্যন্ত নেই। আরেকটি বিষয় সম্প্রতি প্রকাশিত হয়েছে: রাষ্ট্রপতিকে জরুরি আইন জারি করার পরামর্শ দিয়ে লেখা চিঠিটিও ইন্দিরা স্বাক্ষর করেননি। এমনকি তাঁর দেখানো নিরাপত্তাহীনতার যুক্তিও ঠিক নয়—বেরিয়ে এসেছে শাহ কমিশনের অনুসন্ধানে।
কমিশন বলেছে, ‘বহিস্থ কিংবা অভ্যন্তরীণ কোনো দিক থেকেই দেশ ঝুঁকিতে ছিল না। ঝুঁকিতে থাকার পক্ষে শ্রীমতী ইন্দিরা গান্ধী বা অন্য কেউ সাক্ষ্যপ্রমাণ হাজির না করার পরিপ্রেক্ষিতে এমন সিদ্ধান্তে পৌঁছা যায় যে “দেশের ভেতর জরুরি অবস্থা” জারির ঘোষণা দিতে রাষ্ট্রপতিকে বিশেষ প্রস্তাব পেশ করার পেছনে যে প্রণোদনা কাজ করেছে, তা হলো এলাহাবাদ হাইকোর্ট রায়ে ক্ষমতাসীন প্রধানমন্ত্রীকে দুর্নীতিপরায়ণ নির্বাচনী আচরণের কারণে নির্বাচনের অযোগ্য ঘোষণার ফলে ক্ষমতাসীন দল ও বিরোধীদের ভেতরে শুরু হওয়া তীব্র রাজনৈতিক তৎপরতা। যে রাজনৈতিক জাগরণ তখন দেখা দিয়েছিল, তা গণতান্ত্রিক রীতিনীতি অনুসরণ করা হলে স্বাভাবিক নিয়মে একসময় প্রশমিত হয়ে যেত না—এমন মনে করার কোনো কারণ নেই। কিন্তু ক্ষমতা আঁকড়ে থাকতে পারবেন কি না, সেই অনিশ্চয়তার কারণে শ্রীমতী গান্ধী এমন পরিস্থিতি সৃষ্টি করলেন, যা তাঁর ক্ষমতাকে দীর্ঘায়িত করতে প্রত্যক্ষ ভূমিকা রাখল। আর এমন সব বাহিনী তৈরি করা হলো, যা অল্প কিছু ব্যক্তির স্বার্থে বিসর্জন দিল বৃহতের স্বার্থ।
কী অদ্ভুত মিল দেখা গেল সুপ্রিম কোর্টের দুই বিচারপতির বেঞ্চের দেওয়া রায়ে। তাঁরা বললেন, জরুরি আইনের অধীনে ইন্দিরা গান্ধীর শাসন অনুমোদন করে দেওয়া ১৯৭৬ সালের রায় বিপুলসংখ্যক মানুষের মৌলিক অধিকার লঙ্ঘন করেছে। তখনকার ৪-১ ভোটের বিচারকে দুই বিচারপতির বেঞ্চ বলেছেন ‘ভ্রান্ত’। পাঁচজন বিচারপতির বেঞ্চের রায়টিকে দুই বিচারপতির ঘোষণা ডিঙিয়ে যেতে পারবে না, এটা স্পষ্ট। কিন্তু সরকারের তরফে রায় পর্যালোচনার আপিল পেশ করার সময় এসেছে। আইনমন্ত্রী ভিরাপ্পা মইলিকে লোকে আদর্শবান বলে জানে। জাতির কাছে তাঁর দায় হয়ে দাঁড়িয়েছে ১৯৭৬-এর বিচার বাতিল করতে এখনই আইনি প্রক্রিয়া শুরু করা, যেন সেদিন কার কী ভূমিকা ছিল, তা বেরিয়ে আসে। আর যতই উচ্চপদস্থ আর ক্ষমতাশালী হোক না কেন, কেউ যেন ভারতের গণতান্ত্রিক ঐতিহ্য নিয়ে খেলতে না পারেন।
জরুরি আইনের অধীনে অসৎ উদ্দেশ্যে দেওয়া আটকাদেশ চ্যালেঞ্জ করা যেত না—এমনটা অবিশ্বাস্য ছিল। বিচারপতি এইচ আর খান্না সংখ্যাগরিষ্ঠ মতের বিরুদ্ধে সাহসিকতার সঙ্গে ভিন্নমত জানিয়েছিলেন। তাঁর রায় ছিল, ‘জরুরি অবস্থার মধ্যেও কোনো ব্যক্তিকে তাঁর জীবন বা ব্যক্তিগত স্বাধীনতা থেকে আইনবহির্ভূতভাবে বঞ্চিত করার কোনো ক্ষমতা রাষ্ট্রের নেই। সব সভ্য সমাজে এটা আইনের শাসনের স্বীকৃত সত্য।’ ভারতের প্রধান বিচারপতি হওয়ার জন্য একসময় তাঁর পালা এল। ইন্দিরা তাঁকে প্রধান বিচারপতি করলেন না। কংগ্রেসের ইতিহাসে এসবের জায়গা হলো না।
নিঃসন্দেহে কংগ্রেস এখন অনেক চাপে রয়েছে। অজস্র দুর্নীতির গোমর ফাঁস হচ্ছে, একটার পর একটা। এ সময়ে জরুরি অবস্থা বিষয়ে বিতর্কের সূচনা হলে দেশবাসীর মনোযোগ অন্যদিকে ঘুরে যাবে, এমন নয়। এখানকার দুর্নীতির অভিযোগগুলোর ব্যাপারে যৌথ সংসদীয় কমিটির দ্বারা অনুসন্ধান করার কোনো বিকল্প নেই—এ সত্য সরকারের মেনে নিতেই হবে। টুজি স্পেকট্রাম কেলেঙ্কারির পেছনে এখন পর্যন্ত যেসব রাঘব-বোয়াল লুকিয়ে আছে, তাদের মুখোশ হয়তো খুলে দিতে সক্ষম হতে পারে এই কমিটি।
স্বাধীনতার পর থেকে ডান-বামনির্বিশেষে আর কোনো দাবির এত বিরোধিতা হয়নি। সরকার যত তা ঠেকাতে চাইবে, ততই তার বিশ্বাসযোগ্যতা নিয়ে সন্দেহ জাগবে। নববর্ষের দিনে প্রধানমন্ত্রী মনমোহন সিং জনগণের প্রতি আহ্বান জানিয়েছেন, তারা যেন নিরাশ না হয়। কিন্তু তাঁর এই আহ্বানের তেমন কোনো প্রভাব জনগণের ওপর পড়বে না। কেননা, জনগণ বুঝে গেছে যে সরকার জনগণের কাছ থেকে কিছু একটা লুকাচ্ছে, অনেক বড় কিছু।
জনজীবনে বিপর্যয় আর কংগ্রেস ও অন্যান্য দল ও গোষ্ঠীর ভেতরের অবক্ষয়ের সঙ্গে সংগতি রেখে বাড়ছে ধ্বংসাত্মক প্রবণতা। এদের মূল প্রোথিত আছে রাজ্য, ধর্ম, বর্ণ ও ভাষায়। মুখ্য বিষয়ের কথা ভুলে মানুষ গৌণ ব্যাপার নিয়ে মেতে থাকছে। ফলস্বরূপ দেশের সংহতি, শক্তি ও প্রগতি ক্ষতিগ্রস্ত হচ্ছে। এ অবস্থায় দরকার নতুন ভাবনা। স্লোগান বা মতবাদসর্বস্ব নয়, চাই আধুনিক জীবন ও মানবিক মূল্যবোধের মিশেলে তৈরি আদর্শবাদ।
কংগ্রেসের দলীয় ইতিহাসে তা খুঁজতে গিয়ে আমি পণ্ডশ্রম করেছি। বড় দুঃখের বিষয়, ১২৫ বছরের অভিজ্ঞতাসম্পন্ন একটা দল সংকীর্ণ রাজনীতির বাইরে আসতে পারল না, সত্যনিষ্ঠ থেকে তুলে ধরতে পারল না অতীতের ঘটনা। দলটির কর্মকাণ্ড যে কেবল দলের স্বার্থে পরিচালিত নয়, সারা দেশবাসীর স্বার্থে—এবার জনগণের সামনে এ কথা তুলে ধরার সুবর্ণ সুযোগ হারাল কংগ্রেস।
বিলেতের স্বপ্নফুল: বিজয়ফুল
প্রয়াত তসাদ্দুক আহমদ এমবিই ছিলেন বিলেতে বাংলাদেশি কমিউনিটির প্রাণপুরুষ। তাঁর পিঠে ছিল আগামীর ঝোলা আর পূর্ব প্রজন্মের পাওয়া না-পাওয়ার দাগ। তাঁর সঙ্গে হেঁটে হেঁটে কত গল্প শুনেছি। শুনেছি মুক্তিযুদ্ধের সময়ে লন্ডনের লেগুনে কী হয়েছিল। বিজয়ফুলকে একটি কার্যক্রম হিসেবে নিয়ে বিলেতের বাঙালিরা তাঁরও আকাঙ্ক্ষাকে বাস্তবায়ন করে তুলেছে। আজ বিলেতের ৩৯টি নগর, বহির্বিশ্বে পাঁচটি দেশ আর লন্ডনের স্কুলে স্কুলে হচ্ছে বিজয়ফুল।
এত দিনে এই প্রবাস জমে উঠেছে তিন প্রজন্মের প্রভায়। ছোটরা এসে মুক্তির গল্প শুনছে ফুল বানাতে বানাতে।
বিলেতে একসময় ছোট্ট পরিসরে ’বিজয়ফুল’-এর যাত্রা শুরু হলেও এখন নানা দেশে বাংলাদেশিদের বুকে শোভা পাচ্ছে এ ফুল। প্রবাসের নতুন প্রজন্ম পতাকার রঙে রাঙা বিজয়ফুলের মাধ্যমে জানছে স্বাধীন বাংলাদেশ ও মুক্তিযুদ্ধের ইতিহাস। ব্রিটেনসহ বিভিন্ন দেশের সামাজিক, সাংস্কৃতিক সংগঠন ও শিক্ষাপ্রতিষ্ঠাগুলো ‘বিজয়ফুল’কে বেছে নিয়েছে শিক্ষার মাধ্যম হিসেবে। আঁকার ছলে কিংবা কেটে কেটে তৈরির সুবাদে খুব সহজেই শিশু-কিশোরদের কাছে পৌঁছে দিচ্ছে বাংলাদেশের জন্ম-ইতিহাস। প্রবাসে ছড়িয়ে-ছিটিয়ে থাকা মুক্তিযোদ্ধারা বিজয়ফুলকে বেছে নিয়েছেন স্মৃতিচারণার সূত্র হিসেবে।
বছর দশেক আগে কোনো এক শীতার্ত সন্ধ্যায় দ্বিতীয় বিশ্বযুদ্ধাহত এক সৈনিকের কাছ থেকে কিনেছিলাম টুকটুকে লাল একটি কাগজের কপি। তখনই বলা যায় বিজয়ফুলের স্বপ্নবীজ আমার মনে রোপিত হয়েছিল। সুপার মার্কেটের সামনে হুইলচেয়ারে বসে তিনি কাগজের কপি বিক্রি করছিলেন। তাঁর কাছে অল্প কথায়ই এ থেকে অর্জিত অর্থে কীভাবে এ দেশের সব যুদ্ধে আহত ও মৃত সৈনিক এবং তাঁদের পরিবারের কল্যাণে ব্যয় হয়, তা আঁচ করতে পারি। পুরোটা বুঝতে টেডের সঙ্গে আরেক দিন পাবে বসি। আরও জানতে খোঁজখবর করি। রাজনীতির কৌশলে ও করাতে সব সৃষ্টিই আজ খণ্ড খণ্ড। মনে হলো, আমরা তো পারি সামান্য খরচাপাতি দিয়ে যুদ্ধাহত মুক্তিযোদ্ধাদের তত্ত্বাবধানে কোনো কাপড়ের ফুল বানিয়ে তার অর্থ তাঁদের হাতে তুলে দিতে! সে রকম ধারণা থেকে বাড়ি এসে লিখলাম ‘পলাশ নয়তো কৃষ্ণচূড়ার নামে’। দেশে তা ছাপা হওয়ার পর ব্যাপক সাড়া পাই। আমি তখন টমাস বাক্সটন প্রাইমারি স্কুলে শিক্ষকতা করি, এখানে-সেখানে গল্প বলি (স্টোরিটেলিং) আর কবিতা লিখি। 
মানুষ তো যেখানে যায় সেখানেই তার জ্ঞাতি খুঁজে বেড়ায়। বাংলাদেশের এ বিলেতি প্রজন্ম দেখি কিছুই জানে না। জানে ক্রিকেটকথা! কী করি? জাতিই চেনে না তার আবার জাতীয় ফুল, তারপর তার আবার নামের অনুবাদ—সে এক বিশাল ব্যাপার। আমি ভূগোল সেশনে ম্যাপ নিয়ে ক্রস কারিকুলামের নামে জাতীয় ফুল শাপলা নিয়ে বসি। আর গল্প করি। তাদের ছোট ছোট হাত কোনোক্রমে কেবল বৃত্ত আঁকতে পারে। আর লাল-সবুজের পতাকাটা কিন্তু চেনে। আমি বলি, বলো তো লাল কী? ওরা একনাগাড়ে বলে যায় রক্ত, সূর্য, প্রাণ আরও কত কী। বলো তো বাচ্চারা, বাংলাদেশের পতাকায় সবুজ কেন?—‘আমি জানি, আমি জানি’! রীতিমতো প্রতিযোগিতা লেগে যায়। সিলেটে গ্রামে গিয়ে নদীর ধারে কত সবুজ দেখেছে। নিচের দাদার খেতে কীভাবে মাটি কুপিয়েছে। সবুজ নারকেল পাতা চিরে সাপ, পাখি আর চশমা বানিয়েছে। আমার মনে হয়, মন্দ কী, পতাকা ধরেই তো দেশ চেনানো যায়। শুরু হলো সবুজ আর লাল বৃত্তের খেলা। সেই ’৯৯ সালে।
এখন এত বছর পর মনে হয়, ওই একটি বিমূর্ত ফুলে কত কথা বলা যায়। যা কিনা এত বছর ধরে আমরা কত ধাতব ব্যাজ বানিয়েও বলতে পারিনি। এখন কাগজের এই ‘বিজয়ফুল‘ আমাদের লাখো শহীদের এক অনন্য স্মারক। এক অমূল্য প্রতীক। আমার মায়ের মুখ। আর ডিসেম্বরেই বিজয় এসেছে বলে তার নাম ‘বিজয়ফুল’। প্রবাসে এ ফুল স্বাধীনতাবিরোধী ছাড়া সব মানুষের দাঁড়াবার জায়গা হয়ে দাঁড়িয়েছে। দল-মতনির্বিশেষে সবাই পরছেন। 
ব্রিটেনের বাংলা কাগজ আর টিভি চ্যানেলের কল্যাণে অর্ধশতাধিক স্থানে এবার বিজয়ফুল কর্মসূচি পালিত হয়েছে। ওয়েব আর ফেসবুকের বদৌলতে অস্ট্রেলিয়া, কানাডা, আমেরিকা, ইতালি, স্পেন, দুবাই, ফ্রান্সসহ বিভিন্ন দেশে হয়েছে বিচ্ছিন্নভাবে। বাংলাদেশের ফ্যাশন ডিজাইনার এমদাদ হক কাপড়ে এনেছেন এ ফুল। নর্থ কোরিয়ার এক নারী ফেসবুক থেকে তাঁর ডিজাইনে করেছেন শাড়ি। লন্ডনের চলচ্চিত্রনির্মাতা সালেকিন লিয়াকত এবারের বিলেতের তুষার কাজে লাগিয়ে দেড় মিনিটের ছবিতে এনেছেন বরফের বিজয়ফুল। দুবাইতে দেশ নিয়ে বিজয়ের গল্প বলে এ ফুলের ওয়েবপেজ থেকে ফুলের ইমেজ সরাসরি কেটে বুকে ধারণ করেছেন সবাই। রাতদুপুরে রেস্টুরেন্টের কাজ সেরে কভেন্ট্রি কার্ডিফে তুষারের তমসা চিরে মুক্তিযুদ্ধের গল্পের আগুনে হাত সেঁকেছেন ইংল্যান্ডের মানুষ। কী যে কাণ্ড! যেন শুকনো কুটোতে পড়েছে ফুলকি। ছড়িয়ে পড়েছে সবখানে।
তার আগে নভেম্বরের শেষ রাতে লন্ডনের আলতাব আলী পার্কে তাপমাত্রা হিমাঙ্কের চার ডিগ্রি নিচে ছিল, কিন্তু তা উপেক্ষা করে দলে দলে এসেছেন মুক্তিযোদ্ধারা, এসেছে নতুন প্রজন্ম। বিলেতে বাংলাদেশের রাষ্ট্রদূত সাঈদুর রহমান খান যখন প্রদীপ জ্বেলে এর উদ্বোধন করেন, সবাই গেয়ে ওঠেন আমার সোনার বাংলা...। তুষার উড়ছে। উড়ছে নবীন কিশোরের কেশর। শীতের কামড় উপেক্ষা করে বয়োজ্যেষ্ঠরা বিজয়ফুল পরিয়ে দিচ্ছেন পাশে দাঁড়ানো বয়োকনিষ্ঠকে। এভাবে বিজয়ফুলের দায়িত্ব বর্তাল নতুন প্রজন্মে। 
আমরা ধরেছি ভবিষ্যতের হাত। সেও একদিন হবে হয়তো বা।
লন্ডন
শামীম আজাদ: কবি, কথাসাহিত্যিক ও শিক্ষাবিদ।
আমার বন্ধু সালমান তাসির
পাঞ্জাবের গভর্নর সালমান তাসিরকে গুলি করে হত্যা করে মুমতাজ হুসাইন কাদরি হাসিমুখে আত্মসমর্পণ করেন। মনে হচ্ছে বহু পাকিস্তানি এই হত্যাকাণ্ড সমর্থন করছে। আর অন্যরা বুঝে উঠতে পারছে না, কীভাবে কাদরি এলিট ফোর্সে ঢুকলেন। সযত্নে যাচাই-বাছাই করেই সরকারি দেহরক্ষী নিয়োগ হয়। পাকিস্তানের জনপ্রিয় টিভি চ্যানেল জিয়ো টিভি জানিয়েছে, ‘একবার কাদরিকে নিরাপত্তা-ঝুঁকি হিসেবে চিহ্নিত করে স্পেশাল ব্রাঞ্চ থেকে বের করে দেওয়া হয়।...কাদরি অনুরোধ করেছিলেন তিনি যদি তাসিরকে হত্যা করতে সক্ষম হন, তবে তাঁকে যেন গুলি না করে জীবিত বন্দী করা হয়।’ চ্যানেলটি আরও জানিয়েছে, তাসিরকে হত্যা করার তাঁর পরিকল্পনার ব্যাপারে এলিট ফোর্সের অনেকেই জানতেন।
কাদরি এখন পাকিস্তানের জাতীয় বীর হয়ে ওঠার পথে। প্রথমবার আদালতে নিয়ে যাওয়ার সময় ফুলবর্ষণ করে তাঁকে অভ্যর্থনা জানান ইসলামাবাদের আইনজীবীরা। তাঁরা বিনা পারিশ্রমিকে তাঁর পক্ষে লড়তে রাজি। কারাগারে ফেরার পথে সমর্থকদের উদ্দেশে ভাষণ দেওয়ার সুযোগ তাঁকে দেয় পুলিশ। টিভি ক্যামেরার সামনে হাত নাড়ার ব্যবস্থাও করে দেওয়া হয়। অন্যদিকে তাঁর হাতে নিহত ব্যক্তির শেষকৃত্যে লোকের সমাগম ছিল নগণ্য, সব মিলিয়ে দুই হাজারের মতো। ভীতসন্ত্রস্ত প্রেসিডেন্ট আসিফ আলী জারদারি আর বহু রাজনীতিবিদ সেখানে যাননি। একদল মোল্লা ঘোষণা করেছিল, কেউ যদি তাসিরের শেষকৃত্যে অংশ নেয়, তাহলে সে ব্লাসফেমির অপরাধে অপরাধী হবে। জানাজা পড়ানোর জন্য কোনো মোল্লাকেই পাওয়া যাচ্ছিল না, এমনকি যারা সরকারি বেতনভুক, তাদেরও। জারদারির আজ্ঞাবহ কেন্দ্রীয় স্বরাষ্ট্রমন্ত্রী রেহমান মালিক ঘোষণা করেছেন, কেউ ব্লাসফেমি আইন সংশোধন বা পরিবর্তন করতে চাইলে তাকে কঠোর হাতে মোকাবিলা করা হবে। নিউইয়র্ক টাইমসকে তিনি বলেছেন, কেউ ব্লাসফেমি করলে তাকে তিনি নিজ হাতে গুলি করবেন।
আসিয়া বিবির পক্ষে তাসির সাহসী অবস্থান নিয়েছিলেন। ৪৫ বছর বয়সী আসিয়া পাঞ্জাবি খ্রিষ্টান কৃষক। একটি পানির আধার থেকে পানি খেয়ে আসিয়া পানি দূষিত করেছেন—এই অভিযোগ তুলেছিলেন তাঁর দুই প্রতিবেশী নারী। ঝগড়ার পর তাঁর বিরুদ্ধে তারা ব্লাসফেমির মিথ্যা অভিযোগ তোলেন। ধর্মীয় গোষ্ঠীরা ক্ষুব্ধ প্রতিক্রিয়া জানায়। তাসিরের দলের অনেকে মনে করেন, আসিয়ার ঘটনা নিয়ে তাসির ভুল সময়ে প্রচারণায় নামেন। কিন্তু পাকিস্তানে এ কাজের জন্য কোনো সময়ই সঠিক সময় নয়। তত দিনে আসিয়া জেলখানায় কাটিয়ে ফেলেছেন ১৮ মাস। গণমাধ্যমে তাঁর দুরবস্থা উঠে আসে। নারীরা তাঁর পক্ষে রাজপথে নেমে আসে। আর ব্লাসফেমি আইন সংশোধনের দাবি তোলেন তাসির ও তাঁর দল পাকিস্তান পিপলস পার্টির জ্যেষ্ঠ নেতা শেরি রেহমান। 
তাসির খেয়ালের বশে আসিয়ার বিষয়ে প্রচারণায় নামেননি। তিনি সাংবাদিকদের বলেছিলেন, সামাজিক-সাংস্কৃতিক এজেন্ডা ‘ধর্মান্ধ মোল্লাদের’ দ্বারা ছিনতাই হয়ে যাক, তা তিনি চান না। তাঁর নিজের জীবনের হুমকিকে পাশে ঠেলে তিনি এগিয়ে যান। আসিয়া যে কারাগারে বন্দী, সেটি তিনি পরিদর্শন করেন। পাঞ্জাবের ইতিহাসে প্রথমবারের মতো কোনো গভর্নর জেলা কারাগারের ভেতরে গেলেন। পরে এক সংবাদ সম্মেলন ডেকে তিনি আসিয়ার প্রতি সংহতি জানান। 
তাসিরের ব্যবসায়ীজীবন ও রাজনৈতিক সংশ্লিষ্টতার ব্যাপারে আমি কখনো বিশেষ মাথা ঘামাইনি। গত ২০ বছর তাঁর সঙ্গে আমার কথাও হয়নি। তবে স্কুল ও বিশ্ববিদ্যালয়জীবনে তাসির ছিলেন আমার এক ঘনিষ্ঠতম বন্ধু। আমরা দুজন আর শাহিদ রেহমান এই তিনজনের সম্পর্ক ছিল অবিচ্ছেদ্য। শাহিদ অত্যন্ত মেধাবী আর বুদ্ধিদীপ্ত আইনজীবী ছিলেন; মদ খেয়ে খেয়ে মরে গেলেন বহু বছর আগে। তাসিরের ছবি যখন টিভি পর্দায় ভেসে ওঠে, তখন আমার সামনে সেই আনন্দমুখর দিনগুলোর স্মৃতি ভেসে ওঠে।
১৯৬০ সাল। দেশ তখন মার্কিনপন্থী সামরিক স্বৈরশাসনের অধীন। সব ধরনের বিরোধিতা নিষিদ্ধ। আমার মা-বাবা বহু দূরে। আমরা তিনজন ১৭ বছর বয়সী তরুণ আমার বাসায়। ঠিক করলাম, কিছু একটা করতে হবে আমাদের। লাল রং কিনলাম। রাত দুইটার দিকে গাড়ি নিয়ে গেলাম ক্যান্টনমেন্ট সেতুর ওপর। সাবধানতার সঙ্গে লিখলাম—‘ইয়াংকি গো হোম’। সুন্দর হোয়াইটওয়াশ করা দেয়ালের গায়ে। সকালবেলা ঘষেমেজে গাড়ি থেকে মুছে ফেললাম রঙের সব চিহ্ন। এ ঘটনার পর কয়েক দিন নগরজুড়ে উত্তেজনা। কোনো খবরের কাগজে আসেনি, কিন্তু সবার মুখে মুখে চাউর হয়ে গেল। কলেজে আমাদের সহপাঠীদের মুখে মুখে এ ঘটনা। পুলিশ ব্যস্ত দোষীদের খুঁজে বের করার কাজে। অবশেষে ধরা পড়ে গেলাম। শাহিদের বাবা তখন সুপ্রিম কোর্টের বিচারপতি আর আমার খালার বিয়ে হয়েছিল এক জেনারেলের সঙ্গে, যিনি আবার তৎকালীন স্বরাষ্ট্রমন্ত্রীও। তাই স্বাভাবিকভাবেই আমরা ছাড়া পেয়ে গেলাম। শুধু সতর্ক করে দেওয়া হলো। 
এ ঘটনার দুই বছর আগে (তখনো সামরিক স্বৈরতন্ত্র কায়েম হয়নি) আমরা জানতে পারি, জিমি উইলসন নামের এক আফ্রিকান-আমেরিকানকে এক ডলার চুরির অপরাধে মৃত্যুদণ্ড দেওয়া হয়েছে। এর প্রতিবাদে আমরা তিনজনে মিলে মার্কিন কনসুলেটের সামনে বিক্ষোভের আয়োজন করি। বহু বছর পর লন্ডন থেকে লাহোর বিমানযাত্রায় দৈবক্রমে তাসিরের সঙ্গে আমার দেখা হয়। অতীতের নানা বিষয় নিয়ে কথা হয়। সেদিন আমি তাঁকে জিজ্ঞেস করেছিলাম, তিনি কেন রাজনীতিতে গেলেন। ব্যবসায়ী হওয়াই কি যথেষ্ট খারাপ কাজ নয়? তিনি বললেন, ‘তুমি কোনো দিন বুঝবে না। ব্যবসায়ীর পাশাপাশি যদি আমি রাজনীতিকও হই, তাহলে তো অনেক অর্থ বাঁচাতে পারব। ঘুষের খরচটা বেঁচে যাবে।’ তাসির চরম নৈরাশ্যবাদী হয়ে পড়েছিলেন। তবে নিজেকেও বিদ্রূপ করার ক্ষমতা তাঁর ছিল। তাঁর মৃত্যু মর্মান্তিক, কিন্তু মহৎ উদ্দেশ্যে। তাঁর দল ও সহকর্মীরা লোক দেখানো শোক করার বদলে তাঁর মৃত্যুতে মানুষের ক্রোধ থাকতে থাকতেই যদি ব্লাসফেমি আইন সংশোধনের সুযোগ কাজে লাগায়, সেটাই সবচেয়ে ভালো হবে। কিন্তু তারা তো পুরো উল্টো পথে চলেছে।
তাসিরকে হত্যার আগেই পাকিস্তান দাঁড়িয়ে ছিল আরেকটি সামরিক ক্ষমতা দখলের দ্বারপ্রান্তে। এই ক্ষমতা দখলের নামটা যদি শুধু তারা পাল্টে ‘সামরিক গণতন্ত্র’-এর মতো কোনো নাম দিতে পারত, তাহলেই হয়তো তাদের জন্য সবকিছু অনেক সহজ হয়ে যেত। গত বছর জেনারেল কায়ানির দায়িত্বের মেয়াদ বাড়ানো হলো। এতে পেন্টাগনের জোরালো সমর্থন ছিল। বলা হচ্ছে, কায়ানির কাছে হস্তক্ষেপের মাধ্যমে ‘দেশ রক্ষার’ দরখাস্ত যাচ্ছে প্রতিদিন। যাঁরা কায়ানির কাছে আবেদন জানাচ্ছেন, তাঁরা খুব ভালোমতোই জানেন, জারদারিকে সরিয়ে তাঁর জায়গায় মুসলিম লিগের মনোনীত কাউকে বসালে পরিস্থিতির উন্নতি ঘটার সম্ভাবনা তেমন নেই। আবেদন-নিবেদনের পাশাপাশি এক বা একাধিক স্তরে আইনশৃঙ্খলা পুরোপুরি ভেঙে পড়ার (পেশোয়ারে আত্মঘাতী হামলা, করাচিতে সহিংস জাতিগত হত্যাকাণ্ড) সংবাদের পরপর সাধারণত সংবাদ আসে যে অনিচ্ছুক জেনারেল জনতার চাপ অগ্রাহ্য করে বসে থাকতে আর পারেন না এবং নিরুপায় মার্কিন দূতাবাসের সঙ্গে সমঝোতার মাধ্যমে উর্দি পরা এক প্রেসিডেন্ট ক্ষমতাসীন হন। আমরা চারবার এ অবস্থা দেখেছি। দেশকে এগিয়ে নিতে সামরিক বাহিনী একবারও সফল হয়নি। সামরিক বাহিনী ক্ষমতা দখল করলে শুধু একটাই বদল ঘটে, রাজনীতিকদের জায়গায় সামরিক কর্মকর্তাদের ঘরে যায় ভাগের ফসল। সামরিক হস্তক্ষেপের হুমকিকে সরকার স্পষ্টতই গুরুতর মনে করে। জারদারির একান্ত সহচরদের কেউ কেউ এখন ডিনার পার্টিতে খোলাখুলিভাবে বলছেন, বেনজিরের হত্যাকাণ্ডে সামরিক বাহিনীর সম্পৃক্ত থাকার সাক্ষ্যপ্রমাণ আছে। আসলেই যদি প্রমাণ থাকে, তাহলে তা দেখানো হোক। আগামী দিনে কী ঘটতে যাচ্ছে, তার আরও এক ইঙ্গিত পাওয়া গেল আইএসআই-ঘনিষ্ঠ রাজনৈতিক দলগুলো সম্প্রতি হঠাৎ করে কেন্দ্রীয় সরকারের ওপর থেকে সমর্থন প্রত্যাহার করে নেওয়ার ঘটনায়। সমর্থন ফিরিয়ে নেওয়ার সময় শাসক দলের ঔদাসীন্য ও আর্থিক দুর্নীতির অভিযোগ তোলা হয়। অভিযোগ সত্য, তবে একেবারে নতুন কোনো ব্যাপার তো নয়।
দুর্নীতিপরায়ণ, অযোগ্য ও অক্ষম বেসামরিক সরকারের প্রতি জনঅসন্তোষ সামরিক অভ্যুত্থানের আরেকটি আবশ্যিক শর্ত। অসন্তোষ এখন চরমে। প্রাকৃতিক দুর্যোগে দেশ বিপর্যস্ত হওয়ার পাশাপাশি আছে আঞ্চলিক লড়াই, নির্যাতন, অপরাধ, নিত্যপণ্যের বিরাট মূল্যবৃদ্ধি, বেকারত্ব, মৌলিক সেবা খাতগুলো ভেঙে পড়া—প্রধান প্রধান নগরে একটানা কয়েক ঘণ্টা বিদ্যুৎ থাকে না। ছোট শহরে তেলের বাতির চাহিদা বাড়ছে—অনেক সময় গ্যাস ও বিদ্যুৎ থাকে না ১২ ঘণ্টা পর্যন্ত। ‘সন্ত্রাসের বিরুদ্ধে যুদ্ধ’-এর গতি পরিবর্তনের অংশ হিসেবে সম্প্রতি আইএমএফ আরোপিত ঋণের শর্তাবলির ফলস্বরূপ কয়েকটি নগরে জ্বালানির মূল্য বেড়ে যাওয়ায় দাঙ্গা লেগে গেছে। এর সঙ্গে যোগ করুন জারদারির অনিয়ন্ত্রিত লোভ-লালসা আর তাঁর দাসানুদাসদের প্রভুকে অনুকরণ করার দুর্দমনীয় বাসনা। পাকিস্তানে আজ দুর্বৃত্ততন্ত্র কায়েম হয়েছে। 
এর চেয়ে খারাপ কিছু ঘটা কি সম্ভব? হ্যাঁ, সব ক্ষেত্রেই সম্ভব। আফ-পাক যুদ্ধের কথাই ধরুন। যুদ্ধের তীব্রতা বৃদ্ধি পাকিস্তানকে আরও অস্থিতিশীল করেছে, এ ব্যাপারে দ্বিমত করার লোক এখন বিশেষ খুঁজে পাওয়া যাবে না। যুদ্ধের ফলে আত্মঘাতী বোমারু বাড়ছে। পাকিস্তানের প্রতি সিআইএর নতুন বছরের বার্তা হয়ে এল উত্তর ওয়াজিরিস্তানে তিনটি ড্রোন (মানবহীন বিমান দিয়ে পরিচালিত) হামলা। মারা পড়ল ১৯ জন। ২০১০ সালে ড্রোন হামলা ঘটেছে ১১৬টি, প্রেসিডেন্ট ওবামার প্রথম বছরের দ্বিগুণ। পাকিস্তানের পত্রিকা ডন ও নিউজ দাবি করেছে, গত পাঁচ বছরে এসব হামলায় যত মানুষ মারা গেছে, তাদের ৯৮ শতাংশই বেসামরিক ব্যক্তি। আর মোট মৃতের সংখ্যা দুই-তিন হাজারের মধ্যে। এত অধিক হারে বেসামরিক মানুষ মারা যাওয়ার কথা স্বীকার করেছেন জেনারেল পেট্রোউসের সাবেক জ্যেষ্ঠ উপদেষ্টা ডেভিড কিলকালেনও। 
এখনই ক্ষমতা দখল করা থেকে সামরিক বাহিনী নিবৃত্ত থাকার কারণ, তারা ক্ষমতায় বসলে ড্রোন হামলা বন্ধ করা আর বিদ্রোহ দমনের দায় তাদের ওপরই এসে পড়বে। সামরিক বাহিনীর পক্ষে তা করা সম্ভব নয়। এ কারণে জেনারেলরা হয়তো সবকিছুর দায় বেসামরিক সরকারের ওপর চাপিয়ে যেতে থাকবেন। কিন্তু পরিস্থিতি যদি খারাপের দিকে যায়; জন-অসন্তোষ ও অর্থনৈতিক মরিয়াপনার ক্রমবৃদ্ধির ফলে আরও বড় মাপের বিক্ষোভ তৈরি হয় আর শহরে বিদ্রোহ ছড়িয়ে পড়ে, তখন সামরিক বাহিনী বাধ্য হয়েই হস্তক্ষেপ করবে। তা ছাড়া ওবামা প্রশাসনের হুমকিমতো পাকিস্তান সীমান্ত বরাবর যুক্তরাষ্ট্র যদি প্রটেক্ট-অ্যান্ড-ডেসট্রয় মিশনে সেনা পাঠায়, তখনো পাকিস্তানি সেনাবাহিনী ক্রিয়া করতে বাধ্য হবে। তা যদি ঘটে, তাহলে সেনাবাহিনীর ভেতরকার ভিন্নমত মোকাবিলায় সেনাবাহিনীর সামনে হয়তো একমাত্র পথ খোলা থাকবে ক্ষমতা দখল করে সেনাসদস্যদের দিকে কালো টাকা ও ঘুষ প্রবাহিত করা (বর্তমানে এ ক্ষেত্রে রাজনীতিবিদদের একচেটিয়া কায়েম আছে)। 
এ মাসের শুরুর দিকে কাবুল সফরে গিয়ে মার্কিন অভ্যন্তরীণ নিরাপত্তামন্ত্রী জ্যানেট ন্যাপোলিটানো ঘোষণা দিয়েছেন, ৫২ জন নিরাপত্তা ঘটককে আফ-পাক সীমান্তে পাঠানো হয়েছে, যাদের কাজ হলো মাঠপর্যায়ে আফগান পুলিশ ও নিরাপত্তা ইউনিটগুলোকে প্রশিক্ষণ প্রদান। বিদ্রোহীরা তাতে খুশিই হবে। বিশেষত যেহেতু বিদ্রোহীদের একাংশ এসব ইউনিটের ভেতরে ঢুকে গেছে। ঠিক যেমনটি ঘটেছে পাকিস্তানের ক্ষেত্রে।
বিক্ষুব্ধ মিসর
একটি বিপ্লবের মুখোমুখি
গত শুক্রবার কায়রোর পুরোনো অংশে বন্ধুদের সঙ্গে আমি এক শান্তিপূর্ণ মিছিলে অংশ নিয়েছিলাম। আমরা স্লোগান দিয়ে বলছিলাম, জনগণ চায় মোবারক সরকারের পতন ঘটুক। পুলিশ আমাদের দিকে বৃষ্টির মতো কাঁদানে গ্যাসের শেল ছুড়তে শুরু করল। তখন আমরা চিৎকার করে বলতে লাগলাম, শান্তি! শান্তি! আমরা পুলিশকে বোঝাতে চাচ্ছিলাম, আমরা হিংসাত্মক কিছু করছি না, শুধু স্বৈরশাসন থেকে মুক্তির দাবি জানাচ্ছি। কিন্তু এর ফলে পুলিশের দল আরও উগ্র হয়ে উঠল, জনতার সঙ্গে পুলিশের সংঘর্ষ শুরু হয়ে গেল। নিরাপদ আশ্রয়ের খোঁজে এক বন্ধুর সঙ্গে আমি ঢুকে পড়লাম একটা গলির মধ্যে। লোকজন আমাদের সাবধান করে দিল, আমরা যেন পাতালরেলের স্টেশনে আশ্রয় নিতে না যাই। তারা পালানোর অন্য একটা পথ আমাদের দেখিয়ে দিল। আর তাদের অনেকেই গিয়ে যোগ দিল রাস্তার বিক্ষোভকারীদের সঙ্গে। শেষে এক ভদ্রলোক তাঁর গাড়িতে করে আমাদের পৌঁছে দিলেন।
পরিষ্কার দেখা যাচ্ছে, তিউনিসিয়ার জুঁই বিপ্লবের সুবাস এসে পৌঁছেছে মিসরে। তিউনিস স্বৈরশাসক বেন আলী দেশ ছেড়ে পালিয়ে যাওয়ার পর ফেসবুক থেকে ডাক ছড়িয়ে পড়ল: এবার বিপ্লব করতে হবে মিসরে, ২৫ জানুয়ারি থেকে বিপ্লব শুরু করতে হবে। যেসব তরুণ-যুবক ফেসবুক আর টুইটারে এই ডাক দিচ্ছিল, এখানকার লোকজন তাদের নিয়ে ব্যঙ্গ-বিদ্রূপ করেছিল: দিনক্ষণ ঠিক করে বিপ্লবের স্ফুলিঙ্গ জ্বালিয়ে দেওয়া? বিপ্লব কি রোমান্টিক অভিসার? ইন্টারনেটের সামাজিক যোগাযোগ সাইটগুলোতে এ ধরনের প্রশ্ন তুলেছে অসংখ্য মানুষ; কিন্তু বিপ্লবের ডাক যখন অব্যাহতভাবে ছড়িয়ে পড়ছিল, তখন আমার মতো সংশয়বাদী মানুষও আশাবাদী হয়ে উঠছিল। টুইটার-ফেসবুক প্রজন্ম যেন দেশজুড়ে লাখ লাখ মানুষকে চোখের পলকে তাদের বিপ্লবের কাতারে শামিল করে নিল। এই প্রজন্মের বড় অংশই রাজনৈতিক কর্মকাণ্ডে কখনো সক্রিয় ছিল না, কোনো রাজনৈতিক দলের সঙ্গে তাদের কোনো সম্পর্কও নেই। মোবারক গং বলছে, এই আন্দোলন-সংগ্রামের পেছনে মদদ দিচ্ছে মুসলিম ব্রাদারহুড দল; কিন্তু এটা মোটেও সত্য নয়। যারা এই আন্দোলন শুরু করেছে, তারা সরকারের দমন-পীড়নে আর পুলিশি বর্বরতায় জ্বলে উঠেছে। সরকারও শুরু থেকেই ভীষণ বর্বরভাবে দমন-পীড়ন চালিয়েছে, আশা করেছে যে হিংস্রভাবে বল প্রয়োগ করলেই মিসরে তিউনিসিয়ার মতো পরিস্থিতি ঠেকানো যাবে। কয়েক দিন ধরে মোবারকের পুলিশ এত পরিমাণ কাঁদানে গ্যাস ছুড়েছে যে কায়রোর বাতাসে যেন অক্সিজেন নেই, আছে শুধু কাঁদানে গ্যাস। ঘরবাড়ির ভেতরেও অনেক শিশু আর বয়স্ক মানুষ কাঁদানে গ্যাসে অসুস্থ হয়ে পড়েছে। কাঁদানে গ্যাসের পাশাপাশি প্রথমে ব্যবহার করা হয়েছে রাবার বুলেট, তারপর প্রাণঘাতী ধাতব বুলেট, মারা গেছে কয়েক ডজন মানুষ। সুয়েজ শহরে আন্দোলনকারীরা ছিল ভীষণ বিক্ষুব্ধ, সেখানে প্রথম দিনেই বেসামরিক নিরস্ত্র লোকজনের ওপর গুলি চালানো হয়েছে। আমার এক বন্ধু সেখানকার বাসিন্দা, তিনি আমাকে এক বার্তায় জানিয়েছেন, বৃহস্পতিবার সকালেই শহরটির চেহারা এমন হয়ে গিয়েছিল যেন ভয়াবহ একটা যুদ্ধ হয়ে গেছে। রাস্তাঘাট পুড়ে ছাই, যত্রতত্র পড়ে আছে লাশ। পুলিশের গুলিতে ওই শহরে আসলে কতজন মানুষের প্রাণ গেছে, সেই হিসাব বোধ হয় কোনো দিনই পাওয়া যাবে না।
শুক্রবার পুরোনো কায়রোর ওই মহল্লা থেকে পালিয়ে বন্ধুদের সঙ্গে রওনা করলাম নতুন কায়রোর কেন্দ্রস্থল তাহরির স্কয়ারের দিকে (ফ্রিডম স্কয়ার, চলমান আন্দোলনের প্রাণকেন্দ্র)। পথে যোগ দিলাম তরুণ-যুবকদের এক মিছিলে। কিছুদূর যাওয়ার পর আমরা শুনতে পেলাম, তাহরির স্কয়ারের দিক থেকে ভেসে আসছে বিক্ষোভকারীদের গর্জন, বুলেটের শব্দ, আর্তচিৎকার। মুহূর্তে মুহূর্তে আমাদের সংখ্যা ও অবস্থানের জায়গা বেড়ে চলল। দোকানিরা বিক্ষোভকারীদের মিনারেল ওয়াটারের বোতল দিচ্ছিল, বিক্ষোভে অংশ নেয়নি এমন অনেক সাধারণ মানুষ এনে দিচ্ছিল নানা ধরনের খাবার। ঘরবাড়ির জানালা ও ব্যালকনিগুলোতে দাঁড়িয়ে বিক্ষোভ দেখছিল নারী ও শিশুরা। এক অভিজাত নারী রাস্তার ধার দিয়ে একটা বেশ দামি গাড়ি চালিয়ে যেতে যেতে বিক্ষোভকারীদের উদ্দেশে বলছিলেন, মনোবল ধরে রাখো, শহরের অনেক জায়গা থেকে লাখ লাখ মানুষ শিগগিরই এসে যোগ দেবে তোমাদের সঙ্গে।
তাহরির স্কয়ারে পৌঁছার চেষ্টা করে বেশ কয়েকবার ব্যর্থ হয়ে আমরা রাস্তার পাশে একটা ক্যাফেতে বসলাম একটু দম নিতে। সেখানে বসে ছিল সরকারের কেন্দ্রীয় নিরাপত্তা বাহিনীর তিন কর্মকর্তা, প্রত্যেকেই সাদা পোশাকে। দূর থেকে ভেসে আসছিল গুলি ও চিৎকারের শব্দ; ক্যাফেতে টিভি চলছিল, আল-জাজিরা জানাচ্ছিল কত মানুষকে মেরে ফেলা হয়েছে, জখম হয়েছে কত মানুষ। কিন্তু তিন কর্মকর্তাকে দেখা গেল এমন নির্বিকার, যেন কিছুই হয়নি, কোথাও কিছু ঘটছে না। নিরাপত্তা বাহিনীর এই লোকেরা সাধারণ মানুষের বেশে সারা শহরে লোকজনের ওপর গোয়েন্দা নজরদারি করে বেড়াচ্ছেন।
শুক্রবার বিকেল থেকে ঘণ্টায় ঘণ্টায় বেড়ে উঠছিল নৈরাজ্য। রাত নেমে আসতে আসতে আগুন জ্বলে ওঠে থানাগুলোতে, জ্বলতে থাকে সারা দেশে ক্ষমতাসীন ন্যাশনাল ডেমোক্রেটিক পার্টির অফিসগুলো। রাতে খবর পেলাম, জাতীয় জাদুঘরে ভাঙচুর-লুটতরাজ শুরু হয়েছিল, জাদুঘরকে রক্ষা করার জন্য তিন হাজার স্বেচ্ছাসেবী মানববন্ধন করে ঘিরে রেখেছে। রাতে কারফিউ জারি হয়ে গেল, আমি বাসায় ফিরতে পারলাম না, পার্লামেন্ট ও স্বরাষ্ট্র মন্ত্রণালয়ের ভবনের কাছাকাছি এক বন্ধুর বাসায় থেকে যেতে বাধ্য হলাম। জানালা দিয়ে দেখতে পেলাম, একটা গ্যাস স্টেশনের কাছে বিক্ষোভকারীদের ওপর নির্বিচারে গুলি চালানো হচ্ছে, পুলিশ হয়তো চাচ্ছিল, গ্যাস স্টেশনটিতে যেন বিস্ফোরণ ঘটে। কারফিউ, পুলিশের নির্বিচার গোলাগুলি কোনো কিছুতেই বিক্ষোভ থামল না। গুলির শব্দও চলল সারা রাত।
নিউইয়র্ক টাইমস থেকে নেওয়া, ইংরেজি থেকে সংক্ষেপিত অনুবাদ
মানসুরা এজ-এলদিন: মিসরীয় ঔপন্যাসিক।
বিশ্ব কুষ্ঠ দিবস
দৃষ্টিভঙ্গির পরিবর্তন দরকার
আজ বিশ্ব কুষ্ঠ দিবস। ১৯৫৪ সাল থেকে পৃথিবীর বিভিন্ন দেশে কুষ্ঠরোগের বিষয়ে ভ্রান্ত ধারণা দূর করার এবং এ রোগের কারণে আক্রান্ত ব্যক্তিদের প্রতি গতানুগতিক দৃষ্টিভঙ্গি ও আচরণের পরিবর্তনের লক্ষ্যে বিভিন্ন কার্যক্রমের মাধ্যমে এ দিনটি পালিত হয়ে আসছে।
কুষ্ঠরোগের বিষয়ে ভুল ধারণার ফলে এ রোগে আক্রান্ত ব্যক্তিরা যুগ যুগ ধরে সমাজ, এমনকি একান্ত আপনজনদের দ্বারাও অবহেলিত ও লাঞ্ছিত। সভ্যতার আলোয় আমাদের সেই অন্ধকার অনেকটা দূর হয়ে গেলেও আজও বিভিন্ন দেশে ও সমাজে কুষ্ঠরোগে আক্রান্ত মানুষের প্রতি ঘৃণা ও অস্পৃশ্যতার দৃষ্টিভঙ্গি অনেকটা রয়ে গেছে। আমাদের দেশেও তাই কারও কুষ্ঠরোগ হলে তাকে অনেক দুঃখ-কষ্ট ও বঞ্চনার আঘাত সহ্য করে চলতে হয়। আশির দশক থেকে বিনা মূল্যে কুষ্ঠরোগের সফল চিকিৎসাসেবা পাওয়া যাচ্ছে। বিশ্ব স্বাস্থ্য সংস্থা কর্তৃক অনুমোদিত সর্বাধুনিক সফল চিকিৎসা এমডিটি বা মাল্টি ড্রাগ থেরাপি সেবন করলে এ রোগ থেকে মুক্ত হওয়া যায়। এখনো অনেকেই কুষ্ঠরোগীদের বিষয়ে সংস্কারজনিত ‘অস্পৃশ্যতার’ মনোভাব পোষণ করে থাকেন। তাই কুষ্ঠ একটি সামাজিক সমস্যা হিসেবে বিবেচিত।
লেপ্রসি মিশন ইন্টারন্যাশনাল ১৮৭৪ সালে প্রতিষ্ঠিত হওয়ার পর এ পর্যন্ত পৃথিবীর বিভিন্ন দেশের লাখ লাখ কুষ্ঠরোগে আক্রান্ত মানুষের জীবনে আশার আলো এনে দিয়েছে। যিশুখ্রিষ্টের মানবপ্রেম ও সেবার মহান আদর্শকে অনুসরণ করে আমাদের দেশেও ওই সেবার কাজ চলছে। দেশে বর্তমানে ২১টি প্রকল্পের মধ্য দিয়ে ১৪টি জেলায় লেপ্রসি মিশন কুষ্ঠ সম্পর্কে শিক্ষা ও তথ্য প্রদান, গণসচেতনতা সৃষ্টি করা, কুষ্ঠরোগীদের শনাক্ত করা, প্রয়োজনীয় চিকিৎসা দান, রোগের শিকার ব্যক্তিদের মানবাধিকার প্রতিষ্ঠাসহ তাদের আর্থসামাজিকভাবে পুনর্বাসন করা ইত্যাদির সমন্বয়ে সামগ্রিক সেবার কাজ করছে।
আমাদের মূল কথা হলো, কুষ্ঠরোগ কোনো অভিশাপ নয়, বিনা মূল্যে এ রোগের বিজ্ঞানসম্মত চিকিৎসাসেবা পাওয়া যাচ্ছে; রোগ ধরা পড়ার সঙ্গে সঙ্গে চিকিৎসা জরুরি; এ রোগে আক্রান্ত ব্যক্তিদের প্রতি যেকোনো প্রকারের সামাজিক বৈষম্য বড় অপরাধ।
সচেতনতার অভাবে ও সময়মতো ওষুধ না খাওয়ার ফলে কুষ্ঠের কারণে দেশে বর্তমানে ৩৫ হাজারের মতো কুষ্ঠ-আক্রান্ত ব্যক্তি ঘা ও বিভিন্ন ধরন ও মাত্রায় প্রতিবন্ধিতার শিকার হয়ে আছেন। কুষ্ঠরোগ নিয়ন্ত্রণ করার জন্য মৌলিক প্রয়োজন হচ্ছে: ১. জনগণকে যথেষ্ট সচেতন করা, যাতে কারও রোগ হওয়ার সঙ্গে সঙ্গে তিনি তা জানতে পারেন এবং ২. বিশ্ব স্বাস্থ্য সংস্থা কর্তৃক অনুমোদিত সর্বাধুনিক সফল চিকিৎসা এমডিটি যেন রোগী ব্যবহার করে, তার ব্যবস্থা নিশ্চিত করা। পৃথিবীর সর্বত্রই কুষ্ঠরোগের একমাত্র নির্ভরযোগ্য সফল চিকিৎসা হচ্ছে এই এমডিটি, যা বিনা মূল্যে বিশ্ব স্বাস্থ্য সংস্থা (ডব্লিউএইচও) সরবরাহ করে এবং সব রোগীকে দেওয়া হয়।
নীলফামারী, গাইবান্ধা, বান্দরবন, খাগড়াছড়ি, রাঙামাটি, রংপুর, দিনাজপুর এবং ঢাকা ও চট্টগ্রাম মেট্রোপলিটন এলাকায় সব সময়ই দেশের অধিকসংখ্যক রোগী শনাক্ত হয়ে আসছে। নীলফামারী, গাইবান্ধা, খাগড়াছড়ি, বান্দরবান—এই চারটি জেলায় কুষ্ঠরোগের প্রাদুর্ভাব এখন বেশি।
জাতীয় কুষ্ঠ উচ্ছেদ কর্মসূচির আওতাধীন বিভিন্ন সরকারি ও বেসরকারি স্বেচ্ছাসেবী সংস্থা, হাসপাতাল ও ক্লিনিকে দেশে কুষ্ঠ-আক্রান্ত ব্যক্তিদের সেবার কাজ চলছে। এই সেবা সম্পূর্ণ বিনা মূল্যে দেওয়া হয়। কুষ্ঠরোগে আক্রান্ত ব্যক্তিদের মানবাধিকার রক্ষার স্বার্থে নিম্নোক্ত বিষয়গুলোর প্রতি সংশ্লিষ্ট সবার দৃষ্টি আকর্ষণ করছি: ১. ১৮৯৮ সালের লেপার্স অ্যাক্ট বাতিল করা প্রয়োজন। এই আইনে কুষ্ঠরোগে আক্রান্ত ব্যক্তিরা যাতে রোগ ছড়াতে না পারে, সে জন্য সাধারণ জনগোষ্ঠী থেকে রোগীদের বিচ্ছিন্ন করে বিভিন্ন আশ্রয়কেন্দ্রে রাখার বিধান আছে। অষ্টাদশ শতাব্দীতে কুষ্ঠরোগ নিরাময়ে কোনো সফল চিকিৎসা ছিল না। সেকালে ওই আইনের প্রয়োজন ছিল। কিন্তু বর্তমান অবস্থায় তা বাতিল করা দরকার, যেন কুষ্ঠরোগীদের মানবাধিকার রক্ষিত হয়। কুষ্ঠমুক্ত বাংলাদেশ গড়ার লক্ষ্যে এ ধরনের পুরোনো আইন বাতিল করা একান্ত প্রয়োজন। আশা করি, এই আইনের বাতিল বিল আমাদের মহান সংসদ কর্তৃক অচিরেই পাস হবে।
২. বিভিন্ন হাসপাতাল ও স্বাস্থ্যসেবা প্রতিষ্ঠানে অন্যান্য রোগের পাশাপাশি বাস্তবসম্মতভাবে কুষ্ঠরোগের চিকিৎসার ব্যবস্থাপনা থাকা উচিত। এ লক্ষ্যে দেশের মেডিকেল কলেজগুলোতে এবং নার্সিং শিক্ষা কারিকুলামে কুষ্ঠরোগ ও তার চিকিৎসার বিষয়ে যথেষ্ট প্র্যাকটিক্যাল শিক্ষার ব্যবস্থা থাকা প্রয়োজন।
৩. কুষ্ঠরোগীদের মানবাধিকার রক্ষায় বিভিন্ন গণমাধ্যমের ভূমিকা অত্যন্ত গুরুত্বপূর্ণ। তাদের এ বিষয়ে ইতিবাচকভাবে বিভিন্ন সংবাদ ও কুষ্ঠ বিষয়ে সাফল্যমূলক তথ্য ও খবরাখবর পরিবেশন করা আবশ্যক। দেশের সব উপজেলা স্বাস্থ্যকেন্দ্র ও লেপ্রসি মিশনের বিভিন্ন প্রকল্পসহ কুষ্ঠরোগের জন্য কাজ করা সংস্থাগুলোয় এ রোগের চিকিৎসা বিনা মূল্যে পাওয়া যায়।
কুষ্ঠরোগে আক্রান্ত ব্যক্তি ও তাদের পরিবারের বিরুদ্ধে বৈষম্য দূর করার স্বার্থে জাতিসংঘ ২১ ডিসেম্বর, ২০১০ একটি নীতিমালা ও গাইডলাইনস অনুমোদন করেছে। ওই ব্যক্তিদের আর্থসামাজিক পুনর্বাসনের স্বার্থে বিশ্ব স্বাস্থ্য সংস্থা, আন্তর্জাতিক শ্রম দপ্তর, ইউনেসকো, ইন্টারন্যাশনাল ডিজঅ্যাবিলিটি অ্যান্ড ডেভেলপমেন্ট কনসোর্টিয়াম যৌথ উদ্যোগে ২০১০ সালের নভেম্বরে এক কমিউনিটি বেইসড রিহ্যাবিলিটেশন গাইডলাইন তৈরি করেছে। এ ছাড়া আমাদের পবিত্র সংবিধানসহ স্থানীয় ও আন্তর্জাতিক মানবাধিকার সুরক্ষা আইন, নীতিমালা ও দলিল কুষ্ঠ আক্রান্ত হতভাগ্য মানুষের জীবনে প্রকৃত মানব মর্যাদা নিয়ে বাঁচার জন্য আশার আলো জ্বালাতে সবাইকে অবশ্যই প্রেরণা ও সহায়তা দেবে, এটাই আশা করা যায়।
রেভারেন্ড মার্টিন অধিকারী: পরিচালক, অ্যাডভোকেসি ও প্রমোশন, লেপ্রসি মিশন ইন্টারন্যাশনাল বাংলাদেশ।
গতকাল সমকাল
আরব বিশ্বে রাজনৈতিক ‘সুনামি’
ষাটের দশকের শেষার্ধে আলজেরিয়ার পাকিস্তান দূতাবাসে কর্মরত ছিলাম। তখন আলজেরিয়ার একদলীয় শাসনের একঘেয়েমি আর কর্কশতা থেকে মুক্তি পাওয়ার জন্য মাঝেমধ্যে ভূমধ্যসাগরের কূল ঘেঁষে নয়নাভিরাম সড়কপথে চলে যেতাম শান্তি আর ঔদার্যের আশ্রয়স্থল তিউনিসিয়ায়। তার মাত্র সাড়ে চার দশকের মধ্যে যে সেই তিউনিসিয়া আরব বিশ্ব তথা মধ্যপ্রাচ্যের রাজনীতির আগ্নেয়গিরি উদ্ভূত ভূকম্পনের ‘এপি সেন্টার’ তথা উৎপত্তিস্থল হয়ে উঠবে, তা ভাবার দিব্যদৃষ্টি কারও ছিল বলে আমার জানা নেই। তিউনিসিয়ার পলাতক প্রেসিডেন্ট বেন আলী অপহূত সব সোনাদানা নিয়ে সৌদি আরবে আশ্রয় নিয়েছেন। কিন্তু এক অর্থে তাঁকে নিয়ে অসন্তোষের ঝড়ের কাঁপন এখন অনুভূত হচ্ছে আরব বিশ্ব আর মধ্যপ্রাচ্যের নগরে-বন্দরে।
প্রাকৃতিক সুনামির ধ্বংসের বহুরূপ নিজের চোখেই দেখেছি, শ্রীলঙ্কায় আর মালদ্বীপে। তা অবিশ্বাস্য এবং ভয়াবহ। কিন্তু রাজনৈতিক সুনামির এই আঘাতটি লাগতে শুরু করেছে ইয়েমেন, জর্ডান, আলজেরিয়া আর না জানি কত দেশে আর সমাজে। তারও বহিঃপ্রকাশ ঘটতে পারে নানা রূপে, সেই সব জনপদের আর্থসামাজিক আর রাজনৈতিক অবস্থার ওপর। তা নাড়িয়ে তুলতে পারে সেসব সমাজের ঘুণে ধরা সব ভিত্তি। আর তার তাৎক্ষণিক পরিণতিও হতে পারে প্রাকৃতিক সুনামির মতোই; অবিশ্বাস্য, ভয়াবহ আর সুদূরপ্রসারী।
তবে আজ আমাদের দৃষ্টি রইবে মিসরের ওপর, যেখানে গত পাঁচ দিনের প্রতিটি মুহূর্তে দেশটির চেহারা পাল্টে গেছে। এত দিনের নীল নদ, পিরামিড, আরব শিক্ষা-সংস্কৃতি আর ঐতিহ্যের পাদপীঠ, মধ্যযুগীয় অলিগলি আর আধুনিক বুলেভার্দ, মিউজিয়াম আর মিউজিক হল, একনায়কত্ব আর নিষ্পেষণ, ভূরাজনৈতিক অবস্থান আর সুয়েজ খাল, হোয়াইট হাউস আর হোসনি মোবারক; বিদেশি পর্যটক আর নাইট ক্লাব, সুরা আর রেস্তোরাঁ—সবই যেন অচেনা অচেনা ঠেকছে। কী করল এই রাজনৈতিক ভূকম্পনসৃষ্ট সুনামি? দশকের পর দশক ধরে এই কায়রোকে কেন্দ্র করে যুক্তরাষ্ট্র কোটি কোটি ডলার ঢেলে মধ্যপ্রাচ্যে যে বৃত্তপরিধি রচনা করেছিল, তা কি থেঁতলে গেল? এসব প্রশ্নের উত্তর কেউই এখন দিতে পারবে না। তবে এটা বোধহয় বলা যায়, অবস্থা আর আগের মতো হবে না কোনো দিনও। মনে হচ্ছে, দারিদ্র্য আর প্রাচুর্যের মিসর, সংস্কৃতি আর অপসংস্কৃতির মিসর, সভ্যতা আর অনুকরণের প্রবণতার মিসরের নয় কোটি মানুষ তাদের মর্যাদা আর আত্মসম্মান পুনঃ অর্জন করতে চায়। যখন হোসনি মোবারক ক্ষমতায় অধিষ্ঠিত হলেন, তখন এই জনসংখ্যার অর্ধেকেরও জন্ম হয়নি। হোসনি মোবারকের পৃথিবীর বাইরে যে জীবন আছে, তারই আস্বাদ এখন আপামর মিসরীয়রা লাভ করতে চায়; সৌদি আরবের সরকার যতই মোবারকের প্রতি সহানুভূতি প্রদর্শন করুক না কেন।
যুক্তরাষ্ট্রের এবং পাশ্চাত্যের বিদেশনীতি এখন বিরাট চ্যালেঞ্জের মুখোমুখি। সবাই উঁচু গলায় এখন সংস্কারের কথা বলছেন, অর্থনৈতিক বৈষম্যের কথা বলছেন, ন্যায়-নীতি সম্বন্ধে মিসর আর মোবারককে ওয়াজ-নসিহত করছেন; যা তাঁরা এত দিন করেননি। যেখানেই যুক্তরাষ্ট্রের এবং পাশ্চাত্যের স্বার্থ এবং নীতির সংঘাত হয়েছে, সেখানেই তাদের কর্মকাণ্ডে স্বার্থই প্রাধান্য পেয়েছে। একমাত্র তাদের কারণেই আজ ইসরায়েল মধ্যপ্রাচ্যের শক্তিধর ধর্মান্ধ একটি রাষ্ট্র। বশংবদ মিসরের মাধ্যমেই তারা ইসরায়েলকে খোশমেজাজে রাখতে সক্ষম হয়েছিল। আজ থেকে ৮০ বছর আগে জুইশ স্ট্যান্ডার্ড (Jewish Standard) পত্রিকার সঙ্গে একটি সাক্ষাৎকারে রবীন্দ্রনাথ বলেছিলেন, ‘ইহুদি নেতৃবৃন্দ যদি প্যালেস্টাইনে তাঁদের রাজনৈতিক এবং অর্থনৈতিক স্বার্থ, আরবদের অনুরূপ স্বার্থের চাইতে আলাদা করে দেখেন, তাহলে সেই পবিত্র ভূমিতে জঘন্য সব বিস্ফোরণ (Ugly eruptions) ঘটবে।’ সেই বেদবাক্যটির পুনরাবৃত্তি ইহুদি নেতাদের কাছে না করে যুক্তরাষ্ট্র আর পাশ্চাত্য শক্তিবর্গ মোবারকদের মতো নেতাকে বছর বছর ধরে দুধ-কলা দিয়ে পুষছেন—এই মাত্রায় যে রবীন্দ্রনাথও ভুল প্রমাণিত হয়েছেন। কারণ, জঘন্য সব বিস্ফোরণ এখন শুধু ‘পবিত্র ভূমিতেই’ ঘটছে না, ঘটছে এবং ঘটবে মধ্যপ্রাচ্যের অন্য অনেক স্থানে।
মলম লাগিয়ে ক্যানসার সারানো যায় না। মিসরে নতুন ভাইস প্রেসিডেন্ট আর প্রধানমন্ত্রী নিয়োগ করা সময়ের অপচয় বলেই মনে হচ্ছে। শুধু তাই নয়, মোবারকের প্রস্থানেও সমস্যার সমাধান হবে না। মিসরে মানুষ পুলিশকে এতই ঘৃণা করে যে তাদের টিকিটিরও নাগাল পাওয়া যাচ্ছে না। রাস্তাঘাটে সামরিক বাহিনীর উপস্থিতি রয়েছে; কিন্তু কর্মকাণ্ড নেই। এ কারণে; এবং যথার্থই সেই কারণ যে, অভ্যন্তরীণ আইনশৃঙ্খলা রক্ষা তাদের দায়িত্ব নয়। আমাদের যেসব রাজনৈতিক নেতা পান থেকে চুন খসলেই সেনাবাহিনীকে তলব করার আওয়াজ তোলেন, তাঁরা যেন সামান্য এই সত্যটিকে হূদয়ঙ্গম করেন। সামরিক বাহিনীর প্রতি শ্রদ্ধা না থাকলে গত পাঁচ দিনেই মিসরের সর্বত্র রক্তাক্ত অরাজকতা বিরাজ করত, দেশটির নিরাপত্তা সত্যিকার অর্থেই বিঘ্নিত হতো। লুটতরাজের মাঝে কায়রোর মিউজিয়াম হয়তো বা নিশ্চিহ্ন হয়ে যেত।
আজ হোক, কাল হোক, মোবারককে যেতেই হবে। তাঁর শাসনপদ্ধতি চিরতরে বর্জন করতে হবে। মনে হচ্ছে, মিসরীয়দের ভীতির বাঁধ অবশেষে ভেঙে গেছে, তারা স্বাধীনতা এবং আত্মসম্মান চায়। যুগ যুগ ধরে বিদেশি সাহায্য পাওয়ার পরও দেশটির ৬০ শতাংশের বেশি মানুষ দারিদ্র্যসীমার নিচে বাস করে—বেকারদের নেই কোনো সঠিক পরিসংখ্যান। গত কয় দিনের আন্দোলনে শতাধিক মানুষের মৃত্যু হয়েছে, আহত হয়েছে হাজার হাজার। এত বিদ্রোহ সনাতন সভ্যতার মিসর কোনো দিন দেখেনি। আজ যাঁরা মোবারকের বিরোধিতা করছেন, তাঁরা দলমত-নির্বিশেষে রংধনু কোয়ালিশন (RAINBOW COALITION) গঠন করেছেন। ভুললে চলবে না যে, তাদের মধ্যে ‘মুসলিম ব্রাদারহুড’ও রয়েছে, যা এখন সরকারিভাবে বেআইনি। যুক্তরাষ্ট্র এবং পাশ্চাত্য শক্তিবর্গ হয়তো বা মোবারকের বিকল্প খুঁজছে। নোবেল পুরস্কার বিজয়ী এলবারাদি, রাজনীতিবিদ আয়মান নূর অথবা সৈয়দ বাদাওয়ি অথবা মুসলিম ব্রাদারহুডকে নিয়ে আপাতত এদের সবার কোয়ালিশন? তবে মোবারকের চূড়ান্ত উত্তরসূরি হবেন নির্বাচিত জনপ্রতিনিধিরা। আর যুক্তরাষ্ট্রের মনে রাখতেই হবে, ইসরায়েল তাদের সম্বন্ধে কী ভাবে, তা যেমন গুরুত্বপূর্ণ, তারাও ইসরায়েলের বর্তমান কর্মকাণ্ড আর চিন্তাধারাকে কীভাবে মূল্যায়ন করে, তা সমানভাবেই দৃষ্টি আকর্ষণের দাবি রাখে। যেখানে যুক্তরাষ্ট্রের ‘স্বার্থ’ আর ‘উচ্চারিত নীতির’ সংঘাত ঘটে, সেখানে নীতিকে যথাযোগ্য মর্যাদা দিতেই হবে। মধ্যপ্রাচ্যে মিসর লোকসংখ্যায় বৃহত্তম দেশ; তবে অন্যান্য দেশও রয়েছে, যেখানে এই রাজনৈতিক সুনামি আঘাত হানবে। তখন যদি নীতির প্রতি শ্রদ্ধাবোধ প্রদর্শিত না হয়, তাহলে রাজনৈতিক সুনামির আঘাত প্রাকৃতিক সুনামির আঘাতের মতোই ভয়াবহ হতে পারে।
মধ্যপ্রাচ্য
মিসরীয় স্বৈরতন্ত্রের মৃত্যুযন্ত্রণা
মিসরীয় ট্যাংক, সেসবের ওপরে বসা ঘোরগ্রস্ত বিক্ষুব্ধ মানুষ, পতাকা, ফ্রিডম স্কয়ারে হাজার চল্লিশেক বিক্ষোভকারীর কান্না, চিৎকার, স্লোগান, প্রার্থনা, ট্যাংকগুলোতে বসা লোকদের মধ্যে মুসলিম ব্রাদারহুড দলের নেতা। এ দৃশ্য কি বুখারেস্ট মুক্তির সেই দৃশ্যের সঙ্গে তুলনীয়? আমেরিকার তৈরি একটি ব্যাটল-ট্যাংকের ওপরে উঠে আমার শুধু মনে পড়ছিল প্যারিসের মুক্তি নিয়ে তৈরি চলচ্চিত্রগুলোর কথা। কয়েক শ মিটার দূরে স্বরাষ্ট্র মন্ত্রণালয়ের কাছাকাছি এলাকায় হোসনি মোবারকের কালো উর্দিধারী নিরাপত্তা পুলিশ গুলি চালাচ্ছিল বিক্ষুব্ধ মিছিলকারীদের ওপর। এক উত্তাল, ঐতিহাসিক বিজয়ের উদ্যাপন, মোবারকের নিজের ট্যাংক বাহিনীই তাঁর স্বৈরশাসন থেকে মুক্ত করছে রাজধানী কায়রোকে।
নিজের পুতুলনাচের দুনিয়ায় মোবারক এখনো দাবি করে চলেছেন তিনি মিসরের প্রেসিডেন্ট। ওয়াশিংটনের বারাক ওবামা ও হিলারি ক্লিনটনের কাছেও তিনি এ দাবি বহাল রেখেছেন। কিন্তু বিক্ষুব্ধ জনগণের বিক্ষোভ প্রশমনের চেষ্টায় ভাইস প্রেসিডেন্ট হিসেবে ঘোষণা করেছেন ওমর সুলেইমানের নাম। ওমর সুলেইমান হোসনি মোবারকের সরকারের একজন ঊর্ধ্বতন গোয়েন্দা কর্মকর্তা, ইসরায়েলের সঙ্গে আলোচনায় মিসরের প্রধান আলোচক, বয়স ৭৫, বছরের পর বছর ধরে তিনি তেল আবিব ও জেরুজালেম সফর করেছেন এবং হূদেরাগে আক্রান্ত হয়েছেন চারবার। আট কোটি মিসরীয় জনতার বিক্ষোভ ও মুক্তির আনন্দ কী করে সামলাবেন এই প্রৌঢ় আপারাতচিক, তা কল্পনারও বাইরে। ট্যাংকের ওপরে বসা আমার চারপাশের লোকজনকে যখন আমি জানালাম মোবারক তাঁর ভাইস প্রেসিডেন্ট হিসেবে ওমর সুলেইমানকে বেছে নিয়েছেন, তখন তারা অট্টহাসিতে ফেটে পড়ল।
ট্যাংকগুলো যারা চালাচ্ছিল, তাদের পরনে যুদ্ধের পোশাক, মুখে হাসি, কখনো কখনো তারা হাততালি দিয়ে উঠছে। জনতা রং স্প্রে করে ট্যাংকগুলোর গায়ে যেসব চিকা মেরেছে, তারা সেগুলো মুছে ফেলার কোনো উদ্যোগ নেয়নি। কায়রোর রাস্তাঘাটে এখন যেসব মিসরীয় ট্যাংক চলছে, সেগুলোর গায়ে গায়ে লেখা ‘মোবারক চলে যাও—দূর হয়ে যাও’, ‘মোবারক, তোমার দিন শেষ’। সে রকমই একটি ট্যাংক চক্কর দিচ্ছিল ফ্রিডম স্কয়ারে, তাতে বসে ছিলেন মুসলিম ব্রাদারহুড দলের সিনিয়র নেতা মোহামেদ বেলতাগি। তার আগে গার্ডেন সিটি শহরতলির কাছাকাছি এলাকায় হেঁটে যেতে যেতে দেখেছিলাম, সারি ধরে যাচ্ছে ট্যাংকের বহর, জনতা হুমড়ি খেয়ে পড়ে ট্যাংকের সেনাদের হাতে তুলে দিচ্ছে কমলালেবু, তাদের প্রশংসা করছে মিসরের দেশপ্রেমিক বলে। ভাইস প্রেসিডেন্ট নিয়োগ বা বশংবদ চাটুকারদের নিয়ে মোবারকের নতুন সরকার গঠন যতই পাগলামি হোক না কেন, কায়রোর পথে পথে প্রমাণিত হচ্ছে মোবারক ও তাঁর নতুন সরকারের বস্তুত কোনো ক্ষমতা নেই এবং এই সত্যটা ধরতে যুক্তরাষ্ট্র ও ইউরোপীয় ইউনিয়নের নেতারা স্রেফ ব্যর্থ হয়েছেন।
পাঁচ দিন ধরে মিসরে যে সহিংসতা চলছে এবং যেসব প্রাণহানি ঘটেছে, তার জন্য দায়ী মূলত মোবারকের নিরাপত্তা পুলিশ। কিন্তু মোবারক বলার চেষ্টা করছেন, মিসরের জনগণের হয়েই সহিংসতা বন্ধ করা তাঁর দায়িত্ব। তাঁর এই দুর্বল প্রয়াস আরও বিক্ষুব্ধ করে তুলেছে মিসরের জনগণকে, যাদের ৩০টি বছর কেটে গেছে এই স্বৈরশাসকের অধীনে। এমন সন্দেহ ক্রমেই বাড়ছে যে, লুটতরাজ ও অগ্নিসংযোগের ঘটনাগুলো ঘটিয়েছেন সাদা পোশাকের পুলিশ সদস্যরা। গত ২৪ ঘণ্টায় একটি গ্রামে যে ১১ জন মানুষকে হত্যা করা হয়েছে, সেসবও সাদা পোশাকের পুলিশের কাজ। তারা এসব করছে মোবারককে গদিচ্যুত করার আন্দোলনে লিপ্ত বিক্ষোভকারীদের সংহতি নষ্ট করে দিতে। মুখোশ পরা কিছু লোক কয়েকটি কমিউনিকেশন সেন্টার ধ্বংস করেছে, তাদের পেছনে নিশ্চয়ই কোনো না কোনো সংস্থা ছিল। অনেকের সন্দেহ, এটাও সরকারের সাদা পোশাকধারী সেই ঠ্যাংগাড়ে বাহিনীর কাজ, যারা মিছিলকারীদের অনেককে পিটিয়েছে।
কিন্তু কায়রো, আলেকসান্দ্রিয়া, সুয়েজ ও অন্যান্য শহরের থানাগুলোতে আগুন ধরিয়ে দেওয়ার যেসব ঘটনা ঘটেছে, সেগুলো স্পষ্টতই সাদা পোশাকধারী পুলিশের কাজ নয়। গত শুক্রবার রাতে কায়রোর আলেকসান্দ্রিয়া মহাসড়কে মাইল চল্লিশ দূরে একদল যুবক মহাসড়কের ওপর আগুন জ্বালায়, ওই পথে চলমান গাড়িগুলো আগুন দেখে গতি কমালে সেই যুবকেরা তাদের কাছে শত শত ডলার দাবি করে। গতকাল (শনিবার) সকালে কায়রোর কেন্দ্রীয় এলাকায় অস্ত্রধারী লোকজন গাড়ির মালিকদের কাছ থেকে গাড়ি ছিনিয়ে নিয়ে যাচ্ছিল।
আরও ভয়ংকর দস্যুবৃত্তি চলেছে মিসরের জাতীয় জাদুঘরে। সুপ্রাচীন সম্পদের এই বৃহত্তম ভান্ডারটি পাহারার দায়িত্ব ছেড়ে পুলিশ চলে যাওয়ার পর লুটপাটকারীরা এই লাল ভবনটিতে ঢুকে পড়ে চার হাজার বছরের পুরোনো ফারাওদের মূর্তিগুলো ভেঙে ফেলে, মিসরীয় মমিগুলো এবং ফারাও রাজাদের কবরে যেসব ছোট ছোট কাঠের কারুকাজ করা নৌকা ছিল, সেগুলো নষ্ট করে ফেলে। যেসব অমূল্য মূর্তি ঘিরে ছিল কাচের বেষ্টনী, সেগুলো ভেঙে ফেলা হয়েছে, ভেতরের কালো রঙের সৈন্যসামন্তদের মূর্তিগুলো তছনছ করা হয়েছে। এ ঘটনা নিয়েও গুঞ্জন ছড়িয়ে পড়েছিল যে, শুক্রবার রাতে পুলিশের দল জাদুঘরটি অরক্ষিত রেখে চলে যাওয়ার আগে নিজেরাই ওসব ভাঙচুর চালিয়েছে। ২০০৩ সালে ইরাকের বাগদাদ জাদুঘরে যে ধ্বংসযজ্ঞ চলেছিল, এ যেন তারই ভয়াবহ ছায়াপাত। অবশ্য কায়রোর এই জাদুঘরে সে রকম লুটতরাজ ঘটেনি, কিন্তু প্রত্নতাত্ত্বিক সম্পদের যে ক্ষতিসাধন করা হয়েছে, তা এক ভয়াবহ প্রত্নতাত্ত্বিক বিপর্যয় ছাড়া কিছু নয়।
মাদিনাত আস সাদিস ইম উকতাবার নামের কায়রোর এক উপশহর থেকে রাতের বেলা গাড়ি চালিয়ে ফিরছিলাম রাজধানী কায়রোর দিকে। অন্ধকারে কতগুলো যন্ত্রযান দৃশ্যমান হয়ে উঠলে আমাকে গাড়ির গতি কমাতে হলো। দেখলাম, ভাঙাচোরা যানবাহন, সড়কজুড়ে ছড়িয়ে রয়েছে ভাঙা কাচের টুকরো, বিধ্বস্ত চেহারার পুলিশ সদস্যরা রাইফেল তাক করে আছেন আমার গাড়ির হেডলাইট বরাবর। অর্ধেক পোড়া একটা জিপ। ওগুলো দাঙ্গাবিরোধী পুলিশ বাহিনীর ব্যবহূত যানবাহনের ধ্বংসস্তূপ, শুক্রবার রাতে বিক্ষোভকারীরা কায়রো থেকে ভাগিয়ে দিয়েছে ওদের। সেই বিক্ষোভকারীরাই শনিবার রাতে কায়রোর ফ্রিডম স্কয়ারে জড়ো হয়ে আওয়াজ তুলেছে ‘আল্লাহ্ আল-আকবর!’ কায়রো নগরের রাতের বাতাসে গর্জে উঠেছিল তাদের কণ্ঠ।
প্রতিশোধের ডাকও দেওয়া হয়েছে। আল-জাজিরা টেলিভিশনের কর্মীরা আলেকসান্দ্রিয়ার মর্গে দেখতে পেয়েছেন ২৩টি লাশ, তারা দৃশ্যত পুলিশের গুলিতে নিহত। কতগুলো লাশের মুখমণ্ডলে ভয়াবহ নির্যাতনের চিহ্ন। কায়রোর এক মর্গেও আবিষ্কৃত হয়েছে ১১টি লাশ। রক্তাক্ত লাশগুলো দেখতে সমবেত আত্মীয়স্বজন পুলিশের ওপর প্রতিশোধ নেওয়ার জন্য চিৎকার করছিলেন।
কায়রো এখন আনন্দের পরিবেশ থেকে প্রবেশ করছে গম্ভীর ক্রোধের পরিবেশে। শনিবার সকালে হেঁটে নীল নদের সেতুটা পেরিয়ে দেখতে গিয়েছিলাম হোসনি মোবারকের দলের সদর দপ্তরের ১৫ তলা ভবনটি, যেটিতে বিক্ষোভকারীরা আগুন ধরিয়ে দিয়েছিল। ভবনটির সামনে দেখলাম বিশাল এক পোস্টার, এক কথায় মোবারকের দলের বিজ্ঞাপন: কৃতিত্বের সঙ্গে পাস করে বেরিয়ে আসা শিক্ষার্থীদের ছবি, চিকিৎসকদের ছবি, পূর্ণকালীন চাকরির কথা। এমন সব প্রতিশ্রুতি যেগুলো মোবারকের দল ৩০ বছরেও পূরণ করতে পারেনি। পোস্টারটির পেছনে দলের সদর দপ্তরের ভবনটির পুড়ে কালো হয়ে যাওয়া জানালাগুলো থেকে পাক খেয়ে বেরিয়ে আসছিল সোনালি আগুনের শিখা। দাউ দাউ করে জ্বলছিল মোবারকের দলের সদর দপ্তর, তারই মধ্যে মধ্যযুগীয় লুটেরার দল নিয়ে যাচ্ছিল চেয়ার-টেবিল ও অন্যান্য জিনিস। নীল নদের ওপরের সেতুটি এবং মোটরওয়ে ফ্লাইওভারগুলোতে দাঁড়িয়ে সেই দৃশ্য দেখছিল হাজার হাজার মানুষ, অনেকে ছবি তুলছিল।
কিন্তু এই দৃশ্যেরই ছবি তোলার জন্য ডেনিশ টেলিভিশনের একটি দল যখন সেখানে এসে হাজির হলো, তখন অনেক লোক তাদের বাধা দিয়ে চেঁচামেচি শুরু করে দিল। লোকজন ডেনিশ সাংবাদিকদের বলল, এই আগুনের ছবি তোলার অধিকার তাদের নেই; মিসরের জনগণ গর্বিত জাতি, তারা লুটতরাজ, জ্বালাও-পোড়াও—এসব করে না। সেদিনের একটা আলোচ্য বিষয় হতে পারত এটাই: স্বৈরতন্ত্র থেকে মিসরীয়দের এই ‘মুক্তি’ সম্পর্কে এমন কিছু প্রকাশ করার অধিকার সাংবাদিকদের নেই, যা করলে এই ‘মুক্তি’র ওপর তার নেতিবাচক প্রভাব পড়ে। তবে মিসরের জনসাধারণ সাংবাদিকদের প্রতি যথেষ্ট বন্ধুভাবাপন্ন। শুক্রবার রাতে প্রেসিডেন্ট বারাক ওবামা কাপুরুষের মতো এক বিবৃতি দেওয়ার পরেও যুক্তরাষ্ট্রের বিরুদ্ধে হিংসাত্মক মনোভাবের একটিও আলামত এখানে দেখা যায়নি। ৩০ বছর বয়সী এক নারী মনোরোগ চিকিৎসক আমাকে বললেন, ‘আমরা যা চাই, তা হলো মোবারকের বিদায়, নতুন নির্বাচন, আমাদের মুক্তি ও মর্যাদা।’ তাঁর পেছনে তরুণ-যুবকের দল রাস্তা থেকে সরিয়ে ফেলছিল ভাঙা ক্র্যাশ ব্যারিয়ার ও রাস্তার বিভাজক বেড়াগুলো।
হোসনি মোবারক মিসর ছেড়ে চলে যেতে অস্বীকৃতি জানিয়েছেন। তিনি বলছেন, এসব বিক্ষোভ-মিছিল, অগ্নিসংযোগ এক অশুভ নীলনকশার অংশ। তিনি এটা বলছেন যাতে বিশ্বনেতারা তাঁর প্রতি সমর্থন অব্যাহত রাখেন। বারাক ওবামা মিসরে সংস্কারের প্রয়োজনীয়তার কথা বলেছেন, সেই সঙ্গে সহিংসতা বন্ধেরও আহ্বান জানিয়েছেন। হোসনি মোবারক তিন দশক ধরে তাঁর অপশাসন টিকিয়ে রাখার স্বার্থে যেসব মিথ্যা বলে এসেছেন, বারাক ওবামা হুবহু তা-ই বললেন। ওবামা যুক্তরাষ্ট্রের প্রেসিডেন্ট নির্বাচিত হওয়ার পর মিসর সফরে এসে এই কায়রোতেই যখন আরবদের উদ্দেশে মুক্তি ও গণতন্ত্র অর্জনের আহ্বান জানিয়েছিলেন, তখন মিসরের লোকজন গভীর আনন্দ পেয়েছিল। কিন্তু গত শুক্রবার যখন তিনি মিসরের প্রেসিডেন্টের পক্ষেই সমর্থন ব্যক্ত করলেন, তখন ওবামার ওপর থেকে মিসরীয়দের সব আশা-ভরসা দূর হয়ে গেল। সমস্যা সেই একটাই: যুক্তরাষ্ট্রের প্রেসিডেন্টদের যখন মধ্যপ্রাচ্য নিয়ে কিছু করতে হয়, তখন ওয়াশিংটনে ক্ষমতার ও নৈতিকতার পথ একসঙ্গে মেলে না। আরব ও ইসরায়েলের বিষয় যখন চলে আসে, তখন আমেরিকার নৈতিক নেতৃত্ব গায়েব হয়ে যায়।
এই সমীকরণে মিসরের সেনাবাহিনী একটা পক্ষ। ওয়াশিংটন মিসরকে বছরে যে ১৩০ কোটি ডলার সাহায্য দেয়, মিসরীয় সেনাবাহিনী পায় তার বিরাট এক অংশ। সেই সেনাবাহিনীর সেনাপতি জেনারেল তানতাবি হোসনি মোবারকের অত্যন্ত ঘনিষ্ঠ ব্যক্তিগত বন্ধু। যখন কায়রোতে পুলিশ বিক্ষোভাকারীদের ওপর দমন-পীড়ন চালাচ্ছিল, তখন জেনালের তানতাবি ঘটনাক্রমে ওয়াশিংটন ডিসিতে অবস্থান করছিলেন। এটা সম্ভবত নিকট ভবিষ্যতের জন্য ভালো কিছুর আভাস নয়।
সুতরাং ‘মুক্তি’র পুরোটা পথই কায়রোকে পেরিয়ে আসতে হবে। শেষটা হয়তো পরিষ্কার। কিন্তু মর্মান্তিক ঘটনাগুলোর অবসান খুব তাড়াতাড়ি ঘটছে না। গত রাতে খবর এল, কাসর আল-আইন হাসপাতালে লুটপাট হয়েছে।
ব্রিটেনের দি ইনডিপেনডেন্ট থেকে নেওয়া, ইংরেজি থেকে অনুবাদ: মশিউল আলম
রবার্ট ফিস্ক: ব্রিটিশ সাংবাদিক। দি ইনডিপেনডেন্ট-এর মধ্যপ্রাচ্যবিষয়ক সংবাদদাতা
চিরকুট
তিউনিসিয়ার স্মৃতি
টিভির পর্দায় তিউনিস শহরের হাবিব বারগুইবা এভিনিউয়ে বিক্ষোভরত হাজার হাজার মানুষের ছবি দেখে স্মৃতিতাড়িত হয়ে পড়ি। দুই পাশে চমৎকার সবুজ গাছের সারি ঘেরা ওই এভিনিউয়ে ফুরফুরে হাওয়ায় হেঁটে বেড়িয়েছি মাস ছয়েক আগে। আন্তর্জাতিক স্বাস্থ্যবিষয়ক গবেষণায় যুক্ত থাকার সুবাদে নানা দেশে যাওয়ার সুযোগ হয়। সুযোগ হয়েছিল তিউনিসিয়ায় যাওয়ারও। তিউনিসিয়া সচরাচর বিশ্বসংবাদের আলোচিত কোনো দেশ নয়, বাংলাদেশের সঙ্গে যোগাযোগও সে দেশের বিশেষ নেই। ফলে দেশটি সম্পর্কে জানাশোনাও ছিল কম। অনেক কিছুই জানা হয়েছিল দেশটিতে যাওয়ার কল্যাণে। তিউনিসিয়ার প্রেসিডেন্টের দেশত্যাগ থেকে শুরু করে এমন একটি নাটকীয় রাজনৈতিক পটপরিবর্তন ঘটবে, তেমন পূর্বাভাস ছিল না মাস ছয়েক আগেও। কিন্তু সাধারণ মানুষের মনের ভেতর যে তুষের আগুনের মতো একটি চাপা ক্ষোভ জ্বলছে, সেটি টের পেয়েছিলাম তখনই।
রাজধানী তিউনিসে গিয়ে ছিমছাম শহরটির প্রাণচাঞ্চল্য মন কেড়েছিল। মুসলিমপ্রধান দেশ, কিন্তু জীবনযাপন ও পোশাক-আশাকে পাশ্চাত্যের প্রভাব ব্যাপক। চোখে পড়েছিল জনজীবনে মেয়েদের সপ্রতিভ চলাচল, দৃশ্যমান অংশগ্রহণ। মসজিদের আজান যেমন শোনা যাচ্ছিল, শোনা যাচ্ছিল গির্জার ঘণ্টাও। হাজার বছর আগে আফ্রিকায় রোমান সাম্রাজ্যের যে প্রধান কেন্দ্র ছিল তিউনিসিয়া, তার ছাপ রয়ে গেছে এখনো। রোমানদের পর আরবদের অধীন হয়েছিল তিউনিসিয়া, প্রতিষ্ঠিত হয়েছিল ইসলাম। তিউনিসিয়ায়ই জন্ম নিয়েছিলেন অন্যতম মুসলিম চিন্তাবিদ ইবনে খালদুন। বারগুইবা এভিনিউয়ের এক প্রান্তে ইবনে খালদুনের যে বিশাল ভাস্কর্যটির পাশে দাঁড়িয়ে ছবি তুলেছিলাম, টিভিতে দেখলাম সেখানে আর্মির ট্যাংক। ইসলাম প্রতিষ্ঠার পর থেকে আরবি দেশের প্রধান ভাষা হলেও তাদের এককালীন ঔপনিবেশিক প্রভুদের ভাষা ফরাসির ব্যবহারও রয়েছে ব্যাপক। আরবদের হটিয়ে তিউনিসিয়া দখল করে নিয়েছিল তুরস্কের অটোমানরা এবং তাদের হটিয়ে তিউনিসিয়াকে দখল করেছিল ফ্রান্স ১৮৮১ সালে। দীর্ঘ ফরাসি ঔপনিবেশিক শাসনের পর ১৯৫৭ সালে হাবিব বারগুইবার নেতৃত্বে স্বাধীন হলো তিউনিসিয়া। জানলাম, হাবিবকে হটিয়ে তাঁরই মন্ত্রী সামরিক অফিসার আবেদিন বেন আলী ১৯৮৭ সালে দেশটির ক্ষমতা নিয়েছিলেন। তার পর থেকে তিনিই দেশটির একচ্ছত্র অধিপতি। তিউনিসিয়ার গ্রামজীবন আর এক নারীর সংগ্রামের ওপর ভিত্তি করে নির্মিত প্রখ্যাত চলচ্চিত্রকার লুই বার্তুচেলির অসাধারণ ছবি রামপার্টস অব ক্লে দেখেছিলাম আশির দশকে। বলা বাহুল্য, রাজধানী তিউনিসে সে দারিদ্র্যের কোনো চিহ্ন নেই। তিউনিসিয়ান সহকর্মী নারী গবেষক ফাতেন তিলি শহরটি ঘুরে দেখিয়েছিলেন আমাকে। শহরজুড়ে বিপণিবিতান, বিলাসবহুল হোটেল, পানশালা, আধুনিক গাড়ি। ফাতেন বলছিলেন, জাঁকজমক যা, তা এই তিউনিসেই—প্রাদেশিক শহরগুলোয় আছে দারিদ্র্য, বেকারত্ব। ফাতেনের সঙ্গে গিয়েছিলাম শহরের অদূরে সিদি বুসাঈদ এলাকায়। পাহাড়ের ওপর এই ছোট্ট লোকালয়টিকে ইউনেসকো ওয়ার্ল্ড হেরিটেজের অংশ হিসেবে অন্তর্ভুক্ত করেছে। একদিকের অবারিত নীল সমুদ্রের প্রেক্ষাপটে এলাকার প্রতিটি বাড়ির রং সাদা, দরজা-জানালাগুলো গাঢ় নীল। এমন অভিনব চিত্ররূপময় লোকালয় সম্ভবত পৃথিবীতে আর দ্বিতীয়টি নেই। বহু বিশ্বখ্যাত লেখক, চিত্রকর দীর্ঘসময় কাটিয়ে গেছেন এই লোকালয়টিতে। এসেছিলেন লেখক ফ্লবেয়ার, চিত্রকর পল ক্লি। সমুদ্রের হাওয়ায় ওই নীলাভ সিদি বুসাঈদের এক ক্যাফেতে বসে ফাতেনের সঙ্গে দীর্ঘ আড্ডার স্মৃতি উজ্জ্বল হয়ে আছে মনে। ধ্রুপদি সাহিত্যের একনিষ্ঠ পাঠিকা ফাতেন। তাঁর মতো এমন ঘোর নারী ধূমপায়ী দেখিনি আগে। ঠোঁটের ডগায় অবিরাম সিগারেট চেপে আমাকে শোনাচ্ছিলেন দস্তয়ভস্কি আর বালজাক নিয়ে তাঁর উচ্ছ্বাস। তিউনিসিয়ার রাজনীতি নিয়ে আলাপ তুলতেই খানিকটা নিচু গলায় ফাতেন বেন আলী সরকার নিয়ে হতাশা, ক্ষোভ আর ক্রোধের কথা জানিয়েছিলেন। জানিয়েছিলেন দেশে বিরাজমান ব্যাপক দুর্নীতির কথা। বলেছিলেন, তিউনিসিয়ার মানুষের ভেতর ব্যাপক আক্রোশ জমা হয়ে আছে, কিন্তু বলার সাহস নেই। কঠোর পুলিশি নিয়ন্ত্রণ রয়েছে সব জায়গায়। জানতে চেয়েছিলাম, কোনো পরিবর্তনের সম্ভাবনা দেখেন কি না। সিগারেটের ধোঁয়া ছেড়ে নীল ভূমধ্যসাগরের দিকে তাকিয়ে দীর্ঘশ্বাস ফেলেছিলেন ফাতেন; বলেছিলেন, পরিবর্তন আসতে হবেই, কিন্তু কবে সেটা ঘটবে, তা তাঁর জানা নেই।
এত দ্রুত দেশে এমন যুগান্তকারী একটি ব্যাপার ঘটে যাবে, তা তিউনিসিয়াবাসীর কাছেও ছিল অবিশ্বাস্য। বেকার মুহামেদ বুয়াজিজিকে রাস্তায় তরকারি বিক্রি করতে পুলিশ বাধা দিলে নিজের গায়ে আগুন লাগিয়ে আত্মাহুতি দেন তিনি। এ আগুন যেন দাবানলের মতো ছড়িয়ে পড়ে সারা দেশে। চেপে থাকা তুষের আগুন জ্বলে ওঠে বারুদের মতো। মাত্র সপ্তাহ খানেকের ঘটনাবলিতে একনায়ক বেন আলী দেশ ত্যাগ করতে বাধ্য হন। বিশ্লেষকেরা বলছেন, এ ঘটনার প্রভাবে হয়তো একেক করে পতন ঘটতে পারে লিবিয়া, আলজেরিয়া, সৌদি আরব ও মিসরের একনায়কতান্ত্রিক শাসনেরও। এক বেকার তরকারি বিক্রেতা হয়তো নিজের অজান্তে আরব বিশ্বে এক নতুন যুগের সূচনা করে দিলেন।
আরও দেখা গেছে, তিউনিসিয়ার এই ত্বরিত বিপ্লবে ব্যাপক ভূমিকা রেখেছে ইন্টারনেট। তরুণেরা ফেসবুক, ইউটিউব ইত্যাদির মাধ্যমে তথ্য, ছবি চালাচালি করে নিজেদের মধ্যে আন্দোলন সমন্বয় করেছেন। ইতিমধ্যে উইকিলিকসেও তিউনিসিয়ার দুর্নীতি, প্রেসিডেন্টের স্ত্রীর নানা স্বেচ্ছাচারিতার খবর ফাঁস হওয়ার ব্যাপারটিও ভূমিকা রেখেছে এই ব্যাপক বিক্ষোভে। এই ডিজিটাল যুগে ইতিহাসের পটপরিবর্তনের ধরন, নিয়মাবলি পাল্টাচ্ছে। কখন, কীভাবে, কোন জায়গা থেকে সমাজব্যবস্থার ওপর আঘাত আসবে, এর পূর্বাভাস দেওয়া হয়ে পড়ছে কঠিন। তবে একটি নিয়ম আছে অপরিবর্তিতই। জনগণকে বঞ্চিত করলে, তাদের নির্বোধ বিবেচনা করলে—আঘাত অবধারিতভাবে আসবে সেখান থেকেই। আর এই প্রযুক্তির যুগে সেই আঘাত হবে অভিনব, দ্রুত ও তীব্র।
দিল্লির চিঠি
ভুল থেকে শিক্ষা নেয়নি ভারত
সম্প্রতি পুলিশের সঙ্গে ‘এনকাউন্টারে’ দুজন মাওবাদী নিহত হওয়ার ঘটনায় প্রতিক্রিয়া জানাতে গিয়ে ভারতের সুপ্রিম কোর্ট বললেন, ‘পুলিশ ভারতের নাগরিকদের “এনকাউন্টারে” গুলি করে মারতে চায় না।’ এ দেশের নাগরিকসমাজ সুপ্রিম কোর্টের এই মন্তব্যে কোনো প্রতিক্রিয়া দেখাল না—এটা আমার কাছে অদ্ভুত লেগেছে। বলপ্রয়োগের মাধ্যমে অসন্তোষ দমন করা সম্ভব—এই বিশ্বাসে সরকার কেন অটল? আমি মনে করি সহিংস পন্থায় কোনো সমস্যার সমাধান হয় না। মাওবাদী ও নকশালপন্থীরা সশস্ত্র পথ বেছে নিয়ে নিজেদের আন্দোলনের মর্যাদাহানি ঘটাচ্ছে। এবং এটাও সত্য, রাষ্ট্রীয় সন্ত্রাসও যথারীতি চলছে।
নকশালপন্থীদের ভারতে ‘সবচেয়ে গুরুতর অভ্যন্তরীণ নিরাপত্তা-হুমকি’ হিসেবে দেখানো হচ্ছে; রাষ্ট্র তাদের বিরুদ্ধে সর্বোচ্চ মাত্রায় শক্তি প্রয়োগের উদ্যোগ নিয়েছে। সবচেয়ে বেশি ক্ষতিগ্রস্ত হচ্ছে দণ্ডকারণ্য এলাকা। ১৯৫৮ সালে প্রধানমন্ত্রী জওহরলাল নেহরু দণ্ডকারণ্য ডেভেলপমেন্ট অথরিটি প্রতিষ্ঠার সময় ওই এলাকার জন্য একটি বিশেষ পুনর্বাসন কর্মসূচির প্রতিশ্রুতি দিয়েছিলেন, কিন্তু সেই প্রতিশ্রুতি কখনোই পূরণ করা হয়নি।
১৯৬০-এর দশকে পশ্চিমবঙ্গের নকশালবাড়ী, অন্ধ্র প্রদেশের শ্রীকাকুলাম প্রভৃতি অঞ্চলে প্রথম শুরু হয় সশস্ত্র আন্দোলন। ১৯৮০-এর দশকে এসে অন্ধ্র প্রদেশের কিছু গ্রুপ মধ্যপ্রদেশের প্রত্যন্ত বস্তার অঞ্চলে সরে গিয়ে ঘাঁটি গড়ে তোলে। ওই অঞ্চলে তাদের উপস্থিতির ফলে পাটোয়ারি-হাওলাদার-দফাদারদের শোষণ-নির্যাতনের শিকার সাধারণ আদিবাসী জনগোষ্ঠীগুলোর মধ্যে কিছুটা স্বস্তি দেখা দেয়। বস্তার অঞ্চলে ভাষাগত সমস্যা নকশালপন্থীদের ঘাঁটি সংহত করার ক্ষেত্রে সহায়ক হয়েছিল। অন্যরা স্থানীয় আদিবাসী গোষ্ঠীগুলোর সঙ্গে যোগাযোগের ক্ষেত্রে ভাষাগত সমস্যার মুখোমুখি হতো। প্রাথমিক বিদ্যালয়ে মাতৃভাষায় শিক্ষাদানের জাতীয় নীতিমালা চাপা পড়ে যায় হিন্দি ভাষায় শিক্ষাদানের বাধ্যতামূলক নির্দেশনার ফলে। তাই বহিরাগতদের সঙ্গে জনসাধারণের যোগাযোগের মাধ্যম হয়ে দাঁড়ায় কিছু মধ্যস্বত্বভোগী বা বিশেষ সুবিধাপ্রাপ্ত অল্প কিছু মানুষ। এই পরিস্থিতিতে নকশালপন্থীরা সেই অঞ্চলের আদিবাসীদের সঙ্গে প্রত্যক্ষ যোগাযোগ স্থাপন করে। তারা আদিবাসী যুবকদের নিজেদের কর্মী বাহিনী হিসেবে গ্রহণ করা শুরু করে, তাদের মধ্যে নানামুখী ভাবনাচিন্তা ও তথ্য সরবরাহ করে। এই ক্ষেত্রটিতে নকশালপন্থীদের প্রতিদ্বন্দ্বী আর কেউ ছিল না। ১৯৩০-এর দশক থেকে যে আবুঝামর এলাকাকে সাধারণ প্রশাসনের দৃষ্টিসীমার বাইরে রাখা হয়েছিল, যেখানে বাইরের লোকজনকে ঢুকতে দেওয়া হতো না, সেটাই হয়ে ওঠে নকশালপন্থীদের সবচেয়ে প্রিয় এলাকা। এভাবে নকশালপন্থীরা বস্তার অঞ্চলের একটি অংশে নিজেদের শক্ত ঘাঁটিগুলো সংহত করে একটি ‘মুক্তাঞ্চল’ গড়ে তোলার সুযোগ পেয়েছে।
অভ্যন্তরীণ নিরাপত্তার হুমকি মোকাবিলার দৃঢ় সংকল্প নিয়ে রাষ্ট্র ওই অঞ্চলে সেনাবাহিনী ছাড়া আর সব বাহিনীর সম্ভাব্য সর্বোচ্চ শক্তি প্রয়োগ করেছে। শত শত গ্রাম হয় জনশূন্য হয়ে গেছে, নয় আবদ্ধ শিবিরে পরিণত হয়েছে। অনেক মানুষ পাশের রাজ্যগুলোয় পালিয়ে যাচ্ছে। রাষ্ট্র ও নকশালপন্থীদের মধ্যে সংলাপের সম্ভাবনা নেই। অন্ধ্র প্রদেশের অভিজ্ঞতা এক বিপর্যয়ের অভিজ্ঞতা।
আদিবাসী জনগোষ্ঠীগুলোর প্রকৃত সমস্যা সম্পর্কে শাসকদের দৃষ্টিভঙ্গিতেই সমস্যা আছে। সে কারণে তাঁরা প্রথম থেকেই ভুল করেছেন। উন্নয়নের নামে একজন আত্মমর্যাদাবোধসম্পন্ন আদিবাসী নাগরিককে সবচেয়ে অপমানজনক যে বিষয়টি হজম করতে হয়েছে, তা হলো, সরকারি কর্তৃপক্ষ ও অন্যরা তাঁদের অভিহিত করেছে ‘দরিদ্র’ বলে। এটা করা হয় উদ্দেশ্যপ্রণোদিতভাবে, যাতে করে রাজনীতিক, সরকারি কর্মকর্তা ও অভিজাত সম্প্রদায়ের মানুষ দেখাতে পারেন, তাঁরা আদিবাসী জনগোষ্ঠীগুলোর শুভাকাঙ্ক্ষী। নির্মম সত্যটা হলো, আদিবাসীরা দরিদ্র নয়, বরং তাদের উত্তরাধিকার থেকে বঞ্চিত করা হয়েছে।
আদিবাসীদের উত্তরাধিকার থেকে বিচ্ছিন্ন ও বঞ্চিত করার প্রক্রিয়া শুরু হয় ১৯৭৪ সালে আদিবাসী এলাকাগুলোতে বাণিজ্যিক ভিত্তিতে মদ বিক্রি বন্ধ এবং ১৯৭৬ সালে আদিবাসী ও বনমন্ত্রীদের সম্মেলনে স্বল্প পরিমাণ বনজ সম্পদের মালিকানার স্বীকৃতির মধ্য দিয়ে। এই গুরুত্বপূর্ণ সিদ্ধান্ত ও প্রশাসনিক কর্মকাণ্ড বাড়ানোর প্রয়োজনীয়তা ওই দশকের শেষ নাগাদ বিস্মৃতিতে চলে যায়। কিন্তু ভাগ্যান্বেষী মানুষ দলে দলে ছুটে যায় আদিবাসী এলাকাগুলোতে, যেভাবে আমেরিকার ক্যালিফোর্নিয়ায় সোনা পাওয়ার পর ছুটে গিয়েছিল লাখ লাখ মানুষ।
ভারতের আদিবাসী জনগোষ্ঠীগুলোর নিজ নিজ এলাকা আছে। নিজেদের প্রাচীন রীতিনীতি ও ঐতিহ্য অনুসারে তারা তাদের সব কাজকর্ম করে থাকে একটি ‘গ্রামীণ প্রজাতন্ত্রের’ সদস্যদের মতো। রাষ্ট্র ব্যক্তিগত মালিকানার মডেল কার্যকর করলেও ভূমি এখন পর্যন্ত কারও ব্যক্তিগত সম্পত্তি নয়। অনেক সম্প্রদায়ের মধ্যে, বিশেষত উত্তর-পূর্ব ভারতের বিভিন্ন জনগোষ্ঠীর মধ্যে সম্পত্তির সামাজিক মালিকানা ও ব্যক্তিগত ব্যবহারের রীতি আজও চালু আছে।
একজন আদিবাসী মানুষ বাস করে বর্তমানে, ভবিষ্যৎ নিয়ে তার কোনো চিন্তা নেই। অনেক আদিবাসী ভাষায় ক্রিয়াপদের কালে ভবিষ্যৎ কাল বলে কিছু নেই। তাদের অর্থনীতি জীবনযাপনের অর্থনীতি, উদ্বৃত্ত জমানো বা মুনাফা সৃষ্টির অর্থনীতি নয়। তারা একান্তভাবে নির্ভরশীল বনজ আর জলজ সম্পদের ওপর, যা মা প্রকৃতি তাদের উদার হাতে দান করেছে। একজন মানুষ কথা দিয়ে কথা রাখে এবং এ জন্য সে গর্ব বোধ করে। একজন নাগা গোত্রধানের কথা স্মরণ করা যেতে পারে, যিনি একটা আদালতে হাজির হয়েছিলেন। তাঁকে একজন উকিল জেরা করছিলেন বলে রাগ করে তিনি আদালত থেকে বের হয়ে গিয়েছিলেন এবং বলেছিলেন, আর কখনোই আদালতের কাছে বিচার চাইতে আসবেন না। সত্যিই তিনি আর কখনো আদালতে আসেননি।
আদিবাসীদের এলাকাগুলোয় বেশ কয়েকবার অভিযান চালিয়ে ব্যর্থ হয়ে ব্রিটিশরা আদিবাসী জনগোষ্ঠীগুলোর স্বাধীনচেতা মানসিকতার পরিচয় পেয়েছিল এবং তাদের মেনে নিতে বাধ্য হয়েছিল। তারা পুরো সম্প্রদায়ের মানুষের মুখোমুখি দাঁড়াতে বাধ্য হয়েছিল। এটা একটা অসত্য কথা যে ব্রিটিশরা আদিবাসী এলাকাগুলো জয় করেছিল। ব্রিটিশদের কর্তৃত্ব মেনে নিতে জনগণের অস্বীকৃতিই ছিল আদিবাসী এলাকাগুলোর বড় বড় বিদ্রোহের মূলে।
সংবিধান গ্রহণের মধ্য দিয়ে আদিবাসী এলাকাগুলোর আইনব্যবস্থায় কিছু গুণগত পরিবর্তন আসে। ১৯৫০ সালের সংবিধানের পঞ্চম তফসিলে বিভিন্ন রাজ্যের কিছু পরিত্যক্ত ও আংশিক পরিত্যক্ত এলাকা এবং দেশীয় রাজ্যকে তফসিলি এলাকা হিসেবে চিহ্নিত করার পরিকল্পনা নেওয়া হয়। কিন্তু পরিহাসের বিষয়, তফসিলি এলাকাগুলোর একটি প্রায়-আদর্শ কাঠামো বস্তুত অকার্যকর হয়ে পড়ে ১৯৪৯ সালের ২৬ নভেম্বর সংবিধান গ্রহণের সঙ্গে সঙ্গে।
বস্তারের কথাই ধরা যাক, বিরোধ নিষ্পত্তির ঐতিহ্যগত ব্যবস্থা সেখানে এতই শক্তিশালী ও ব্যাপক যে পুরো জেলাটির প্রতি থানায় গড়ে প্রতি দুই বছরে একটি করে বিরোধ এভাবে নিষ্পত্তি করা হয়। কিন্তু এভাবে বিরোধ-নিষ্পত্তি আইন দ্বারা অনুমোদিত নয়। সুতরাং গ্রাম পরিষদগুলোর পুরো কর্মপ্রণালিই হচ্ছে আইন লঙ্ঘন করে, বিশেষত জামিন-অযোগ্য মামলাগুলোর ক্ষেত্রে। ঐতিহ্যগত পন্থায় বিরোধ নিষ্পত্তি হলে এবং সব পক্ষ তা মেনে নিলেও গ্রাম পরিষদের যেকোনো সদস্যের বিরুদ্ধে পুলিশ আইনি পদক্ষেপ নিতে পারে।
এত কিছু সত্ত্বেও সরকার বস্তার অঞ্চলের কিছু গ্রামের ব্যাপারে এই নোটিশ তুলে নিয়েছে যে তাদের ক্ষেত্রে ১৯৬৬ সালের পঞ্চায়েত (এক্সেনশান টু শিডিউলড এরিয়াজ) আইন প্রযোজ্য হবে না। এই আইনটি বিশেষভাবে প্রণয়ন করা হয়েছিল আদিবাসী জনগোষ্ঠীগুলোকে নিজেদের ভূমির ওপর নিজস্ব নিয়ন্ত্রণ প্রতিষ্ঠার অধিকার দেওয়ার লক্ষ্যে। রাষ্ট্র তার নিজের ভুলগুলো থেকে এ পর্যন্ত কোনো শিক্ষা নেয়নি।vপাকিস্তান
সন্ত্রাসবিরোধী যুদ্ধে ‘পাকিস্তানি কায়দার’ সমাধান দরকার
সালমান তাসিরকে নিয়ে লেখা আমার জন্য বেশ কষ্টসাধ্য। একসময় তিনি আমার ভালো বন্ধু ছিলেন এবং পরে আবার তিনিই আমার ভয়ংকর শত্রু হয়ে ওঠেন।
গভর্নর হিসেবে অনেক টিভি অনুষ্ঠানে তিনি আমার বিরুদ্ধে বলেছেন। ২০০৭ সালের ৩ নভেম্বর জরুরি অবস্থা জারির পর স্বৈরশাসক পারভেজ মোশাররফের সঙ্গে যোগ দেওয়ায় আমি তাঁর বিরুদ্ধে গত কয়েক বছর অনেক লিখেছি।
আমি পাকিস্তানের পদচ্যুত প্রধান বিচারপতির পক্ষে ছিলাম। প্রথমদিকে পারভেজ মোশাররফ এবং পরে প্রেসিডেন্ট জারদারিকে সাহায্য করে সালমান তাসির পদচ্যুত বিচারকদের পুনর্বহাল প্রক্রিয়া বন্ধ করার চেষ্টা করেছিলেন। তিনি সাবেক স্বৈরশাসককে পাঁচ বছরের জন্য প্রেসিডেন্ট হিসেবে গ্রহণ করতে জারদারিকে চাপ দেবেন, এ প্রত্যাশায় মোশাররফ ২০০৮ সালের মে মাসে তাঁকে পাঞ্জাবের গভর্নর হিসেবে নিয়োগ দেন।
মোশাররফের ধারণা ভুল ছিল। শেষ পর্যন্ত জারদারিই মোশাররফকে পদত্যাগ করতে চাপ দিয়েছেন এবং তাসিরের সহায়তায় প্রেসিডেন্ট পদে বসেছেন।
প্রেসিডেন্ট হওয়ার কয়েক দিনের মধ্যেই জারদারি আমার সঙ্গে তাসিরের সাক্ষাৎকারের আয়োজন করেন এবং মতপার্থক্য ভুলে যেতে বলেন। কারণ, জারদারি জানতেন, আমাদের মধ্যে গত ২০ বছরের (১৯৮৭-২০০৭) বন্ধুত্ব ছিল। দুর্ভাগ্যবশত, জারদারি তাঁর গভর্নর ও একজন সাংবাদিকের মধ্যে অবিশ্বাস দূর করতে ব্যর্থ হন। আমরা পাকিস্তানের প্রেসিডেন্টকে বিব্রত করেছি। পরবর্তী দুই বছর আমরা অনেকবার একে অন্যের বিরুদ্ধে বলেছি, বিশেষ করে, পদচ্যুত বিচারকদের পুনর্বহাল আন্দোলন দমাতে জারদারি যখন পাঞ্জাবে গভর্নরের (কেন্দ্রীয়) শাসন চাপিয়ে দিলেন। জারদারি ও সালমান তাসির ওই আন্দোলন দমাতে ব্যর্থ হন এবং শেষ পর্যন্ত তাঁরা বিচারকদের পুনর্বহালে বাধ্য হন। এরপর প্রেসিডেন্ট জারদারি ও সালমান তাসিরের সঙ্গে আমার বিরোধের অবসান ঘটে।
গত বছরের বন্যার সময়, তাসির মহানুভবতার পরিচয় দেন এবং আমার সঙ্গে তাঁর আবার বন্ধুত্ব হয়। তিনি আমাকে মুলতানের বন্যাক্রান্ত এলাকায় দেখেছিলেন এবং তাঁর মিডিয়া উপদেষ্টা ফারুক শাহকে দিয়ে পুনর্গঠন-সংক্রান্ত একটি বার্তা পাঠান আমাকে। আমি ওই প্রস্তাব গ্রহণ করি। কারণ, বন্যাদুর্গত মানুষকে সহায়তায় পাঞ্জাবের গভর্নর যে তাঁর আপ্রাণ চেষ্টা করছেন, এটা দেখে আমি অভিভূত হই। অনেক বছর পর আমরা একসঙ্গে চা খাই। নৌকায় করে বন্যাক্রান্ত এলাকা পরিদর্শনের জন্য তিনি আমার প্রশংসা করেন। আবার বন্যাদুর্গত মানুষের প্রতি দায়বদ্ধতা দেখে আমি তাঁর প্রশংসা করি। তাসির অনেক কিছুই আলোচনা করতে চেয়েছিলেন। আমি তাঁর কাছে দুঃখ প্রকাশ করতে চেয়েছিলাম। তিনি বলেছিলেন, ‘দুঃখ প্রকাশ করার প্রয়োজন নেই। বন্যার খবর প্রচার করে তুমি আমার মন জয় করে নিয়েছ। আমরা লাহোরে আবার দেখা করব, একসঙ্গে একটা দারুণ বিকেল কাটাব এবং আমি তোমার কাছে আন্তরিকভাবে দুঃখ প্রকাশ করব।’ তিনি হাসলেন। লাহোরে আবার দেখা করার প্রতিশ্রুতি দিয়ে আমি তাঁকে বিদায় জানাই।
তাসির হত্যার মাত্র এক দিন আগে আমি লাহোরে ছিলাম এবং তাঁর সঙ্গে যোগাযোগ করার চেষ্টা করেছিলাম। আমাকে জানানো হলো, গভর্নর সাহেব ইসলামাবাদে আছেন। পরের দিন আমি ইসলামাবাদে যাই এবং শেষ বিকেলের দিকে আমার সহকর্মী রানা জাওয়াদ আমাকে জানান, সালমান তাসির রাজধানীতে আমার প্রিয় রেস্টুরেন্টের সামনে গুলিবিদ্ধ হয়েছেন। আমি হতভম্ব হয়ে যাই। কিন্তু মনে মনে হাসলাম। আমি রানাকে বলেছিলাম, ‘তাসিরকে মারা এত সহজ নয়, তিনি বেঁচে যাবেন।’ পরে আমি জানতে পারি, পুলিশের একজন কমান্ডো তাসিরকে ২৭টিরও বেশি গুলি করেছে। ওই পুলিশ কমান্ডো তাসিরের ওপর ক্ষুব্ধ ছিলেন। কারণ, তিনি দেশটিতে ব্লাসফেমি (ধর্ম অবমাননা) আইনের বিরুদ্ধে অবস্থান নিয়েছিলেন। একটি আইনের সমালোচনা করার জন্য কাউকে হত্যা করার কোনো যুক্তি থাকতে পারে না।
একই দিন বিকেলে তাসিরের হত্যাকারীর সমর্থনে আমি লিখিত বার্তা পেতে শুরু করি। আমার অস্বস্তি বোধ হয়। অনেক ধর্মীয় নেতা সালমান তাসিরের হত্যাকাণ্ডে নিন্দা জানাতে অস্বীকৃতি জানান। আমি এটাকে একটা চ্যালেঞ্জ হিসেবে নিয়েছিলাম এবং সিদ্ধান্ত নিয়েছিলাম, দেশটির সবচেয়ে বড় ধর্মীয় দলের প্রধানের কাছ থেকে নিন্দা আদায় করে নেব। জামিয়াতে উলেমা ইসলামের (জেইউআই) প্রধান মওলানা ফজলুর রেহমান ওই দিন সৌদি আরবে ছিলেন। আমার টিভি শোতে আমি তাঁর সঙ্গে ফোনে যোগাযোগ করি এবং জিজ্ঞেস করি, ‘আপনি কি সালমান তাসিরের হত্যাকাণ্ডের নিন্দা করবেন?’ মওলানা সাহেব আমার প্রশ্নের উত্তর এড়িয়ে যাওয়ার চেষ্টা করায় আমি বিস্মিত হই। এ হত্যাকাণ্ডের নিন্দা জানানোর মানসিকতা তাঁর ছিল না। কিন্তু আমি আবার একই প্রশ্ন করি তাঁকে। অবশেষে মওলানা সালমান তাসিরের হত্যায় নিন্দা জানান।
পাঁচ শতাধিক ধর্মীয় নেতা এ হত্যাকাণ্ডকে সমর্থন করে একটি বিবৃতি দিয়েছেন এবং ঘোষণা করেন, কোনো মুসলমানেরই সালমান তাসিরের জানাজায় অংশগ্রহণ করা উচিত নয়। কারণ, প্রয়াত এই গভর্নর ব্লাসফেমি মামলায় দণ্ডপ্রাপ্ত খ্রিষ্টান এক নারীকে মুক্ত করার চেষ্টা করেছিলেন। এ বিবৃতিটি এসেছিল তালেবানবিরোধী বারেলভি গোষ্ঠীর কাছ থেকে। গভর্নর হাউসের ইমামসহ লাহোরের শীর্ষস্থানীয় ধর্মীয় বুদ্ধিজীবীরাও জানাজা পড়াতে অস্বীকৃতি জানিয়েছিলেন। বারেলভি গোষ্ঠীর উলেমারা এ ব্যাপারে অত্যন্ত কট্টর অবস্থান নিয়েছিলেন। অন্যদিকে কিছু ইংরেজি পত্রিকা ঘোষণা দেয়, সালমান তাসিরের হত্যার প্রধান কারণ ব্লাসফেমি আইন। এটাও ছিল একটা উগ্র অবস্থান। একটি জনপ্রিয় টিভি টক শোর উপস্থাপকের জন্য এটা ছিল একটা কঠিন পরিস্থিতি। আমি আরেকটি ঝুঁকি গ্রহণ করি। তাসিরের দাফনের দিনে আমি আরেকজন খ্যাতিমান ইসলামি বুদ্ধিজীবীর সাক্ষাৎকার গ্রহণ করি। মুফতি মুনেবুর রেহমান সরাসরি আমার টিভি টক শোতে অংশ নিয়ে তাসিরের পরিবারের প্রতি শোক প্রকাশ করেন। পাঁচ বছর আগে টিভি টক শোতে ইসলামি চিন্তাবিদদের মধ্যে তিনিই প্রথম তালেবানের আত্মঘাতী বোমা হামলার প্রকাশ্য বিরোধিতা করেন। মুফতি মুনেবুরও ব্লাসফেমি আইনের ব্যাপারে সালমান তাসিরের মতের বিরোধিতা করেন। কিন্তু কখনোই তাসিরের হত্যাকে সমর্থন দেননি। মুফতি মুনেবুরের ওই বিবৃতির পর আমি উৎফুল্ল হই। অন্ততপক্ষে ধর্মীয় নেতাদের মধ্যে কোনো একজন প্রকাশ্যে সালমান তাসিরের হত্যার বিরোধিতা করলেন।
আমি মনে করি, সালমান তাসিরকে ভুলভাবে তুলে ধরা হয়েছিল। তাঁর ছেলে আতিশ এক লেখায় তাসিরকে ইহুদি ও হিন্দুদের শত্রু হিসেবে উপস্থাপন করেছেন। কারণ, সালমান তাসির ১৯৮০ সালে শিখ ধর্মাবলম্বী স্ত্রী তাভলিন সিংকে ত্যাগ করেন। প্রথম স্ত্রী ইয়াসমিন সেহগালের সঙ্গে বিয়ে টিকিয়ে রাখতেই তাসির তাভলিনকে ত্যাগ করেছিলেন। কিন্তু ইয়াসমিন যখন জানতে পারেন, এক শিখ নারীর ঘরে তাসিরের এক সন্তান আছে, তখন তিনি তাসিরের কাছে তালাক দাবি করেন। ইয়াসমিনকে তালাক দেওয়ার পর তিনি আমানাকে বিয়ে করেন। তাসির ব্যক্তিগত জীবনে পশ্চিমা জীবনধারা অনুসরণ করতেন। কিন্তু আতিশ তাসির ভুলভাবে তাঁর বাবাকে হিন্দু ও ইহুদি বিদ্বেষী হিসেবে অভিযুক্ত করেন। সালমান তাসিরের হত্যাকারীরও তাসির সম্পর্কে ভুল ধারণা ছিল। ওই ঘাতক পাঞ্জাবের গভর্নরকে হত্যা করেছে ইসলামের একজন শত্রু হিসেবে।
আতিশ তাসির এবং হত্যাকারী পুলিশ কমান্ডো মালিক মুমতাজ কাদরি দুটি উগ্রধারার প্রতিনিধিত্ব করেন। একজন হলেন উদার উগ্রবাদী, যিনি তাঁর বাবার বিরুদ্ধে ভিত্তিহীন অভিযোগ এনেছেন। অন্যজন হলেন ধর্মীয় উগ্রবাদী। আমি নিশ্চিত যে এই উভয় উগ্রবাদী আমাদের মূল্যবোধের জন্য খুবই বিপজ্জনক।
আমি অবশ্যই বলব, সালমান তাসিরের মৃত্যুর জন্য ক্ষমতাসীন পাকিস্তান পিপলস পার্টিরও দায় আছে। যখন তাসির ব্লাসফেমি আইনের সমালোচনা করেছিলেন, প্রেসিডেন্ট জারদারিসহ তাঁর দলের নেতারা কখনো তাঁর পক্ষে অবস্থান নেননি। আইনমন্ত্রী বাবর আওয়ান বলেছেন, ব্লাসফেমি আইনে কোনো পরিবর্তন আনার চেষ্টা সহ্য করা হবে না। তাসিরের মতামত ভুলভাবে উপস্থাপিত হয়েছে। কারণ, যুক্তরাষ্ট্রও পাকিস্তানের কাছে ব্লাসফেমি আইন বিলোপের দাবি করছে। সাধারণ পাকিস্তানিরা অবশ্য নিজেদের ঘরোয়া ব্যাপারে মার্কিন হস্তক্ষেপ পছন্দ করে না। এ কারণে ডানপন্থী অনেক দল তাসিরকে আমেরিকার চর হিসেবে ঘোষণা করেছিল। আমরা এ বিতর্ককে ভারতের বিনায়েক সেন ও অরুন্ধতী রায়ের সঙ্গে তুলনা করতে পারি। তাঁরা রাষ্ট্রদ্রোহ মামলার মুখোমুখি। কারণ, তাঁরা সালমান তাসিরের মতো স্পষ্টভাষী এবং ডানপন্থীদের ঘৃণার শিকার।
পাকিস্তানের সংবিধানের ১৯ অনুচ্ছেদে বাকস্বাধীনতা নিশ্চিত করা হয়েছে। আমি মনে করি, হাইকোর্ট ও সুপ্রিম কোর্টে ব্লাসফেমি আইনে দণ্ডপ্রাপ্ত দরিদ্র খ্রিষ্টান নারীর মামলায় মানবাধিকার গোষ্ঠীগুলোর অবশ্যই লড়াই করা উচিত। ক্ষমা ঘোষণার জন্য পাকিস্তানের প্রেসিডেন্টের প্রতি তাদের চাপ প্রয়োগ করা উচিত নয়। কারণ, ভবিষ্যতে এটা আমাদের সমাজে বিভক্তি সৃষ্টি করবে। আমাদের অবশ্যই আইনের শাসনের মাধ্যমেই সমস্যার সমাধান করতে হবে। ধর্মীয় দলগুলো ব্লাসফেমি আইনের সমর্থনে ৯ জানুয়ারি করাচির রাজপথে শক্তি প্রদর্শন করেছে। সুন্নি ও শিয়া চিন্তাবিদেরা কখনোই সালমান তাসিরের হত্যার নিন্দা করেননি। তাঁরাও ব্লাসফেমি আইন রক্ষায় এক জোট।
দুর্ভাগ্যজনক হলো, উদারপন্থী দলগুলোর মধ্যে কোনো ঐক্য নেই। সালমান তাসিরকে গভর্নর হাউস থেকে সরিয়ে তাঁর চেয়ার দখল করার জন্য ক্ষমতাসীন পিপিপির কিছু নেতা এ বিতর্ককে ব্যবহার করার চেষ্টা করেছিলেন। এমনকি তাঁরা তাসিরকে ক্ষমা চাওয়ার জন্য চাপ দিয়েছিলেন। কিন্তু তিনি তা প্রত্যাখ্যান করেন। এখন পিপিপির সেই নেতারা নওয়াজ শরিফের ওপর সালমান তাসির হত্যার দায় চাপানোর চেষ্টা করছেন; এটা নোংরা রাজনীতি। উগ্রপন্থার বিরুদ্ধে সংগ্রাম করতে আমাদের ঐক্য দরকার। সব ধরনের উগ্রবাদকে পরাজিত করতে আমাদের দরকার তাসিরের মনোবল ও সাহস।
সালমান তাসির আমার কাছে আন্তরিকভাবে দুঃখ প্রকাশ না করেই চলে গেলেন। কিন্তু তাঁর মৃত্যু পাকিস্তানে সহনশীলতার শক্তিতে নতুন জীবন দিয়েছে এবং এই শক্তিই উগ্রবাদের বিরুদ্ধে সংগ্রাম অব্যাহত রাখবে। আমি নিশ্চিত, আমরা অবশ্যই তাদের পরাজিত করব। সন্ত্রাসবাদ ও উগ্রবাদের বিরুদ্ধে যুদ্ধে আমাদের ‘পাকিস্তানি কায়দার’ একটি সমাধান দরকার। যুক্তরাষ্ট্রের দেওয়া সমাধান আমাদের পুরোপুরি ধ্বংস করবে।
লিবিয়ায় হামলা
‘সভ্য দুনিয়ার প্রতিনিধিদের’ কী কাজ
নিরীহ মুখে মিথ্যা বলা সবাই পারে না, বারাক ওবামা পারেন। তিনি হাসতে হাসতে ড্রোন হামলায় নিরীহ মানুষ হত্যার খবর দেন, আবার নয়নভরা জল নিয়ে ‘লিবিয়ার মানববিপর্যয় উপেক্ষা করতে পারি না’ বলে কেঁদে ফেলেন। ওদিকে মার্কিন-সৌদি আঁতাতের মিত্র বাহরাইন ও ইয়েমেনে বিক্ষোভকারীদের হত্যা চললেও ফুঁসতে থাকেন কেবল সিরিয়ার বিরুদ্ধে। কেবল নোবেল পুরস্কারে তাঁকে ঠিক সম্মান জানানো যায় না, হলিউডের অস্কার প্রতিযোগিতায় সেরা অভিনেতার শিরোপা পেলেই তবে সোনায় সোহাগা হয়। ইতিহাসে তাঁর আসন অক্ষয়, তিনি প্রথম কালো মার্কিন প্রেসিডেন্ট, যিনি কালো আফ্রিকায় আগ্রাসন চালালেন।
যুক্তরাষ্ট্র-ব্রিটেন-ফ্রান্সের ত্রি-শূল মিসর-তিউনিসিয়ায় বাড়ি খেয়ে গিয়ে পড়েছে লিবিয়ার বুকে। যখন বন্দুক-বিমান কথা বলে, তখন মানুষের স্লোগান আর শোনা যায় না, রাজনীতি তখন পিছু হটে। আরবজুড়ে সমস্যাটা ছিল রাজনৈতিক। স্যুট-কোট পরা সেনাশাসনের বিরুদ্ধে গণমানুষের অহিংস উত্থান ছিল এর প্রতীক ও কৌশল। কিন্তু লিবীয় নাটকের প্রথম অঙ্কেই সশস্ত্র বিদ্রোহীদের দেখা মিলতে থাকে, যাদের অনেকেই আবার সরকারেরই সাবেক কর্মকর্তা। সেখানে নেই কোনো তাহরির স্কয়ার, নেই গণতন্ত্র দাবির প্ল্যাকার্ড-পোস্টার হাতে হাজার হাজার নর-নারীর মুখর উপস্থিতি। ফরাসি রাজনৈতিক দার্শনিক আঁলা বাদিউ যেমন বলেছেন, আরব মহাজাগরণের অন্যতম প্রধান প্রতীক নারী বিক্ষোভকারীরা লিবিয়ায় গরহাজির। এককথায়, লিবিয়ায় পশ্চিমা আগ্রাসনের জন্য একটি অজুহাতের দরকার ছিল এবং পশ্চিমা গণমাধ্যমের সহায়তায় যুদ্ধপ্রিয় ‘আন্তর্জাতিক সম্প্রদায়’ সেই অজুহাত তৈরি করে নিয়েছে। তারা মুফতে রাজনৈতিক সমস্যাকে সামরিক সমস্যায় পরিণত করেছে। লাখো-কোটি মানুষের উত্থানের সামনে পরাশক্তিও যখন অসহায়, তখন তারা মাঠে নামায় জঙ্গি বা বিদ্রোহীদের। বিপ্লবকে তারা যুদ্ধে পরিণত করতে চায়। কারণ, সেনাসংখ্যা আর অস্ত্রের মজুদ দিয়ে জনগণের বিক্ষোভকে ছাড়িয়ে যেতে পারবে বলে তারা আশা করে। যুদ্ধের মাধ্যমে কেমন গণতন্ত্র কায়েম হয়, আফগানিস্তান আর ইরাক তার প্রমাণ।
স্বৈরশাসকেরা সর্বদাই আরও বড় অপশক্তিকে সুযোগ করে দেন, যেভাবে দিয়েছিলেন ইরাকের সাদ্দাম। পশ্চিমা শক্তি গাদ্দাফিকে নিশানা করে আরব রাজনৈতিক ভূমিকম্পকে যুদ্ধের ঝাঁকুনি দিয়ে স্থির করতে চাইছে। গাদ্দাফিভীতি ছড়িয়ে, তাঁকে দানব ও উন্মাদের ভাবমূর্তি দিয়ে নিজ দেশের জনমতকে তারা ধোঁকা দিতে সক্ষমও হয়েছে। পশ্চিমা মিডিয়া দারুণ রসিক, ঘটনার বহু বছর পরে তাদের বোধোদয় হয়। ইরাকের গণবিধ্বংসী অস্ত্রের গালগল্প শুনিয়ে যখন যুদ্ধের জন্য রক্ত গরম করা দরকার ছিল, তখন তারা তা-ই করেছে। এখন শোনাচ্ছে উল্টোগীত। আশা করি, লিবিয়ায় ন্যাটো হামলার অন্তরালের কাহিনিও একসময় তারা বলবে।
বাস্তবত, সেখানে ভাড়াটে লোকজনের হাতে অস্ত্র তুলে দিয়ে গৃহযুদ্ধ বাধানোর সব আয়োজন তারা করেছে। গোপনে উপদেষ্টা, অস্ত্র-প্রশিক্ষক ও গোয়েন্দাদের পাঠানো হয়, এদের একটা অংশ আবার ধরাও পড়ে। তারপর বলা হয়, গাদ্দাফি নিরস্ত্র জনতার ওপর বিমান হামলা চালাচ্ছেন—যদিও এর কোনো প্রমাণ দিতে তারা ব্যর্থ হয়। এভাবে জনমত গঠনের পর জাতিসংঘকে ব্যবহার করে ইরাক-আফগানিস্তান ধ্বংসকারীরা লিবিয়ায় জঙ্গি ‘মানবতাবাদী’ অভিযান শুরু করে। ওদিকে গাদ্দাফিরই সাবেক এক সহযোগী হাজির হন ‘বিপ্লবী সরকারের প্রধান’ হিসেবে। এ কেমন গণ-অভ্যুত্থান, যেখানে জনগণ নেই কিন্তু বিপুল অস্ত্র আছে? আর কেমন বিপ্লবী তারা, যারা আগ্রাসনকারীদের অভ্যর্থনা জানায়? স্পষ্টতই, লিবিয়ায় যা চলছে তা বিপ্লব নয়, পশ্চিমা পরাশক্তির মদদপুষ্ট প্রতিবিপ্লব। যাঁরা আরবজুড়ে বিক্ষোভের ঢেউ পর্যবেক্ষণ করেছেন, তাঁরা কেবল কাণ্ডজ্ঞান দিয়েই আন্তর্জাতিক প্রচারমাধ্যমের ফাঁকি ধরতে পারবেন। আর যারা এমন কূট ও নিষ্ঠুর দান চালছে, তাদেরই আমাদের মানতে হবে ‘সভ্য দুনিয়ার’ প্রতিনিধি হিসেবে?
দেখা যাক, সভ্য দুনিয়ার প্রতিনিধিদের কাছে লিবিয়া কেন গুরুত্বপূর্ণ হয়ে উঠল। প্রথমত, আরব অভ্যুত্থানের জোয়ারকে থামাতে না পারলে আখেরে তা ইসরায়েলের দুর্গে আঘাত হানবে। সুতরাং যুদ্ধপরিস্থিতির মধ্যে গণ-অভ্যুত্থানের জোয়ারকে বিভ্রান্ত করো। এতে এক ঢিলে বহু পক্ষী নিহত হওয়ার সম্ভাবনা: আফ্রিকা মহাদেশে ন্যাটোর প্রাধান্য বিস্তার, আন্তর্জাতিক রাজনীতিতে লিবিয়ার নিজস্ব অবস্থান ধ্বংস, লিবিয়ার তেল-গ্যাস সম্পদ দখল করে পশ্চিমা বহুজাতিক কোম্পানির হাতে তুলে দেওয়া, যেমনটা তুলে দেওয়া হয়েছে ইরাকে এবং যেমনটা চলছে সৌদি থেকে কুয়েত-কাতার-দুবাই পর্যন্ত। লিবিয়ার গ্যাসভান্ডার আফ্রিকার মধ্যে বৃহত্তম এবং তা উত্তোলনের খরচ সবচেয়ে কম। আফ্রিকা থেকে চীনের অবস্থান হটানো এবং আরব জাতির মুক্তিদাতার ভড়ং দেখিয়ে আরব বিশ্বে হারানো সমর্থন পুনরুদ্ধার করাও তাদের উদ্দেশ্য রয়েছে। এই কাজের জন্য প্রয়োজনে লিবিয়াকে বলকান অঞ্চলের মতো বিভক্ত করা। ভাগ করো, শাসন করো—এই ঔপনিবেশিক কৌশল এখনো কাজে দেয়। তবে এসবের মধ্যে আরেকটি লক্ষ্যের কথা তারা আলোচনায় আনে না বটে, কিন্তু ফ্রান্সের অতি-উৎসাহের আসল কারণটা সেখানেই। লিবিয়ার মরুভূমির তলায় রয়েছে বিশ্বের সবচেয়ে বড় ভূগর্ভস্থ জলাধার। এতে রয়েছে তিন লাখ ৭৫ হাজার কিউবিক কিলোমিটার পানি। প্রায় ২০ লাখ বর্গকিলোমিটার এলাকায় এটা বিস্তৃত। ২০০৭ সালের চাহিদার হিসাবে এই পানি দিয়ে লিবিয়ার এক হাজার বছরের প্রয়োজন মিটবে। এই জলাধারের সুফল নিতে, মরু এলাকাকে সবুজ করে তুলতে লিবিয়ার সরকার বিশ্বের বৃহত্তম কৃত্রিম ভূগর্ভস্থ জলপ্রবাহের পাইপলাইন গড়ে তুলেছে। এতে যুক্ত আছে এক হাজার ৩০০ কূপ, পশ্চিম ইউরোপের সমান এলাকাকে আবৃত করা ৩৫ হাজার কিলোমিটারের পাইপলাইন। এই প্রকল্পের নাম গ্রেট ম্যান মেড রিভার (জিএমএমআর)। বিশ্বে পানির ব্যবসায় ফ্রান্স একচেটিয়া। ফ্রান্স এখন চাইছে জলবায়ু পরিবর্তনের কারণে ক্রমেই দুষ্প্রাপ্য হয়ে ওঠা বিশুদ্ধ পানির ভান্ডারগুলোর ওপর দখল কায়েম করতে। লিবিয়ায় সামরিক হস্তক্ষেপে ফরাসি প্রেসিডেন্ট সারকোজির উন্মাদনার কারণ এটিই। টার্গেট যে লিবিয়ার সম্পদের দিকেই, তার প্রমাণ পাওয়া যায় হামলা শুরুর আগেই বিদেশি ব্যাংক ও প্রতিষ্ঠানে সঞ্চিত লিবিয়ার সম্পদ ও বিনিয়োগ জব্দ করা। বড় বড় বৈশ্বিক ব্যাংকও তাই সাম্রাজ্যের চানমারি ও কুচকাওয়াজে বরাবরের মতোই আনন্দের সঙ্গে শামিল।
গাদ্দাফি ভালো বা মন্দ, এর বিচার করবে সে দেশের মানুষ। তবে এ কথা সত্য যে, ১০০ জন গাদ্দাফির পক্ষেও ন্যাটোর সমান গণহত্যা চালানো সম্ভব নয়। এও সত্য, জনগণের জাগরণ ছাড়া কখনোই দিন বদলায় না, দিনবদলের জন্য ন্যাটো গঠিত হয়নি, নিপীড়িত জাতিগুলোকে মুক্তি দেওয়ার জন্য সাম্রাজ্যের সেনারা প্রশিক্ষিত হয়নি। তাই লিবিয়ায় ন্যাটোর আগ্রাসনের বিরোধিতা না করে আরব জাগরণকে সমর্থন করা বর্তমান বাস্তবতায় কপটতা ছাড়া আর কিছু নয়। আগ্রাসী যুদ্ধ সব সময়ই পরিবর্তনের গর্ভপাত ঘটায়, কিছু সৃষ্টি করে না।
উইকিলিকস
ম্যানিং, না ওবামা—আইন ভেঙেছেন কে?
মাত্র ২৪ বছর বয়সী নিঃসঙ্গ বিষাদগ্রস্ত এক তরুণের সঙ্গে বিষম এক যুদ্ধে অবতীর্ণ হয়েছে পৃথিবীর সবচেয়ে ক্ষমতাধর রাষ্ট্র। তরুণের নাম ব্র্যাডলি ম্যানিং। রাষ্ট্রটি? মার্কিন যুক্তরাষ্ট্র ছাড়া আর কে!
প্রায় এক বছর ধরে কারারুদ্ধ করে রাখা হয়েছে ম্যানিংকে। তাঁর ওপর শারীরিক ও মানসিক নিপীড়ন চলেছে, এমন অভিযোগও উঠেছে। গত জানুয়ারিতে অ্যামনেস্টি ইন্টারন্যাশনাল অভিযোগ তুলেছে, ম্যানিংয়ের সঙ্গে যে আচরণ করা হচ্ছে, তা রূঢ় ও শাস্তিমূলক। এ মাসের গোড়ার দিকে যুক্তরাষ্ট্রের ২৯৫ জন আইনবিশারদ নিউইয়র্ক রিভিউ অব বুকস পত্রিকায় এক যৌথ চিঠি প্রকাশ করেন। সে চিঠিতে বলা হয়, ম্যানিংয়ের সঙ্গে যে আচরণ করা হচ্ছে, তা মার্কিন সংবিধানের পরিপন্থী। যুক্তরাষ্ট্রের সর্বজন শ্রদ্ধেয় হুইসলব্লোয়ার, যিনি ভিয়েতনাম যুদ্ধ সম্পর্কে মার্কিন গোয়েন্দা তথ্য ফাঁস করেছিলেন, সেই ড্যানিয়েল এলসবার্গ প্রচণ্ড প্রতিবাদের সঙ্গে সংবাদপত্রে লিখেছেন, ইরাকের আবু গারাইব কারাগারের বন্দীদের সঙ্গে যে বর্বর আচরণ করা হয়েছিল, ম্যানিংয়ের সঙ্গে ঠিক তেমন আচরণ করা হচ্ছে। ভার্জিনিয়া অঙ্গরাজ্যের কুয়ানটিকো মেরিন কর্পস ব্রিগেডের হাজতে ম্যানিংকে উলঙ্গ করে পেটানো হয়েছে—এমন খবর ছড়িয়ে পড়ার পর প্রতিবাদের ঝড় উঠেছে যুক্তরাষ্ট্রজুড়ে। শেষে প্রেসিডেন্ট ওবামা পেন্টাগনকে জিজ্ঞেস করতে বাধ্য হয়েছেন: ম্যানিংয়ের সঙ্গে আইনসম্মত ব্যবহার করা হচ্ছে কি না। পেন্টাগন তাঁকে আশ্বস্ত করেছে, বন্দীর সঙ্গে কোনো বেআইনি আচরণ করা হচ্ছে না। মানে, তাঁকে ল্যাংটা করে পেটানো হচ্ছে না। কিন্তু তাঁকে ডান্ডাবেড়ি পরানো হয়েছে, কারণ তাঁর আচার-আচরণ দেখে কর্তৃপক্ষের আশঙ্কা হয়েছে, তিনি আত্মহত্যা করে বসতে পারেন। অবশ্য তাঁর উকিল জানাচ্ছেন, ম্যানিং ইমানুয়েল কান্টের ক্রিটিক অব পিওর রিজন বইটি পড়ার জন্য চেয়ে পাঠিয়েছেন।
২০ এপ্রিল ম্যানিংকে হঠাৎ করে ভার্জিনিয়া থেকে কানসাসের এক কারাগারে সরিয়ে নেওয়ার কদিন পর সানফ্রানসিস্কোতে এক তহবিল সংগ্রহ অনুষ্ঠানে প্রেসিডেন্ট বারাক ওবামা মন্তব্য করে বসলেন, ব্র্যাডলি ম্যানিং আইন ভেঙেছেন। যুক্তরাষ্ট্রের প্রেসিডেন্টদের পক্ষে খুবই বেমানান তাঁর এই মন্তব্যের তীব্র বিরূপ প্রতিক্রিয়া হচ্ছে যুক্তরাষ্ট্রের নাগরিক সমাজে। নাগরিকদের কেউ বলছেন, ওবামা নিজেকে সংবিধান-বিশেষজ্ঞ বলে জাহির করেন, কিন্তু বিচার শেষ হওয়ার আগেই একজন অভিযুক্ত ব্যক্তিকে যে অপরাধী বলা যায় না, এই প্রাথমিক ধারণাটাই তাঁর নেই। অন্যরা বলছেন, সে ধারণা ওবামার ভালোই আছে। কিন্তু ম্যানিংয়ের ব্যাপারে তিনি এতই ক্রুদ্ধ ও বিরক্ত যে নিজেকে সামলাতে পারেননি। মুখ ফসকে বেরিয়ে পড়েছে তাঁর মনের কথাটি।
ব্র্যাডলি ম্যানিংকে মার্কিন সামরিক কর্তৃপক্ষ গ্রেপ্তার করে গত বছরের মে মাসে, যখন তিনি ইরাকের বাগদাদ থেকে মাইল চল্লিশ দূরের এক মার্কিন সামরিক বাহিনীর ঘাঁটিতে কর্মরত ছিলেন। ফরোয়ার্ড অপারেটিং বেইস হ্যামার নামের ওই সামরিক ঘাঁটিতে বসে সিক্রেট ইন্টারনেট প্রটোকল রাউটার নেটওয়ার্কের মাধ্যমে (এসআইপিআরনেট) পেন্টাগন ও স্টেট ডিপার্টমেন্টসহ যুক্তরাষ্ট্র সরকারের বিভিন্ন সংস্থার গোপনীয় তথ্যভান্ডারে ঢোকার সুযোগ ছিল তাঁর। প্রতিদিন ১৪ ঘণ্টা করে সপ্তাহের প্রতিটি দিন তিনি ওসব গোপনীয় তথ্য পড়েছেন। প্রায় আট মাস এভাবে কেটেছে তাঁর। ২০১০ সালের মে মাসে আদ্রিয়ান লামো নামের এক কম্পিউটার হ্যাকার এফবিআইকে জানিয়ে দেন, ম্যানিং প্রচুর পরিমাণ গোপনীয় তথ্য পাচার করেছেন উইকিলিকসের জুলিয়ান অ্যাসাঞ্জের কাছে। সঙ্গে সঙ্গে ম্যানিংকে গ্রেপ্তার করে ইরাক থেকে নিয়ে যাওয়া হয় কুয়েতের এক মার্কিন ঘাঁটিতে। সেখান থেকে যুক্তরাষ্ট্রে নিয়ে যাওয়া হয় জুলাই মাসে।
উইকিলিকসের পৃথিবী-কাঁপানো প্রকাশনা তৎপরতা তত দিনে শুরু হয়ে গেছে। গত বছরের ৫ এপ্রিল ওয়েবসাইটটি প্রায় ৩৯ মিনিটের এক ভিডিওচিত্র প্রকাশ করে, যেখানে দেখা যায়, মার্কিন সেনারা অ্যাপাচি হেলিকপ্টার থেকে গুলি করে নিরস্ত্র বেসামরিক লোকজনকে হত্যা করে হাসাহাসি করছে। উইকিলিকস ওই ভিডিওচিত্রের নাম দিয়েছে ‘কোল্যাটারাল মার্ডার’ (আনুষঙ্গিক হত্যাযজ্ঞ), দুটি শিশু, বার্তা সংস্থা রয়টার্সের একজন সাংবাদিক ও এক ক্যামেরাম্যানসহ এক ডজনের বেশি নিরীহ-নিরস্ত্র মানুষকে মার্কিন সেনারা হত্যা করে প্রায় খেলার ছলে। তার আগে, গত বছরের ফেব্রুয়ারি মাসে উইকিলিকস প্রকাশ করে মার্কিন কূটনীতিকদের গোপন তারবার্তার কিছু অংশ (নভেম্বরে প্রকাশ করা শুরু করে ব্যাপক সংখ্যায়)। যুক্তরাষ্ট্রে ১১ সেপ্টেম্বরের সন্ত্রাসবাদী হামলার সময় পেজারের মাধ্যমে বিনিময় করা গোপনীয় অনেক বার্তাও উইকিলিকস প্রকাশ করে গত বছরের মে মাসের আগে।
আদ্রিয়ান লামো দাবি করেন, ব্র্যাডলি ম্যানিং তাঁকে ইন্টারনেটে চ্যাটিংয়ের সময় জানিয়েছেন যে ম্যানিং গোপনীয় তথ্যগুলো উইকিলিকসের অ্যাসাঞ্জকে দিয়েছেন। সেই চ্যাটিংয়ের কপিও তিনি এফবিআইকে দেখিয়েছেন। জুলিয়ান অ্যাসাঞ্জ বা উইকিলিকসের কেউই অবশ্য স্বীকার করেননি যে গোপনীয় তথ্যগুলো তাঁরা ব্র্যাডলি ম্যানিংয়ের কাছ থেকেই পেয়েছেন। খবর পাওয়া যাচ্ছে, কারারুদ্ধ ম্যানিংয়ের কাছ থেকে এমন স্বীকারোক্তি আদায়ের চেষ্টা চলছে যে তিনি গোপনীয় তথ্যগুলো চুরি করে পাচার করেছেন জুলিয়ান অ্যাসাঞ্জের কাছে।
আনুষ্ঠানিকভাবে ব্র্যাডলি ম্যানিংয়ের বিরুদ্ধে যেসব অভিযোগ দাঁড় করানো হয়েছে, সেগুলোর মধ্যে রয়েছে: তিনি যুক্তরাষ্ট্রের জাতীয় নিরাপত্তাসংক্রান্ত গোপনীয় নথিপত্র বেআইনিভাবে নিজের কম্পিউটারে কপি করে নিয়েছেন এবং অন্যত্র পাচার করেছেন। এ বছরের মার্চ মাসে তাঁর বিরুদ্ধে আরও ২২ ধরনের অভিযোগ দাঁড় করানো হয়েছে। সেগুলোর একটি হচ্ছে যুক্তরাষ্ট্রের ‘শত্রুকে সহযোগিতা’ করা; এই অপরাধের সর্বোচ্চ শাস্তি মৃত্যুদণ্ড। আগের অভিযোগগুলো প্রমাণিত হলে তাঁর সর্বোচ্চ শাস্তি হতে পারে ৫২ বছরের কারাদণ্ড।
মার্কিন পররাষ্ট্রমন্ত্রী হিলারি ক্লিনটন থেকে শুরু করে কট্টর রিপাবলিকান নেত্রী সারাহ পেলিন পর্যন্ত—যাঁরা জুলিয়ান অ্যাসাঞ্জকে যুক্তরাষ্ট্রের শত্রু ঘোষণা করে আল-কায়েদার জঙ্গিদের মতো পাকড়াও করার আহ্বান জানিয়েছেন, ব্র্যাডলি ম্যানিং সম্পর্কে প্রেসিডেন্ট বারাক ওবামার সর্বশেষ মন্তব্যটি তা থেকে বিচ্ছিন্ন নয়। পেন্টাগনের চূড়ান্ত টার্গেট জুলিয়ান অ্যাসাঞ্জ ও তাঁর উইকিলিকস। ব্র্যাডলি ম্যানিংয়ের বিরুদ্ধে উত্থাপিত অভিযোগগুলো আদালতে সত্য বলে প্রমাণিত হলে তার সূত্র ধরে জুলিয়ান অ্যাসাঞ্জের বিরুদ্ধেও এসপিওনেজ অ্যাক্টের আওতায় অভিযোগ দাঁড় করানো সম্ভব হবে। আগামী জুলাই মাসে অ্যাসাঞ্জকে সম্ভবত ব্রিটেন থেকে সুইডেনে প্রত্যর্পণ করা হবে। পেন্টাগন অ্যাসাঞ্জকে সুইডেন থেকে যুক্তরাষ্ট্রে নিয়ে যেতে চায়।
ব্র্যাডলি ম্যানিং বা জুলিয়ান অ্যাসাঞ্জ স্বীকার করুন বা না করুন, দুই লাখ ৬০ হাজার মার্কিন গোপন কূটনৈতিক তারবার্তা, ইরাক ও আফগানিস্তানের যুদ্ধে মার্কিন বাহিনীর মানবাধিকারবিরোধী তৎপরতার প্রামাণ্য নথিপত্রসহ প্রচুর পরিমাণ গোপনীয় তথ্য সারা বিশ্বের জনসাধারণের গোচরীভূত হওয়ার কৃতিত্ব এই দুই বিদ্রোহীকেই দিতে চায় যুক্তরাষ্ট্রের বেশির ভাগ মানুষ। দেশটির নাগরিকেরা বলছেন, ব্র্যাডলি ম্যানিং রাষ্ট্রের গোপন তথ্য ফাঁস করে দিয়েছেন বটে। কিন্তু তা করে তিনি কোনো অপরাধ করেননি, বরং বিরাট বড় ‘পাবলিক সার্ভিস’ করেছেন। কারণ, তিনি ওই গোপন তথ্যগুলো ফাঁস না করে দিলে যুক্তরাষ্ট্রের জনগণ জানতে পেত না, নির্বাচিত সরকার কী ন্যক্কারজনকভাবে তাদের ধোঁকা দিয়ে চলেছে। তাঁরা বলছেন ব্র্যাডলি ম্যানিং একজন বীর, তাঁকে পুরস্কার দেওয়া উচিত। ম্যানিং যুক্তরাষ্ট্রের আইন ভেঙেছেন—ওবামার এই মন্তব্যের প্রতিক্রিয়া জানাতে গিয়ে এক মার্কিন নাগরিক ওয়েবসাইটে লিখেছেন:
‘আইন ভেঙেছে জর্জ বুশের সরকার। আইন ভেঙেছে আমেরিকার ব্যাংকগুলো ও বন্ড রেটিং এজেন্সিগুলো। আইন ভেঙেছে টেলিফোন কোম্পানিগুলো। আইন ভেঙেছে সরকারি সংস্থাগুলোর নির্যাতনকারীরা। আইন ভেঙেছে ওবামার বর্তমান সরকার। এসবের নিন্দা জানানোর ভাষা খুঁজে পাওয়া কঠিন। গর্হিত বা জঘন্য (‘ভাইল’) বললে কম বলা হয়।’
অমানবিকতা
আফগানিস্তানে মার্কিন ‘খুনে দল’
গত সপ্তাহে জার্মান গণমাধ্যমে এবং পরে রোলিং স্টোন ম্যাগাজিনে প্রকাশিত ন্যক্কারজনক ও হূদয়বিদারক আলোকচিত্রগুলো অবশেষে আফগানিস্তান যুদ্ধ নিয়ে কতগুলো বীভৎস সত্য বহু মানুষের সামনে নিয়ে এসেছে। এই যুদ্ধের জনসংযোগ তৎপরতায় বহুল উচ্চারিত শব্দযুগল গণতন্ত্র ও মানবাধিকার হাওয়ায় মিলিয়ে যায়, যখন দেখা যায় নিরীহ বেসামরিক আফগানদের হত্যা ও পঙ্গু করে মার্কিন সেনারা তাদের সঙ্গে পোজ দিয়ে ছবি তোলে।
আমাকে বলতেই হচ্ছে, গুটিকতক উচ্ছৃঙ্খল সেনা এমন কীর্তি করেছে—এ কথা আফগান জনগণ মোটেই বিশ্বাস করে না। আমরা বিশ্বাস করি যে, এসব ‘খুনে দলের’ বর্বর কাজ পুরো সামরিক অভিযানের অপরিহার্য অঙ্গ যে আগ্রাসন ও বর্ণবাদ, তাকেই প্রকাশ করে। ছবিগুলো নতুন, নিরীহ মানুষ হত্যা নতুন তো নয়। বেসামরিক নাগরিকদের হত্যা আফগানিস্তানে নানা প্রতিবাদের স্ফুলিঙ্গ ছড়িয়েছে—সাধারণ আফগান নাগরিকের মনে আমেরিকাবিরোধী মনোভাব তীব্রভাবে বাড়িয়েছে।
মার্কিন যুক্তরাষ্ট্রের মূলধারার গণমাধ্যম সেনাদের এসব ছবি ছাপতে চায়নি। এতে আমি আশ্চর্য হইনি। শোনা গেছে, মার্কিন নেতৃত্বাধীন অভিযানের প্রধান কর্তা জেনারেল পেট্রায়ুস জনমত তৈরির জন্য ‘তথ্যযুদ্ধের’ ওপর বিরাট গুরুত্ব আরোপ করেছেন। তা ছাড়া, মার্কিন মুলুকে আফগানিস্তানের বাস্তবতা দৃষ্টির বাইরে রাখার সম্মিলিত প্রচেষ্টা তো জারি আছেই।
গত সপ্তাহে মার্কিন যুক্তরাষ্ট্রে যাওয়ার ভিসা পেতে আমার প্রাথমিক আবেদনটি প্রত্যাখ্যাত হয়েছে। তাই কয়েকটি শহরে আমার বই বিষয়ে পরিকল্পিত আলোচনা পিছিয়ে দিতে হলো। আমার সমর্থকেরা সোচ্চার হলেন তাদের দেশে আমার প্রবেশাধিকার বিষয়ে। আমাকে প্রবেশে অনুমতি দেওয়ার জন্য তাঁরা মার্কিন সরকারের ওপর চাপ দিলেন। মার্কিন যুক্তরাষ্ট্র এত সব করেও শেষ পর্যন্ত আফগানিস্তান যুদ্ধের সত্যকে আটকে রাখতে পারবে না।
‘খুনে দলের’ ছবিগুলো আফগানিস্তানের বাইরের মানুষের মনে চোট লাগাতে পারে, কিন্তু আমাদের মনে লাগায় না। পাখির মতো করে মার্কিন ও ন্যাটো বাহিনী নিরীহ আফগানদের হত্যা করেছে। এমন অসংখ্য ঘটনা আমরা দেখেছি। উদাহরণ হিসেবে সাম্প্রতিক এক ঘটনা বয়ান করছি: কুনার প্রদেশে সম্প্রতি কাঠ কুড়ানি নয়জন শিশুকে মেরে ফেলেছে এরা। ফেব্রুয়ারি মাসে ৬৫ জন নিরীহ গ্রামবাসী—যাদের বেশির ভাগ নারী ও শিশু—এদের হাতে শহীদ হয়েছে। বহু জায়গার মতোই এখানেও ন্যাটো দাবি করেছে, তারা শুধু বিদ্রোহী মেরেছে, যদিও স্থানীয় কর্তৃপক্ষ বলছে, নিহত ব্যক্তিরা বেসামরিক জনগণ। এমনকি সত্য যেন না প্রকাশিত হতে পারে, সে জন্য আল-জাজিরার দুই সাংবাদিককে তারা গ্রেপ্তার করেছে। তাদের অপরাধ, পেশাগত দায়িত্ব পালনের উদ্দেশ্যে সাংবাদিকদ্বয় হত্যাযজ্ঞের স্থানে যাওয়ার চেষ্টা করেছিলেন।
একের পর এক যত মার্কিন কর্মকর্তা আসছেন, সবাই বলছেন, বেসামরিক ব্যক্তিদের নিরাপত্তা দেবেন, এ ব্যাপারে তাঁরা আরও সতর্ক হবেন। কিন্তু আসলে তাঁরা নিজেদের অপরাধ ঢাকার চেষ্টাতেই আরও সতর্ক হয়েছেন; সতর্ক হয়েছেন সেই সব অপরাধ প্রকাশিত না হওয়ার ব্যবস্থা করতে। আফগানিস্তানে জাতিসংঘের সহায়তা মিশনের দপ্তর এবং যুক্তরাষ্ট্র ও ন্যাটোই সাধারণত বেসামরিক নাগরিকদের মৃত্যুর পরিসংখ্যান হাজির করে। নিহতের সংখ্যা কমিয়ে বলা হয়। সেনাসংখ্যা বৃদ্ধির জন্য প্রেসিডেন্ট ওবামার পদক্ষেপ বাস্তবে শুধু উভয় পক্ষে সহিংসতাই বৃদ্ধি করেছে, বেসামরিক নাগরিক নিহত হওয়ার সংখ্যাই বাড়িয়েছে।
দখলদার সেনাবাহিনী নিহত বেসামরিক নাগরিকদের পরিবারকে অর্থ দিয়ে কিনতে চেষ্টা করেছে—প্রতিজনের মৃত্যুর বিনিময়ে দুই হাজার ডলার দেওয়ার প্রস্তাব দিয়েছে। আফগান নাগরিকদের জীবন অনেক সস্তা যুক্তরাষ্ট্র ও ন্যাটোর কাছে। কিন্তু তারা যত ডলার দেওয়ারই প্রস্তাব করুক না কেন, তাদের এই রক্তলাগা অর্থ আমরা চাই না।
যে-ই মাত্র আপনি এসব কথা জেনে যান আর ‘খুনে সেনা দলের’ ছবি দেখেন, তখনই আপনি আরও পরিষ্কারভাবে উপলব্ধি করবেন, আফগানরা কেন এই দখলদারির বিরুদ্ধে। কারজাই সরকারের প্রতি জনগণের ঘৃণা এখন যেকোনো সময়ের চেয়ে বেশি। তাঁর শাসন টিকে আছে ভীতি সঞ্চার, দুর্নীতি আর দখলদার বাহিনীর সহায়তায়। এমন অপশাসন আফগান জনগণের প্রাপ্য নয়।
তবে, এর মানে এই নয় যে তালেবানের প্রতিক্রিয়াশীল তথাকথিত প্রতিরোধের প্রতি আফগান জনগণের সমর্থন বাড়ছে। বরং উল্টো চিত্রই দেখছি। খুবই কঠিন পরিস্থিতির মধ্যেও আফগান শিক্ষার্থী, নারী ও সাধারণ গরিব মানুষদের নেতৃত্বে বেড়ে চলেছে আরেক প্রতিরোধ। তারা রাজপথে এসে বেসামরিক নাগরিকদের হত্যাযজ্ঞের প্রতিবাদ করছে, যুদ্ধ অবসানের দাবি করছে। কয়েক দিনের ব্যবধানে এমন সমাবেশ হয়েছে কাবুলে, মাজার-ই-শরিফে, জালালাবাদ ও ফারাহে। এসব প্রতিরোধের উদ্দীপনা হিসেবে কাজ করেছে মিসর ও তিউনিসিয়ার মতো দেশগুলোর আন্দোলন। আফগানিস্তানেও আমরা ‘জনশক্তি’র উদ্বোধন দেখতে চাই। এসব প্রতিরোধে ন্যাটো জোটভুক্ত দেশগুলোর জনগণের সহায়তা ও সংহতিও আমাদের জন্য দরকারি।
আফগানিস্তানে ব্যয়বহুল, কপট যুদ্ধের বিরুদ্ধে বহু নতুন কণ্ঠস্বর শোনা যাচ্ছে। ন্যাটো সেনাবাহিনীর সেনারাও এই যুদ্ধের বিরুদ্ধে কথা বলতে শুরু করেছেন। শেষবার যখন যুক্তরাজ্যে গেলাম, তখন জো গ্লেনটন নামের এক বিবেকবান মানুষের দেখা পাওয়ার সৌভাগ্য হয়েছিল। আফগানিস্তান যুদ্ধের বিরোধিতা করায় তাঁকে কয়েক মাস জেল খাটতে হয়েছিল। কারাজীবন সম্পর্কে গ্লেনটন বলেছিলেন, ‘বিদ্যমান পরিস্থিতিতে কারাদণ্ড ভোগ করাকে আমি সম্মানজনক ব্যাজ বলে গণ্য করি।’
সুতরাং, ‘খুনে সেনা দলের’ ছবি দেখে বিশ্ববাসী যখন আতঙ্কিত, সেই সময়ে জো গ্লেনটনের সাহস ও মানবিকতা মনে করিয়ে দেয়, আফগান যুদ্ধের অবসান হোক—অনন্তকাল ধরে এ যুদ্ধ চলার কোনো মানে নেই।
ব্রিটেনের দ্য গার্ডিয়ান থেকে নেওয়া। ইংরেজি থেকে অনুবাদ: আহসান হাবীব
মালালাই জয়া: আফগান রাজনীতিক, নির্বাচিত সাবেক পার্লামেন্ট সদস্য।
পাকিস্তান
বেলুচিস্তানে জন-অসন্তোষ বাড়ছে
কিম্ভূতকিমাকার বস্তুর প্রতি পাকিস্তানের হোমরা-চোমরাদের ভালোবাসার রোগ সারবে বলে মনে হয় না। বেলুচিস্তানে জনগণের টাটকা ক্ষতগুলোর ব্যাপারে তাদের সঙ্গে আলোচনায় না বসে বরং এরা ভারতীয় নিরাপত্তা বাহিনীর সঙ্গে এ বিষয়ে আলোচনা করছে। এই প্রদেশের অভাগা জনগণের দুঃখ-শোক তিক্ত থেকে তিক্ততর হচ্ছে।
কয়েক দিন আগে মুঠোফোনে আসা এই খুদে বার্তাটির কথাই ধরুন: ‘জুলুমের সীমায় পৌঁছে গেছে। সাবেক বিএসও আজাদ নেতা হামিদ শাহিন গতকাল শহীদ হয়েছেন। তাঁকে গোয়েন্দা সংস্থার লোকেরা দুই দিন আগে অপহরণ করে নিয়ে গিয়েছিল। তাঁর কিডনি, হূৎপিণ্ড ও বুকে ছিদ্রের চিহ্ন ছিল। কোন ইসলাম এমন বর্বরতা অনুমোদন করে? এমন জুলুম হয়তো কাশ্মীর ও ফিলিস্তিনেও ঘটতে শোনা যায় না। শাবাশ ইসলামি রাষ্ট্র!’
জনগণ, বিশেষত বেলুচিস্তানের অধিবাসীদের ওপর এই বার্তার প্রভাব কী হতে পারে, তা সহজেই অনুমেয়। বার্তা প্রেরক হয়তো প্রচণ্ড শোক ও ক্রোধ তাড়িত ছিলেন, তবে যুক্তিযুক্ত হবে তাঁর মনে লাগা ব্যথার তীব্রতা উপলব্ধি। তিনি যে ঘটনার বয়ান দিয়েছেন তা তো তর্কাতীত সত্য। হামিদ শাহিন পাকিস্তানি নাগরিক—তাঁর কম্পিউটারাইজড জাতীয় পরিচয়পত্র রয়েছে। তিনি অতীতে বালুচ স্টুডেন্টস অর্গানাইজেশনের (আজাদ) চেয়ারম্যানের দায়িত্ব পালন করেছেন। গত ২০ মার্চ গাড়িতে চড়ে তিনি করাচির উদ্দেশে রওনা দেন চিকিৎসা করানোর জন্য। পথে গাড়ি থামিয়ে তাঁকে তুলে নিয়ে যাওয়া হয়। অপহরণকারীরা সরকারি সংস্থার সদস্য বলে অভিযোগ উঠেছে। দুই দিন পর তাঁর গুলিবিদ্ধ মরদেহের খোঁজ মেলে।
হামিদ শাহিনের এমন মৃত্যুর ঘটনা বেলুচিস্তানে তেমন নতুন নয়। নির্যাতনের চিহ্নসংবলিত মৃতদেহ কিছুদিন পরপরই খুঁজে পাওয়া যায় বেলুচিস্তানে। সাম্প্রতিককালে এমন ঘটনা অনেক বেড়েছে। হঠাৎ নিরুদ্দেশ হয়ে যাওয়া মানুষদের নিয়ে অনেক বাদ-প্রতিবাদ ওঠার পর কেউ যদি এমন সিদ্ধান্তে পৌঁছে যে, অবৈধভাবে আটকের ব্যাপারে জবাবদিহি করা এড়াতে উপায় হিসেবে বিচারবহির্ভূত হত্যার কৌশল গ্রহণ করা হয়েছে, তাহলে তাকে দোষ দেওয়া যায় না।
সবচেয়ে মর্মান্তিক হলো, এভাবে হত্যার ঘটনা ঘটতে শুরু করেছে নিরুদ্দেশ ব্যক্তিদের ব্যাপারে বিচার বিভাগীয় কমিশন সরকার ও সুপ্রিম কোর্টের কাছে তাদের প্রতিবেদন পেশ করার ১০ সপ্তাহ পর। এর মাধ্যমে কমিশন নিখোঁজ হওয়ার ঘটনায় প্রধান প্রধান দিকগুলো নিয়ে আন্দাজনির্ভর কথা বলার পথ বন্ধ করল এবং নিরুদ্দেশের ঘটনা ঘটলে কী করতে হবে, সে ব্যাপারে সুনির্দিষ্ট প্রস্তাব পেশ করল। ক্ষতিপূরণের ব্যবস্থা করার কথাও বলা হয়। কমিশনের প্রতিবেদনের মুখ্য বৈশিষ্ট্যগুলো নিম্নরূপ: ১. কমিশনের কাজ চলার সময় ২০১০ সালের আট মাসে হঠাৎ নিরুদ্দেশ হওয়ার ঘটনা অব্যাহত ছিল। প্রতি মাসে গড়ে ২৫টি ঘটনার খবর পাওয়া গেছে। কমিশনকে যে কয়টি মামলা তদন্তের জন্য বলা হয়েছিল, সে সংখ্যা ছাড়িয়ে গেছে নতুন সব ঘটনা। ২. বেশ কিছু ব্যক্তির নিরুদ্দেশ হওয়া এবং অবৈধভাবে আটকের ঘটনায় গোয়েন্দা সংস্থাগুলোর ভূমিকা খুব সমালোচিত হয়েছে। কমিশনের কাজের বিষয় নিয়ে এদের উৎসাহহীনতা এবং এ কাজের গুরুত্ব না বুঝতে পারার জন্যও এদের ভর্ৎসনা করা হয়। ৩. শতাধিক ভিকটিমকে ক্ষতিপূরণ দেওয়ার জন্য সরকারকে বলা হয়।
কমিশনের প্রতিবেদনের কিছু কথা বিশেষ বিবেচনার দাবি রাখে।
‘হঠাৎ নিরুদ্দেশ হওয়া অবসান করতে গোয়েন্দা সংস্থাগুলোর উচিত অযৌক্তিক গ্রেপ্তার এবং যথাযথ আইন না মেনে কাউকে আটক করা থেকে বিরত থাকা। সাধারণভাবে বলা যায়, সরকার যদি এমন কোনো কৌশল উদ্ভাবন করে যেখানে গোয়েন্দা সংস্থাগুলো পুলিশের সঙ্গে তথ্য আদান-প্রদান করবে এবং পুলিশের ওপরই গ্রেপ্তারের ভার ছেড়ে দেওয়া হবে এবং প্রাসঙ্গিক আইন মেনে চলা হবে তাহলে সেটিই যথাযথ...
‘রাষ্ট্রবিরোধী তৎপরতা রুখতে বিশেষ পরিস্থিতিতে সীমিত সময়ের জন্য সেনাবাহিনী ও আইন প্রয়োগকারী সংস্থাগুলোকে গ্রেপ্তার ও আটকের বিশেষ ক্ষমতা দেওয়ার জন্য যথাযথ আইন প্রণয়ন করতে হবে। এমন আইনই হঠাৎ নিরুদ্দেশ হওয়ার ঘটনা বন্ধ করতে পারে।
‘নিখোঁজ ব্যক্তিদের উদ্ধার/খুঁজে বের করার গতি অব্যাহত রাখতে এবং এই কমিশনের সুপারিশগুলো বাস্তবায়ন করতে হাইকোর্টের বর্তমান অথবা অবসরপ্রাপ্ত বিচারপতি পদমর্যাদার কাউকে নিখোঁজ ব্যক্তিবিষয়ক কমিশনার নিয়োগ দেওয়া যেতে পারে।’
কমিশনের এই প্রতিবেদনের আলোকে কী পদক্ষেপ নেওয়া হলো, সেই প্রশ্ন উত্থাপনের হক রয়েছে আঘাতে আঘাতে জর্জরিত বেলুচিস্তানের জনগণের। গত ১৭ জানুয়ারি এক প্রতিবেদনে বলা হয়েছে, কেন্দ্রীয় সরকার অ্যাটর্নি জেনারেলের নেতৃত্বে একটি কমিটি গঠন করেছে, যার কাজ হবে বেলুচিস্তানের জনগণের রোষ উপশম করার জন্য আইনের খসড়া তৈরি। এ ব্যাপারে কোনো অগ্রগতি ঘটেছে কি? এখন থেকে তো অপহরণ, অযৌক্তিকভাবে আটক এবং অনাকাঙ্ক্ষিত মৃত্যুর অভিযোগ শুধু গোয়েন্দা বাহিনীর বিরুদ্ধেই উঠবে না, পুরো রাষ্ট্রব্যবস্থাই কাঠগড়ায় দাঁড়াবে আর তার পরিণতি ভোগ করবে সমগ্র জাতি।
এখনই সময় রাষ্ট্রের সব অঙ্গগুলোর উপলব্ধির যে, সরকারি সংস্থাগুলো নানা অপকীর্তি বারংবার অস্বীকৃতি জানিয়ে যাওয়ার মাধ্যমে কিছুই অর্জিত হবে না। এসব অপহরণ/ নিরুদ্দেশ হওয়া/হত্যাকাণ্ড রাষ্ট্রীয় সংস্থার বাইরে কেউ ঘটিয়ে থাকতে পারে, সেই সম্ভাবনাও অস্বীকার করা যায় না। তবে, সব ঘটনার ক্ষেত্রে এ কথা বলা যায় না। এমনকি যেসব ক্ষেত্রে রাষ্ট্রের কর্মচারীদের দায়ী করা যায় না, সেখানেও রাষ্ট্রের দায়িত্ব হলো দুষ্কৃতকারীকে তালাশ করে চিহ্নিত করা এবং বিচারের সম্মুখীন করা। সরকার এই দায়িত্বের প্রতি অসম্মান দেখাতে পারে না।
বেলুচিস্তানের জনগণকে কুরে কুরে খাচ্ছে যে অসুখ, তার নানা লক্ষণের অন্যতম হঠাৎ নিরুদ্দেশ হয়ে যাওয়া। তবু এই সমস্যা দূর করার জন্য আন্তরিক ও অর্থপূর্ণ প্রচেষ্টা অন্যান্য বিষয়ে (যেমন জনগণের সম্পদ ও ভাগ্যের নিয়ন্তা নিজেরাই হওয়ার অধিকার অস্বীকৃতি) আলোচনার উপযোগী পরিবেশ তৈরিতে ভূমিকা রাখবে। 
লিবিয়া
যুক্তরাষ্ট্র কখন সশস্ত্র সংগ্রাম পছন্দ করে
লিবীয় বিদ্রোহ শুরু হয়েছিল শান্তিপূর্ণভাবেই। কিন্তু কিছুদিনের মধ্যেই তা ‘সশস্ত্র সংগ্রামে’ পরিণত হলো। বিন্দুমাত্র দেরি না করেই যুক্তরাষ্ট্রও বিদ্রোহীদের পূর্ণোদ্যমে অস্ত্র সরবরাহ শুরু করল এবং বিদ্রোহটা পরিণত হলো পূর্ণমাত্রার গৃহযুদ্ধে। অথচ এই একই আমেরিকা ৩৪ বছরের ইসরায়েলি দখলদারির বিরুদ্ধে ফিলিস্তিনি জনগণের বৈধ সশস্ত্র আত্মরক্ষাকে সরকারিভাবে ‘সন্ত্রাসবাদ’ বলে কলঙ্ক-দাগ দিয়ে রেখেছে।
যে ওবামা লিবীয় বিদ্রোহীদের অস্ত্র সাহায্য দিচ্ছেন, সেই ওবামাই কিন্তু মাস খানেক আগে মিসরীয় বিদ্রোহীদের শান্তিবাদী স্লোগান ‘সিমিলিয়া সিমিলিয়া’র প্রতি অভিনন্দন জানিয়েছিলেন। অর্থাৎ মিসরে তিনি সশস্ত্র বিদ্রোহের বিপক্ষে, কিন্তু লিবিয়ায় তাঁরা অস্ত্রের ব্যবহারই দেখতে চান। ওবামা বলেছিলেন, ‘মিসরীয়রা আমাদের অনুপ্রাণিত করেছে এবং তারা সেটা করেছে সহিংসতার মাধ্যমেই সুবিচার পাওয়া সম্ভব এমন ধারণাকে মিথ্যা প্রমাণ করে...। অহিংস আন্দোলনের নৈতিক শক্তিই ইতিহাসের মোড় সুবিচারের দিকে ঘুরিয়ে দিয়েছে।’
২০০৯ সালের অক্টোবর মাসে ওবামাকে নোবেল পুরস্কার দেওয়া হলে তিনি একে তাঁর অর্জনের তুলনায় বেশি পাওয়া এবং ‘কর্মের ডাক’ হিসেবে দেখিয়েছিলেন। এরই দুই বছরের মধ্যে তিনি যুক্তরাষ্ট্রের আফগান যুদ্ধকে আরও তীব্রতর করেন, যুদ্ধটাকে পাকিস্তানেও প্রসারিত করেন। কার্যত ইরাকেও তিনি জর্জ বুশের যুদ্ধ কর্মসূচি অনুসরণ করে যান। আর এখন লিবিয়ায় তৃতীয় একটি রণাঙ্গনের জন্ম দিয়েছেন তিনি। সেখানে তাঁর প্রশাসন যেকোনো শান্তিপূর্ণ সমাধানের সম্ভাবনা বাতিল করে দেয়, সংঘাতটাকে আন্তর্জাতিক করে তোলে এবং মীমাংসার সব প্রচেষ্টা, বিশেষত আফ্রিকান ইউনিয়নের যুদ্ধবিরতির প্রস্তাব নাকচ করে। পৃথিবীর সবচেয়ে বেশি জনবসতিপূর্ণ দেশ চীন কিংবা সবচেয়ে বড় মুসলিমপ্রধান দেশ ইন্দোনেশিয়ার শান্তি প্রস্তাবেও তিনি কান দেননি।
ওবামা বলেছেন, লিবিয়ায় এক ‘বিরল পরিস্থিতি’ বিরাজ করছে। সেখানে মার্কিন নেতৃত্বাধীন সামরিক হস্তক্ষেপ এবং সশস্ত্র বিদ্রোহের সমর্থন জোগানো যুক্তরাষ্ট্রের পররাষ্ট্রনীতির স্বাভাবিক প্রকাশ নয়, এটাও এক ব্যতিক্রম। এই ‘অস্বাভাবিক ও বিরল’ অবস্থার দোহাই দিয়েই তিনি ‘অস্বাভাবিক ও বিরল’ দ্রুততার সঙ্গে মার্কিন কংগ্রেসকে পাশ কাটিয়ে, মার্কিন জনমতের সামনে তাঁর সিদ্ধান্তের ব্যাখ্যা না দিয়ে একতরফাভাবে নতুন একটি যুদ্ধ শুরু করে দিলেন। অথচ অনেক দূরের এই সংঘাতকে কোনোভাবেই যুক্তরাষ্ট্রের জাতীয় নিরাপত্তার হুমকি বলে দেখানো সম্ভব নয়।
২০০৬ সালে প্রকাশিত তাঁর আশার ঔদ্ধত্য বইয়ে ওবামা লিখেছেন, ‘আমাদের প্রতিষ্ঠিত নীতিমালা থাকা সত্ত্বেও যেনতেনভাবে একের পর এক হঠকারী সিদ্ধান্ত নেওয়া হয়, যার ফল অনিশ্চিত। কেন উত্তর কোরিয়া বা মিয়ানমারে হামলা না করে ইরাকে হামলা করা হলো? কেন বসনিয়ায় হস্তক্ষেপ করা হলো অথচ দারফুরে কিছুই করা হলো না?’ এখন মনে হচ্ছে, লিবিয়া বিষয়ে তড়িঘড়ি করে হঠকারী সিদ্ধান্ত নিতে তাঁর কোনো অসুবিধা নেই।
আরব এবং বিশেষত ফিলিস্তিনিদের প্রতি তাঁর আগের আহ্বানগুলো মনে রাখলে কোনো আরব বা ফিলিস্তিনি আর আশা করে না যে তিনি প্রশ্ন তুলবেন: কেন লিবিয়ার অভ্যন্তরীণ সংঘাতে আমেরিকা আগ বাড়িয়ে সামরিক হস্তক্ষেপ করল, যেখানে সাধারণ মানুষ আত্মরক্ষার স্বার্থে অস্ত্র হাতে তুলে নিয়েছে। তাহলে সামরিক, অর্থনৈতিক ও রাজনৈতিক দখলদারির মধ্যে বন্দী ফিলিস্তিনিরা ইসরায়েলের আগ্রাসন ও হত্যাকাণ্ডের বিরুদ্ধে আত্মরক্ষার লড়াই চালালে কারও কোনো সাহায্য পাবে না?
ওবামার যুক্তি মানলে লিবিয়ার ‘বিরল’ পরিস্থিতি ইসরায়েলের মতো নয়। ইসরায়েলের ফ্যাসিস্ট আচরণের বিরুদ্ধে দাঁড়ানো ফিলিস্তিনিদের অপরাধটা কী? পশ্চিমা জোট এখন বিদ্রোহীদের হাতে অস্ত্র তুলে দিচ্ছে। কার্যত যুক্তরাষ্ট্র, ব্রিটেন, ফ্রান্সসহ অন্যান্য দেশের গোয়েন্দা দল ইতিমধ্যে লিবিয়ার মাটিতে দাঁড়িয়ে বিদ্রোহীদের কাকে অস্ত্র দেওয়া হবে আর কাকে দেওয়া হবে না, তা ঠিক করে দিচ্ছে। অথচ ঠিক সেই একই সময়ে ইসরায়েলি সেনাবাহিনী বিশ্বের চোখের সামনে গাজা উপত্যকায় আরেকটি সর্বাত্মক যুদ্ধ চাপিয়ে দেওয়ার হুমকি দিচ্ছে, হুমকি দিচ্ছে ফিলিস্তিনি মুক্তিসংগ্রামের শেকড় উপড়ে ফেলার। ইসরায়েলের একটানা আগ্রাসন ও নিপীড়নের বিরুদ্ধে ফিলিস্তিনিরাও কি মানবিক হস্তক্ষেপ আশা করতে পারে না?
কিছু আরব রাষ্ট্রকে ঢাল হিসেবে ব্যবহার করে জাতিসংঘের নিরাপত্তা পরিষদের ১৯৭৩ সালের একটি সিদ্ধান্তের নামে তারা এমন একটি আগ্রাসী যুদ্ধ চাপিয়ে দিয়েছে লিবিয়ার ওপর, যেখানে বিশ্বের প্রধান প্রধান শক্তি যথা: রাশিয়া, চীন, জার্মানি, ভারত ও ব্রাজিল রাজি ছিলনা। এই যুদ্ধ তাই বৈধ নয়। এখন ন্যাটোর হাতে নেতৃত্ব তুলে দেওয়ার যে কথা ওবামা বলছেন, তার জবাব জাতিসংঘে নিযুক্ত সাবেক মার্কিন রাষ্ট্রদূত জন বল্টনের কথাতেই আছে, ‘ওবামাই সম্ভবত বিশ্বের একমাত্র ব্যক্তি যিনি জানেন না যে আমরাই, যুক্তরাষ্ট্রই ন্যাটো চালায়।’
প্যালেস্টাইন ক্রনিকল থেকে
স্বাভাবিক হয়ে আসছে জাপানের নাগরিক জীবন
ভূমিকম্প, সুনামি ও পারমাণবিক বিদ্যুৎকেন্দ্রের দুর্ঘটনা তিন সপ্তাহের বেশি সময় ধরে জাপানকে আন্তর্জাতিক সংবাদমাধ্যমের শিরোনামে ধরে রেখেছিল। ভূমিকম্পের প্রচণ্ডতা এবং এর ক্ষয়ক্ষতি সম্পর্কে সঠিক ধারণা পাওয়ার আগেই শুরু হয় সুনামি-জলোচ্ছ্বাস, যা কিনা ভূমিকম্পের চেয়েও ভয়াল আকার ধারণ করে একে একে গ্রাস করে ফেলে জাপানের প্রধান দ্বীপ হোনশুর পূর্ব উপকূলে প্রশান্ত মহাসাগরের তীরে বিস্তৃত এলাকাজুড়ে গড়ে ওঠা বিভিন্ন জনপদ। জাপানের টেলিভিশন যখন ভূমিকম্পের ক্ষয়ক্ষতি আর পাহাড়সম ঢেউয়ের প্রচণ্ডতায় বাড়িঘর, গাছপালা, জাহাজ, মোটরগাড়ি, বাস ও ট্রেনের মতো যানবাহন আর দোকানপাটের খেলনা-পুতুলের মতো ভেসে যাওয়ার ছবি প্রচার করার মধ্য দিয়ে প্রাকৃতিক দুর্যোগের ভয়াবহতা তুলে ধরায় ব্যস্ত, অনেকটা ঠিক সময়েই শোনা যায় আরও এক মহা দুর্যোগের পদধ্বনি, অন্য সব খবরকে ছাপিয়ে যা কিনা শেষ পর্যন্ত হয়ে ওঠে সারা বিশ্বের সবচেয়ে আলোচিত সংবাদ। গত শুক্রবার আবারও ভূমিকম্প জাপানে আঘাত হানলেও তাতে তেমন ক্ষয়ক্ষতি হয়নি।
ফুকুশিমা জেলায় অবস্থিত দুটি পারমাণবিক বিদ্যুৎকেন্দ্রের একটির শীতলীকরণ-প্রক্রিয়া সুনামির ঢেউয়ের আঘাতে অচল হয়ে পড়া থেকে যে তাণ্ডবের সূচনা, এখন পর্যন্ত সেটা পুরোপুরি আয়ত্তে আনা না গেলেও বিশ্বজুড়ে ছড়িয়ে পড়া উদ্বেগ যে ছিল প্রকৃত ঘটনার বিচারে অনেকটাই বাড়াবাড়ি, তা এখন ক্রমেই পরিষ্কার হয়ে উঠছে। সারা বিশ্বের সংবাদমাধ্যমে প্রচার করে যাওয়া নানা রকম আষাঢ়ে গল্পকে সত্য ধরে নিয়ে অনেকেই তখন তড়িঘড়ি যেসব সিদ্ধান্ত নিয়ে ফেলেছিল, সেই তালিকার সর্বোচ্চে আছে আমাদের বাংলাদেশ। জাপান-প্রবাসী বাংলাদেশিদের সেই ঘটনা বলা যায় অনেকটাই লজ্জায় ফেলে দেয় এবং দেশের নীতিনির্ধারকদের অপরিপক্বতার কল্যাণে যেন বন্ধুরাষ্ট্রের জনগণের সামনে আমাদের হেয় হতে না হয়, অনেকটা সেই তাগিদ থেকেই জাপান-প্রবাসী একদল বাংলাদেশি তেজস্ক্রিয়তার হুঁশিয়ারিকে তোয়াক্কা না করে দুর্গত এলাকার বিভিন্ন আশ্রয়কেন্দ্রে গিয়ে আশ্রয় গ্রহণকারীদের জন্য দেশি খাবার রান্না করে পরিবেশন করতে শুরু করে। এর সবটাই তারা করেছে নিজেদের সংগ্রহ করা অর্থে। অন্য এক বাংলাদেশি হোটেলমালিক তাঁর দুটি হোটেলের সব রকম বুকিং বাতিল করে দিয়ে হোটেলের দুয়ার ঘরহারা মানুষের জন্য বিনা পয়সায় উন্মুক্ত করে দেন। জাপানের মানুষের দুর্দিনে স্বতঃপ্রণোদিত হয়ে প্রদান করা সেই সেবা এখনো অব্যাহত রেখেছেন বাংলাদেশি হোটেলমালিক আখতার হোসেন। এর বাইরে গত রোববার টোকিওতে বাংলাদেশিদের আয়োজিত এক সমাবেশে তাৎক্ষণিকভাবে সংগ্রহ করা প্রায় ১২ লাখ ইয়েন জাপান রেডক্রস সমিতির দুর্যোগ ত্রাণ তহবিলে দেওয়া হয়েছে।
জাপানিদের দুর্দিনে তাদের সঙ্গে একাত্মতা ঘোষণা করার উদ্দেশ্যে আয়োজিত তহবিল সংগ্রহের সেই অনুষ্ঠানের চমকপ্রদ দিকটি ছিল দল-মতনির্বিশেষে প্রায় সবার এতে উপস্থিত থাকা। বাংলাদেশের প্রধান দুটি রাজনৈতিক দলের পক্ষ থেকে সেখানে যেমন অর্থ-সাহায্য আয়োজকদের হাতে তুলে দেওয়া হয়েছে, একইভাবে দেশের বিভিন্ন আঞ্চলিক সমিতি ও ব্যবসায়ী প্রতিষ্ঠানও উদারভাবে বাড়িয়ে দেয় তাদের সহযোগিতার হাত। প্রবাসী বাংলাদেশিদের এই বদান্যতা জাপানি পক্ষের দৃষ্টি এড়িয়ে যায়নি। জাপানের সংবাদমাধ্যম প্রচার করেছে, তাদের সেই অবদানের কথা, এমনকি জাপানের পররাষ্ট্র মন্ত্রণালয়ের প্রচারিত বিবৃতিতেও এই দিকটির উল্লেখ লক্ষণীয়। ফলে বাংলাদেশ সরকারের প্রচারিত দূতাবাস বন্ধের ঘোষণার মধ্য দিয়ে দ্বিপক্ষীয় সম্পর্কে সন্দেহের যে বীজ রোপিত হওয়ার সম্ভাবনা ছিল, বলা যায় জাপান-প্রবাসী বাংলাদেশিদের নেওয়া তাৎক্ষণিক কিছু পদক্ষেপের মধ্য দিয়ে সম্ভাবনার সেই বীজ থেকে চারাগাছ বের হয়ে আসার পথ এখন বন্ধ করে দেওয়া সম্ভব হয়েছে।
সংকট নিরসনে সার্বিকভাবে অগ্রগতি লক্ষ করা গেলেও ফুকুশিমা পারমাণবিক বিদ্যুৎকেন্দ্রের দুর্ঘটনাকবলিত চারটি চুল্লি থেকে তেজস্ক্রিয়তা নির্গত হওয়ার প্রক্রিয়া পুরোপুরি বন্ধ করা এখনো সম্ভব হয়নি। এদিক থেকে মিশ্র অক্সাইড বা মক্স ফুয়েল ব্যবহার করা ৩ নম্বর চুল্লি হচ্ছে বিশেষ ঝুঁকিপূর্ণ। পারমাণবিক চুল্লির আংশিক গলে যাওয়া এবং এর থেকে তেজস্ক্রিয়তা বাতাসে ছড়িয়ে পড়া নিয়ে বিশেষজ্ঞদের মধ্যে দ্বিমত এখন আর নেই। তবে যে প্রশ্নে এখনো মতপার্থক্য বিরাজমান সেটি হলো, মানবজীবনের ওপর তা কতটা হুমকি হয়ে দেখা দেবে।
যাঁরা মনে করেন, এটা আসলেই হচ্ছে মারাত্মক এক হুমকি, শুরুতে তাঁদের সেই মতামত কিছুটা অগ্রাধিকার পাওয়ায় জাপান ছেড়ে বিদেশিদের চলে যাওয়ার প্রবণতা লক্ষ করা গিয়েছিল। তবে দুর্ঘটনার তিন সপ্তাহ পর এখন ক্রমেই তেজস্ক্রিয়তার সীমিত প্রতিক্রিয়ার সম্ভাবনা স্পষ্ট হয়ে ওঠায় দেশত্যাগীদের মধ্যে অনেকেই এখন আবার উল্টো পথে ফিরে আসতে শুরু করেছেন এবং অন্য কোনো দূতাবাস নতুন করে বলছে না যে তারা সরে যাচ্ছে। সেই সঙ্গে টোকিওর জনজীবনে ফিরে আসা স্বস্তিবোধও সীমিত প্রতিক্রিয়ার ধারণার সমর্থনেই প্রমাণ তুলে ধরছে। আর এসব কারণেই জাপানের রসাতলে যাওয়ার খবর প্রচার করে যাওয়া সংবাদমাধ্যমের দৃষ্টি এখন অন্যত্র সরে গেলেও জাপানের দিকে আঙুল উঁচিয়ে রাখা তারা এখন পর্যন্ত বন্ধ করেনি।
পশ্চিমের অনেক সংবাদমাধ্যম এখন জাপান থেকে আমদানি হয়ে আসা পণ্য, বিশেষ করে খাদ্যসামগ্রীর নিরাপত্তা নিয়ে প্রশ্ন তুলতে শুরু করেছে। খাদ্যনিরাপত্তার বিষয়টি আলোচিত হতে থাকায় বিশ্বের ২৫টি দেশ ইতিমধ্যে জাপান থেকে খাদ্য আমদানির ওপর বিভিন্ন পর্যায়ের নিয়ন্ত্রণ আরোপ করেছে, যার মধ্যে সবচেয়ে কঠোর নিয়ন্ত্রণ হচ্ছে সংযুক্ত আরব আমিরাতের, যে দেশটি ইতিমধ্যে জাপান থেকে সব রকম খাদ্যসামগ্রীর আমদানি সম্পূর্ণভাবে নিষিদ্ধ করেছে।
জাপান সরকার অবশ্য বিশ্বের বিভিন্ন দেশের গ্রহণ করা এ রকম তড়িঘড়ি উদ্যোগে যথেষ্ট উদ্বিগ্ন। জাপানে খাদ্যসামগ্রীর নিরাপত্তা মানদণ্ড এমনিতেই বিশ্বের অন্য যেকোনো দেশের চেয়ে অনেক বেশি কঠোর। তেজস্ক্রিয়তা ছড়িয়ে পড়ার সংবাদে সরকার খাদ্যনিরাপত্তার বিষয়ে আরও কিছু পদক্ষেপ ইতিমধ্যে গ্রহণ করেছে। যেমন—পারমাণবিক দুর্ঘটনার ঠিক পর পর সরকার ফুকুশিমা এবং এর চারদিকের তিনটি জেলায় উৎপাদিত শাকসবজি ও দুগ্ধজাত পণ্য বাইরে সরবরাহের ওপর নিষেধাজ্ঞা আরোপ করে। ফলে জাপানে যে দূষিত খাদ্য ছড়িয়ে পড়ছে, তা কিন্তু মোটেও বাস্তবসম্মত নয়। তবে তা সত্ত্বেও আশঙ্কা করা হচ্ছে, সংবাদমাধ্যমের নেতিবাচক প্রচারে সাড়া দিয়ে বিভিন্ন দেশের গ্রহণ করা পদক্ষেপ সার্বিকভাবে জাপানের খামার পণ্যের রপ্তানিকে প্রভাবিত করবে। আর এ কারণেই জাপানের প্রধানমন্ত্রী নাওতো কান ৪ এপ্রিল টোকিওতে ইউরোপীয় কমিশনের সভাপতি জোসে মানুয়েল বাররোসোর সঙ্গে অনুষ্ঠিত বৈঠকে জাপান থেকে আমদানি হওয়া খাদ্যসামগ্রী বিষয়ে সুস্থ মাথায় চিন্তাভাবনা করে ইউরোপীয় ইউনিয়নের প্রতি যুক্তিসংগত পদক্ষেপ নেওয়ার আহ্বান জানিয়েছে।
এদিকে ফুকুশিমার দুর্ঘটনাকবলিত পারমাণবিক বিদ্যুৎকেন্দ্রে যে সমস্যা এখন দেখা দিয়েছে তা হলো, পারমাণবিক চুল্লির মূল অংশ এবং সেই সঙ্গে জ্বালানি রড রাখার জলাধারের মাত্রাতিরিক্ত উত্তপ্ত হওয়া বন্ধ রাখতে বাইরে থেকে সমানে যে পানি ঢালা হচ্ছে, তা সেখানে জমা হতে থাকা। আংশিক তেজস্ক্রিয় সেই পানি সরিয়ে ফেলার নানা রকম পন্থা অবলম্বন করা হলেও এর কোনোটাই কার্যকর না হওয়ায় কর্তৃপক্ষ শেষ পর্যন্ত সরকারের অনুমতি নিয়ে ১১ হাজার টন পানি সমুদ্রে ছেড়ে দিতে শুরু করেছে। জাপান সরকার ও জাপানের পারমাণবিক নিরাপত্তা এজেন্সি অবশ্য বলছে, পানিতে স্বল্প পরিমাণ তেজস্ক্রিয়তা থেকে গেলেও মানবজীবনের জন্য হুমকি হয়ে সেটা দেখা দেবে না। এদিকে জাপান সরকারের প্রধান মুখপাত্র আভাস দিয়েছেন যে ফুকুশিমার দুর্ঘটনাকবলিত পারমাণবিক বিদ্যুৎকেন্দ্র থেকে তেজস্ক্রিয়তা নির্গত হওয়া সম্পূর্ণভাবে বন্ধ করতে আরও কয়েক মাস লেগে যেতে পারে।
জাপানের সাম্প্রতিক দুর্যোগ অন্যদিকে আবার দেশের রাজনৈতিক অঙ্গনে নতুন মেরুকরণের আভাস দিচ্ছে। প্রধান বিরোধী উদার গণতন্ত্রী দলের নেতা সাদাকাজু তানিগাকি ৪ এপ্রিল বলেছেন, প্রধানমন্ত্রী নাওতো কানের এ মুহূর্তে সংসদ ভেঙে দিয়ে সাধারণ নির্বাচন ডাকা উচিত হবে না। বিরোধী দল অবশ্য দুর্যোগের আগে সরকারের পদত্যাগের দাবি নিয়মিতভাবে জানিয়ে আসছিল। ফলে তানিগাকির মন্তব্য থেকে আভাস পাওয়া যাচ্ছে যে সংকট উত্তরণের লক্ষ্যে বিরোধীদের সঙ্গে মিলে জাতীয় একটি সরকার গঠনের যে প্রস্তাব ক্ষমতাসীন দল এর আগে দিয়েছিল, প্রধান বিরোধী দল তাকে এখনো পুরোপুরি নাকচ করে দেয়নি। উল্লেখ্য, প্রধানমন্ত্রী কান বিরোধী দলের নেতাকে মন্ত্রিসভায় উপপ্রধানমন্ত্রী ও দুর্যোগ-পরবর্তী পুনর্গঠন উদ্যোগের দায়িত্বপ্রাপ্ত মন্ত্রীর পদ গ্রহণের আহ্বান জানিয়েছিলেন।
ইউরোপের চিঠি
জাপানে পারমাণবিক সংকট, বিপর্যয়ের সূচনা
মানুষ হিসেবে এটা মেনে নেওয়া কঠিন। পারমাণবিক শক্তি ব্যবহারের বিরোধীরা বছরের পর বছর ভয়ানক বিপর্যয়ের যে আশঙ্কা করছিলেন, তা সত্য হতে চলেছে জাপান বিপর্যয়ের মধ্য দিয়ে। গত ১১ মার্চ ফুকুশিমা-দাইচি সংকট শুরুর পর তিন সপ্তাহ পেরিয়ে গেল। বিপর্যয়ের শুরু থেকেই স্পষ্ট হয়ে উঠেছিল যে জাপান পারমাণবিক বিকিরণের বিরাট সমস্যায় পড়তে যাচ্ছে। পাশাপাশি জাপানে ক্যানসারে আক্রান্ত হয়ে মৃত্যু বেড়ে যাওয়ার আনুষঙ্গিক ঝুঁকিও রয়েছে। ক্ষতিগ্রস্ত চার পারমাণবিক চুল্লির প্রতিটির শীতলীকরণব্যবস্থা সময়মতো সচল করতে পারমাণবিক স্থাপনা মালিক প্রতিষ্ঠান টেপকোর (TEPCO) ব্যর্থতা এখন অনেক স্পষ্ট হওয়ায় এটা আন্তর্জাতিক বিপর্যয়ে পরিণত হওয়ার আশঙ্কা অনেক বেশি।
ইউরোপীয় পারমাণবিক বিশেষজ্ঞদের মতে, ৩ নম্বর চুল্লির তলায় সম্ভবত জ্বালানি রড ও ধাতুর গলিত বিশালাকার বুদ্বুদ তৈরি হয়েছে। কাকতালীয়ভাবে এই চুল্লিতেই মিশ্র ইউরেনিয়াম-প্লুটোনিয়াম জ্বালানি রডের অংশ হিসেবে প্লুটোনিয়াম ব্যবহার করা হয়েছে। পৃথিবীর সবচেয়ে বিষাক্ত উপাদান এই প্লুটোনিয়াম। অতি নগণ্য পরিমাণ প্লুটোনিয়াম পাকস্থলীতে গেলে কিংবা শ্বাসের মাধ্যমে শরীরে ঢুকলে তা মানুষের ফুসফুস, হাড় ও যকৃতে ক্যানসার ঘটাতে পারে। ফুটতে থাকা লাভাজাতীয় বুদ্বুদ একসময় কংক্রিটের তৈরি চুল্লির ভিত্তিস্তম্ভ ভেদ করে বাইরে বেরিয়ে আসতে পারবে কি না, তা নিয়ে বিশেষজ্ঞরা একমত পোষণ করছেন না। পাশের দিকেও তো বুদ্বুদ নির্গত হয়ে আসতে পারে। একটি চুল্লির টারবাইন কক্ষে এবং সমুদ্রের কাছাকাছি এলাকাগুলোতে ইতিমধ্যে অত্যন্ত উচ্চমাত্রার বিকিরণ ধরা পড়েছে। একই মাত্রার আতঙ্কজনক খবর হলো, পারমাণবিক স্থাপনার কাছাকাছি চার-পাঁচটি স্থানের মাটিতে প্লুটোনিয়ামের অস্তিত্ব পাওয়া গেছে।
পারমাণবিক সংকটের তীব্রতা বৃদ্ধি আর ধীরে ধীরে প্রলয়ংকরী রূপ নিতে থাকার মুহূর্তে জাপানি নীতিনির্ধারকেরা তাঁদের দূরদৃষ্টিহীনতার ব্যাপারে ধীরে হলেও আত্মানুসন্ধান শুরু করেছেন। জাপান ভূমিকম্প ও সুনামিপ্রবণ—এ কথা বিশ্ববাসীর কাছে সুবিদিত। সুনামি জাপানি শব্দ। জাপানের ইতিহাসে রাজধানী টোকিওতে বারবার ভূমিকম্প আঘাত হেনেছে। তা ছাড়া অতীতে সুনামির ফলে যে বিপুল জলোচ্ছ্বাস হতো, তাতে উপকূলীয় এলাকায় বসবাস স্বাভাবিকভাবেই অত্যন্ত ঝুঁকিপূর্ণ ছিল। উদাহরণস্বরূপ ১৮৯৬ ও ১৯৩৩ সালের সুনামির কথা বলা যায়। জাপানি ভূতাত্ত্বিকদের মতে, তখন যথাক্রমে ৩৮ ও ২৯ মিটার উঁচু জলোচ্ছ্বাস এসে আঘাত হেনেছিল। গত ১১ মার্চ জাপানের উপকূলে যে জলোচ্ছ্বাস আঘাত হেনেছে তার উচ্চতা নিশ্চয় ততটা প্রবল ছিল না। তথাপি, ফুকুশিমা-দাইচি পারমাণবিক স্থাপনার কাছে নির্মিত সুরক্ষা দেয়ালের চেয়ে তিন গুণ উঁচু ছিল সেই জলোচ্ছ্বাস। সম্ভাব্য সুনামির প্রভাব মোকাবিলার জন্যই এমন দেয়াল তৈরি করা হয়েছিল। প্রায় ৪০ বছর আগে এই স্থাপনাটি নির্মাণ করার সময় খোদ জাপানে সংঘটিত সুনামিগুলোকে বিবেচনায় না এনে সুদূর চিলির ১৯৫৬ সালের সুনামিকে বিবেচনায় নেওয়া হয়েছিল। ২০০৬ সাল পর্যন্ত পারমাণবিক চুল্লির নিরাপত্তার ব্যাপারে সরকারি নির্দেশনায় সুনামি ভাবনাকে অগ্রাহ্য করা হয়েছে। সুতরাং, সাগরের পানি ফুকুশিমা-দাইচি বিদ্যুৎ উৎপাদনব্যবস্থাকে নিমজ্জিত করে দিতে পারে, এই সম্ভাবনাকে অগ্রাহ্য করার মাধ্যমে জাপানি কর্তৃপক্ষ এই পারমাণবিক বিপর্যয় নিজেরাই প্ররোচিত করেছে, এ কথা তর্কের খাতিরে বলা যেতেই পারে।
জাপানের নিজস্ব বিশেষজ্ঞ ও রাজনৈতিক সমালোচকেরা সুনামি অথবা ভূমিকম্পের সম্ভাব্য হুমকির বিষয়ে আগেই জাপানি কর্তৃপক্ষকে সতর্ক করেছিল। আসলে পারমাণবিক চুল্লি বিষয়ে জাপানের যথেষ্ট ব্যবহারিক অভিজ্ঞতা অর্জিত হয়েছে, যার ওপর দাঁড়িয়ে সামনে এগোতে পারতেন দেশটির আরও বিচক্ষণ নীতিনির্ধারকেরা। ২০০৭ সালে কাশিওয়াজাকিতে জাপানের সর্ববৃহৎ পারমাণবিক কেন্দ্র ভূমিকম্পে ক্ষতিগ্রস্ত হওয়ার বিষয়টি সবচেয়ে কাজের উদাহরণ হতো। গত কয়েক সপ্তাহে প্রকাশিত কিছু প্রতিবেদনের মতে, কাশিওয়াজাকি পারমাণবিক স্থাপনাটি তৈরি করা হয়েছিল একটি সক্রিয় ভূকম্পন অঞ্চলে। দেখা গেল রিখটার স্কেলে ৬.৮ মাত্রার যে ভূমিকম্প সে বছর আঘাত হানে, সেই মাত্রার ভূমিকম্প মোকাবিলার জন্য যথেষ্ট সরঞ্জাম সেই স্থাপনাটিতে নেই। ফুকুশিমা পারমাণবিক কেন্দ্রের মতোই কাশিওয়াজাকি পারমাণবিক স্থাপনাটির মালিকানা ছিল টোকিও পাওয়ার সাপ্লাই কোম্পানির (টেপকো)। টেপকো বিশ্বের অন্যতম বৃহৎ বিদ্যুৎ সংস্থা। ২০০৭ সালের দুর্ঘটনার পর জাপানি সরকারের কঠোর সমালোচনার মুখে পড়ে টেপকো। যেসব সমস্যাকে টেপকো তেমন আমল করেনি, তাদের অন্যতম হলো তেজস্ক্রিয় পানি নির্গত হয়ে সাগরে পতিত হওয়ার সমস্যা। সুতরাং যথার্থভাবেই দায়ী করা হয়েছিল। ২০০৭ সালে বিপর্যয়ের পরও যে তা থেকে শিক্ষা নিয়ে টেপকো কিংবা জাপানি সরকার কেউই দেশটির পারমাণবিক জ্বালানিনীতি পুনর্বিবেচনা করার কোনো উদ্যোগ নেয়নি।
ফুকুশিমা বিপর্যয়ের মধ্যে আরেকটি গুরুত্বপূর্ণ দিক রয়েছে। পুরো পারমাণবিক লবি (জাপানের অর্থ মন্ত্রণালয়, পরিদর্শন সংস্থা এবং দেশটির ক্ষমতাশালী জ্বালানি করপোরেশনগুলো) যেভাবে কাজ করে, সে বিষয়টিকেই প্রশ্নের মুখে ফেলে দেয় এটি। ২০০২ সালে জাপানের ১০ বিদ্যুৎ সরবরাহকারী প্রতিষ্ঠানের বিরুদ্ধে তাদের পারমাণবিক চুল্লিতে সংঘটিত দুর্ঘটনা আড়াল করার অভিযোগ ওঠে। এ ধরনের কলঙ্কজনক অনুশীলন শুরু হয় ১৯৭০-এর দশকে। তখন জাপান সবে পারমাণবিক যুগে প্রবেশ করেছে। ২০০২ সালের কেলেঙ্কারির ক্ষেত্রেও প্রধান দোষী আবারও সেই টেপকো। ইসাকু সাতো ১৯৯৮ থেকে ২০০৬ সাল পর্যন্ত ফুকুশিমা জেলার অত্যন্ত জনপ্রিয় গভর্নর ছিলেন। তাঁর কাছ থেকে টেপকোর মিথ্যাচারিতার ইতিবৃত্ত প্রকাশ পেল। ফরাসি দৈনিক লঁ মঁদ-এর সঙ্গে সম্প্রতি এক সাক্ষাৎকারে তিনি বলেছেন, ২০০২ সালে টেপকোকে স্বীকার করে নিতে বাধ্য করা হয় যে পূর্ববর্তী কয়েকটি দুর্ঘটনার ফলে দুটি চুল্লির ক্ষয়ক্ষতির ওপর পরিদর্শন প্রতিবেদনে তারা মিথ্যা তথ্য দিয়েছিল। তা ছাড়া টেপকো শুধু গুরুত্বপূর্ণ দলিলেই মিথ্যা তথ্য দেয়নি, জাপানের পারমাণবিক নিরাপত্তা সংস্থা নিসা যখন এসব মিথ্যাচারের ব্যাপারে অবগত হয়, তখন সেটিও নিশ্চুপ থাকে এবং সত্য প্রকাশ করতে ব্যর্থ হয়। এই কেলেঙ্কারির ফলে সাময়িকভাবে ফুকুশিমার ১ নম্বর চুল্লিটি বন্ধ করে দেওয়া হয়েছিল এবং অন্যান্য জায়গায় আরও ১৬টি চুল্লি পরিদর্শনের পেছনেও কাজ করেছিল। তবে কোনো কাঠামোগত পরিবর্তন ঘটেনি। তাই বর্তমান বিপর্যয়কে সাতো ‘মানুষের অপরিণামদর্শিতা’ তাড়িত বলে আখ্যায়িত করতে দ্বিধা বোধ করেন না। জাপানের পারমাণবিক চুল্লিগুলোর অনেক বয়স হওয়ার ফলে দুর্ঘটনার আশঙ্কা বেড়ে যাচ্ছে। জ্বালানি নীতিনির্ধারণে গণতন্ত্রের ঘাটতির ফল তো পাওয়া যাবেই।
ফুকুশিমা বিপর্যয় সম্ভব করে তুলল যে মানবিক ব্যর্থতা তা থেকে কী শিক্ষা নিতে হবে? যে বিরাট স্বার্থ (জাপান ও সারা দুনিয়ার পারমাণবিক লবির ক্ষমতা) আজ হুমকির সম্মুখীন, সেই বিবেচনায় যা ঘটতে পারে তা হলো, পারমাণবিক জ্বালানি উৎপাদন অব্যাহত রাখতে পারার জন্য নীতিনির্ধারকেরা ব্যক্তিগত ও প্রাতিষ্ঠানিক দায় অন্যদের সঙ্গে ভাগাভাগি করতে চাইবেন। এর বিপদ ইতিমধ্যে পরিষ্কার দেখা যাচ্ছে। তাই দেশের ভেতর জনরোষ বাড়তে থাকায় জাপান সরকার বলেছে যে টেপকো জাতীয়করণের চিন্তাভাবনা চলছে। এই বিপর্যয়ের প্রাথমিক দায় বহন করে প্রতিষ্ঠানটি দেউলিয়া হয়ে যাওয়ার আগে জাতীয়করণের এই আগাম পদক্ষেপ একে বাঁচিয়ে দিতে পারে। আরও মৌলিক যেসব প্রশ্ন উত্থাপন করা জরুরি, সেগুলো থেকেও সহজেই দৃষ্টি অন্যত্র সরিয়ে দিতে পারে এই পদক্ষেপ। শীর্ষস্থানীয় আন্তর্জাতিক সমালোচক এবং পারমাণবিক জ্বালানির বিরোধীরা বহু বছর ধরে যুক্তি প্রদর্শন করছেন যে এবারের মতো প্রতিবেশ বিপর্যয় আগেও সাবেক সোভিয়েত ইউনিয়নে ঘটেছে দুবার। প্রথমবার ১৯৫৭ সালে চেরনিয়াবিনস্ক সামরিক-পারমাণবিক স্থাপনায়। আর দ্বিতীয়বার ১৯৮৬ সালে চেরনোবিলে বেসামরিক পারমাণবিক স্থাপনায়। আজ হোক কাল হোক, এমন বিপর্যয় অন্যান্য স্থানেও ঘটতে বাধ্য। পারমাণবিক জ্বালানি ব্যবহার অব্যাহত রাখার প্রজ্ঞার ব্যাপারে মৌলিক প্রশ্ন উত্থাপনের এটাই কি উপযুক্ত সময় নয়? ফুকুশিমা থেকে বিশ্ববাসী যা শিখতে পারে, তার পুনরুক্তি করছি: পারমাণবিক উৎপাদন সহজাতভাবে ঝুঁকিপূর্ণ, আর পারমাণবিক জ্বালানি বিক্রি করে মুনাফাকারী করপোরেট মালিকেরা তাঁদের স্বাভাবিক স্বার্থেই এই ঝুঁকিকে হালকা করে দেখাতে চান।
ইংরেজি থেকে অনুবাদ: আহসান হাবীব
ড. পিটার কাস্টার্স: প্রথম আলোর ইউরোপ প্রতিনিধি; গবেষক ও বাংলাদেশ বিশেষজ্ঞ। পরমাণু উৎপাদনের তাত্ত্বিক পাঠবিষয়ক একটি বইয়ের রচয়িতা।
দেশে ফিরিয়ে আনার গড়িমসির তদন্ত হওয়া প্রয়োজন
পশ্চিমবঙ্গে বাংলাদেশি বন্দীরা
পশ্চিমবঙ্গসহ ভারতের বিভিন্ন কারাগারে বহুসংখ্যক বাংলাদেশি বন্দী আছেন। মূলত অবৈধ অনুপ্রবেশের দায়ে তাঁদের আটক করা হয় এবং ভারতীয় আদালত তাঁদের বিভিন্ন মেয়াদে শাস্তিও দেন। কিন্তু প্রায়ই দেখা যায়, বন্দীদের একটি অংশের শাস্তির মেয়াদ শেষ হয়ে যাওয়ার পরও তাঁরা আটক থাকছেন। এ রকম আটক বন্দীদের একটি দল ছিল পশ্চিমবঙ্গের নদীয়া জেলার কৃষ্ণনগর কারাগারে। কারাদণ্ডের মেয়াদ শেষ হওয়ার পরও দেশে ফিরতে না পারায় সম্প্রতি সেখানকার ১৩ জন বাংলাদেশি বন্দী অনশন শুরু করেন। একপর্যায়ে কলকাতায় নিযুক্ত বাংলাদেশের উপহাইকমিশনের কর্মকর্তাদের আশ্বাসে তাঁরা অনশন প্রত্যাহার করেন। এখন এঁদের দেশে ফেরত আনার ব্যবস্থা চলছে। কিন্তু এ রকম আরও অনেকেই আটক আছেন, যাঁদের শাস্তির মেয়াদ শেষ হলেও বাংলাদেশ সরকার তাঁদের ফিরিয়ে আনার ব্যবস্থা করছে না।
প্রথম কথা হলো, মেয়াদোত্তীর্ণ বন্দীদের কেন অনশন করতে হলো? এর আগেই কেন কলকাতার বাংলাদেশ উপহাইকমিশন তাঁদের খোঁজখবর করল না? কেন অনশনে অসুস্থ হয়ে হাসপাতালে ভর্তি হওয়ার আগে তারা বাংলাদেশের নাগরিকদের বিষয়ে ব্যবস্থা নিল না? দৃশ্যত, ভারতীয় গণমাধ্যমে খবর হওয়ায় এবং ভারতীয় মানবাধিকার সংস্থাগুলো সোচ্চার হওয়ার পরই বাংলাদেশ কর্তৃপক্ষের টনক নড়ে। তবে, এ বিষয়ে ভারত সরকারের আচরণও প্রশ্নের ঊর্ধ্বে নয়।
এর আগে, ২০১০ সালের ফেব্রুয়ারিতেও পশ্চিমবঙ্গের ভাগলপুর জেলে ১৫৬ জন বাংলাদেশি বন্দী সাজা শেষ হওয়ার পরও দেশে ফিরতে না পেরে অনশনে বসেছিলেন। ওই ১৫৬ জনের ১৬ জনই ছিলেন নারী। কেবল জেলেই নয়, পশ্চিমবঙ্গের বিভিন্ন অপরাধী সংশোধনকেন্দ্রেও বাংলাদেশিদের আটক থাকার সংবাদ পাওয়া যায়। এদের মধ্যে রয়েছে শিশুও। বিষয়টি বাংলাদেশের উচ্চ আদালতের গোচরে আনায় গত বছরের মাঝামাঝি উচ্চ আদালত কলকাতায় বাংলাদেশের উপহাইকমিশনকে সাজার মেয়াদ শেষ হওয়া এসব বন্দীর তালিকা এবং তাঁদের নাগরিকত্ব শনাক্ত করার নির্দেশ দেন। সেই নির্দেশের পরও যে পরিস্থিতির উন্নতি হয়নি, কৃষ্ণনগর জেলের সাম্প্রতিক অনশনই তা প্রমাণ করে।
মানবাধিকারের দিক থেকে বিষয়টি গুরুত্বপূর্ণ। অবৈধ অনুপ্রবেশের দায়ে অভিযুক্ত ব্যক্তিরা যদি বাংলাদেশি হন, তবে তাঁদের দায়িত্ব অবশ্যই বাংলাদেশ সরকারের। সরকারের উচিত এ বিষয়ে ভারতীয় কর্তৃপক্ষের সঙ্গে আলোচনা করে ব্যবস্থা নেওয়া। একই সঙ্গে সেখানে নিযুক্ত দূতাবাসের কর্মকর্তাদের দায়িত্ব-সচেতন হওয়াও জরুরি।
বামফ্রন্টের ভাগ্যাকাশে অশনিসংকেত?
যুদ্ধের সব প্রস্তুতি সম্পন্ন। আজ সোমবার সূর্য ওঠার কিছু পরেই পশ্চিমবঙ্গের রাজনৈতিক ময়দানে শুরু হয়ে যাচ্ছে বিধানসভা নির্বাচনের মহারণ। একদিকে শাসক বামফ্রন্ট, অন্যদিকে বিরোধী কংগ্রেস-তৃণমূল জোট। পশ্চিমবঙ্গের শক্তিধর দুই মহাজোট। একদিকের সেনাপতি বুদ্ধদেব ভট্টাচার্য আর অন্যদিকে মমতা বন্দ্যোপাধ্যায়। দুই সেনাপতিই জয়ের ব্যাপারে আশাবাদী। বুদ্ধদেব বলেছেন, এবারের নির্বাচনেও তাঁরা পরাস্ত করবেন বিরোধী কংগ্রেস-তৃণমূল জোটকে। তাঁরাই গড়বেন অষ্টম বামফ্রন্ট সরকার। বিরোধী জোট যতই আস্ফাালন করুক না কেন, রাজ্যের খেটে খাওয়া মেহনতি মানুষ এখনো তাঁদের পাশে রয়েছে। তারাই জিতিয়ে দেবে বামফ্রন্টকে। বামফ্রন্টকে নিয়েই এখনো তারা স্বপ্ন দেখে।
আর মমতা তো একধাপ এগিয়ে বলেই দিয়েছেন, এবার এই রাজ্যপাট থেকে বিদায় নেবেই বাম শাসনের ৩৪ বছরের দুঃসহ দিনগুলোর কালো ইতিহাস। ৩৪ বছর পর ক্ষমতায় আসছে কংগ্রেস-তৃণমূল জোট। মানুষের মনে জেগেছে ঊর্মি। তারা ইতিমধ্যেই প্রত্যাখ্যান করেছে বামফ্রন্টকে। তাই সুদিন আসছে কংগ্রেস-তৃণমূল জোটের। মুখ্যমন্ত্রী হচ্ছেন মমতা। আর রাজ্যপাট থেকে বিদায় নিয়ে বনবাসে যাবেন বুদ্ধ। মমতা বলেছেন, দিকে দিকে মানুষ জেগে উঠেছে। গড়েছে তারা বামবিরোধী ঐক্য। আর কোনো শক্তি নেই এই মানুষের ঐক্যে ফাটল ধরানোর। জয় সুনিশ্চিত কংগ্রেস-তৃণমূল জোটের। বিদায় নেবেই বামফ্রন্ট এই রাজ্যপাট থেকে।
দুই পক্ষের এই লড়াইকে এবার আরও বেগবান করে দিয়েছে কলকাতার প্রচারমাধ্যম। প্রচারমাধ্যমগুলো একযোগে বলছে, জয় এবার মমতার। বিদায় এবার বুদ্ধের। টেলিভিশন চ্যানেল বা সংবাদপত্র—সবারই এককথা, জয়ের নিরিখে এগিয়ে রয়েছেন মমতা। ইন্ডিয়া টুডে, আনন্দবাজার, এ সি নিয়েলসন, মহুয়া টেলিভিশন ও সংবাদ প্রতিদিন—সবারই সমীক্ষার এককথা, জিতছেন মমতা, হারছেন বুদ্ধদেব।
এখন এ কথা বললে অত্যুক্তি হবে না যে কলকাতার একটিমাত্র সংবাদপত্র ও দুটি টেলিভিশন চ্যানেল ছাড়া বাকি সব সংবাদপত্র ও টেলিভিশন চ্যানেল একবাক্যে বলে আসছে, বাম দলের পতন এবার নিশ্চিত। পশ্চিমবঙ্গে ৩৪ বছর পর উদিত হবে নতুন সূর্য। সেই সূর্যের তাপে ধুয়েমুছে যাবে বাম শাসনের ৩৪ বছরের দুঃসহ যন্ত্রণার দিনগুলো।
কলকাতার সংবাদপত্র ও সংবাদমাধ্যমের এই প্রচারকে অবশ্য এখনো আমলে নেয়নি বামফ্রন্ট। এক সিপিএম নেতা বলেছেন, ‘২০০১ সালের কথা মনে আছে? তখন তো এভাবেই প্রচারমাধ্যম বলেছিল, জয় মমতার হবেই। সেদিন তারা পরিসংখ্যান দিয়ে বুঝিয়ে দিয়েছিল, পশ্চিমবঙ্গের পালাবদল হচ্ছেই। আর ক্ষমতায় আসছেন মমতা। কিন্তু কী ঘটেছিল, মনে আছে? তৃণমূল-কংগ্রেস পেয়েছিল ৬০টি আসন আর কংগ্রেস পেয়েছিল ২৬টি। আর বামফ্রন্ট পেয়েছিল ১৯৯টি আসন। অথচ সেদিন আউটলুক বলেছিল, কংগ্রেস-তৃণমূল পাবে ১২৯-১৩৯, দ্য উইক বলেছিল ১৭০-১৮০, আর টাইমস অব ইন্ডিয়া বলেছিল ১৫০-১৭৫ আসন পাবে কংগ্রেস-তৃণমূল। কিন্তু কী পেয়েছিল, জনগণ তা দেখিয়ে দিয়েছে। আবার ২০০৬ সালের নির্বাচনে জনমত সমীক্ষা অনুযায়ী ফল হয়নি। সেবার তৃণমূল পেয়েছিল ৩০, কংগ্রেস ২১ আর বামফ্রন্ট ২৩৫টি আসন। তাই আমরা মনে করি, প্রচারমাধ্যম যা-ই বলুক না কেন, রাজ্যবাসী আমাদের পাশেই আছে। তারা ব্যালটযুদ্ধে প্রমাণ করে দেবে, বামফ্রন্টই এই রাজ্যের মূলশক্তি। বামফ্রন্টের বিকল্প বামফ্রন্টই। বামফ্রন্টই গড়বে অষ্টম বামফ্রন্ট সরকার। ১৯৭৭ সালে ক্ষমতায় আসার পর বামফ্রন্ট সাতটি সরকার গড়েছে। এবার তারা অষ্টম বামফ্রন্ট সরকার গড়ার দিকে এগোচ্ছে। ১৩ মে সেই ছবিই দেখা যাবে। ক্ষমতায় আসবে বামফ্রন্ট। আর এবারও স্বপ্ন থেকে যাবে তৃণমূলের। মুখ্যমন্ত্রী হওয়ার সাধও উবে যাবে।’
সত্যি কি তাই? কী ঘটতে পারে এবারের বিধানসভা নির্বাচনে, তাই নিয়ে রাজনৈতিক মহলে জল্পনা-কল্পনা ও তর্কবিতর্কের অভাব নেই। তবে রাজনৈতিক বিশেষজ্ঞরা কিন্তু এমনটা বলতে কুণ্ঠাবোধ করেননি যে এবার সত্যিই এক কঠিন লড়াইয়ের মুখোমুখি হয়েছে এই দুই জোট। তবে এখন পর্যন্ত পাল্লা ভারী মমতার। কিন্তু বামফ্রন্ট অতীত দিনের ভুলভ্রান্তি শুধরে যেভাবে প্রচারে নেমেছে, তাতে এটা মনে করা হচ্ছে যে বামফ্রন্টের অবস্থান আগের তুলনায় কিছুটা হলেও শক্তিশালী হয়েছে। বিক্ষুব্ধ হয়ে যেসব কর্মী দল ছেড়ে গিয়েছিলেন, তাঁরাও ধীরে ধীরে ফিরতে শুরু করেছেন। তা ছাড়া পঞ্চায়েত নির্বাচন এবং পৌরসভা নির্বাচনে তৃণমূলের জয়ী পঞ্চায়েত ও পৌরসভার কাজ দেখেও নিরপেক্ষ বহু মানুষ ফের আবার ঝুঁকতে শুরু করেছে বামফ্রন্টের দিকে। তবু বলা যায়, বামফ্রন্ট এখনো উদ্ধার করতে পারেনি তাদের হূত রাজনৈতিক জমি। এই জমি উদ্ধারের জন্য বামফ্রন্ট এখনো চালিয়ে যাচ্ছে জোর লড়াই। বামফ্রন্ট মনে করছে, মানুষ আবার মুখ ঘোরাবে বামফ্রন্টের দিকে। কারণ বামফ্রন্ট সব সময় গরিবদের নিয়ে রাজনীতি করেছে। তাদের সার্বিক উন্নয়নের জন্য কর্মসূচি নিয়েছে। সেই মানুষ নিশ্চয়ই বামফ্রন্টকে নিরাশ করবে না। এই আশায় বুকে বেঁধে এগোচ্ছে বামফ্রন্ট।
সত্যি কি এবার ভারতের নির্বাচন কমিশনও পশ্চিমবঙ্গের নির্বাচনের ব্যাপারে কড়া অবস্থান নিয়েছে? এই মৌসুমে ভারতের পাঁচটি রাজ্যে নির্বাচন অনুষ্ঠিত হচ্ছে। পশ্চিমবঙ্গ বাদে আর যে চারটি রাজ্যে নির্বাচন অনুষ্ঠিত হয়েছে তা হলো আসাম, তামিলনাড়ু, কেরালা ও পুদুচেরি। সবচেয়ে আশ্চর্যের ব্যাপার, এই নির্বাচন আসামে দুই দিন হলেও কেরালা, তামিলনাড়ু ও পুদুচেরিতে হয়েছে মাত্র একদিনে, সেই ১৩ এপ্রিল। আর একই নির্বাচন পশ্চিমবঙ্গে হচ্ছে ছয় পর্বে। এর কারণও বিবিধ। মমতা বারবার বলে এসেছেন, রিগিং করে জিতে আসছে সিপিএম। তাই নির্বাচন কমিশনও এবারের এই নির্বাচন অবাধ ও নিরপেক্ষ করতে ছয় পর্বে অনুষ্ঠিত করার সিদ্ধান্ত নিয়েছে।
সেই লক্ষ্য নিয়ে আজ থেকে শুরু হচ্ছে পশ্চিমবঙ্গ বিধানসভার ২৯৪টি আসনে নির্বাচনের প্রথম পর্ব। আজ ছয় জেলার ৫৪টি আসনে নেওয়া হচ্ছে ভোট।
ভোট হবে ছয় পর্বে। আজকের পর ফের লড়াই হবে ২৩ ও ২৭ এপ্রিল। এরপর ৩, ৭ ও ১০ মে। ফল প্রকাশিত হবে ১৩ মে। সেদিনই জনগণের দেওয়া রায় বলে দেবে, কে আসছেন ক্ষমতায়—বামফ্রন্ট, না কংগ্রেস-তৃণমূল জোট। কে হচ্ছেন মুখ্যমন্ত্রী, বুদ্ধদেব ভট্টাচার্য, না মমতা বন্দ্যোপাধ্যায়।
তবে শেষ কথা হিসেবে বলতে চাই, এখন যে নির্বাচনী হাওয়া, তাতে একটু পাল্লা ভারী মমতারই। বামফ্রন্ট যদি নির্বাচনে অলৌকিক কিছু ঘটাতে পারে তবে হয়তো এবারও সেই ২০০৬ সালের নির্বাচনী সমীক্ষার ফলের মতো উল্টে দিতে পারে সব হিসাব-নিকাশ। এত কিছুর পরও মমতার দল এখন নিশ্চিত হয়েই বলতে শুরু করেছে, আর নয় দরকার, বামফ্রন্ট সরকার।
দিল্লির চিঠি
দ্বিতীয় মেয়াদে হেরে গেলেন মনমোহন?
ভারতের প্রধানমন্ত্রী মনমোহন সিংয়ের দ্বিতীয় মেয়াদ তাঁর জন্য অনেক বদনাম বয়ে এনেছে। মার্কিন প্রেসিডেন্ট বারাক ওবামা দিল্লি সফর করে যাওয়ার পর মনমোহনের অবস্থান ছিল উঁচুতে। মনমোহনের মুখনিঃসৃত বাণী তখন বিবেচিত হতো গভীর জ্ঞানসমৃদ্ধ মুক্তা হিসেবে। কিন্তু যেই একের পর এক কেলেঙ্কারি প্রকাশিত হতে থাকল, তাঁর সেই ভান্ডার ধসে পড়তে শুরু করল।
মনমোহনের এই দুর্ভাগ্যের সূচনা ঘটে কমনওয়েলথ গেমসের প্রস্তুতির সময়, আর তা চূড়ায় পৌঁছে টু-জি স্পেকট্রাম কেলেঙ্কারির সময়। টু-জি কেলেঙ্কারির ফলে সরকারি কোষাগারকে গুনতে হয় এক লাখ ৬৮ হাজার কোটি রুপি। অন্যায় পথে আহরিত সম্পদ মনমোহনের মন্ত্রীদের পকেটে গেছে বলে সন্দেহ করা হয়। সন্দেহের তালিকার শীর্ষে সাবেক যোগাযোগমন্ত্রী এ রাজা ও তাঁর দল ডিএমকে।
একই সময়ে ফাঁস হলো সুইস ব্যাংকে ১ দশমিক ৩ ট্রিলিয়ন ডলার কালো টাকা জমা রেখেছেন কয়েকজন ভারতীয়। আমানতকারী ২৬ জনের নাম সরকারের কাছে গেলেও সরকার তা প্রকাশে অস্বীকৃতি জানিয়েছে। এসব নাম পেতে যে চুক্তি করতে হয়েছিল, তার দোহাই দেওয়া হচ্ছে।
মনমোহন সিংয়ের বিরুদ্ধে দুর্নীতির অভিযোগ কেউ তোলেনি। কিন্তু এসব কেলেঙ্কারির কথা তিনি জানতেন না—এ কথা কেউ বিশ্বাস করেনি। সাধারণের ভাবনা হলো, তিনি সবই জানতেন, তবে কিছুই করেননি পাছে তাঁর সরকার বিপদে পড়ে। তাঁর সরকারকে সমর্থন দিয়েছে ডিএমকে এবং মন্ত্রিপরিষদে জায়গা করে নিয়েছিলেন রাজা। মনমোহন সিংয়ের জন্য সময়টা সুখকর হয়নি। যদিও বিদেশে তাঁর নামে কালিমা পড়েনি।
মনমোহন তাঁর মর্যাদা কিছুটা ফেরাতে পেরেছেন প্রথমত, বাংলাদেশের প্রধানমন্ত্রী শেখ হাসিনার সঙ্গে একটি সমঝোতায় পৌঁছে, আর দ্বিতীয়ত, মোহালিতে ভারত ও পাকিস্তানের মধ্যে ক্রিকেট বিশ্বকাপের সেমিফাইনাল খেলা উপভোগের জন্য পাকিস্তানের প্রধানমন্ত্রী ইউসুফ রাজা গিলানিকে আমন্ত্রণ জানানোর মধ্য দিয়ে। তাঁকে আবারও সহায়তা করেছে ভারতে ও সীমান্তের ওপারের আন্তরিক পরিবেশ। লোকে তাঁর দূরদৃষ্টির কথা বলেছে—পাকিস্তানের সঙ্গে সম্পর্ক স্বাভাবিক করার পথে নানা বাধাবিপত্তি থাকা সত্ত্বেও জনগণের সেই চাওয়া পূরণে তিনি সচেষ্ট বলে মনে করেছেন। দেখেশুনে মনে হচ্ছিল, তাঁর খারাপ দিনের বুঝি অবসান হলো। এখন আবার মনমোহন আবর্জনায় পতিত হয়েছেন। আন্না হাজারের ঘটনা তাঁকে ও তাঁর সরকারকে প্রচণ্ড ধাক্কা দিয়েছে। গান্ধীবাদী আন্না অনশনের মাধ্যমে দুর্নীতির বিরুদ্ধে জাতির ঘৃণাকে উসকে দিয়েছেন। ভারত-শরীরের সব গুরুত্বপূর্ণ অঙ্গে তা ব্যাপৃত হচ্ছে। আন্দোলনের জন্য উর্বর জমি প্রস্তুতই ছিল। দুর্নীতির ক্যানসার দূর করতে আন্নার আহ্বান সিভিল সমাজকে জাগিয়ে তুলেছে। লক্ষ্যবস্তু হয়েছে মনমোহন সিংয়ের সরকার।
পাকিস্তানের সঙ্গে সম্পর্কে বড় ধরনের সাফল্যের সম্ভাবনা জাগানোর মাধ্যমে মনমোহন যে সুনামই অর্জন করে থাকুন না কেন, সেটা এখন খরচের খাতায়। ক্রিকেট বিশ্বকাপ জিতে সারা ভারতে যে বিজয় অনুভব করেছিল, তা কিছু সময়ের জন্য সবকিছুকে দূরে ঠেলে দিয়েছিল।
নতুন যোগাযোগমন্ত্রী কপিল সিবাল ‘প্রমাণ’ করেছিলেন, টু-জি স্পেকট্রাম কেলেঙ্কারিতে রাষ্ট্রীয় কোষাগারের ক্ষতির পরিমাণ শূন্য—তাঁর এই মহান আবিষ্কার মনমোহনকে কোনোভাবেই সহায়তা করেনি। আন্না আরেকটা মওকা পেলেন সরকারের অসৎ উদ্দেশ্য জনগণের সামনে স্পষ্ট করে দেওয়ার জন্য—যখন সংবাদ প্রকাশিত হলো, সরকার ও সিভিল সমাজ যৌথভাবে লোকপাল প্রতিষ্ঠার বিল তৈরি করবে, এটা মেনে নিতে ইচ্ছুক কংগ্রেস সভাপতি সোনিয়া গান্ধী। লোকপাল প্রতিষ্ঠানটি দুর্নীতির শেকড় উপড়ে ফেলতে পদক্ষেপ নেওয়ার কথা। গ্রুপ অব মিনস্টার থেকে শারদ পাওয়ারের বিদায় ঘটাতে সক্ষম হয়েছেন আন্না।
যখন কাজ করে দেখানোর সময়, তখন কিছু না করা যতটা না মনমোহনের দুর্ভাগ্য, তার চেয়ে হয়তো তাঁর ব্যর্থতাই সেখানে প্রধান। কমনওয়েলথ গেমস ভালোয় ভালোয় শেষ হলো। মনমোহন যদি আয়োজক কমিটির প্রধান সুরেশ কালমাডিকে সোজাসুজি পদচ্যুত করতেন, তাহলে তাঁর মর্যাদা বাড়ত। তিনি যদি কালমাডির বিরুদ্ধে ব্যবস্থা নিতে চাইতেন, তাহলে কালমাডির গলদ কোথায়, তা তো তিনি দেখতে পারতেন। এ-সংক্রান্ত সব তথ্য প্রধানমন্ত্রীর কার্যালয়ে ছিল।
একইভাবে মনমোহন যেদিন মহা হিসাব নিরীক্ষকের কাছ থেকে টু-জি স্পেকট্রাম মামলা ভণ্ডুল করার চেষ্টাসংক্রান্ত প্রতিবেদন পেলেন, সেদিনই তাঁর উচিত ছিল রাজাকে মন্ত্রিপরিষদ থেকে বের করে দেওয়া। নতুন লোকপাল বিলের খসড়া প্রণয়নে যৌথ কমিটি নিয়োগ করার বিষয়ে আন্নার দাবির ব্যাপারে আবারও মনমোহন সময়োচিত পদক্ষেপ নিতে ব্যর্থ হয়েছেন। শেষ পর্যন্ত তাঁকে দাবি মেনে নিতে হলো। কিন্তু এ ঘটনা থেকে ধারণা পাওয়া গেল, চাপে পড়লেই সরকার নড়ে।
দ্বিতীয় মেয়াদে প্রধানমন্ত্রী মনমোহন সিং কেন হেরে গেলেন আর কীভাবে ঘটল সেই পরাজয়, তা নিয়ে মনমোহনের গভীরভাবে ভেবে দেখা দরকার। জনগণ একসময় ভালো মানুষ হিসেবে তাদের প্রধানমন্ত্রীর সুখ্যাতি নিয়ে পুলকিত ছিল। আজ লোকে বলে, তিনি তো শুধু তাঁর পদ আঁকড়ে পড়ে আছেন। এর জন্য তাঁর উপদেষ্টাদের কিছুটা দায়ী করা যায়। কিন্তু চূড়ান্ত দায় তাঁর ওপরই পড়ে।
ইংরেজি থেকে অনুবাদ: আহসান হাবীব
গোধূলির ছায়াপথে
কলকাতা আছে কলকাতাতেই
বহুদিন পর এসেছি পুরোনো পাড়ায়।
বিমান মানেই দেরি, তবু ‘দের দুরস্ত’। এসির পাখা চলেনি বিধায় বিমানের পাইলট বললেন, অপেক্ষমাণ থাকুন। স্মার্ট মহিলা বিমান পাইলটের কাছে কৃতজ্ঞ, দেরি করায় বাড়তি লাভ, সুশীতল বিমান। কলকাতায় পৌঁছালে সন্ধ্যার আলো জ্বলে উঠেছে। আলো ঝলমল সল্টলেকের পথে নতুন অট্টালিকা, ম্যাল, নতুন স্টেডিয়াম, নতুন হোটেল পেরিয়ে হঠাৎ কলকাতা।
হঠাৎ নয়, সেই পার্কসার্কাস মুকুল ফৌজ খেলার মাঠ, নিজ স্কুল মডার্ন স্কুল, তেমনি দাঁড়িয়ে। জলযোগ মিষ্টান্ন ভান্ডার, বেনেপুকুর লেনের ৬ নম্বর বাড়ি পার্কসার্কাস ট্রাম ডিপোর পেছনে, খ্রিষ্টানদের কবরস্থানে মাইকেল মধুসূদনের সমাধির সামনে মার্বেলে: ‘দাঁড়াও পথিকবর, জন্ম যদি তব বঙ্গে, তিষ্ঠ ক্ষণকাল’।
কাল থেমে নেই, অনেক বদলে গিয়েও ‘কলকাতা আছে কলকাতাতেই’।
স্মৃতি যাদের অমলিন, ভিড় করে দাঁড়ান অলক্ষ্যে বন্ধু, আত্মীয় ছাড়াও এই পথেই সেদিন অফিস, হাটবাজার করে ফিরতেন: শেরেবাংলা, সোহরাওয়ার্দী, কাজী নজরুল, জসীমউদ্দীন, গোলাম মোস্তফা, এস ওয়াজেদ আলী, সৈয়দ বদরুদ্দোজা, জয়নুল আবেদিন, মুকুল ফৌজের কামরুল হাসান, বদরুল হাসান, সিরাজ ভাই, হাসান ভাই, জান ভাই, সব্যসাচী, অনিরুদ্ধ, কাজের ছেলে আমজাদ, পাড়া-প্রতিবেশী, দোকানের খদ্দের। ওরা আজ কেউ নেই। কলকাতা আছে, ওরা নেই।
বিশাল গঙ্গার তীরে সারা দিন কাটালে অনুভূতি অন্য। কিছুক্ষণের জন্য নদীতীরে সময় কাটানোর থেকে আলাদা। অনাস্বাদিত, অভূতপূর্ব, একদম নতুন। মেঘলা আকাশ, সকালবেলা থেকে টিপটিপ বৃষ্টি, দুটি নৌকা গঙ্গার মাঝখানে, আরোহী সম্ভবত দুজনই হবে। ওরা মাছ ধরছে; কী মাছ, জানতে ইচ্ছা করল। ইলিশ, পাঙাশ, রুই, কাতল? মৎস্যপ্রিয় বাঙালির মৎস্যচিন্তা। ইলিশ পেলে খুশি হতাম, পাঙাশও। দুপুরবেলার লাঞ্চের টেবিলে প্রায় সব মাছই উপস্থিত। কোনটা ছেড়ে কোনটা খাব। এর পরও আছে শুক্তো, বড়ের সঙ্গে আলু দেওয়া নিরামিষ। চব্বিশ পরগনার ব্যারাকপুরে সুন্দর রেস্টহাউসটির বিশাল সুরম্য ঠান্ডাঘরে গঙ্গার মুখোমুখি হওয়ার জন্যই আমাদের আজ সকালের আমন্ত্রণ। গঙ্গা প্রাচীন ও আরাধ্য নদী, যার আরাধনাই অনেকের জীবন ঘিরে। গঙ্গা জীবনযাত্রী, জীবনসখা, জীবনতরী। আর আমার সামনে স্রোতস্বিনী, স্বপ্ন এঁকে চলেছে এই নদীর স্রোত।
কতক্ষণ দেখা যাবে এই নদী? যদি বলি সারা দিন, সারা রাত; জ্যোৎস্নাপ্লাবিত রাতে, বসন্তপ্লাবিত কাকভোরে, ডাহুক যখন খুঁজে ফেরে তার সঙ্গীকে, তখনো আমি গঙ্গার সহচর। কত কবি, কত লেখক এই নদীতীরে খুঁজে লিখেছেন জীবনপ্রবাহ, লিখেছেন তাঁদের শ্রেষ্ঠ লেখাগুলো। দুই চোখ ভরে দেখছি, চোখে ভরে নিচ্ছি নদীর স্বপ্ন, নীলাঞ্জন। কয়েকটি তালগাছ নদীর ধারে প্রহরীর মতো; তাল নেই, আছে শুধু পত্রপল্লব। একটি শুকনো শিরীষ, ডালপালা পত্রশূন্য, কয়েকটি নাম না-জানা পাখি এসে আশ্রয় নিয়েছে শীর্ষবিন্দুতে। ডাঁশা পেয়ারার গাছগুলোতে অনাঘ্রাত পেয়ারা, দুরন্ত হাওয়ায় দুলছে ফলগুলো। খাওয়ার মানুষজন ধারেকাছে নেই।
মঙ্গলপান্ডে ওয়াটার পিউরিফিকেশন প্ল্যান্ট গঙ্গার ধারে। কলকাতায় এলে দেশের প্রধানমন্ত্রী ও বিশিষ্টজনেরা বড় হোটেল, ক্লাব, ভিআইপি অট্টালিকা পরিহার করে আশ্রয় নেন এখানে। রাতে বিজয় সরকার স্মরণোৎসবে কুড়ি হাজার দর্শক-শ্রোতা। নড়াইলের গোমদন্ডি গ্রামের বিজয় সরকার আশ্রয় নিয়েছেন কনিষ্ঠ পুত্র কাজল অধিকারীর তত্ত্বাবধানে ফি বছর দুই দিনব্যাপী সংস্কৃতি সম্মেলনে। ‘সবকিছু ভাগ হয়ে গেছে, ভাগ হয়নিকো নজরুল’, তেমনি বিজয় সরকার।
শ্রোতারা সামনের দিকে মেলে ধরেছে দুই বাহু, যখনই কৃষ্ণের নাম এল, যেন সামনে আবির্ভূত। যখন ধরি : ‘ঐ না মাধবী বনেতে বন্ধু ছিল, সইলো, বন্ধু আমার কোন বনে লুকাইল’, শ্রোতারা অনুভবে আনলেন কৃষ্ণকে, পার্শ্ববর্তী নড়াইলের গোমদন্ডি গ্রামের সবুজ পাসপোর্ট হাতে এই শ্মশ্রুধারী আপনজনের মাধ্যমে।
অনুভবটাই আসল, বাকিটুকু মিথ্যা। কেউটিয়া গ্রাম আর নড়াইলের গোমদন্ডি একাকার, হাজার শ্রোতা রাত অবধি খুঁজছে কৃষ্ণকে, হারানো বিজয়কে।
কলকাতার পথে পথে নেই আর ফুটপাত শপ, ডজন উড়ালপথে উড়ছে ট্যাক্সি, কার। মুহূর্তে ছুটে চলছে এক প্রান্ত থেকে অপর প্রান্তে, নতুন মলের দিকে। ‘মলে’ বাঙালিরা অনুপস্থিত, দোকানি ও খদ্দের সবই অবাঙালি। ক্বচিৎ বাঙালির দেখা। আনন্দবাজার, বর্তমান—কোনো কাগজই কলকাতার বড় হোটেলে খুঁজে পাওয়া যায় না। শুধু রাজনীতির অঙ্গনে বেঁচে আছে বুদ্ধদেব-মমতা; অবাঙালিরা এসে ঢুকতে পারেনি এ চত্বরে। ভাবছিলাম, কাকে সাপোর্ট করা যায়। শুনেছি, মমতা বাংলাদেশকে ভালোবাসেন। আরও শুনেছি, উনি কোচবিহারে যাওয়ার জন্য নতুন রুট খুলে দেবেন। ‘ইলেকশন ওয়াচ’ অভাবিত খবর দিচ্ছে, ওরা বলছে, মমতা সুইপ করবে। কলকাতাবাসী অধীর আগ্রহে প্রতীক্ষারত বিধানসভা নির্বাচনের ফলাফলের জন্য। জলপাইগুড়িতে ভাওয়াইয়া গায়ক সুখবিলাস বর্মা ইলেকশনে দাঁড়িয়েছেন। ‘ইলেকশন ওয়াচ’ আজ লিখেছে [প্রথম আলো], উনি নাকি বিরাট বড়লোক, কয়েক কোটি টাকার মালিক। হলে আমি খুশি হতাম। বলরামপুর গ্রামের কালজানি নদীর ওপারে তাঁর বাড়ি। নায়েব আলী টেপু, কেশব বর্মণ, প্যারিমোহন দাস সবার বাড়ি মাটির।
ভিখারি মুসলিমরাই, আশ্রয় নিয়েছে কলকাতার পড়ো-পড়ো মসজিদগুলোর ধারেকাছে। কলকাতায় নেই সুললিত আজান। ওদের বলেছি, আমাদের মন্দিরগুলো দেখে যেতে।
আরও খবর। গুজরাটকে হারিয়েছে পশ্চিমবঙ্গ। অবন্তিকা ঘোষ জানাচ্ছেন ২৩ মার্চ, আবু সালেহ শরীফ [ন্যাশনাল কাউন্সিল অব অ্যাপ্লাইড রিসার্স]-এর বরাত দিয়ে: পশ্চিম বাংলার ২৫ দশমিক ২ শতাংশ মুসলিম জনগোষ্ঠীর মধ্যে ২ দশমিক ১ শতাংশ সরকারি চাকরির আওতায়, ৫০ শতাংশ ছেলেমেয়ে স্কুলের বাইরে। গুজরাটের মুসলিম জনগোষ্ঠী ৯ দশমিক ১ শতাংশ, সরকারি চাকরির হার: ৫ দশমিক ৫ শতাংশ। ১৫ আগস্ট না হলে, অর্থাৎ আমরা একসঙ্গে থাকলে কী হতো, আমরা জেনে গেলাম।
রাধা-কৃষ্ণের গানের আসরে কাঁদলে কী হবে, বাঙালিরা কোণঠাসা হয়ে আছে দক্ষিণ কলকাতায়। বাঙালিরা ভালো নেই।
সুযোগ ও সম্ভাবনাগুলো কাজে লাগাতে হবে
ঢাকা-কলম্বো সহযোগিতা
শ্রীলঙ্কার প্রেসিডেন্ট মাহিন্দা রাজাপক্ষের তিন দিনের ঢাকা সফরকালে দুই দেশের মধ্যে যেসব সমঝোতা স্মারক স্বাক্ষরিত হয়েছে, সেগুলো বাস্তবায়িত হলে উভয় দেশের মধ্যে বিভিন্ন ক্ষেত্রে ব্যাপক সহযোগিতার সম্পর্ক সৃষ্টি হতে পারে।
কারিগরি শিক্ষা, সেবিকা প্রশিক্ষণ, সংস্কৃতি, শিক্ষা ও বিজ্ঞান বিনিময়, কৃষি গবেষণা, মৎস্য ও পশুসম্পদ বিষয়ে গবেষণা, রপ্তানি উন্নয়নসংক্রান্ত সহযোগিতা—এসব বিষয়ে মোট পাঁচটি সমঝোতা স্মারক স্বাক্ষরিত হয়েছে বাংলাদেশ ও শ্রীলঙ্কার মধ্যে। এ ছাড়া প্রধানমন্ত্রী শেখ হাসিনা ও প্রেসিডেন্ট রাজাপক্ষের মধ্যকার আনুষ্ঠানিক বৈঠকে খাদ্যনিরাপত্তা, জাহাজ চলাচল ও সন্ত্রাসবাদ দমনে সহযোগিতার বিষয়েও আলোচনা হয়েছে। দুই নেতার একান্ত আলাপে আঞ্চলিক ও আন্তর্জাতিক ফোরামে একসঙ্গে কাজ করার বিষয়ও গুরুত্ব পেয়েছে। জাতিসংঘের নিরাপত্তা পরিষদে অস্থায়ী সদস্যপদে বাংলাদেশের প্রার্থিতার প্রতি শ্রীলঙ্কার সমর্থনের বিষয়টি বিবেচনার আশ্বাসও পাওয়া গেছে দেশটির পক্ষ থেকে।
সবকিছু মিলিয়ে শ্রীলঙ্কার প্রেসিডেন্টের এই ঢাকা সফরকে ঢাকা-কলম্বো দ্বিপক্ষীয় সম্পর্কোন্নয়নের একটি বড় সুযোগ হিসেবে দেখা যায়। যেসব বিষয়ে সমঝোতা স্মারকগুলো স্বাক্ষরিত হয়েছে, সেসব ক্ষেত্রে উন্নয়নের সুযোগ ও সম্ভাবনার পরিপূর্ণ সদ্ব্যবহার থেকে উভয় দেশই এখনো অনেক দূরে রয়েছে। ২০০৯-১০ অর্থবছরে শ্রীলঙ্কায় বাংলাদেশের রপ্তানির পরিমাণ ছিল দুই কোটি ৩৭ লাখ ডলার, আর বাংলাদেশে শ্রীলঙ্কার রপ্তানির পরিমাণ ছিল দুই কোটি ২৬ লাখ ডলার। চলতি অর্থবছরের প্রথম ছয় মাসে এই হিসাব যথাক্রমে এক কোটি ৩৮ লাখ ও এক কোটি ২৮ লাখ ডলার। অর্থমন্ত্রী আবুল মাল আবদুল মুহিত বলেছেন, দুই দেশের দ্বিপক্ষীয় বাণিজ্যের পরিমাণ সন্তোষজনক নয় আর শ্রীলঙ্কার পররাষ্ট্রমন্ত্রী বলেছেন, পরিমাণটা উল্লেখ করার মতো নয়।
কিন্তু সম্ভাবনা রয়েছে ব্যাপক। এফবিসিসিআইয়ের পক্ষ থেকে সেসব সম্ভাবনার কথা তুলে ধরা হয়েছে শ্রীলঙ্কার প্রেসিডেন্টের সম্মানে মঙ্গলবারের মধ্যাহ্নভোজ সভায়। অবকাঠামো, কৃষিভিত্তিক শিল্প, বিদ্যুৎ ও জ্বালানি খাতে বিনিয়োগের জন্য শ্রীলঙ্কার উদ্যোক্তাদের আহ্বান জানিয়েছে সংগঠনটি। যৌথ মালিকানায় নারকেল তেলকল, বস্ত্র, চামড়া, জুতো, প্রকৌশল, খাদ্য প্রক্রিয়াজাতকরণ শিল্পে বিনিয়োগের প্রস্তাব দিয়েছেন এফবিসিসিআইয়ের সভাপতি এ কে আজাদ। সংগঠনটি বাংলাদেশ ও শ্রীলঙ্কার মধ্যে দ্বিপক্ষীয় বাণিজ্য ও বিনিয়োগ বাড়াতে একটি যৌথ অর্থনৈতিক কাউন্সিল গঠনের প্রস্তাব করেছে। উল্লেখ করা যেতে পারে, ১৯৭১ থেকে ২০১০ সাল পর্যন্ত বাংলাদেশে শ্রীলঙ্কার মোট বিনিয়োগের পরিমাণ মাত্র সাত কোটি মার্কিন ডলার।
দুই দেশের মধ্যকার বাণিজ্যের এই নিষ্প্রভ চিত্রটি উজ্জ্বল হতে পারে প্রেসিডেন্ট রাজাপক্ষের এই সফরকালে গৃহীত প্রস্তাবগুলোর সফল বাস্তবায়নের মধ্য দিয়ে। অশুল্ক বাধা দূর করা, রপ্তানিপণ্যে বৈচিত্র্য আনাসহ নানা নতুন উদ্যোগ নিতে রাজি হয়েছে দুই দেশ। এ ছাড়া কারিগরি শিক্ষা, সেবিকা প্রশিক্ষণ, সংস্কৃতি, শিক্ষা ও বিজ্ঞান বিনিময়, কৃষি গবেষণা, মৎস্য ও পশুসম্পদ বিষয়ে গবেষণা ইত্যাদি বিষয়ে দুই দেশের মধ্যে সহযোগিতার বিপুল সুযোগ ও সম্ভাবনা কাজে লাগিয়ে উভয় দেশের জনগণ ব্যাপকভাবে উপকৃত হতে পারে। আমাদের পক্ষ থেকে সক্রিয় উদ্যোগের যেন ঘাটতি না থাকে।
এরা ‘সভ্যতা’র প্রতিনিধি?
ফরাসি দার্শনিক জঁ-লুক ন্যান্সি লিবিয়ায় ন্যাটোর অভিযানকে সতর্কভাবে স্বাগত জানিয়ে একটি নিবন্ধ লেখেন লিবারেশন পত্রিকায়। সেই নিবন্ধের সূত্র ধরেই আলাঁ বাদিয়ু এই খোলা চিঠিটি প্রকাশ করেন]
হ্যাঁ, প্রিয় জঁ-লুক, লিবিয়ায় ‘পশ্চিমা’ আগ্রাসনের পক্ষে আপনার অবস্থান আমার কাছে দুঃখজনকভাবে আশ্চর্য লেগেছে বৈকি।
লিবিয়ায় যা ঘটছে এর সঙ্গে অন্যত্র [তিউনিসিয়া ও মিসর] যা ঘটছে, তার পার্থক্য যে শুরু থেকেই পরিষ্কার, সেটা কি আপনি দেখেননি? তিউনিসিয়া ও মিসরে তো আমরা আসলেই বিশাল গণজমায়েত দেখলাম, অন্য দিকে লিবিয়ায় তেমন কিছু ঘটল না। কেমন করে এটা ঘটল? আমার এক আরব বন্ধু গত কয়েক সপ্তাহে তিউনিসিয়া ও মিসরে ব্যবহূত প্ল্যাকার্ড, ব্যানার, পোস্টার ও পতাকার গায়ে উৎকীর্ণ লেখার অনুবাদ করছিলেন নিবিষ্ট মনে। দেশ দুটিতে বিক্ষোভ প্রদর্শনের সময় সবখানে এসব ব্যবহূত হয়েছে। অথচ লিবিয়ায় এসবের একটা নমুনাও তিনি খুঁজে পাননি। এমনকি বেনগাজিতেও না। লিবিয়ার ‘বিদ্রোহীদের’ ক্ষেত্রে আশ্চর্যজনক ব্যাপার হলো, তাদের মধ্যে একজনও নারী নেই। অথচ তিউনিসিয়া ও মিসরে নারীদের খুব দৃশ্যমান উপস্থিতি ছিল। বিস্ময় লাগল, আপনি এ বিষয়টি উল্লেখ করেননি। গত হেমন্ত থেকেই ব্রিটিশ ও ফরাসি গোয়েন্দা সংস্থাগুলো গাদ্দাফির পতন ঘটানোর আয়োজন করে চলেছে। আপনি তা জানতেন না? অন্য সব আরব জাগরণের বিপরীতে লিবিয়ায় দেখা গেল অজানা উৎস থেকে অস্ত্র এল, আপনার একটুও খটকা লাগল না? একদল তরুণ একেবারে শুরু থেকেই আকাশে অবিরাম গুলি ছুড়তে শুরু করল। অন্যত্র এমন ঘটার কথা ভাবা যায়? যেখানে যেখানে গণজাগরণ ঘটল, সেসব স্থানে কোথাও সরকারকে স্থলাভিষিক্ত করতে কাউকে নিযুক্ত করার কোনো প্রশ্ন উঠতে দেখা গেল না, অথচ গাদ্দাফিরই সাবেক এক সহচরের নেতৃত্বে ‘বিপ্লবী পরিষদ’ গজিয়ে ওঠা নিয়ে আপনার কোনো ধন্দ লাগল না?
এত সব বিবরণের পর আরও অনেক কথা বলা যাবে। সাহায্যের জন্য এই বড় শক্তিগুলোকে তো এখানেই ডেকে আনা হয়েছে। অন্য কোথাও এমনটি ঘটেনি। তাদের ডেকে আনা যে এত সব বিবরণের সঙ্গে কতটা অসংগতিপূর্ণ, তা কি আপনি বুঝতে পারছেন না? সারকোজি আর ক্যামেরনের মতো লোককে ডেকে আনা হয়েছে। এই দুজনের মনোবাসনা তো একদম পরিষ্কার। তাঁদের অভিবাদন জানানো হলো, সাদরে গ্রহণ করা হলো—আর আপনি হুট করে তাঁদের সমর্থন দিয়ে বসলেন। পশ্চিমা শক্তিগুলোকে প্রবেশের পথ করে দিয়েছে লিবিয়া—এটা কি পুরোপুরি পরিষ্কার নয়? অন্য জায়গা তাদের নিয়ন্ত্রণের বাইরে ছিল। আর তাদের চাওয়া পুরোপুরি পরিষ্কার ও শাশ্বত; তা হলো চলমান বিপ্লবকে যুদ্ধে রূপ দেওয়া। রাজপথ থেকে জনতাকে সরিয়ে অস্ত্র ও সেনাবাহিনী আসার পথ করে দেওয়া। এই কাজ কি সম্পদ কবজা করার জন্য? এই প্রক্রিয়াটি আপনার চোখের সামনে ঘটে চলেছে প্রতিনিয়ত, অথচ আপনি এটা মেনে নিলেন? আপনি দেখতে পাচ্ছেন না, কীভাবে শুরুতে বিমান থেকে সন্ত্রাসী হামলা চালানোর পর এখন স্থলে বিদ্রোহী বাহিনীকে ভারী অস্ত্রে সজ্জিত করা হচ্ছে? পাশাপাশি দেওয়া হচ্ছে প্রশিক্ষক, যুদ্ধযান, রণকৌশলবিশারদ, উপদেষ্টা ও শান্তিরক্ষীদের। আর এভাবেই আবার নতুন করে আরব বিশ্ব জয় শুরু হতে যাচ্ছে পুঁজি ও তার রাষ্ট্রীয় তাঁবেদারদের স্বৈরিতায়।
এত মানুষ থাকতে আপনিই কেন এমন ফাঁদে পা বাড়ালেন? যাদের কাছে আগের পরিস্থিতি ভালো ছিল, তাদের জন্য যেকোনো ‘উদ্ধার’ মিশন আপনি কী করে মেনে নিতে পারেন? যারা তেল ও কর্তৃত্বের আকর্ষণে জোর করে হলেও ক্ষমতার খেলায় ফিরতে চায়? অশ্লীলভাবে ভিকটিমের নাম ব্যবহার করে যে ‘মানবিকতার’ ছাতা তৈরি করা হয়েছে, তা কি শুধু শুধু আপনি মেনে নিতে পারেন? স্থানীয় বস গাদ্দাফি নিজ দেশে যত মানুষ মারতে পারতেন তার চেয়ে অনেক বেশি মানুষ বিভিন্ন দেশে হত্যা করে ফরাসি সেনাবাহিনী। সমসাময়িক কালে সবচেয়ে বড় নরহত্যাকারী কসাইদের প্রতি হঠাৎ আস্থা কেন? যারা পৃথিবীটাকে কেটে-ছিঁড়ে লন্ডভন্ড করছে, তাদের প্রতি দরদ কেন? তাদের কীর্তিকলাপের ছবি তো দেখেছি আমরা। এরা ‘সভ্যতার’ প্রতিনিধি—এ কথা আপনি বিশ্বাস করেন? এটা বিশ্বাস করা যায়? বিশ্বাস করা যায়, তাদের পাশবিক বাহিনী হতে পারে ন্যায়ের বাহিনী? আমি হতভম্ব। বলতেই হচ্ছে। নিজেকে প্রশ্ন করি, এ ধরনের অচিন্তাশীল মতামত, যা আমাদের শাসকদের প্রপাগান্ডার ছাঁচে গড়া, তার র‌্যাডিকেল সমালোচনা যদি না হয় তবে দার্শনিকের কাজ কী?
আপনার লেখায় বলেছেন, ‘পরবর্তীকালে’ তেল ও অস্ত্রচুক্তি এবং এ-জাতীয় অন্যান্য ব্যাপার-স্যাপার যেন ফিরে না আসে, সেটা দেখার দায়িত্ব ‘আমাদের’ ওপরই বর্তাবে (আজ যদি এই আমরার ভেতরে সারকোজি, বারনার্ড-হেনরি লেভি, আমাদের বোমারু আর তার সমর্থকেরাও থাকে তাহলে এই ‘আমরা’ মানে কারা?)। কিন্তু কেন ‘পরবর্তী সময়ে’? আরব বিশ্বের চলমান রাজনৈতিক প্রক্রিয়ায় বড় শক্তিগুলোর হস্তক্ষেপ বন্ধ করার বিষয়টি আমাদের এখনই নিশ্চিত করতে হবে। সম্ভবপর সবকিছু করার মাধ্যমে নিশ্চিত করতে হবে এসব শক্তি নতুন করে গণতন্ত্র, নৈতিকতা ও মানবিকতার নানা অজুহাতে যেন ঢুকতে না পারে। প্রথম ঔপনিবেশিক বিজয়ের সময় থেকেই তো এমন অজুহাতই এরা দিচ্ছে।
প্রিয় জঁ-লুক, এ ধরনের পরিস্থিতিতে আপনার বা আমার কারোরই পশ্চিমা মতৈক্যের প্রতি সতর্কভাবেও সমর্থন দেওয়ার কোনো মানে হয় না। ‘আমাদের সম্পূর্ণ নিয়ন্ত্রণ থাকতে হবে সবকিছুর ওপর’—এ ব্যাপারে পশ্চিমারা একমত। এ পরিস্থিতিতে পশ্চিমা হস্তক্ষেপের বিরুদ্ধে অবস্থান নিতে হবে আর দেখাতে হবে, পশ্চিমা বোমারু ও সেনাদের আসল লক্ষ্যবস্তু কোনোমতেই বদমাশ গাদ্দাফি নন। গাদ্দাফিকে আজ তারা হটাতে চাইছে, অথচ কিছুদিন আগে গাদ্দাফি ছিল তাদেরই মক্কেল। আজ তাঁকে হটাতে চাওয়ার কারণ তাদের অধিকতর পছন্দসই কাউকে তারা নিয়ে আসতে চায়। বোমা নিক্ষেপকারীদের লক্ষ্যবস্তু নিশ্চিতভাবেই মিসরের গণজাগরণ ও তিউনিসিয়ার বিপ্লব, তাদের অপ্রত্যাশিত ও বিরূপ অবস্থান, তাদের রাজনৈতিক স্বায়ত্তশাসন, এককথায় তাদের স্বাধীনতা। পশ্চিমাদের সামরিক হস্তক্ষেপের বিরোধিতার মানে সেই রাজনৈতিক স্বাধীনতাকে আর এসব গণজাগরণ ও বিপ্লবকে সমর্থন দান। এ কাজ আমাদের অসাধ্য নয়, আর শর্তহীনভাবেই আমাদের তা করতে হবে।
আপনার বন্ধু/আলাঁ
বাংলাদেশ নয়, মিয়ানমারকে চাপ দিন
রোহিঙ্গা শরণার্থী সমস্যা
মিয়ানমার থেকে পালিয়ে আসা রোহিঙ্গা জনগোষ্ঠী নিজেরা যেমন সমস্যায় আছে, তেমনি বাংলাদেশের জন্যও বহু রকম সমস্যার জন্ম দিচ্ছে। এদের মিয়ানমারে ফেরত পাঠানোর দায়িত্ব আন্তর্জাতিক সম্প্রদায়ের। কিন্তু সেই দায়িত্ব তারা পালন করছে না। বরং বাংলাদেশকেই চাপ দেওয়া হচ্ছে শরণার্থী হিসেবে মিয়ানমারের নাগরিকদের সুযোগ-সুবিধা দিতে। সম্প্রতি জাতিসংঘের দুটি সংস্থাসহ একাধিক পশ্চিমা শক্তিশালী দেশ বাংলাদেশকে রোহিঙ্গাদের জন্য উন্নয়ন প্রকল্প গ্রহণসহ তাদের শরণার্থী করে নেওয়ার জন্য চাপ দিয়েছে। কিন্তু বাংলাদেশের জন্য বিষয়টি সব অর্থেই বিপজ্জনক।
মানবিক কারণে বাংলাদেশ রোহিঙ্গাদের আশ্রয় দিলেও এখন মিয়ানমার সীমান্তের কক্সবাজার ও টেকনাফসহ বিরাট অঞ্চলজুড়ে তারা ছড়িয়ে আছে। জাতিসংঘের তত্ত্বাবধানে শরণার্থী শিবিরে রয়েছে মাত্র ২৮ হাজার। বাইরে রয়েছে আরও তিন লাখ। এরা ওই সব এলাকার স্থানীয় বাসিন্দাদের জীবন-জীবিকায় ভাগ বসাচ্ছে, অন্যদিকে দেশি-বিদেশি অপরাধী চক্র এদের দিয়ে চোরাচালান ও মাদক পাচার করাচ্ছে। রোহিঙ্গা তরুণদের জঙ্গি হিসেবে ব্যবহারের সংবাদ রয়েছে। প্রায় ৫০ হাজার রোহিঙ্গা শরণার্থী জাল পাসপোর্টে বাংলাদেশি পরিচয়ে সৌদি আরবে অবস্থান করছে। তাদের কারণে বাংলাদেশের ভাবমূর্তি নষ্ট তো হচ্ছেই, বাংলাদেশি শ্রমিকেরাও হচ্ছেন বিড়ম্বনার শিকার। বিভিন্ন অপশক্তিও রোহিঙ্গাদের রাজনৈতিকভাবে ব্যবহারে পিছপা হচ্ছে না।
এখনই সজাগ না হলে রোহিঙ্গা শরণার্থী সমস্যাটি বাংলাদেশের জন্য বড় ধরনের বিপদ ডেকে আনতে পারে। সমস্যাটি তিল থেকে তাল হয়ে উঠতে পারে এবং তার খেসারত দিতে হতে পারে বাংলাদেশের সাধারণ মানুষকে।
দাতা দেশ বা আন্তর্জাতিক সংস্থাগুলো রোহিঙ্গাদের গ্রহণের ব্যাপারে যে অবস্থান নিচ্ছে, তা কোনোভাবেই গ্রহণযোগ্য নয়। ইউরোপ-আমেরিকার এসব দেশের সঙ্গে মিয়ানমারের কূটনৈতিক সম্পর্ক ভালো না হলেও বাণিজ্যিক সম্পর্ক অটুট রয়েছে। বাংলাদেশকে অন্যায্য চাপ বা পরামর্শ না দিয়ে যে দেশ থেকে রোহিঙ্গারা বিতাড়িত হয়েছে, তাদের ফিরিয়ে নিতে সেই দেশটির প্রতি চাপ সৃষ্টি করুন। গেল শতকের আশি ও নব্বইয়ের দশকে জাতিসংঘ শরণার্থী-সংক্রান্ত হাইকমিশন তাদের ফিরিয়ে নিতে মিয়ানমার সরকারকে বাধ্য করতে পারলে এখন কেন পারবে না? পাশাপাশি বাংলাদেশকেও কূটনৈতিক প্রয়াস অব্যাহত রাখতে হবে।
পাকিস্তান
শাসকগোষ্ঠীর গণবিরোধী কর্মকাণ্ড
গরিব ও সুবিধাবঞ্চিত মানুষের বিরুদ্ধে শাসকগোষ্ঠী যে এককাট্টা, তা খুব ভালোভাবেই ধরা পড়ে এসব মানুষের প্রতিবাদ ও দাবির বিরুদ্ধে তাদের হিসাবি ঔদাসীন্য থেকে। অন্যদিকে সমাজের অবস্থাপন্ন ব্যক্তিদের খুশি রাখতে বড় মূল্য দিতেও সদা প্রস্তুত কর্তাব্যক্তিরা।
কায়েমি স্বার্থবাদীদের আশ্বস্ত রাখতে সরকারের উৎকণ্ঠা আসলে সুবিধাভোগী ব্যক্তিদের চাপের কাছে নতি স্বীকার করে পিছিয়ে আসার ঐতিহ্যের সঙ্গে সংগতিপূর্ণ। কায়েমি স্বার্থ এখন ক্ষমতার বিকেন্দ্রীকরণ ঠেকাতে সচেষ্ট, অথচ এই বিকেন্দ্রীকরণের ওপরই নির্ভর করছে পাকিস্তানের ভবিষ্যৎ। একইভাবে ক্ষমতাবানদের কাছে নতি স্বীকারের ঐতিহ্যের অন্তর্ভুক্ত হলো সুবিধাবঞ্চিত মানুষের অনুনয়-বিনয়ের প্রতি অবজ্ঞা, এমনকি মিথস্ক্রিয়ার সুযোগ থেকেও তাদের বঞ্চিত করা। কয়েকটি উদাহরণ দিলে বিষয়টি পরিষ্কার হবে।
সংবিধানের ১৮তম সংশোধনী গ্রহণের আগেও শ্রমিক প্রতিনিধিরা সরকারের প্রতি শিল্প-সম্পর্ক ও ট্রেড ইউনিয়নবিষয়ক গুরুত্বপূর্ণ এই আইন প্রণয়নের কাজটি ত্বরান্বিত করতে আহ্বান জানিয়েছিলেন। কেননা ২০০৮ সালের স্টপ-গ্যাপ আইনের মেয়াদ শেষ হতে যাচ্ছিল ২০১০ সালের এপ্রিল মাসে। এ দাবি কোনো পাত্তা পায়নি। এর একটা কারণ হয়তো ১৮তম সংশোধনী দেখিয়ে শ্রমের বিষয়টি প্রদেশগুলোর হাতে দিয়ে দেওয়ার সিদ্ধান্ত। সেই পরিবর্তন ঘটানোর ফলে যেসব সমস্যা তৈরি হলো, তা দূর করার দাবি এক বছরের অধিক কাল ধরে করে আসছিল পাকিস্তানের প্রধান প্রধান ট্রেড ইউনিয়ন। এমনকি তারা বিষয়টি সুপ্রিম কোর্ট পর্যন্ত নিয়ে গিয়েছিল।
প্রদেশের কাছে ক্ষমতা হস্তান্তরকে শ্রমিকেরা চ্যালেঞ্জ করেননি—বিকেন্দ্রীকরণের প্রক্রিয়াকে তাঁরা আসলেই সমর্থন করেন। তাঁরা শুধু আশ্বস্ত হতে চেয়েছিলেন যে জাতীয় পর্যায়ের ট্রেড ইউনিয়নগুলোকে আইনের অধীনে কীভাবে সুরক্ষা দেওয়া হবে, ন্যাশনাল ইন্ডাস্ট্রিয়াল রিলেশনস কমিশনের কাজ কে চালাবে, আইএলও কনভেনশনের বাস্তবায়ন কে তদারক করবে, আর কীভাবে ছোট ছোট প্রদেশ সামাজিক নিরাপত্তা ও কল্যাণ তহবিল থেকে ন্যায্য হিস্যা পাবে। অন্যদিকে নিজেদের অধিকার ও সুযোগ-সুবিধা সংকোচনের ব্যাপারে শ্রমিকদের উদ্বেগ আরও বেড়েছে পাঞ্জাব সরকার কর্তৃক নতুন প্রাদেশিক আইনের অধীনে তাঁদের অধিকার কমিয়ে নেওয়ার সিদ্ধান্তে।
২৬৭ নম্বর বিধির আওতায় ১৮ এপ্রিল পর্যন্ত পার্লামেন্টের ক্ষমতা ছিল একটি প্রস্তাবনার মাধ্যমে এসব বিষয়ের মীমাংসায় পৌঁছানো। সংশ্লিষ্ট কর্তৃপক্ষ এ ব্যাপারে গুরুত্ব কিংবা দেশের শ্রমিকদের প্রতি কতটা সজাগ ছিল, তা নিয়ে সংশয় রয়েছে। খুব সম্ভব কর্তৃপক্ষ উদ্বিগ্ন নয়। কেননা তারা মনে করে, শ্রমজীবী লোকজন সরকারের পতন ঘটাতে পারবে না। তাদের শ্রমিকবিরোধী অবস্থান স্পষ্ট।
পাঞ্জাবে তরুণ চিকিৎসকদের ধর্মঘটের কথাই ধরুন। শিশুসহ বহু রোগী চিকিৎসার অভাবে মারা যাওয়ার খবর প্রকাশিত হয়েছে। ঠিক কতজন মারা গেছে, সেই সংখ্যা বের করা সহজ নয়। গণমাধ্যমে যে সংখ্যার কথা বলা হয়েছে, সেখানে শুধু তাদেরই জায়গা হয়েছে, যারা হাসপাতালের রেকর্ড বইয়ে স্থান পেয়েছে। ধরে নেওয়া যায়, চিকিৎসকদের কর্মবিরতির খবর জানা থাকায় আরও অনেককে হাসপাতালে নিয়েই যাওয়া হয়নি।
আপাতদৃষ্টিতে মনে হয়, অসুস্থ মানুষের অবস্থা পাঞ্জাবের প্রাদেশিক সরকারকে একটুও আলোড়িত করেনি। আর তাই মীমাংসায় পৌঁছাতে এক মাসেরও বেশি সময় লেগেছে। তার আগে জনতার বিক্ষোভ দমনে ঔপনিবেশিক স্বৈরতান্ত্রিক তরিকার সব কৌশল বাজিয়ে দেখা হয়েছে, বিক্ষোভকারীদের ছত্রভঙ্গ করা ও গ্রেপ্তার, আবশ্যকীয় সেবাসংক্রান্ত আইন, প্রতিবাদকারী নেতাদের চাকরিচ্যুতি, তাঁদের স্থলে অন্যদের নিয়োগ ইত্যাদি কৌশল কাজে লাগানো হয়েছে। এমন তো হতেই পারে যে চিকিৎসকদের দাবির পুরোটা ঠিক ছিল না, কিন্তু তাঁদের সঙ্গে আলোচনায় না গিয়ে এবং জনগণের কাছে বিষয়টি ব্যাখ্যা করতে ব্যর্থ হয়ে সরকার তো সেই যুক্তি ব্যবহারের ন্যায্যতাও হারিয়েছে।
একপর্যায়ে বলা হয়েছিল, মুখ্যমন্ত্রী দেশের বাইরে থাকায় বিষয়টি মীমাংসা করা সম্ভব হবে না। যুক্তিসংগত কারণে প্রাদেশিক প্রধান নির্বাহীর সংক্ষিপ্ত বিদেশ সফরকে যুক্তি হিসেবে উপস্থাপিত করায় দুটি প্রশ্ন জাগে। প্রথমত, পাঞ্জাব তো কেবল একজনের দ্বারা শাসিত হওয়ার কথা নয়। যে ব্যবস্থা থাকার কথা, সেটার কী হলো? দ্বিতীয়ত, মুখ্যমন্ত্রী যেখানেই গিয়ে থাকুন না কেন, তাঁর সঙ্গে যোগাযোগ করা সম্ভব হবে না কেন, তাঁকে তো সব বিষয়ের খুঁটিনাটিও জানানোর কথা। কাউকে এ কথা গেলানো যাবে না যে মুখ্যমন্ত্রী দেশের বাইরে গেলে তাঁর জনগণের কোনো গুরুতর সমস্যার কথা তাঁকে জানিয়ে বিরক্ত করা যাবে না।
দুঃখজনক ব্যাপার হলো, চিকিৎসকের অভাবে জনগণকে যে কষ্ট করতে হলো, তা তাদের নির্বাচিত প্রতিনিধি কিংবা সুশীল সমাজের সমর্থক কারোরই মনোযোগ কাড়তে পারল না। এর ব্যাখ্যা এভাবেই করা যায় যে অভিজাত ব্যক্তি ও তাঁদের পরগাছাদের গায়ে আঁচড় কাটতে পারেনি এই ধর্মঘট। কেননা তাঁদের পৃষ্ঠপোষকতায় গড়ে ওঠা বেসরকারি ক্লিনিক স্বাভাবিকভাবেই চলছে। চিকিৎসকদের বিক্ষোভে ক্ষতিগ্রস্ত লোকজন মূলত গরিব ও সুবিধাবঞ্চিত জনগণ, যাদের হাসপাতালে যাওয়ার সামর্থ্যই শুধু আছে।
অন্যদিকে খানেওয়াল জেলার একদল ভাগচাষি তাঁদের দাবিদাওয়া জানাতে লাহোরে যাওয়ার পথে তাঁদের আটকাতে বলপ্রয়োগ করেছে আইনশৃঙ্খলা রক্ষাকারী বাহিনী। এর পরপরই সামরিক খামারে কাজ করা চাষিরা (ওকারা-রেনালা খুর্দ অঞ্চলের) তিন কৃষককর্মীর মৃত্যুবার্ষিকী পালন করেন এবং বিশাল জমায়েতের আয়োজন করেন। ওকারা ও খানেওয়ালের চাষিরা এক দশকের বেশি সময় অপেক্ষা করে আছেন। ভাগচাষিদের প্রতি শ্রদ্ধার ঘাটতি এবং দুই থেকে তিন প্রজন্ম ধরে যে জমিতে ভাগচাষিরা চাষ করে যাচ্ছেন, সেটির মালিকানা পাওয়ায় তাঁদের ন্যায্য চাওয়ার ব্যাপারে সরকার নিস্পৃহ থেকেছে। ভাগচাষিদের দাবির বিরোধিতা করতে যে যুক্তিরই অবতারণা করা হোক না কেন, সমতা ও প্রাকৃতিক ন্যায়ের নীতি তাঁদের দাবির পক্ষে যায়। কেন্দ্রীয় ও প্রাদেশিক সরকার ভাগচাষিদের প্রাপ্য অধিকার দিতে দেরি করার কোনো যুক্তিসংগত কারণ নেই।
গত কয়েক সপ্তাহে রাষ্ট্রযন্ত্রের সন্ত্রাস বা উদাসীনতার বলি হয়েছেন যাঁরা, তাঁদের মধ্যে আছেন কেরানি (দীর্ঘদিন ধরে তাঁরা বিক্ষোভ করছেন), স্কুলশিক্ষক ও নারী স্বাস্থ্যকর্মী; পর্যাপ্ত ত্রাণ না পাওয়ার প্রতিবাদ জানাচ্ছে বন্যা-আক্রান্ত মানুষও।
ভিন্নমতের প্রতি সহিষ্ণুতা দেখানোর ক্ষেত্রে কিছু অগ্রগতি ঘটেছে, সে কথা অস্বীকার করা যায় না। তবে যা সুবিধাবঞ্চিত মানুষের অধিকার হিসেবে গৃহীত হওয়ার দাবি রাখে, সে ব্যাপারে এখনো কিছুই শোনা যাচ্ছে না। ফলে সরকারি অবহেলার শিকার মানুষের মধ্যে নৈরাশ্যের বোধ ক্রমেই তাদের রাষ্ট্র থেকে দূরে ঠেলে দিচ্ছে, আর যারা বিদ্যমান ব্যবস্থায় সুবিধা পাচ্ছে বলে মনে হচ্ছে, তাদের প্রতি ঘৃণা জন্ম নিচ্ছে। এই ভয়াবহ প্রবণতার পরিণাম কী হতে পারে, তা সহজেই অনুমেয়।
রাষ্ট্রের এমন এক কনভেনশন গ্রহণ করা আবশ্যক হয়ে দাঁড়িয়েছে, যা রাষ্ট্রকে বাধ্য করবে বিক্ষুব্ধ জনগণের কথা শুনতে এবং যত শিগগিরই সম্ভব তাদের সঙ্গে বন্ধুসুলভ আলোচনায় যেতে। প্রশাসন কিংবা আদালত কর্তৃক শ্রমিক, কৃষক, নিম্ন মজুরির চাকুরে, পেশাজীবী, নারী ও সংখ্যালঘু জনগোষ্ঠীর সদস্য—সবার প্রতি সবচেয়ে সুবিধাভোগী নাগরিকদের মতোই আচরণ না করলে গণতন্ত্র প্রতিষ্ঠা সম্ভব হবে না। তাই গণতন্ত্রের ভবিষ্যতের স্বার্থে এটা নিশ্চিত করাও জরুরি।
ইংরেজি থেকে অনূদিত
ভারত
পশ্চিমবঙ্গে ‘পরিবর্তন’ না ‘প্রত্যাবর্তন’?
রোববার অপরাহ্নে মিট দ্য প্রেসে মুখ্যমন্ত্রী বুদ্ধদেব ভট্টাচার্য আগের দিন পশ্চিমবঙ্গে ভারতের প্রধানমন্ত্রী মনমোহন সিংয়ের দেওয়া মন্তব্যে উষ্মা প্রকাশ করেন। সেটা অপ্রত্যাশিত ছিল না। তিনিও কম যাননি। তত্ত্বাবধায়ক মুখ্যমন্ত্রী হয়ে রাজ্যবাসীকে শুধু কম দামে চালই নয়, আরও তিন-চারটি ভোগ্যপণ্য রেশন দেওয়ার অঙ্গীকার করেন। তাঁকে যখন গণতন্ত্রে বিরোধী দলের ভূমিকা সম্পর্কে প্রশ্ন করা হয়, তখন তিনি বললেন, বিরোধী দল নিয়ে তিনি আপাতত ভাবছেন না, সরকার নিয়ে ভাবছেন।
মনমোহন সিং শনিবার পশ্চিমবঙ্গে এসে ‘পরিবর্তনের’ কথা বললেন। কলকাতার বাতাসে এখন এই শব্দটিই ভেসে বেড়াচ্ছে। পরিবর্তন না প্রত্যাবর্তন—সেই প্রশ্নটিও জোরালো। পরিবর্তন মানে লালদুর্গের পতন। প্রত্যাবর্তন মানে বুদ্ধদেবের স্বপদে বহাল থাকা। প্রণব মুখার্জি শনিবার মনমোহনের উপস্থিতিতেই মমতা বন্দ্যোপাধ্যায়কে পরবর্তী মুখ্যমন্ত্রী হিসেবে ঘোষণা দেন। তবে প্রধানমন্ত্রী মনমোহনের কঠোর সমালোচনা স্মরণ করিয়ে দিল দক্ষিণ এশীয় রাজনীতির ঐতিহ্যগত স্ববিরোধিতা।
কলকাতা থেকে যথাক্রমে ১২৫ ও ২৫ কিলোমিটার দূরবর্তী দুটি স্থানে শনিবার বামফ্রন্ট সরকারকে তিনি রাজ্য শাসনে ব্যর্থ বলে ঘোষণা দেন। তিনি আরও বলেন, শুধু তাঁর দল কংগ্রেস ও মমতার তৃণমূলই পশ্চিমবঙ্গে সুশাসন দিতে পারে। শনিবার প্রধানমন্ত্রী কার্যত বুদ্ধদেবের নেতৃত্বাধীন বামফ্রন্ট সরকারের সমালোচনায় সোনিয়া গান্ধীর ‘দেউলিয়া’ রাজ্যের অভিমতই পুনর্ব্যক্ত করেন। বামফ্রন্ট অকর্মা। তার আর দরকার নেই। মনমোহনের কথায়, ‘পশ্চিমবঙ্গের রাজস্ব ঘাটতি যেকোনো রাজ্যের চেয়ে বেশি। সাক্ষরতায় ১৮তম অবস্থানে থাকা রাজ্য আরও দুই ধাপ নিচে নামল। মণিপুর ও নাগাল্যান্ডের চেয়েও নিচে নেমেছে। বিনিয়োগকারীরা আস্থা হারিয়েছে।’ ইত্যাদি। কিছুদিন আগে অবশ্য বুদ্ধদেব বলেছিলেন, মি. মনমোহন সিংয়ের ব্যক্তিগত সততা সন্দেহাতীত। তবে তাঁকে ঘিরে থাকা বিশেষ মহল পথভ্রষ্ট। ২৪ এপ্রিল বুদ্ধদেব বলেন, প্রধানমন্ত্রীর কিছু বক্তব্যে তিনি অবাক, তাঁর কথা দুর্ভাগ্যজনক। গুজরাটের মুসলমানেরা পশ্চিমবঙ্গের চেয়ে ভালো আছে—তাঁর এ কথা মেনে নেবে না এই রাজ্যের মানুষ। প্রেসিডেন্সি কলেজের উন্নতির জন্য প্রধানমন্ত্রীর ঘোষণা অনাবশ্যক। রাজ্য সরকারই এটা পারবে। বুদ্ধদেবের কথায়, ‘রাজ্য সম্পর্কে প্রধানমন্ত্রী যা বলে গেলেন, তা তাঁর মনোভাব নয় বলেই জানি। আমি খারাপভাবে তাঁর সমালোচনা করতে চাই না।’
অশালীন অনিল: অশালীন কথাবার্তার খই ফুটছে। তুইতোকারি চলছে। বিশিষ্ট বাম নেতা অনিল বসু গত শুক্রবার হুগলির আরামবাগে এক অনুষ্ঠানে মমতা বন্দ্যোপাধ্যায়কে কালো টাকা প্রশ্নে অশ্লীল মন্তব্য করেন। এতে যারপরনাই বিব্রত বাম নেতারা। সব মহলে ধিক্কার। অনিল সবাইকে টেক্কা দেন। বুদ্ধদেব রোববার কৈফিয়ত দেন, কারও মাথা খারাপ হলে ওষুধ দিতে হবে। তার বিরুদ্ধে শাস্তিমূলক ব্যবস্থা ঘোষণার পরপরই অনিল অবশ্য গতকাল ক্ষমা চেয়ে বিবৃতি দেন। নেহাত দায় ঠেকে। কোনো অনুশোচনা নেই। তবে এটা বিচ্ছিন্ন ঘটনা নয়। কলকাতার রাজনৈতিক সংলাপ সৌন্দর্য হারিয়েছে।
তৃণমূল নেতারা এ জন্য অনিল বসুকে গ্রেপ্তারের দাবি জানিয়েছেন। অনিলের বিরুদ্ধে নির্বাচন কমিশন ও জাতীয় মহিলা কমিশনের কাছে অভিযোগ করেছে তৃণমূল। মনমোহন, সোনিয়ার কাছেও বক্তব্যের সিডি যাচ্ছে। অনিল বলেছিলেন, মমতা চেন্নাই ও মুম্বাই থেকে টাকা গ্রহণের প্রস্তাব পান, কিন্তু তিনি তা ফিরিয়ে দেন। তিনি মঞ্চে প্রায় নেচে নেচে তীব্র বিদ্বেষে বলেন, তা তিনি নেবেন কেন? সোনাগাছির (যৌনপল্লি) মেয়েদের ঘরে যখন বড় বাবুরা আসে, তখন তারা ছোট বাবুদের পোঁছে না। মমতা আমেরিকার কাছ থেকে টাকা পাচ্ছেন। তাঁর এখন বড় বাবু জুটে গেছে। তাঁকে বলতে হবে, ৩৪ কোটি টাকা কোথা থেকে এল? কোন ভাতারে (স্বামী) তাঁকে দিল? তাঁর এই বক্তব্য মিডিয়ায় ঝড় বয়।
দমদম থেকে তৃণমূলের তারকাপ্রার্থী অধ্যাপক ব্রাত্য বসু অনিল সম্পর্কে মন্তব্য করেন, ‘তাঁকে চতুষ্পেয় সারমেয় বলতে চাই, কিন্তু বলব না।’ কবি শঙ্খ ঘোষ এক বিবৃতিতে বলেন, ‘অনিলের নীচতায় ও ভয়ংকরতায় আমি স্তম্ভিত। দেশের মানুষ বুঝতে পারলেন, বামদের বহুঘোষিত শুদ্ধিকরণের পর এই হচ্ছে আজ বামফ্রন্টের প্রকৃত মুখচ্ছবি।’ সুচিত্রা ভট্টাচার্য বলেন, এক মহিলার কাছে হার মেনে নিতে পারছে না সিপিএম। শাঁওলি মিত্র অনিলকে উপযুক্ত শিক্ষার জন্য প্রকাশ্য শাস্তির দাবি জানান।
পরিবর্তন: তাঁরা মন খুলে কথা বলছিলেন। দুজন। কথা বলছিলেন এভাবে: ‘এমন সুন্দর নির্বাচন আর দেখিনি। এর আগে তো ভোটই দিতে পারতাম না। লাইনে দাঁড়িয়ে আছি। ভোট দিয়েছে অন্য।’ এক স্থানীয় জ্যেষ্ঠ সিপিআইএম নেতার নাম ধরে বললেন, ‘দেখলাম তিনিও লাইনে দাঁড়িয়ে।’
আমি তাঁদের সঙ্গে বেঞ্চে বসি। কথা বলি। বুঝলাম সিপিআইএমের ডাকসাইটেরা আগে নিয়ম অগ্রাহ্য করতেন। এবারে তা ঘটেনি। রথতলার বিধান দাসের অকপট উচ্চারণ: ‘আগের বিধানসভার নির্বাচনে আমি লাইনে থেকেছি। লালেরা ভোট দিয়ে দিয়েছে। সেটা এবার কেউ চিন্তা করতে পারেনি।’
আমি শনিবার কলকাতা থেকে ৬০ কিলোমিটার দূরের কল্যাণীতে পাঁচটি ভোটকেন্দ্র পরিদর্শন করি। না উৎসব না উত্তেজনা। একেবারে আদর্শ পরিবেশ। সুনসান নীরবতা। বাইরে কোনো জটলা নেই। বাইরে থেকে বোঝার উপায় নেই, এখানে ভোট চলছে। বুথের আশপাশে একাধিক ব্যক্তিকে দাঁড়াতেই দেয়নি কেন্দ্রীয় বাহিনী। এবার রেকর্ডসংখ্যক ৮০ থেকে ৮৫ শতাংশ ভোটার উপস্থিতির জন্য নির্বাচন কমিশনের উন্নত নজরদারি ও কারবাইনধারী কেন্দ্রীয় বাহিনীর সক্রিয়তাই প্রাধান্য পাচ্ছে।
কল্যাণী রেলস্টেশন থেকে পাঁচ কিলোমিটারের বেশি প্রত্যন্ত এলাকার একটি বুথে যাই শনিবার দুপুরে। ৩৪ বছর ধরে সিপিআইএম জয়ী হওয়ার বিষয়টি এবার যে যথেষ্ট চাপের মুখে, তা বাম ভোটাররাও স্বীকার করেন। ঈশ্বরীপুরের দুটি বুথে এক হাজার ৬৮০ ভোটার। মুসলিম ভোট ৩২৫। সকাল সাতটা থেকে দুপুর আড়াইটার মধ্যে সেখানে এক হাজার ২৬৯ ভোট পড়ে।
ভোটপ্রযুক্তি: প্রধানমন্ত্রী শেখ হাসিনা শনিবার ইলেকট্রনিক ভোটিং সিস্টেম চালুর কথা বলেছেন। ভোটার পরিচয়পত্রের মতোই এটা হবে এক যুগান্তকারী পদক্ষেপ। পশ্চিমবঙ্গের অভিজ্ঞতা অত্যন্ত সুখকর। শনিবার দক্ষিণবঙ্গের ৫০ আসনের নির্বাচনে মাত্র অল্প কিছু স্থানে ইভিএম কিছুক্ষণের জন্য বিকল হওয়ার ঘটনা ঘটে। প্রযুক্তির ব্যবহার এবার আরও আকর্ষণীয়। বিহারের পর এবারই প্রথম পশ্চিমবঙ্গে ওয়েব ক্যামেরার ব্যবহার শুরু হলো।
আগে দলীয় কর্মীরা ভোট নম্বর লেখা স্লিপ নিয়ে বাড়ি বাড়ি যেতেন। সেটা হাতে নিয়েই তাঁরা আসতেন ভোট দিতে। এবার যেকোনো দলীয় স্লিপ অচল। নির্বাচন কমিশনের নিযুক্ত কর্মীরা স্লিপ পৌঁছে দিয়েছেন। এ জন্য স্লিপপ্রতি কর্মীরা কমিশনের কাছ থেকে পাঁচ টাকা করে পান। আইডি ও স্লিপ দুটিই অপরিহার্য। সেটা না থাকলে ভোট দেওয়া যাবে না।
যান্ত্রিক ভোট এ রকম: ভোট দেওয়ার আগে প্রিসাইডিং কর্মকর্তার কাছে রাখা নিয়ন্ত্রণ ইউনিটে (কন্ট্রোল) ‘বিজি’ বাতিটি লাল হয়ে জ্বলে। এ সময় ভোটদান কক্ষে ভোটযন্ত্রের ওপর থাকা ‘রেডি’ বাতিটি সবুজ হয়ে জ্বলে। ভোটার তাঁর পছন্দের প্রার্থীর নাম ও প্রতীক চিহ্নের ডান দিকের নীল বোতাম টিপে দেন। সঙ্গে সঙ্গে রেডি সবুজ বাতিটি নিভে যায়, প্রার্থীর বোতামের তীর চিহ্নটি লাল হয়ে জ্বলে। কন্ট্রোল ইউনিট থেকে তখন দুই সেকেন্ড ধরে বি-ই-প শব্দ হয়। শব্দটি বন্ধ হওয়ার সঙ্গে সঙ্গে তীর চিহ্নের লাল আলোটি নিভে যায়। তখন ভোটার নিশ্চিত হন, ভোটটি সঠিকভাবে দেওয়া হয়েছে।
নারীর ক্ষমতায়ন: বিধানসভায় নারীকে জায়গা করে দেওয়ার ক্ষেত্রে কোনো দলেরই বিশেষ কর্মসূচি নেই। এটা তেমন কোনো ইস্যুও নয়। আমাদের শেখ হাসিনা ও খালেদা জিয়ার মতোই মমতা বিচ্ছিন্ন গল্প। নারীর ক্ষমতায়নের প্রশ্ন নেই। নারী প্রার্থীর সংখ্যা নগণ্য। কলকাতা ও মুম্বাই হাইকোর্টের সাবেক প্রধান বিচারপতি চিত্ততোষ মুখোপাধ্যায় কিছুকাল মহারাষ্ট্রের গভর্নর ছিলেন। নারী প্রার্থীদের স্বল্পতা প্রসঙ্গে তিনি পুরুষতান্ত্রিকতা এবং অবস্থার পরিবর্তন ঘটতে আরও বহু সময় লাগবে বলেই জানালেন।
পশ্চিমবঙ্গের নির্বাচনে নারীদের এত দীর্ঘ লাইন এই প্রথম। মনে হলো, অবাধ ও সুষ্ঠু পরিবেশ নিশ্চিত করার সঙ্গেও নারীর ক্ষমতায়নের সম্পর্ক অবিচ্ছেদ্য। প্রধানমন্ত্রীর ভাষণের সমালোচনা করতে গিয়ে লোকসভার সাবেক স্পিকার সোমনাথ চ্যাটার্জি শনিবার বলেন, সারা ভারতে নারীশিক্ষার হার ৭৪। পশ্চিমবঙ্গে সর্বোচ্চ। এখানে এটা ৭৭ দশমিক শূন্য ৮। তিন ভাগ বেশি। মনমোহনকে নাকচ করতে বুদ্ধদেবও তা পুনর্ব্যক্ত করেন। মনে হচ্ছে, মহাকরণে নারীর সদর্প পদচারণ সময়ের ব্যাপার মাত্র। পশ্চিমবঙ্গের রাজনীতিতে এটাই প্রকৃত পরিবর্তন এবং সেটা ঘটতে শুরু করেছে।
লিবিয়া
বিপ্লব, না ঔপনিবেশিক যুদ্ধের পুনরাবৃত্তি?
লিবিয়ায় যা চলছে, তা কি বিপ্লব? তিউনিসিয়া ও মিসরের মতো স্বতঃস্ফূর্ত গণ-অভ্যুত্থান? গাদ্দাফির টানা ৪১ বছরের স্বৈরশাসনে অতিষ্ঠ হয়ে লিবিয়ার জনগণ অবশেষে স্বতঃস্ফূর্ত বিক্ষোভে ফেটে পড়েছে? তাহলে বেনগাজি ও অন্য কয়েকটি শহরে প্রায় একই সময়ে পুলিশ ও নিরাপত্তা বাহিনীগুলোর ওপর সশস্ত্র হামলা, বিভিন্ন সরকারি স্থাপনায় ভাঙচুর-লুটপাট, একদম শুরু থেকেই ‘বিদ্রোহী’ যুবকদের হাতে ভারী আগ্নেয়াস্ত্র—এসবের তাৎপর্য কী? তারা এসব অস্ত্র পেল কোথা থেকে? পূর্বপরিকল্পনা ও প্রস্তুতি ছাড়া কি এ রকম সুসংগঠিত সশস্ত্র অভিযান শুরু হতে পারে? স্বতঃস্ফূর্ত গণবিক্ষোভ কি প্রথম থেকেই এমন সংগঠিত ও সহিংস হয়?
এর আগে তিউনিসিয়ায় বা মিসরে কিন্তু এ রকম হয়নি। ওই দুটি দেশে বিক্ষোভকারীদের হাতে আগ্নেয়াস্ত্র ছিল না। ফেসবুক-টুইটার প্রজন্মের ওই তরুণ-যুবকেরা, বিশেষত মিসরে, আন্দোলনের শুরু থেকেই ছিল অহিংস, কোনো অস্ত্রপাতি ছিল না তাদের হাতে। বরং তাদেরই ওপর চড়াও হয়েছিল সরকারের পুলিশ। মোবারকের গুপ্ত পুলিশের একটা বড় অংশ সাদা পোশাকে খুন-জখম ও অনেক নাশকতা করেছে। একপর্যায়ে কায়রোর ফ্রিডম স্কয়ারে বিক্ষোভকারীদের ওপর মোবারক লেলিয়ে দিয়েছিলেন ভাড়াটে সশস্ত্র গুন্ডাবাহিনী। কিছু কিছু জায়গায় পুলিশ সাদা পোশাকে লুটপাট চালিয়েছিল—জনগণের আন্দোলনকে বিপথে নেওয়ার চেষ্টায়। কিন্তু আন্দোলনকারীরা বিপথগামী হয়নি। শান্তিপূর্ণভাবেই তারা মোবারককে বিদায় নিতে বাধ্য করেছে। বেন আলীও পালিয়ে সৌদি আরবে গিয়ে আশ্রয় নিয়েছেন—বিক্ষোভকারীদের কালাশনিকভ বা আরপিজি ব্যবহার করতে হয়নি।
তিউনিসিয়ার বেন আলী ও মিসরের হোসনি মোবারক ক্ষমতা ছাড়তে বাধ্য হয়েছেন এ কারণে যে, তাঁদের পায়ের তলার সব মাটি সরে গিয়েছিল। সামরিক বাহিনীগুলোও তাঁদের ওপর থেকে সমর্থন প্রত্যাহার করে নিয়েছিল। কিন্তু লিবিয়ার মুয়াম্মার গাদ্দাফির অবস্থা ঠিক সে রকম নয়। তাঁর পায়ের তলায় এখনো কিছু মাটি আছে, নইলে তিনি নিজের জায়গায় এখনো রয়েছেন কী করে? গাদ্দাফির সামরিক বাহিনী, জবরদস্ত আমলাতন্ত্র, পার্টির জনকমিটিগুলোর অধিকাংশই এখনো তাঁর সঙ্গে আছে। রাজধানী ত্রিপোলিতে বিদ্রোহীরা সুবিধা করতে পারেনি; শুধু এ জন্য নয় যে সেখানে গাদ্দাফির সশস্ত্র বাহিনীর শক্তি বেশি, বরং এ কারণেও যে রাজধানীর জনসাধারণ গাদ্দাফির দিক থেকে মুখ ফিরিয়ে নেয়নি। যারা তাঁকে উৎখাত করার জন্য অস্ত্র হাতে পথে বের হয়েছে, তারা বহু গোত্রে বিভক্ত লিবিয়ার সমস্ত জনসাধারণের প্রতিনিধি নয়। আমেরিকান ওয়েবসাইট কাউন্টারপাঞ্চ লিখেছে, খালিফা হিফতার নামের এক লিবীয় সিআইএর চর আমেরিকা থেকে লিবিয়ায় ফিরে গেছেন গাদ্দাফির বিরুদ্ধে লড়াইরত বিদ্রোহীদের নেতৃত্ব দিতে। ব্রিটিশ ও মার্কিন সামরিক গোয়েন্দারাও এখন লিবিয়ায় খুব সক্রিয়। তারা বাছবিচার করছে বিদ্রোহীদের কোন অংশকে অস্ত্র দেওয়া উচিত, কোন অংশকে নয়। কারণ, ইয়েমেনের ঘাঁটিগুলো থেকে আল-কায়েদার জঙ্গিরাও গিয়ে ঢুকে পড়েছে লিবিয়ায়।
লিবিয়ার এই গৃহযুদ্ধ একান্তই তার নিজস্ব সংকট, এ থেকে উত্তরণের পথ লিবীয়রা নিজেরাই বের করে নেবে—এ রকম ভেবে ‘মহান বিশ্বসম্প্রদায়’ হাত গুটিয়ে বসে নেই। গাদ্দাফির সশস্ত্র সেনাদের হাত থেকে লিবিয়ার ‘নিরস্ত্র বেসামরিক জনগণকে রক্ষা’ করতে হবে, তাই লিবিয়ায় সামরিক হস্তক্ষেপ দরকার—এই বলে আমেরিকার নেতৃত্বে ‘দি ওয়ার্ল্ড কমিউনিটি’ লিবিয়ায় হাজির। আকাশ থেকে তারা বোমা ফেলছে, গোলা নিক্ষেপ করছে; ভূমধ্যসাগর থেকে ছুড়ছে টমাহক মিসাইল। সাদ্দামের হাতে ‘ব্যাপক বিধ্বংসী অস্ত্র’ আছে—এই ভুয়া অজুহাতে এবং ইরাকের জনগণকে ‘মুক্তি ও গণতন্ত্র’ উপহার দেওয়ার সংকল্প নিয়ে ইরাকে তারা যা করেছে, এখন ভিন্ন অজুহাতে লিবিয়ায় ঠিক তা-ই শুরু করেছে। ইরাকে এ পর্যন্ত ১০ লাখের বেশি মানুষের মৃত্যুর কারণ হয়েছে যারা, আজ তারা লিবিয়ায় ঢুকেছে সেখানকার নিরস্ত্র বেসামরিক জনগণকে রক্ষা করতে! এখন সামনের দিনগুলোতে হিসাব রাখতে হবে, বেসামরিক নিরস্ত্র মানুষ গাদ্দাফির সেনাদের হাতে মারা যায় কতজন, আর ‘দি ওয়ার্ল্ড কমিউনিটি’র বাহিনীর হাতে বেঘোরে প্রাণ হারায় কতজন। কদিন আগেই তাদের হাতে মারা গেল নয়জন বিদ্রোহী, তিনজন মেডিকেল শিক্ষার্থী আর একজন অ্যাম্বুলেন্স-কর্মী। তারপর গত ৬ এপ্রিল আবার ব্রেগা শহরে ন্যাটো বাহিনীর হামলায় মারা গেল তেরোজন বিদ্রোহী। উইকিলিকসের ফাঁস করা ভিডিওচিত্র ‘কোল্যাটারাল মার্ডার’ দেখিয়েছে, বাগদাদে আমেরিকান সেনারা অ্যাপাচি হেলিকপ্টার থেকে গুলি করে কী নৃশংস কৌতুকের সঙ্গে হত্যা করেছে ১২ জন নিরীহ সাধারণ মানুষকে, যাদের মধ্যে ছিল রয়টারের তিনজন সাংবাদিক-ক্যামেরাম্যান, এমনকি একটি শিশুও। একটা করে মানুষ মেরে তারা হেসে তৃপ্তি প্রকাশ করেছে ‘নাইস শট!’ বলে। আফগানিস্তানে তারা কী বর্বরভাবে সাধারণ মানুষকে হত্যা করেছে, তার ছবিও সম্প্রতি ইন্টারনেটে প্রকাশিত হয়েছে।
এই আমেরিকা তার সাঙ্গপাঙ্গদের নিয়ে এখন ঢুকেছে লিবিয়ায়। পণ্ডিতেরা বলছেন, এটা উপনিবেশবাদের নতুন চেহারা: নয়া উপনিবেশবাদ। কথাটা অতিব্যবহারে ক্লিশে হয়ে গেছে; কিন্তু বাস্তবতার বর্ণনায় এর চেয়ে জুতসই শব্দ এখনো কেউ খুঁজে পায়নি। বিশ্ব সম্প্রদায় বা ‘ওয়ার্ল্ড কমিউনিটি’ কথাটার বাতাবরণে আফগানিস্তানে, ইরাকে, লিবিয়ায় সামরিক তৎপরতা চালিয়ে যাচ্ছে নয়া উপনিবেশবাদ, যার মোড়ল আমেরিকা। আমেরিকার ‘মুক্তি ও গণতন্ত্র’ রপ্তানির বাজার সিলেক্টিভ। সব স্বৈরশাসকের দেশে তারা ওগুলো রপ্তানি করে না। তৃতীয় বিশ্বের স্বৈরশাসকদের সম্পর্কে সাবেক মার্কিন প্রেসিডেন্ট লিনডন জনসন নাকি বলতেন, ‘তারা বাস্টার্ড হতে পারে, তবে আমাদের বাস্টার্ড।’ মানে নিজেদের লোক। ইরানের শাহ, মিসরের মোবারক, ইন্দোনেশিয়ার সুহার্তো, পাকিস্তানের আইয়ুব খান—কে ‘বাস্টার্ড’ ছিলেন না? এখনো তো জর্ডান, মরক্কো, বাহরাইনের শাসকেরা ‘বাস্টার্ড’। কিন্তু আমেরিকা তাঁদের উৎখাত করার তাগিদ বোধ করছে না, কারণ তাঁরা ‘আমাদের বাস্টার্ড’। লিবিয়ার ব্যাপারে আমেরিকা তক্কে তক্কে ছিল, কারণ গাদ্দাফি ‘আমাদের বাস্টার্ড’ নন। স্নায়ুযুদ্ধের সময়ে তিনি ছিলেন শত্রুপক্ষের মিত্র। স্নায়ুযুদ্ধের অবসানের পরও তিনি সোজা রাস্তায় আসেননি। ইন্টারন্যাশনাল অ্যাফেয়ার্সে যাকে পার্টনার বলে, গাদ্দাফির লিবিয়া আমেরিকার কাছে তা নয়। ওবামা আসার আগে বুশ সাহেব আফ্রিকা অঞ্চলে আমেরিকার আধিপত্য ও নিয়ন্ত্রণ নিশ্চিত করতে ‘ইউএস আফ্রিকা কম্যান্ড’ (আফ্রিকম) গঠন করেছেন; আফ্রিকার ৪৯টি দেশ সেটিতে যোগ দিয়েছে, কিন্তু গাদ্দাফি যোগ দেননি।
তাঁর অপরাধ আরও আছে। তেলের দাম পড়ে গেলে ২০০৯ সালের শুরুর দিকে তিনি বলেছিলেন, তেল রপ্তানিকারক দেশগুলোর উচিত বিদেশি কোম্পানিগুলোর হাত থেকে তেলক্ষেত্রগুলো নিজ নিজ রাষ্ট্রীয় নিয়ন্ত্রণে নিয়ে নেওয়া, মানে জাতীয়করণ করা। ‘আমাদের তেলের দাম ওঠানামার নিয়ন্ত্রণ নিজেদের হাতেই নিয়ে নেওয়া উচিত’—২০০৯ সালের ২৫ জানুয়ারি গাদ্দাফি এমন কথা বলেছিলেন। তাঁর এই কথা শুনে ঘাবড়ে গিয়েছিল সেই সব বহুজাতিক বিদেশি কোম্পানি, যারা লিবিয়ায় টাকা বানাচ্ছে: অ্যাংলো-ডাচ কোম্পানি শেল, ব্রিটিশ পেট্রোলিয়াম, মার্কিন কোম্পানি এক্সনমবিল, হেস কর্প, ম্যারাথন অয়েল, অক্সিডেন্টাল, ওএমভি, নরওয়ের স্টেটঅয়েল, ইতালির এনি, কানাডীয় পেট্রো কানাডা। তারপর, বিদেশি কোম্পানিগুলোর সঙ্গে প্রডাকশন শেয়ারিং অ্যাগ্রিমেন্ট সংশোধন করে গাদ্দাফি ৫৪০ কোটি মার্কিন ডলার রাজস্ব জমা করেছিলেন লিবিয়ার রাষ্ট্রীয় কোষাগারে।
আরও আছে। গাদ্দাফি সামরিক সরঞ্জাম কেনেন রাশিয়ার কাছ থেকে। এই মুহূর্তে রাশিয়ার রাষ্ট্রীয় সংস্থা রাসআবারোনএক্সপোর্তর কাছ থেকে লিবিেব: কালো টাকার হিসাব চাই। প্রত্যেক প্রার্থীকে ২৫ লাখ টাকা দেওয়া হলো। তারা ৩৩ কোটি টাকা বিলালো। কোথা থেকে এল? তৃণমূল চাঁদা নিয়ে কুপন দেয়। গৌতম বুধবার এক সভায় চাঁদা তোলার কুপনের রসিদ দেখান। তাঁর দাবি, মুড়ির দিকটা নেই। তিনি নির্বাচন কমিশনে এর তদন্ত চাইছেন। কুপন পোড়ানো নিয়ে তাঁর সঙ্গে গলা মেলান জ্যেষ্ঠ নেতা বিমান বসু, বুদ্ধদেবও। বিমান বুধবার প্রেসক্লাবে মিট দ্য প্রেসে বলেন, একজন বাদে তৃণমূলের সব প্রার্থীকে প্রায় ২১ লাখ করে টাকা দেওয়া হয়েছে। ৩৪ কোটি কালো টাকার হিসাব চাইতে হবে কমিশনকে।
মমতার উত্তর: আমাদের কুপন আমরা পুড়িয়েছি। বেশ করেছি।
গৌতম দেব: বললেই হলো। এ জন্য জেলে যেতে হবে। টিভিতে এত বাহারি বিজ্ঞাপন। দুটো হেলিকপ্টার চলছে। টাকা আসে কোথা থেকে?
মমতা উড়িয়ে দেন, আমাদের তহবিলে পাঁচ কোটি টাকা নেই, এই দলের কী আছে? এর পরই তাঁর নিজস্ব ভঙ্গিমায় কটাক্ষ, সিপিএম, তুমি চালাকি কোরো না। মানহানির মামলা করব। তুমি মিথ্যাবাদী। কুৎসা রটনাকারী। যত খুশি মামলা ঠুকুন। তাতে আমাদের কিছু যায়-আসে না। সিপিএম তুমি তৈরি হও। হাওয়া বদলাচ্ছে। তৃণমূল চাইলে মুম্বাই থেকে চেন্নাই, সারা পৃথিবী থেকে টাকা নিতে পারত। কিন্তু তা আমরা নিইনি।
গৌতম দেব বলেন, কারা টাকা দিতে চাইল নাম প্রকাশ করতে হবে। এরা টাকা দিতে চায় কেন। খারাপ লোকের সঙ্গে যোগাযোগ হয় কী করে?
মমতার উক্তি: কোটি কোটি টাকা কোথা থেকে আসে, সেটা শুনতে চাই? শপিং মল কোথা থেকে আসে? তাঁর দাবি, বামফ্রন্টের নেতারা গত ৩৫ বছরে আঙুল ফুলে কলাগাছ হয়েছেন। বুধবার রায়দীঘির ঢোলায় তৃণমূলের প্রার্থী দেবশ্রী রায়কে সঙ্গে নিয়ে মমতা জনসভায় বলেন, বুদ্ধের সরকারটাই চলে কালো টাকায়।
বুদ্ধদেব ভট্টাচার্য এর আগে বলেন, ‘আমি কোনো দিন অপরাধীর কাছ থেকে টাকা নিইনি। আমি কোনো দিন কালো টাকা ছুঁয়ে দেখিনি।’ প্রবীণ নেতা শ্যামল চক্রবর্তী গতকাল বলেন, মমতা মিথ্যার রানি। বুদ্ধদেব বলেন, তৃণমূলের কালো টাকার সব প্রমাণপত্র নির্বাচন কমিশনে দেওয়া হয়েছে। কংগ্রেসের সাংসদ অধীর চৌধুরী বলেন, এখন সিপিএম কালো টাকা নিয়ে কথা বলছে কেন। তাদের অপসারণের পর তাদের সম্পদের বিষয়ে তদন্ত করা হবে।
মুম্বাই হাইকোর্টের সাবেক প্রধান বিচারপতি চিত্ততোষ মুখোপাধ্যায়ের নেতৃত্বাধীন ইলেকশন ওয়াচ ভোট পর্যবেক্ষণ করছে। এ সংস্থার রাজ্য সংযোজক বিপ্লব হালিম গতকাল প্রথম আলোকে বলেন, ‘কালো টাকার দূষণমুক্ত কেউ নয়। রাজ্যবাসীর মনে সে কারণে গোটা নির্বাচনী ব্যবস্থা সম্পর্কেই একটা আস্থাহীনতা দেখা দিয়েছে।’
নির্বাচনী ইশতেহার: পশ্চিমবঙ্গ নির্বাচনী রাজনীতিতে কেন্দ্রের কাছে দায়দেনা, সরকারি কর্মচারী, বিশেষ করে শিক্ষকদের বেতন-ভাতায় অনিশ্চয়তা, দুর্নীতি, শিল্প বিনিয়োগে মন্দা, আইনশৃঙ্খলা পরিস্থিতি উল্লেখযোগ্য। তৃণমূল তাদের সরকারের প্রথম ১০০ দিন এবং পরবর্তী ১০০০ দিনের অগ্রাধিকার ঘোষণা করেছে নির্বাচনী ইশতেহারে। পশ্চিমবঙ্গের বর্তমান অবস্থা কেমন তার একটা হিসাব দিয়েছে তারা। সর্বভারতীয় শিল্পায়ন যখন ২২ থেকে ২৫ ভাগ, ওডিশা ও গুজরাট যখন এই হার বজায় রাখছে, তখন পশ্চিমবঙ্গ নিম্নমুখী। ১৯৭৫-৭৬ সালে ছিল ২৭ ভাগ, ২০০৭-০৮ সালে ১৮.০৬ ভাগ এবং ২০০৮-০৯ সালে ১৮.০৪ ভাগ। তৃণমূলের জনপ্রিয় স্লোগান, ‘বদল চাই, বদলা চাই না’।
বামফ্রন্টের ইশতেহারে বলা হয়েছে, কেন্দ্রের জনবিরোধী নীতি ও দুর্নীতির বিরুদ্ধে বিকল্প দেবে তারা। মাধ্যমিক পরীক্ষায় দুই লাখের বেশি ছেলে মুসলিম। প্রায় ৬০০ মাদ্রাসা করেছে বাম সরকার। কৃষিজমির ৮৪ ভাগ এখন পাঁচ একরের কম জমির মালিকদের হাতে। সমগ্র ভারতে খাদ্য উৎপাদন কমেছে। পশ্চিমবঙ্গে বেড়েছে। গত পাঁচ বছরে রাজ্যে ৩৫ হাজার কোটি টাকা বিনিয়োগ হয়েছে। তাদের তিন প্রধান লক্ষ্য: দারিদ্র্যসীমার নিচের মানুষের উন্নয়ন, ক্রয়ক্ষমতা, শিক্ষা ও স্বাস্থ্য—এই তিন মাপকাঠিতে মানব উন্নয়ন সূচক নির্ধারণ এবং দরিদ্রতম ৪০ লাখ মানুষের উন্নয়ন।
বাংলাদেশ প্রসঙ্গ: মমতার ইশতেহারে বাংলাদেশ এসেছে ভারতের অন্যতম পূর্বাঞ্চলীয় কুটুম হিসেবে। তিনি পশ্চিমবঙ্গকে এই অঞ্চলের পরিবহন করিডর হিসেবে গড়ে তুলতে চান। শোনা গেল, তিনি জয়ী হওয়ার অল্প সময়ের ব্যবধানে বাংলাদেশ সফরে যেতে পারেন। বামফ্রন্টের ইশতেহারে বাংলাদেশ প্রসঙ্গ এসেছে এভাবে: পশ্চিমবঙ্গের উদ্বাস্তু পুনর্বাসন এবং ১৯৭১ সালের পর যাঁরা বাংলাদেশ থেকে পশ্চিমবঙ্গসহ দেশের অন্যান্য রাজ্যে চলে আসতে বাধ্য হয়েছেন, তাঁদের সম্পর্কে কেন্দ্রকে যথাযথ ভূমিকা পালনের দাবিতে ব্যাপক জনমত সৃষ্টি করা হবে। বামফ্রন্ট তাদের ভাষায়, তৃণমূল কংগ্রেস-মাওবাদী-কংগ্রেস ইত্যাদির নীতিহীন সুবিধাবাদী মহাজোটকে পরাস্ত করে।
বামফ্রন্ট কমিটির চেয়ারম্যান বিমান বসু গতকাল কলকাতা প্রেসক্লাবে বলেন, বামফ্রন্ট সরকারকে হটাতে একটি মার্কিন নীলনকশা রয়েছে। সে কারণেই তৃণমূলের সঙ্গে জোট বেঁধেছে কংগ্রেস। তাঁর অভিযোগ, কলকাতার মার্কিন কনস্যুলেট কয় দিন আগে সংখ্যালঘুদের সঙ্গে বৈঠক করেছে। সিআইএ মদদ দিচ্ছে। বামফ্রন্ট অবশ্য তাদের নির্বাচনী ইশতেহারের দ্বিতীয় বাক্যেই বলেছে, মার্কিন সাম্রাজ্যবাদ তাদের সংকটের বোঝা ভারতীয় জনগণের ওপর চাপিয়ে দিচ্ছে। এটা প্রতিহত করতে হবে।
দূরদেশ
গাদ্দাফির পতন, না দীর্ঘমেয়াদি যুদ্ধ?
লিবিয়ার যুদ্ধ পরিস্থিতি যে ক্রমশ কেবল জটিল হয়ে পড়ছে, তা-ই নয়; অবস্থাদৃষ্টে মনে হচ্ছে, পরিস্থিতির ওপর সংশ্লিষ্ট কোনো পক্ষেরই এখন আর নিয়ন্ত্রণ নেই। কোনো যুদ্ধই একেবারে পরিকল্পিতভাবে অগ্রসর হয় না। এ ক্ষেত্রে অপূর্ণাঙ্গ পরিকল্পনা এবং শেষ লক্ষ্য নিয়ে সুস্পষ্ট ধারণা না থাকায় লিবিয়ার যুদ্ধ পরিস্থিতি আরও বেশি জটিল রূপ নিয়েছে। জাতিসংঘের অনুমোদন নিয়ে ১৯ মার্চ ফরাসি ও মার্কিন বিমান হামলার যখন সূচনা হয়, তখনো রাজনৈতিক ও সামরিক কোনো বিবেচনায়ই পশ্চিমা দেশগুলো কোনো রকম ঐকমত্যে পৌঁছায়নি। বেনগাজিকে অগ্রসরমাণ গাদ্দাফি বাহিনীর আক্রমণ থেকে রক্ষা করা এবং বিদ্রোহীদের অস্তিত্ব টিকিয়ে রাখার জন্য ফ্রান্সসহ অন্যান্য দেশ যখন সামরিক অভিযান শুরু করে, তখনো তাদের ধারণা ছিল না, মুয়াম্মার গাদ্দাফির প্রতিরোধ কতটা শক্তিশালী হবে। শুধু তা-ই নয়, যে বিদ্রোহীদের সমর্থনে পশ্চিমারা জোট বেঁধে লিবিয়ায় আক্রমণ চালিয়েছে, তাদের সম্পর্কেও কোনো রকম ধারণা তাদের ছিল না। এই অভিযান, প্রাথমিক হামলা ও অত্যাসন্ন লক্ষ্য অর্জন করার পর কার নেতৃত্বে কীভাবে পরিচালনা করা হবে, তা নিয়ে ব্রিটেন, ফ্রান্স ও যুক্তরাষ্ট্র ভিন্ন ভিন্ন মত পোষণ করে এবং অভিযানের নেতৃত্ব ন্যাটোর হাতে হস্তান্তর নিয়ে সমস্যার মোকাবিলা করতে হয়। তদুপরি আরব লিগ ‘নো ফ্লাই জোন’ প্রতিষ্ঠার অনুরোধ করার পর যুদ্ধের সূচনা দোদুল্যমান হয়ে পড়ে। রাশিয়ার তীব্র সমালোচনা অপ্রত্যাশিত না হলেও তার ভাষা ও সময় কোনোটিই যুক্তরাষ্ট্র, ফ্রান্স ও ব্রিটেনের অনুকূলে যায়নি। প্রথম দুই সপ্তাহ এসব সমস্যা মোকাবিলা করা সম্ভব হলেও যুদ্ধক্ষেত্রে পরিস্থিতির এমন কোনো নাটকীয় পরিবর্তন ঘটেনি, যা থেকে কোনো পক্ষই আশাবাদী হতে পারে।
বিদ্রোহীদের অস্তিত্ব রক্ষা হয়েছে; তবে সেটা যে বড়জোর সাময়িক, তা বোঝা যায়, যখন তারা বারবার গাদ্দাফি বাহিনীর হামলায় পিছিয়ে পড়তে বাধ্য হচ্ছে। দীর্ঘ মেয়াদে যুদ্ধ চালিয়ে যাওয়ার মতো অস্ত্রশস্ত্র, নেতৃত্ব ও সংগঠন কোনোটিই বিদ্রোহীদের নেই। তারা বড়জোর তাদের আন্তরিকতা ও লক্ষ্য অর্জনের জন্য যেকোনো ত্যাগে প্রস্তুতির ওপর নির্ভর করতে পারে। কিন্তু এগুলোর কোনোটিই তাদের ত্রিপোলিতে নিয়ে যাবে না। কেননা, মুয়াম্মার গাদ্দাফির আচরণে স্পষ্ট, তিনি সহজে ক্ষমতা ত্যাগের লোক নন।
অন্যদিকে পশ্চিমা দেশগুলো এই যুদ্ধে দীর্ঘ মেয়াদে জড়িত থাকতে উৎসাহী বা সক্ষম বলে মনে করার কারণ নেই। পরিস্থিতির চাপে দ্রুততার সঙ্গে যুদ্ধে জড়িয়ে পড়া দেশগুলোর অন্যতম হচ্ছে যুক্তরাষ্ট্র। অভ্যন্তরীণ ও আন্তর্জাতিক দুই বিবেচনায়ই ওবামা প্রশাসন এই যুদ্ধের সঙ্গে যতটা সম্ভব কম সংশ্লিষ্ট থাকতে চাইছে। মুয়াম্মার গাদ্দাফির সরকার এখন পর্যন্ত বড় ধরনের পরাজয়ের মুখোমুখি হয়নি। উপরন্তু, তারা বিদ্রোহীদের সম্মুখযাত্রাকে আটকে দিয়েছে এবং কৌশলগতভাবে গুরুত্বপূর্ণ কয়েকটি শহর পুনর্দখল করেছে। কিন্তু সরকার এটাও জানে যে, এই অবস্থা খুব বেশি সময় বহাল না-ও থাকতে পারে। তার সরকারের একাধিক গুরুত্বপূর্ণ ব্যক্তি পদত্যাগ করেছেন এবং চাপ যতই বাড়বে তত বেশি লোকের পদত্যাগের সম্ভাবনা রয়েছে।
বিভিন্ন পক্ষের এসব বিবেচনার পাশাপাশি মানবিক ক্ষয়ক্ষতির বিবেচনায়ও বর্তমান পরিস্থিতি অব্যাহত রাখা কতটা সম্ভব, সেটা প্রশ্নসাপেক্ষ। বিদ্রোহী ও গাদ্দাফি বাহিনীর মধ্যে সংঘর্ষে বেসামরিক ব্যক্তিরা নিহত হচ্ছে কি না, সে খবর পাওয়া না গেলেও বিদেশি বিমান হামলায় বেসামরিক ব্যক্তিদের প্রাণনাশের খবর পাওয়া গেছে। যেসব শহরে যুদ্ধ চলছে, সেগুলো কার্যত জনশূন্য হয়ে পড়েছে। সবচেয়ে বড় মানবিক বিপর্যয়ের দিক হচ্ছে শরণার্থী সমস্যা। লিবিয়া থেকে হাজার হাজার বিদেশি সীমান্ত অতিক্রম করে প্রতিবেশী তিউনিসিয়া ও মিসরে আশ্রয় নিয়েছেন। এই শরণার্থীদের সঙ্গে গত সপ্তাহে লিবিয়ার নাগরিকেরাও যোগ দিতে শুরু করেছে। মিসর ও তিউনিসিয়া উভয়ই অভ্যন্তরীণ রাজনৈতিক ও অর্থনৈতিক সমস্যা মোকাবিলা করছে। যুদ্ধ পরিস্থিতি অব্যাহত থাকলে এই সংখ্যা বাড়বে। আন্তর্জাতিক উদ্যোগ এই অবস্থা কতটা কার্যকরভাবে সামাল দিতে পারবে, তা বলা মুশকিল। যুদ্ধক্ষেত্রের পরিস্থিতি, সম্ভাব্য বড় আকারের মানবিক বিপর্যয় এবং ফলাফলের ব্যাপারে সংশয়ের কারণে সংশ্লিষ্ট সব পক্ষই মনে হচ্ছে যুদ্ধের নিষ্পত্তি করতে বিভিন্ন পথ খুঁজছে। কিন্তু প্রশ্ন হচ্ছে, যুদ্ধের অবসান ও লিবিয়ার রাজনৈতিক সংকট সমাধানে সম্ভাব্য বিকল্পগুলো কী?
বিরাজমান পরিস্থিতিতে চারটি বিকল্প সংশ্লিষ্ট পক্ষগুলোর সামনে উপস্থিত হয়েছে। প্রথম বিকল্প হচ্ছে, আলাপ-আলোচনার মাধ্যমে সংকট থেকে উত্তরণ, যদিও গাদ্দাফি সরকার, পশ্চিমা দেশগুলো এবং বিদ্রোহীরা নিজ নিজ অবস্থানে কঠোরভাবে দাঁড়িয়ে আছে। তথাপি এই বিকল্পটি একেবারে অসম্ভব কিছু নয়। বিদ্রোহী ও পশ্চিমা দেশগুলো চায়, গাদ্দাফি ক্ষমতা থেকে সরে যান। গাদ্দাফি ক্ষমতা থেকে সরবেন না বললেও যুদ্ধে পরাজয়ের চেয়ে তাঁর ঘনিষ্ঠজনের হাতে ক্ষমতা হস্তান্তর করে সম্ভাব্য বিচার এড়াতে পারলে সে পথ তিনি নেবেন না—এমন মনে করার কোনো কারণ নেই। বিদ্রোহীরা ইতিমধ্যে জাতিসংঘের দূত আবদেল্লাহ আল খতিবের মাধ্যমে যুদ্ধবিরতির প্রস্তাব দিয়েছে। অন্যপক্ষে গাদ্দাফির উত্তরসূরি বলে বিবেচিত তাঁর ছেলে সাইফ আল ইসলামের দূত ব্রিটেনে সফর করে একটা গ্রহণযোগ্য সমাধানের পথ খুঁজতে আলোচনা করেছেন বলে গার্ডিয়ান ও অন্যান্য সূত্রে খবর বেরিয়েছে। এর আগে মার্কিন পররাষ্ট্রমন্ত্রী হিলারি ক্লিনটন ইঙ্গিত দিয়েছিলেন যে গাদ্দাফির ঘনিষ্ঠজনের কেউ কেউ পশ্চিমা বিশ্বের সঙ্গে যোগাযোগ করে সমাধানের জন্য চেষ্টা করছেন।
দ্বিতীয় বিকল্প হচ্ছে, অব্যাহত অচলাবস্থা। নো ফ্লাই জোন নিশ্চিত করতে বিমান হামলার সূচনার পর বিদ্রোহীরা যৎকিঞ্চিৎ সফল হলেও এখন পর্যন্ত তারা খুব বড় রকমের অগ্রগতি অর্জন করেনি। জাতিসংঘের যে প্রস্তাবের আওতায় বিমান অভিযান চালানো হয়েছে, তাতে বিদ্রোহী বাহিনীর সমর্থনে অব্যাহত বিমান হামলা চালানো সম্ভব হবে না। অন্যদিকে কেবল বিমান হামলা চালিয়ে যেকোনো সরকারকে ক্ষমতাচ্যুত করা যায় না, তা কসোভোর বিমান হামলার অভিজ্ঞতারই সাক্ষ্য। একটানা ৭৮ দিনের বিমান হামলা মিলোসেভিচকে দুর্বল করলেও তা যথেষ্ট ছিল না। শেষাবধি যুদ্ধক্ষেত্রেই তার ফলাফল নিশ্চিত হয়েছে। কিন্তু লিবিয়ায় এত দীর্ঘ মেয়াদে বিমান হামলা চালানো অসম্ভব বলে মনে হয়। কেননা, এতে এই অভিযানের বিরুদ্ধে বিশ্বজনমত গড়ে উঠবে এবং তার পরিণতি ভালো হবে না। অচলাবস্থা কার্যত গাদ্দাফি সরকারের জন্য বিজয় বলেও বর্ণনা করা যায়। অচলাবস্থার সুযোগে বিদ্রোহীরা নিজেদের সংগঠিত করতে সক্ষম হলেও তাদের পক্ষে এই পরিস্থিতি অব্যাহত রাখা সম্ভব হবে না, কেননা তার জন্য দরকার হবে অস্ত্রশস্ত্র, প্রশিক্ষণ ও সংগঠন।
তৃতীয় বিকল্প হচ্ছে দীর্ঘমেয়াদি যুদ্ধ। এ ক্ষেত্রে যুদ্ধ মানে হচ্ছে, বিদ্রোহীদের পাশাপাশি বিদেশি সেনা মোতায়েন করা এবং তাদের নেতৃত্বে যুদ্ধ পরিচালনা করা। অনেকেরই স্মরণে থাকবে, ২০০১ সালে আফগানিস্তানে আহমেদ শাহ মাসুদের অনুসারী বাহিনীর সঙ্গে মার্কিনরা যুক্ত হয়ে তালেবান সরকারকে ক্ষমতাচ্যুত করেছিল। কিন্তু এ-ও ভুলে যাওয়ার অবকাশ নেই, সেই যুদ্ধের শেষ এখনো হয়নি। যুদ্ধ শুরু হওয়ার ১১ বছর পর সেখানে প্রায় দেড় লাখ বিদেশি সেনা যুদ্ধ চালিয়ে যাচ্ছে। ইতিমধ্যে মার্কিন প্রেসিডেন্ট ওবামা স্পষ্ট করেই বলেছেন, যুক্তরাষ্ট্র লিবিয়ায় সেনা পাঠাবে না। তা ছাড়া জাতিসংঘের প্রস্তাব ১৯৭৩-এ বিদেশি সেনা কর্তৃক লিবিয়া দখলের বিরুদ্ধে সুস্পষ্টভাবেই বলা হয়েছে।
দ্বিতীয় ও তৃতীয় বিকল্পের জন্য দরকার হচ্ছে, হয় বিদ্রোহীদের অস্ত্রশস্ত্র সরবরাহ অথবা বিদেশি সেনা পাঠিয়ে দেশের একাংশ দখল করা। উভয় ক্ষেত্রেই লিবিয়া কার্যত দুটি দেশে বিভক্ত হবে এবং অন্তহীন সংঘাতে জড়িয়ে পড়বে। লিবিয়ার বিদ্রোহীদের অস্ত্রশস্ত্র সরবরাহের ক্ষেত্রে আরও কিছু বাধা রয়েছে। এর অন্যতম হলো, এর জন্য দরকার হবে প্রতিবেশী কোনো দেশকে স্টেজিং গ্রাউন্ড হিসেবে ব্যবহার করা। আফগানিস্তানের ক্ষেত্রে একাধিকবার পাকিস্তান সেভাবে ব্যবহূত হয়েছে। লিবিয়ার কোনো প্রতিবেশী দেশ তাতে রাজি হবে, এমন কোনো ইঙ্গিত পাওয়া যায়নি। যুক্তরাষ্ট্রের প্রতিরক্ষামন্ত্রী রবার্ট গেটস কংগ্রেসে দেওয়া বক্তব্যে বলেছেন, যুক্তরাষ্ট্র বিদ্রোহীদের অস্ত্র সরবরাহের দায়িত্ব নেবে না; অন্য কোনো দেশ চাইলে তারা করতে পারে। ইতিমধ্যে লিবিয়ায় সিআইএর গোয়েন্দারা উপস্থিত হয়েছেন বলে খবর প্রকাশিত হয়েছে। অনুমান করা যায়, তাঁরা বিদ্রোহীদের পরিচয়, তাদের লক্ষ্য এবং নেতৃত্বের বিষয়ে আরও স্পষ্ট ধারণা পেতে চাইছেন। তাদের সাংগঠনিক পরামর্শ দেওয়ার কাজেও সম্ভবত এই গোয়েন্দারা যুক্ত আছেন। কিন্তু যুক্তরাষ্ট্র এই বিদ্রোহীদের ব্যাপারে সংশয়মুক্ত এবং দীর্ঘ মেয়াদে এর পরিণতি সম্পর্কে নিশ্চিত না হলে কোনো রকম আশু পদক্ষেপ নেবে না বলে ধারণা করা যেতে পারে। লিবিয়া বিষয়ে লন্ডন সম্মেলনে অন্যদের বক্তব্য থেকেও মনে হয়, তারাও একই রকম দ্বিধান্বিত।
চতুর্থ বিকল্প হচ্ছে, গাদ্দাফি সরকারের পতন। যুক্তরাষ্ট্র ও ব্রিটেনসহ অন্যান্য দেশ স্পষ্ট করেই বলেছে, তারা চায় গাদ্দাফি ক্ষমতাচ্যুত হোক। কিন্তু তা যুদ্ধের মধ্য দিয়েই অর্জন করতে হবে বা করা যাবে বলে তারা নিশ্চিত নয়। এমতাবস্থায় তাদের সবচেয়ে বিকল্প পথ হচ্ছে, যদি গাদ্দাফির ঘনিষ্ঠ রাজনৈতিক সহচরেরা তাঁকে ক্ষমতা থেকে সরিয়ে দেয়। পররাষ্ট্রমন্ত্রী মুসা কুসার পক্ষ ত্যাগ এবং অন্য কয়েকজনের সে ধরনের সম্ভাবনার খবর থেকে অনেকে আশাবাদী যে এই বিকল্পটির সম্ভাবনা একেবারে বাতিল করা যায় না। কিন্তু এ বিকল্প ধীরে ধীরে ঘটবে, তা নয়। এই সম্ভাবনা যদি শিগগিরই বাস্তবায়িত না হয়, তবে বুঝতে হবে, এটি প্রত্যাশা না করাই ভালো।
এই চারটি বিকল্পের কোনটি শেষ পর্যন্ত বাস্তবের মুখ দেখবে, তা বলা কঠিন। অন্যদিকে যুদ্ধক্ষেত্রে নাটকীয় কোনো পরিবর্তন, যেমন বিদ্রোহী বা গাদ্দাফি বাহিনীর অপ্রত্যাশিত সাফল্য ঘটলে এর কোনোটিই হয়তো বিবেচিত হবে না।
তেমনটি না ঘটা পর্যন্ত কূটনৈতিক ও সামরিক উদ্যোগ আবর্তিত হবে এই চারটি বিকল্পকে কেন্দ্র করে।
ইলিনয়, ১ এপ্রিল ২০১১
আলী রীয়াজ: যুক্তরাষ্ট্রের ইলিনয় স্টেট ইউনিভার্সিটির রাজনীতি ও সরকার বিভাগের অধ্যাপক।
দূর দেশ
পাকিস্তান সংকট: শেখার আছে অনেক কিছুই
কোনো দেশের রাজনৈতিক সংকট নিয়তি-নির্ধারিত বিষয় নয়। পাকিস্তান কোনো অবস্থাতেই তার ব্যতিক্রম নয়। রাজনৈতিক সংকট তৈরি হয় দেশের রাজনৈতিক ও সামাজিক শক্তিগুলোর আচরণ, ভূমিকা ও ক্রিয়া-প্রতিক্রিয়ার কারণে। ওই শক্তিগুলোর প্রকৃতি ও উদ্দেশ্য অনেকাংশেই সংকটের পরিধি ও গুরুত্ব নির্ধারণ করে। কিন্তু কোনো দেশে কোনো সময়েই সামাজিক ও রাজনৈতিক শক্তিগুলো সম্পূর্ণ স্বাধীন নয়। তারা দেশ পরিচালনার জন্য, সমাজে তাদের কর্তৃত্ব এবং স্থিতিশীলতা ও শৃঙ্খলা প্রতিষ্ঠার জন্য যেসব প্রতিষ্ঠান তৈরি করে, সেগুলোও অংশত তাদের কার্যকলাপকে প্রভাবিত করে। সর্বোপরি পৃথিবীর সবচেয়ে ছোট দ্বীপটিও বিশ্ব রাজনীতির বিবেচনায় বিচ্ছিন্ন দ্বীপ নয়। অর্থাৎ, দেশের বাইরের শক্তি দেশের অভ্যন্তরীণ রাজনীতির ওপর প্রভাব বিস্তার করে। পাকিস্তানে কয়েক মাস ধরে যে অব্যাহত সংকট চলছে, তা বোঝা এবং বিশ্লেষণ করার জন্য এই মৌলিক বিষয়গুলো আমাদের সবারই মনে রাখা প্রয়োজন।
পাকিস্তানের বর্তমান সংকটের আপাত চেহারা হলো, দেশের নির্বাচিত বেসামরিক সরকারের সঙ্গে দেশের সেনাবাহিনী ও বিচার বিভাগ বড় রকমের বিরোধে জড়িয়ে পড়েছে। বিরোধের সূত্রপাত হয়েছে দুটো কারণে। প্রথমত, সরকারের জ্ঞাতসারে মার্কিন যুক্তরাষ্ট্রের কাছে পাকিস্তানি রাষ্ট্রদূত একজন ব্যবসায়ীর মাধ্যমে চিঠি পাঠিয়েছিলেন এমন অভিযোগ থেকে। দ্বিতীয়ত, পাকিস্তানের উচ্চ আদালতের দেওয়া একটি নির্দেশ সরকার মানেনি বলে। প্রথমটিকে ‘মেমোগেট’ বলে সংবাদমাধ্যমে বর্ণনা করা হচ্ছে। এ বিষয়ে বিস্তারিত প্রায় প্রতিদিনই সংবাদপত্রে ছাপা হচ্ছে। (এ বিষয়ে দ্রষ্টব্য: পাকিস্তানের মেমোগেট: কে হারে কে জেতে? প্রথম আলো, ৩০ নভেম্বর ২০১১) দ্বিতীয়টির সূচনা হয় ২০০৯ সালের ১৬ ডিসেম্বর, যখন দেশের সুপ্রিম কোর্ট ন্যাশনাল রিকনসিলিয়েশন অর্ডিন্যান্স বা এনআরওকে অবৈধ ও অসাংবিধানিক বলে রায় দেন। এই অধ্যাদেশ জারি করেছিলেন প্রেসিডেন্ট পারভেজ মোশাররফ ২০০৭ সালের অক্টোবরে। এর উদ্দেশ্য ছিল ১৯৮৬ থেকে ১৯৯৯ সাল পর্যন্ত যেসব রাজনীতিবিদ, ব্যবসায়ী, সরকারি কর্মচারী বিভিন্ন রকম অভিযোগে অভিযুক্ত হয়েছেন, বিচারে দোষী সাব্যস্ত হয়েছেন, তাঁদের বিরুদ্ধে অভিযোগ প্রত্যাহার করে নেওয়া। এসব অভিযোগ প্রত্যাহার করার ফলেই বেনজির ভুট্টো ও নেওয়াজ শরিফ স্বদেশে ফেরত আসতে সক্ষম হন। ২০০৯ সালের নভেম্বরে পাকিস্তান পিপলস পার্টির সরকার এই অধ্যাদেশের সুবিধাভোগী ব্যক্তিদের তালিকা প্রকাশ করে। তাতে যে আট হাজার ৪১ জনের নাম ছিল, তার মধ্যে আসিফ আলী জারদারি এবং বর্তমান প্রধানমন্ত্রী ইউসুফ গিলানিও অন্তর্ভুক্ত। এনআরও বাতিল হওয়ার অর্থ হলো, তাঁদের বিরুদ্ধে অভিযোগের বিচার অব্যাহত রাখতে হবে বা চালু করতে হবে। কিন্তু ইতিমধ্যে সরকার যেসব মামলা ও তদন্ত বন্ধ করার নির্দেশ দেয়, তার মধ্যে অন্যতম হলো জারদারির বিরুদ্ধে সুইস কর্তৃপক্ষের একটি চলমান তদন্ত। ওই তদন্তের প্রাথমিক রিপোর্টে সুইস ব্যাংকে জারদারির অ্যাকাউন্টে ৬০ মিলিয়ন ডলার উৎকোচের টাকা জমা আছে বলে বলা হয়েছিল। এনআরও বাতিল হয়ে যাওয়ার পর আদালত সরকারকে নির্দেশ দেন, যেন সরকার সুইস কর্তৃপক্ষকে এই তদন্ত পুনরায় শুরু করতে চিঠি পাঠায়। সরকার এ-যাবৎ তা করতে অস্বীকার করে। সেই সূত্র ধরেই প্রধানমন্ত্রী গিলানির বিরুদ্ধে আদালত অবমাননার অভিযোগ আনা হয় এবং তিনি ১৯ জানুয়ারি আদালতে হাজির হন।
সরকারের দাবি হলো, পাকিস্তানের সংবিধান অনুযায়ী প্রেসিডেন্টের ইমিউনিটি বা অনাক্রম্যতা রয়েছে। ফলে গিলানি আদালতের নির্দেশ মানেননি। কেননা, সংবিধান অনুযায়ী তিনি আদালতের নির্দেশ মানতে পারেন না। প্রেসিডেন্টের ইমিউনিটির ধারা-২৪৮ এ ক্ষেত্রে কার্যকর কি না, তা বিতর্কসাপেক্ষ এবং সে বিতর্ক যে অব্যাহত থাকছে, তা নিশ্চিত হয়েই বলা যায়। গিলানির বিরুদ্ধে আদালত অবমাননা মামলার শুনানি ১ ফেব্রুয়ারি পুনরায় শুরু হবে এবং তা চলবে অনেকটা সময় ধরে।
‘মেমোগেট’কে কেন্দ্র করে পাকিস্তানের সেনাবাহিনী জারদারি-গিলানি সরকারের ওপর ক্ষুব্ধ। ইতিমধ্যে হুসেন হাক্কানি পদত্যাগে বাধ্য হয়েছেন। তাঁর স্ত্রী ও জারদারির উপদেষ্টা ফারাহনাজ ইস্পাহানি দেশ ত্যাগ করে লন্ডনে একজন সাংবাদিককে বলেছেন, তিনি পালিয়ে এসেছেন। কেননা, তাঁকে ও তাঁর স্বামীকে আইএসআই অপহরণ করতে পারে। দেশের প্রতিরক্ষাসচিব বরখাস্ত হওয়ার পর আদালতের শরণাপন্ন হয়েছেন। তদুপরি সুপ্রিম কোর্ট ২০ জানুয়ারি সরকারকে এই মর্মে লিখিত প্রতিশ্রুতি দিতে বলেছেন যে সেনাবাহিনীর প্রধান আশরাফ কায়ানি ও আইএসআইয়ের প্রধান সুজা পাশাকে পদচ্যুত করা হবে না। মেমোগেট কেলেঙ্কারির তদন্ত কমিশন এই বিতর্কের কেন্দ্রীয় চরিত্র মনসুর ইজাজকে ৯ ফেব্রুয়ারি কমিশনের সামনে হাজির হতে বলেছে। ইজাজ নিরাপত্তাহীনতার কথা বলে পাকিস্তানে আসতে অস্বীকার করেছেন। সরকারবিরোধীরা অভিযোগ করছে, পাকিস্তান সেনাবাহিনীকে অবমাননা করে বিদেশি হস্তক্ষেপের অনুরোধ-সংবলিত এই চিঠি জারদারির জ্ঞাতসারে পাঠানো হয়েছে। এটি দেশদ্রোহ বলেই তাদের বক্তব্য।
‘মেমোগেট’ এবং ‘এনআরও’ নিয়ে দুই ফ্রন্টে জারদারি সরকারের ওপর যে চাপ, তার কারণ কি যা বলা হচ্ছে তা-ই; নাকি তার চেয়েও বেশি কিছু? পাকিস্তানের রাজনীতিতে অস্থিতিশীলতা তৈরিই কি এর লক্ষ্য? অস্থিরতা ও অস্থিতিশীলতা পাকিস্তানের ইতিহাসে নতুন নয়। তত্ত্বাবধায়ক প্রধানমন্ত্রী বাদ দিলে এ-যাবৎ পাকিস্তানে ১৪ জন প্রধানমন্ত্রী, চারজন গভর্নর জেনারেল এবং ১৪ জন প্রেসিডেন্ট দেশ শাসন করেছেন। এই প্রেসিডেন্টদের মধ্যে চারজন এসেছেন সেনাবাহিনী থেকে। পাকিস্তানে একসময় একজন বেসামরিক রাজনীতিবিদ প্রধান সামরিক আইন প্রশাসক হয়েছেন, পরে তিনিই আবার প্রথম নির্বাচিত প্রধানমন্ত্রী হয়েছেন। পাকিস্তানের তিনজন প্রধানমন্ত্রী আততায়ীর হাতে নিহত হয়েছেন। পাকিস্তানে সর্বময় ক্ষমতাবান প্রেসিডেন্ট ও প্রধানমন্ত্রী যেমন ছিলেন, তেমনি ছিলেন ঠুঁটো জগন্নাথ প্রেসিডেন্ট ও প্রধানমন্ত্রী। পাকিস্তানের সংবিধান নিয়েও যে ইতিহাস, তা-ও খুব ইতিবাচক নয়। প্রথম সংবিধান তৈরি করতে লেগেছিল নয় বছর। সব মিলে চারটি সংবিধান লেখা হয়েছে। দুটো সংবিধান সম্পূর্ণ বাতিল করার ঘটনা আছে। তিন দফা সংবিধান স্থগিত রাখা হয়েছে। বিভিন্ন রকম শাসকের পরীক্ষা-নিরীক্ষা হয়েছে পাকিস্তানে। এই ইতিহাস প্রমাণ করে, মেমোগেট ও এনআরও নিয়ে বিতর্ক ও বিরোধ দেশের রাজনৈতিক সংস্কৃতিরই অংশ।
পাকিস্তানের সেনাবাহিনীর রাজনৈতিক অভিলাষ ও সেনাবাহিনীকে ব্যবহার করে বেসামরিক ব্যক্তিদের রাজনৈতিক অভিলাষ চরিতার্থ করার পরিণতি হচ্ছে পাকিস্তানের রাজনীতির অস্থিরতার অন্যতম কারণ। একই ভাবে সর্বোচ্চ আদালতকে নিয়ন্ত্রণ করা ও তাঁকে ব্যবহার করার প্রবণতাও পাকিস্তানের ইতিহাসেরই অংশ। সংবিধানের পঞ্চম ও ষষ্ঠ সংশোধনীর মাধ্যমে জুলফিকার আলী ভুট্টো সে চেষ্টা করেন। জিয়াউল হকের গোটা সময়ে পাকিস্তানের প্রধান বিচারপতি যাঁরা ছিলেন, তাঁরা কেউই স্থায়ী ছিলেন না। ১৯৯৪ সালে বেনজির ভুট্টো হাইকোর্টের একজন অদক্ষ বিচারককে সুপ্রিম কোর্টে পদোন্নতি দিয়ে পরে তাঁকে লাহোর হাইকোর্টের অস্থায়ী প্রধান বিচারপতি করেছিলেন; তাঁর মাধ্যমে হাইকোর্টে দলীয় লোকদের নিয়োগ দেওয়া হয়েছিল। ১৯৯৬ সালে বেনজির ভুট্টো যাঁকে সুপ্রিম কোর্টে প্রধান বিচারপতি নিয়োগ দেন, তাঁর প্রধান যোগ্যতা ছিল তিনি প্রধানমন্ত্রীর প্রতি অনুগত। অনেকেরই মনে আছে, নেওয়াজ শরিফের সমর্থকেরা ১৯৯৭ সালে সুপ্রিম কোর্টের ওপর হামলা চালিয়েছিল প্রধানমন্ত্রীকে অবমাননার অভিযোগ থেকে রক্ষা করতে।
পাকিস্তানের তিনটি প্রধান প্রতিষ্ঠান—সেনাবাহিনী, সরকার ও আদালত কেউই নিষ্কলুষ নয়। এসব প্রতিষ্ঠানের ইতিহাস থেকে বোঝা যায়, আশু স্বার্থোদ্ধারের জন্য এই প্রতিষ্ঠানগুলোকে ব্যবহার করতে রাজনীতিবিদেরা মোটেই কুণ্ঠিত হননি। দেশের রাজনৈতিক শক্তিগুলোর এ ধরনের আচরণেরই পরিণতি হচ্ছে পাকিস্তানের বর্তমান সংকট। সেনাবাহিনীকে ক্ষমতা থেকে দূরে রাখতে এখন জারদারি-গিলানি গণতন্ত্র রক্ষার কথা বলছেন বটে, কিন্তু গণতন্ত্রের স্বার্থের জবাবদিহির মুখোমুখি হতে তাঁরা রাজি নন। সেনাবাহিনী তাদের ক্ষমতা ও পরিধির বাইরে গিয়ে বেসামরিক সরকারকে চাপ দিচ্ছে। ক্ষেত্রবিশেষে আপত্তিকর মন্তব্য করতে পিছপা হচ্ছে না। আদালতের বিচারকেরা ক্ষমতার এই টানাপোড়েনের অংশীদার হচ্ছেন স্বেচ্ছায় বা অনিচ্ছায়।
পাকিস্তানের এই অব্যাহত সংকটের দিকে সবার নজর রাখা জরুরি। সম্ভবত এ থেকে অনেক কিছুই শেখার আছে।
পাকিস্তান
সরকার হবে সেনাশাসন আড়ালের প্রসাধনী
সামরিক অভ্যুত্থান কতটা সম্ভব?
আমরা দেখতে পাচ্ছি পাকিস্তানের পঞ্চম সামরিক স্বৈরতন্ত্র ধাপে ধাপে কায়েম হচ্ছে। এটা হবে আগের চারটি থেকে আলাদা ধরনের এক সামরিক শাসন। হয়তো এবার আমরা কোনো অভ্যুত্থান ঘটতে দেখব না, পাব না একক কোনো সামরিক শাসক। বরং দেখতে পাচ্ছি, বাহিনীর কমান্ডাররা পর্দার অন্তরালে থেকে প্রতিটি বড় সিদ্ধান্ত নিয়ন্ত্রণের ক্ষমতা তাদের হাতে নিয়ে নিচ্ছে। একটি বেসামরিক সরকার অবশ্য টিকে থাকবে, তবে তার ভূমিকা হবে সামরিক শাসন আড়াল রাখার প্রসাধনীসামগ্রী হিসেবে।
সেনাবাহিনীর ভূমিকা বাড়বে
পর্দার আড়ালে থেকেই সেনাবাহিনী দেশের সর্বময় ক্ষমতাবার মালিক হতে চায়। পাকিস্তানে নিয়ন্ত্রণ নেওয়ার জন্য দুটি বিষয় আছে তাদের: এক. পরমাণু বোমা, দুই. ওয়াশিংটনের সঙ্গে সম্পর্ক; দুটো বিষয়ের নিয়ন্ত্রণই তারা চায়। এই লক্ষ্যেই তারা ওয়াশিংটনে নিযুক্ত রাষ্ট্রদূত হোসাইন হাক্কানিকে অপসারণ করিয়ে নিয়েছে। কেননা, ওয়াশিংটনের সঙ্গে পাকিস্তানের সম্পর্ক নিয়ন্ত্রণের ক্ষেত্রে হোসাইন হাক্কানিকে তারা বাধা বলে মনে করেছিল। এর জন্যই তারা লড়াই করে আসছে, তারা চাইছে এই সম্পর্কের পূর্ণ নিয়ন্ত্রণ। সেনাবাহিনী সেই সরকার চায়, যে সরকার ওয়াশিংটন, বেইজিং ও রিয়াদের মতো মূল পররাষ্ট্রনৈতিক সম্পর্কগুলোর নিয়ন্ত্রণ তাদের হাতে ছেড়ে রাখবে। পাকিস্তানে তারা আর কখনো ‘প্রথম পরমাণু আক্রমণ করবে না’, বা ‘কাশ্মীরের সন্ত্রাসবাদ স্বাধীনতা সংগ্রাম নয়’ ধরনের কথাবার্তা আর শুনতে চায় না।
চিঠি কেলেংকারির মওকা
চিঠি কেলেংকারি বা মেমোগেট (মেমোগেট হলো পাকিস্তানের সাম্প্রতিক কূটনৈতিক কেলেংকারির নাম। জারদারি সরকারের পক্ষ থেকে যুক্তরাষ্ট্রে নিযুক্ত পাকিস্তানি রাষ্ট্রদূত হোসাইন হাক্কানির মাধ্যমে মার্কিন প্রশাসনের কর্তাব্যক্তিদের কাছে একটি গোপন চিঠি পৌঁছানো হয় বলে অভিযোগ ওঠে। ওই চিঠির ভাষ্য হচ্ছে, সেনাপ্রধান ও আইএসআইয়ের প্রধানকে অপসারণে পাকিস্তানের রাজনৈতিক সরকার মার্কিন প্রশাসনের সহায়তা চায়। হাক্কানি এই চিঠি পাকিস্তানি বংশোদ্ভূত মার্কিন ব্যবসায়ী মনসুর ইজাজের মাধ্যমে পাঠালেও পরে মনসুর ইজাজ এই ঘটনা ফাঁস করে দেন। এ ঘটনা থেকেই পাকিস্তানে সামরিক বাহিনী ও নির্বাচিত সরকারের সম্পর্কে টানাপোড়েন সৃষ্টি হয় এবং অভ্যুত্থানের আশঙ্কা দানা বাঁধে।) বিষয়টি বিস্ময়কর গুরুত্ব পেয়ে গেছে। এ ঘটনা পাকিস্তানের গণতন্ত্রের জন্য মারাত্মক হয়ে উঠেছে। আমি আশা করি এই খেলার খেলোয়াড়েরা একটু ক্ষান্ত হবে এবং বলবে, ‘হেই, এটা তো এখন নিয়ন্ত্রণের বাইরে চলে যাচ্ছে।’ এবং এই খেলার সবচেয়ে গুরুত্বপূর্ণ খেলোয়াড় বেসামরিক সরকার বা বিচার বিভাগ নয়, সেই খেলোয়াড় হলো সেনাবাহিনী।
পাকিস্তানে গণতন্ত্রের ভবিষ্যৎ
ভিন্ন ভিন্ন খেলোয়াড়ের কার কী উদ্দেশ্য তা এখনো পুরোটা পরিষ্কার নয়। তবে খেয়াল করার বিষয়, প্রধান বিরোধী দল নির্বাচিত সরকারের মেয়াদ শেষ হওয়া দেখতে বদ্ধপরিকর। তারা সংবিধানবহির্ভূত কোনো সমাপ্তি দেখতে আগ্রহী নয়। পাকিস্তানের জন্য এমন মনোভাব খুবই গুরুত্বপূর্ণ। এর মানে আবার এই নয় যে, পাকিস্তানে গণতন্ত্র চলছে। কিন্তু গণতন্ত্রে পৌঁছানোর জন্য সবচেয়ে জরুরি প্রথম পদক্ষেপটি হলো, নির্বাচিত সরকারকে অসাংবিধানিকভাবে ক্ষমতাচ্যুত হতে না হওয়ার নিশ্চয়তা সৃষ্টি করা। আমার বিশ্বাস, সাবেক প্রধানমন্ত্রী এবং মুসলিম লীগের প্রধান নওয়াজ শরিফ এ ব্যাপারে ভালোভাবেই আন্তরিক।
জারদারি সরকার বিষয়ে
জারদারি সরকারের সমালোচনায় পঞ্চমুখ হওয়া খুবই সহজ। কিন্তু এটা ভুললে চলবে না, সরকারি ক্ষমতায় আসীন হয়েই এই সরকার পাকিস্তানকে সন্ত্রাসের বিরুদ্ধে যুদ্ধে উভয় পক্ষের হয়ে কাজ করা থেকে সরিয়ে এনেছে, চেষ্টা করেছে ভারতের সঙ্গে সম্পর্ক ভালো করতে, কাশ্মীরে সন্ত্রাসবাদী কর্মকাণ্ডে পৃষ্ঠপোষকতা দেওয়া থামিয়েছে এবং পরমাণু বোমার বেলায় গ্রহণ করেছে ‘প্রথম আক্রমণ নয়’ নীতি। যেদিন থেকে প্রেসিডেন্ট জারদারি দায়িত্ব নিয়েছেন এবং হোসাইন হাক্কানিকে ওয়াশিংটনে রাষ্ট্রদূত করেছেন, সেদিন থেকেই সেনাবাহিনী তাঁর ওপর যারপরনাই নাখোশ হয়ে আছে। মেমোগেট বা চিঠি কেলেংকারির ঘটনাকে সেনাবাহিনী জারদারি সরকারের দিক থেকে তৈরি হওয়া সমস্যা অবসানের সুযোগ হিসেবে নেয়। তারা যেমন সরকার চায় তেমনি সরকার কায়েমের লক্ষ্যে এই ঘটনাকে তারা কাজে লাগায়। পাকিস্তানের সামরিক বাহিনী চাইছে জাতীয় নিরাপত্তা প্রশ্নটি সরকার জেনারেলদের হাতেই ছেড়ে রাখুক।
ব্রুস রিডেলের এই সাক্ষাৎকারটি নেন আশীষ কুমার সেন। ভারতের দি আউটলুক ম্যাগাজিন থেকে অনূদিত।
ব্রুস রিডেল: সাবেক সিআইএ কর্মকর্তা এবং নিরাপত্তা বিশ্লেষক। ব্রুকিংস ইনস্টিটিউশনের সিনিয়র ফেলো। বারাক ওবামা প্রেসিডেন্ট হওয়ার পর তিনি যুক্তরাষ্ট্রের আফগানিস্তান ও পাকিস্তাননীতি পর্যালোচনার দায়িত্ব পান।
আমেরিকাকে দোরগোড়ায় রেখে পাকিস্তান কোন অবস্থাতেই গনতান্ত্রিক শাসন ব্যবস্থা থেকে সামরিক শাসনের দিকে যাওয়ার চেষ্টা করবে বলে মনে হয় না। এটা পাকিস্তানের জন্য আত্মঘাতী হওয়ার সম্ভাবনাকে অধিক নির্দেশ করে বলে মনে হয়। বাকি যেগূলো হচ্ছে, তা হলো আমেরিকা এই অঞ্চল ত্যাগের পরবর্তীতে কি হতে পারে তার মহড়া। এই খেলাতে সম্ভবতঃ এও স্পষ্ট হয়ে উঠতে পারে যে, পাকিস্তান আগামীতে গনতন্ত্রকে স্থায়ী আসন দেবে নাকি সামরিক শাসনকেই পাকাপোক্ত করে নেবে। 
দক্ষিণ এশিয়া
পাকিস্তানি রাজনীতির তৃতীয় খেলোয়াড়
পারমাণবিক অস্ত্রভান্ডারের অধিকারী রাষ্ট্র পাকিস্তানের রাজনৈতিক পরিস্থিতি এখন বেশ ঘোলাটে। নির্বাচিত গণতান্ত্রিক শাসনব্যবস্থা আবারও হুমকির মুখে, সামরিক বাহিনী আবারও দেশের কর্তৃত্ব নিজের হাতে নিয়ে নেওয়ার ষড়যন্ত্র করছে, সেই ষড়যন্ত্র ঠেকাতে সরকারের লোকজন যুক্তরাষ্ট্রের সহযোগিতা চাইছে, আর সামরিক বাহিনী বলছে এমন অভিযোগ সত্য নয়—এই ধরনের জল্পনা-কল্পনা, অভিযোগ ও পাল্টা-অভিযোগে উত্তপ্ত হয়ে উঠেছে পাকিস্তানের রাজনৈতিক আবহাওয়া।
পাকিস্তানের ছয় দশকের ইতিহাসের অধিকাংশ সময় কেটেছে সামরিক শাসনের অধীনে। সামরিক বাহিনী দেশটির রাজনৈতিক কর্তৃত্বের বিরাট এক অংশীদার; পারমাণবিক অস্ত্রভান্ডারের অধিকারী হওয়ার পর থেকে তাদের সেই অংশীদারির দাবি আরও প্রবল হয়েছে। তবে দেশের ভেতরে সামরিক শাসনবিরোধী জনমত আর বিদেশি দাতাদের চাপের কারণে সামরিক বাহিনী ইচ্ছেমতো ক্ষমতা নিয়ে নিতে পারে না, সে জন্য রাজনৈতিক অস্থিরতা ও তথাকথিত গণতান্ত্রিক ব্যবস্থার ব্যর্থতার সুযোগের অপেক্ষায় থাকে। পাকিস্তানি রাজনীতির এ দুই সনাতন অংশীদারের সঙ্গে এবার যুক্ত হতে চাইছে তৃতীয় এক অংশীদার। দেশটির বিচার বিভাগ—প্রধান বিচারপতি ইফতিখার মুহাম্মদ চৌধুরীর নেতৃত্বাধীন পাকিস্তানের বিচার বিভাগ ২০০৯ সাল থেকে এ পর্যন্ত এমন কিছু বিষয়ে হস্তক্ষেপ করেছে, যেগুলো সাধারণত প্রশাসনের এখতিয়ারভুক্ত। চিনি ও জ্বালানি তেলের দাম, হিজড়াদের নাগরিক অধিকার, বন্দরনগর করাচির রাস্তাঘাটে যানচলাচলব্যবস্থা ইত্যাদি নানা বিষয়ে রুল জারি করেছে বিচার বিভাগ। নিউইয়র্ক টাইমস পত্রিকার পাকিস্তান ব্যুরো প্রধান ডিক্ল্যান ওয়াল্শ পাকিস্তানি বিচার বিভাগের এই ‘জুডিশিয়াল অ্যাকটিভিজম’-এর এক নতুন মাত্রা সম্প্রতি লক্ষ করছেন। ইন্টারন্যাশনাল হেরাল্ড ট্রিবিউন-এ ২৪ জানুয়ারি তিনি লিখেছেন, দেশটির সামরিক বাহিনী ও রাজনৈতিক নেতাদের মধ্যকার বিরোধের মধ্যখানে ঢুকে পড়েছে বিচার বিভাগ; পাকিস্তানি রাজনীতির তৃতীয় খেলোয়াড় হিসেবে নিজের জায়গা করে নিতে চাইছে দেশটির সুপ্রিম কোর্ট।
এর নেতৃত্ব দিচ্ছেন প্রধান বিচারপতি ইফতিখার মুহাম্মদ চৌধুরী, যিনি লৌহদৃঢ় ইচ্ছাশক্তির অধিকারী বিচারক হিসেবে পরিচিত। ২০০০ সালে তাঁকে সুপ্রিম কোর্টে নিয়োগ দিয়েছিলেন সামরিক স্বৈরশাসক জেনারেল পারভেজ মোশাররফ; তার দুই বছর পর তিনি এমন এক রায় লেখেন, যাতে পারভেজ মোশাররফ ১৯৯৯ সালে সামরিক অভ্যুত্থান ঘটানোর অভিযোগ থেকে মুক্তি পেয়ে যান। কিন্তু ২০০৭ সালে তিনি এমন কিছু উদ্যোগ নেওয়া শুরু করেন যে জেনারেল পারভেজ মোশাররফের সর্বময় ক্ষমতা চ্যালেঞ্জের মুখোমুখি হতে থাকে। যেমন—আদালত নিরাপত্তা বাহিনীগুলোর ঊর্ধ্বতন কর্মকর্তাদের নির্দেশ দেয়, মার্কিন গোয়েন্দা সংস্থা সিআইএ ও এফবিআইয়ের সঙ্গে পাকিস্তানি গোয়েন্দা সংস্থা আইএসআইয়ের মিলিত তৎপরতায় বিচারবহির্ভূতভাবে কত লোককে গ্রেপ্তার করে আটকে রাখা হয়েছে সে সম্পর্কে বিস্তারিত জানাতে। তা ছাড়া রাষ্ট্রায়ত্ত প্রতিষ্ঠানগুলো ব্যক্তিমালিকানায় ছেড়ে দেওয়ার প্রক্রিয়ার স্বচ্ছতা নিশ্চিত করতে কঠোর নজরদারির নির্দেশও দেয় আদালত। ২০০৭ সালের মার্চে প্রেসিডেন্ট পারভেজ মোশাররফ বিচারপতি ইফতিখারকে পদচ্যুত করে গৃহবন্দী করার চেষ্টা করলে তার প্রতিবাদে বিক্ষুব্ধ আইনজীবীরা রাস্তায় নেমে পড়েন। আইনশৃঙ্খলা রক্ষাকারী বাহিনীর সঙ্গে আইনজীবীদের সংঘাতের দৃশ্য বেসরকারি টিভি চ্যানেলে প্রচারিত হলে দেশজুড়ে ব্যাপক প্রতিক্রিয়া হয়।
তার দেড় বছর পরে প্রেসিডেন্ট পারভেজ মোশাররফ পদত্যাগ করেন। নির্বাচনের মাধ্যমে ক্ষমতায় আসেন নিহত সাবেক প্রধানমন্ত্রী বেনজীর ভুট্টোর স্বামী আসিফ আলী জারদারি। প্রধান বিচারপতি ইফতিখার মুহাম্মদ চৌধুরীকে তাঁর পদ ফিরিয়ে দিতে জারদারি গড়িমসি করেন। কারণ তাঁর ধারণা, ইফতিখার চৌধুরীর সঙ্গে সামরিক বাহিনীর সম্পর্ক ভালো, বিরোধী দল পাকিস্তান মুসলিম লিগেরও তিনি ঘনিষ্ঠ লোক। ইফতিখার চৌধুরীর পুনর্নিয়োগের দাবিতে রাজপথে আন্দোলন শুরু করে বিরোধী দল, সে আন্দোলনের নেতৃত্ব দেন পিএমএলের নেতা নওয়াজ শরিফ। অবশেষে জারদারি ইফতিখার চৌধুরীকে প্রধান বিচারপতির পদটি ফিরিয়ে দিতে বাধ্য হন। তার কয়েক মাসের মধ্যেই পাকিস্তানের সুপ্রিম কোর্ট জারদারির বিরুদ্ধে পুরোনো দুর্নীতির মামলা বিচারের পথ প্রশস্ত করে; সরকার বলার চেষ্টা করে যে প্রেসিডেন্ট হিসেবে জারদারির বিশেষ অধিকার আছে, তাঁর বিচার করা যাবে না। এ নিয়ে সরকার ও সুপ্রিম কোর্টের মধ্যে রশি টানাটানি চলতে থাকে; ইতিমধ্যে আদালত এমন কিছু উদ্যোগ নেয়, যার ফলে তার প্রতি জনগণের সমর্থন বেড়ে যেতে থাকে। উচ্চপদস্থ আমলা ও পুলিশের ঊর্ধ্বতন কর্মকর্তাদের জবাবদিহি বাড়ানোর উদ্যোগ নেয়, ইসলামাবাদে ম্যাকডোনাল্ডসের একটি রেস্টুরেন্ট ও জার্মান একটি সুপার মার্কেট খোলার বিরুদ্ধে রায় দেয়, হিজড়াদের নাগরিক অধিকার নিশ্চিত করে এবং লাহোরের একটি প্রধান সড়কে গাছ কাটার বিরুদ্ধে রুল জারি করে। এসবের মধ্য দিয়ে আদালত শহুরে মধ্যবিত্ত পাকিস্তানিদের মধ্যে ব্যাপক জনপ্রিয়তা অর্জন করে; সরকার ও রাজনীতিকদের দুর্নীতি, জনস্বার্থবিরোধী রাজনৈতিক সংস্কৃতি, বেকারত্ব ইত্যাদি সমস্যায় ক্ষুব্ধ ও হতাশ যুবসমাজের মধ্যে বিচার বিভাগের জনপ্রিয়তা বেড়ে যায়। এদেরই একটি বড় অংশ সম্প্রতি সমর্থন জোগাচ্ছে সাবেক ক্রিকেটার ইমরান খানের দল তেহরিক-ই ইনসাফের প্রতি। তা ছাড়া পারভেজ মোশাররফের সময় থেকেই যে আইনজীবী সমাজ ইফতিখার চৌধুরীর পক্ষে ছিল, তারা এখনো তাঁর সঙ্গেই রয়েছেন। আইনজীবী সমাজ ও বিচার বিভাগের সমর্থকেরা বলছেন, প্রেসিডেন্ট আসিফ আলী জারদারির দুর্নীতিবাজ এবং অথর্ব সরকারের বিরুদ্ধে বিচার বিভাগ গণতন্ত্রকে বাড়তি শক্তি জোগাচ্ছে। পাকিস্তানের বিচারকেরা মনে করেন, সামরিক স্বৈরশাসক পারভেজ মোশাররফকে ক্ষমতা থেকে হঠানোর সেসব দিন থেকেই পাকিস্তানের জনগণ তাঁদের ওপর বাড়তি দায়িত্ব অর্পণ করেছে। দাঙ্গা পুলিশের নির্যাতনে রক্তাক্ত বিচারকদের গলায় ফুলের মালা পরিয়ে জনগণ তাঁদের গণতন্ত্র দেখভাল করার দায়িত্ব দিয়েছে।
সর্বসম্প্রতি যে দুটি বিষয়ের কারণে পাকিস্তানের সুপ্রিম কোর্ট আবার আলোচনায় উঠে এসেছে, তার একটি হলো: এক বড় ধরনের দুর্নীতির মামলার বিষয়ে জবানবন্দি দিতে খোদ প্রধানমন্ত্রী ইউসুফ রাজা গিলানিকে সুপ্রিম কোর্টে তলব। সুপ্রিম কোর্ট প্রধানমন্ত্রীকে সতর্ক করেছে, তিনি জবানবন্দি দিতে না এলে আদালত অবমাননার দায়ে অভিযুক্ত হবেন। অন্যটি হলো: বহুলপ্রচারিত ‘মেমোগেট’। গত বছর ২ মে পাকিস্তানের অ্যাবোটাবাদে মার্কিন বাহিনী ওসামা বিন লাদেনকে হত্যা করার পর পাকিস্তানের সেনাবাহিনী জারদারি সরকারের ওপর ক্ষিপ্ত হয়ে অভ্যুত্থান ঘটিয়ে ক্ষমতা নেওয়ার পরিকল্পনা করেছিল, সেই সময় যুক্তরাষ্ট্রে পাকিস্তানের রাষ্ট্রদূত হুসেন হাক্কানি প্রেসিডেন্ট আসিফ আলী জারদারির নির্দেশে মার্কিন নৌবাহিনীর অ্যাডমিরাল মাইক মুলেনের উদ্দেশে একটি চিঠি লেখেন এবং মনসুর আইজাজ নামের পাকিস্তানি বংশোদ্ভূত এক আমেরিকান ব্যবসায়ীর মাধ্যমে সেটি মাইক মুলেনের কাছে পৌঁছান। চিঠিতে মাইক মুলেনকে অনুরোধ করা হয়, পাকিস্তানের বেসামরিক সরকারকে উৎখাত করার ষড়যন্ত্র থেকে বিরত থাকতে মার্কিন প্রশাসন যে পাকিস্তানের সেনাপ্রধান জেনারেল কায়ানি ও আইএসআইয়ের প্রধান জেনারেল পাশার প্রতি একটি ‘কড়া, জরুরি ও সোজাসাপ্টা’ বার্তা পাঠায়। এ খবর বা গুজব ফাঁস হয় গত নভেম্বর মাসে, তারপর তোলপাড় ওঠে। রাষ্ট্রদূত হুসেন হাক্কানি পদত্যাগ করেন। প্রেসিডেন্ট জারদারি বলেন, কাউকে দিয়ে চিঠি লেখানোর প্রয়োজন তাঁর নেই, এটা তাঁর সরকারের বিরুদ্ধে মিথ্যা প্রচারণা। সেনাপ্রধান আশরাফ কায়ানি দাবি করলেন, তাঁরা সরকার উৎখাতের কোনো ষড়যন্ত্র করেননি; এই ঘটনার তদন্ত করতে হবে। ঘটনার তদন্তের দাবিতে সুপ্রিম কোর্টে পিটিশন পড়ে।
বেসামরিক সরকার ও সামরিক বাহিনীর মধ্যকার এই দ্বন্দ্বে ঢুকে পড়ার সুযোগ পেয়ে গেল পাকিস্তানের সুপ্রিম কোর্ট—প্রেসিডেন্ট জারদারিকে যার মোটেও পছন্দ নয়। ইতিমধ্যে তার পক্ষপাতিত্বের কিছু অভিযোগ উঠেছে: জারদারিকে দুর্নীতির মামলায় কাবু করতে চায়, কিন্তু তাঁর প্রতিপক্ষ নওয়াজ শরিফকে কয়েকটি অপরাধের অভিযোগ থেকে অব্যাহতি দিয়েছে। নওয়াজ শরিফ ও ইমরান খান—রাজনৈতিক ময়দানের এই দুই শক্তিমান খেলোয়াড়কে এক পাশে আর সামরিক বাহিনীকে অন্য পাশে রেখে প্রধান বিচারপতি ইফতিখার চৌধুরী জারদারি সরকারের বিরুদ্ধে যে খেলা খেলতে উদ্যত হয়েছেন, সেটাকে অনেকেই পাকিস্তানের জন্য আরেক নতুন বিপজ্জনক ব্যাপার হিসেবে দেখছেন। সাবেক একজন আইনজীবী, ২০০৭ সালে যিনি বিচারপতি ইফতিখার চৌধুরীর পক্ষে লড়াই-সংগ্রাম করেছিলেন, ইন্টারন্যাশনাল হেরাল্ড ট্রিবিউন-এর কাছে মন্তব্য করেছেন, ‘বিচারকেরা জনগণের নির্বাচিত প্রতিনিধি নন; কিন্তু তাঁরা নিজেদেরকে এমনই ক্ষমতাবান মনে করছেন, যেন তাঁরাই দেশের একমাত্র পবিত্র প্রতিষ্ঠান। এটা স্বৈরশাসকদের মনোভাব। সব স্বৈরশাসক মনে করেন, একমাত্র আমিই পরিষ্কার, একমাত্র আমিই সঠিক কাজটা করতে পারি। বিচার বিভাগের জন্য এ রকম প্রবণতা ভীষণ বিপজ্জনক।’ 
‘বিচারকেরা জনগণের নির্বাচিত প্রতিনিধি নন; কিন্তু তাঁরা নিজেদেরকে এমনই ক্ষমতাবান মনে করছেন, যেন তাঁরাই দেশের একমাত্র পবিত্র প্রতিষ্ঠান। এটা স্বৈরশাসকদের মনোভাব। সব স্বৈরশাসক মনে করেন, একমাত্র আমিই পরিষ্কার, একমাত্র আমিই সঠিক কাজটা করতে পারি। বিচার বিভাগের জন্য এ রকম প্রবণতা ভীষণ বিপজ্জনক।’ - আমাদের এখানেও কি প্রায় একই অবস্থা নয়? বিচারক নিজেই রায় দেন যেন সরকার তাঁর বেতন ভাতা বাড়ায়, যা মুলত একটি নির্বাহী সিদ্ধান্ত এবং সরকারের আর্থিক সক্ষমতা এর সাথে জড়িত। আদালত অবমাননা হল নাকি, ওরে বাবা!!!