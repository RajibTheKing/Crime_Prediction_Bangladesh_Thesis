ধর্ম
ইসলামে শিশুর মৌলিক অধিকার:
ইসলামের দৃষ্টিতে প্রতিটি মানবসন্তানের জীবনই অত্যন্ত মূল্যবান। শিশুরা মা-বাবার হূদয়ের ফুল এবং মানব উদ্যানের হূদয়কাড়া সৌন্দর্য। তাই অন্তরের সত্যিকার মায়া-মমতা দিয়ে শিশুদের লালন-পালন করা এবং তাদের আদর্শ জীবন গঠন করা সবার কর্তব্য। এ ক্ষেত্রে ইসলামের অনুপম শিক্ষা ও নীতিমালা অত্যন্ত গুরুত্বপূর্ণ। কারণ, ধর্মীয় শিক্ষা ছাড়া শিশুদের প্রকৃত আদর্শ জীবন গড়ে তোলা সম্ভব নয়। শিশু আল্লাহ তাআলার প্রদত্ত উত্তম নিয়ামত। এ জন্য মহান সৃষ্টিকর্তা আল্লাহর কাছে অশেষ কৃতজ্ঞতা প্রকাশপূর্বক তাদের নৈতিক শিক্ষা দেওয়া প্রতিটি শিশুর মা-বাবার পবিত্র দায়িত্ব। আজকের শিশুদের মধ্যে লুকিয়ে আছে আগামী দিনের সুন্দর পৃথিবী। পবিত্র কোরআনে আল্লাহ তাআলা ইরশাদ করেন, ‘ধন-সম্পদ ও সন্তানসন্ততি বা শিশুরা পার্থিব জীবনের শোভা এবং স্থ্থায়ী সৎকর্ম তোমার প্রতিপালকের কাছে পুরস্কারপ্রাপ্তির জন্য শ্রেষ্ঠ এবং বাঞ্ছিত হিসেবেও উৎকৃষ্ট।’ (সূরা আল-কাহ্ফ, আয়াত: ৪৬)
শিশুর জন্মে মানুষ স্বভাবগত কারণে যে আনন্দ-উচ্ছ্বাস করতে চায়, তা প্রকাশার্থে ইসলাম আকিকার বিধান দিয়েছে। ‘আকিকা’ শব্দের অর্থ হচ্ছে নবজাতকের মাথার চুল। শরিয়তের পরিভাষায় নবজাতকের সেই চুল ফেলার দিনে বিশেষ শর্তাবলির প্রতি লক্ষ রেখে যে পশু জবাই করা হয়, এটিকে ‘আকিকা’ বলে। এ আকিকা ইসলামের একটি তাৎপর্যমণ্ডিত সুন্নত। সাধ্য সাপেক্ষে পালন করা মুসলমানদের নৈতিক দায়িত্ব। শিশুর উত্তম আদর্শময় নিরাপদ জীবন আকিকার দায়ে আবদ্ধ থাকে। আকিকার গুরুত্ব সম্পর্কে রাসুলুল্লাহ (সা.) ইরশাদ করেছেন, ‘প্রতিটি শিশু তার আকিকার দায়ে আবদ্ধ। জন্মের সপ্তম দিন তার পক্ষ থেকে পশু জবাই করা হবে, তার নাম রাখা হবে এবং তার মাথা মুণ্ডিত করা হবে।’ (তিরমিজি, আহমাদ ও নাসায়ী)
শিশুর মননে আধ্যাত্মিক বিকাশের প্রাথমিক ক্ষেত্র হচ্ছে পরিবার। একটি শিশু সুন্দর মহৎ মানব হওয়ার পেছনে পরিবারের প্রভাব অতীব গুরুত্বপূর্ণ। শিশুরা জন্ম থেকে ছয়-সাত বছর পর্যন্ত যা শোনে, যা দেখে, তা-ই তার মানসিক বিকাশের প্রাথমিক ভিত্তি। প্রতিটি মুসলিম পরিবার যদি শিশুর শারীরিক সুস্থতা ও বৃদ্ধির দিকটার সঙ্গে সঙ্গে মানসিক বিকাশের দিকটা গুরুত্ব না দেয়, তাহলে শিশুরা মানবজাতির শ্রেষ্ঠ সম্পদে পরিণত হবে না। একটি শিশুর পরিপূর্ণ বিকাশের জন্য জাতিসংঘ ‘শিশু অধিকার সনদ’-এর ২৭ নম্বর ধারায় প্রতিটি শিশুর শারীরিক, মানসিক, আত্মিক, সামাজিক ও নৈতিক উন্নয়নের বিষয়ে তাদের পর্যাপ্ত মানসম্মত জীবনযাপনের অধিকার অন্তর্ভুক্ত করা হয়েছে। এসব বিষয়ে সবার বিশেষভাবে গুরুত্ব দেওয়া উচিত। রাসুলুল্লাহ (সা.) ঘোষণা করেন, ‘যে ছোটকে স্নেহ-মমতা করে না এবং বড়কে শ্রদ্ধা করে না, সে আমাদের দলভুক্ত নয়।’ (বুখারি, তিরমিজি)
আধুনিক যুগে পরিবারই শিশুর মূল শিক্ষাকেন্দ্র হওয়া উচিত। মা-বাবাই শিশুর জন্য জগতের শ্রেষ্ঠ শিক্ষক, আর ঘর হলো শ্রেষ্ঠ পাঠশালা। শিশুদের মনের মতো করে গড়ে তোলা খুবই কঠিন। শান্ত হলেও শিশু শিশুই। তারা অনুভূতিপ্রবণ ও অনুকরণপ্রিয়। শিশুর সামনে যা কিছুই বলা হবে বা করা হবে, এর একটা চিত্র তার মনে অঙ্কিত হয়ে যায়; যা ভবিষ্যতে বহিঃপ্রকাশ ঘটে। তাই যে সংসারে মা-বাবা নিজেদের মধ্যে ভালো ব্যবহার করে, ভদ্রভাবে চলে, সুন্দর কথা বলে, সে সংসারের শিশুরাও ভালো হয়। যে সমাজসংসারে স্বামী-স্ত্রীর মনোমালিন্য, ঝগড়া-বিবাদ, পারিবারিক অশান্তি ও বিশৃঙ্খলা লেগে থাকে বেশির ভাগ ক্ষেত্রেই, সেসব সংসারের শিশুরা হয় অবাধ্য ও দুর্বিনীত। তারা বড় হয়ে মাদকাসক্ত ও সন্ত্রাসীর খাতায় নাম লেখায়। এ জন্য মা-বাবাকে শিশুদের সামনে সংযত হয়ে চলা বা কথা বলা উচিত; যাতে পরিবারে শিশুরা সুশিক্ষা পায়। শিশুদের শারীরিক নির্যাতন না করে তাদের সঙ্গে ভালো ব্যবহারের মাধ্যমে নৈতিক শিক্ষাদানের বিষয়ে নবী করিম (সা.) ঘোষণা করেছেন, ‘তোমরা সন্তানদের (শিশুদের) স্নেহ কোরো, তাদের সঙ্গে ভালো ব্যবহার কোরো এবং সদাচরণ ও শিষ্টাচার শিক্ষা দাও।’ (তিরমিজি)
ইসলামে শিশুর অধিকারের বিষয়টিকে মৌলিক নীতিমালার অন্তর্ভুক্ত করে সুনির্দিষ্ট দিকনির্দেশনা প্রদান করা হয়েছে। শিশুর আদর, স্নেহ, তার সঙ্গে কথা বলা, খেলাধুলা করা, গান-ছড়া-গল্প শোনানো, তার সঙ্গে সদাচরণ করা, আনন্দ দান ইত্যাদির মাধ্যমে শিশুর মানসিক বিকাশ ঘটে। পক্ষান্তরে তাকে শারীরিক ও মানসিক শাস্তি দেওয়া, ভয় দেখানো, ধমক দেওয়া বা তাকে অবহেলা করা হলে তার আবেগিক, সামাজিক ও মেধাগত দক্ষতার বিকাশ ব্যাহত হয়। শিশুদের কোমল ও পবিত্র মনে যদি একবার কোনো খারাপ ধারণা প্রবেশ করতে পারে, তবে তা তাদের ভবিষ্যৎ জীবনে থেকে যায়। তাই নবী করিম (সা.) শিশু-কিশোরদের সঙ্গে খেলাচ্ছলেও মিথ্যা বা প্রতারণা করতে নিষেধ করেছেন।
মা-বাবার অন্তরে স্বভাবগতভাবেই শিশুর প্রতি গভীর মমত্ববোধ থাকা সত্ত্বেও আল্লাহপাক নানাভাবে তাদের কল্যাণ সাধনের প্রতি গুরুত্বারোপ করেছেন। কেননা, শিশুরা শুধু মানুষেরই হূদয়ের ধন নয়, বরং তারও অত্যন্ত প্রিয় সৃষ্টি। এ জন্য শিশুদের একটি অনন্ত কল্যাণের পথে গড়ে তুলতে হবে। শিশুরা যেহেতু আল্লাহ প্রদত্ত এক হূদয় ভোলানো উপহার, তাই তাদের অন্যায় আবদার ও অসংগত মর্জির পরিপ্রেক্ষিতে আদর ও স্নেহের আবেগে তাদের ভুল পথে পরিচালনার সুযোগ না দেওয়া এবং আদর্শের পথে গড়ে তুলতে ত্রুটি না করার জন্য মহান আল্লাহ পূর্বাহ্নেই মানুষকে সাবধান করেছেন। ইসলাম শিশুদের ব্যাপারে মুসলমানদের অত্যন্ত সুস্পষ্ট ভাষায় কল্যাণ ও সাফল্যের পথনির্দেশনা প্রদান করেছে, যা প্রাত্যহিক অনুশীলন ও বাস্তবায়ন
করে পারিবারিক জীবনকে পুণ্যোদ্যানে পরিণত করা এবং সুখ-স্বাচ্ছন্দ্যময় পরিকল্পিত পরিবার ও আদর্শ সমাজ গড়ে তোলার মাধ্যমে অনন্ত কল্যাণ-সমৃদ্ধি লাভ করা যায়।
সমাজে সর্বস্তরে দুর্নীতিকে ‘না’ বলুন:
নীতি-নৈতিকতার বিপরীত যা কিছু তা-ই হলো দুর্নীতি; যার অর্থ কু-অভ্যাস ও খারাপ নীতি। এটি এমন অবৈধ লেনদেন, যা অন্যায় ও গোপনীয়ভাবে দুই বা ততোধিক ব্যক্তির মধ্যে সম্পাদিত হয়। যে জীবনাচরণ বা বদ-অভ্যাস ব্যক্তিগত জীবনে ভয়াবহ অকল্যাণ বয়ে আনে এবং সমাজকে অত্যন্ত কলুষিত করে, সেই দুর্নীতি আজ বিশ্বব্যাপী একটি ভয়ংকর সামাজিক ব্যাধি হিসেবে রন্ধ্রে রন্ধ্রে প্রসারিত হয়েছে। পৃথিবীর সর্বক্ষেত্রে কমবেশি দুর্নীতির অস্তিত্ব বিরাজমান।
প্রত্যেক মানুষকে আল্লাহ তাআলা ভালো-মন্দের পার্থক্যবোধ, ভালোকে ভালো জানা এবং মন্দকে মন্দ জানার অনুভূতি উপলব্ধি করতে দিয়েছেন। প্রকৃতপক্ষে মানুষের অনৈতিক কর্মকাণ্ডের ফলে ভূপৃষ্ঠে যাবতীয় মন্দ, দুষ্কর্ম ও দুর্নীতির আবির্ভাব ঘটেছে। পবিত্র কোরআনে ইরশাদ হয়েছে, ‘আল্লাহ মানুষের প্রতি কোনো জুলুম করেন না, বরং মানুষই নিজের ওপর জুলুম করে ও নিজের ক্ষতি সাধন করে।’ (সূরা ইউনুস, আয়াত-৪৪)
দুর্নীতি নামক ঘৃণ্য ব্যাধি শুধু দেশ ও জাতি নয়, দুর্নীতিবাজদেরও অনিবার্য ধ্বংস ডেকে আনে। ঘুষ-দুর্নীতি সমাজের নৈতিকতার ভিত্তি ও মানুষের মানবিক মূল্যবোধ ধ্বংস করে দেয়। দুর্নীতিবাজেরা অবৈধভাবে অন্যের অর্থবিত্ত আত্মসাৎ, লুটপাট এবং জবরদখল করলেও যথাযথভাবে সেই সম্পদ ভোগ করতে পারে না। বরং তারা অবৈধ সম্পদের ক্ষমতার দাপটে মানবতাবিধ্বংসী ও নৈতিকতা-বিবর্জিত চুরি, ডাকাতি, ছিনতাই, রাহাজানি, চাঁদাবাজি, প্রতারণা, সুদ, ঘুষসহ সামাজিক অপরাধমূলক কর্মকাণ্ডে উৎসাহিত হয়। এ সম্পর্কে পবিত্র কোরআনে আল্লাহ তাআলা ইরশাদ করেন, ‘জলে-স্থলে মানুষের কৃতকর্মের দরুন বিশৃঙ্খলা ও অশান্তি ছড়িয়ে পড়ছে, যার ফলে আল্লাহ তাদেরকে তাদের কিছু কিছু কাজের শাস্তি আস্বাদন করাতে চান, যাতে তারা ফিরে আসে।’ (সূরা আর-রুম, আয়াত-৪১)
ঘুষ ও দুর্নীতির বিরুদ্ধে ইসলামের অবস্থান অত্যন্ত কঠোর। দুর্নীতির মূল উৎস ঘুষ ও উৎকোচ গ্রহণ করে দুর্নীতিবাজেরা ক্ষমতার অপব্যবহার করে মানুষের অর্থ-সম্পদ আত্মসাৎ, প্রশাসনিক দায়িত্ব পালনে অবহেলা এবং স্বজনপ্রীতির মাধ্যমে অনৈতিক কর্মকাণ্ড সম্পাদন করে থাকে। ফলে সমাজের দরিদ্র-অসহায় লোকেরা শোষিত, বঞ্চিত, নিগৃহীত ও নিষ্পেষিত হয়। দুর্নীতির প্রভাবে সৎ ও ন্যায়নিষ্ঠ ব্যক্তিত্ব গঠিত ও বিকশিত হতে পারে না।
সমাজ জীবনে সৎ, যোগ্য ও নীতিমান ধর্মভীরু মানুষ সীমাহীন দুর্নীতির শিকার হয়ে নীরবতা পালনে বাধ্য হয়। এভাবে ঘুষ ও দুর্নীতি সামাজিক দ্বন্দ্ব-সংঘাত, কলহ-বিবাদ তথা সন্ত্রাস সৃষ্টি করে মানুষের নীতি, আদর্শ ও মূল্যবোধের চরম অবক্ষয় ডেকে আনে। তাই পবিত্র কোরআনে আল্লাহ তাআলা এমন অবৈধ উপায়ে হারাম পন্থায় সম্পদ অর্জন এবং ভোগ করা নিষিদ্ধ করে দুর্নীতির বিরুদ্ধে ইসলামের মূল নীতিমালা ঘোষণা করে বলেছেন, ‘তোমরা অন্যায়ভাবে একে অপরের সম্পদ ভোগ কোরো না এবং জনগণের সম্পদের কিয়দংশ জেনেশুনে অবৈধ পন্থায় আত্মসাৎ করার উদ্দেশ্যে বিচারকদের হাতে তুলে দিয়ো না।’ (সূরা আল-বাকারা, আয়াত-১৮৮)
ইসলামে কোনো সরকারি কর্মকর্তা-কর্মচারীকে ন্যায্য পারিশ্রমিকের অতিরিক্ত কোনো উপহার বা উপঢৌকন নিতে নিষেধ করা হয়েছে। কোনো লোভী মানুষকে যখন বেশি পাওয়ার লালসা পেয়ে বসে, তখন সে ধর্ম-কর্ম ভুলে হিতাহিত জ্ঞান হারিয়ে অবৈধভাবে অর্থ-সম্পদ অর্জনে উন্মত্ত হয়ে পড়ে। যে সমাজে নীতি-নৈতিকতা, সততা ও যোগ্যতার চেয়ে ধন-সম্পদকে মর্যাদার মাপকাঠি বিবেচনা করা হয়, সেখানেই দুর্নীতি মাথাচাড়া দিয়ে ওঠে। তাই নীতি ও দুর্নীতির ফয়সালা করার জন্য একটি নৈতিক আদর্শের প্রয়োজন।
কোনো কাজের জন্য যাকে আমরা নিযুক্ত করব, তাকে আমরা যথাযথ পারিশ্রমিক দেব; এর ওপর সে যা কিছু গ্রহণ করবে, তা-ই হলো উৎকোচ। প্রাক-ইসলামি যুগে উৎকোচ গ্রহণ করা নিত্যনৈমিত্তিক কাজ ছিল। বিশ্বমানবতার মুক্তিদূত মহানবী হজরত মুহাম্মদ (সা.) তাদের আল্লাহর নিষেধ-বাণী শুনিয়ে দিলেন।
ঘুষ দেওয়া-নেওয়া হচ্ছে দুর্নীতির মূল উৎস বা অন্যতম মাধ্যম। যে সমাজ ও রাষ্ট্রে ঘুষ আদান-প্রদান করা হয়, সে সমাজে কখনো শান্তিশৃঙ্খলা প্রতিষ্ঠিত হতে পারে না। রাসুলুল্লাহ (সা.) ঘুষ-দুর্নীতি উৎখাতের জন্য একে অত্যন্ত ঘৃণিত কাজ আখ্যা দিয়ে সাবধানবাণী উচ্চারণ করেছেন, ‘ঘুষ গ্রহীতা ও ঘুষদাতা উভয়ের ওপর আল্লাহর অভিশাপ।’ (বুখারি ও মুসলিম) এদের কঠিন পরিণতি সম্পর্কে নবী করিম (সা.) ইরশাদ করেছেন, ‘ঘুষদাতা ও ঘুষ গ্রহীতা উভয়ই জাহান্নামের আগুনে জ্বলবে।’ (তাবারানি)
সুতরাং, ধর্মপ্রাণ লোকের মধ্যে এই ঈমানি চেতনার উন্মেষ ঘটাতে হবে যে ইহকালীন জীবনই শেষ নয়, মৃত্যুর পরে অনন্তকালীন পারলৌকিক জীবনই প্রকৃত জীবন। তাই আল্লাহর দেওয়া ইসলামের অনুশাসন ও ধর্মীয় বিধিবিধান বাস্তব জীবনে অনুশীলন করতে আমাদের সদা সচেষ্ট হতে হবে।
দুর্নীতির মূলোৎপাটন করতে মানুষকে দানশীল, উদার মন-মানসিকতা, সহূদয়, সহানুভূতিশীল, জনদরদি ও পারস্পরিক কল্যাণকামী রূপে গড়ে তোলার জন্য ইসলামের প্রতিটি বিধিবদ্ধ ইবাদত সম্মিলিতভাবে কার্যকর ভূমিকা পালন করতে পারে। যে সমাজে ইসলামি মূল্যবোধসম্পন্ন নীতি-নৈতিকতা ও ধর্মীয় অনুশাসন প্রতিষ্ঠিত হবে, সেখানে কোনো প্রকার দুর্নীতির অস্তিত্ব থাকতে পারে না। পবিত্র কোরআন ও হাদিসের নিষেধাজ্ঞা অনুযায়ী জাতি-ধর্ম-বর্ণনির্বিশেষে সবাইকে সক্রিয়ভাবে দুর্নীতির বিরুদ্ধে ইসলামের আলোকে অত্যন্ত কঠোর অবস্থান নিতে হবে।
ব্যক্তি, পরিবার, সমাজ জীবনের সর্বক্ষেত্রে দুর্নীতিবিষয়ক সর্বাত্মক প্রতিরোধ গড়ে তুলতে হবে। স্কুল, কলেজ, বিশ্ববিদ্যালয়, মসজিদ, মাদ্রাসা, ধর্মীয় উপাসনালয় প্রভৃতি স্থান থেকে প্রাতিষ্ঠানিক সদুপদেশ ও ধর্মীয় বিধিবিধানের আলোকে তৃণমূল পর্যায় থেকে দুর্নীতি দমনের জন্য প্রতিরোধমূলক ব্যবস্থা তৈরি করে সামাজিক আন্দোলন ও গণসচেতনতা সৃষ্টি করতে ধর্মীয় নেতাদের সম্পৃক্ততা ও বলিষ্ঠ ভূমিকা পালন করতে হবে।
সারা দেশে যে সাড়ে তিন লাখ মসজিদ রয়েছে, সেখানে প্রতি শুক্রবার সাপ্তাহিক জুমার নামাজের খুতবার মাধ্যমে ইমাম সাহেবরা দুর্নীতিবিরোধী বক্তব্য দিয়ে ব্যাপকভাবে জনগণকে উদ্বুদ্ধ ও সচেতনতা বৃদ্ধি করতে পারেন। তাই দুর্নীতিমুক্ত সমাজ গঠনে সততা ও নীতি-নৈতিকতার পরিপূর্ণ বিকাশের স্বার্থে সৎ ও যোগ্য লোকের নেতৃত্ব নিশ্চিতকরণে অনৈতিকতা ও দুর্নীতির মূলোৎপাটনের মাধ্যমে জাতি-ধর্ম-বর্ণনির্বিশেষে দুর্নীতির বিরুদ্ধে ঐক্যবদ্ধ সংগ্রামে সবাই দুর্নীতিকে ‘না’ বলুন। 
ধনী-দরিদ্রের বৈষম্য দূরীকরণে ইসলাম:
আল্লাহ তাআলার সৃষ্টির সেরা জীব বা ‘আশরাফুল মাখলুকাত’ হচ্ছে মানবজাতি। প্রকৃতিগতভাবে সব মানুষই এক ও অভিন্ন। তবে অবস্থানগতভাবে কিছুটা পার্থক্য ও বৈষম্য রয়েছে। কিছু উঁচু বংশের, কেউ নিচু বংশের, আবার কেউ ধনী, কেউ দরিদ্র, কেউ চাকর, কেউ মনিব। তবে বংশ-গোত্র, জাতি-বর্ণ ও অবস্থানগত তারতম্য আল্লাহর কাছে গ্রহণযোগ্য নয় বা এর কোনোটিই তাঁর কাছে শ্রেষ্ঠত্বের মাপকাঠি নয়। মানবসমাজে ধনী-দরিদ্রের এ ধরনের শ্রেণীভেদ সম্পর্কে পবিত্র কোরআনে আল্লাহ তাআলা ইরশাদ করেছেন, ‘হে মানবজাতি! তোমরা আল্লাহর মুখাপেক্ষী; কিন্তু আল্লাহ, তিনি অভাবমুক্ত, প্রশংসিত।’ (সূরা আল-ফাতির, আয়াত-১৫)
ইসলাম দুস্থ মানবতা, নিঃস্ব্ব-গরিব কাঙালের স্বার্থ সংরক্ষণের ন্যায়সংগত অধিকার বা হকগুলো ফরজ হিসেবে নির্দিষ্ট করে দিয়েছে। দান-খয়রাত, সাদকা, জাকাত, উশর, করজে হাসানা, সাদাকাতুল ফিতর বা ফিতরা ইত্যাদি ছাড়া দেশের প্রথা ও প্রচলিত রীতিনীতি অনুযায়ী গরিব-দুস্থ, নিঃস্ব-অসহায় কাঙালেরা ধনাঢ্য, বিত্তবান ও অর্থশালীদের অর্থসম্পদ থেকে যে ধরনের আর্থিক সাহায্য-সহযোগিতা লাভ করতে পারে, তা ইসলামের সম্পদ বণ্টন নীতিমালায় সুস্পষ্ট ঘোষণা দিয়ে তা যথাযথভাবে আদায়ের জোরালো তাগিদও প্রদান করা হয়েছে। ইসলামি অর্থনীতিতে সর্বপ্রকার ধনসম্পদ বণ্টনের মূলনীতি সম্পর্কে পবিত্র কোরআনে আল্লাহ তাআলা ঘোষণা করেছেন, ‘ধনসম্পদ যেন শুধু তোমাদের ধনীদের মধ্যেই আবর্তিত না হয়।’ (সূরা আল-হাশর, আয়াত-৭)
ইসলামে মানবসমাজে অর্থনৈতিক ভারসাম্য রক্ষা করার জন্য বিশেষভাবে দিকনির্দেশনা রয়েছে। ইসলাম ধনদৌলত, অর্থসম্পদের উদারতা ও আদল-ইনসাফের দ্বারা গরিবের ন্যায্য প্রাপ্য, হতদরিদ্রের হক বা অধিকার ব্যাপকভাবে সংরক্ষিত করেছে। ধনীদের অর্থসম্পদের ওপর যে দরিদ্রের হক রয়েছে, পবিত্র কোরআনে তা বারবারই উচ্চারিত হয়েছে, ‘আর তাদের (ধনী লোকদের) সম্পদে অবশ্যই প্রার্থী (দরিদ্র) ও বঞ্চিতদের অধিকার রয়েছে।’ (সূরা আল-যারিআত, আয়াত: ১৯)
অন্যদিকে দরিদ্রের স্বাভাবিক জীবনধারণের জন্যও ধনীদের প্রতি তাদের অধিকারকে নির্দিষ্ট করেছে। ইসলামের অর্থনীতিতে জাকাত-ফিতরা, সাদাকা এবং দান-খয়রাত কেবল গরিবদের বেলায় প্রাপ্য, দরিদ্রদের এগুলো হলো মৌলিক অধিকার। ইসলামে জাকাতব্যবস্থার মূল উদ্দেশ্যই হলো মানবসেবা তথা হতদরিদ্র মুসলমানদের আর্থসামাজিক জীবনে শান্তি ও নিরাপত্তা বিধান করা। ইরশাদ হয়েছে, ‘নিশ্চয়ই সাদাকাত বা জাকাত দরিদ্র, মিসকিন, জাকাত আদায়কারী কর্মচারী, ইসলামের প্রতি যাদের মন আকৃষ্ট করার প্রয়োজন, বন্দী, ঋণগ্রস্ত, আল্লাহর রাস্তায় নিয়োজিত এবং বিপদগ্রস্ত পথিকের জন্য (ব্যয়িত হবে); এ হলো আল্লাহর নির্ধারিত বিধান, আর তিনি মহাজ্ঞানী, প্রজ্ঞাময়।’ (সূরা আত-তাওবা, আয়াত: ৬০)
জাকাতের মাধ্যমে সমাজে ধনী ও দরিদ্রের মধ্যে অর্থনৈতিক ভারসাম্য বজায় রাখা হয়। ধনীরা তাদের উদ্বৃত্ত সম্পদের ৪০ ভাগের এক ভাগ বছরান্তে জাকাত প্রদান করে মানবসেবায় উজ্জ্বল দৃষ্টান্ত স্থাপন করতে পারে। ইসলামি বণ্টনব্যবস্থায় ধনীরা তাদের ধনসম্পদের কিছু অংশ দরিদ্রদের জাকাত দিলে গরিবদের সম্পদ কিছুটা বেড়ে যায় এবং অর্থনৈতিক বৈষম্য দূরীভূত হয়।
পবিত্র কোরআনে ৩২টি আয়াতে সরাসরি জাকাতের কথা বলা হয়েছে। এর মধ্যে ২৮টি আয়াতে সালাতের সঙ্গে জাকাত আদায়ের কথা উল্লেখ রয়েছে। সব মিলিয়ে ৯০টি আয়াতে কারিমায় প্রত্যক্ষ বা পরোক্ষভাবে জাকাত, সাদকা, ফিতরা আর ধনসম্পদ এবং তা ব্যয়ের বিষয়ে আলোচনা এসেছে। রাসুলুল্লাহ (সা.) বলেছেন, ‘প্রত্যেক হকদারকে তার ন্যায্য অধিকার দিয়ে দাও।’ (বুখারি) নবী করিম (সা.) ফরমান, ‘আমির ও ধনী লোকের ৪০ বছর আগে দরিদ্র বা গরিব লোকেরা জান্নাতে প্রবেশ করবে। কিয়ামতের দিন আল্লাহ তাআলা ফেরেশতাদের জিজ্ঞাসা করবেন, “তোমরা দেখো তো, আমার প্রিয় বান্দাকুল কোথায়?” ফেরেশতারা নিবেদন করবেন, “হে রাব্বুল আলামিন! কারা আপনার প্রিয় বান্দা?” আল্লাহর থেকে উত্তর আসবে, “তারা হবে মুসলমান গরিব-দরিদ্র লোক, আমার দানে ও নিয়ামতে তারা পরিতৃপ্ত এবং সন্তুষ্ট ছিল তাদের জান্নাতে নিয়ে যাও”।’
দরিদ্রের প্রতি দায়িত্ব ও কর্তব্য পালন সম্পর্কে মহানবী (সা.) বলেছেন, ‘দান-খয়রাত এবং বিবিধ রকম সাহায্য-সহযোগিতায় এগিয়ে আসা প্রত্যেক মুসলমানের কর্তব্য ও দায়িত্ব।’ সাহাবায়ে কিরাম নবীজির মুখ-নিঃসৃত বাণী শুনে বললেন, ‘হে আল্লাহর নবী! যার সামর্থ্য নেই, সেই ব্যক্তি কীভাবে তার কর্তব্য পালন করবে?’ তদুত্তরে তিনি বললেন, ‘শক্তি দিয়ে পরিশ্রম করবে এবং সেই পরিশ্রমলব্ধ অর্থ দ্বারা নিজে উপকৃত হবে এবং গরিব-দুঃখীজনকে অকাতরে দান-খয়রাত করবে।’ সাহাবিগণ আরজ করলেন, ‘যদি এমন কেউ সুযোগ না পায়?’ নবীজি বললেন, ‘যতই তোমাদের কষ্ট হোক, দুঃখ-দুর্দশায় পতিত অভাবগ্রস্ত গরিব-মিসকিনদের সর্বপ্রকার আপদ-বিপদে সাহায্য-সহযোগিতা করবে। অসহায়-উপায়হীন মানুষদের প্রতি সাহায্যের হাত বাড়াবে।’
মানবজাতি প্রতি মুহূর্তে আল্লাহ তাআলার অগণিত নিয়ামত উপভোগ করছে, তাই মহান আল্লাহর বান্দা হিসেবে গরিব-অসহায় আর্তমানবতার সেবা, সর্বাঙ্গীণ কল্যাণ ও উপকার সাধন করা মুসলমানদের অবশ্যকর্তব্য। দান-খয়রাতের উপযুক্ত পাত্র হলো সমাজের হতদরিদ্র ব্যক্তিরা এবং যে বা যারা আল্লাহ পাকের দ্বীন ইসলামের খেদমতে থেকে সৎপথে জীবন নির্বাহ করছে, তারাই প্রকৃত ঈমানদার।
ধর্ম
হজের ঐতিহাসিক পটভূমি:
ইসলাম ধর্মের পঞ্চস্তম্ভের অন্যতম রোকন হজ। মূলত ইসলামের পূর্ব থেকেই কাবাঘর জিয়ারত ও হজ আদায়ের প্রচলন ছিল। তাই হজের একটি ঐতিহাসিক পটভূমি রয়েছে। সর্বপ্রথম নবী হজরত আদম (আ.) আল্লাহর আদেশে কাবাঘর পুনর্নির্মাণ করেন এবং বায়তুল্লাহ শরিফে হজ আদায় করেন। মূলত ইসলামের পূর্ব থেকেই পবিত্র কাবাঘর জিয়ারত ও হজ আদায়ের প্রচলন ছিল। বর্ণিত আছে যে ‘হজরত আদম (আ.) ভারতীয় উপমহাদেশ থেকে হেঁটে ৪০ বার হজ করেছেন। সর্বপ্রথম হজ সমাপনের পর হজরত জিবরাইল (আ.) তাঁকে বললেন, আপনার সাত হাজার বছর আগে থেকেই ফেরেশতারা বায়তুল্লাহ তাওয়াফ করে আসছেন।’
এভাবে শত শত বছর অতিবাহিত হলেও আল্লাহর বান্দারা মহা কল্যাণময় কাবাঘর জিয়ারত করত, যা বিশ্বমানবের সৎ পথ প্রদর্শনের অগ্রপথিক ও দিশারি, তথায় সমবেত হয়ে সৃষ্টিকর্তার কাছে হাজিরা দিত এবং আল্লাহর পবিত্রতা ও অংশীদারহীনতা ঘোষণা করত। দিন দিন একত্ববাদের সংখ্যা বাড়তে থাকল। এ সম্পর্কে পবিত্র কোরআনে ইরশাদ হয়েছে, ‘নিশ্চয়ই মানবজাতির জন্য সর্বপ্রথম যে গৃহ (কাবাঘর) প্রতিষ্ঠিত হয়েছিল, তা মক্কায় অবস্থিত; এটা বরকতময় ও বিশ্বজগতের দিশারি। এতে রয়েছে মাকামে ইবরাহিমের প্রকৃষ্ট নিদর্শন। যে এর ভেতরে প্রবেশ করে, সে নিরাপদ। মানুষের মধ্যে যার সেখানে যাওয়ার সামর্থ্য আছে, আল্লাহর উদ্দেশে ওই ঘরে হজ করা তার অবশ্যকর্তব্য।’ (সূরা আলে ইমরান, আয়াত: ৯৬-৯৭)
হজরত নূহ (আ.)-এর যুগের মহাপ্লাবনে কাবা শরিফ ধসে যায়। আল্লাহর হুকুমে বায়তুল্লাহর স্থান ঠিক করে দেওয়া হলে হজরত ইবরাহিম (আ.) তাঁর প্রাণপ্রিয় পুত্র হজরত ইসমাইল (আ.)-কে সঙ্গে নিয়ে কাবাগৃহের পুনর্নির্মাণকাজ সম্পন্ন করে সৃষ্টিকর্তার দরবারে আকুল প্রার্থনা করেন, ‘হে আমার প্রতিপালক! আমাদের উভয়কে আজ্ঞাবহ করো, আমাদের বংশ থেকে একটি অনুগত দল সৃষ্টি করো, আমাদের হজের রীতিনীতি বলে দাও এবং আমাদের ক্ষমা করো। হে আল্লাহ! তুমি আমাদের এ কাজটি কবুল করো।’ আল্লাহ তাআলা হজরত ইবরাহিম (আ.)-এর দোয়া কবুল করে নির্দেশ দিলেন, ‘হে ইবরাহিম! তুমি মানবজাতিকে হজের জন্য আহ্বান করো। আমার বান্দারা আমার প্রেম ও ভালোবাসায় উদ্বুদ্ধ হয়ে এখানে হজ করতে আসবে। তাদের সব আশা-আকাঙ্ক্ষা ও মনের সদিচ্ছা পূর্ণ হবে এবং সব অপরাধ ক্ষমাপ্রাপ্ত হবে।’ হজরত ইবরাহিম (আ.) বললেন, ‘হে আল্লাহ! সারা বিশ্বের মানুষ কি আমার ঘোষণা শুনবে?’ আল্লাহ পাক বলেন, ‘হে ইবরাহিম! তুমি ঘোষণা করো আর তা মানুষের কানে পৌঁছে দেওয়ার দায়িত্ব আমার।’
ইতিহাস সাক্ষ্য দেয় যে আজ থেকে সাড়ে চার হাজার বছর আগে হজরত ইবরাহিম (আ.) কাবাঘর পুনর্নির্মাণ সমাপ্ত করে দুনিয়াবাসীর উদ্দেশে হজের আহ্বান করেছিলেন; স্বয়ং আল্লাহ তাআলা তাঁকে এ নির্দেশ দিয়ে বলেছিলেন, ‘আর (হে ইবরাহিম!) মানুষের মাঝে হজের ঘোষণা দিয়ে দাও। মানুষ তোমার কাছে (আমার এ ঘরের সন্নিকটে) হজের জন্য দলে দলে চলে আসবে উটে আরোহণ করে, যা দূর-দূরান্তের রাস্তা অতিক্রম করে আসায় দুর্বল হয়ে উঠতে থাকবে। ফলে আগমনকারীরা তাদের কল্যাণসমূহ হাসিল করতে পারবে।’ (সূরা আল-হজ, আয়াত: ২৬-২৭) তখন আল্লাহ পাকের আদেশে হজরত ইবরাহিম (আ.) একটি উঁচু স্থানে আরোহণ করলেন এবং ডানে-বামে, পূর্ব-পশ্চিমে ফিরে কাবাঘরের হজ (জিয়ারত) করার উদ্দেশ্যে দূর-দূরান্ত থেকে আসার জন্য লোকদের প্রতি আহ্বান করে হজের ঘোষণা করেন, ‘হে লোক সকল! বায়তুল্লাহ শরিফের হজ তোমাদের ওপর ফরজ করা হয়েছে।’ সেদিন হজরত ইবরাহিম (আ.)-এর ঘোষণা আকাশ ও জমিনের সবাই শুনেছে এবং ‘লাব্বাইক’ শব্দ বলে জবাব দিয়েছে। সেদিন যে যতবার ‘লাব্বাইক’ বলে জবাব দিয়েছে, সে ততবার হজ করার সৌভাগ্য লাভ করবে।
হজরত ইবরাহিম (আ.) ও হজরত ইসমাইল (আ.)-এর বংশধারা থেকে বিশ্বনবী হজরত মুহাম্মদ (সা.)-কে সর্বশেষ ও সর্বশ্রেষ্ঠ নবী ও রাসুল হিসেবে পৃথিবীতে প্রেরণ করা হয়। একত্ববাদ ও ঐক্যের নবী হজরত মুহাম্মদ (সা.) ছিলেন হজরত ইবরাহিম (আ.) ও হজরত ইসমাইল (আ.)-এর যৌথ দোয়ার ফল। তাঁরা উভয় নবী মহান আল্লাহর নির্দেশক্রমে কাবাগৃহের পুনর্নির্মাণ করার পর আল্লাহ তাআলার দরবারে প্রার্থনা করেছিলেন, ‘হে আমাদের প্রতিপালক! আপনি তাদের (এ মক্কা নগরের অধিবাসীদের) কাছে তাদেরই মধ্য থেকে একজন রাসুল প্রেরণ করেন, যিনি তাদের সামনে আপনার আয়াতসমূহ পাঠ করবেন, তাদের কিতাব ও জীবনবিধান শিক্ষা দেবেন এবং তাদের পবিত্র ও পরিশুদ্ধ করবেন; নিশ্চয়ই আপনি মহাপরাক্রমশালী, প্রজ্ঞাময়।’ (সূরা আল-বাকারা, আয়াত-১২৯)
ইসলামের ইতিহাসে ৬৩১ খ্রিষ্টাব্দে নবম হিজরিতে হজের বিধান ফরজ হলে নবী করিম (সা.) উদাত্ত আহ্বান জানিয়ে বলেন, ‘হে মানবগণ! আল্লাহ তোমাদের ওপর হজ ফরজ করেছেন, অতএব তোমরা হজ পালন করো।’ (মুসলিম) পরের বছরে ৬৩২ খ্রিষ্টাব্দে মহানবী (সা.) হজ আদায় করেন। তিনি যেখানে, যে সময়ে, যে তারিখে, যে নিয়মে যেসব আহকাম-আরকান পালন করেন, প্রতিবছর ৮ থেকে ১৩ জিলহজ মক্কা মোকাররমা এবং এর ১৫ কিলোমিটার এলাকাজুড়ে নির্দিষ্ট নিয়মে সেভাবেই হজ পালিত হয়। হাজার হাজার বছর ধরে তাওহিদের ঘোষণাকারী হজরত ইবরাহিম (আ.)-এর অসত্যের বিরুদ্ধে সত্যের উচ্চারণ, নিরঙ্কুশ আনুগত্য প্রকাশ ও আত্মত্যাগের মহান দৃষ্টান্ত অনুসরণ করা হচ্ছে। উম্মতে মুহাম্মদীর কণ্ঠে ১৪০০ বছরেরও বেশি সময়কাল ধরে কাবাগৃহের চারপাশে সুমধুর ধ্বনি ‘লাব্বাইক আল্লাহুম্মা লাব্বাইক’ উচ্চারিত হয়ে আসছে।
হজের মৌসুমে প্রতিবছর হজ পালন করতে বিশ্বের লাখ লাখ ধর্মপ্রাণ মুসলমান মক্কা ও মদিনা শরিফে আগমন করেন। জিলহজ মাসের ৮ থেকে ১৩ তারিখের মধ্যে মূল হজ অনুষ্ঠিত হয়। জিলহজ মাসের ১০ তারিখ পবিত্র ঈদুল আজহার দিনে যার যার সামর্থ্য অনুযায়ী পশু কোরবানি দিতে হয়; যা হজরত ইবরাহিম (আ.) ও হজরত ইসমাইল (আ.)-এর সুমহান ত্যাগের ঐতিহাসিক স্মৃতি বহন করে চলছে। জমজম কূপও ঠিক তেমনি হজরত ইসমাইল (আ.) ও তাঁর মাতা বিবি হাজেরা (আ.)-এর স্মৃতিচিহ্ন এবং মহান আল্লাহর কুদরতের অপরূপ ক্ষমতার বহিঃপ্রকাশ। হজ মুসলমানদের ঈমানের অন্যতম স্তম্ভ। বায়তুল্লাহ শরিফের তাওয়াফ, আরাফাতের ময়দানে অবস্থান ও হজের মাধ্যমে বিশ্ব মুসলমানদের মহামিলনমেলা ঘটে। তাই মুসলিম মিল্লাতের হূদয়ের মণিকোঠায় কাবাগৃহ চিরভাস্বর হয়ে থাকবে।
ড. মুহাম্মদ আবদুল মুনিম খান: বিশ্ববিদ্যালয়ের শিক্ষক, গবেষক ও কলাম লেখক।
    হজ্জ্বের আসল উদ্দেশ্য থেকে মানুষ এখন অনেক দূরে সরে গেছে । এ যেন কেবল একটা আনুষ্ঠানিকতার ফিতেয় বন্দী কোন কর্মসূচী হিসেবে প্রতিষ্ঠিত করে ফেলেছ আজকের মানব সমাজ । অথচ কাদের জন্য এবং কেন হজ্জ্ব ফরজ করা হয়েছে ? আজ সে কথা কেউ তার অন্তরে প্রতিষ্ঠিত করে না। একারণে আজ মুসলিম জাতি তাদের ঐতিহ্য হারিয়েছে । কেবল আনুষ্ঠানিক হজ্জ্ব পালন আসলে মানুষের হজ্জ্ব করার উদ্দেশ্য নয় । সমগ্র পৃথিবীর ধনি মুসলমানরা শিকলের মত একসূত্রে গাথা থেকে সমগ্র দুনিয়ার মুসলিমদের আদর্শ নেতৃত্ব দিবে- এটাই এর মূল উদ্দেশ্য ।
বিশ্বনবী হজরত মুহাম্মদ (সা.) দশম হিজরি/৬৩২ খ্রিষ্টাব্দে যে হজ পালন করেন, ইসলামের ইতিহাসে তা ‘হুজ্জাতুল বিদা’ বা ‘বিদায় হজ’ নামে খ্যাত। প্রায় এক লাখ ২৪ হাজার মতান্তরে এক লাখ ২৬ হাজার মুসলিম নরনারী তাঁর সফরসঙ্গী হয়ে হজ করতে মক্কা মোকাররমা গমন করেন। ৮ জিলহজ সাহাবিদের সঙ্গে নিয়ে নবী করিম (সা.) মিনায় চলে গেলেন। তারপর ৯ জিলহজ শুক্রবারের দিন ভোরে নামাজ পড়ে মিনা থেকে আরাফাতের দিকে রওনা হলেন। লাখো কণ্ঠের গগনবিদারী ‘লাব্বাইক আল্লাহুম্মা লাব্বাইক’ ধ্বনিতে দুই পাশের পর্বতমালা কেঁপে উঠল। ওই দিনটি ছিল ইসলামের গৌরবময় ও সুউচ্চ মর্যাদা বিকাশের দিন। এর ফলে প্রাক-ইসলামি অন্ধকার যুগের যাবতীয় কুসংস্কার ও অহেতুক কাজকর্ম বিলুপ্ত হয়ে গেল।
রাসুলুল্লাহ (সা.) আরাফাতের ময়দানে পৌঁছে মসজিদে নামিরার মিম্বারে দাঁড়িয়ে ঐতিহাসিক বিদায় হজের ভাষণ দেন, যার সারকথা হলো, ‘হে আমার উম্মতগণ! আজ যে কথা তোমাদের বলব, মনোযোগ দিয়ে শোনো। আমার আশঙ্কা হচ্ছে, তোমাদের সঙ্গে একত্রে হজ করার সুযোগ আমার আর ঘটবে না। ওহে মুসলমান! অন্ধকার যুগের সব ধ্যান-ধারণাকে ভুলে যাও, নতুন আলোয় পথ চলতে শেখো। জেনে রাখো! আজ থেকে অতীতের সব মিথ্যা সংস্কার, অনাচার, পাপাচার ও কুপ্রথা বাতিল হয়ে গেল।’
তারপর তিনি সর্বজনীন মানবাধিকারের কথা ঘোষণা করে বললেন, ‘মনে রেখো! প্রত্যেক মুসলমান একে অন্যের ভাই এবং সব মুসলমান ভ্রাতৃত্ববন্ধনে আবদ্ধ। কেউ কারও চেয়ে ছোট নও, কারও চেয়ে বড় নও। আল্লাহর চোখে সবাই সমান। নারীজাতির কথা ভুলে যেয়ো না। নারীর ওপর পুরুষের যেরূপ অধিকার আছে, পুরুষের ওপর নারীরও সেরূপ অধিকার আছে। তাদের প্রতি অত্যাচার কোরো না। মনে রেখো,
আল্লাহকে সাক্ষী রেখে তোমরা তোমাদের স্ত্রীদের গ্রহণ করেছ। সাবধান! ধর্ম সম্বন্ধে বাড়াবাড়ি কোরো না। এ বাড়াবাড়ির কারণে অতীতে বহু জাতি ধ্বংসপ্রাপ্ত হয়েছে। প্রত্যেক মুসলমানের ধন-প্রাণ পবিত্র বলে জানবে। যেমন পবিত্র আজকের এদিন—ঠিক তেমনই পবিত্র তোমাদের পরস্পরের জীবন ও ধনসম্পদ। হে মুসলমানগণ! হুঁশিয়ার! নেতার আদেশ কখনো লঙ্ঘন কোরো না। যদি কোনো কর্তিত নাশা কাফ্রি ক্রীতদাসকেও তোমাদের আমির করে দেওয়া হয় এবং সে যদি আল্লাহর কিতাব অনুসারে তোমাদের পরিচালনা করে, তবে অবনত মস্তকে তার আদেশ মেনে চলবে। দাস-দাসীদের প্রতি সদা সদ্ব্যবহার কোরো। তাদের ওপর কোনো অত্যাচার কোরো না।’
অতঃপর রাসুলে করিম (সা.) দাস-দাসী ও শ্রমিকের অধিকার ঘোষণা করে বললেন, ‘হে লোকগণ! তোমাদের গোলাম; যা তোমরা নিজেরা ভক্ষণ করবে, তা তাদেরও খেতে দেবে। যা তোমরা পরিধান করবে, তা তাদেরও পরিধান করাবে। ভুলে যেয়ো না, তারাও তোমাদের মতো মানুষ। সাবধান! পৌত্তলিকতার পাপ যেন তোমাদের স্পর্শ না করে। শিরক কোরো না, চুরি কোরো না, মিথ্যা কথা বোলো না, ব্যভিচার কোরো না। সব ধরনের মলিনতা থেকে নিজেকে মুক্ত রেখে পবিত্রভাবে জীবন যাপন কোরো, চিরদিন সত্যাশ্রয়ী হয়ো।’
নবী করিম (সা.) নারীজাতির অধিকার ও মর্যাদা ঘোষণা করে বললেন, ‘তোমরা নারীদের বিষয়ে আল্লাহকে ভয় করো। অবশ্যই তাদের হক বা অধিকার তোমাদের ওপর আছে এবং তোমাদের হকও তাদের ওপর আছে।’ আরবের জানমালের কোনো মূল্য ছিল না। তারা যাকে ইচ্ছা তাকে হত্যা করত এবং মানুষের কাছ থেকে জোরপূর্বক ধনসম্পদ ছিনিয়ে নিত। তাই বিশ্বমানবতার শান্তি ও নিরাপত্তা প্রদানকারী রাসুলুল্লাহ (সা.) সারা দুনিয়ার সামনে সন্ধি, স্বস্তি ও নিরাপত্তার আশ্বাস প্রদান করলেন।’
নবী করিম (সা.) নেতার অনুসরণের তাগিদ দিয়ে বললেন, ‘হে আমার উম্মতগণ! আমি তোমাদের মাঝে দুটি বস্তু রেখে যাচ্ছি, তা যদি তোমরা দৃঢ়ভাবে আঁকড়ে ধরো, তাহলে তোমরা কখনো পথভ্রষ্ট হবে না। সেই গচ্ছিত সম্পদ হচ্ছে আল্লাহর কিতাব বা আল কোরআন ও আল হাদিস বা আমার সুন্নাহ।’ এরপর রাসুলে করিম (সা.) কতিপয় বিধান জারি করলেন। হুকুম করা হলো, আল্লাহ সব হকদারকে তাদের ন্যায্য প্রাপ্য প্রদান করেছেন; সুতরাং এখন কোনো উত্তরাধিকারীর জন্য অসিয়ত করার দরকার নেই। জেনে রেখো! ছেলে ওই ব্যক্তির বলেই সাব্যস্ত হবে, যার শয্যায় সে জন্মলাভ করেছে। আর ব্যভিচারের শাস্তি হলো প্রস্তরাঘাতে হত্যা করা এবং তার হিসাব আল্লাহই গ্রহণ করবেন। আর যে ছেলে নিজের পিতার বদলে অন্য কারও ঔরসে জন্ম নিয়েছে বলে দাবি করে এবং গোলাম স্বীয় মনিব ছাড়া অন্য কারও মালিকানায় নিজেকে সংযুক্ত করে, তার ওপর আল্লাহর অভিসম্পাত অবধারিত। ধার করা বস্তু অবশ্যই ফেরত দিতে হবে। উপহারের বদলে উপহার প্রদান করতে হবে এবং কোনো বস্তুর জিম্মাদার হলে এর পরিপূরণ অবশ্যই তাকে করতে হবে।
এতটুকু বলার পর তিনি জনসমুদ্রের দিকে তাকিয়ে বললেন, ‘আমি কি তোমাদের কাছে আল্লাহর পয়গাম পৌঁছে দিয়েছি?’ সবাই সমস্বরে বলে উঠল, ‘হ্যাঁ, আপনি দায়িত্ব পূর্ণ করেছেন।’ তিনি বললেন, ‘হে আল্লাহ! তুমি সাক্ষী থাকো।’ অতঃপর জনসমুদ্রকে লক্ষ করে বললেন, ‘যারা এখন এখানে উপস্থিত আছ, তারা এ ভাষণ অন্যদের কাছে পৌঁছে দেবে, যারা এখানে উপস্থিত নেই।’ খুতবার শেষ পর্যায়ে তিনি সব মুসলমানকে লক্ষ করে বললেন, ‘বিদায়, বিদায়!’ 
হজ
লাব্বাইক, লা শারিকা লাকা লাব্বাইক:
আরবি ‘হজ’ শব্দের আভিধানিক অর্থ নিয়ত করা, কোনো পবিত্র স্থানে গমনের ইচ্ছা পোষণ করা, জিয়ারতের উদ্দেশ্যে প্রতিজ্ঞা করা প্রভৃতি। ইসলামের পরিভাষায় নির্দিষ্ট দিনসমূহে কাবাগৃহ এবং এর সংলগ্ন কয়েকটি সম্মানিত স্থানে আল্লাহ ও তাঁর রাসুলের নির্দেশ অনুসারে অবস্থান করা, জিয়ারত করা ও ধর্মীয় আনুষ্ঠানিকতা পালন করার নামই হজ। পবিত্র কোরআন ও হাদিসে হজের বহুবিধ কল্যাণ ও উপকারিতার বর্ণনা রয়েছে। ইবাদতমূলক দিক থেকে সূরা আল-হজ নামে একটি স্বতন্ত্র সূরা অবতীর্ণ হয়েছে। এখানেই ইসলামে হজের বিধানগত মর্যাদা অনুধাবন করা যায়। আল্লাহ পাক ইরশাদ করেছেন, ‘এবং তারা এ প্রাচীন ঘরের (কাবাগৃহ) তাওয়াফ বা প্রদক্ষিণ করবে।’ (সূরা আল-হজ, আয়াত-২৯)
মূলত আরাফাতের ময়দানে অবস্থান করাই হজ। আল্লাহর কাছে নিজেকে আত্মসমর্পণের মুহুর্মুহু ধ্বনিতে ৯ জিলহজ মক্কা মোয়াজ্জমায় সুবিশাল আরাফাতের ময়দান মুখরিত ও প্রকম্পিত করে বিশ্বের লাখ লাখ মুমিন বান্দা পবিত্র হজব্রত পালন করেন। ভাষা, বর্ণ ও লিঙ্গের ভেদাভেদ ভুলে বিশ্বের প্রায় ১৭২টি দেশের ৩৫-৪০ লাখ ধর্মপ্রাণ মুসলমান প্রতিবছর হজ পালনের লক্ষ্যে মিনা থেকে আরাফাত ময়দানে গমন করেন। তাঁরা পাপ-পঙ্কিলতা থেকে মুক্ত হতে আত্মশুদ্ধির শপথ ও আল্লাহর ঘর তাওয়াফ করার পরম সৌভাগ্য অর্জন করে সৃষ্টিকর্তার দরবারে ক্ষমার আবেদন জানান।
হজ বিশ্ব মুসলিমের মিলনস্থল ও ঐক্যের প্রতীক। হজের মাধ্যমে বিশ্ব মুসলিম ভ্রাতৃত্ববোধের স্বরূপ প্রকাশ পায়। এ মহামিলন কেন্দ্রে দুনিয়ার সব দেশের, সব অঞ্চলের, সব বংশের, সব বর্ণের, বিভিন্ন ভাষার, আকার-আকৃতির মুসলমান মহান সৃষ্টিকর্তার গভীর প্রেমে ব্যাকুল হয়ে কাফনসদৃশ সাদা পোশাকে সজ্জিত হয়ে একই বৃত্তে, একই কেন্দ্রবিন্দুতে সমবেত হন। মক্কা শরিফ থেকে হজের ইহরাম পরিহিত লাখ লাখ মুসলিম নর-নারী, যুবক ও বৃদ্ধ গভীর ধর্মীয় আবেগমিশ্রিত কণ্ঠে ‘লাব্বাইক, আল্লাহুম্মা লাব্বাইক, লা শারিকা লাকা লাব্বাইক, ইন্নাল হামদা ওয়াননিয়ামাতা লাকা ওয়ালমুল্ক, লা শারিকা লাকা’, অর্থাৎ ‘আমি হাজির, হে আল্লাহ! আমি হাজির, আপনার কোনো শরিক নেই, আপনার মহান দরবারে হাজির, নিশ্চয়ই সব প্রশংসা, নিয়ামত এবং সব রাজত্ব আপনারই, আপনার কোনো শরিক নেই’—এ হাজিরি তালবিয়া পাঠ করতে করতে হাজিরা মিনাতে এসে জোহর, আসর, মাগরিব, এশা ও ফজরের নামাজ আদায় করেন।
বাদ জোহর মিনা থেকে উচ্চ স্বরে তালবিয়া পাঠ করতে করতে আরাফাতের বিশাল প্রান্তরে হাজিরা উপস্থিত হন। জোহরের নামাজের আগে আরাফাত ময়দানের মসজিদে নামিরার মিম্বারে দাঁড়িয়ে হাজিদের উদ্দেশে হজের খুতবা দেওয়া হয়, যাতে আল্লাহভীতি বা তাকওয়া, মুসলিম উম্মাহর ঐক্য, সংহতি, বিশ্বশান্তি ও কল্যাণের কথা ব্যক্ত করা হয়। খুতবা শেষে জোহর ও আসরের ওয়াক্তের মধ্যবর্তী সময়ে জোহর ও আসরের কসর নামাজ জামাতের সঙ্গে আদায় করা হয়। সূর্যাস্তের পূর্বপর্যন্ত সব হাজি আরাফাতের ময়দানেই অবস্থান করে সর্বশক্তিমান আল্লাহর জিকির-আজকারে মশগুল থাকেন। হজের দিনে সারাক্ষণ আরাফাতে অবস্থান করা ফরজ। হজ পালন তথা এ দিনে আরাফাতের ময়দানে অবস্থানের প্রতিদান হলো, আল্লাহ সেসব হাজি মুমিন বান্দাকে নিষ্পাপ ঘোষণা করেন।
হাদিস শরিফে বর্ণিত আছে যে আল্লাহ তাআলা আরাফার দিনে ফেরেশতামণ্ডলীকে ডেকে বলেন, ‘হে ফেরেশতাগণ! তোমরা লক্ষ করো, আমার বান্দাগণ কী প্রকারে বহু দূর-দূরান্ত থেকে এসে আজ আরাফাত মাঠে ধুলা-বালুর সঙ্গে মিলিত হয়েছে। তোমরা সাক্ষী থাকো, যারা আমার ঘর (কাবা) জিয়ারত করতে এসে এত কষ্ট স্বীকার করছে, নিশ্চয়ই আমি তাদের গুনাহসমূহ ক্ষমা করে দিলাম।’ (বুখারি) রাসুলুল্লাহ (সা.) বলেছেন, ‘পানি যেমন ময়লা-আবর্জনা ধুয়ে পরিষ্কার করে দেয়, হজও তেমন গুনাহসমূহ ধুয়ে পরিষ্কার করে দেয়।’ (বায়হাকি) সঠিকভাবে হজ আদায়কারীকে দেওয়া হয়েছে জান্নাতের সুসংবাদ। হাদিস শরিফে বলা হয়েছে, ‘বিশুদ্ধ মকবুল একটি হজ পৃথিবী ও এর মধ্যকার সব বস্তু থেকে উত্তম। বেহেশত ব্যতীত আর কোনো কিছুই এর বিনিময় হতে পারে না।’ (বুখারি ও মুসলিম)
হজ মানুষকে ইসলামের সাম্য, মৈত্রী, ঐক্য ও ভ্রাতৃত্ববোধ শিক্ষা দেয়। বিশ্বের সব মুসলমান হজের মৌসুমে মক্কা শরিফে একতাবদ্ধ হন এবং কাবাঘর তাওয়াফ, আরাফাতের ময়দানে অবস্থান, সাফা-মারওয়ায় দৌড়ানো ইত্যাদি ধর্মীয় অনুষ্ঠান পালন করেন। এতে ঐক্যবোধ জাগরিত হয় এবং সামাজিক জীবনে এর প্রতিফলন দেখা যায়। হজ মানুষের মধ্যে সামাজিক সাম্যবোধ জাগ্রত করে। পৃথিবীর বিভিন্ন অঞ্চলের মুসলমান সব ভেদাভেদ ভুলে গিয়ে সবাই সেলাইবিহীন একই ধরনের সাদা পোশাক শরীরে জড়িয়ে হজ পালন করেন। ফলে তাঁদের মধ্যে যাবতীয় বৈষম্য বিদূরিত হয় এবং সাম্যের অনুপম মহড়ার অনুশীলন হয়। হজ মানুষের মনে-প্রাণে সামাজিক ভ্রাতৃত্ববোধ জাগিয়ে তোলে।
হজই একমাত্র ইবাদত, যা পালনের সময় দুনিয়ার সব মায়া-মোহাব্বত ছেড়ে সম্পূর্ণরূপে আল্লাহর দিকে ধাবিত হতে হয়। একজন হাজি পার্থিব সব ধন-সম্পদ, স্ত্রী, সন্তানসন্ততি ছেড়ে একমাত্র আল্লাহর সন্তুষ্টি অর্জনের উদ্দেশ্যে কাবা শরিফ পানে পাড়ি জমান। হাদিস শরিফে বর্ণিত আছে, ‘তিন ধরনের ব্যক্তি আল্লাহর প্রতিনিধি বা মেহমান। তাঁরা হলেন—গাজি বা জিহাদ করে যিনি জয়লাভ করেছেন, হজ সম্পাদনকারী এবং উমরা পালনকারী।’
হজ মুসলমানদের মনে সর্ববিষয়ে আল্লাহর আনুগত্যের স্বীকৃতি, হূদয়ের পবিত্রতা, ঈমানের শক্তি বৃদ্ধি ও তাঁদের আধ্যাত্মিক জীবনের চরম উন্নতি সাধনের দ্বারা অন্তরে পারলৌকিক সুখের অনুভূতি জাগিয়ে তোলে। আর সাম্য, মৈত্রী, বিশ্বভ্রাতৃত্ববোধ ও সম্প্রীতির সৃষ্টি এবং ভাষা ও বর্ণবৈষম্য ভাবের উৎখাত করে। এতদ্ব্যতীত হজে গিয়ে ধর্মপ্রাণ মুসলমানরা আল্লাহর কাছে নিজের গুনাহখাতাসমূহের জন্য অত্যন্ত বিনয়সহকারে মনের আবেগ মিটিয়ে, অশ্রু বিসর্জন দিয়ে সব অপরাধ ক্ষমা প্রার্থনা ও সর্বাঙ্গীণ কল্যাণের জন্য দোয়া করে থাকেন এবং বাকি জীবন আল্লাহর নির্দেশিত পথে চলার জন্য প্রতিশ্রুতি ব্যক্ত করে আসেন। তাই হজরত ইমাম আবু হানিফা (র.) পবিত্র হজকে ইসলামের শ্রেষ্ঠতম ইবাদত বলে অভিহিত করেছেন। সুতরাং, যত শিগগির সম্ভব হজ পালনের আগে আমাদের নিয়তের বিশুদ্ধতা প্রয়োজন। হজের গুরুত্ব ও তাৎপর্য ভালোভাবে অবগত হয়ে সামর্থ্যবান মুসলমানদের জীবনে একবার হজ সম্পাদন করা একান্ত আবশ্যক।
 ড. মুহাম্মদ আবদুল মুনিম খান: বিশ্ববিদ্যালয়ের শিক্ষক, গবেষক ও কলাম লেখক।
পবিত্র ঈদুল আজহা:
শান্তি, সৌহার্দ্য আর আনন্দের বার্তা নিয়ে বছর ঘুরে আবার এল পবিত্র ঈদুল আজহা। আজ সব ভেদাভেদ ভুলে ভ্রাতৃত্বের বন্ধনে মিলিত হওয়ার দিন। সবাইকে ঈদ মোবারক!
ঈদুল আজহায় মুসলিম সম্প্রদায়ের মানুষ মহান আল্লাহর উদ্দেশে নিজ নিজ সামর্থ্য অনুযায়ী পশু কোরবানি করেন। মুসলমানদের এই ঐতিহ্য অনেক প্রাচীন। আল্লাহ তাআলা হজরত ইব্রাহিম (আ.)কে নির্দেশ দিয়েছিলেন তাঁর সবচেয়ে প্রিয় বস্তু কোরবানি দিতে। সৃষ্টিকর্তার উদ্দেশ্য ছিল তাঁর নবীর আনুগত্য পরীক্ষা করা। স্নেহের পুত্র হজরত ইসমাইল (আ.) ছিলেন হজরত ইব্রাহিম (আ.)-এর সবচেয়ে প্রিয়। স্নেহমমতায় ভরা জগৎ-সংসারে পিতার পক্ষে আপন পুত্রকে কোরবানি দেওয়া অসম্ভব এক অগ্নিপরীক্ষা। কিন্তু আল্লাহর নির্দেশ পেয়ে হজরত ইব্রাহিম (আ.) বিনা দ্বিধায় নিজ পুত্রকে কোরবানি দিতে উদ্যত হয়েই পরীক্ষায় উত্তীর্ণ হন। মহান আল্লাহর নির্দেশে তাঁর ছুরির নিচে প্রিয় পুত্র হজরত ইসমাইল (আ.)-এর স্থলে কোরবানি হয়ে যায় একটি দুম্বা। প্রতীকী এই ঘটনার অন্তর্নিহিত বাণী স্রষ্টার প্রতি পরিপূর্ণ আনুগত্য ও ত্যাগ স্বীকার।
ঈদুল আজহার উদ্দেশ্য স্রষ্টার সন্তুষ্টির জন্য নিজেকে উৎসর্গ করতে প্রস্তুত থাকা। পশু কোরবানি করা হয় প্রতীকী অর্থে। কাম, ক্রোধ, লোভ, মোহ, পরনিন্দা, পরশ্রীকাতরতা—এই সব রিপুকেই কোরবানি দিতে হয়। হালাল অর্থে কেনা পশু কোরবানির মাধ্যমেই তা সম্পন্ন হয়। কিন্তু পরিতাপের বিষয়, কোরবানির এই মর্মবাণী আমাদের সব সময় স্মরণে থাকে না; বরং ত্যাগের সাধনার চেয়ে বড় হয়ে ওঠে ভোগবিলাস, অপচয়। আধ্যাত্মিকতাকে ছাপিয়ে যায় বস্তুগত আনুষ্ঠানিকতা। কোরবানির মধ্যে যে উৎসর্গের মহিমা রয়েছে, তার চেয়ে বড় হয়ে ওঠে ভোজনের উৎসব।
ঈদুল আজহায় কোরবানির মধ্য দিয়ে আল্লাহর প্রতি ব্যক্তিগত আনুগত্য প্রকাশের পাশাপাশি সামাজিক কিছু কর্তব্য পালনের তাগিদও বড় হয়ে দেখা দেয়। এ দেশে বিপুলসংখ্যক দরিদ্র মানুষ দুই বেলা পেট পুরে খেতে পায় না, অপুষ্টিজনিত রোগব্যাধিতে ভোগে অনেক শিশু। তাদের মাথার ওপর আচ্ছাদন নেই বলে তারা রোদে পোড়ে, বৃষ্টিতে ভেজে। গরম কাপড়ের অভাবে তারা তীব্র শীতে কষ্ট পায়। অন্নহীন, বস্ত্রহীন, বাসস্থানহীন এই দরিদ্র জনগোষ্ঠীর দুঃখ-দুর্দশার কথা ভাবা সামর্থ্যবানদের একান্ত কর্তব্য।
ঈদুল আজহায় সারা দেশে অনেক পশু কোরবানি হয়। পরিষ্কার-পরিচ্ছন্নতার দিকে লক্ষ রাখা সকলেরই কর্তব্য। যেখানে-সেখানে পশু জবাই করার প্রবণতা ত্যাগ করা উচিত। কোরবানির পর হাড়, রক্ত ইত্যাদি ধুয়ে-মুছে পরিষ্কার করা, নিজ নিজ লোকালয় পরিষ্কার-পরিচ্ছন্ন রাখা সকলেরই দায়িত্ব। সিটি করপোরেশনগুলোকে এ সময়ে একটু বেশি তৎপর হতে হবে। কোরবানির পশুর চামড়া কেনাবেচার ক্ষেত্রেও যেন শৃঙ্খলা বজায় থাকে, কোনো ধরনের অসদুপায় বা কারসাজির সুযোগ কেউ না পায়, তা-ও নিশ্চিত করা প্রয়োজন।
আমাদের অগণিত পাঠক, লেখক, বিজ্ঞাপনদাতা, এজেন্ট, বিপণনকর্মী ও শুভানুধ্যায়ীর প্রতি রইল ঈদের শুভেচ্ছা। পবিত্র ঈদুল আজহার আনন্দ অমলিন হোক।
    আজ স্পেন সহ ইউরোপের সব দেশে সৌদি আরবের সঙ্গে সঙ্গতি রেখে পালিত হতে যাচ্ছে পবিত্র ঈদ-উল-আযহা । খুশির এই দিন ঈদ-উল-আযহা উপলক্ষে প্রবাস থেকে প্রথম-আলো পরিবার সংশ্লিষ্ট সকলকে জানাই ঈদ শুভেচ্ছা , ঈদ মোবারক । 
    ঈদুল আজহার উদ্দেশ্য স্রষ্টার সন্তুষ্টির জন্য নিজেকে উৎসর্গ করতে প্রস্তুত থাকা।.......... শুধু ঈদুল আজহার- ই নয় জীবনের প্রতিটি ক্ষেত্রে আল্লাহতা'লার সন্তুষ্টির জন্য নিজেকে প্রস্তুত রাখতে হয়৷ ইসলাম মানে হচ্ছে আত্মসর্মপণ৷ আল্লাহর ইচ্ছার কাছে নিজেকে সর্ম্পন করে আল্লাহর সন্তুষ্টি অর্জনের মাধ্যমে শান্তি লাভ করা৷ এই জন্য ইসলামের অপর নাম শান্তি৷ এই শান্তি লাভ করা যাবে তখনই যখন বান্দা আল্লাহতা'লার সমস্ত আদেশ নিষেধ পালন করবে৷ আর আল্লাহতা'লার বিধান তথা ইসলামের কাছে যিনি সম্পূর্ণ আত্মসর্মপণ করেন তিনি হন মুসলিম বা আত্মসর্ম্পণকারী৷ আল্লাহতা'লা বলেন, " হে মু'মিনগন! তোমরা পরিপূর্ণভাবে ইমলামে প্রবেশ কর৷"....... আল কুরআন সূরা বাকারা আয়াত ২০৮৷ আল্লাহতা'লা আরও বলেন, " হে মু'মিনগন! তোমরা আল্লাহকে যথাযথভাব ভয় কর এবং তোমরা কোন অবস্থায় মুসলিম না হয়ে মৃত্যুবরণ কোরো না৷"...... সূরা আলে ইমরান আয়াত ১০২৷ শুধু ইসলামের কিছু আচার অনুষ্ঠান পালনের ইসলাম নয়৷
মনের পশুকে জবাই কোরবানির সার্থকতা:
পবিত্র ঈদুল আজহা মুসলিম জাতির অন্যতম প্রধান ধর্মীয় উৎসব। প্রতিবছর চান্দ্রমাসের ১০ জিলহজ ঈদুল আজহা বিশ্বের মুসলমানদের কাছে কোরবানির অফুরন্ত আনন্দের সওগাত ও ত্যাগের উজ্জ্বল মহিমা নিয়ে আসে। আরবি ‘কুরব’ শব্দমূল থেকে কোরবানির উৎপত্তি, যার অর্থ ত্যাগ, উৎসর্গ, নৈকট্য লাভ ইত্যাদি। এককথায় আল্লাহর নৈকট্য ও সন্তুষ্টি হাসিলের জন্য আত্মোৎসর্গ করাই হচ্ছে কোরবানি। ইসলামের পরিভাষায় জিলহজ মাসের ১০ থেকে ১২ তারিখ পর্যন্ত সময়ের ব্যবধানে আল্লাহর সন্তুষ্টির উদ্দেশ্যে বিশেষ কিছু পশু জবাইকে কোরবানি বলা হয়। কোরবানি দেওয়ার মাধ্যমে আল্লাহর নৈকট্য ও সন্তুষ্টি হাসিল করা যায় বলে এমন নামকরণ। পবিত্র কোরআনে ইরশাদ হয়েছে, ‘আমি প্রত্যেক জাতির জন্য কোরবানির নিয়ম করেছি, যাতে আমি তাদের জীবনোপকরণস্বরূপ যেসব চতুষ্পদ জন্তু দিয়েছি, সেগুলো জবেহ করার সময় আল্লাহর নাম উচ্চারণ করে।’ (সূরা আল-হজ, আয়াত-৩৪)
ঈদুল আজহা বা কোরবানির ঈদ পালনের সঙ্গে একটি অনন্য পরীক্ষার ঐতিহাসিক প্রেক্ষাপটের স্মৃতি বিজড়িত। আজ থেকে প্রায় পাঁচ হাজার বছর আগে মুসলিম জাতির পিতা হজরত ইব্রাহিম (আ.)-এর ত্যাগের মাধ্যমে এ ধর্মীয় অনুষ্ঠান শুরু হয়। হজরত ইব্রাহিম (আ.)-এর জানমাল ছিল আল্লাহর সন্তুষ্টি লাভের জন্য নিবেদিত। তিনি সর্বাপেক্ষা প্রিয় বস্তু কোরবানি করার জন্য আল্লাহ কর্তৃক আদিষ্ট হন। এটি ছিল তাঁর জীবনের কঠোরতম অগ্নিপরীক্ষা। তিনি নতশিরে এ নির্দেশ মেনে নিয়ে প্রাণপ্রিয় সন্তান হজরত ইসমাইল (আ.)-কে কোরবানি করতে উদ্যত হলেন। আল্লাহ পাক হজরত ইব্রাহিম (আ.)-এর কোরবানি কবুল করলেন। হজরত ইসমাইল (আ.) জবেহ হলেন না, তদস্থলে বেহেশত থেকে আনীত দুম্বা জবেহ হয়ে গেল। আল্লাহ তাআলা এ নির্দেশের মাধ্যমে হজরত ইব্রাহিম (আ.)-এর খোদাপ্রেমের নিষ্ঠা যাচাই করতে চেয়েছিলেন। হজরত ইব্রাহিম (আ.), বিবি হাজেরা ও হজরত ইসমাইল (আ.) স্রষ্টাপ্রেম ও আত্মত্যাগের চরম পরীক্ষায় পূর্ণাঙ্গভাবে কামিয়াব হয়েছিলেন। হজরত ইব্রাহিম (আ.) বলিষ্ঠ কণ্ঠে ঘোষণা করেন, ‘নিশ্চয়ই আমার নামাজ, আমার কোরবানি, আমার জীবন ও মরণ—সবকিছুই মহান আল্লাহর সন্তুষ্টির জন্য, যিনি নিখিল বিশ্বের প্রতিপালক।’ (সূরা আল-আনআম, আয়াত-১৬২)
সেই আশ্চর্যপূর্ণ কোরবানির ঘটনা স্মরণ করে প্রতিবছর মুসলমানরা ঈদুল আজহার পর্ব উদ্যাপন করে থাকেন। হজরত ইব্রাহিম (আ.) তাঁর প্রাণাধিক শিশুপুত্র হজরত ইসমাইল (আ.)-কে আল্লাহর নামে উৎসর্গ করে আত্মসমর্পণের বিরল নজির স্থাপন করেন, এ জন্য মুসলমানদের উচিত তাঁর অতুলনীয় আদর্শে উদ্বুদ্ধ হওয়া এবং সুমহান আত্মত্যাগের শিক্ষায় স্রষ্টার নির্দেশ ও বিধানগুলোকে মনেপ্রাণে গ্রহণ করা। হজরত ইব্রাহিম (আ.) আল্লাহর নির্দেশ পালনে এক মহাপরীক্ষায় উত্তীর্ণ হয়েছিলেন। তাই স্রষ্টার প্রতিটি আদেশ-নির্দেশ অক্ষরে অক্ষরে পালন করা উচিত। এ মর্মে পবিত্র কোরআনে আল্লাহ তাআলা ইরশাদ করেন, ‘তোমার প্রতিপালকের জন্য নামাজ পড়ো এবং কোরবানি করো।’ (সূরা আল-কাউসার, আয়াত-২) হাদিস শরিফে বর্ণিত আছে, রাসুলুল্লাহ (সা.)-কে সাহাবায়ে কিরাম জিজ্ঞেস করেন, ‘এ কোরবানিগুলো কী?’ তিনি জবাব দিলেন, ‘তোমাদের পিতা ইব্রাহিমের সুন্নাত।’ (ইবনে মাজা)
জিলহজ চাঁদের দশম তারিখে ঈদুল আজহার নামাজ জামাতে সমাপনের পর সংগতিসম্পন্ন মুসলমানরা গরু, ছাগল, ভেড়া, দুম্বা, উট, মহিষ প্রভৃতি পশু কোরবানি করেন। ঈদুল আজহা শুধু কোরবানির গোশত ভক্ষণের উৎসব নয়, মানবিক কল্যাণে নিবেদিত হওয়ার এক মোক্ষম সময়। সব ভেদাভেদ ভুলে গিয়ে ধর্মপ্রাণ মানুষ এ সময় ভ্রাতৃত্বের বন্ধন গড়ে তুলতে পারে এবং অপরের কল্যাণে আত্মোৎসর্গ করতে পারে—এটিই কোরবানির শিক্ষা। মূলত, মানুষ কোরবানির মাধ্যমে নেক কাজে কতটুকু আত্মত্যাগ ও খোদাভীতির পরিচয় দিচ্ছে এবং সৃষ্টিকর্তার নির্দেশ কতটুকু পালন করছে, তা আল্লাহ তাআলা প্রত্যক্ষ করেন। পবিত্র কোরআনে আল্লাহ পাক ইরশাদ করেন, ‘কোরবানির জীবের রক্ত-মাংস কোনোটাই আল্লাহর কাছে পৌঁছায় না, বরং পৌঁছায় তোমাদের খোদাভীতি ও আন্তরিকতা।’ (সূরা আল-হজ, আয়াত-৩৭) রাসুলুল্লাহ (সা.) বলেছেন, ‘কোরবানির দিন রক্ত প্রবাহিত করার চেয়ে প্রিয় কোনো আমল আল্লাহর কাছে নেই। কোরবানিকারী কিয়ামতের দিন জবেহকৃত পশুর লোম, শিং, ক্ষুর, পশম ইত্যাদি নিয়ে আল্লাহর কাছে উপস্থিত হবে। কোরবানির রক্ত জমিনে পতিত হওয়ার আগেই তা আল্লাহর কাছে বিশেষ মর্যাদায় পৌঁছে যায়। অতএব, তোমরা কোরবানির সঙ্গে নিঃসংকোচ ও প্রফুল্ল মন হও।’ (ইবনে মাজা, তিরমিজি)
মানবজীবনে সব জিনিসের চেয়ে আল্লাহর নির্দেশকে সর্বাগ্রে স্থান দেওয়ার শিক্ষা রয়েছে কোরবানিতে। আল্লাহর সন্তুষ্টির জন্য জীবনের প্রিয়তম বস্তুকে হারাতে হলেও তা থেকে পিছিয়ে যাওয়া যাবে না। এ মহান আত্মত্যাগের উদ্দেশ্য সামনে রেখেই মুসলিম উম্মাহর মাঝে কোরবানির প্রচলন হয়। কাম-ক্রোধ, লোভ-লালসা প্রভৃতি খোদাপ্রেম-বিরোধী রিপুগুলোকে আল্লাহর নির্দেশ অনুযায়ী নিয়ন্ত্রণ ও দমন করার শিক্ষা রয়েছে এ কোরবানিতে। প্রতিবছর ঈদুল আজহা মুসলিম জাহানে এসে মুসলমান জাতির ঈমানি দুর্বলতা, চারিত্রিক কলুষতা দূর করে ত্যাগের উজ্জ্বল মহিমায় তাদের ঈমানি শক্তিকে বলীয়ান, নিখুঁত ও মজবুত করে। মুসলমানরা এ কোরবানির মাধ্যমে সমাজে সত্য ও ন্যায় প্রতিষ্ঠার দীক্ষা নেন, সমাজের বুক থেকে অসত্য, অন্যায়, দুর্নীতি ও অশান্তি দূর করার জন্য নিজের সর্বস্ব বিলিয়ে দেওয়ার প্রেরণা লাভ করেন। জাতীয় কবি কাজী নজরুল ইসলামের ভাষায়, ‘কোরবানি হত্যা নয়, সত্যাগ্রহ শক্তির উদ্বোধন।’ সুতরাং, মানুষের মনের মধ্যে যে পশুশক্তি সুপ্ত বা জাগ্রত অবস্থায় বিরাজমান, তা অবশ্যই কোরবান করতে হবে। কেননা, কোরবানির মূল উদ্দেশ্য হচ্ছে আল্লাহর কাছে আত্মসমর্পণ করা, পশু কোরবানি হচ্ছে আত্মকোরবানির প্রতীক। তাই কোরবানি করার ক্ষমতাসম্পন্ন প্রত্যেক মুসলমান নর-নারীর একমাত্র আল্লাহকে সন্তুষ্ট করার উদ্দেশ্যে ঈদুল আজহায় কোরবানি নিখুঁতভাবে আদায় করতে যত্নবান হওয়া উচিত।
    শুধুমাত্র ইহুদি এবং মুসলমানদের ভিতর পশু হত্যার এই সংস্কৃতি বিদ্যমান। টাকা দিয়ে হাট থেকে একটা প্রাণী কিনে ঐ দিন তাকে খুন করে মাংস খেয়ে বা বিলিয়ে কীভাবে মানুষ পবিত্রতা লাভ করে- আমার মাথায় ঢোকে না। বলতে পারেন সব মাংস নিজে না খেয়ে অন্যদেরকেও দেওয়ার ভিতরে ত্যাগ আছে। কিন্তু একদিন দু'বেলা মাংস খেয় কী পুষ্টি-ই বা লাভ করতে পারে মানুষ? পারে না। আমরা সবচেয়ে সুন্দর স্বাস্থবান প্রাণীকে হত্যা করে উৎসব করব, খাবো-খাওয়াবো - এটা আসলে ত্যাগের দোহাই দিয়ে শ্রেষ্ঠ ভোগের উৎসব। ইসলাম কোনোদিন সেই শিক্ষা দেয়নি।
    ঈব্রাহীম (সা) যে সরাসরি আল্লাহ্'র কাছথেকে নির্দেশটা পেয়েছেন কুরআ'নে কিন্তু স্পষ্টকরে তেমন কিছু বলা নেই। কুরআ'নের সূরা আস-সাফ্ফাতের বলা আছে -
    ১০২: তারপর সে যখন বাবার সাথে চলাফেরা করার বয়সে উপনীত হল, তখন ইব্রাহীম তাকে বলল: বেটা! আমি স্বপ্নে দেখি যে, তোমাকে যবাই করছি; এখন তোমার অভিমত কি বলো। সে বলল: বাবা! আপনাকে যা আদেশ করা হয়েছে, তাই করুন। আল্লাহ চান তো আপনি আমাকে সবুরকারী পাবেন।
    ১০৩: যখন পিতা-পুত্র উভয়েই আনুগত্য প্রকাশ করল এবং ইব্রাহীম তাকে যবাই করার জন্যে শুইয়ে দিলো।
    ১০৪: তখন আমি তাকে ডেকে বললাম: হে ইব্রাহীম -
    ১০৫: তুমি তো স্বপ্নকে সত্যে পরিণত করে দেখালে! আমি এভাবেই সৎকর্মীদেরকে প্রতিদান দিয়ে থাকি।
    ১০৬: নিশ্চয় এটা এক সুস্পষ্ট পরীক্ষা।
    এই স্বপ্নে আল্লাহ্ কর্তৃক আদিষ্ট হবার কোনো কথা উল্লেখ করা নেই। আর সূরা আন্ নিসা'র ৯৩ নং আয়াতে বলা আছে -
    যে ব্যক্তি স্বেচ্ছাক্রমে মুসলমানকে হত্যা করে, তার শাস্তি জাহান্নাম, তাতেই সে চিরকাল থাকবে। আল্লাহ তার প্রতি ক্রুদ্ধ হয়েছেন, তাকে অভিসম্পাত করেছেন এবং তার জন্যে ভীষণ শাস্তি প্রস্তুত রেখেছেন।
    নবী ঈব্রাহীমের ছেলে ইসমাইল'ও কিন্তু একজন নবী। সূরা আল আ'রাফ এর ২৮ নং আয়াত এ আছে - ...আল্লাহ মন্দকাজের আদেশ দেন না। এমন কথা আল্লাহর প্রতি কেন আরোপ কর, যা তোমরা জান না। একজন মুসলমানকে (ইসমাইল) জবাই করার জন্য তার বাবাকে (আরেকজন মুসলমান) আল্লাহ্ বলবেন - এটা খুবই স্ববিরোধী।
    এবং আল্লাহ্ নিজেই ঈব্রাহীমকে খুনের মতো পাপ থেকে বাঁচিয়েছেন - সূরা আস্'সাফ্ফাতের ১০৭ নং আয়াতের মাধ্যমে: আমি তার পরিবর্তে দিলাম যবাই করার জন্যে এক মহান জন্তু।
    তর্ক আসতে পারে এখানে ইসলামকে বিকৃত করা হচ্ছে। কিন্তু প্রকৃত এবং বিস্তারিত পাঠ ছাড়া ধর্মের মতো গূঢ় বিষয় ধারন করা অসম্ভব। আল্লাহ্ আমাদেরকে তার দর্শনকে সমুন্নত রাখতে বলেছেন এবং ভাঙতে নিষেধ করেছেন। প্রত্যেক ধর্মের একটা তত্ত্বগত এবং একটা অনুষ্ঠানগত দিক আছে। অধিকাংশ মুসলমানেরা ধর্মের দোহাই দিয়ে এমন অনেক কাজ করেন যার কোনো দার্শনিক ভিত্তি নেই। অনুষ্ঠানসর্বস্ব এই কুরবানি তাদের স্বদিচ্ছার কোনোই পরিবর্তন আনে না।বরং এটা এখন স্থুলভোজ এবং সামাজিক অহংকারের একটা লক্ষে পরিনত হয়েছে। সূরা হাজ্জ এর ৩৭ নং আয়াতে আছে - এগুলোর গোশত ও রক্ত আল্লাহর কাছে পৌঁছে না, কিন্তু পৌঁছে তাঁর কাছে তোমাদের মনের স্বদিচ্ছা।
    উপরোক্ত আয়াতগুলো পর্যালোচোনা করলে এবং কেবলমাত্র স্বদিচ্ছা-ই যদি আল্লাহ্'র কাছে পৌঁছে তবে শুধু পশু হত্যা করেই কেন কুরবানি হবে? একটা পশুর জন্য সুস্থ্য সুন্দর আবাসস্থল নিশ্চিত করাও তো কুরবানির ভেতর পড়বে। যে পশুটা আপনি কুরবানি করবেন, তাকে যদি আদর করে মুক্ত করে দেন তাহলে কী সে আপনার জন্যে আল্লাহ্'র কাছে বেশি বেশি দোয়া করবে না? সেটা কী আরও বড় স্বদিচ্ছার পরিচয় নয়? একটা পিপাশার্ত কুকুরকে জলদান করার জন্য যদি একটা মানুষ আজীবনের পাপমুক্ত হতে পারে, একটা পশুকে হত্যা করে একদিন পেটপুরে খেয়ে বা খাইয়ে কী তার থেকে বেশি আনন্দ পাওয়া যায়? অপ্রয়োজনীয় হত্যা কখনও ইসলাম সমর্থন করে না। বরং তাদেরকে ভালোবাসা এবং মর্যাদা দেয়া-ই ইসলামের বিধান। কুরআনের পাঁচটি সূরার নামকরন করা হয়েছে পশুপাখির নামে। কারন তারাও আল্লাহ্'র কাছে প্রার্থনা করে, তাদেরও প্রান আছে। একথা শিখতে বিশ্ববিদ্যালয়ে যাবার প্রয়োজন নেই যে, একটা প্রানির শুধু যে প্রান আছে তাই নয়, তাদের সুখ দুঃখের অনুভুতি, আশেপাশের পরিস্থিতির উপর ভিত্তি করে আচরন করর মত সব বুদ্ধিই তাদের আছে। আজ আর এটা অপরিষ্কার নয় যে কোনো ক্ষেত্রে তারা মানুষের চেয়ে বেশি বুদ্ধি রাখে। জীবন ও মৃত্যুর ব্যাপারে সিদ্ধান্ত নেবার অধিকার তাদেরও আছে। এটা আজ প্রতিষ্ঠিত সত্য - যে ইসলাম একটা পূর্ণাঙ্গ জীবন বিধান হবার পরেও সমগ্র মুসলিম জাতি আজ অস্থিতিশীল ও পরোমুখাপেক্ষী। তাই খুব সহজেয় অনুমেয় ধর্মান্ধতা, ধর্মীয় দর্শনের ভুল পাঠ ও ব্যাখ্যা এবং পছন্দসই আচারগুলো পালনের ফলে ইসলাম আজ শান্তির দর্শন না হয়ে অশান্তি এবং কর্কশ একটা ধর্মের নাম। সেই সাথে মুসলমান বলতেই একটা পশ্চাদপদ, মূঢ় জাতির নাম উঠে আসে। 
 আপনার জ্ঞাতার্থে নিম্নের বিষয়গুলি উপস্থাপন করছি৷ আল্লাহতা'লা বলেন,
    " আল্লাহ্ ও তাহার রাসূল কোন বিষয়ে নির্দেশ দিলে কোন মু'মিন পুরুষ কিংবা মু'মিন নারীর সে বিষয়ে ভিন্ন সিদ্ধান্তের অধিকার থাকিবে না৷ কেহ আল্লাহ্ এবং তাহার রাসূলকে অমান্য করিলে সে তো স্পষ্ট পথভ্রষ্ট হইবে৷"-সূরা আহযাব আয়াত ৩৬৷
    " মু'মিনদের উক্তি তো এই যখন তাহাদের মধ্যে ফয়সালা করিয়া দিবার জন্য আল্লাহ্ ও তাহার রাসূলের দিকে আহবান করা হয় তখন তাহারা বলে, আমরা শ্রবণ করিরাম ও আনুগত্য করিলাম৷ আর উহারাই সফলকাম৷ যাহারা আল্লাহ্ ও তাহার রাসূলের আনুগত্য করে, আল্লাহকে ভয় করে ও তাহার অবাধ্যতা হইতে সাবধান থাকে তাহারাই সফলকাম ".......... সূরা নূর আয়াত ৫১-৫২৷
    ইসলামের কোন বিষয় কারো জ্ঞানে আসুক বা না আসুক এটা তার নিজস্ব জ্ঞানের ব্যপার৷ মানুষের জ্ঞান সীমাবদ্ধ৷ আহতা'লা অসীম জ্ঞানের অধিকারী৷ কুরআন আল্লাহপাক যার কাছে নাযিল করেছেন তিনি তার যে ব্যখ্যা দিয়েছেন সেটাই বিবেচ্য বিষয়৷ আল্লাহতা'লা বলেন, " এবং তোমার প্রতি কুরআন অবতীর্ণ করিয়াছি, মানুষকে সুস্পষ্ট বুঝাইয়া দিবার জন্য যাহা তাহাদের প্রতি অবতীর্ণ করা হইয়াছিল, যাহাতে তারা চিন্তা করে৷"- সূরা নাহল আয়াত ৪৪৷ সুতরাং রাসূল (স) কুরআনের কি ব্যখ্যা দিয়েছেন সেটাই চুড়ান্ত৷ যদি কেউ হাদীসের সাহায্য ছাড়া কুরআনকে বুঝতে চায় সে ক্ষেত্রে তার পথভ্রষ্ট হওয়ার সম্ভাবনা ১০০%৷ আল্লাহতা'লা জীবজন্তু স্রষ্টি করেছেন এবং তিনিই আদেশ করেছেন এইসব জীবজন্তু থেকে আমাদেরকে আহার করতে৷ জীবজন্তুর যবাই করার পদ্ধতিও আমাদেরকে শিখিয়ে দেয়া হয়েছে৷ আমাদের দয়ামায়া কি আল্লাহর চাইতে বেশী হয়ে গেল ?
    আপনি হযরত ইব্রাহিম (আ) সম্পর্কে সূরা আস-সাফ্ফাতের যে বর্ণনা দিয়েছেন সে বিষয়ে বলছি, প্রত্যেক নবী ও রাসূলগনের স্বপ্ন হচ্ছে ওহি৷ সুতরাং আপনি বলছেন, " এই স্বপ্নে আল্লাহ্ কর্তৃক আদিষ্ট হবার কোনো কথা উল্লেখ করা নেই।" এট ঠিক নয়৷ কুরআন বলছে, " অতঃপর সে যখন তাহার পিতার সংগে কাজ করিবার বয়সে উপনীত হইল তখন ইব্রাহীম বলিল. 'বৎস আমি স্বপ্নে দেখি যে, তোমাকে আমি যবেহ্ করিতেছি, এখন তোমার অভিমত কি বল?' সে বলিল, 'হে আমার পিতা! আপনি যাহা আদিষ্ট হইয়াছেন তাহাই করুন৷ রবের ইচ্ছায় আপনি আমাকে ধৈর্যশীল পাইবেন৷'....... সূরা আস-সফ্ফাত ১০২৷ এখানে বিষয়টি লক্ষ্যনীয় যে, এখানে স্বপ্নের ঘটনাটি স্বংয় আল্লাহতা'লা ওহির মাধ্যমে রাসূল (স)-কে বর্ণনা করছেন, এটা রাসূল (স)-এর নিজস্ব বর্ণনা নয়৷ আল্লাহতা'লা নিশ্চয়ই মিথ্যা বলছেন না৷ (নাউজুবিল্লাহ্)৷ অতঃপর ইব্রাহীম (আ) যখন তার স্বপ্ন অনুযায়ী কাজ করলেন তখন আল্লাহতা'লা কি বললেন, " তুমি তো স্বপ্নাদেশ সত্যই পালন করিলে! এইভাবে আমি সৎকর্ম পরায়ণদিগকে পুরস্কৃত করিয়া থাকি৷"...... সূরা আস-সফ্ফাত ১০৫৷ এটা আয়াতটি কি ব্যাখ্যা করার কোন প্রয়োজন আছে ? এটা আল্লাহতালার মন্দ কাজের আদেশ ছিল না যেমটা আপনি মনে করছেন, এটা ছিল ইব্রাহীম (আ)-এর জন্য আল্লাহর তরফ থেকে পরীক্ষা৷ " নিশ্চয়ই ইহা ছিল এক স্পষ্ট পরীক্ষা৷"...... সূরা আস-সফ্ফাত ১০৬৷ আপনি বলছেন, "অধিকাংশ মুসলমানেরা ধর্মের দোহাই দিয়ে এমন অনেক কাজ করেন যার কোনো দার্শনিক ভিত্তি নেই।" একটা কথা মনে রাখতে হবে ইসলাম কোন দার্শনিক ভিত্তির উপর প্রতিষ্ঠিত নয়৷ দর্শন মানব রচিত, দর্শন কি বলে তার সংগে ইসলামের নুন্যতম সম্পর্ক নেই৷ ইসলামের ভিত্তি আল্লাহতা'লার বাণী, কুরআন ও সহীহ্ সুন্নাহ্ অর্থাৎ ওহি৷ অধিকাংশ মুসলমান কি করছে তা দিয়ে ইসলামকে বিচার করা যাবে না৷ ইসলামকে দেখতে হবে কুরআন ও সহীহ্ সুন্নাহর আলোকে৷ কুরআন সুন্নাহর পরিপন্থি অন্য কারো কোন কাজ, কোন মতামত গ্রহনযোগ্য নয় সে যেই হোক না কেন৷
    আপনি লিখেছেন, " উপরোক্ত আয়াতগুলো পর্যালোচোনা করলে এবং কেবলমাত্র স্বদিচ্ছা-ই যদি আল্লাহ্'র কাছে পৌঁছে তবে শুধু পশু হত্যা করেই কেন কুরবানি হবে?"..........হবে এবং এইভাবেই করতে হবে কারন এভাবে আল্লাহতা'লা করতে বলেছেন এবং আল্লাহর রাসূল (স) তা দেখিয়ে দিয়ে গিয়েছেন৷ আল্লাহতা'লা বলছেন, " এবং তিনি তাহাদিগকে চতুষ্পদ জন্তু হইতে যাহা রিযক হিসাবে দান করিয়াছেন উহার উপর নির্দিষ্ট দিনগুলিতে আল্লাহর নাম উচ্চারণ করিতে পার৷ অতঃপর তোমরা উহা হইতে আহার কর এবং দুস্থ, অভাবগ্রস্তকে আহার করাও৷".......সূরা হাজ্জ ২৮৷........." আমি প্রত্যেক সম্প্রদায়ের জন্য কুরবাণীর নিয়ম করিয়া দিয়াছি; তিনি তাহাদিগকে জীবনোপকরণস্বরূপ যে সকল চতুষ্পদ জন্তু দিয়েছেন, সেগুলির উপর যেন তাহারা আল্লাহর নাম উচ্চারণ করে৷"...... সূরা হাজ্জ ৩৪৷ এটা আল্লাহতা'লা কেন আমাদের জন্য বিধিবদ্ধ করে দিলেন ? " আমি তাহাকে মুক্ত করিলাম এক কুরবানীর বিনিময়ে৷ আমি ইহা পরবর্তীদের স্মরণে রাখিয়াছি৷"..... সূরা আস-সফ্ফাত ১০৭-৮৷ ইব্রাহীম (আ)-এর এ কাজে আল্লাহতা'লা এতটাই সন্তুষ্ট হয়েছিলেন যে পরবর্তীতে অর্থাৎ কিয়ামত পর্যন্ত যেন মানুষ ইব্রাহীম (আ)-এর ত্যাগকে স্মরনে রাখে৷ হাদিস শরিফে বর্ণিত আছে, রাসুলুল্লাহ (সা.)-কে সাহাবায়ে কিরাম জিজ্ঞেস করেন, ‘এ কোরবানিগুলো কী?’ তিনি জবাব দিলেন, ‘তোমাদের পিতা ইব্রাহিমের সুন্নাত।’ (ইবনে মাজা)৷ সুতরাং আল্লাহতা'লার সন্তুষ্টি অর্জন করতে হবে একমাত্র আল্লাহ্ এবং তার রাসূলের দেখানো পথে অন্য কোন পথে নয়, চাই সেটা ভাল লাগুক বা না লাগুক৷
    " যে বিষয়ে তোমার জ্ঞান নাই এমন কোন বিষয়ের পিছনে পড়িও না৷ নিশ্চয়ই কান, চোখ ও হৃদয় উহাদের প্রত্যেকটি সম্পর্কে কৈফিয়ত তলব করা হইবে৷"......সূরা বনী ইসরাঈল ৩৬৷ 
    আমি প্রথম আলো কর্তৃপক্ষকে অনুরোধ করছি মতামতের পাশাপাশি "লাইক আনলাইক" বটন যোগ করার জন্য এতে যারা একটি লেখার সংগে একমত বা দ্বিমত তারা সহজেই তা প্রকাশ করতে পারবে। আর এতে করে প্রথম আলোরও বুঝতে সুবিধা হবে যে রাববানী সাহেবের মতো গোড়ামী মুক্ত চিন্তা ধারার সংগে কতো পাঠক নিজের চিন্তাকে মেলাতে পারছেন আর কতো অংশ তা পারছেন না । 
    এই কলামটা যা না বড়, তারচে পাঠকের মন্তব্যের কলেবর বড়......আরে ভাই, এখানে কথা না বলে বাসায় বসে কুরআন হাদিস পড়েন 
    জনাব রাব্বানীকে অশেষ ধন্যবাদ তাঁর এই তথ্যবহুল এবং মুক্তচিন্তা উদ্রেককারী মন্তব্যের জন্য! প্রথম আলোকেও ধন্যবাদ এই মন্তব্য প্রকাশের জন্য! 
    "পবিত্র কোরআনে ইরশাদ হয়েছে, ‘আমি প্রত্যেক জাতির জন্য কোরবানির নিয়ম করেছি, যাতে আমি তাদের জীবনোপকরণস্বরূপ যেসব চতুষ্পদ জন্তু দিয়েছি, সেগুলো জবেহ করার সময় আল্লাহর নাম উচ্চারণ করে।’ (সূরা আল-হজ, আয়াত-৩৪) "।
    মুসলমান ছাড়া অন্য জাতির লোকেরা এটাকে বলি দেয়া বলে। 
মিতব্যয়ী জীবনযাপনে অভ্যস্ত হোন:
মিতব্যয়ী হওয়া ইসলামি জীবনাদর্শের অনুপম শিক্ষা ও বিশেষ গুণ। ইসলামের দৃষ্টিতে মিতব্যয়িতা হচ্ছে ব্যয়ের ক্ষেত্রে মধ্যম বা মাঝামাঝি পন্থা অবলম্বন করা। কোনো কাজ ও কথায় সীমা অতিক্রম, বাড়াবাড়ি ও মাত্রাতিরিক্ত কিছু না করা মিতাচার। শৃঙ্খলাপূর্ণ নিয়মতান্ত্রিক দৈনন্দিন জীবনযাত্রায় মধ্যমপন্থা অনুসরণ করাই ইসলামের নির্দেশ। অপচয় ও অপব্যয় মানুষের মন্দ স্বভাবের অন্তর্ভুক্ত। অপচয় হচ্ছে বৈধ কাজে প্রয়োজনের অতিরিক্ত ব্যয় করা, যাকে আরবিতে ‘ইস্রাফ’ বলে। আর অপব্যয় হচ্ছে অবৈধ কাজে ব্যয় করা, যাকে আরবিতে ‘তাব্যীর’ বলে। সুতরাং, অপচয় ও অপব্যয় না করে তা মানবকল্যাণে যথাসাধ্য ব্যয় করাই হচ্ছে প্রকৃত মানুষের কাজ। আল্লাহ তাআলা মুমিন মুসলমানের গুণাবলি বর্ণনা প্রসঙ্গে পবিত্র কোরআনে ইরশাদ করেছেন, ‘আর যখন তারা ব্যয় করে তখন তারা অপব্যয় করে না, কৃপণতাও করে না এবং তারা আছে এ দুয়ের মধ্যে মধ্যমপন্থায়।’ (সূরা আল-ফুরকান, আয়াত-৬৭)
ইসলাম প্রয়োজনের অতিরিক্ত অপব্যয় করাকে নিষিদ্ধ ঘোষণা করেছে এবং আল্লাহভীরু মানুষকে তার নিজের ক্ষমতার মধ্যে ব্যয় সীমিত রাখার নির্দেশ দিয়েছে। অপাত্রে বিনা প্রয়োজনে অপরিমিত ব্যয় ক্ষতি ছাড়া কোনো কল্যাণ বয়ে আনতে পারে না; বরং বাহুল্য ব্যয়ে সাধারণত গর্ব, অহংকার, আত্মপ্রসাদের প্রদর্শনী হওয়ায় এ ধরনের অনৈতিক ত্রুটি সমাজের লোকজনের কাছে গোপন থাকে না। অপচয়কারীরা দোষী এ কারণে যে তারা নিজের অপ্রয়োজনে ব্যয় করছে, অথচ নিঃস্ব ও বিপদগ্রস্ত মানুষের প্রয়োজন মেটাতে সহায়তা করছে না। মানুষ তখনই মানুষ হয়, যখন সে অন্য মানুষের দুঃখ-কষ্টে সহানুভূতি দেখায়, বিপদে-আপদে সহায়তা করে।
দেশের ও আপামর জনসাধারণের সার্বিক কল্যাণের জন্য ধনসম্পদ ব্যয় করা উত্তম। তবে দেশ ও জাতির ক্ষতিকর ও অনিষ্টকর, যেমন—সন্ত্রাস, জঙ্গিবাদ, বোমাবাজি, আত্মঘাতী হামলা প্রভৃতি ধ্বংসাত্মক কাজে ধনসম্পদ বা টাকাপয়সা ব্যয় করা ইসলাম অনুমোদন করে না। আল্লাহর অবাধ্যতার কাজে ব্যয় করা অপব্যয়, যদি তা একটি পয়সাও হয়। রাসুলুল্লাহ (সা.) বলেছেন, ‘হে আদম সন্তান! তুমি যদি তোমার প্রয়োজনের অতিরিক্ত অর্থ আল্লাহর অভাবী বান্দাদের দারিদ্র্য বিমোচনে ও দীন ইসলামের কাজে খরচ করো, তাহলে এটি তোমাদের জন্য উত্তম।’ (তিরমিজি)
আল্লাহর খাঁটি বান্দা হতে হলে অপব্যয় ও অপচয় পরিহার করে মধ্যমপন্থা অবলম্বন তথা মিতাচারের পথ অনুসরণ করতে হবে। আজ যে অপচয়কারী-বিলাসী, কাল সে ভিখারি-পরমুখাপেক্ষী। পিতৃসম্পদে সম্পদশালী ব্যক্তি যেমন বেহিসেবি জীবনাচারের মাধ্যমে স্বল্প সময়ের ব্যবধানে দারিদ্র্যে পর্যবসিত হয়, তেমনি প্রাকৃতিক সম্পদে সমৃদ্ধশালী দেশও অপরিণামদর্শী ভোগ-বিলাসিতার কারণে দারিদ্র্যের দুষ্টচক্র থেকে বেরিয়ে আসতে পারে না। ব্যয় করার ক্ষেত্রে মধ্যমপন্থা অবলম্বন করা মানুষের বুদ্ধিমত্তার পরিচায়ক। মহানবী (সা.) বাণী প্রদান করেছেন, ‘যে ব্যক্তি মিতব্যয়িতা অবলম্বন করে, আল্লাহ তাকে ধনী বানিয়ে দেবেন, আর যে ব্যক্তি বাহুল্য খরচ করবে, আল্লাহ তাকে গরিব বানিয়ে দেবেন।’ (কানজুল উম্মাল)
মিতব্যয়িতা এমন একটি সৌন্দর্য, যা মুমিনের জীবনের প্রতিটি কাজের সঙ্গে সম্পৃক্ত। এর মধ্যেই নিহিত রয়েছে আল্লাহর সন্তুষ্টি। তাই নবীপ্রেমিক হতে হলে অপচয় ও অপব্যয় করা যাবে না এবং ব্যয়ের ক্ষেত্রে মধ্যস্থতা ও সমতা বজায় রাখতে হবে। তাহলে সমাজ থেকে চরম ক্ষুধা, দারিদ্র্য, অভাব-অনটন ও বেকারত্ব অনেকাংশে কমে যাবে এবং পরবর্তী বংশধরেরা সুখ-স্বাচ্ছন্দ্যে জীবন যাপন করতে পারবে। জীবনের প্রতিটি কাজে মিতাচার অবলম্বন ও বাহুল্য পরিহার করতে দিকনির্দেশনা দিয়ে পবিত্র কোরআনে অপচয় সম্পর্কে সুস্পষ্ট ঘোষণা করা হয়েছে, ‘আর তোমরা আহার করবে ও পান করবে, কিন্তু অপচয় করবে না; নিশ্চয়ই তিনি অপচয়কারীদের ভালোবাসেন না।’ (সূরা আল-আরাফ, আয়াত-৩১)
বর্তমান সমাজে যেসব ভয়ানক কৃত্রিম সংকট ও বাস্তব জীবন সমস্যার মুখোমুখি হতে হচ্ছে, তা প্রকৃতপক্ষে মানুষের দ্বারাই সৃষ্ট এবং তার বেশির ভাগই অপচয় ও অপব্যয়ের কারণে। প্রাত্যহিক জীবনে বিদ্যুৎ, পানি, গ্যাস প্রভৃতি নিত্যপ্রয়োজনীয় সামগ্রীর ঘাটতির জন্য দেশের বিভিন্ন অঞ্চলে দুর্দশাগ্রস্ত মানুষ নিতান্ত দুঃখ-কষ্টের মধ্যে কালাতিপাত করছে। অহেতুক অজু-গোসলের নামে পানির অপচয় অনেকেই করে। অথচ মহানবী (সা.) নদীতে বসে অজু করলেও তা অপচয় করতে নিষেধ করেছেন।
সরকারি অফিস-আদালতে লাইট, ফ্যান, কাগজ-কলম, যানবাহন, কাঁচামালের ব্যবহারে অপচয় হয় বেশি। কেননা, ব্যবহারকারীকে এসবের ব্যয় বহন করতে হয় না। নগরজীবনে গ্যাস, বিদ্যুৎ, পানি ও অন্যান্য দ্রব্যের অপচয় গৃহভৃত্যদের দ্বারাই বেশি হয়। আর বিত্তবানেরা লাখ লাখ টাকা অপব্যয়ে বিলাসবহুল গাড়ি-বাড়ি ও শীতাতপ-নিয়ন্ত্রিত যন্ত্র ব্যবহার করে; নিত্যনতুন পোশাকে ব্যয়বহুল সামাজিক অনুষ্ঠানে আলোকসজ্জা করে; প্রচুর পরিমাণে খাদ্যদ্রব্য অপচয় করে। অন্যদিকে তাদের বাড়ির আশপাশে গেটের সামনে, রাস্তাঘাটে, ফুটপাতে অসহায় লোকেরা অনাহারে-অর্ধাহারে দিন কাটায়; ছেঁড়া কাপড়ে জড়াজড়ি করে রাত্রি যাপন করে। ধর্মপ্রাণ লোকেরা যদি ইসলামের শিক্ষা অনুযায়ী অহেতুক অপব্যয় ও অপচয় রোধ করে মিতব্যয়ী জীবনযাপনে অভ্যস্ত হয়, তাহলে অনেক জটিল সমস্যা, খাদ্যপানীয় ও জ্বালানি-সংকট অনায়াসে দূরীভূত হতে পারে। পাশাপাশি নিজেদের মধ্যে নৈতিকতা ও মানবতাবোধ জাগাতে পারলে সমাজ থেকে চরম দারিদ্র্য, হতাশা ও নৈরাশ্য অনেকটা লোপ পাবে। অতএব, সব খাতে খরচ করার ক্ষেত্রে ব্যয়-সংকোচন করে মিতব্যয়ী হওয়ার অনুশীলন করা একান্ত প্রয়োজন। তাই ধর্মপ্রাণ মানুষের আত্মোপলব্ধি করা উচিত যে তার উপার্জন যেমন বৈধ হতে হবে, তেমনি আয়-ব্যয়ের মধ্যে সামঞ্জস্য রক্ষা করে দুর্নীতিমুক্ত জীবনযাপনে মিতব্যয়িতা অবলম্বন করা অবশ্যই শ্রেয়।
কারবালার ত্যাগের শিক্ষা আমাদের পাথেয় হোক
পবিত্র আশুরা
আজ পবিত্র আশুরা। হিজরি সালের প্রথম মাস মহররমের ১০ তারিখ। এই দিনে অন্যায় ও ষড়যন্ত্রের বিরুদ্ধে অবস্থান নিয়ে ইসলামের শেষ নবী হজরত মুহাম্মদ (সা.)-এর দৌহিত্র হজরত ইমাম হোসাইন (রা.) চক্রান্তকারী ইয়াজিদ বাহিনীর হাতে কারবালায় মর্মান্তিকভাবে শাহাদাতবরণ করেন। বিশ্বের মুসলমানদের কাছে দিনটি একদিকে যেমন শোকের, তেমনি অন্যায় ও ষড়যন্ত্রের বিরুদ্ধে অবস্থান নেওয়ার চেতনায় উজ্জ্বল।
ইসলামের ইতিহাসে কারবালার এই শোকাবহ ঘটনার আগেও এ দিনে নানা তাৎপর্যময় ঘটনা ঘটেছে। ইয়াজিদ বাহিনীর হাতে অবরুদ্ধ হয়ে পরিবার-পরিজন, সঙ্গী-সাথিসহ হজরত ইমাম হোসাইন (রা.)-এর শাহাদাতবরণের এই মর্মান্তিক ঘটনা ছাড়া এই দিনে অনেক ঐতিহাসিক ও গুরুত্বপূর্ণ ঘটনা ঘটেছে বলে হাদিস শরিফে উল্লেখ রয়েছে। আদিমানব হজরত আদম (আ.) এই দিনে পৃথিবীতে আগমন করেন এবং এই দিনই তাঁর তওবা কবুল হয়। এই ১০ মহররম তারিখে হজরত নূহ (আ.)-এর নৌকা মহাপ্লাবন থেকে রক্ষা পায়। এর বাইরেও এই মহিমাময় দিনে আরও অনেক তাৎপর্যপূর্ণ ঘটনার উল্লেখ রয়েছে ইসলামের ইতিহাসে। হাদিস শরিফে আছে, মহররম মাসের ১০ তারিখ, অর্থাৎ শোকাবহ এই আশুরার দিনেই কেয়ামত ঘটবে।
ইসলামের ইতিহাসে ১০ মহররম তারিখটির নানা গুরুত্ব ও তাৎপর্য থাকলেও কারবালায় ঘটে যাওয়া সর্বশেষ মর্মান্তিক ঘটনার স্মরণেই বর্তমান দুনিয়ার মুসলমানেরা দিনটি পালন করে থাকেন। মুসলমানেরা ধর্মীয় ভাবগাম্ভীর্যের সঙ্গে এই দিনে রোজা পালন করেন। ইতিহাস থেকে জানা যায়, মুয়াবিয়ার মৃত্যুর পর তাঁর ছেলে ইয়াজিদ অবৈধভাবে ক্ষমতা ধরে রাখার জন্য চুক্তির শর্ত ভঙ্গ করেন এবং এ জন্য ষড়যন্ত্র ও শক্তি ব্যবহারের পথ বেছে নেন। চক্রান্তের অংশ হিসেবে মহানবী হজরত মুহাম্মদ (সা.)-এর আরেক দৌহিত্র হজরত ইমাম হাসান (রা.)-কে বিষপান করিয়ে হত্যা করা হয়। একই চক্রান্ত ও নিষ্ঠুরতার ধারাবাহিকতায় ইয়াজিদ বাহিনীর হাতে অবরুদ্ধ হয়ে পরিবার-পরিজন ও ৭২ জন সঙ্গীসহ শাহাদাতবরণ করেন হজরত ইমাম হোসাইন (রা.)। তাঁদের হত্যার ক্ষেত্রে যে নিষ্ঠুর-নির্মম পথ বেছে নেওয়া হয়েছে, ইতিহাসে এ ধরনের উদাহরণ বিরল। অসহায় নারী ও শিশুদের পানি পর্যন্ত পান করতে দেয়নি ইয়াজিদ বাহিনী। বিষাক্ত তীরের আঘাতে নিজ কোলে থাকা শিশুপুত্রের মৃত্যুর পর আহতাবস্থায় অসীম সাহসিকতার সঙ্গে লড়াই করে শহীদ হন হজরত ইমাম হোসাইন (রা.)।
আশুরার এই ঐতিহাসিক ঘটনার মূল চেতনা হচ্ছে ক্ষমতার লোভ, ক্ষমতা টিকিয়ে রাখার জন্য চক্রান্ত ও নিষ্ঠুরতার বিরুদ্ধে ন্যায় ও সত্য প্রতিষ্ঠার লড়াই। বর্তমান দুনিয়ায় আশুরার এই শিক্ষা খুবই প্রাসঙ্গিক। অন্যায় ও ষড়যন্ত্রের বিরুদ্ধে আপসহীন অবস্থান ও ত্যাগের যে শিক্ষা কারবালার ঘটনা মানবজাতিকে দিয়েছে, তা আজকের দুনিয়ার অন্যায় ও অবিচার দূর করতে সহায়ক ভূমিকা পালন করতে পারে।
এ দিনের গুরুত্ব প্রকাশ করতে গিয়ে অনেকে নানা ভিত্তিহীন কথাও বলে থাকেন। যেমন, এদিন হযরত ইউসুফ আ. জেল থেকে মুক্তি পেয়েছেন। হযরত ইয়াকুব আ. চোখের জ্যোতি ফিরে পেয়েছেন। হযরত ইউনুস আ. মাছের পেট থেকে মুক্তি পেয়েছেন। হযরত ইদরীস আ.কে আসমানে উঠিয়ে নেওয়া হয়। অনেকে বলে, এদিনেই কিয়ামত সংঘটিত হবে। এসব কথার কোনো ভিত্তি নেই।-আল আসারুল মারফূআ, আবদুল হাই লাখনেবী ৬৪-১০০; মা ছাবাহা বিসসুন্নাহ ফী আয়্যামিস সানাহ ২৫৩-২৫৭
আপনাদের হতে এমন কলাম দুঃখজনক ব্যাপার বটে। ‌আশা করি প্রয়োজনীয় পদক্ষেপ গ্রহণ করবেন।
অন্যায়ের বিরুদ্ধে প্রতিবাদ কারবালার চেতনা
হিজরি সালের মর্যাদাপূর্ণ মহররম মাসের ১০ তারিখ পবিত্র আশুরা ঐতিহাসিক ঘটনাবহুল ও ব্যাপক তাৎপর্যময় দিবস। প্রাচীনকাল থেকে যুগে যুগে আশুরা দিবসে বহু গুরুত্বপূর্ণ স্মৃতিবহ ঘটনা সংঘটিত হয়েছে। আল্লাহ তাআলা আসমান-জমিন সৃষ্টির কাজ এই দিনেই সম্পন্ন করেন। হজরত আদম (আ.) খলিফা হিসেবে পৃথিবীতে আগমন করেন এবং তাঁর তওবা কবুল হয়। হজরত নূহ (আ.)-এর কিশতি মহাপ্লাবনের কবল থেকে রক্ষা পায়। হজরত দাউদ (আ.)-এর তওবা কবুল হয়। হজরত মূসা (আ.) ফেরাউনের কবল থেকে মুক্তি পান এবং তারা সদলবলে নীলনদে নিমজ্জিত হয়। হজরত ইবরাহিম (আ.) নমরুদের আগুন থেকে নাজাত লাভ করেন। হজরত ইউনুস (আ.) মাছের পেট থেকে মুক্তি পান। হজরত আইয়ুব (আ.) দুরারোগ্য ব্যাধি থেকে সেরে ওঠেন। হজরত ঈসা (আ.)-কে ঊর্ধ্বাকাশে উত্তোলন করার ঘটনাও আশুরার দিনে ঘটেছিল। আশুরা দিবসে কিয়ামত সংঘটিত হবে বলেও বর্ণিত আছে।
ইসলামের ইতিহাসে আশুরা বিভিন্ন ঘটনাপুঞ্জে সমৃদ্ধ থাকলেও সর্বশেষে সংঘটিত কারবালা প্রান্তরে হজরত ইমাম হোসাইন (রা.)-এর শাহাদতই এ দিবসের সর্বাধিক উল্লেখযোগ্য শোকাবহ, মর্মস্পর্শী, হূদয়বিদারক ও বিষাদময় ঘটনা। ইতিহাস সাক্ষ্য দেয়, ৬৮০ খ্রিষ্টাব্দ/৬১ হিজরি সালে আশুরার দিনেই ইরাকের কুফা নগরের অদূরে ফোরাত নদীর তীরবর্তী কারবালা প্রান্তরে মহানবী (সা.)-এর প্রাণপ্রিয় দৌহিত্র হজরত ইমাম হোসাইন বিন আলী (রা.) বিশ্বাসঘাতক অত্যাচারী শাসক ইয়াজিদের নিষ্ঠুর সেনাবাহিনীর হাতে অবরুদ্ধ ও পরিবেষ্টিত হয়ে পরিবার-পরিজন এবং ৭২ জন সঙ্গীসহ নির্মমভাবে শাহাদত বরণ করেন। আধিপত্যবাদ, অন্যায় ও অত্যাচারের বিরুদ্ধে তাঁর সুমহান আদর্শের জন্য আত্মত্যাগের বেদনাবিধুর ও শোকবিহ্বল ঘটনার স্মরণে মুসলমানরা প্রধানত আশুরা পালন করে থাকেন।
আশুরা দিবসে হজরত ইমাম হোসাইন (রা.) কারবালায় অন্যায়, অবিচার, স্বৈরশাসনের বিরুদ্ধে ন্যায় ও সত্যের জন্য রণাঙ্গনে অকুতোভয় লড়াই করে শাহাদত বরণ করেছিলেন। তিনি অসত্য, অধর্ম ও অন্যায়ের কাছে মাথানত করেননি। ন্যায় প্রতিষ্ঠার জন্য জীবন বাজি রেখে সপরিবারে প্রাণ বিসর্জন দিয়েছেন। ইসলামের সুমহান আদর্শকে সমুন্নত রাখার জন্য তাঁর এ বিশাল আত্মত্যাগ ইতিহাসে সমুজ্জ্বল হয়ে আছে। সত্য ও ন্যায় প্রতিষ্ঠার জন্য সর্বোচ্চ ত্যাগ স্বীকার মুসলিম উম্মাহর জন্য এক উজ্জ্বল ও অনুকরণীয় দৃষ্টান্ত। তাই সব অন্যায়-অবিচারের বিরুদ্ধে রুখে দাঁড়ানোর এবং সত্য ও ন্যায় প্রতিষ্ঠায় আশুরার মহান শিক্ষা জাতীয় জীবনে প্রতিফলন ঘটাতে হবে। কারবালার ঘটনা থেকে মানবগোষ্ঠীর জন্য যে শিক্ষা রয়েছে, তন্মধ্যে প্রধান হচ্ছে হজরত ইমাম হোসাইন (রা.) জীবন উৎসর্গ করেছেন, তবু ন্যায়নীতির প্রশ্নে আপস করেননি। খিলাফতকে রাজতন্ত্র ও স্বৈরতন্ত্রে রূপান্তরে ইয়াজিদের ক্ষমতা দখলের চক্রান্তের প্রতি আনুগত্য স্বীকার না করে তিনি প্রত্যক্ষ সংগ্রামে লিপ্ত হন। বিশ্ববাসীর কাছে তিনি অন্যায়ের বিরুদ্ধে ন্যায়ের পক্ষে প্রতিবাদের এক জ্বলন্ত শিক্ষা রেখে গেছেন। কারবালা প্রান্তরে সত্য ও ন্যায়কে চির উন্নত ও সুপ্রতিষ্ঠিত করার জন্য তিনি সর্বোচ্চ ত্যাগের অতুলনীয় আদর্শ স্থাপন করে গেছেন।
মুসলিম জাহানের কাছে ঐতিহ্যমণ্ডিত আশুরার দিবসকে অত্যাচারী ইয়াজিদ মানুষের জীবনের আনন্দকে হত্যা করে পবিত্রতাকে কলুষিত করতে চেয়েছে। কিন্তু পাষাণ হূদয় সীমারের খঞ্জর হজরত ইমাম হোসাইন (রা.)-এর শিরশ্ছেদ করলেও মানুষের মহত্ত্ব, উদারতা, মহানুভবতা এবং পবিত্র ধ্যান-ধারণাকে হত্যা করতে পারেনি। কারবালার নৃশংস বর্বরতম হত্যাকাণ্ড ক্ষমতালোভী ইয়াজিদের উন্মত্ততার পর শত শত বছর অতিক্রান্ত হয়েছে, কিন্তু এ বিয়োগ বেদনা মুসলমানদের শুধুই শোকে মুহ্যমান করে না বরং সত্য ও ন্যায়ের পথে অবিচল থাকতে দৃঢ়প্রতিজ্ঞ করে, অন্যায়কারীর প্রতি তীব্রতম ধিক্কার বহন করে আত্মত্যাগে সাহসী হতে শাণিত করে। ন্যায়ের জন্য সর্বোচ্চ ত্যাগ, এমনকি সত্যের পথে লড়াই করে শাহাদতবরণ বা জীবন উৎসর্গ করে দেওয়ার অপূর্ব দৃষ্টান্তরূপে আশুরা অনাগত যুগ যুগান্তর ধরে সব মানুষের কাছে অনুসরণীয় আদর্শ হিসেবে গণ্য হবে। মাতৃভূমির জন্য যাঁরা আল্লাহর রাস্তায় সংগ্রাম করেন, সে সম্পর্কে পবিত্র কোরআনে ইরশাদ হয়েছে, ‘আর যারা আল্লাহর পথে নিহত হয়, তাদেরকে তোমরা মৃত বোলো না, বরং তারা জীবিত কিন্তু তোমরা তা বুঝতে পারো না।’ (সূরা আল-বাকারা, আয়াত-১৫৪)
ঐতিহাসিক ১০ মহররম চিরকাল বিশ্বের নির্যাতিত, অবহেলিত এবং বঞ্চিত মানুষের প্রতি অন্যায়ের বিরুদ্ধে প্রতিবাদী ও সোচ্চার হওয়ার দিকনির্দেশনা ও অনুপ্রেরণা জোগাবে। এভাবে পৃথিবীতে সত্য ও ন্যায় প্রতিষ্ঠার ইতিহাসে আশুরার দিবসে হজরত ইমাম হোসাইন (রা.)-এর শাহাদত এক অনন্য, অনুসরণীয় ও অনুকরণীয় অধ্যায়ের সৃষ্টি করেছে। কারবালা ট্র্যাজেডির বদৌলতেই ইসলাম স্বমহিমায় পুনরুজ্জীবিত হয়েছে। তাই যথার্থই বলা হয়, ‘ইসলাম জিন্দা হোতা হ্যায় হর কারবালা কী বাদ’—ইসলাম জীবিত হয় প্রতি কারবালার পর।
প্রকৃতপক্ষে মানবজাতির জন্য অন্যায়কারীর সাময়িক বিজয় ইতিহাসে কোনো দিনই মর্যাদা পায়নি। জালিমের প্রতি মানুষের তীব্র ঘৃণা প্রবল এবং শাহাদতবরণকারী শ্রেষ্ঠতম ব্যক্তি হজরত ইমাম হোসাইন (রা.) ও ইতিপূর্বে বিষ প্রয়োগে নিহত হজরত ইমাম হাসান (রা.)-এর প্রতি অপার শ্রদ্ধা-ভক্তি এ দিন পরিলক্ষিত হয়। সত্যের জন্য শাহাদতবরণের এ অনন্য দৃষ্টান্ত সব আনুষ্ঠানিকতার গণ্ডি ছাড়িয়ে এর অন্তর্গত ত্যাগ-তিতিক্ষার মাহাত্ম্য তুলে ধরার মধ্যেই নিহিত রয়েছে ১০ মহররমের ঐতিহাসিক তাৎপর্য। আশুরা শিক্ষা দিয়েছে যে সত্য কখনো অবনত শির হতে জানে না। কারবালা ছিল অসত্যের বিরুদ্ধে সত্যের ও রাজতন্ত্রের বিরুদ্ধে সাধারণতন্ত্রের সংগ্রাম। ইসলামি আদর্শকে সমুন্নত রাখার প্রত্যয়ে জীবন বিসর্জন দিয়েছিলেন হজরত ইমাম হোসাইন (রা.); কিন্তু স্বৈরতন্ত্রের সঙ্গে আপস করেননি। জীবনের চেয়ে সত্যের শ্রেষ্ঠত্ব রক্ষার জন্য নবী-দৌহিত্রের অভূতপূর্ব আত্মত্যাগ জগতের ইতিহাসে অত্যন্ত বিরল ঘটনা। কারবালায় চিরন্তন সত্যের মহাবিজয় হয়েছিল এবং বাতিলের পরাজয় ঘটেছিল। সুতরাং আশুরার দিনে শুধু শোক বা মাতম নয়, প্রতিবাদের সংগ্রামী চেতনা নিয়ে হোক চির সত্য ও ন্যায় প্রতিষ্ঠার জন্য আজীবন লড়াই, প্রয়োজনে আত্মত্যাগ—এটাই মহররমের অন্তর্নিহিত শিক্ষা। কোনো সমাজে বা রাষ্ট্রে এ ধরনের পরিস্থিতির উদ্ভব হলে সর্বশক্তি দিয়ে তা প্রতিরোধ করাই হোক কারবালার মূলমন্ত্র। আশুরা দিবসে কারবালার ত্যাগের শিক্ষা, অন্যায়ের কাছে মাথানত না করার শিক্ষা আমাদের চিরন্তন আদর্শ ও অনুপ্রেরণা হওয়া উচিত। আমাদের জাতীয় কবি কাজী নজরুল ইসলামের ভাষায়, ‘ফিরে এলো আজ সেই মহররম মাহিনা/ ত্যাগ চাই, মর্সিয়া ক্রন্দন চাহি না।’
আসুন, জাতি-ধর্ম-বর্ণনির্বিশেষে আমরা সবাই মিলে কারবালার সুমহান নীতি ও আদর্শের চেতনায় উদ্বুদ্ধ হয়ে সব অন্যায়-অবিচার, জুলুম-নির্যাতন, নিপীড়ন ও স্বৈরতন্ত্রের বিরুদ্ধে দুর্লঙ্ঘ প্রতিরোধ গড়ে তুলি
"তাই সব অন্যায়-অবিচারের বিরুদ্ধে রুখে দাঁড়ানোর এবং সত্য ও ন্যায় প্রতিষ্ঠায় আশুরার মহান শিক্ষা জাতীয় জীবনে প্রতিফলন ঘটাতে হবে। কারবালার ঘটনা থেকে মানবগোষ্ঠীর জন্য যে শিক্ষা রয়েছে, তন্মধ্যে প্রধান হচ্ছে হজরত ইমাম হোসাইন (রা.) জীবন উৎসর্গ করেছেন, তবু ন্যায়নীতির প্রশ্নে আপস করেননি।"
"কারবালা ছিল অসত্যের বিরুদ্ধে সত্যের ও রাজতন্ত্রের বিরুদ্ধে সাধারণতন্ত্রের সংগ্রাম। ইসলামি আদর্শকে সমুন্নত রাখার প্রত্যয়ে জীবন বিসর্জন দিয়েছিলেন হজরত ইমাম হোসাইন (রা.); কিন্তু স্বৈরতন্ত্রের সঙ্গে আপস করেননি।".............. আমরা কি করছি, শুধু নির্দিষ্ট দিবসগুলিতে লেখালেখি ও বক্তৃতা বিবৃতির মাধ্যমেই আমাদের কর্তব্য শেষ করছি৷ আবার বছর যাবে আবার আমরা আরেকটা লেখা ছাপাবো, এ ভাবেই চলছে চলবে৷ 
ইসলামে সর্বজনীন মানবাধিকার
মানবাধিকার মানুষের জন্মগত মৌলিক অধিকার। এ ছাড়া কোনো ব্যক্তি মানবিক মর্যাদা নিয়ে জীবন ধারণ করতে পারে না। মানবাধিকার প্রতিষ্ঠার বিষয়টি জীবনের সর্বক্ষেত্রে পরিব্যাপ্ত। ইসলামের ইতিহাসে প্রথম লিখিত সংবিধান ‘মদিনা সনদে’ জাতি-ধর্ম-বর্ণ নির্বিশেষে সব মানুষের অধিকার ও মর্যাদা রক্ষার ঘোষণা রয়েছে। ইসলামি জীবনব্যবস্থার যথাযথ বাস্তবায়নের মাধ্যমে বিশ্বমানবতার মানবাধিকার লাভের নিশ্চয়তা বিধান করা হয়।
জীবন রক্ষার অধিকার: ইসলাম মানবজীবনের নিরাপত্তার নিশ্চয়তা বিধান করেছে। পবিত্র কোরআনে ইরশাদ হয়েছে, ‘নরহত্যা অথবা পৃথিবীতে ধ্বংসাত্মক কর্মকাণ্ডের অপরাধে অভিযুক্ত ব্যক্তি ছাড়া কেউ কাউকে হত্যা করলে সে যেন দুনিয়ার সমগ্র মানবগোষ্ঠীকে হত্যা করল। আর কেউ কারও প্রাণ রক্ষা করলে সে যেন পৃথিবীর সমগ্র মানবগোষ্ঠীকে প্রাণে রক্ষা করল।’ (সূরা আল-মায়িদা, আয়াত-৩২)
মান-সম্মানের অধিকার: ইসলামে সমাজের ধনী-গরিব, উঁচু-নিচু, শিক্ষিত-অশিক্ষিত, মুসলিম-অমুসলিম সর্বস্তরের মানুষের যথেষ্ট মান-সম্মান ও মর্যাদা অক্ষুণ্ন রাখার বিধান রয়েছে। কোনো অবস্থায় কাউকে অবমাননা করা চলবে না। পবিত্র কোরআনে ইরশাদ হয়েছে, ‘তোমাদের কোনো সম্প্রদায় অপর সম্প্রদায়কে হেয়প্রতিপন্ন করার উদ্দেশ্যে যেন ঠাট্টা-বিদ্রূপ না করে।’ (সূরা আল-হুজুরাত, আয়াত-১১)
ব্যক্তিস্বাধীনতার অধিকার: ইসলামের দৃষ্টিতে প্রত্যেক মানুষই জন্মগতভাবে স্বাধীন। রাষ্ট্রের ভৌগোলিক সীমারেখার মধ্যে তারা অবাধে চলাফেরা করতে পারবে। ইসলামি বিধান অনুসারে, বিনা বিচারে বা যুক্তিসংগত কারণ ব্যতীত কাউকে আটক রাখা যাবে না এবং শাস্তিও দেওয়া যাবে না। রাসুলুল্লাহ (সা.) বাণী প্রদান করেছেন, ‘ন্যায়সংগত কারণ ছাড়া ইসলামে কোনো ব্যক্তিকে বন্দী করে রাখা যাবে না।’ (মুয়াত্তা)
ধর্মীয় স্বাধীনতা: ইসলামে জাতি-ধর্ম-বর্ণ নির্বিশেষে সব মানুষের ধর্মীয় বিশ্বাসের ব্যাপারে পূর্ণ স্বাধীনতা রয়েছে। সব ধর্মের অনুসারীদের ধর্মীয় প্রতিষ্ঠান ও উপাসনালয় রক্ষণাবেক্ষণের সুবন্দোবস্ত রয়েছে। কখনো ভিন্নধর্মাবলম্বীদের জোরপূর্বক ইসলামে দীক্ষিত করা যাবে না এবং তাদের ধর্মীয় কাজে কটাক্ষ করা যাবে না। এ মর্মে ইরশাদ হয়েছে, ‘ধর্মের ব্যাপারে কোনো জবরদস্তি নেই।’ (সূরা আল-বাকারা, আয়াত-২৫৬)
মত প্রকাশ ও বাকস্বাধীনতা: ইসলাম মানুষের মতামত প্রকাশের ও প্রচারের অধিকার সংরক্ষণ করেছে। ন্যায়সংগত ও গঠনমূলকভাবে সরকারি নীতির সমালোচনা করা যাবে, কিন্তু রাষ্ট্রদ্রোহ বা ধ্বংসাত্মক সমালোচনা অন্যায় ও অসংগত বলে বিবেচিত হবে। তবে মতামত প্রকাশের মধ্যে কোনো অশ্লীলতা থাকবে না।
অন্যায়ের বিরুদ্ধে প্রতিবাদ: ইসলাম মানুষকে যেকোনো ধরনের দুর্নীতি, অন্যায়-অত্যাচারের বিরুদ্ধে প্রতিবাদ করার অধিকার দিয়েছে। রাসুলুল্লাহ (সা.) ঘোষণা করেছেন, ‘তোমাদের মধ্যে কেউ যদি কারও অন্যায় কাজ করতে দেখে, তাহলে সে যেন হাত দিয়ে তা প্রতিহত করে; যদি সে এতে অক্ষম হয়, তবে মুখ দ্বারা নিষেধ করবে; যদি সে এতেও অক্ষম হয়, তবে সে অন্তর দ্বারা ঘৃণা পোষণ করবে।’ (মুসলিম)
সামাজিক নিরাপত্তা: ইসলাম ব্যক্তিগত ও পারিবারিক গোপনীয়তা রক্ষার প্রতি যথাযথ গুরুত্ব দিয়েছে। যাতে প্রত্যেক নাগরিক বাধাবিপত্তি অতিক্রম করে শান্তিতে বসবাস করতে পারে, সে জন্য বিনা অনুমতিতে কারও গৃহে প্রবেশ করা যাবে না।
সভা-সমিতির অধিকার: নাগরিকগণ মহৎ উদ্দেশে ও দেশ গড়ার জন্য বিভিন্ন সভা-সমিতিতে যোগদান করতে পারবেন। তাঁরা সভা-সমিতির মাধ্যমে জনগণকে উপদেশ প্রদান করবেন, নিজেরা সৎকাজ করবেন এবং অন্যকে সৎকাজের প্রতি আহ্বান জানাবেন ও সহযোগিতা করবেন।
জীবনযাত্রায় মৌলিক অধিকার: ইসলামে মানুষের জীবনযাত্রায় পাঁচটি মৌলিক অধিকার যথা—অন্ন, বস্ত্র, বাসস্থান, শিক্ষা, চিকিৎসা প্রভৃতি চাহিদা পূরণের ব্যবস্থা রয়েছে। কোনো দরিদ্র ও অভাবী নাগরিক অন্ন, বস্ত্র ও আশ্রয়হীন হয়ে পড়লে রাষ্ট্র তার দুর্দশা মোচনের জন্য সব ধরনের সাহায্য-সহায়তা প্রদান করবে।
সম্পদের অধিকার: ইসলাম সব মানুষের বৈধভাবে সম্পদ অর্জন, আয়, ব্যয়, ভোগ ও সঞ্চয়ের অধিকার দিয়েছে। এ ব্যাপারে রাষ্ট্র নাগরিকের সম্পদের নিরাপত্তা বিধান করবে। মহানবী (সা.) মক্কা বিজয়ের পর অমুসলিমদের জান-মাল ও সম্মান রক্ষণাবেক্ষণ করেছেন। কোনো মানুষের ধন-সম্পদ জোরপূর্বক দখল বা আত্মসাৎ করা ইসলামসম্মত নয়। আল্লাহ তাআলা ঘোষণা করেছেন, ‘তোমরা পরস্পরের ধন-সম্পদ অন্যায়ভাবে গ্রাস করো না।’ (সূরা আল-বাকারা, আয়াত-১৮৮)
সাম্যের অধিকার: ইসলামের দৃষ্টিতে সব মানুষই সমান। ধনী-গরিব, শিক্ষিত-অশিক্ষিত, সম্ভ্রান্ত-অসম্ভ্রান্ত, ইতর-ভদ্র, মুসলিম-অমুসলিম সব শ্রেণীর লোক আইনের দৃষ্টিতে সমান অধিকার পাবে। ইসলামের বিধানে কোনো স্বজনপ্রীতি থাকবে না। হাদিস শরিফে বর্ণিত আছে, ‘উচ্চ বংশ, নিচু বংশ, প্রভাবশালী ও প্রভাবহীন সবাই আল্লাহর আইনের চোখে সমান।’
অর্থনৈতিক অধিকার: ইসলামে নারী-পুরুষ উভয়ের অর্থনৈতিক নিরাপত্তা লাভের অধিকার রয়েছে। স্বামী যা উপার্জন করবে তা তার অধিকারে থাকবে আর স্ত্রী যা উপার্জন করবে তা তার অধিকারে থাকবে। স্ত্রীর অনুমতি ব্যতীত স্বামী স্ত্রীর উপার্জিত সম্পদ ইচ্ছামতো খরচ করতে পারবে না। এ মর্মে পবিত্র কোরআনে ইরশাদ হয়েছে, ‘পুরুষ যা যা উপার্জন করে তা তার প্রাপ্য অংশ আর নারী যা উপার্জন করে, তা তার প্রাপ্য অংশ।’ (সূরা আন-নিসা, আয়াত-৩২)
হালাল উপার্জনের অধিকার: ইসলাম মানুষকে প্রাত্যহিক জীবনে দৈনন্দিন আয়-উপার্জন করে সৎ ও বৈধভাবে হালাল পথে জীবিকা নির্বাহের নির্দেশনা প্রদান করেছে। ইসলামি বিধানমতে জনগণ সুদ, ঘুষ, দুর্নীতি প্রভৃতি হারাম উপার্জন থেকে বিরত থাকবে। আল্লাহ তাআলা ইরশাদ করেছেন, ‘তোমরা পবিত্র ও উত্তম বস্তু আহার করো, যা আমি তোমাদের জীবিকারূপে দিয়েছি।’ (সূরা আল-বাকারা, আয়াত-১৭২)
এতিম-অসহায়দের অধিকার: ইসলাম সমাজে ধনবানদের সম্পদে এতিম, মিসকিন, হতদরিদ্র, দুস্থ-অসহায়দের অধিকার নিশ্চিত করেছে। যদি ধনীরা গরিবদের প্রাপ্য না দেয় তাহলে রাষ্ট্র বাধ্যতামূলকভাবে তা ধনীদের কাছ থেকে আদায় করে গরিবদের দিয়ে দেবে। পবিত্র কোরআনে ঘোষিত হয়েছে, ‘তোমাদের ধন-সম্পদে প্রার্থী ও বঞ্চিতদের অধিকার রয়েছে।’ (সূরা আল-যারিআত, আয়াত-১৯)
এমনিভাবে ইসলামে সর্বজনীন মানবাধিকার সংরক্ষণ ও পূর্ণাঙ্গ বাস্তবায়নের পরিপূর্ণ ব্যবস্থা করা হয়েছে।
হিজরি সালের ঐতিহ্য ও মহররমের তা ৎ পর্য
রাসুলুল্লাহ (সা.)-এর মক্কা থেকে মদিনায় হিজরতের ঘটনাকে চিরস্মরণীয় করে রাখার জন্য চান্দ্রমাসের হিজরি সাল গণনার সূচনা হয়। এর সঙ্গে পৃথিবীর ১৫০ কোটি ধর্মপ্রাণ মুসলমানের আবেগ-অনুভূতি ও ইসলামি আচার-অনুষ্ঠান—সর্বোপরি ইবাদত-বন্দেগির বিষয় সরাসরি সম্পৃক্ত। হিজরি সাল ইসলামের ইতিহাসের একটি মৌলিক ও গৌরবোজ্জ্বল দিক এবং মুসলমানদের অশেষ ঐতিহ্যের অবদানে মহিমান্বিত ও মর্যাদাপূর্ণ হওয়ায় পৃথিবীর সর্বত্র সমানভাবে সমাদৃত। হিজরি সালের ক্যালেন্ডার রাসুলুল্লাহ (সা.)-এর সময় থেকে প্রচলিত না হলেও দ্বিতীয় খলিফা হজরত ওমর (রা.)-এর শাসনামলে ১৭ হিজরি বা রাসুলের ওফাতের সাত বছর পর থেকে প্রচলন করা হয়। যদিও মহানবী (সা.) ৬২২ খ্রিষ্টাব্দের রবিউল আউয়াল মাসে মক্কা থেকে মদিনায় হিজরত করেন, কিন্তু এর প্রস্তুতি এবং আকাবার শেষ বায়আতের পর নবী করিম (সা.) হিজরতের সিদ্ধান্ত নেওয়ার পর প্রথম যে চাঁদটি উদিত হয়েছিল, তা ছিল মহররম মাসের। অন্যান্য সাহাবায়ে কিরামের হিজরত মহররম থেকে শুরু হয়েছিল, তাই হিজরি সালের প্রথম মাস মহররম থেকে ধরা হলো।
হিজরি সালের সঙ্গে মুসলমানদের বিশেষ ঐতিহ্য নিহিত রয়েছে। যদিও হিজরতের সময়কাল থেকে হিজরি সাল বা চন্দ্রবর্ষ গণনা শুরু হয়, কিন্তু এ পৃথিবীর জন্মলগ্ন থেকে চান্দ্রমাসের গণনা শুরু হয়েছে। আসমান ও জমিন সৃষ্টির দিন থেকেই সৃষ্টিকর্তার বিধানে মাসের সংখ্যা বারো (১২)। আবার দিবা-রাত্রি মিলে ২৪ ঘণ্টার এক দিনে পাঁচ ওয়াক্ত ফরজ নামাজ আদায় করার হুকুম অনেক আয়াতের মাধ্যমেই বলা হয়েছে। এ সম্পর্কে পবিত্র কোরআনে ইরশাদ হয়েছে, ‘নিশ্চয়ই মহাকাশ ও পৃথিবী সৃষ্টির দিন থেকে আল্লাহর বিধানে আল্লাহর কাছে মাস গণনায় মাস বারোটি, তন্মধ্যে চারটি মাস সম্মানিত, এটিই সুপ্রতিষ্ঠিত বিধান; সুতরাং এর মধ্যে তোমরা নিজেদের প্রতি অত্যাচার করো না।’ (সূরা আত-তাওবা, আয়াত-৩৬)
আরবি চান্দ্রবর্ষ তথা হিজরি সালের প্রথম মাস হলো মহররম। ‘মহররম’ শব্দের অর্থ অলঙ্ঘনীয় পবিত্র। ইসলামে মহররম মাসটি অত্যন্ত মর্যাদাবান ও ফজিলতময়। পবিত্র কোরআনে আল্লাহ তাআলা যে চারটি মাস সম্মানিত বলে ঘোষণা করেছেন, রাসুলুল্লাহ (সা.) তাঁর মুখনিঃসৃত অমিয় বাণীর মাধ্যমে তা সুস্পষ্ট ও নির্দিষ্ট করে দিয়েছেন। বিদায় হজের ভাষণে সম্মানিত মাসগুলোকে চিহ্নিত করে তিনি বলেছেন, ‘তিনটি মাস হলো ধারাবাহিক—জিলকদ, জিলহজ ও মহররম, অপরটি হলো রজব।’ (বুখারি)
সৃষ্টির আদিকাল থেকেই চান্দ্রমাসের হিসাব মহান আল্লাহর গণনায় রয়েছে। যুগ যুগ ধরে মানুষ চান্দ্রমাসের হিসাব করে চলেছে। প্রাচীনকাল থেকে পূর্ববর্তী সব নবীর শরিয়তে ১২ চান্দ্রমাসকে এক বছর গণনা করা হতো এবং তার মধ্যে জিলকদ, জিলহজ, মহররম ও রজব—এই পবিত্র চারটি মাসকে বরকতময় ও সম্মানিত মনে করা হতো। এ মাসগুলোকে ‘আশ্-শাহরুল হারাম’ বা অলঙ্ঘনীয় পবিত্র মাস বলা হতো। এই চারটি মাসে যেকোনো ইবাদতের সওয়াব বৃদ্ধি পায়। তেমনি এ সময়ে পাপাচার করলে এর ভয়াবহ পরিণাম ও শাস্তি কঠোরভাবে ভোগ করতে হয়।
ইসলামের ইতিহাসে মহররম মাসের ঐতিহাসিক গুরুত্ব বিভিন্ন কারণে অশেষ মর্যাদাপূর্ণ ও তা ৎ পর্যবহ। প্রাক্-ইসলামি যুগেও মহররমের ঐতিহ্য বিদ্যমান ছিল। অফুরন্ত বরকত ও তা ৎ পর্যমণ্ডিত মহররম মাসে বহু নবী-রাসুল ঈমানের কঠিন পরীক্ষার মাধ্যমে মুক্তি ও নিষ্কৃতি পেয়েছিলেন। কারবালাসহ অসংখ্য তথ্যবহুল ঐতিহাসিক ঘটনা এ মাসে সংঘটিত হয়েছিল। ১০ তারিখ আশুরার সঙ্গে পুরো মহররম মাসের বিশেষ গুরুত্ব ও মর্যাদা রয়েছে। একদা রাসুলুল্লাহ (সা.) আশুরার তা ৎ পর্য ও ফজিলত বর্ণনাকালে সাহাবায়ে কিরাম আরজ করলেন, ‘তবে কি আল্লাহ তাআলা ওই দিনটিকে সমস্ত দিনের চেয়ে অধিক মর্যাদা দিয়েছেন? নবী করিম (সা.) জবাব দিলেন, হ্যাঁ!’ এরপর তিনি ইরশাদ করেন, ‘আল্লাহ তাআলা আসমান, জমিন, লওহ কলম, সাগর, পর্বত এই দিনে সৃষ্টি করেছেন।’
রমজান মাসের রোজা ফরজ হওয়ার আগে পবিত্র আশুরার দিনে রোজা রাখা ফরজ ছিল। পরে তা রহিত করে মাহে রমজানের রোজা ফরজ করা হয়। এ সম্পর্কে রাসুলুল্লাহ (সা.) বলেছেন, ‘আশুরার দিনে হজরত আদম (আ.)-এর ওপর ও অন্যান্য নবীর ওপর রোজা ফরজ ছিল। এদিন দুই হাজার পয়গম্বর ভূমিষ্ঠ হয়েছিলেন এবং দুই হাজার পয়গম্বরের দোয়া আল্লাহর দরবারে কবুল হয়েছিল।’ (রযিন) নবী করিম (সা.) আরও বলেছেন, ‘যে ব্যক্তি আশুরার রোজা রাখে, তার আমলনামায় সাত আসমান জমিনের সব অধিবাসীর সওয়াব লেখা হয় এবং যে ব্যক্তি নিজের জন্য দোজখের আগুন হারাম করতে চায়, সে যেন মহররম মাসের নফল রোজা রাখে।’ অন্য এক হাদিস থেকে জানা যায়, ‘মহররম মাসে যদি কোনো ব্যক্তি রোজা রাখে, তবে প্রত্যেক রোজার পরিবর্তে ত্রিশ রোজার পুণ্য লাভ করবে।’
ইসলাম-পূর্বকালে বিভিন্ন জাতি নানা কারণে আশুরার দিন রোজা রাখত। রাসুলুল্লাহ (সা.) মদিনায় হিজরত করে দেখতে পেলেন যে ইহুদিরা মহররমের ১০ তারিখ আশুরা দিবসে রোজা রাখছে। নবী করিম (সা.) তাদের জিজ্ঞেস করলেন, ‘এটা কোন দিন, যাতে তোমরা রোজা রেখেছ?’ তারা বলল, ‘এটা এমন এক মহান দিবস, যেদিন আল্লাহ তাআলা হজরত মুসা (আ.) ও তাঁর সম্প্রদায়কে নাজাত দিয়েছিলেন, ফিরআউনকে তার সম্প্রদায়সহ ডুবিয়ে মেরেছিলেন। তাই হজরত মুসা (আ.) শুকরিয়া হিসেবে এদিন রোজা রেখেছেন, এ জন্য আমরাও রোজা রাখি।’ এ কথা শুনে রাসুলুল্লাহ (সা.) বললেন, ‘তোমাদের চেয়ে আমরা হজরত মুসা (আ.)-এর অধিকতর ঘনিষ্ঠ ও নিকটবর্তী।’ অতঃপর রাসুলুল্লাহ (সা.) রোজা রাখলেন এবং অন্যদের রোজা রাখার নির্দেশ দিলেন।’ (বুখারি ও মুসলিম)
বিশ্বের ধর্মপ্রাণ মুমিন মুসলমানেরা ১০ মহররম আশুরা দিবসের গুরুত্ব ও তা ৎ পর্য উপলব্ধি করে এদিন ঐচ্ছিক রোজাব্রত পালন করেন। আশুরার দিন নফল রোজা রাখার ফজিলত সম্পর্কে রাসুলুল্লাহ (সা.)-কে প্রশ্ন করা হলে তিনি ঘোষণা করলেন, ‘এ রোজা বিগত এক বছরের গুনাহের কাফ্ফারা হয়ে থাকে।’ (মুসলিম ও তিরমিজি) অন্য এক বর্ণনায় আছে, ‘যে ব্যক্তি আশুরার রোজা রাখবে, আল্লাহ তাআলা তার এক বছরের গুনাহ ক্ষমা করে দেবেন।’ (আহমাদ) এ মাসের সম্মান প্রসঙ্গে নবী করিম (সা.) বাণী প্রদান করেছেন, ‘যে ব্যক্তি মহররম মাসের সম্মান করবে, আল্লাহ তাকে বেহেশতে সম্মানিত করবেন এবং জাহান্নামের আজাব থেকে মুক্ত রাখবেন।’
তাই আসুন, আল্লাহর দরবারে আকুল প্রার্থনা করি, তিনি যেন আমাদের মহররম মাসের ইসলামি ঐতিহ্য, গুরুত্ব ও মর্যাদা অনুধাবন করে ইবাদত-বন্দেগির মাধ্যমে অশেষ সওয়াব হাসিলের তাওফিক দান করেন এবং সেই সঙ্গে ঐতিহাসিক কারবালার মর্মস্পর্শী ঘটনা স্মরণে প্রতিটি মুসলমানকে ঈমানি চেতনাশক্তিতে আরও বেশি বলীয়ান ও তেজোদীপ্ত হওয়ার মানসিকতা দান করেন। আমিন। 
শীতার্ত মানুষের পাশে দাঁড়ান
মহান সৃষ্টিকর্তা আল্লাহপাকের ইচ্ছায় প্রকৃতির অমোঘ নিয়মেই ঋতুর পালাবদল ঘটে। কিন্তু প্রকৃতি কখনো কখনো বৈরী আচরণ করায় তা মানুষের অসহায়ত্ব আরও প্রকট করে তোলে। তীব্র শৈত্যপ্রবাহ দরিদ্র জনগোষ্ঠী অধ্যুষিত অঞ্চলে বিরূপ প্রভাব ফেলে। হতদরিদ্র অনেক মানুষের নেই ন্যূনতম শীতবস্ত্র। শীতের প্রকোপ থেকে আত্মরক্ষার জন্য তাদের নেই উপযুক্ত আশ্রয় বা বাসগৃহ। হাড়কাঁপানো শীতে তাদের কাউকে ফুটপাতে বা খোলা আকাশের নিচে রাত্রি যাপন করতে হয়। তাই পরম করুণাময় আল্লাহ তাআলা তাঁর সৃষ্টি জগতের ওপর সমানভাবে দয়া প্রদর্শন করতে বলেছেন। যার অন্তরে দয়ামায়া আছে, যে পরোপকারী, তিনি তাঁকে ভালোবাসেন। হাদিস শরিফে বর্ণিত আছে, রাসুলুল্লাহ (সা.) বাণী প্রদান করেছেন, ‘তোমরা ক্ষুধার্তকে খাদ্য দাও, রুগ্ণ ব্যক্তির সেবা করো এবং বন্দীকে মুক্ত করো অথবা ঋণের দায়ে আবদ্ধ ব্যক্তিকে ঋণমুক্ত করো।’ (বুখারি)
শীতের প্রকোপে অসহায় নিম্নবিত্ত ও দরিদ্র মানুষেরা ঠান্ডাজনিত বিভিন্ন রোগে আক্রান্ত হয়ে পড়ছে। দুঃখপীড়িত অভাবী এসব শীতার্ত মানুষের প্রতি সমাজের সামর্থ্যবান ও বিত্তশালীদের সাহায্য ও সহানুভূতির হাত সম্প্রসারিত করা প্রয়োজন। দরকার পর্যাপ্ত পরিমাণে শীতবস্ত্র সরবরাহ করে বিপদে তাদের পাশে এসে দাঁড়ানো। নিঃস্বার্থভাবে শীতার্ত মানুষের সাহায্য ও সেবা করাই মানবধর্ম। এ মহৎ ও পুণ্যময় কাজই সর্বোত্তম ইবাদত। পবিত্র কোরআনে আল্লাহ তাআলা ইরশাদ করেছেন, ‘পূর্ব ও পশ্চিম দিকে তোমাদের মুখ ফেরানোতে কোনো পুণ্য নেই, কিন্তু পুণ্য আছে কেউ আল্লাহ, পরকাল, ফেরেশতাগণ, সব কিতাব এবং নবীদের প্রতি ঈমান আনয়ন করলে এবং আল্লাহর প্রেমে আত্মীয়স্বজন, এতিম, মিসকিন, পর্যটক, সাহায্য প্রার্থীদের এবং দাস মুক্তির জন্য অর্থদান করলে, নামাজ প্রতিষ্ঠা করলে ও জাকাত প্রদান করলে এবং প্রতিশ্রুতি দিয়ে তা পূর্ণ করলে, অর্থসংকটে, দুঃখ-ক্লেশে ও সংগ্রাম-সংকটে ধৈর্য ধারণ করলে। এরাই তারা যারা সত্যপরায়ণ এবং তারাই মুত্তাকি।’ (সূরা আল-বাকারা, আয়াত-১৭৭)
কনকনে ঠান্ডা বাতাসে শীতার্ত কর্মজীবী মানুষজন ঘর থেকে বের হতে পারছে না। বিশেষ করে বয়োবৃদ্ধ, নারী ও শিশুদের অবস্থা সবচেয়ে করুণ। তীব্র শীতের প্রকোপে নিদারুণ কষ্ট ও দুঃসহ অবস্থায় পড়েছে দেশের লাখ লাখ দুস্থ, নিঃস্ব, ছিন্নমূল, গরিব, দুঃখী, বস্ত্রাভাবী শিশু, বৃদ্ধ, নারী-পুরুষ। মানুষজন খড়কুটো জ্বালিয়ে শীতের হাত থেকে বাঁচার জন্য প্রাণপণ চেষ্টা করছে।
শীতজনিত রোগের প্রাদুর্ভাব থেকে রক্ষা পেতে হলেও প্রয়োজন সুচিকিৎসা ও ওষুধপত্রাদি এবং শীত মোকাবিলায় সরকারি বা বেসরকারিভাবে কার্যকর উদ্যোগ। বিশেষ করে শিশুরা গণহারে শীতজনিত রোগে আক্রান্ত হওয়ায় তাদের চিকিৎসার ব্যাপারে পর্যাপ্ত ব্যবস্থা না নিলে শীতের দুর্ভোগ যেমন বাড়বে, তেমনি শীতজনিত মৃত্যুর হারও বাড়বে। এ জন্য জাতি-ধর্ম-বর্ণ-দলমতনির্বিশেষে বিত্তবানদের সবাইকে শীতার্ত দরিদ্র মানুষের পাশে অবশ্যই দাঁড়াতে হবে। এ সম্পর্কে নবী করিম (সা.) পরকালীন পুরস্কারপ্রাপ্তির কথা ঘোষণা করেছেন, ‘এক মুসলমান অন্য মুসলমানকে কাপড় দান করলে আল্লাহ তাকে জান্নাতের পোশাক দান করবেন। ক্ষুধার্ত অবস্থায় খাদ্য দান করলে আল্লাহ তাকে জান্নাতের সুস্বাদু ফল দান করবেন। কোনো মুসলমানকে তৃষ্ণার্ত অবস্থায় পানি পান করালে আল্লাহ তাকে জান্নাতের সীলমোহরকৃত পাত্র থেকে পবিত্র পানি পান করাবেন।’ (আবু দাউদ)
পবিত্র কোরআনে আল্লাহ তাআলা ঘোষণা করেছেন, ‘পৃথিবীর ওপর যা কিছু আছে আমি সেগুলোকে এর শোভা করেছি, মানুষকে এ পরীক্ষা করার জন্য যে, তাদের মধ্যে কর্মে কে শ্রেষ্ঠ।’ (সূরা আল-কাহফ, আয়াত-৭)
যারা শীতজনিত রোগব্যাধিতে অবর্ণনীয় দুঃখকষ্টে ভুগছে তাদের জন্য জরুরিভিত্তিতে ওষুধপত্র ও সুচিকিৎসার বন্দোবস্ত করা একান্ত প্রয়োজন। যাদের মাথা গোঁজার ঠাঁই নেই, তাদের দুরবস্থা যে সর্বাধিক সে কথা বলাই বাহুল্য। হাড়কাঁপানো শীতে যে বিপুল জনগোষ্ঠী বর্ণনাতীত দুঃখ-কষ্টে দিনযাপন করছে তাদের পাশে দাঁড়ানো ধর্মপ্রাণ মানুষের নৈতিক দায়িত্ব।
শীতের রাতে এমনো কিছু মানুষ আছে, যাদের একটাও শীতবস্ত্র নেই। এ সময় দেখা যায় কীভাবে, কেমন করে শীতবস্ত্রহীন মানুষ রাত্রি যাপন করছে। শহরেও শীতবস্ত্রহীন মানুষ কোনো বাড়ির বা অফিসের বা দোকানের বা কোনো স্টেশনে খালি গায়ে বাঁকা হয়ে ঘুমায়। তাদের নেই কোনো শীত নিবারণ করার সম্বল। তাই সমাজের বিত্তবান ব্যক্তি ও ব্যবসায়ীসহ সামাজিক, মানবাধিকার সংস্থা স্বেচ্ছাশ্রম দিয়ে তাদের নিজ নিজ জেলার শীতার্ত অসহায় গরিব-দুঃখী মানুষের মধ্যে বিতরণের জন্য শীতবস্ত্র সংগ্রহ ও প্রেরণ করতে পারেন। হাদিস শরিফে উল্লেখ আছে, ‘যে ব্যক্তি আল্লাহর সন্তুষ্টির জন্য দুনিয়াতে মানুষকে খাদ্য দান করেছে, সেদিন (রোজ কিয়ামতের দিন) তাকে খাদ্য দান করা হবে। যে আল্লাহকে খুশি করার জন্য মানুষকে পানি পান করিয়েছে, তাকে সেদিন পানি পান করিয়ে তার পিপাসা দূর করা হবে। যে মানুষকে বস্ত্র দান করেছে, তাকে সেদিন বস্ত্র পরিধান করিয়ে তার লজ্জা নিবারণ করা হবে।’
অতএব, প্রত্যেক ধর্মপ্রাণ মানুষেরই পারস্পরিক মানবতাবোধ ও উদারনৈতিক মনমানসিকতা থাকা অপরিহার্য। একজন মানুষ বিপদে পড়লে বা ক্ষতিগ্রস্ত হয়ে অসহায় হলে তাকে যথাসাধ্য সাহায্য করা সমাজের বিত্তবান প্রতিবেশীদের ঈমানি দায়িত্ব ও মানবিক কর্তব্য। সব মানুষের উচিত সমগ্র সৃষ্টির প্রতি দয়ামায়া, অকৃত্রিম ভালোবাসা, সৌহার্দ্য, সম্প্রীতি ও সহানুভূতি বজায় রাখা। তাই দেশের সর্বস্তরের ধনাঢ্য, বিত্তবান, শিল্পপতি ব্যবসায়ী যাঁরা আছেন, তাঁদের প্রতি উদাত্ত আহ্বান জানাচ্ছি, আপনারা এ শীতের মৌসুমে শীতার্ত, গরিব, অসহায়, দুঃখী মানুষকে যার যার সামর্থ অনুযায়ী নতুন বা পুরাতন কিছু শীতবস্ত্র দিয়ে অকাতরে সাহায্য করুন। এক আল্লাহর বান্দা হিসেবে মানবজাতিকে প্রাণ দিয়ে যেন আমরা সম্মান-শ্রদ্ধা ও ভালোবাসতে পারি; বিপদে-আপদে প্রাকৃতিক দুর্যোগপূর্ণ আবহাওয়ায় সাহায্যের হাত বাড়াতে সক্ষম হই এবং পৃথিবীর কোনো মানুষকে অবহেলা বা অবজ্ঞা না করি। আর্তমানবতার সেবায় পরম সহানুভূতিতে এগিয়ে আসতে সমর্থ হই আল্লাহপাক আমাদের এ তাওফিক দান করুন।এ ব্যপারে সরকারের কি কোন দায় দায়িত্ব নেই ? মূল দায়িত্বতো সরকারেরই, জনগন এ ব্যপারে সরকারের সহযোগী হতে পারে৷ যেখানে সরকার বিভিন্ন অনুষ্ঠানের নামে যে সীমাহীন অপচয় করে তা থেকে অনেক টাকা বাচিয়ে তো এই শীতার্ত মানুষের জন্যে কিছু করতে পারে৷ গতকালের প্রথম আলোতে প্রকাশিত একটি রিপোর্ট থেকে জানা গেল, পদ্মা সেতুর, কার্যক্রম প্রায় বন্ধ কিন্তু গাড়ি ছুটছে ! কোটি কোটি টাকা এভাবে অপচয় হচ্ছে, এ টাকাতো জনগনের টাকাই ? এ রকম আরও অনেক উদাহরণ দেয়া যাবে৷ সরকার তার জনগনের জন্য যদি সঠিক দায়িত্বটি পালন না করে তা হলে সে সরকার দিয়ে জনগনের কি করবে ? 
স্বদেশপ্রেম ঈমানের অঙ্গ
স্বদেশপ্রেম মানবজীবনের একটি শ্রেষ্ঠতর গুণ। দেশপ্রেমের মূলে রয়েছে দেশের ভূখণ্ডকে ভালোবাসা; স্বদেশের তাহজিব, তামুদ্দুন তথা কৃষ্টি, সভ্যতা, সংস্কৃতি ও মাতৃভাষাকে ভালোবাসা; জাতি-ধর্ম-বর্ণনির্বিশেষে দেশের মানুষকে ভালোবাসা—সর্বোপরি দেশের স্বাধীনতা ও সার্বভৌমত্ব রক্ষা করা। স্বদেশ ও মাতৃভূমিকে ভালোবাসা এবং দেশের স্বাধীনতা ও সার্বভৌমত্ব রক্ষা করা ঈমানের অংশ। তাই আরবি প্রবাদ বাক্যে বলা হয়েছে, ‘হুব্বুল ওয়াতানি মিনাল ঈমান’ অর্থাৎ ‘দেশপ্রেম ঈমানের অঙ্গ।’
অনেক নবী-রাসুল নিজের জন্মস্থান ত্যাগ করে অন্য দেশে হিজরত করে আল্লাহর নির্দেশ পালন করেছেন। অতঃপর আল্লাহর দ্বীনকে প্রতিষ্ঠিত করে মাতৃভূমিতে প্রত্যাবর্তন করেছেন। মহানবী (সা.) জন্মভূমি মক্কাকে অন্তর দিয়ে ভালোবাসতেন। ৬১৫ খ্রিষ্টাব্দে রাসুলুল্লাহ (সা.) তাঁর সাহাবায়ে কিরামকে কাফেরদের নির্মম অত্যাচারে আবিসিনিয়ায় হিজরত তথা দেশত্যাগের অনুমতি দিলেও তিনি প্রাণপ্রিয় স্বদেশে অবস্থান করেন। পরিশেষে কাফেরদের গভীর ষড়যন্ত্র ও চক্রান্তের কারণে এবং আল্লাহর আদেশে নবী করিম (সা.) প্রাণপ্রিয় জন্মভূমি মক্কা ত্যাগ করতে মনস্থ করেছিলেন। ৬২২ খ্রিষ্টাব্দে মদিনায় হিজরতকালে তিনি মক্কার দিকে বারবার ফিরে তাকান আর কাতর কণ্ঠে আফসোস করে বলেন, ‘হে আমার স্বদেশ! তুমি কতই না সুন্দর! আমি তোমাকে ভালোবাসি। আমার আপন জাতি যদি ষড়যন্ত্র না করত, আমি কখনো তোমাকে ছেড়ে যেতাম না।’
অতঃপর ৬৩০ খ্রিষ্টাব্দে বিজয়ীর বেশে মহানবী (সা.) যখন জন্মভূমি মক্কায় প্রবেশ করলেন, তখন মুসলমানদের ওপর যে অন্যায় ও অত্যাচার করা হয়েছিল, তা বিস্মৃত হলেন এবং স্বদেশবাসীর প্রতি সাধারণ ক্ষমা ঘোষণা কমানব চরিত্র গঠনে ইসলামরে বিশ্বের ইতিহাসে অতুলনীয় দেশপ্রেম, উদারতা ও মহানুভবতার আদর্শ স্থাপন করেন। রাসুলুল্লাহ (সা.)-এর রক্তপাতহীন মক্কা বিজয় মানব ইতিহাসের এক চমকপ্রদ অধ্যায়। এ সম্পর্কে ইরশাদ হয়েছে, ‘নিশ্চয়ই আমি তোমাকে সুস্পষ্ট বিজয় দিয়েছি।’ (সূরা আল-ফাত্হ, আয়াত: ১)
মানবসমাজে যাদের ওপর অত্যাচার করা হয়েছে এবং যারা আপন মাতৃভূমি থেকে বিতাড়িত হয়েছে, তারা স্বীয় মাতৃভূমি উদ্ধার ও স্বাধীনতা অর্জনের জন্য শত্রুদের বিরুদ্ধে সর্বতোভাবে যুদ্ধ করবে—এটা ইসলামের বিধান। পবিত্র কোরআনে আল্লাহ তাআলা ঘোষণা করেছেন, ‘এসব লোককে যুদ্ধের অনুমতি দেওয়া হলো, যারা (শত্রু কর্তৃক) আক্রান্ত হয়েছে, কেননা তাদের প্রতি অত্যাচার করা হয়েছে। আর নিশ্চিত যে আল্লাহ তাদের জয়যুক্ত করতে পূর্ণ ক্ষমতাবান। তাদের মাতৃভূমি থেকে অন্যায়ভাবে বহিষ্কার করা হয়েছে এ জন্য যে তারা বলে, আমাদের প্রভু আল্লাহ।’ (সূরা আল-হজ, আয়াত: ৩৯)
স্বদেশ শত্রু কর্তৃক আক্রান্ত হলে তা প্রতিহত করে বিজয় অর্জনের জন্য যুদ্ধ করা অপরিহার্য। ১৯৭১ সালে বাঙালি জাতি স্বদেশের মর্যাদা ও স্বাধীনতা রক্ষায় এগিয়ে এসেছিল। দখলদার হানাদার বাহিনীর বিরুদ্ধে জাতি-ধর্ম-বর্ণনির্বিশেষে ঘরে ঘরে সবাই কঠিন প্রত্যয়ে দুর্ভেদ্য প্রতিরোধ গড়ে তুলেছিল। মাতৃভূমিকে রক্ষার জন্য যাঁরা জীবন দিয়েছেন, তাঁদের মর্যাদা অতি উচ্চে। তাঁরা দেশ ও জাতির গৌরব। ইসলামের দৃষ্টিতে তাঁরা শহীদ, শাহাদতের সর্বোচ্চ মর্যাদায় ভূষিত। আল্লাহ তাআলা তাঁদের চিরস্থায়ী শান্তিময় স্থান জান্নাতে আবাস দেবেন বলে ঘোষণা দিয়েছেন, ‘নিশ্চয়ই আল্লাহ মুমিনদের জান্নাতে প্রবেশের বিনিময়ে তাঁদের জান ও মাল ক্রয় করে নিয়েছেন।’ (সূরা আত-তাওবা, আয়াত-১১১)
দেশপ্রেম মানুষকে দায়িত্বসচেতন করে তোলে, স্বদেশের উন্নতি সাধনে সজাগ রাখে, দেশের জাতীয় সম্পদ সংরক্ষণে উদ্বুদ্ধ করে। দেশপ্রেমে উদ্বুদ্ধ হয়ে যারা দেশের সার্বভৌমত্ব রক্ষা করবে এবং দেশের সার্বিক তত্ত্বাবধানে নিয়োজিত থাকবে, তাদের প্রতি বিশেষ পুরস্কারের আশ্বাসবাণী ও প্রতিশ্রুতি রয়েছে। হাদিস শরিফে বর্ণিত আছে, ‘যারা স্বদেশ রক্ষার উদ্দেশ্যে সীমান্ত পাহারায় বিনিদ্র রজনী যাপন করে, তাদের জন্য জান্নাত।’ একজন মুমিন ঈমান নিয়ে বেঁচে থাকার জন্য দেশের স্বাধীনতা ও সার্বভৌমত্ব রক্ষার জন্য অতন্দ্র প্রহরীর ভূমিকা পালন করেন। রাসুলুল্লাহ (সা.) বাণী প্রদান করেছেন, ‘এক দিন এক রাতের প্রহরা ক্রমাগত এক মাসের নফল রোজা এবং সারা রাত ইবাদতে কাটিয়ে দেওয়া অপেক্ষাও উত্তম।’ (মুসলিম)
নির্যাতিত মানুষের স্বাধীনতার জন্য সংগ্রাম করাকে ইসলাম উৎসাহিত করেছে। পৃথিবীর মানচিত্রে গণপ্রজাতন্ত্রী বাংলাদেশ নামক যে ভূখণ্ডে আমরা বসবাস করছি, এর স্বাধীনতা অর্জন করতে লাখো শহীদের রক্ত ও অনেক আত্মত্যাগ করতে হয়েছে। ১৯৭১ সালের ২৬ মার্চ বাংলাদেশের স্বাধীনতার যে আন্দোলন শুরু হয়েছিল, ১৬ ডিসেম্বর কাঙ্ক্ষিত বিজয় অর্জনের মাধ্যমে তার সফল পরিসমাপ্তি ঘটে। এ মুক্তি আন্দোলনে যাঁরা অংশ নিয়েছেন, তাঁরা দেশমাতৃকার শ্রেষ্ঠ সন্তান এবং জাতি তাঁদের কাছে চিরঋণী।
৩০ লাখ শহীদের রক্তে ভেজা এ বাংলার মাটি থেকে দেশের শত্রু জঙ্গিবাদী বোমাবাজ, সন্ত্রাসী, চোরাকারবারি, চাঁদাবাজ, ঘুষখোর, অবৈধ মজুদদার, ভেজাল ব্যবসায়ী, দেশের ভাবমূর্তি বিনষ্টকারী, দেশের স্বার্থবিরোধী দুর্নীতিবাজদের মূলোৎপাটন করে আল্লাহ তাআলা একটি সুখী-সমৃদ্ধশালী শোষণমুক্ত স্বাবলম্বী সোনার বাংলাদেশ গঠনের তাওফিক দান করুন। আমিন।
মানব চরিত্র গঠনে ইসলাম
আশরাফুল মাখলুকাত’ সৃষ্টির সেরা মানুষ সামাজিক জীব। সমাজে একে অন্যের সঙ্গে মিলেমিশে শান্তিপূর্ণভাবে সহ-অবস্থান করতে হয়। পিতা-মাতা, আত্মীয়স্বজন ও অন্যান্য লোকের সঙ্গে পারস্পরিক লেনদেন, ওঠা-বসা ও আচার-আচরণ বিভিন্নভাবে করতে হয়। আর এসব জীবনাচরণ কখনো প্রশংসনীয় হয় আবার কখনো নিন্দনীয় হয়। মানুষের প্রাত্যহিক জীবনযাত্রার দৈনন্দিন কাজকর্ম, লেনদেন, আচার-আচরণ ও সৌজন্যমূলক ব্যবহারের মধ্য দিয়ে যে স্বভাবচরিত্র প্রকাশ পায় তা-ই আখলাক। যে কতগুলো মৌলিক গুণ মানুষকে শ্রেষ্ঠত্ব দান করেছে, অপরাপর সৃষ্ট জীব থেকে তাকে পৃথক করেছে তার মধ্যে আখলাক অন্যতম।
ইসলামের আলোকে মানুষের স্বভাবচরিত্র যখন সামগ্রিকভাবে সুন্দর, নির্মল, মার্জিত ও কল্যাণকর হয় তখন তাকে ‘আখলাকে হামিদা’ বা সচ্চরিত্র বলে। আর সচ্চরিত্রবান বলতে উত্তম ও ভালো চরিত্রের অধিকারীকেই বোঝায়। উত্তম চরিত্র বলতে নৈতিকতার অনুশীলন ও পরিচর্চাকে বোঝায়; যা মানুষকে সঠিক কল্যাণের পথ দেখায়। সব সমাজে আখলাকে হামিদা অত্যন্ত সমাদৃত ও প্রশংসনীয় এবং আল্লাহ ও তাঁর রাসূলের কাছেও প্রিয়। মানব চরিত্রে যেসব উত্তম গুণাবলির বহিঃপ্রকাশ ঘটে তা হচ্ছে তাকওয়া, সত্যবাদিতা, সততা, বিশ্বস্ততা, ধৈর্য-সহিষ্ণুতা, মায়া-মমতা, ক্ষমা, উদারতা প্রভৃতি। এগুলো মানুষের মৌলিক মানবীয় গুণ। রাসুলুল্লাহ (সা.) বলেছেন, ‘সুন্দর নৈতিক চরিত্র ও শিষ্টাচার শিক্ষা দেওয়ার চাইতে উত্তম কিছুই পিতামাতা সন্তানদের দান করতে পারে না।’ (তিরমিযি)
যেসব আচার-আচরণ ও স্বভাব-চরিত্র মানুষকে হীন, নীচ ও নিন্দনীয় করে তোলে তাকে ‘আখলাকে যামিমা’ বা নিন্দনীয় আচরণ বলে। মানব চরিত্রে মিথ্যাচার, অহংকার, নিষ্ঠুরতা, প্রতারণা, ঘুষ, দুর্নীতি, অশ্লীলতা প্রভৃতি নিন্দনীয় আচরণ সব সমাজেই অত্যন্ত ঘৃণ্য ও বর্জনীয়। এসব অনৈতিক আচরণ সমাজজীবনে যেমন নিন্দনীয়, আল্লাহ ও রাসুলের কাছেও তা অত্যন্ত অপছন্দনীয় এবং কঠিন শাস্তিযোগ্য অপরাধ। যার সচ্চরিত্র কলুষিত হয়, সে মানুষের মর্যাদা হারিয়ে পশুত্বের পর্যায়ে নেমে আসে। পবিত্র কোরআনে আল্লাহ তাআলা ইরশাদ করেছেন, ‘ভালো ও মন্দ কখনো সমান হতে পারে না, মন্দ প্রতিহত করো ভালো দ্বারা, ফলে তোমার সঙ্গে যার শত্রুতা আছে সে হয়ে যাবে অন্তরঙ্গ বন্ধুর মতো।’ ( সূরা হা-মীম আস সাজদা, আয়াত-৩৪)
মানুষের উত্তম স্বভাবচরিত্র ও আচার-আচরণ তথা আখলাকে হামিদা মৌলিক মানবীয় এবং জীবনের শ্রেষ্ঠ সম্পদ। মানবচরিত্র ভালো ও গঠনমূলক না হলে অন্য সব সহায়সম্পদ অর্থহীন হয়ে যায়। মানব চরিত্রই উন্নত ও সমৃদ্ধ জাতির প্রধান জীবনীশক্তি। যে জাতির চরিত্র যত উন্নত সে বেশি উন্নত। যে জাতির চরিত্র যত দৃঢ় সে জাতি তত বেশি শক্তিশালী। যে জাতির চরিত্র নেই, সে জাতি যথাযথ সম্মানের সঙ্গে বাঁচতে পারে না। পৃথিবীতে তাদের অস্তিত্ব টিকিয়ে রাখতে পারে না। পার্থিব জগতের সুখ-শান্তি ও সমৃদ্ধি যেমন উন্নত চরিত্রের ওপর নির্ভরশীল, তেমনি পারলৌকিক কল্যাণ এর ওপর নির্ভর করে। প্রশংসনীয় আচরণ মানুষে মানুষে সুসম্পর্ক গড়ে তোলে এবং মানবসমাজে সমপ্রীতি বজায় রাখে।
মানবজাতির হিদায়াত তথা সৎপথ প্রদর্শনের জন্য পৃথিবীতে যুগে যুগে যত নবী-রাসূল আগমন করেছেন, তাঁরা সবাই স্ব স্ব জাতিকে উত্তম চরিত্রের আদর্শ শিক্ষা দিয়েছেন। ইসলামের সর্বশেষ ও সর্বশ্রেষ্ঠ বিশ্বনবী হজরত মুহাম্মদ (সা.)-কে উত্তম চরিত্রের পরিপূর্ণতা প্রদানের জন্য প্রেরণ করা হয়েছে। রাসুলুল্লাহ (সা.) বলেছেন, ‘উত্তম চরিত্রকে পরিপূর্ণতা দানের জন্য আমি প্রেরিত হয়েছি।’ (ইবনে মাজা)
আখলাকে হামিদা মানুষকে নীতি-নৈতিকতা ও সৎকাজের দিকে পরিচালিত করে। এ ধরনের মানব চরিত্রের অত্যাবশ্যকীয় বৈশিষ্ট্যগুলো হচ্ছে সত্যবাদিতা, পবিত্রতা, সচ্চরিত্রতা, উন্নত মূল্যবোধ তথা সত্য, ন্যায়, ইনসাফ ও সৌন্দর্যপ্রিয়। আর আখলাকে যামিমা মানুষকে যাবতীয় দুর্নীতি, অন্যায়, অসৎকর্ম ও পাপের পথে পরিচালিত করে থাকে। এর বৈশিষ্ট্য হচ্ছে সচ্চরিত্রের গুণাবলি থেকে বিচ্ছিন্ন হওয়া ও উন্নত মূল্যবোধ থেকে দূরে চলে যাওয়া। ফলে সমাজে চরিত্রহীন ব্যক্তি নিজের ব্যক্তিগত জীবনের সংকীর্ণ গণ্ডির মধ্যে নিজেকে আবদ্ধ করে। কুপ্রবৃত্তির বিভিন্ন চাহিদা মানুষকে ঘিরে ফেলে এবং সব কাজে অনৈতিকতা ও দুর্নীতি প্রকট আকারে দেখা দেয়। পক্ষান্তরে সুন্দর স্বভাব-চরিত্রই হচ্ছে সৎকর্মের চালিকাশক্তি। মহানবী (সা.) বাণী প্রদান করেছেন, ‘উত্তম চরিত্রই হলো সব সৎকর্মের মূল।’ (মুসলিম)
মানুষের স্বভাবচরিত্রের ওপর আল্লাহ ও তাঁর রাসুলের ভালোবাসা ও সন্তুষ্টি নির্ভর করে। চরিত্রবান ব্যক্তি সবারই প্রিয়। সুন্দর চরিত্রের অধিকারীকে সবাই ভালো জানে, ভালোবাসে। সচ্চরিত্রবান আল্লাহর প্রিয়, রাসুলুল্লাহ (সা.)-এর প্রিয়। চরিত্রবানকে যেমন পৃথিবীর সব মানুষ ভালোবাসেন, তেমনি ফেরেশতারাও ভালোবাসেন। এমনকি আল্লাহর সমগ্র সৃষ্টি জীব ও জড় পদার্থ সব সৃষ্টিই চরিত্রবানকে ভালোবাসে। নবী করিম (সা.) বলেছেন, ‘তোমাদের মধ্যে সেই ব্যক্তিই আমার নিকট অধিক প্রিয় যার চরিত্র সর্বোত্তম।’ (বুখারি ও মুসলিম)
মানবজীবনের ভালো-মন্দের মানদণ্ড হচ্ছে চরিত্র। সচ্চরিত্র মানুষের ঈমানের পরিপূর্ণতা প্রদান করে। যার চরিত্র ভালো তিনি সর্বোত্তম ব্যক্তিত্ব, আর যার চরিত্র খারাপ তিনি অধম। উত্তম চরিত্রের অধিকারী ব্যক্তি তাঁর চরিত্রের গুণে জাহান্নামের শাস্তি থেকে রেহাই পাবেন। আর আখিরাতের সুবিশাল জীবনের সব নিয়ামত সুন্দর চরিত্রের অধিকারীর জন্যই অপেক্ষা করছে। মহানবী (সা.) বলেছেন, ‘আল্লাহ যার গঠন ও স্বভাব সুন্দর করেছেন, দোযখের আগুন তাঁকে ভক্ষণ করবে না।’ (বায়হাকি ও তাবারানি)
তাই মানুষকে উত্তম চারিত্রিক গুণাবলি অর্জন করতে হবে এবং ব্যক্তিগত, পারিবারিক ও সমাজজীবনে তার বাস্তবায়ন করতে হবে। সব ধরনের নিন্দনীয় স্বভাব-আচরণ পরিহার করতে হবে। তাহলে মানবজীবনে ইহলৌকিক শান্তি ও পারলৌকিক মুক্তির পথ সুগম হবে। 
তাবলিগ জামাতের বিশ্ব ইজতেমা
ইজতেমা’ আরবি শব্দ; এর অর্থ হচ্ছে সমাবেশ বা সম্মেলন। ধর্মীয় কোনো কাজে বহুসংখ্যক মানুষকে একত্রিত করাকে ইসলামের পরিভাষায় ইজতেমা বলে। এই দৃষ্টিকোণ থেকে পৃথিবীর বহুসংখ্যক দেশের ধর্মপ্রাণ মুসলমানেরা যেখানে সমবেত হন তাকে ‘বিশ্ব ইজতেমা’ বলা হয়। নবী করিম (সা.)-এর চিরশাশ্বত মুখনিঃসৃত অমিয় বাণী: ‘তোমার কাছে যদি কোনো বাণী থাকে তা অন্যের কাছে পৌঁছে দাও’—একে আঁকড়ে ধরে সারা বিশ্বের অর্ধশতাধিক দেশ থেকে আগত হাজার হাজার তাবলিগ ও ইসলামি দাওয়াহ অনুসারী দ্বীনদার মুসলমান বাংলাদেশের রাজধানীর উপকণ্ঠে কহর দরিয়াখ্যাত টঙ্গীর তুরাগ নদের তীরে প্রতিবছর বিশ্ব ইজতেমায় মিলিত হন।
তাবলিগ অর্থ প্রচার করা, ইসলামের দাওয়াত দেওয়া, আহ্বান করা প্রভৃতি। একজনের অর্জিত জ্ঞান নিজ বা সম্মিলিত ইচ্ছা ও প্রচেষ্টার মাধ্যমে অন্যের কাছে পৌঁছে দেওয়ার নামই তাবলিগ। কোনো আদর্শ বা বিশেষ মতবাদের প্রচারকাজকে তাবলিগ বলা হয়। সাধারণত ধর্মীয় মতবাদ প্রচারই তাবলিগ। পৃথিবীর বুকে ইসলামের অভ্যুদয়, ক্রমবিকাশের অগ্রযাত্রা ও প্রচার-প্রসারের অন্যতম প্রধান উপকরণ হলো দাওয়াত ও তাবলিগ। ইসলামের আবির্ভাবের মুহূর্ত থেকে অদ্যাবধি নিরলস, নিরবচ্ছিন্ন গতিতে প্রবাহিত হচ্ছে এর কার্যক্রম। প্রকৃতপক্ষে দাওয়াত ও তাবলিগ হচ্ছে ইসলামের একটি মৌলিক কর্মসূচি।
ইসলাম ধর্মের ব্যবহারিক দিকগুলো অনুশীলনের জন্য মানবসমাজে দাওয়াতের প্রয়োজনীয়তা অপরিসীম। এ সত্যকে ধারণ করে তাবলিগি জামাত যুগ যুগ ধরে বিশ্বব্যাপী তাদের দাওয়াতের কর্মসূচি অব্যাহত রেখেছে। ইসলামি দাওয়াতের মূল প্রেরণা হচ্ছে কল্যাণকামিতা আর সারকথা হলো মানুষকে কল্যাণের দিকে আহ্বান। গুটিকতক লোক যাঁরা ইসলামের দাওয়াত দেওয়ার উদ্দেশ্যে আল্লাহ ও তাঁর রাসুলের বাণী প্রচার করেন, তাঁদের এ দলবদ্ধ কার্যক্রমকে তাবলিগি জামাত বলে। ইতিপূর্বে বিভিন্ন দেশের বিভিন্ন জায়গায় ক্ষুদ্র ক্ষুদ্র দলে বিভক্ত হয়ে এই তাবলিগ করা হতো। পরবর্তীকালে বিশ্ব ইজতেমা নামক মহাসমাবেশটি তাবলিগ জামাতের উদ্যোগে প্রতিবছর রাজধানীর অদূরে টঙ্গীতে অনুষ্ঠিত হয়ে থাকে। তবে ক্ষুদ্র ক্ষুদ্র দলে বিভক্ত হয়ে ইসলামের দাওয়াত দেওয়ার রীতি বর্তমানেও প্রচলিত রয়েছে।
দাওয়াতে তাবলিগের আমলের ওপর সরাসরি পবিত্র কোরআনে ৬৩টি আয়াত নাজিল হয়েছে এবং অনেক হাদিস বর্ণিত হয়েছে। ১০ হিজরিতে বিদায় হজের ভাষণের পর ৭০ থেকে ১৩৪৪ হিজরি পর্যন্ত তাবলিগের মেহনত বিচ্ছিন্নভাবে হয়। শুধু নিজে ভালো কাজ করলেই হবে না, অন্যকেও সৎকাজের কথা বলতে হবে। বিশেষ করে সমাজের সচেতন অংশ ধর্মীয় নেতা তথা মসজিদের ইমাম ও খতিবদেরও এই মহান দায়িত্ব পালন করতে সচেষ্ট হতে হবে। মানবকল্যাণ ও অগ্রগামিতার এ সাধনায় আত্মনিয়োগ করার আদেশ দিয়ে পবিত্র কোরআনে আল্লাহ তাআলা ইরশাদ করেছেন, ‘তোমাদের মধ্যে এমন একদল লোক হোক, যারা মানুষকে কল্যাণের দিকে আহ্বান করবে, সৎকাজের আদেশ দেবে এবং অসৎকাজে নিষেধ করবে, আর তারাই সফলকাম’ (সূরা আলে ইমরান, আয়াত-১০৪)। শুধু নাম ও জাতীয়তার পরিচয় থেকে উত্তীর্ণ হয়ে বিশ্বাস ও কর্মে, চিন্তা ও চেতনায়, সংস্কৃতি ও জীবনধারায় পূর্ণাঙ্গ মুমিন হওয়ার এটা অমোঘ নির্দেশ। এ নির্দেশ বহন করে দায়ীগণ আল্লাহর বান্দাদের দ্বারে দ্বারে গিয়েছেন এবং এ পয়গাম পৌঁছে দিয়েছেন। মুসলিম জনগোষ্ঠীর বিশ্বাস ও কর্মের সংশোধনে এ দাওয়াত গুরুত্বপূর্ণ অবদান রেখেছে।
মহানবী (সা.) তাবলিগ ও দাওয়াতের কাজেই গোটা জীবন কাটিয়ে দিয়েছেন। দাওয়াত ও তাবলিগের উদ্দেশ্যেই তিনি সুদূর তায়েফ গমন করেন এবং সেখানে তাঁকে অবর্ণনীয় নির্যাতন ভোগ করতে হয়। তাবলিগি দায়িত্ব পালনের বৃহত্তর তাগিদেই মহানবী (সা.) প্রাণপ্রিয় জন্মভূমি মক্কাকে চিরবিদায় জানিয়ে মদিনায় হিজরত করেন এবং সেখানেই স্থায়ী আবাস গ্রহণ করেন। আরবের বিভিন্ন গোত্রের সর্দার ও গোত্রপ্রধান, পৃথিবীর বিভিন্ন দেশের শাসক ও রাষ্ট্রপ্রধান বরাবর ইসলাম গ্রহণের আহ্বান জানিয়ে পত্র প্রেরণ এই দাওয়াতি দায়িত্ব পালনের একেকটি কার্যক্রম মাত্র। আর এই কার্যক্রম নিরলসভাবে মহানবী (সা.)-এর নবুওয়্যাতি জীবনের সুদীর্ঘ ২৩টি বছর ধরে চলেছিল। অতঃপর বিদায় হজের শেষ ভাষণে সবার উদ্দেশে তিনি বলেন, ‘তোমাদের যারা এখানে উপস্থিত আছো তারা (অনাগতকালের) অনুপস্থিত লোকদের কাছে আমার রেখে যাওয়া হেদায়েত, শিক্ষা ও নীতিমালা পৌঁছে দিয়ো।’ এই বলে অনাগতকালের উম্মতে মুহাম্মদির কাঁধে এই দাওয়াতি জিম্মাদারি তুলে দিয়ে গেলেন।
নবী করিম (সা.)-এর ইন্তেকালের পর তাঁর সুমহান আদর্শ ও দায়দায়িত্ব সাহাবিদের ওপর অর্পিত হয়। বিদায় হজের ভাষণে রাসুলে করিম (সা.) বলেছিলেন, ‘আমার একটি কথা হলেও তোমরা অন্যের কাছে পৌঁছাও।’
লাখ লাখ ধর্মপ্রাণ মুসলমানের উপস্থিতিতে টঙ্গীর তুরাগ নদীর তীরবর্তী বিস্তীর্ণ প্রান্তর সমবেত মুসল্লিদের ইবাদত-বন্দেগি, জিকির-আজকারে এক পুণ্যভূমির রূপ ধারণ করে। তাই অনেকে আবেগ চেপে রাখতে না পেরে বিশ্ব ইজতেমাকে হজের সঙ্গে তুলনা করে বসে। এটা কোনোমতেই শোভনীয় নয়। তাবলিগের বিশ্ব ইজতেমাকে হজের সঙ্গে তুলনা করা সম্পূর্ণ অন্যায়। কারণ হজ হলো ইসলামের পঞ্চস্তম্ভের একটি অন্যতম ফরজ ইবাদত, যা না করলে গুনাহগার হতে হয়। কিন্তু তাবলিগের ইজতেমায় আসা ফরজ নয় এবং না এলে গুনাহগারও হতে হবে না। দুটি বিষয় সম্পূর্ণ ভিন্ন। যার একটির সঙ্গে অন্যটির কখনোই তুলনা করা চলে না। হজের মতো লোকসমাগম হলেই সেটাকে দ্বিতীয় হজ বলা কোনোমতেই সমীচীন নয়। তিনবার ইজতেমার মাঠে আসা তিন চিল্লা দিলে এক হজের সমান সওয়াবতুল্য—এসব ভিত্তিহীন কথা। বায়তুল্লাহ বা মক্কার কাবাগৃহের হজের সঙ্গে বিশ্ব ইজতেমার কোনো তুলনা নেই। 
সৎ কাজের আদেশ ও অসৎ কাজে নিষেধইহকালীন জীবনে যেসব সৎ কাজ রয়েছে, সেগুলো যথাযথভাবে নিজে পালন করা ও অন্যকে পালন করার জন্য সদুপদেশ প্রদান করা এবং দুনিয়ায় যেসব অসৎ কাজ রয়েছে, সেগুলো থেকে নিজে বিরত থাকা ও অন্যকে বিরত রাখাই হলো মানবজীবনে উন্নতির উপায়। মানুষ দুনিয়ায় সত্য কথা বলবে, আমানত রক্ষা করবে, ওয়াদা পালন করবে। শুধু নিজেই এগুলো মেনে চললে হবে না, অপরকেও এসব সৎ কাজ পালন করার জন্য উপদেশ দিতে হবে। পক্ষান্তরে সে মিথ্যা বলা থেকে দূরে থাকবে, কারও গিবত তথা পরচর্চা ও পরনিন্দা করবে না, কারও গচ্ছিত সম্পদ নষ্ট বা আত্মসাৎ করবে না। ঘুষ, দুর্নীতি, চুরি, ডাকাতি, ছিনতাই, রাহাজানি, সন্ত্রাস, বোমাবাজি প্রভৃতি সামাজিক অনাচার বর্জন করবে এবং এসব অসৎ কাজ থেকে দূরে থাকার জন্য অন্য ব্যক্তিদেরও সদুপদেশ দেবে। তাহলে মানবজাতি উন্নতির চরম শিখরে আরোহণ করবে। এ মর্মে পবিত্র কোরআনে আল্লাহ তাআলা ইরশাদ করেছেন, ‘তোমাদের মধ্যে এমন একদল লোক হোক, যারা মানুষকে কল্যাণের দিকে আহ্বান করবে, সৎ কাজের আদেশ দেবে এবং অসৎ কাজে নিষেধ করবে, আর তারাই সফলকাম।’ (সূরা আলে ইমরান, আয়াত-১০৪)
পিতামাতা তাঁদের সন্তানকে আল্লাহ ও রাসুলের আদর্শ তথা ধর্মীয় শিক্ষা দেবেন। সর্বপ্রথম তাঁদের ঈমান ও আকিদা-বিষয়ক শিক্ষা দেবেন। এরপর কালিমা, নামাজ, রোজা, হজ, জাকাতসহ ইসলামের পঞ্চস্মম্ভের যাবতীয় সৎ কাজের শিক্ষা দেবেন এবং মিথ্যা বলা, চুরি-ডাকাতি করা, গালিগালাজ করা ইত্যাদি যাবতীয় অসৎ কাজ হতে দূরে রাখবেন। ইসলামে দৈনিক পাঁচ ওয়াক্ত নামাজ আদায় করা অবশ্যকর্তব্য। সন্তানকে বাল্যকাল থেকে নামাজের আহকাম-আরকান ও নিয়মকানুন শেখাতে হবে। আল্লাহ তাআলা পবিত্র কোরআনে হজরত লুকমান (আ.)-এর সদুপদেশ ব্যক্ত করে ইরশাদ করেছেন, ‘হে আমার বৎস! তুমি নামাজ প্রতিষ্ঠা করো, সৎ কাজের আদেশ দাও, মন্দ কাজ হতে বিরত রাখো এবং বিপদ-আপদে ধৈর্যধারণ করো, নিশ্চয়ই এটা দৃঢ়সংকল্পের কাজ।’ (সূরা লুকমান, আয়াত-১৭)
আল্লাহ তাআলা মানুষ সৃষ্টি করে তাকে জ্ঞানদান করে শ্রেষ্ঠত্ব দিয়েছেন। কোন্ কাজ ভালো আর কোন্ কাজ মন্দ তা বলে দিয়েছেন, তারপরও মানবজাতি যুগে যুগে সৃষ্টিকর্তা আল্লাহকে ভুলে গেছে, তাঁর আদেশ-নিষেধ অমান্য করেছে। শয়তানের প্ররোচনা ও ধোঁকায় পড়ে বিপথগামী হয়েছে। তাই পথভোলা মানুষকে সঠিক পথ প্রদর্শনের জন্য যুগে যুগে অসংখ্য নবী-রাসুলকে পাঠিয়েছেন এবং মানবতার কল্যাণের জন্য ঐশী ধর্মগ্রন্থ তথা আসমানি কিতাব নাজিল করেছেন। ইসলামের দৃষ্টিতে সৎ কাজ মানে ভালো কাজ, যেসব কাজ আল্লাহ ও তাঁর রাসুল পছন্দ করেন, যাতে বিশ্বমানবতার কল্যাণ সাধন হয়।
বিশ্বনবী হজরত মুহাম্মদ (সা.)-এর পরে আর কোনো নবী আসবেন না, কোনো ঐশী ধর্মগ্রন্থও আসবে না। তাই সৎ কাজের আদেশ দান এবং অসৎ কাজে নিষেধ করার দায়িত্ব সর্বশেষ নবীর উম্মতের ওপর পড়েছে। এটি উম্মতে মুহাম্মদীর বৈশিষ্ট্য ও বিশেষ গুরুত্বপূর্ণ দায়িত্ব। শয়তান সব সময় মানুষকে ধোঁকা দিয়ে পাপকাজের প্রতি আকৃষ্ট করে। এতে মানুষ কুপ্ররোচনায় পড়ে সৎ কাজ থেকে বিরত থাকে এবং অসৎ কাজে লিপ্ত হয়। এ জন্য সব সময়ই মানুষকে সৎ কাজের আদেশ দিতে হবে, উৎসাহ-অনুপ্রেরণা দান করতে হবে এবং অসৎ কাজ থেকে বিরত রাখতে হবে ও বাধা দিতে হবে—এটি ইসলামের মৌলিক শিক্ষা।
ইসলামে সৎ কাজের আদেশ ও অসৎ কাজের নিষেধ করার মধ্যে মুসলিম উম্মাহর সঞ্জীবনী শক্তি নিহিত। অসত্য, অন্যায়, অত্যাচার, অশ্লীলতা ও পাপাচারে বাধা না দিলে এবং দুর্বার প্রতিরোধ-ব্যবস্থা গড়ে তুলতে না পারলে অন্যায়কারীরা ক্রমেই বেপরোয়া হয়ে আরও সামাজিক বিশৃঙ্খলা সৃষ্টি করতে উৎসাহী হয়। ফলে মানবসমাজে অন্যায়-অপরাধে অসৎ কাজের অধিক্য দেখা দিলে এসব সামাজিক অনাচার প্রতিহত করা দুষ্কর হয়ে পড়ে। অনুরূপভাবে সৎ কাজের আদেশ না দিলে বা সৎ কাজে উৎসাহিত না করলে দুর্বল চরিত্রের লোকেরা ধর্ম-কর্ম ত্যাগ করে সৎ কাজ করতে ভুলে যায় এবং সৎ কাজের প্রতি উদাসীন হয়ে পড়ে। এ জন্য জরুরি ভিত্তিতে অন্যায় অপরাধমূলক যাবতীয় অনৈতিক অসৎ কাজের বিরুদ্ধে সোচ্চার হয়ে তীব্র গণপ্রতিরোধব্যবস্থা গড়ে তুলতে হবে। রাসুলুল্লাহ (সা.) সাবধানবাণী উচ্চারণ করেছেন, ‘কোনো মুসলমান যদি কাউকে অন্যায় করতে দেখে, তবে হাতে বল প্রয়োগে ফেরাবে, যদি সে সামর্থ্য না থাকে তবে মুখে সে অন্যায়ের প্রতিবাদ করবে, যদি সে সামর্থ্যও না থাকে তাহলে মনে মনে খারাপ জানবে। আর এটাই দুর্বলতম ঈমানের পরিচায়ক।’ (মুসলিম)
আজকাল সমাজে অপরাধীচক্র সংঘবদ্ধ ও শক্তিশালী হওয়ায় বিচ্ছিন্নভাবে অন্যায় ও অসৎ কাজের প্রতিরোধ করা অনেক সময় অত্যন্ত দুষ্কর হয়ে পড়ে। এ জন্য দলবদ্ধ হয়ে প্রতিরোধ করা প্রয়োজন। আর যারা ভালো কাজ করে, তাদের পুরস্কৃত করা এবং যারা খারাপ কাজ করে, তাদের বিরুদ্ধে অবশ্যই কঠিন শাস্তিমূলক ব্যবস্থা গ্রহণ করা উচিত। মানুষকে সৎ কাজের আদেশ দিতে হলে আগে নিজে সৎ হতে হবে, তা না করা হলে সুফল পাওয়া যাবে না। অনুরূপভাবে অপরকে অসৎ কাজে নিষেধ করলে আগে নিজে অসৎ কাজ থেকে বিরত থাকতে হবে। নিজে অসৎ হয়ে অন্যকে অসৎ কাজ থেকে বিরত রাখা যায় না। তাই আসুন, দশে মিলে কল্যাণকর সৎ পথের সন্ধানে নিজেদের ব্যাপৃত করি।
শীতার্ত মানুষকে শীতবস্ত্র দান করুন
আল্লাহ তাআলার অপার সন্তুষ্টি লাভ করতে হলে সর্বপ্রথম ‘আশরাফুল মাখলুকাত’ বা সৃষ্টির সেরা জীব মানুষকে ভালোবাসতে হবে। ইসলামের দৃষ্টিতে খিদমতে খালক বা সৃষ্টির সেবার প্রাথমিক কাজ হচ্ছে জনকল্যাণ ও মানবসেবা। অন্নহীনকে অন্নদান, বস্ত্রহীনকে বস্ত্রদান, গৃহহীনকে আশ্রয়দান, নিরক্ষরকে শিক্ষাদান, অসুস্থকে সেবাদান, অসহায় বিত্তহীনকে অর্থদান, আত্মীয়স্বজন, পাড়া-প্রতিবেশী ও দুর্যোগপূর্ণ আবহাওয়ায় বিপদ-আপদে পতিত দুস্থ মানুষকে প্রয়োজনীয় সাহায্য-সহযোগিতা করা, নিজ দায়িত্ব ও কর্তব্য যথাযথভাবে পালন, সৎকর্ম ও সদ্ব্যবহার শিক্ষা দেওয়া, বিপথগামীকে সত্য ও ন্যায়ের পথনির্দেশনা প্রদান এবং জনসাধারণের সর্বাঙ্গীন মঙ্গল কামনা করার সার্বিক প্রচেষ্টাই আর্তমানবতার সেবা। এ সম্পর্কে রাসূলুল্লাহ (সা.) বাণী প্রদান করেছেন, ‘তোমরা ক্ষুধার্তকে খাদ্য দাও, রুগ্ণ ব্যক্তির সেবা করো এবং বন্দীকে মুক্ত করো অথবা ঋণের দায়ে আবদ্ধ ব্যক্তিকে ঋণমুক্ত করো।’ (বুখারি)
মহান সৃষ্টিকর্তা আল্লাহর ইচ্ছায় প্রকৃতির অমোঘ নিয়মেই ঋতুর পালাবদল ঘটে। কিন্তু প্রকৃতি কখনো কখনো বৈরী আচরণ করায় তা মানুষের অসহায়ত্বকে প্রকট করে তোলে। হিমেল হাওয়া ও তীব্র শৈত্যপ্রবাহ দরিদ্র জনগোষ্ঠী-অধ্যুষিত অঞ্চলে বিরূপ প্রভাব ফেলে। তাই শীতার্ত মানুষের প্রতি সমাজের সামর্থ্যবান ও বিত্তশালী ব্যক্তিদের সাহায্য ও সহানুভূতির হাত সম্প্রসারিত করা অতীব প্রয়োজন। পর্যাপ্ত শীতবস্ত্র সরবরাহ করে তাদের পাশে এসে দাঁড়ানো দরকার। নিঃস্বার্থভাবে শীতার্ত মানুষের সাহায্য ও সেবা করাই মানবসেবা। এই মহৎ ও পুণ্যময় কাজই সর্বোত্তম ইবাদত। অসহায় মানুষের দুর্দিনে সাহায্য, সহানুভূতি ও সহমর্মিতার মন-মানসিকতা যাদের নেই, তাদের ইবাদত-বন্দেগি আল্লাহর দরবারে কবুল হবে না। পবিত্র কোরআনে আল্লাহ তাআলা ইরশাদ করেছেন, ‘পূর্ব ও পশ্চিম দিকে তোমাদের মুখ ফেরানোতে কোনো পুণ্য নেই; কিন্তু পুণ্য আছে কেউ আল্লাহ, পরকাল, ফেরেশতাগণ, সব কিতাব ও নবীদের প্রতি ঈমান আনয়ন করলে এবং আল্লাহ-প্রেমে আত্মীয়স্বজন, এতিম, মিসকিন, পর্যটক, সাহায্য প্রার্থীদের এবং দাসমুক্তির জন্য অর্থদান করলে, নামাজ প্রতিষ্ঠা করলে ও জাকাত প্রদান করলে এবং প্রতিশ্রুতি দিয়ে তা পূর্ণ করলে, অর্থসংকটে, দুঃখ-ক্লেশে ও সংগ্রাম-সংকটে ধৈর্য ধারণ করলে—এরাই তারা, যারা সত্যপরায়ণ এবং তারাই মুত্তাকি।’ (সূরা আল-বাকারা, আয়াত-১৭৭)
তীব্র শীতের প্রকোপে দুঃসহ অবস্থায় পড়েছে দেশের লাখ লাখ দুস্থ মানুষ। উত্তরাঞ্চলের মানুষজন খড়কুটো জ্বালিয়ে শীত থেকে বাঁচার জন্য প্রাণপণ চেষ্টা করছে। শৈত্যপ্রবাহ থেকে বাঁচার জন্য অসহায় দরিদ্র মানুষের প্রয়োজন অনেক শীতবস্ত্রের। শীতজনিত রোগের প্রাদুর্ভাব থেকে রক্ষা পেতে হলেও প্রয়োজন সুচিকিৎসা ও ওষুধপথ্যাদি এবং শীত মোকাবিলায় সরকারি বা বেসরকারিভাবে কার্যকর উদ্যোগ। বিশেষ করে, শিশুরা গণহারে শীতজনিত রোগে আক্রান্ত হওয়ায় তাদের চিকিৎসার ব্যাপারে পর্যাপ্ত ব্যবস্থা না নিলে শীতের দুর্ভোগ যেমন বাড়বে, তেমনি শীতজনিত মৃত্যুর হারও বাড়বে। এ জন্য জাতি-ধর্ম-বর্ণ-দল-মতনির্বিশেষে বিত্তবান ব্যক্তিদের সবাইকে শীতার্ত-বস্ত্রহীন মানুষের পাশে অবশ্যই দাঁড়াতে হবে। এ সম্পর্কে নবী করিম (সা.) পরকালীন পুরস্কারপ্রাপ্তির কথা ঘোষণা করেছেন, ‘এক মুসলমান অন্য মুসলমানকে কাপড় দান করলে আল্লাহ তাকে জান্নাতের পোশাক দান করবেন। ক্ষুধার্ত অবস্থায় খাদ্য দান করলে আল্লাহ তাকে জান্নাতের সুস্বাদু ফল দান করবেন। কোনো মুসলমানকে তৃষ্ণার্ত অবস্থায় পানি পান করালে আল্লাহ তাকে জান্নাতের সিলমোহরকৃত পাত্র থেকে পবিত্র পানি পান করাবেন।’ (আবু দাউদ)
সরকারি পর্যায়ে শীতবস্ত্র ও ওষুধপথ্য পৌঁছে দেওয়ার জন্য এখনই প্রয়োজনীয় উদ্যোগ গ্রহণ করতে হবে। বেসরকারিভাবেও সাহায্য-সহযোগিতায় নিঃস্বার্থভাবে এগিয়ে আসতে হবে। এই মানবিক দায় এড়ানোর কোনো সুযোগ নেই। এ অবস্থায় শীত নিবারণে দুর্গত অঞ্চলে গরম কাপড়, ওষুধপথ্য সরবরাহ অত্যন্ত জরুরি হয়ে পড়েছে। দুর্যোগময় মুহূর্তে করণীয় হলো মনপ্রাণ খুলে আর্তমানবতার সেবায় সাহায্যের হাত বাড়ানো; খাদ্য, ওষুধ, পথ্য, শীতবস্ত্র এবং জরুরি ত্রাণসামগ্রী নিয়ে বিপদগ্রস্ত দুর্গত মানুষের পাশে যাওয়া এবং দুস্থ মানবতার সেবায় অগ্রসর হওয়া।
গরম কাপড়ের অভাবে যে অবর্ণনীয় দুঃখ-কষ্টের মধ্য দিয়ে শীতার্ত মানুষের দিন কাটছে—এ অবস্থার শিগগিরই অবসান ঘটাতে হবে। শীতের প্রভাবে নিউমোনিয়াসহ নানা রোগের প্রাদুর্ভাব দেখা দিয়েছে। যারা শীতজনিত রোগব্যাধিতে ভুগছে, তাদের জন্য জরুরি ভিত্তিতে ওষুধপথ্য ও সুচিকিৎসার বন্দোবস্ত করা একান্ত প্রয়োজন। যাদের মাথা গোঁজার ঠাঁই নেই, তাদের দুরবস্থা সর্বাধিক। হাড়কাঁপানো শীতে যে বিপুল জনগোষ্ঠী বর্ণনাতীত দুঃখ-কষ্টে দিনযাপন করছে, তাদের পাশে দাঁড়ানো ধর্মপ্রাণ মানুষের নৈতিক দায়িত্ব। রাসূলে করিম (সা.) বলেছেন, ‘যে ব্যক্তি কোনো মুমিনের পার্থিব একটি মুসিবত দূর করবে, আল্লাহ কিয়ামতের দিন তার মুসিবতসমূহ দূর করে দেবেন। আর যে ব্যক্তি কোনো অভাবী মানুষকে সচ্ছল করে দেবে, আল্লাহ তাকে ইহকাল ও পরকালে সচ্ছল করে দেবেন এবং আল্লাহ বান্দার সাহায্য করবেন, যদি বান্দা তার ভাইয়ের সাহায্য করে।’ (মুসলিম)
নিত্যপ্রয়োজনীয় দ্রব্যমূল্য অস্বাভাবিক বেড়ে যাওয়ার কারণে ক্রয়ক্ষমতার বাইরে শীতার্ত লোকজন না পারে পেট ভরে ভাত খেতে, না পারে অসুখ হলে চিকিৎসা করাতে। শহরেও শীতবস্ত্রহীন মানুষ কোনো বাড়ির বা অফিসের বা দোকানের পাশে বা কোনো স্টেশনে খালি গায়ে বাঁকা হয়ে ঘুমায়। তাদের নেই কোনো শীত নিবারণ করার সম্বল। তাই সমাজের বিত্তশালীরা যদি ইচ্ছা করেন, তাঁদের নিজ নিজ জেলার শীতার্ত অসহায় গরিব-দুঃখী মানুষের মাঝে শীতবস্ত্র বিতরণ করতে পারেন। হাদিস শরিফে উল্লেখ আছে, ‘যে ব্যক্তি আল্লাহর সন্তুষ্টির জন্য দুনিয়ায় মানুষকে খাদ্য দান করেছে, সেদিন (রোজ কিয়ামতের দিন) তাকে খাদ্য দান করা হবে। যে আল্লাহকে খুশি করার জন্য মানুষকে পানি পান করিয়েছে, তাকে সেদিন পানি পান করিয়ে তার পিপাসা দূর করা হবে। যে মানুষকে বস্ত্র দান করেছে, তাকে সেদিন বস্ত্র পরিধান করিয়ে তার লজ্জা নিবারণ করা হবে।’
প্রত্যেক ধর্মপ্রাণ মানুষেরই পারস্পরিক মানবতাবোধ ও উদার মানসিকতা থাকা অপরিহার্য। একজন মানুষ বিপদে পড়লে বা ক্ষতিগ্রস্ত হয়ে অসহায় হলে তাকে যথাসাধ্য সাহায্য করা সমাজের বিত্তবান প্রতিবেশীদের ঈমানি দায়িত্ব ও মানবিক কর্তব্য। সব মানুষের উচিত সমগ্র সৃষ্টির প্রতি দয়া-মায়া, অকৃত্রিম ভালোবাসা, সৌহার্দ্য, সম্প্রীতি ও সহানুভূতি বজায় রাখা। তাই দেশের বিত্তবান ব্যক্তি যাঁরা আছেন, তাঁদের প্রতি আহ্বান জানাচ্ছি, আপনারা এই শীতের মৌসুমে শীতার্ত, গরিব, অসহায়, দুঃখী মানুষকে যাঁর যাঁর সামর্থ্য অনুযায়ী নতুন বা পুরাতন কিছু শীতবস্ত্র দিয়ে অকাতরে সাহায্য করুন। কোনো ধর্ম, জাত, কুল বা বংশ নয়—মানুষ নামের শ্রেষ্ঠ সৃষ্টিকে যেন হূদয় ও মনপ্রাণ দিয়ে সাহায্য-সহযোগিতা ও আর্তমানবতার সেবায় পরম সহানুভূতিতে এগিয়ে আসতে সমর্থ হই, আল্লাহ তাআলা আমাদের এ তাওফিক দান করুন।
দ্রব্যমূল্য বৃদ্ধি ও মজুদদারি রোধে
খাদ্য ও পণ্যের উৎপাদনকারী ও ব্যবসায়ীরা অস্বাভাবিকভাবে দ্রব্যমূল্যের ঊর্ধ্বগতি করতে পারেন না। যদি কেউ এমন অপরাধ করেন, তবে ইসলামের দৃষ্টিতে আত্মসাৎকারী হিসেবে সাব্যস্ত হবেন। ইসলামি বিধানে রাষ্ট্রীয়ভাবে বাজার নিয়ন্ত্রণ, দ্রব্যমূল্য বৃদ্ধি, মজুদদারি, কালোবাজারি ও যাবতীয় অসাধু উপায় রোধ, ব্যবসায়ীদের কার্যক্রম পর্যবেক্ষণ, ভোক্তা ও ব্যবসায়ীদের স্বার্থ সংরক্ষণ প্রভৃতি দায়িত্ব সম্পাদনের জন্য বিশেষজ্ঞ কর্মচারী নিয়োগের ব্যবস্থা রাখা হয়েছে। বাজার পর্যবেক্ষণ ও পরিদর্শনের দায়িত্বে যাঁরা আছেন বা থাকবেন, তাঁদের সততা, কর্তব্যনিষ্ঠা এবং জবাবদিহিও নিশ্চিত করতে হবে। কৃত্রিমভাবে খাদ্যসংকট সৃষ্টি করে মানুষকে কষ্ট দেওয়া ইসলামে হারাম। প্রকৃতপক্ষে পণ্যের ন্যায্যমূল্য বিক্রেতার অধিকার। স্বেচ্ছাচারী উৎপাদনকারী ও অসাধু ব্যবসায়ীরা যদি সীমা লঙ্ঘন করে যেনতেনভাবে দ্রব্যমূল্য বৃদ্ধি করে এবং মূল্য নির্ধারণ ছাড়া ভোক্তার অধিকার সংরক্ষণ করা সম্ভবপর না হয়, তাহলে সরকার বিশেষজ্ঞদের পরামর্শ অনুসারে দ্রব্যমূল্য নির্ধারণ করে দিতে পারে। মূল্য নির্ধারণের পর কেউ যদি সীমা লঙ্ঘন করে অধিক মূল্যে বিক্রি করে, তাহলে এটা ইসলামের বিধানে ন্যায়সংগত হবে না, বরং আইন লঙ্ঘনের দায়ে সে ব্যক্তি দোষী সাব্যস্ত হবে।
অথচ দেশে নিত্যপ্রয়োজনীয় খাদ্যদ্রব্য ও ভোগ্যপণ্যের মূল্যবৃদ্ধি অব্যাহত রয়েছে। সমাজের বিভিন্ন শ্রেণী-পেশার ধর্মপ্রাণ মানুষের আয়-রোজগার না বাড়লেও জীবনযাত্রার ব্যয় বেড়েই চলেছে। সঠিক পণ্যমূল্য জানে না এমন ক্রেতার কাছ থেকে অন্যায়ভাবে বেশি দাম আদায় করা ইসলামে নিষিদ্ধ। শরিয়তের দৃষ্টিতে তা ধোঁকাবাজি ও প্রতারণার শামিল। যে মুসলমান অপর মুসলমানের কাছ থেকে মাত্রাতিরিক্ত মুনাফা নিল, সে তাকে ঠকাল ও প্রতারিত করল, এ জন্য সে জঘন্য অপরাধী। হাদিস শরিফে বলা হয়েছে, ‘ব্যবসায়ী যদি সীমাতিরিক্ত মূল্য গ্রহণ করে এ সুযোগে যে, ক্রেতা পণ্যের প্রকৃত মূল্য জানে না, তাহলে এই অতিরিক্ত পরিমাণের মূল্য সুদ পর্যায়ে গণ্য হবে।’
মজুদদারির মাধ্যমে কৃত্রিম সংকট সৃষ্টি করে দ্রব্যমূল্যের ঊর্ধ্বগতি করা, প্রতারণাপূর্ণ দালালির মাধ্যমে উচ্চ দাম হাঁকা, মানুষের দৃষ্টি আকর্ষণের জন্য লোভনীয় বিজ্ঞাপন ও কৃত্রিম উপায় অবলম্বন করা, মিথ্যা শপথ করা, বিক্রীত পণ্যের দোষ-ত্রুটি গোপন করা, চোরাকারবারি করা, খাদ্য ও পণ্যদ্রব্যসহ অন্যান্য বস্তুতে ভেজাল মিশ্রণ, ওজনে কারচুপি করা—এসব আজকাল নিত্য ব্যাপার। অথচ রাসুলুল্লাহ (সা.) হুঁশিয়ারি উচ্চারণ করে বলেছেন, ‘যে ব্যক্তি পণ্য আমদানি করে বাজার দামে বিক্রয় করে, তার উপার্জনে আল্লাহর রহমত রয়েছে। আর যে ব্যক্তি আমদানি করে চড়া দামে বিক্রয়ের উদ্দেশ্যে পণ্য মজুদ করে রাখে, তার প্রতি আল্লাহ অসন্তুষ্ট হন।’
ইসলামের দৃষ্টিতে ব্যবসা-বাণিজ্য অত্যন্ত সম্মানজনক কাজ। কিন্তু এমন কিছু বিষয় আছে, যা হালাল ব্যবসায় প্রয়োগ করা হলে পুরো ব্যবসা হারামে পরিণত হয়। তন্মধ্যে অন্যতম হলো অবৈধ মজুদদারির মাধ্যমে কৃত্রিম সংকট সৃষ্টি করে দ্রব্যমূল্য বৃদ্ধি করা। নিত্যপ্রয়োজনীয় খাদ্যদ্রব্য ক্রয় করে অস্বাভাবিক ও অধিক মূল্যে বিক্রি করার জন্য গুদামজাত করে রাখাকে ইসলামের পরিভাষায় ‘ইহতিকার’ বা মজুদদারি বলা হয়। যেসব জিনিস আটকিয়ে রাখলে বা মজুদ করলে সর্বসাধারণের সীমাহীন কষ্ট ও ক্ষতি হয়। নবী করিম (সা.) বলেছেন, ‘মজুদদার খুবই নিকৃষ্টতম ব্যক্তি; যদি জিনিসপত্রের দাম হ্রাস পায় তাহলে চিন্তিত হয়ে পড়ে, আর যদি মূল্য বেড়ে যায় তাহলে আনন্দিত হয়।’ (মিশকাত)
মজুদদার সেই ব্যক্তি, যে মানুষের প্রয়োজনীয় দ্রব্যসামগ্রী সংগ্রহ করে এর মূল্যবৃদ্ধি করার লক্ষ্যে গোপনীয় স্থানে আটকে রাখে। ব্যবসায় এটা অত্যন্ত জঘন্য পাপ ও এক প্রকার শোষণ হিসেবে চিহ্নিত। ইসলাম একে একটি অনৈতিক, ঘৃণ্য ও নিষিদ্ধ কাজ হিসেবে অভিহিত করে। পণ্যসামগ্রী মজুদ করার কারণে জনসাধারণের দুঃখ-দুর্দশা ও কষ্ট-দুর্ভোগ বেড়ে যায়, অস্বাভাবিক হারে জিনিসপত্রের মূল্যবৃদ্ধি পায় এবং মাত্রাতিরিক্ত মুনাফা লাভের সুযোগ ঘটে। এ জন্য মজুদদার ও অধিক মুনাফাখোর ব্যবসায়ীদের সম্পর্কে হাদিসে সতর্কবাণী উচ্চারণ করে বলা হয়েছে, ‘পণ্যদ্রব্য আটক করে অধিক মূল্যে বিক্রয়কারী অবশ্যই পাপী।’ (মিশকাত) বিনা কারণে নিত্যপ্রয়োজনীয় ভোগ্যপণ্যের মূল্য ঊর্ধ্বগতি করে দেওয়া অনেকটা লোভী ব্যবসায়ীদের খেয়াল-খুশি ও মর্জির ব্যাপার। অত্যধিক মুনাফা লাভের আশায় পণ্যদ্রব্য মজুদ করা, সরিয়ে রাখা, অতিরিক্ত পণ্য ধ্বংস করা শরিয়তগর্হিত কাজ। এই মর্মে রাসুলুল্লাহ (সা.) ভীতি প্রদর্শন করে বলেছেন, ‘কেউ যদি মুসলমানদের থেকে নিজেদের খাদ্যশস্য আটকিয়ে রাখে, তবে আল্লাহ তাআলা তার ওপর মহামারি ও দারিদ্র্য চাপিয়ে দেন।’ (ইবনে মাজা, বায়হাকি)
আবার কখনো কখনো বাজারে পণ্যদ্রব্যের সরবরাহ হ্রাস করার উদ্দেশ্যে কৃত্রিম সংকট সৃষ্টির জন্য অত্যধিক মুনাফার আশায় অতিরিক্ত পণ্যসামগ্রী আটকে রাখা হয় অথবা বিনষ্ট করা হয়। একশ্রেণীর অতি মুনাফালোভী অসাধু ব্যবসায়ী এসব কৃত্রিম সংকট সৃষ্টি করে থাকেন। মহানবী (সা.) ঘোষণা করেছেন, ‘যে ব্যক্তি বাজারে পণ্যের অভাবের সময় পণ্য মজুদ করে রাখে, সে বড় পাপী।’ (মুসলিম) হাদিস শরিফে বলা হয়েছে, ‘বিভ্রান্ত লোকই শুধু মজুদদারি করে।’ (ইবনে মাজা) নবী করিম (সা.) মজুদদারকে কঠোর শাস্তি প্রদানের কথা ঘোষণা করেছেন, ‘যে মুসলিম সম্প্রদায়ের খাদ্যদ্রব্য ৪০ দিন যাবৎ মজুদ করে রাখবে, আল্লাহ তাকে দুরারোগ্য ব্যাধি ও দারিদ্র্য দিয়ে শাস্তি দেবেন।’ (ইবনে মাজা) মুনাফালোভী অসৎ ব্যবসায়ী মজুদদারদের সঙ্গে আল্লাহর কোনো সম্পর্ক নেই। রাসুলুল্লাহ (সা.) ইরশাদ করেছেন, ‘যে ব্যক্তি ৪০ রাত পর্যন্ত খাদ্যদ্রব্য মজুদ করবে, তার সঙ্গে আল্লাহর কোনো সম্পর্ক থাকবে না।’ নবীজি আরও বলেছেন, ‘মূল্যবৃদ্ধির উদ্দেশ্যে যে ব্যক্তি ৪০ দিন পর্যন্ত খাদ্যশস্য মজুদ রাখে, সে ব্যক্তি আল্লাহর দায়িত্ব থেকে মুক্ত এবং আল্লাহ তার প্রতি অসন্তুষ্ট।’ (মিশকাত)
যেকোনো প্রকৃতির গুদামজাত করাই নাজায়েজ নয়। চাহিদার তুলনায় কম পণ্য বাজারে ছেড়ে সাময়িক সংকট সৃষ্টি করে এর মূল্য বৃদ্ধি করে দিয়ে অতিরিক্ত মুনাফা লাভ করার ন্যায় অসৎ উদ্দেশ্য সাধনের জন্য গুদামজাত করা হারাম। বাজারে পণ্যদ্রব্য আসার স্বাভাবিক গতিকে প্রতিহত করে কৃত্রিম সংকট সৃষ্টি করে পণ্যের মূল্যবৃদ্ধি করা নাজায়েজ। 
আদর্শ সমাজ গঠনে বিশ্ব ইজতেমা
ইজতেমা’ আরবি শব্দ; এর অর্থ হচ্ছে সমাবেশ বা সম্মেলন। ধর্মীয় কোনো কাজে বহুসংখ্যক মানুষকে একত্র করাকে ইজতেমা বলে। এ দৃষ্টিকোণ থেকে পৃথিবীর বহুসংখ্যক দেশের ধর্মপ্রাণ মুসলমানেরা যেখানে সমবেত হন, তাকে ‘বিশ্ব ইজতেমা’ বলা হয়। নবী করিম (সা.)-এর চিরশাশ্বত মুখনিঃসৃত অমিয় বাণী: ‘তোমার কাছে যদি কোনো বাণী থাকে, তা অন্যের কাছে পৌঁছে দাও’। একে আঁকড়ে ধরে সারা বিশ্বের অর্ধশতাধিক দেশ থেকে আসা হাজার হাজার তাবলিগ ও ইসলামি দাওয়াহ অনুসারী দ্বীনদার মুসলমান বাংলাদেশের তুরাগ তীরে প্রতিবছর তিন দিনব্যাপী বিশ্ব ইজতেমায় মিলিত হন। বিশ্ব ইজতেমা বা সমাবেশের মূল উদ্দেশ্য হচ্ছে মুসলমানদের সব ভ্রান্ত পথ পরিহার করে আল্লাহর রাস্তায় ফিরিয়ে এনে পবিত্র কোরআন ও হাদিসের আলোকে সহজ-সরল জীবনযাপন, ধর্ম প্রচার এবং আদর্শ সমাজ গঠনের জন্য ব্যাপকভাবে উদ্বুদ্ধ ও উৎসাহিত করা।
তাবলিগ অর্থ প্রচার করা, ইসলামের দাওয়াত দেওয়া, আহ্বান করা প্রভৃতি। একজনের অর্জিত জ্ঞান বা শিক্ষা নিজ বা সম্মিলিত ইচ্ছা ও প্রচেষ্টার মাধ্যমে অন্যের কাছে পৌঁছে দেওয়ার নামই তাবলিগ। কোনো আদর্শ বা বিশেষ মতবাদের প্রচারকাজকে তাবলিগ বলা হয়। পৃথিবীর বুকে ইসলামের অভ্যুদয়, ক্রমবিকাশের অগ্রযাত্রা ও প্রচার-প্রসারের অন্যতম প্রধান উপকরণ হলো দাওয়াত ও তাবলিগ। ইসলামের আবির্ভাবের মুহূর্ত থেকে অদ্যাবধি নিরলস নিরবচ্ছিন্ন গতিতে প্রবাহিত হচ্ছে এর কার্যক্রম। দাওয়াত ও তাবলিগ হচ্ছে ইসলামের একটি মৌলিক কর্মসূচি। ইসলাম ধর্মের ব্যবহারিক দিকগুলো অনুশীলনের জন্য মানবসমাজে দাওয়াতের প্রয়োজনীয়তা অপরিসীম। দাওয়াতের মূল প্রেরণা হচ্ছে কল্যাণকামিতা আর সারকথা হলো মানুষকে কল্যাণের দিকে আহ্বান। গুটিকতক লোক যাঁরা ইসলামের দাওয়াত দেওয়ার উদ্দেশ্যে আল্লাহ ও তাঁর রাসুলের বাণী প্রচার করেন, তাঁদের এ দলবদ্ধ কার্যক্রমকে তাবলিগি জামাত বলে। বিশ্ব ইজতেমা নামক মহাসমাবেশটি তাবলিগ জামাতের উদ্যোগে প্রতিবছর রাজধানীর অদূরে টঙ্গীতে অনুষ্ঠিত হয়ে থাকে।
ইতিহাস সাক্ষ্য দেয়, ভারতবর্ষের মুসলমানদের ইতিহাসের এক ক্রান্তিলগ্নে তাবলিগ জামাতের সূচনা হয়। বিংশ শতাব্দীর ইসলামি চিন্তাবিদ ও সাধক মাওলানা ইলিয়াস আখতার কান্ধলভী (১৮৮৫-১৯৪৪ খ্রি.) দাওয়াতে তাবলিগি জামাতের পুনর্জাগরণ করেন। তৎকালীন ব্রিটিশ-ভারতের রাজধানী দিল্লির দক্ষিণ পাশের এক জনবিরল নীরব অঞ্চল ‘মেওয়াত’। চারিত্রিক বিপর্যস্ত ধর্ম-কর্মহীন, অশিক্ষিত ও কুসংস্কারাচ্ছন্ন নামেমাত্র মুসলমান ‘মেও’ জনগোষ্ঠীকে ইসলামের মৌলিক বিশ্বাস, ধর্মের পূর্ণাঙ্গ অনুশীলন ও কালেমার দাওয়াতের মর্ম শিক্ষাদান এবং বিভ্রান্তির কবল থেকে মুক্ত করার লক্ষ্যে হজরত মাওলানা ইলিয়াস (র.) বিশ্বব্যাপী এ তাবলিগ জামাতের কার্যক্রম শুরু করেন। তিনি বুঝতে পেরেছিলেন, জনগণের বৃহত্তর অংশে ইসলামের মৌলিক বিশ্বাস সুদৃঢ় ও তার বাস্তব অনুশীলন না হলে মানবসমাজে পরিবর্তন আনা সম্ভব হবে না। এরপর তিনি তাবলিগি গাশ্ত শুরু করলেন, জনসাধারণের মাঝে কালেমা ও নামাজের দাওয়াত দিতে লাগলেন। গ্রামে গ্রামে কাজ করার জন্য ছোট ছোট জামাত আকারে ইলমি ও দীনি মারকাজগুলোতে গিয়ে সময় কাটানোর জন্য উদ্বুদ্ধ করলেন। সেই ধর্মীয় মজলিসে উলামা-মাশায়েখদের ওয়াজ-নসিহতের পাশাপাশি দৈনন্দিন জীবনের নিয়মনীতি বাতলে দেওয়া হতো। ধর্মীয় মৌলিক বিশ্বাস ও ইবাদতের অনুশীলনের পাশাপাশি তিনি মুসলমানদের অনুসৃত প্রধান ধর্মগ্রন্থ আল-কোরআনের প্রয়োজনীয় কিছু সূরা-কিরআত শিক্ষাদান, দোয়া-দরুদ, জরুরি মাসআলা-মাসায়েল ও ফাতওয়া সম্পর্কে অবহিত করে তাঁর তাবলিগি জামাতকে একটি ভ্রাম্যমাণ মাদরাসায় রূপান্তর করেন। পর্যায়ক্রমে প্রচারকদের মাধ্যমে তাবলিগের বিশ্বব্যাপী প্রচার ও প্রসার ঘটে।
কালেমা, নামাজ, রোজা, ইলম ও জিকির, ইকরামুল মুসলিমীন, সহি নিয়ত ও দাওয়াতে তাবলীগ—এ ছয়টি উসূল বা মূলনীতিকে সামনে রেখে তাবলিগ জামাত ইসলাম প্রচারের কাজ চালিয়ে যাচ্ছেন। মুসল্লিরা ক্ষুদ্র ক্ষুদ্র দলে বিভক্ত হয়ে ধর্মের দাওয়াত নিয়ে গ্রামে-গঞ্জে, শহরে-বন্দরে সারা বছর ঘুরে ঘুরে বেড়ান। আর এ কার্যক্রমে জড়িত রয়েছেন নানা বয়সের বিভিন্ন পেশার হাজার হাজার ধর্মপ্রাণ মানুষ। তাঁরা নামাজ কায়েমের কথা বলেন, আল্লাহর প্রেমের কথা বলেন এবং পবিত্র কোরআন তিলাওয়াত, হাদিস অধ্যয়ন ও ধর্মীয় নৈতিক শিক্ষার কথা বলেন।
সারা বিশ্বে তাবলিগ অনুসারীদের এ দ্বীনি দাওয়াতের কার্যক্রম মুসলমানদের জাতীয় জীবনে অত্যন্ত গুরুত্বপূর্ণ ভূমিকা ও সুদূরপ্রসারী প্রভাব সৃষ্টি করে চলেছে। আন্তর্জাতিক খ্যাতিসম্পন্ন ও বিশ্ববরেণ্য অনেক আলেম-উলামা, ইসলামি ধর্মবেত্তা বিশ্ব ইজতেমায় শরিক হয়ে ইসলামের শাশ্বত মর্মবাণী বয়ান করেন এবং আল্লাহর পথে পরিচালিত হয়ে মানুষকে আদর্শ সমাজ গঠনের আহ্বান জানান। আল্লাহর পথে মানুষকে আহ্বানের যে নিরন্তর প্রচেষ্টা ও গভীর আন্তরিকতা এরই এক প্রাণবন্ত বিপুল প্রকাশ এই বিশ্ব ইজতেমা।
লাখো মুসলমানের ইজতেমায় এমন অনেক মুসল্লি আসেন, যাঁরা আল্লাহর পথে সম্পূর্ণ নিবেদিতপ্রাণ ও আত্মসমর্পিত। বিশ্ব ইজতেমার প্রতি ওয়াক্ত নামাজের শেষে দোয়া ও আখেরি মুনাজাতে এসব পুণ্যবান আল্লাহর দরবারে হাত ওঠাবেন। সেসব অচেনা-অজানা নেক্কার মানুষের সঙ্গে এক জামাতে সালাত আদায় এবং তাঁদের সঙ্গে পরম করুণাময় আল্লাহর দরবারে প্রার্থনার হাত উত্তোলনের আশায় ধর্মপ্রাণ মুসলিমরা আবেগাপ্লুত বোধ করেন। বিশেষ করে শেষ দিনের আখেরি মুনাজাতে অংশ নেওয়ার জন্য যেভাবে মানুষ টঙ্গীর ইজতেমা ময়দানের দিকে ছুটে যায়, তা প্রচণ্ড আবেগ ও ধর্মীয় চেতনার বহিঃপ্রকাশ। যে যেখানে পারেন দুই হাত তুলে জায়নামাজ কিংবা খবরের কাগজ বিছিয়ে বসে পড়েন। আল্লাহর দরবারে ‘আমিন’ ‘আমিন’ বলে কায়মনোবাক্যে ক্ষমা প্রার্থনা করেন। ধর্মভীরু মানুষের মনের গহিন কোণে গভীর আশা, পুণ্যবান মানুষের উসিলায় দয়াময় আল্লাহপাক হয়তো সবাইকে ক্ষমা করে দেবেন।
মানবকল্যাণে বিজ্ঞান ও তথ্যপ্রযুক্তি
সৃষ্টির সেরা ‘আশরাফুল মাখলুকাত’ তথা মানবজাতির জাগতিক ও পারলৌকিক কল্যাণকে কেন্দ্র করেই জীবনঘনিষ্ঠ ধর্ম ইসলামের সবকিছু আবর্তিত। আল্লাহ তাআলা মানুষ সৃষ্টির পর তাকে জ্ঞানের বদৌলতে শ্রেষ্ঠত্ব দান করেছেন এবং মানুষের ভেতর থেকে যোগ্যতার ভিত্তিতে প্রতিনিধি নির্বাচন করেন। পৃথিবীতে মানুষের দৈনন্দিন জীবনযাত্রায় ও জীবন পরিচালনার জন্য যেসব প্রয়োজনীয় বিষয়ে আধুনিক জ্ঞান থাকা দরকার, সেগুলো আয়ত্তের ব্যাপারে ইসলামে যথেষ্ট গুরুত্ব আরোপ করা হয়েছে। বিশ্বমানবতার কল্যাণে সেসব জ্ঞান-বিজ্ঞান, তথ্যপ্রযুক্তি, মহাকাশ গবেষণা থেকে অতল সাগরের তলদেশ পর্যন্ত হোক না কেন, ইসলাম সর্বদাই সমাজজীবনে মানবসম্পদ উন্নয়ন ও জনকল্যাণমূলক কর্মধারাকে উৎসাহিত করেছে ও বিপুলভাবে অনুপ্রাণিত করেছে। এ সম্পর্কে পবিত্র কোরআনে আল্লাহ তাআলা ঘোষণা করেছেন, ‘তোমরা সৎ কর্মে পরস্পর প্রতিযোগিতা করো।’ (সূরা আল-মায়িদা, আয়াত: ৪৮)
মানবজীবনে বিভিন্ন দিকদর্শন আছে, যেগুলো মানবসৃষ্ট জ্ঞান দ্বারা সমাধান করা সম্ভব নয়। মানুষের সামাজিক, অর্থনৈতিক, রাজনৈতিক, সাংস্কৃতিক, বস্তুগত, জৈবিক, মনস্তাত্ত্বিক, নৈতিক, আধ্যাত্মিক প্রভৃতি বিভিন্ন দিক রয়েছে। একবিংশ শতাব্দীতে মানুষ বিভিন্ন জটিল সমস্যার সম্মুখীন হয়ে পড়েছে। আধুনিক জ্ঞান-বিজ্ঞান ও তথ্যপ্রযুক্তির দাপটে মাটির তৈরি মানুষ মহাকাশ থেকে শুরু করে সমুদ্রের তলদেশেও প্রবেশ করেছে। তাই মানুষের নৈতিক মূল্যবোধ ও আধ্যাত্মিক জ্ঞানের পাশাপাশি যান্ত্রিক তথা প্রযুক্তিগত জ্ঞানার্জন একই সঙ্গে অত্যাবশ্যক। একবিংশ শতকে পৃথিবীকে বসবাসের উপযোগী করতে হলে এবং ইসলামের প্রকৃত মর্মবাণীকে দুনিয়ার সব মানুষের কাছে সহজে প্রচার, প্রসার ও পৌঁছাতে হলে, এমনকি ইসলামের উত্তরণ দেখতে হলে মুসলমানদের বিজ্ঞান, তথ্য ও প্রযুক্তির জ্ঞান আয়ত্ত করতে হবে। বান্দার প্রতি আল্লাহর সবচেয়ে বড় নিয়ামত হলো তিনি তাকে বিদ্যা-বুদ্ধি শিক্ষা দিয়েছেন, যা সে জানত না। পবিত্র কোরআন হলো জ্ঞান-বিজ্ঞানের সুউচ্চ মিনার, মানুষের জীবন চলার পাথেয়। জ্ঞানীর কলমের কালি শহীদের রক্তের চেয়েও উত্তম। তাই তো দোলনা থেকে কবর পর্যন্ত জ্ঞানার্জনের জন্য তাগিদ দিয়ে নবী করিম (সা.) বলেছেন, ‘প্রত্যেক মুসলমান নর-নারীর ওপর বিদ্যা অর্জন ফরজ।’ (ইবনে মাজা)
তবে কেউ যদি জ্ঞান-বিজ্ঞান ও তথ্যপ্রযুক্তিকে কাজে লাগিয়ে মানুষের জন্য অকল্যাণকর কোনো কাজ করে কিংবা জনগণের সঙ্গে ধোঁকা-প্রতারণা ও অনৈতিকতার আশ্রয় নেয়, ইসলাম সে ক্ষেত্রে কঠোর বিধান আরোপ করেছে। পবিত্র কোরআনে কঠিন হুঁশিয়ারি উচ্চারিত হয়েছে, ‘কেউ কোনো সৎ কাজ করলে সে তার দশ গুণ পাবে এবং কেউ কোনো অসৎ কাজ করলে তাকে শুধু তারই প্রতিফল দেওয়া হবে।’ (সূরা আল-আনআম, আয়াত: ১৬০) অন্যত্র ইরশাদ হয়েছে, ‘যারা মন্দ কাজ করে তাদের প্রতিফল অনুরূপ মন্দ এবং তাদের হীনতা আচ্ছন্ন করবে, আল্লাহ হতে তাদের রক্ষা করার কেউ নেই।’ (সূরা ইউনুস, আয়াত: ২৭)
বর্তমান বিজ্ঞান ও প্রযুক্তির যুগের উন্নতি ও অগ্রগতিতে কম্পিউটার একটি বিস্ময়কর আবিষ্কার। বিশ্বব্যাপী এর ব্যাপক প্রচলনের ফলে জ্ঞান-বিজ্ঞান ও তথ্যের ক্ষেত্রে এক বিরাট বৈপ্লবিক পরিবর্তন সাধিত হয়েছে। বর্তমান অবাধ তথ্যপ্রবাহের জন্য কম্পিউটার একটি অত্যন্ত জরুরি এবং কার্যকর উপাদান। আধুনিক সমাজনীতিতে ব্যবহূত বৈজ্ঞানিক আবিষ্কৃত প্রযুক্তি তথা কম্পিউটার তথ্যপ্রযুক্তিকে গ্লোবাল ভিলেজ এবং ডিজিটাল বিশ্বে পরিণত করেছে। কম্পিউটার বিজ্ঞানের অমূল্য দান। ধর্মপ্রাণ মানুষ এটা ভালো কাজে ব্যবহার করতে পারে এবং আবার কেউ ধর্ম-কর্ম ভুলে খারাপ কাজেও ব্যবহার করতে পারে। কিন্তু কম্পিউটারের তো কোনো দোষ নেই। কম্পিউটার মানুষের তৈরি মানুষের উপকারের একটি অন্যতম যন্ত্র। বর্তমানে কম্পিউটারের অবদান প্রতিটি ক্ষেত্রে বিরাজমান। দেশের বেকারত্ব দূরীকরণসহ সব কাজের জন্য আজকাল কম্পিউটারের প্রয়োজনীয়তা অপরিসীম। প্রতিটি পাড়া-মহল্লার মক্তব বা মসজিদ চত্বরে যদি সুলভে কম্পিউটার প্রশিক্ষণের ব্যবস্থা থাকে, তাহলে সবাই অনেক লাভবান হবে।
আজকের পৃথিবীতে ইন্টারনেট ব্যবহারের মাধ্যমে মানুষ বিভিন্ন ধরনের নিত্যনতুন তথ্যপ্রযুক্তি, শিক্ষা-সংস্কৃতি, ইতিহাস-ঐতিহ্য ও সামাজিক যোগাযোগের মাধ্যমে ভাবের আদান-প্রদান করে থাকে। শিক্ষার্থীরা ইন্টারনেটের মাধ্যমে শিক্ষাবিষয়ক নানা তথ্য অনায়াসেই জানতে পারছে। সর্বোপরি মানুষের দৈনন্দিন জীবনযাত্রার মান উন্নয়নের বর্তমান সময়ে ইন্টারনেট অত্যন্ত গুরুত্বপূর্ণ অবদান রেখে চলছে, যা সত্যিই জনকল্যাণকর। কিন্তু দুঃখজনক হলেও সত্য যে, বিজ্ঞানের এ বিস্ময়কর আবিষ্কারকে কাজে লাগিয়ে একশ্রেণীর অসাধু ব্যবসায়ী ব্যবসার নামে চরম ধোঁকাবাজি ও প্রতারণার বিশাল ফাঁদ পেতে বসেছে। আর দেশের অপরিণামদর্শী তরুণ ও বেকার যুবসমাজ সেই ফাঁদে পা দিয়ে নিজেদের মহামূল্যবান সময় অযথা নষ্ট করছে। প্রতারক ব্যবসায়ীরা বিভিন্ন ধরনের অশ্লীল ও পর্নো ছবির সাইটগুলো তাদের সামনে লোভনীয় আকারে তুলে দিচ্ছে। নৈতিক অবক্ষয়ের শিকার হচ্ছে দেশের তরুণ যুবসমাজ। এ প্রসঙ্গে রাসুলুল্লাহ (সা.) বলেছেন, ‘যে ব্যক্তি প্রতারণা করে সে আমার দলভুক্ত নয়।’ (মুসলিম)
ইন্টারনেটসহ নানা ধরনের তথ্য ও প্রযুক্তির বহুমাত্রিক সুফলের পরিবর্তে আজকাল একশ্রেণীর ধোঁকাবাজ প্রতারকের কারণে দেশের মানুষ তার কাঙ্ক্ষিত সুফল পাচ্ছে না। তাই মানুষের দোরগোড়ায় ইন্টারনেট পৌঁছে দেওয়ার নানা কার্যক্রম ভেস্তে যাচ্ছে। এভাবেই সমাজের বিভিন্ন শ্রেণী-পেশার মানুষ প্রতিনিয়ত ধোঁকাবাজি ও প্রতারণার শিকার হচ্ছে। এ ধরনের জঘন্যতম প্রতারণা সম্পর্কে আল্লাহ তাআলা কঠোর হুঁশিয়ারি উচ্চারণ করে বলেছেন, ‘কূট ষড়যন্ত্র তার উদ্যোক্তাদেরই পরিবেষ্টন করে।’ (সূরা আল-ফাতির, আয়াত: ৪৩) বিভিন্ন রকমের অশ্লীল ও গর্হিত কাজ থেকে সবাইকে দূরে থাকার নির্দেশ দিয়ে ইরশাদ হয়েছে, ‘তোমরা প্রকাশ্য হোক বা গোপন হোক, অশ্লীল আচরণের ধারেকাছেও যাবে না।’ (সূরা আল-আনআম, আয়াত: ১৫১) আর প্রতারক ব্যবসায়ীদের সম্পর্কে নবী করিম (সা.) সতর্ক করে দিয়ে বলেছেন, ‘মিথ্যাবাদী প্রতারক ব্যবসায়ীরা হাশরের দিন বদকারদের দলে থাকবে।’ (তিরমিযি)
তাই ধর্মপ্রাণ জনগণের সার্বিক কল্যাণে কম্পিউটার, ইন্টারনেট, মোবাইল ফোনসহ বিভিন্ন আধুনিক তথ্যপ্রযুক্তির প্রকৃত সুফল পেতে হলে প্রয়োজন সবার ঐকান্তিক ও সামগ্রিক প্রচেষ্টা। এর জন্য প্রয়োজনে মানবকল্যাণে তথ্যপ্রযুক্তি ব্যবহারে সুনির্দিষ্ট আইনকানুন ও নীতিমালা প্রণয়নের কার্যকর ও ফলপ্রসূ পদক্ষেপ বাঞ্ছনীয়।
শ্রমের মর্যাদা ও শ্রমিকের অধিকার
ইহকালীন জীবনে উন্নতির শিখরে আরোহণ করার মূল চাবিকাঠি মানুষের কর্মদক্ষতা। মানবজাতির অস্তিত্ব, প্রগতি, সভ্যতা, উন্নয়ন—সবকিছুর মূলে রয়েছে শ্রম। ইসলাম শ্রমকে অপরিসীম মর্যাদা দিয়েছে। সভ্য জগতের মানুষ যখন শ্রমের মর্যাদা ও শ্রমিকের অধিকার প্রতিষ্ঠার জন্য বুকের রক্ত দিয়ে আত্মত্যাগ করেছিল, এর বহুকাল আগেই বিশ্বজনীন জীবনাদর্শ ইসলাম শ্রমের মর্যাদা ও শ্রমিক বা মেহনতি মানুষের অধিকার নিশ্চিত করেছে। উপার্জনের দিকে ধর্মপ্রাণ মানুষকে উৎসাহিত করে পবিত্র কোরআনে ইরশাদ হয়েছে, ‘যখন নামাজ শেষ হয়ে যায়, তখন তোমরা ভূপৃষ্ঠে ছড়িয়ে পড়ো আর আল্লাহর অনুগ্রহ অন্বেষণে ব্যাপৃত হয়ে যাও।’ (সূরা আল-জুমুআ, আয়াত: ১০)
হজরত আদম (আ.) ও বিবি হাওয়া (আ.) পৃথিবীতে সর্বপ্রথম মানব-মানবীরূপে বসতি স্থাপন করেন। অন্ন, বস্ত্র ও বাসস্থানের জন্য শ্রমের প্রয়োজন হয়। কোনো কিছু পাওয়ার জন্য কঠিন পরিশ্রম করার স্পৃহা মানবসত্তায় সঞ্চারিত হয়। যদিও ফেরেশতা জিব্রাইল (আ.) আদি মানব হজরত আদম (আ.)-কে খাদ্য উৎপাদন, বস্ত্রায়ন, গৃহনির্মাণ এবং বিবি হাওয়া (আ.)-কে বস্ত্র সেলাই, রান্নাবান্না, সন্তান লালন-পালন প্রভৃতি নিয়মকানুন শিখিয়ে দেন। তখন থেকেই উপার্জনে এবং সমাজ-সংসার গড়ে তোলার প্রয়োজনে কায়িক শ্রমের বা মেহনতের গুরুত্ব প্রকট হয়ে ওঠে। তাঁদের মাধ্যমে মানব বংশধারা বৃদ্ধি পেয়ে ক্রমান্বয়ে সমাজে বিভিন্ন জাতি, গোষ্ঠী ও জনপদ গঠিত হতে থাকে। সবাই মিলেমিশে যৌথ পরিশ্রমে খাদ্য সংগ্রহ, উৎপাদন ও জীবন-জীবিকার সবকিছুতে আত্মনিয়োগ করে এবং সমতার ভিত্তিতে ভাগ-বাটোয়ারার মাধ্যমে বসবাস করতে থাকে। কিন্তু কালক্রমে একপর্যায়ে এসে সমাজের ভেতরে শক্তিধরের উদ্ভব ঘটে। ফলে শ্রমিক মাথার ঘাম পায়ে ফেলে উৎপাদন করে আর তার বেশির ভাগ সম্পদ ভোগ করে মালিকপক্ষের শক্তিধর শোষক ও শাসক।
পবিত্র কোরআনে বেশ কয়েকজন নবীর কায়িক শ্রমের উল্লেখ রয়েছে। মহানবী (সা.) নিজে শ্রম ব্যয় করে জীবিকা অর্জন করতেন। একদা নবীজি তাঁর ফোসকা পড়া পবিত্র হাত দেখিয়ে সাহাবায়ে কিরামের উদ্দেশে বলেছিলেন, ‘এটি এমন একটি হাত, যা আল্লাহ ও তাঁর রাসুল পছন্দ করেন।’ তাই মহানবী (সা.) বলেছেন, ‘যে ব্যক্তি নিজে নিজে উপার্জন করে খায়, আল্লাহ তার প্রতি সুপ্রসন্ন।’ পরিশ্রমলব্ধ জীবিকাই সর্বোত্তম। একবার রাসুলে করিম (সা.)-এর কাছে জিজ্ঞেস করা হলো—হে রাসুল! কোন ধরনের উপার্জন শ্রেষ্ঠতর? তিনি জবাবে বললেন, ‘নিজের শ্রমলব্ধ উপার্জন।’ ফলে মানুষকে সৎভাবে বাঁচতে হলে জীবনের শেষ মুহূর্ত পর্যন্ত কাজকর্মের ও শ্রমশীলতার মাধ্যমে সম্মানজনকভাবে জীবনযাপন করতে হবে। নবী করিম (সা.) শ্রমের প্রতি গুরুত্ব আরোপ ও শ্রমিকের কর্তব্য সম্পর্কে ইরশাদ করেছেন, ‘নিজের হাতের কাজ ও শ্রম দ্বারা উপার্জিত খাদ্য খাওয়া অপেক্ষা উত্তম খাদ্য কেউ খেতে পারে না। হজরত দাউদ (আ.) নিজের হাতের শ্রমের উপার্জিত খাবার খেতেন।’ (বুখারি)
ইসলাম যেমনিভাবে মানুষকে পরিশ্রম করে সৎভাবে উপার্জনের দিকে উৎসাহিত করেছে, একে প্রশংসার দৃষ্টিতে দেখেছে, তেমনি কোনো রকম উপার্জন না করে সমাজের গলগ্রহ হয়ে থাকা ইসলামের দৃষ্টিতে অত্যন্ত ঘৃণ্য কাজ, বেকার থাকা ইসলাম কোনোক্রমেই পছন্দ করে না। যে ব্যক্তি সারা দিন পরিশ্রম করে ক্লান্ত সন্ধ্যা যাপন করে, সে ক্ষমাপ্রাপ্ত হয়েই তার সন্ধ্যা অতিবাহিত করে। একজন সাহাবির প্রশ্নের জবাবে রাসুলে করিম (সা.) বলেন, ‘নিজের পরিজনদের নিমিত্ত হালাল রুজি উপার্জনে ব্যাপৃত থাকো, কেননা, এই উপার্জন নিশ্চয়ই আল্লাহর রাস্তায় জিহাদ করার মতোই। একজন শান্ত সৎকর্মী শ্রমিক যখন সন্ধ্যায় বাড়ি ফিরে আসে, তখন আল্লাহ তার প্রতি এমন সন্তুষ্ট হন যে তার গুনাহের খাতা তিনি মাফ করে দেন।’ একজন শ্রমজীবীর কাছে এর চেয়ে আবেদনময় অমিয় বাণী আর কী হতে পারে?
আল্লাহ তাআলা সব মানুষকে সমান অধিকার দিয়েছেন। কেউ খাবে আর কেউ খাবে না—এ অসমনীতির বিরুদ্ধে ইসলাম সোচ্চার হয়েছে এবং এমন এক সুষম ব্যবস্থা সংহত করেছে, যার মাধ্যমে একটি ভারসাম্যপূর্ণ শ্রমনীতির বিকাশ লাভ করেছে। যে নীতিতে মালিক-শ্রমিকের ব্যবধান ও বৈষম্য দূরীভূত করে ইনসাফভিত্তিক ব্যবস্থা নিশ্চিত করা হয়েছে। মহানবী (সা.) ইরশাদ করেন, ‘তারা (মজুর, শ্রমিক ও অধীনস্থ বেতনভোগী কর্মচারীরা) তোমাদের ভাই। আল্লাহ তাদের দায়িত্ব তোমাদের ওপর অর্পণ করেছেন। অতএব, যার কোনো ভাইকে তার অধীন করে দেওয়া হয়েছে, সে যেন তাকে তা-ই আহার করতে দেয়, যা সে নিজে আহার করে। যেন সেই পরিধেয় পরিধান করতে দেয়, যা সে নিজে পরিধান করে থাকে। আর তাকে যেন এমন কাজ করতে বাধ্য না করে, যা করলে সে পর্যুদস্ত হবে। আর যদি এমন কাজ করতে তাকে বাধ্য করে, তাহলে যেন সে তাকে সহযোগিতা করে।’ (বুখারি)
ইসলাম একটি পূর্ণাঙ্গ জীবনাদর্শ হিসেবে শ্রমজীবীদের সব সমস্যার সার্বিক ও ন্যায়ানুগ সমাধানের দিকনির্দেশনা প্রদান করেছে। ইসলাম চায় শ্রমিক ও নিয়োগকর্তার সৌহার্দ্যমূলক পারস্পরিক সম্পর্কের ভিত্তিতে এমন এক বিধানের প্রচলন করতে, যেখানে শোষণ-নিপীড়ন সর্বোপরি দুর্বলকে পিষ্ট করার জঘন্য প্রবণতা থাকবে না। পার্থিব জগতে কোনো উন্নতি শ্রম ব্যতিরেকে সম্ভব নয়। তাই ইসলামে শ্রমের গুরুত্ব ও মর্যাদা অত্যন্ত তাৎপর্যময়। ইসলামি বিধানমতে, মালিকের কর্তব্য হচ্ছে শ্রমিক নিয়োগের আগে অবশ্যই তার মজুরি নির্ধারণ করে নেওয়া। নবী করিম (সা.) নির্দেশ প্রদান করেছেন, ‘কাজের পারিতোষিক নির্ধারণ ব্যতিরেকে কোনো শ্রমিককে কাজে নিয়োগ করবে না।’ ইসলামের দৃষ্টিতে কাজ শেষ করামাত্রই শ্রমিককে তার পারিশ্রমিক প্রদান করা মালিকের সবচেয়ে বড় দায়িত্ব, তবে অগ্র্রিম বা অন্য কোনো রকম শর্ত থাকলে তা ভিন্ন কথা। নবী করিম (সা.) ইরশাদ করেন, ‘শ্রমিকের কাজ বা কাজের মেয়াদ শেষ হলেই তার মজুরি পুরোপুরি দিতে হবে।’ (মুসনাদে আহমাদ)
শ্রমিকেরা হাড়ভাঙা পরিশ্রম করে কাজ করে। তারা নিজেদের ও পরিবারের যাবতীয় প্রয়োজন পূরণের জন্য কায়িক পরিশ্রম করে এবং মজুরিই তাদের একমাত্র অবলম্বন। এ অবস্থায় তারা যদি পরিশ্রম করে যথাযথ মজুরি না পায় কিংবা প্রয়োজন অপেক্ষা কম পায় অথবা নির্দিষ্ট সময়মতো ন্যায্যপ্রাপ্য না পায়, তাহলে তাদের দুর্দশার অন্ত থাকে না। রাসুলুল্লাহ (সা.) শ্রমিকের মজুরি সম্বন্ধে সুস্পষ্ট ঘোষণা করেছেন, ‘তোমরা শ্রমিকের গায়ের ঘাম শুকানোর আগেই তার প্রাপ্য পারিশ্রমিক দিয়ে দাও।’ (বায়হাকি)
বিশ্বনবী (সা.)-এর তাগিদের মধ্যে শ্রমিকের বৈষয়িক প্রয়োজন মেটানোর পাশাপাশি একটি সুশৃঙ্খল, ভারসাম্যপূর্ণ ইনসাফভিত্তিক কল্যাণমূলক সমাজের বীজও লুকায়িত রয়েছে। ইসলাম শ্রমের মর্যাদা ও শ্রমিকের যে অধিকার দিয়েছে, তা হূদ্যতা ও ভ্রাতৃত্ব বন্ধনে সমুন্নত। সুতরাং, ইসলামের দেওয়া সর্বজনীন শ্রমনীতি গ্রহণ করার মাধ্যমে পৃথিবীতে বিরাজমান শ্রমিক-মালিক অসন্তোষ বহুলাংশে দূরীভূত করা সম্ভব।
সুস্থ-সবল জীবনের জন্য
ইসলাম জনস্বাস্থ্য সুরক্ষার বিষয়ে অত্যধিক গুরুত্ব আরোপ করেছে। স্বাস্থ্যই সম্পদ ও সকল সুখের মূল। মানবজীবনে সুস্থতাই সাফল্যের চাবিকাঠি। শারীরিক সুস্থ্থতা আল্লাহপ্রদত্ত এক বড় নিয়ামত। এর মাধ্যমে মানুষের জীবনপ্রবাহ ঠিক থাকে। পক্ষান্তরে অসুস্থ ব্যক্তির জীবনের গতি থমকে দাঁড়ায়, নিজের প্রয়োজন পূরণে রোগী অন্যের মুখাপেক্ষী হয়ে পড়ে। যেহেতু আল্লাহর ইবাদত মানুষের প্রধানতম কাজ, সেহেতু তার সুস্থ থাকা অতীব প্রয়োজনীয়। কারণ, অসুস্থ দেহ-মন নিয়ে বিধিবদ্ধ ইবাদত যথাযথভাবে আদায় করা হয় না বিধায় এগুলো গ্রহণযোগ্য হওয়ার সম্ভাবনা কমে যায়। তাই দৈহিকভাবে সুস্থ ও সবল থাকাকে অনুপ্রাণিত করতে ইসলাম ঘোষণা করেছে, ‘শক্তিশালী, সুস্থ মুমিন দুর্বল মুমিনের চেয়ে উত্তম।’
জনস্বাস্থ্য সুরক্ষা, যথাযথ পরিচর্যা ও রোগ প্রতিরোধের বিষয়ে চিকিৎসাসেবা গ্রহণ সম্পর্কে ইসলামের সুস্পষ্ট দিকনির্দেশনা রয়েছে। সতর্কতা সত্ত্বেও কোনো রোগ-ব্যাধিতে আক্রান্ত হয়ে গেলে এর সুচিকিৎসা নিশ্চিত করার প্রতি জোরালো তাগিদ দেওয়া হয়েছে। মানুষের স্বাস্থ্যের শারীরিক ও মানসিক দুটি দিক রয়েছে। উভয় দিকের পরিপূর্ণ প্রতিরোধ-প্রতিরক্ষার সুব্যবস্থা করেছে ইসলাম। মানসিক স্বাস্থ্য সুরক্ষায় ইবাদত-বন্দেগিতে একনিষ্ঠতার প্রতি গুরুত্ব আরোপ করা হয়েছে। আন্তরিকভাবে ইসলাম পালনের মাধ্যমে একজন মুমিন বান্দা আল্লাহর সঙ্গে গভীর সম্পর্ক স্থাপন করে মানসিকভাবে প্রফুল্ল ও পরিপূর্ণ সুস্থ থাকতে পারে। অপর পক্ষে শারীরিক সুস্থতার জন্য ইসলামের সব আচার-অনুষ্ঠানই অবর্ণনীয় ভূমিকা পালন করে থাকে। শারীরিক শিক্ষা বা ব্যায়াম দেহের জন্য অত্যাবশ্যকীয়। এ জন্য রাসুলুল্লাহ (সা.) বলেছেন, ‘তোমাদের সন্তানদের সাঁতার এবং তিরন্দাজি শেখাও।’
ধর্মপ্রাণ মানুষের ব্যক্তিত্ব বিকাশে স্বাস্থ্যের জুড়ি নেই। রাসুলুল্লাহ (সা.) পাঁচটি অমূল্য সম্পদ হারানোর আগে এগুলোর কদর করার কথা বলেছেন। এর অন্যতম হচ্ছে স্বাস্থ্য ও সুস্থতা। নবী করিম (সা.) সাবধানবাণী উচ্চারণ করে বলেছেন, ‘পাঁচটি বিষয়কে অন্য পাঁচটি বিষয়ের আগে গনিমত মনে করো। অর্থাৎ পাঁচটি বিষয়কে বিপরীত পাঁচটি বিষয়ের আগমনের আগে সংরক্ষণ করো বা কাজে লাগাও। ১. বার্ধক্যের আগে তোমার তারুণ্যকে, ২. দারিদ্র্যের আগে তোমার সচ্ছলতাকে, ৩. অসুস্থতার আগে তোমার সুস্থতাকে, ৪. ব্যস্ততার আগে তোমার অবসর সময়কে এবং ৫. মৃত্যুর আগে তোমার জীবনকে।’
জনস্বাস্থ্য সুরক্ষা করার জন্য শরিয়তে এমনভাবে তাগিদ দেওয়া হয়েছে যে এটাকে যথেচ্ছ ব্যবহার করা যাবে না। ইসলামি বিধানের অন্যতম লক্ষ্য হচ্ছে মানুষের স্বাস্থ্য সুরক্ষা করা। রীতিমতো বিশ্রাম না নিলে মানবদেহ স্বভাবতই দুর্বল হয়ে পড়ে। ফলে বার্ধক্য আসার আগেই বার্ধক্যের কোলে ঢলে পড়তে হয় এবং বিভিন্ন জটিল রোগে আক্রান্ত হয়ে নিশ্চিত মৃত্যুমুখে পতিত হতে হয়। কারণ, মানবদেহ একটি যন্ত্রের মতো। একটানা কোনো ইঞ্জিন চলতে থাকলে, সেটা যেমন খুব দ্রুত অকার্যকর হয়ে পড়ে, তেমনি মানবদেহের জন্য প্রয়োজনীয় বিশ্রাম না হলেও তা দ্রুত অকর্মণ্য হয়ে পড়ে। একজন সাহাবি দিনভর রোজা রাখতেন আর রাতভর নামাজ পড়তেন। নবী করিম (সা.) তাঁকে সতর্ক করে দিয়ে বললেন, ‘নিশ্চয়ই তোমার ওপর তোমার শরীরের হক আছে।’ পক্ষান্তরে রোগ-ব্যাধি হওয়ার পেছনে সবচেয়ে বড় কারণ হলো মানুষের অলসতা ও কর্মবিমুখতা। বিভিন্ন রোগের উৎস মূলত আলস্য ও কর্মবিমুখতা। তাই রাসুলুল্লাহ (সা.) দোয়া শিখিয়েছেন, ‘হে আল্লাহ! আমি তোমার কাছে অলসতা থেকে পানাহ্ চাই।’
ইসলাম কখনো উদরপূর্তি করে খাদ্য গ্রহণে উৎসাহিত করে না। ইসলামের দিকনির্দেশনা হচ্ছে, যখন ক্ষুধা পাবে কেবল তখনই পানাহার করবে। রাসুলুল্লাহ (সা.) ইরশাদ করেছেন, ‘আমরা এমন একটি সম্প্রদায়, যারা খাওয়ার প্রয়োজন ব্যতীত খাদ্য গ্রহণ করি না। আর যখনই আমরা খাদ্য গ্রহণ করি, তৃপ্তির সঙ্গে (উদরপূর্তি করে) ভক্ষণ করি না।’ প্রয়োজনাতিরিক্ত খাদ্য গ্রহণ না করার ব্যাপারে পবিত্র কোরআনে সতর্ক করে দেওয়া হয়েছে, ‘তোমরা খাও এবং পান করো, তবে অপব্যয় করো না।’ (সূরা আল-আরাফ, আয়াত-৩১) অপব্যয় বলতে খাদ্য-পানীয় নষ্ট না করা এবং প্রয়োজনাতিরিক্ত গ্রহণ না করা।
ইসলামে পানাহার করার একটি স্বাস্থ্যসম্মত নীতি রয়েছে। যে নীতিমালা লঙ্ঘিত হলে সে আহারই শরীরের ক্ষয় পূরণের পরিবর্তে এতে বরং ঘাটতি এনে দেবে। মানবদেহে জন্ম নেবে নানাবিধ রোগের উপকরণ। এ জন্য রাসুলে করিম (সা.) নিষেধবাণী প্রদান করেছেন, ‘তোমরা উদর পূর্তি করে ভোজন কোরো না, কেননা এতে তোমাদের অন্তরে আল্লাহর ভয় নিষ্প্রভ হয়ে যাবে।’ (বুখারি) অন্য হাদিসে বর্ণিত আছে যে ‘অধিক আহার দুর্ভাগ্যজনক।’ (বায়হাকি)
ইসলামি শরিয়ত জনস্বাস্থ্য সুরক্ষার জন্য যেমনভাবে গুরুত্ব দিয়েছে, তেমনি তা কার্যকরের ফলপ্রসূ উপায় বাতলে দিয়েছে। যেমন—নেশাজাতীয় দ্রব্য হারাম করা, পরিমিত আহার, সময়ানুগ খাবার গ্রহণ ইত্যাদি। স্বাস্থ্য সুরক্ষার পরপরই ইসলাম রোগ প্রতিরোধের প্রতি জোরালো তাগিদ দিয়েছে এবং রোগ প্রতিরোধব্যবস্থা গ্রহণ করতে মানুষকে উৎসাহিত করেছে। যেসব জিনিসের কারণে মানুষের শরীরে রোগ-ব্যাধি হয়, ইসলাম আগেই সেগুলোকে নিষিদ্ধ করে দিয়েছে। পরিষ্কার ও পরিচ্ছন্ন পরিবেশের প্রতি ইসলাম বিশেষভাবে গুরুত্ব দিয়েছে। রোগ-ব্যাধি ছড়ানোর বড় কারণ হচ্ছে অপরিষ্কার ও নোংরা পরিবেশ। তাই রাসুলুল্লাহ (সা.) ইরশাদ করেছেন, ‘পরিষ্কার-পরিচ্ছন্নতা ঈমানের অঙ্গ।’ (মুসলিম)
প্রকৃতি ও পরিবেশের ভারসাম্যতা বিনষ্ট হতে পারে এমন কোনো কার্যক্রমই ইসলামে স্বীকৃত নয়। এ জন্য ইসলামসম্মত পরিবেশ গড়ে তুলতে পারলে বিভিন্ন রোগ-বালাই থেকে রক্ষা পাওয়া সহজতর হয়। ইসলামের দিকনির্দেশনা মোতাবেক স্বাস্থ্যনীতি অনুসরণ করা মুসলমান হিসেবে প্রত্যেকের জন্য অত্যাবশ্যক।vব্যবসা-বাণিজ্যে নীতি-নৈতিকতা
ব্যবসা-বাণিজ্য মানুষের আয়-উপার্জনের একটি অন্যতম বৈধ পেশা। ইসলাম ব্যবসা-বাণিজ্যের ক্ষেত্রে কল্যাণ ও অকল্যাণের বিষয়গুলো নৈতিকতার আলোকে সুস্পষ্টভাবে বর্ণনা করেছে। একটি পূর্ণাঙ্গ ও স্থায়ী জীবন বিধানের ধারক-বাহক হিসেবে মুসলমান ব্যবসায়ীদের নীতি-নৈতিকতাবর্জিত হলে চলবে না। ব্যক্তিগত, পারিবারিক, সামাজিক ও অর্থনৈতিক কর্মময় জীবন এবং মৃত্যু-পরবর্তী জীবনের কোনোটিই এর আওতামুক্ত নয়। ব্যক্তিজীবনে একজন মুসলমান ব্যবসায়ীকে যেমন ধর্মীয় নীতি-নৈতিকতা মেনে চলতে হয়, অনুরূপভাবে কর্মজীবনেও জীবন-দর্শনের মৌলিক শিক্ষা, ন্যায়নীতি ও সামাজিক মূল্যবোধের বাইরে যাওয়ার সুযোগ নেই। ব্যবসা-বাণিজ্য সম্পর্কে পবিত্র কোরআনে মৌলিক দিকনির্দেশনা দেওয়া হয়েছে, ‘হে ঈমানদারগণ! তোমরা একে অন্যের ধন-সম্পদ অন্যায়ভাবে গ্রাস করবে না, তবে তোমাদের পারস্পরিক সন্তুষ্টির ভিত্তিতে ব্যবসা করবে।’ (সূরা আন-নিসা, আয়াত-২৯)
ইসলাম ব্যবসা-বাণিজ্যের ক্ষেত্রে যেমন কিছু মৌলিক নীতিমালা ঘোষণা করেছে, তেমনি নিষিদ্ধ কতিপয় অসৌজন্যমূলক কর্মকাণ্ড থেকে ধর্মপ্রাণ ব্যবসায়ীদের বিরত থাকতে উদাত্ত আহ্বান জানিয়েছে। ব্যবসা-বাণিজ্যের ক্ষেত্রে অনুসরণীয় মৌলিক নীতিমালার মধ্যে অন্যতম হলো সত্যবাদিতা, বিশ্বস্ততা, সদিচ্ছা, ভ্রাতৃত্ববোধ ও ন্যায়বিচার। অপরদিকে নিষিদ্ধ ও বর্জনীয় কার্যাবলির মধ্যে বিশেষভাবে উল্লেখযোগ্য হচ্ছে মজুদদারি, ওজনে কম দেওয়া, মুনাফাখোরি, মিথ্যা প্রচারণা, চুক্তিভঙ্গ, সুদ আরোপ, ভেজাল মিশ্রণ, কারসাজি ও প্রতারণা প্রভৃতি। পবিত্র কোরআনে ইরশাদ হয়েছে, ‘আল্লাহ তাআলা বেচাকেনাকে বৈধ ও সুদকে অবৈধ করেছেন।’ (সূরা আল-বাকারা, আয়াত-২৭৫)
ব্যবসা-বাণিজ্যের লক্ষ্যই মুনাফা লাভ। অভিজ্ঞ ও বুদ্ধিমান লোকদের সুবিবেচনায় যা স্বাভাবিক ও সহনীয়, তা-ই বৈধ মুনাফা। ইসলাম কখনো তা অর্জন নিষিদ্ধ করে না বা ব্যবসায়ীকে মুনাফা থেকে বঞ্চিত করে না। কেননা মুনাফা পাওয়ার অধিকার না থাকলে কেউ ব্যবসা করত না। তবে অত্যধিক ও সীমাহীন মুনাফা গ্রহণ ইসলামের দৃষ্টিতে হারাম। যেহেতু তা একধরনের শোষণ, অন্যদের ওপর বিশেষ জুুলুম; তাই আদর্শবান ব্যবসায়ীদের উচিত ন্যূনতম নৈতিক ও মানবিক মূল্যবোধ লালন করা এবং সেবামূলক মনোবৃত্তির পরিচয় দেওয়া। সর্বোচ্চ জনস্ব্বার্থের সঙ্গে জড়িত এ মহৎ পেশাটির ক্ষেত্রে ইসলাম যেমন সুসংবাদ দিয়েছে, তেমনি অনৈতিকতা ও স্ব্বেচ্ছাচারিতার জন্য কঠোর হুঁশিয়ারি উচ্চারণ করেছে। হাদিস শরিফে বলা হয়েছে, ‘ব্যবসায়ী যদি সীমাতিরিক্ত মূল্য গ্রহণ করে এ সুযোগে যে ক্রেতা পণ্যের প্রকৃত মূল্য জানে না, তাহলে এই অতিরিক্ত পরিমাণের মূল্য সুদ পর্যায়ে গণ্য হবে।’
প্রতারণার কারণে ক্রেতা-বিক্রেতার মধ্যে বিভেদ সৃষ্টি হয়, মানবিক মূল্যবোধ বিনষ্ট হয়, সামাজিক বিশৃঙ্খলা সৃষ্টির আশঙ্কা দেখা দেয়। এ কারণে ইসলামে ব্যবসায় ধোঁকাবাজি ও প্রতারণা না করার জন্য জোরালো নির্দেশ প্রদান করা হয়েছে। রাসুলুল্লাহ (সা.) ইরশাদ করেছেন, ‘যদি তারা উভয়েই সততা অবলম্বন করে এবং পণ্যের দোষ-ত্রুটি প্রকাশ করে, তাহলে তাদের পারস্পরিক এ ক্রয়-বিক্রয়ে বরকত হবে। আর যদি তারা মিথ্যার আশ্রয় নেয় এবং দোষ গোপন করে, তাহলে তাদের এ ক্রয়-বিক্রয়ের বরকত শেষ হয়ে যাবে।’ (বুখারি)
ইসলামের প্রাথমিক যুগে ক্রয়-বিক্রয় ও ব্যবসা-বাণিজ্যের ক্ষেত্রে আল্লাহর দেওয়া বিধি-বিধান পুরোপুরি মেনে চলা হতো। অথচ বর্তমানে ব্যবসাক্ষেত্রে অন্যায় ও অপরাধ প্রকট আকার ধারণ করেছে। সমাজের সর্বক্ষেত্রে অনৈতিক কর্মকাণ্ড, দুর্নীতি ও দুরাচার পিছু ছাড়ছে না। বৈধভাবে ব্যবসা-বাণিজ্যের মাধ্যমে যতটুকু ধনসম্পদ উপার্জন করা হয়, এতেই আল্লাহর অবারিত বরকত নিহিত থাকে। সৎ ব্যবসায়ীরা পরকালে আম্বিয়া, সিদ্দিকীন ও শহীদদের সঙ্গে থাকবেন। নবী করিম (সা.) ঘোষণা করেছেন, ‘যে বক্তি বৈধভাবে জীবিকা অর্জন করে, কিয়ামতের দিন তার মুখমণ্ডল পূর্ণিমার চাঁদের মতো উজ্জ্বল হয়ে উঠবে।’
সমাজে যারা অসাধু উপায়ে ব্যবসার মাধ্যমে অঢেল অর্থ উপার্জন করে, জোর-জুলুম করে অন্যকে ঠকিয়ে ক্ষুদ্র বিনিয়োগকারীদের চরম ভোগান্তির মধ্যে নিপতিত করে অবৈধ সম্পদ অর্জনের লক্ষ্যে যে ধরনের অসৎ পন্থা বেছে নেয় এবং বিপুল পরিমাণ টাকার পাহাড় গড়ে তোলে—ইসলামে এটি সম্পূর্ণ অবৈধ। এসব অসৎ ব্যবসায়ী লোকসমাজে সুনাম অর্জনের জন্য স্ব স্ব এলাকার স্কুল-কলেজ, মসজিদ-মাদ্রাসা, এতিমখানা, রাস্তাঘাট, পুল-সেতুসহ বিবিধ সামাজিক কর্মকাণ্ডে প্রচুর অর্থ দান করে বদান্যতা দেখাতে চায়, এদের প্রতি আল্লাহ ও তাঁর রাসুল (সা.)-এর ধিক্কার রয়েছে। মানুষকে ঠকিয়ে লোক দেখানো দান বা জনসেবা করা অতীব জঘন্য। কেননা অবৈধভাবে আহরিত সম্পদ অপবিত্র। নবী করিম (সা.) বলেছেন, ‘আল্লাহ পবিত্র। তিনি পবিত্র জিনিস ব্যতীত অন্য কিছু গ্রহণ করেন না।’ (মুসলিম)
ব্যবসায়ে মূল্য প্রবাহকে কেউ যেন ঊর্ধ্বমুখী করে না তোলে, সে ক্ষেত্রে অত্যন্ত গুরুত্ব আরোপ করা হয়েছে। সমাজে এমন কিছু অসৎ ব্যবসায়ী আছে, যারা অতিশয় মুনাফা লাভের জন্য ব্যবসা-বাণিজ্যে মন্দা অবস্থায় নিত্যপ্রয়োজনীয় খাদ্য ও পণ্যদ্রব্যের কৃত্রিম সংকট সৃষ্টি করে মজুদদারি করে এবং ক্রেতা সাধারণ মানুষকে চরম দুর্দশা ও ভোগান্তির মধ্যে ফেলে অন্যায়ভাবে বিভিন্ন ধোঁকাবাজিতে দুর্নীতির দ্বারা প্রচুর অর্থ-সম্পদ লাভ করে, তাদের প্রতি আল্লাহ, রাসুলুল্লাহ (সা.) ও মানুষের অভিসম্পাত বর্ষিত হয়। এ ধরনের অস্বস্তিকর কর্মকাণ্ডকে ইসলামে কঠিন শাস্তিযোগ্য অপরাধ হিসেবে গণ্য করা হয়েছে। হাদিস শরিফে বর্ণিত হয়েছে যে ‘কোনো ব্যক্তি মুসলমানদের লেনদেনে হস্তক্ষেপের মাধ্যমে দ্রব্যমূল্য বৃদ্ধির কারণ ঘটালে কিয়ামতের দিন আল্লাহ তাআলা আগুনের হাড়ের ওপর তাকে বসিয়ে শাস্তি দেবেন।’
একজন মুসলমান হয়ে অন্যায়ভাবে, জোর-জুলুম করে অসহায় নিরীহ মানুষ ঠকানো এবং সর্বস্বান্ত করার ব্যবসায়িক অসৎ মানসিকতা বর্জন করার দৃপ্ত শপথ নিতে হবে এবং সৎভাবে হালাল পথে জীবিকা অর্জনের জন্য আজীবন বৈধপথে আয় উপার্জন করতে সচেষ্ট হতে হবে। তাই আসুন, আমরা ক্রয়-বিক্রয় এবং ব্যবসা-বাণিজ্যের ক্ষেত্রে ইসলামের নীতি-নৈতিকতা ও বিধি-বিধান মেনে চলি। ঘুষ-দুর্নীতি, মুনাফাখোরি, মজুদদারি, ধোঁকাবাজি, কারসাজিসহ অবৈধ পন্থায় অর্থ উপার্জন থেকে বিরত থাকি। 
ছিনতাই ও চাঁদাবাজি বড় ধরনের জুলুম
ছিনতাই, চাঁদাবাজি, সন্ত্রাস, অপহরণ, জোরপূর্বক ছিনিয়ে নেওয়া বা জবরদখল—এসব অত্যন্ত জঘন্য সামাজিক অপরাধ, যা ইসলামপরিপন্থী। এতে মানবসমাজের শান্তি-শৃঙ্খলা, সুখ-সমৃদ্ধি, নিরাপত্তা, উন্নয়ন ও অগ্রগতি সব বিনষ্ট হয়। ঘরে-বাইরে, রাস্তাঘাটে, যানবাহনে কোথাও জনগণের জানমাল, ধনসম্পদ, মান-সম্মান—কোনো কিছুর পূর্ণ নিরাপত্তা থাকে না। ছিনতাইকারী ও চাঁদাবাজদের ভয়ে মানুষ প্রাত্যহিক জীবনে নির্ভয়ে চলাচল বা যাতায়াত করতে পারে না। নিশ্চিন্তে ব্যবসা-বাণিজ্য, লেনদেন ও অর্থনৈতিক কর্মকাণ্ড সম্পাদন করা সম্ভব হয় না। মূল্যবান জিনিসপত্র নিয়ে এক স্থান থেকে অন্য স্থানে যেতে স্বাচ্ছন্দ্যবোধ করে না। পিতামাতা, অভিভাবকেরা তাঁদের প্রাণপ্রিয় সন্তানসন্ততিদের শিক্ষাপ্রতিষ্ঠানে পাঠিয়ে নিশ্চিন্ত থাকতে পারেন না। তাই ইসলামে এ ধরনের অনৈতিক কর্মকাণ্ডকে নিষিদ্ধ ঘোষণা করে। পবিত্র কোরআনে ইরশাদ হয়েছে, ‘তোমরা নিজেদের মধ্যে একে অন্যের অর্থসম্পদ অন্যায়ভাবে গ্রাস কোরো না।’ (সূরা আল-বাকারা, আয়াত-১৮৮)
অপরের ধনসম্পদ চুরি, ছিনতাই ও চাঁদাবাজি করে করায়ত্ত করলে ইসলামে তার জন্য কঠিন শাস্তি নির্দিষ্ট করে দেওয়া হয়েছে। জাগতিক স্বার্থে যারা ছিনতাই ও চাঁদাবাজির ন্যায় অসামাজিক কাজে অগ্রসর হতে পারে, তারা ধনসম্পদ লোভী, অধিক সম্পদ করায়ত্ত করার অভিলাষী এবং অন্যায়ভাবে অপ্রয়োজনীয় ভোগ-বিলাসিতা বা পাপের পথে বেহিসাবি অপব্যয় করার সুযোগের জন্য লালায়িত। জোরপূর্বক ছিনতাই করে মানুষের অর্থসম্পদ হাতিয়ে নেওয়া, গোপনে বা প্রকাশ্যে চাঁদাবাজি করা এক ধরনের বিরাট জুলুম। আল্লাহ তায়ালা এদের পরিণাম সম্পর্কে ঘোষণা করেছেন, ‘যারা মানুষের ওপর অত্যাচার করে এবং পৃথিবীতে অন্যায়ভাবে বিদ্রোহাচরণ করে বেড়ায়, নিশ্চয়ই তাদের বিরুদ্ধে ব্যবস্থা গ্রহণ করা হবে, তাদের জন্য যন্ত্রণাদায়ক শাস্তি রয়েছে।’ (সূরা আশ-শুরা, আয়াত-৪২)
যারা জোরপূর্বক চাঁদা আদায় করে তারা নিজেরাও জুলুমবাজ এবং তারা জুলুমবাজদের সবচেয়ে বড় সাহায্যকারী। এরা সুস্থ সমাজব্যবস্থার পক্ষে খুবই ক্ষতিকর ও বিপর্যয় সৃষ্টিকারী। চাঁদাবাজেরা যেভাবে নিরীহ মানুষকে হুমকি-ধমকি দিয়ে চাঁদা আদায় করে থাকে, তা যেমন তাদের প্রাপ্য নয়, তেমনি যে পথে তা ব্যয় করে, এটাও বৈধ নয়; বরং তা মানব চরিত্রের পরিপন্থী শরিয়তগর্হিত কাজ। এ জন্য রাসুলুল্লাহ (সা.) সুস্পষ্টভাবে তাদের কঠিন শাস্তির কথা ঘোষণা করেছেন, ‘অবৈধ চাঁদা আদায়কারী জান্নাতে প্রবেশ করবে না।’ (আবু দাউদ)
জোরপূর্বক চাঁদা আদায়কারী অন্যায়ভাবে মানুষের ওপর জুলুম, নির্যাতন, চাপ প্রয়োগ এবং শোষণ করে। আল্লাহর বান্দাদের অনেক কষ্টের বিনিময়ে উপার্জিত অর্থ-সম্পদ লুটপাট করে কেড়ে নেয়। এই ধরনের জালিম লোকেরা কিয়ামতের দিন মজলুমদের ন্যায্যপ্রাপ্য ফিরিয়ে দিতে পারবে না। যদি তাদের কবুলকৃত কোনো সৎকর্ম থাকে, তবে তা-ই দিতে হবে। এদের ভয়াবহ পরিণতি সম্পর্কে নবী করিম (সা.) সাবধানবাণী উচ্চারণ করে বলেছেন, ‘আমার উম্মতের মধ্যে প্রকৃত দরিদ্র হলো সেই ব্যক্তি, যে কিয়ামতের দিন প্রচুর নামাজ, রোজা, হজ ও জাকাত নিয়ে আসবে, কিন্তু সে কাউকে গালি দিয়ে আসবে, প্রহার করে আসবে অথবা কারও সম্পদ আত্মসাৎ করে আসবে; অতঃপর এসব ক্ষতিগ্রস্ত লোকদের একে একে তার পুণ্যকর্ম দিয়ে দেওয়া হবে। যখন পুণ্যকর্ম ফুরিয়ে যাবে, তখন মজলুমদের পাপ কাজ তার ঘাড়ে চাপিয়ে তাকে জাহান্নামে নিক্ষেপ করা হবে।’
জোরপূর্বক চাঁদা যে ব্যক্তি আদায় করে, যে লোক তার সহযোগিতা করে, যে ব্যক্তি লেখে, আর যে সাক্ষী থাকে, তারা সবাই এই জঘন্য পাপের সমান অংশীদার। তারা সবাই জুলুমের সঙ্গে ওতপ্রোতভাবে জড়িত। অন্যায়ভাবে হারাম উপার্জনকারীর ইবাদত আল্লাহর দরবারে কবুল হয় না। রাসুলুল্লাহ (সা.) বাণী প্রদান করেছেন, ‘যে গোশতের টুকরাটি হারাম সম্পদ থেকে উৎপন্ন হয়, তা জাহান্নামের উপযুক্ত।’ অন্য একটি হাদিসে আছে, ‘কারও সম্পদ সে স্বেচ্ছায় না দিলে তা হালাল হয় না।’
ছিনতাইকারীদের কোনো সামাজিক মানমর্যাদা নেই। তাদের কেউ সুনজরে দেখে না এবং তাদের সঙ্গে কেউ সুসম্পর্ক স্থাপন করতে চায় না। ছিনতাই, চাঁদাবাজি নানা অপরাধের জন্ম দেয়। ছিনতাইকৃত অর্থ-সম্পদ কোনো ভালো কাজে ব্যবহূত হয় না। অন্যায়ভাবে অর্জিত সম্পদ পাপাচার, অপরাধ ও অসামাজিক কার্যকলাপেই ব্যয় করা হয়। এতে সমাজে অন্যায়-অপরাধ আরও বেড়ে যায়। অন্যায় প্রতিরোধের শিক্ষা দিয়ে মহানবী (সা.) ঘোষণা করেছেন, ‘তোমাদের মধ্যে কেউ যদি কাউকে অন্যায় কাজ করতে দেখে, তাহলে সে যেন তার হাত দিয়ে তা প্রতিরোধ করে। যদি সে তাতে অক্ষম হয়, তবে মুখ দ্বারা নিষেধ করবে। যদি তাতেও সে অপারগ হয়, তাহলে সে অন্তর দিয়ে ঘৃণা পোষণ করবে।’ (মুসলিম)
ইসলামের আলোকে ছিনতাই ও চাঁদাবাজি প্রতিরোধে বিভিন্ন ব্যবস্থা গ্রহণ করা যেতে পারে। ধর্মীয় দিকনির্দেশনা অনুসারে মুসলমানদের পারিবারিক বন্ধন সুদৃঢ় রেখে, আর্থসামাজিক অনুকূল পরিবেশ সৃষ্টি করে নীতি-নৈতিকতার বিকাশ, সুশিক্ষা ও কর্মসংস্থানের ব্যবস্থা করা দরকার। অপরাধের মাত্রা অনুসারে শরিয়তের বিধান মতে প্রচলিত আইনে উপযুক্ত শাস্তির বন্দোবস্ত করতে হবে। সমাজ ও দেশ থেকে বেকারসমস্যা দূরীভূত করে এ ধরনের অন্যায়-অপরাধের বিরুদ্ধে সামাজিক সচেতনতা ও জনমত সৃষ্টিতে মসজিদের ইমাম, খতিব তথা ধর্মীয় নেতাদের ঐক্যবদ্ধ প্রয়াস চালাতে হবে।
বলপ্রয়োগে অসহায় মানুষের ধনসম্পদ লুণ্ঠন করে যারা ভোগ-বিলাসিতায় পরম আয়েশি জীবন যাপন করে পৃথিবীতে উচ্চাভিলাষী সম্মান, প্রভাব-প্রতিপত্তি, আধিপত্য বিস্তার ও ক্ষমতার দাপট দেখায়, ইহকাল ও পরকালে তাদের পরিণতি যে কঠিন, তা সহজেই অনুমেয়। অন্যায়ের সঙ্গে সংশ্লিষ্টরা অবশ্যই তাদের কৃতকর্মের প্রতিফল ভোগ করবে। এসব পরিণামের কথা চিন্তা করে ছিনতাই, চাঁদাবাজি, অপহরণসহ সর্বপ্রকার হারাম উপার্জন, জুলুম-নির্যাতন এবং অন্যের সম্পদ জবরদখলের পথ চিরতরে বর্জন করে যে নিজেকে পরিশুদ্ধ করে আত্মোন্নয়ন ঘটায়, সে-ই প্রকৃত বুদ্ধিমান। বান্দা যদি তওবা করে আত্মশুদ্ধি করতে চায়, তাহলে তার ইবাদত-বন্দেগির মাধ্যমে ইসলামের শিক্ষা অনুযায়ী সৎভাবে ও দুর্নীতিমুক্ত জীবন যাপন করা উচিত।