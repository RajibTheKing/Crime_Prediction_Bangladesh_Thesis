আইএমএফের ঋণ নেওয়ার যৌক্তিকতা কোথায়?
অর্থনীতি যখন চ্যালেঞ্জের মুখে
আওয়ামী লীগের নেতৃত্বাধীন মহাজোট সরকার দুই বছর অতিক্রম করার পর দেশের সামগ্রিক অর্থনীতির দিকে আলোকপাত করলে শঙ্কিত হতে হয় বৈকি। কেননা, অর্থনীতির অগ্রগতি এখন অনেকগুলো বড় চ্যালেঞ্জের মুখে পড়েছে। আর এসব চ্যালেঞ্জ বা প্রতিকূলতা তৈরির পেছনে বহুলাংশে সরকারের ব্যবস্থাপনাগত দুর্বলতা দায়ী। মূল্যস্ফীতির চাপ বাড়ছে, প্রবাসী-আয়প্রবাহ শ্লথ হয়ে পড়েছে, গ্যাস-বিদ্যুৎ তথা জ্বালানি খাতের সংকট উত্তরণের কোনো লক্ষণ নেই, বিনিয়োগে চলছে মন্দা। এ অবস্থায় মোট দেশজ উৎপাদনের (জিডিপি) প্রবৃদ্ধির হার ৭ শতাংশে উন্নীত করা তো দূরের কথা, সাড়ে ৬ শতাংশের ওপরে নিয়ে যাওয়াটাই কঠিন হয়ে পড়ছে। এ রকম পরিস্থিতিতে সরকার আবার আন্তর্জাতিক মুদ্রা তহবিলের (আইএমএফ) কাছ থেকে ১০০ কোটি ডলার ঋণ নেওয়ার বিষয়টি চূড়ান্ত করতে যাচ্ছে। বিষয়টি উদ্বেগজনক।
জ্বালানিসংকট নিরসনের জন্য সরকারের দিক থেকে গত দুই বছরে তেমন বেগবান ও পরিকল্পিত প্রচেষ্টা দৃশ্যমান হয়নি। আর তাই গ্যাস-বিদ্যুতের অভাবে শিল্প খাতের কার্যক্রম খুব জোরালো নয়; বরং ব্যাংক থেকে নেওয়া শিল্পঋণের অর্থ বিভিন্নভাবে পুঁজিবাজারে প্রবেশ করে বাজারের অতস্ফীিতি ঘটিয়েছে। এই স্ফীতি যে টেকসই নয়, ইতিমধ্যে তার আভাসও মিলেছে। সবচেয়ে বড় কথা, শিল্প খাতে বিনিয়োগ ও উৎপাদন না বাড়লে এবং তা অব্যাহত না থাকলে অর্থনীতি এগিয়ে যেতে পারবে না। টেকসই কর্মসংস্থান হবে না। সম্পদ বণ্টনের অসাম্য প্রকটতর হবে। ফলে একটা পর্যায়ে সামাজিক অস্থিরতা তৈরি হওয়া অস্বাভাবিক নয়। কিন্তু নীতিনির্ধারকদের এসব দিকে কতটা মনোযোগ আছে, তা প্রশ্নসাপেক্ষ। কেননা, আইএমএফ থেকে ঋণ নিতেই সরকারকে বেশি আগ্রহী মনে হচ্ছে।
অথচ গত কয়েক বছরে আইএমএফের ঋণ না নিয়ে বাংলাদেশ চলছিল। এমনকি সেনা-সমর্থিত তত্ত্বাবধায়ক সরকারের সময় আইএমএফের সঙ্গে পলিসি সাপোর্ট ইনস্ট্রুুমেন্ট-বিষয়ক যে চুক্তির উদ্যোগ নেওয়া হয়েছিল, নাগরিক সমাজের আপত্তির মুখে তা আর হয়নি। সবচেয়ে বড় কথা, আইএমএফের ঋণ কখনোই শর্তহীন নয়। অনেক অযৌক্তিক শর্তের বেড়াজালে আবদ্ধ এই ঋণ গ্রহণ শেষ পর্যন্ত কোনো সুফল বয়ে আনবে না। অভিজ্ঞতাও তা-ই বলে। বেসরকারি গবেষণা সংস্থা সেন্টার ফর পলিসি ডায়ালগ (সিপিডি) চলতি সপ্তাহেই দেশের অর্থনীতির গতি-প্রকৃতি পর্যালোচনা করতে গিয়ে একই অভিমত প্রকাশ করেছে। দুনিয়াজুড়ে যখন এ ধরনের ঋণ কমে যাচ্ছে, তখন বাংলাদেশকে কেন এই ঋণ নিতে হবে, সে প্রশ্নও তুলেছে সংস্থাটি। প্রশ্নটি যৌক্তিক। মনে হচ্ছে, নিজস্ব নীতি-ব্যবস্থাপনা যথাযথভাবে প্রয়োগ করতে না পারার ব্যর্থতা ঢাকতে সরকার এখন আইএমএফের দ্বারস্থ হচ্ছে। একইভাবে ব্যয়বহুল সরবরাহকারী ঋণের দিকে আগ্রহও যেন প্রবল হয়ে উঠছে। এগুলো ভবিষ্যতে দেশের অর্থনীতিকে বড় ধরনের বিপদের দিকে ঠেলে দিতে পারে। সরকারের বরং উচিত হবে, এসব ঋণের দিকে না গিয়ে অভ্যন্তরীণভাবে সম্পদ সংগ্রহে মনোযোগ দেওয়া। সে জন্য জরুরি হলো শিল্প খাতকে সমর্থন দেওয়া, পুঁজিবাজারে মূলধনি মুনাফাকে করের আওতায় আনা এবং সার্বিক রাজস্ব আদায়-প্রক্রিয়াকে দক্ষ করা‌
শেয়ারবাজার
স্ফীতি ও ধসের মধ্যে ফাটকা খেলা
অর্থমন্ত্রী আবুল মাল আবদুল মুহিতের একটি বক্তব্য দিয়েই শুরু করা যাক। গত রোববার রাতে শেয়ারবাজার পরিস্থিতি নিয়ে গণমাধ্যমকে ব্রিফ করছিলেন তিনি। একপর্যায়ে বলে বসলেন, ‘বাজার যখন বাড়ে তখন তো কেউ রাস্তায় নেমে আনন্দে মিষ্টি বিতরণ করেন না। কিন্তু দরপতন হলে রাস্তায় নেমে ভাঙচুর শুরু করে দেন। ভাঙচুর কোনোভাবেই সহ্য করা যায় না।’
এটা ঠিক যে ভাঙচুর কোনোভাবেই গ্রহণযোগ্য নয়। শেয়ারের দরপতন ঘটলে বাংলাদেশে বিনিয়োগকারী ও কারবারিরা মাঝেমধ্যেই রাস্তায় নেমে বিক্ষোভ দেখান, কখনো ভাঙচুরও করেন। সাম্প্রতিক কালে শেয়ারের দরপতনকালে এই চিত্র বারবার দেখা গেছে। কিন্তু এর বিপরীতে দাম বাড়লে মিষ্টি বিতরণ না করার যে কথাটি দেশের অর্থমন্ত্রী বলেছেন, তা পুঁজিবাজারে যখন ধস নেমেছে, তখন তাঁর বলা শোভন হয়নি। বরং এর মধ্য দিয়ে বাজারের, বিশেষত, ক্ষুদ্র বিনিয়োগকারীদের প্রতি একধরনের অসংবেদনশীলতাই প্রকাশ পেয়েছে। অথচ তিন মাস আগে তিনিই বলেছিলেন, শেয়ারবাজার অতিমূল্যায়িত নয়।
মনে হচ্ছে, শেয়ারবাজার ঘিরে জাতীয় অর্থনীতিতে যে একটি বড় ধরনের বিপর্যয়ের আশঙ্কা তৈরি হয়েছে, অর্থমন্ত্রী তথা সরকারের শীর্ষস্থানীয় নীতিনির্ধারকেরা এখনো তা উপলব্ধি করতে পারছেন না। আসলে তাঁদের এই না পারার বিষয়টি গত দেড়-দুই বছরে নানাভাবে প্রতিফলিত হয়েছে। বাজারের ভবিষ্যৎ নিয়ে সুদূরপ্রসারী কোনো চিন্তা সরকারের মধ্যে দেখা যায়নি। আর তাই পুঁজিবাজার বিষয়ে দীর্ঘস্থায়ী কোনো নীতি-পরিকল্পনা গ্রহণের প্রচেষ্টাও পরিলক্ষিত হয়নি।
আর সেই প্রচেষ্টা না থাকায় গত দুই বছরে এমন এমন পদক্ষেপ নেওয়া হয়েছে, যা পুঁজিবাজারের একটি ধারাবাহিক বিকাশকে বাধাগ্রস্ত করেছে। এর বদলে এই বাজারকে যুক্তিবুদ্ধিহীনভাবে টাকা বানানোর একটি ক্ষেত্রে পরিণত করা হয়েছে। সে জন্য বাজার যখন ক্রমেই স্ফীত হয়েছে, তখন এর সম্ভাব্য ঝুঁকি মোকাবিলায় কার্যকর কোনো ব্যবস্থা নেওয়া হয়নি।
সেটা হয়নি বলেই পুঁজিবাজারে বিনিয়োগে মানুষজন প্রলুব্ধ হয়েছে। আর এই প্রলোভনকে নানাভাবে উসকে দিতে সহায়তা করেছে সরকারি বিভিন্ন নীতি। আর এসব নীতি-বিধি বহুলাংশে রাজনৈতিক স্বার্থ বিবেচনায় এসেছে। ভাবতে অবাক লাগে যে শেয়ারবাজারে নিবিড়ভাবে সম্পৃক্ত কিছু প্রভাবশালী মহল বা চক্র দেশের নীতিনির্ধারকদের কীভাবে দ্রুত প্রভাবিত করতে পারে, তাদের ওপর চাপ তৈরি করতে পারে। এই চাপে নতি স্বীকার করার ফল যে ভালো হয় না, তা তো এখন বেশ বোঝা যাচ্ছে। একটা দৃষ্টান্ত দিলেই বিষয়টি পরিষ্কার হবে।
২০১০-১১ অর্থবছরের বাজেটের প্রাক্কালে শেয়ারবাজারে ব্যক্তি ও প্রাতিষ্ঠানিক বিনিয়োগকারীর মূলধনি মুনাফার ওপর করারোপের প্রস্তাব এসেছিল। এ ক্ষেত্রে শেয়ারবাজারে ব্যক্তির বিনিয়োগ থেকে বছরে ৭ থেকে ১০ লাখ টাকা পর্যন্ত মুনাফার ক্ষেত্রে ৩ শতাংশ হারে আর ১০ লাখ টাকার বেশি মুনাফার ক্ষেত্রে ৫ শতাংশ হারে কর আরোপের প্রস্তাব করা হয়। তবে মুনাফা ৭ লাখ টাকার নিচে হলে তা করমুক্ত থাকার কথা বলা হয়। গণমাধ্যমে খবরটি আসা মাত্র বিনিয়োগকারীদের কিছু অংশ রাস্তায় নেমে মিছিল ও ভাঙচুর করে। তীব্র প্রতিক্রিয়া দেখা দেয়। বাজারে সূচক পড়ে যায়। আর ঢাকা স্টক এক্সচেঞ্জের (ডিএসই) নেতারা সরকারের উচ্চ মহলে এই ধারণা দিতে থাকেন যে এভাবে করারোপ করলে বাজার পড়ে যাবে, যা সরকারের জন্য রাজনৈতিকভাবে ক্ষতিকর হবে। শেষ পর্যন্ত সরকার আর ব্যক্তি বিনিয়োগকারীর মূলধনি মুনাফার ওপর করারোপ করেনি। করেছে শুধু প্রাতিষ্ঠানিক বিনিয়োগকারীর ওপর ১০ শতাংশ হারে। একই সময়ে সঞ্চয়পত্রের মুনাফার ওপর ১০ শতাংশ হারে করারোপ করা হয়, যা উৎসে কর্তনযোগ্য। এর মধ্য দিয়ে সরকার প্রকারান্তরে শেয়ারবাজারে ফাটকা খেলাকেই উৎসাহিত করে।
আর তাই হু হু করে বেড়ে চলে বাজার। গত বছরের জানুয়ারি মাসে ডিএসইর মোট লেনদেনের পরিমাণ ছিল ২৬ হাজার ২৮৭ কোটি টাকা, যা জুন মাসে হয় ৩৮ হাজার ৭৭৩ কোটি ৩৭ লাখ টাকা। আর ডিসেম্বর মাসে তা ছিল ৩৮ হাজার ৭১৬ কোটি ২১ লাখ টাকা। ডিএসইর সাধারণ মূল্যসূচক জানুয়ারির শেষে যেখানে ছিল চার হাজার ৩৮১ পয়েন্ট, সেখানে ডিসেম্বরের শেষে এসে তা হয় আট হাজার ২৯০ দশমিক ৪১ পয়েন্ট। তার মানে এক বছরের মধ্যে বাজারের আয়তন প্রায় দ্বিগুণ হয়ে যায়। কিন্তু, অর্থনীতিতে কী এমন জোরালো কর্মকাণ্ড ছিল, যা পুঁজিবাজারকে এতটা তেজি ও স্ফীত করে তোলে?
আসলে, এর পেছনে প্রকৃত অর্থনীতির তেমন সমর্থন ছিল না। থাকবেই বা কীভাবে? জ্বালানিসংকটে শিল্প খাতে বিনিয়োগ তেমন একটা বাড়তে পারেনি। রপ্তানিমুখী খাত ঘুরে দাঁড়াচ্ছে বিশ্ববাজারে চাহিদা বাড়ায়। ক্ষুদ্র ও মাঝারি শিল্প-প্রতিষ্ঠানগুলো উৎপাদন সচল রাখতে হিমশিম খাচ্ছে। এই অবস্থায় বিভিন্ন দিক থেকে টাকা এসে প্রবেশ করেছে শেয়ারবাজারে। ব্যাংক থেকে শিল্প খাতের জন্য ঋণ নেওয়া টাকা বিনিয়োগের বদলে ঢালা হয়েছে এই বাজারে। এমনকি কিছু বিদেশি পুঁজিও ঢুকেছে। আর এটা এনেছে এ দেশের কয়েকটি প্রতিষ্ঠান। এভাবে বাজারে অর্থপ্রবাহ বেড়ে যাওয়ার বিপরীতে শেয়ারের পরিমাণ তেমন একটা না বাড়ায় বিদ্যমান শেয়ারের দামও বাড়তে থাকে। বলা যায়, দাম বাড়তে থাকে হাওয়ার ওপরে।
কৃত্রিমভাবে দাম বাড়ার এই প্রবণতাকে উসকে দিয়ে মানুষকে প্রলুব্ধ করতে এসইসিও বেশ ভালো ভূমিকা রেখেছে। সব শেয়ারের অভিহিত মূল্য ১০ টাকায় নির্ধারণ করতে গিয়ে বিভিন্ন প্রতিষ্ঠানের সম্পদ পুনর্মূল্যায়ন করা এবং প্রাথমিক শেয়ারে বুকবিল্ডিং নামের নিলাম পদ্ধতির মাধ্যমে কৃত্রিমভাবে দাম বাড়ানো এর মধ্যে অন্যতম।
ফুলে-ফেঁপে ওঠা বাজারে প্রলুব্ধ হয়ে বিভিন্ন শ্রেণী-পেশার মানুষ ছুটে আসতে থাকে। যারা বড় ফাটকা কারবারি, তারা বিভিন্নভাবে গুজব-গল্প ছড়িয়ে মানুষকে আকৃষ্ট করতে থাকে। এক লাখ টাকা খাটালে এক সপ্তাহে তা দু্ই লাখ টাকা হয়ে যায়—এমন লোভনীয় প্রচারণা-আলোচনা ছড়িয়ে পড়ে দেশের সর্বত্র। স্টক এক্সচেঞ্জের কর্তাব্যক্তিরা দেশের বিভিন্ন স্থানে সফর করে শেয়ারবাজার ছড়িয়ে দেওয়ার প্রতিযোগিতায় নামেন। তাঁরা এটাকে বেকার মানুষের কর্মসংস্থানের বড় সুযোগ বলে বিভ্রান্তিকর যুক্তি দিতে থাকেন। আর তাই একপর্যায়ে বিও হিসাবধারীর সংখ্যা ৩০ লাখ ছাড়িয়ে যায়। নিঃসন্দেহে এদের ৯০ শতাংশেরই বড় পুঁজি নেই। থাকার কথাও নয়। তার পরও তারা বুঝতে পারেনি বা বুঝতে চায়নি যে কয়েক লাখ টাকা নিয়ে কয়েক কোটি বা শতকোটি টাকার পুঁজির সঙ্গে ফাটকা খেলায় পেরে ওঠা সম্ভব নয়।
এভাবে গত দুই বছরে দফায় দফায় বিভিন্ন গোষ্ঠী ও মহলের স্বার্থে ও চাপে শেয়ারবাজারকে ঘিরে নানা ধরনের খেলা হয়েছে। ঘন ঘন নীতি-বিধি পাল্টে ফেলা হয়েছে। সবচেয়ে বিপজ্জনক প্রবণতা তৈরি হয়েছে ব্যাংক ও আর্থিক প্রতিষ্ঠানগুলোর শেয়ারে বিনিয়োগ করে মুনাফার প্রতিযোগিতা। বছর শেষে ব্যাংকগুলোর যে পরিচালনগত মুনাফার চিত্র পাওয়া যায়, তাতে এটা স্পষ্ট যে স্ফীত শেয়ারবাজার থেকে তারা মোটা মুনাফা করতে সক্ষম হয়েছে। এটা করতে গিয়ে অনেকেই বিনিয়োগের আইনি সীমা লঙ্ঘন করেছে। কেন্দ্রীয় ব্যাংক এ জন্য সতর্ক করলেও তারা তোয়াক্কা করেনি। আর তাই নিয়ন্ত্রক সংস্থা এসইসির পাশাপাশি বাংলাদেশ ব্যাংকের ভূমিকাও প্রশ্নবিদ্ধ হচ্ছে। যদি নিয়ন্ত্রণ করার ক্ষমতা না থাকে, যদি আইনকানুন মেনে চলতে ব্যাংক ও আর্থিক প্রতিষ্ঠানগুলোকে বাধ্য করতে না পারে, যদি রাজনৈতিক মদদপুষ্ট চাপের কাছে বিচলিত বোধ করে, তাহলে চলবে কী করে?
সর্বোপরি কৃত্রিমভাবে স্ফীত বাজার একটা সময় চুপসে যেতে যে বাধ্য, সেটা যেন কেউ বিবেচনায় নিতে চাচ্ছিল না। অথচ ডিসেম্বর মাসে তা-ই ঘটল। একদিন তো রীতিমতো ধস নামল। সমস্যাটা দেখা দিল নীতিনির্ধারক ও নিয়ন্ত্রকদের অস্থিরতায়। তারা আবার বাজারকে দ্রুত বাড়ানোর জন্য বা ঠেকা দেওয়ার জন্য কিছু নীতি-বিধি পাল্টে ফেলে। এতে করে একটা সংকেত দেওয়া হয় যে বাজার পড়লেও ক্ষতি নেই, সরকারই তা উঠিয়ে দেবে। আর এভাবেই বাজারের সংশোধন-প্রক্রিয়া ব্যাহত হয়। যে কারণে জানুয়ারি মাসে টানা পাঁচ দিন দরপতনের পর ষষ্ঠ দিনে নামল ধস। তার পরের কার্যদিবসে ৫০ মিনিট লেনদেন হতেই তা স্থগিত করা হলো বিরাট দরপতনের আশঙ্কায়। বেধে গেল তুমুল হইচই। ফলে মঙ্গলবার সকালে দুই ঘণ্টার মধ্যেই ডিএসইর মূল্যসূচক লাফ দিয়ে বাড়ল প্রায় এক হাজার পয়েন্ট।
অর্থাৎ পুঁজিবাজার যে বাড়া-কমার মধ্য দিয়ে এগিয়ে যায় ও পরিপক্ব হয়, তা যেন কেউ মানতে নারাজ। বরং সব মিলিয়ে শেয়ারবাজারকে একটি চরম বিশৃঙ্খলার মধ্যে ঠেলে দেওয়া হলো। বড় পুঁজির মালিকেরা এই বিশৃঙ্খলার মধ্য থেকে মোটা মুনাফা তুলে নিল। বিভ্রান্ত-আতঙ্কিত ছোট বিনিয়োগকারীরা খোয়াল তাদের স্বল্প পুঁজি। এর প্রতিকার কী? ‌
সরকারের পদক্ষেপ যেন অর্থবহ হয়
শেয়ারবাজারে গতি ফেরানো
অবশেষে শেয়ারবাজারের সংকট নিরসনে সরকার কিছু পদক্ষেপের কথা ঘোষণা করেছে। গত রোববার অর্থমন্ত্রী আবুল মাল আবদুল মুহিত সরকারের বিভিন্ন সংস্থা ও বাজারসংশ্লিষ্ট বিভিন্ন পক্ষের সঙ্গে বৈঠক করে সন্ধ্যায় তা গণমাধ্যমের কাছে জানিয়েছেন। এর মধ্য দিয়ে সরকার যে শেয়ারবাজারের বিষয়টি গুরুত্ব সহকারে নিয়েছে, বিনিয়োগকারী ও কারবারিদের কাছে সে রকম একটি বার্তা দেওয়ারই চেষ্টা করা হয়েছে। এই বার্তা বাজার কতটা ইতিবাচকভাবে নিচ্ছে, তা আজকে লেনদেন শুরু হওয়ার পর বোঝা যাবে। কঠিন বাস্তবতা হলো, শেয়ারবাজারকে হঠাৎ করে বা জোর করে চাঙা করা যাবে না, সেই চেষ্টা করাও ঠিক হবে না। বরং বিনিয়োগকারীদের মধ্যে আস্থা ফিরিয়ে আনাটাই বেশি গুরুত্বপূর্ণ। আর তাই সরকার-ঘোষিত পদক্ষেপগুলো বিশ্লেষণ করাও জরুরি ।
সাধারণ মূল্যসূচকের ওপর সার্কিট ব্রেকার প্রত্যাহার করে নেওয়ার সিদ্ধান্তটি সঠিক। বলা যেতে পারে, ধসের সময় এসইসি আরেকটি ভুল করেছিল এই সার্কিট ব্রেকার আরোপ করে। এর বদলে বরং খাতওয়ারি সার্কিট ব্রেকার আরোপের বিষয়টি বিবেচনায় নিতে পারত। নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি) পুনর্গঠনের ঘোষণাটিও ইতিবাচক। তবে এটি দ্রুত ও সুপরিকল্পিতভাবে দৃশ্যমান করতে হবে, যেন সত্যিই সুফল পাওয়া যায়। কয়েকটি কোম্পানির লেনদেন বন্ধ করার ঘোষণা সময়োপযোগী। সর্বোপরি, বাজারের অস্বাভাবিক উত্থান ও বিরাট পতনে অনিয়ম-কারসাজির বিষয়টি তদন্ত করার জন্য ১৫ দিনের মধ্যে কমিটি গঠনের ঘোষণাও ইতিবাচকভাবে নেওয়া যায়। সমস্যা হলো, আগে এ রকম তদন্তের কথা বলা হলেও বাস্তবে কিছু হয়নি। ডিসেম্বর মাসের প্রথম সপ্তাহে ধসের পরই এসইসি তা তদন্ত করবে বলে জানিয়েছিল। কিন্তু পরে আর কিছুই করা হয়নি। আশা করা যায়, অর্থমন্ত্রী যখন নিজে দায়িত্ব নিয়েছেন, তখন তা বাস্তবায়িত হবে।
আসলে, শেয়ারবাজারে গতি ফেরাতে স্বল্প, মধ্য ও দীর্ঘমেয়াদি—এই তিন পদক্ষেপই দরকার। আর তাই তাৎক্ষণিক এসব পদক্ষেপের পাশাপাশি মধ্য মেয়াদে কী কী করা হবে, সে বিষয়েও দ্রুত ঘোষণা আসা প্রয়োজন। প্রয়োজন শেয়ারবাজারের বিষয়ে সরকারের সুস্পষ্ট নীতিপরিকল্পনা। তাহলে তা বিনিয়োগকারীদের ভেতর এই আস্থার সঞ্চার করতে সমর্থ হবে যে, বাজারকে নিয়মানুগভাবে উন্নত করা হবে। এটি সরকারের শীর্ষপর্যায়ের নীতিনির্ধারকদের সম্যকভাবে উপলব্ধি করতে হবে। গত কয়েক দিন কোনো কোনো নীতিনির্ধারক শেয়ারবাজার ও বিনিয়োগকারীদের সম্পর্কে যেসব মন্তব্য করেছেন, তা নিতান্তই অনভিপ্রেত। সংকটকালে এ ধরনের মন্তব্য জনমনে ক্ষোভ ও অসন্তোষই বাড়ায়।
বাজারে গতি ফেরানোর জন্য বিকিকিনি শুরু করা জরুরি। এই অবস্থায় সংগত কারণেই সহজে কেউ শেয়ার কিনতে চাইবে না, বরং বিক্রি করে বেরিয়ে যেতে চাইবে। আর তাই প্রাতিষ্ঠানিক বিনিয়োগকারী, বিশেষত, ব্যাংক ও আর্থিক প্রতিষ্ঠানগুলোর সক্রিয়তা এখানে তাৎপর্যপূর্ণ। স্ফীত বাজার থেকে তারা ভালো মুনাফা করেছে, আগামী দিনেও মুনাফার প্রত্যাশায় তারা টাকা খাটাতে আসবে, এটাই স্বাভাবিক। কাজেই সংকটকালে তাদের নিষ্ক্রিয়তা কাম্য নয়। বরং আইন মেনে সতর্কতার সঙ্গে সাময়িকভাবে অর্থপ্রবাহ বাড়িয়ে সমর্থন দেওয়া গেলে তা বাজারকে সহায়তা দেবে।‌
বিক্ষোভের নামে ভাঙচুর কাম্য নয়
অস্থির শেয়ারবাজার
ঢাকার শেয়ারবাজারে দরপতনের প্রতিক্রিয়ায় রাস্তায় যানবাহন ভাঙচুর যেন নিয়মিত একটা বিষয়ে পরিণত হচ্ছে। যাঁরা বিক্ষুব্ধ হয়ে রাস্তায় নিরীহ সাধারণ মানুষের যানবাহন ভাঙচুর করছেন, তাঁদের বিবেচনাবোধ আমাদের বিস্মিত করে। প্রশ্ন জাগে, তাঁরা কি স্বাভাবিক বিচারবুদ্ধি হারিয়ে ফেলছেন? শেয়ারবাজারে দরপতনের সঙ্গে ভাঙচুরের শিকার নিরীহ সাধারণ মানুষের সম্পর্ক কী?
এটা সত্য যে শেয়ারবাজারে অস্বাভাবিক দরপতনের ফলে অনেক বিনিয়োগকারী ভীষণভাবে ক্ষতিগ্রস্ত হয়েছেন। একজন বিনিয়োগকারী যেমন বলেছেন ‘আমার সব শেষ হয়ে গেছে’, আরেকজন বিনিয়োগকারী ক্ষোভ প্রকাশ করেছেন ‘চোখের সামনে টাকা কাগজ হয়ে যাচ্ছে অথচ সরকার নীরব!’ সবই মানা যায়, কিন্তু এসবের জন্য নিরীহ মানুষের যানবাহনের ওপর হামলা চালিয়ে ভাঙচুর করা কোনোভাবেই গ্রহণযোগ্য হতে পারে না।
গত বুধবার মতিঝিলে একদল বিক্ষুব্ধ বিনিয়োগকারী শুধু যানবাহন ভাঙচুর করেই ক্ষান্ত হননি, তাঁরা গাড়ির চালকদের ওপরও হামলা করেছেন। একটি প্রাইভেট কারের একজন নারী চালককে গাড়ি থেকে টেনে নামানোর চেষ্টা করা হচ্ছে—এমন একটি ছবিও বৃহস্পতিবারের একাধিক দৈনিক পত্রিকায় ছাপা হয়েছে। এটি কেবল বিক্ষোভ প্রকাশের বিষয় নয়, অন্য নাগরিকের সম্পদ ও শরীরের ওপর বল প্রয়োগ ও ক্ষতিসাধন করার মতো গুরুতর ফৌজদারি অপরাধ। আইনশৃঙ্খলা রক্ষাকারী কর্তৃপক্ষের উচিত, এসব অপরাধের বিরুদ্ধে কঠোর আইনি পদক্ষেপ নেওয়া। যাঁরা যানবাহন ভাঙচুর করেছেন, যানবাহনের চালকদের (নারীসহ) ওপর চড়াও হয়েছেন, তাঁদের ছবি বা ভিডিও ফুটেজ থেকে থাকলে আইনশৃঙ্খলা রক্ষাকারী বাহিনী সেগুলো ব্যবহার করে দোষী ব্যক্তিদের শনাক্ত করতে পারে। সাধারণ নাগরিকদের চলাফেরায় স্বাধীনতা ও নিরাপত্তা রক্ষা করতে হলে এসব জবরদস্তিমূলক অপরাধের বিরুদ্ধে অবশ্যই আইনি পদক্ষেপ নিতে হবে।
শেয়ারবাজারের স্বাভাবিক আচরণ ফিরিয়ে আনতে হবে। বিশেষজ্ঞরা বলছেন, সে জন্য শেয়ারবাজারকে নিয়মিত ও নিজ গতিতে চলতে দেওয়া উচিত। কৃত্রিমভাবে বাজারকে বাড়ানো-কমানো উচিত নয়। আর বিনিয়োগকারীদের হুজুগ পরিহার করতে হবে। হঠাৎ আতঙ্কিত হয়ে শেয়ার বিক্রি করে দেওয়ার ঢল নামলে শেয়ারের ব্যাপক দরপতন অনিবার্য হয়ে ওঠে। বিনিয়োগের সিদ্ধান্তও নিতে হবে সুচিন্তিতভাবে, বাজারের মৌল ভিত্তির ওপর নির্ভর করে। এবং দরপতন ঘটলেই বিক্ষোভের নামে নাশকতামূলক কর্মকাণ্ডে লিপ্ত হওয়ার প্রবণতা ত্যাগ করতে হবে।‌
জগদীশ ভগবতী, ক্ষুদ্রঋণ ও আমাদের উন্নয়ন মডেল
যুক্তরাষ্ট্রের কলাম্বিয়া ইউনিভার্সিটির প্রখ্যাত অর্থনীতিবিদ অধ্যাপক জগদীশ ভগবতী সম্প্রতি গ্রামীণ ব্যাংক এবং ক্ষুদ্রঋণের কার্যকারিতা বিষয়ে একটি নিবন্ধ লিখেছেন, যেটি টাইমস অব ইন্ডিয়া ও প্রজেক্ট সিন্ডিকেট প্রকাশ করেছে। ওই নিবন্ধে তিনি গ্রামীণ ব্যাংক ও ক্ষুদ্রঋণের ভূমিকা এবং বাংলাদেশের প্রবৃদ্ধির প্রবণতা সম্পর্কে কিছু ভুল বক্তব্যও দিয়েছেন। এ ছাড়া ক্ষুদ্রঋণ ও সামাজিক উন্নয়নে বাংলাদেশের একমাত্র নোবেল বিজয়ী মুহাম্মদ ইউনূসের অবদানকেও খাটো করে দেখেছেন।
শুধু বাংলাদেশই নয়, গোটা বিশ্বেই এখন ক্ষুদ্রঋণের প্রয়োজন সম্পর্কে কোনো ভূমিকার দরকার পড়ে না। বাংলাদেশ যখন চরম দারিদ্র্য নিরসনে ব্যর্থ হচ্ছিল, তখন অধ্যাপক মূহাম্মদ ইউনূস সাফল্যের সঙ্গে ক্ষুদ্রঋণ কর্মসূচির প্রবর্তন করেছেন (ব্র্যাকসহ আরও কিছু বেসরকারি সংস্থা বা এনজিও এই কার্যক্রম চালাচ্ছে)। মাইক্রোক্রেডিট সামিট ক্যাম্পেইনের তথ্য অনুযায়ী, গ্রামীণ ব্যাংকের কার্যক্রমে উৎসাহিত হয়ে ২০০৯ সালে বিশ্বে অন্তত ১২ কোটি ৮০ লাখ হতদরিদ্র পরিবার ক্ষুদ্রঋণ নিয়েছে। সম্প্রতি একটি আন্তর্জাতিক অ্যাডভোকেসি গ্রুপের পরিচালিত এক জরিপ প্রতিবেদনে বলা হয়েছে, ১৯৯০ থেকে ২০০৮ সাল পর্যন্ত বাংলাদেশে প্রায় এক কোটি হতদরিদ্র মানুষ গ্রামীণ ব্যাংক থেকে ক্ষুদ্রঋণ নিয়ে দৈনিক সোয়া ডলারের মতো আয় করেছে।
অধ্যাপক ভগবতী অবশ্য বিশ্বাস করেন যে মহাত্মা গান্ধীর অনুসারী ভারতের আহমেদাবাদের ইলা ভাট-ই হলেন ক্ষুদ্রঋণের প্রকৃত পথিকৃৎ। ভগবতীর যুক্তি হলো, অধ্যাপক ইউনূস বাংলাদেশে গ্রামীণ ব্যাংক প্রতিষ্ঠা করার দুই বছর আগে ১৯৭৪ সালের এপ্রিলে ইলা ভাট একটি ব্যাংক হিসেবে সেলফ-এমপ্লয়েড উইমেনস অ্যাসোসিয়েশন বা সেওয়া নামে একটি সংস্থা গড়ে তোলেন। আমি ইলা ভাটের মহৎ কর্মকে খাটো করে দেখছি না। কিন্তু আমি বলতে চাই, অধ্যাপক ইউনূসই জামানতবিহীন ঋণ দেওয়ার মাধ্যমে এই কার্যক্রমকে প্রাতিষ্ঠানিক ভিত্তি দেন। যে কারণে ইউনূস আর ক্ষুদ্রঋণ পরস্পরের সমার্থক এবং বিশ্বজুড়ে ক্ষুদ্রঋণ গ্রহণকারী মানুষের ঘরে ঘরে পরিচিত বলে বিবেচিত।
অধ্যাপক ভগবতী নিজ দেশ ভারতেও দারিদ্র্যবিমোচনে ক্ষুদ্রঋণের অবদানকে খাটো করে দেখেছেন। তাঁর মতে, ১৯৯১ সালে সূচিত অর্থনৈতিক সংস্কার কর্মসূচির ফলেই মূলত ভারতে নারীসহ বিভিন্ন সুবিধাবঞ্চিত জনগোষ্ঠীর আয় বেড়ে দারিদ্র্য কমেছে। অথচ এর উল্টো বক্তব্যই উঠে এসেছে ক্যালিফোর্নিয়া ইউনিভার্সিটির অধ্যাপক প্রণব বর্ধনের সাম্প্রতিক একটি গ্রন্থে। অ্যাওয়েকিং জায়ান্টস, ফিট অব ক্লে: অ্যাসেসিং দ্য ইকোনমিক রাইজ অব চায়না অ্যান্ড ইন্ডিয়া শীর্ষক ওই গ্রন্থে প্রণব বর্ধন বলেছেন, ‘এনএসএসের তথ্য-উপাত্ত অনুযায়ী, ১৯৯৩ থেকে ২০০৫ সাল পর্যন্ত অর্থনীতিতে ব্যাপকভাবে উদারীকরণ হলেও ভারতে ওই সময়কালে সত্তর ও আশির দশকের তুলনায় দারিদ্র্য হ্রাসে উল্লেখযোগ্য হারে অগ্রগতি হয়নি।’ ভগবতীর ভাষায়, শুধু অর্থনৈতিক উদারীকরণের ফলে ভারতের দরিদ্র মানুষ উপকৃত হলেও সেই দেশে কিন্তু দারিদ্র্য হ্রাসে ক্ষুদ্রঋণের চাহিদাও বিন্দুমাত্র কমেনি।
১৬ কোটি মানুষ থাকা সত্ত্বেও বাংলাদেশ যে মোটামুটি স্থিতিশীল ধারায় অর্থনৈতিক প্রবৃদ্ধি অর্জন করে আসছে, সেটাকেও খাটো করে দেখেছেন ভগবতী। তিনি অর্থনৈতিক প্রবৃদ্ধি অর্জনের নীতিমালায় ব্যর্থতার জন্য ইংল্যান্ডে লেখাপড়া করে আসা বাংলাদেশি অর্থনীতিবিদদেরও সমালোচনা করেছেন। ভগবতী বলেন, ‘দশকের পর দশক ধরে বাংলাদেশে প্রবৃদ্ধিকে বাধাগ্রস্ত করে এমন অর্থনৈতিক মতবাদই চলছিল। দুর্ভাগ্যজনকভাবে বাংলাদেশের সবচেয়ে প্রভাবশালী অর্থনীতিবিদেরা এখনো প্রায় অর্ধশতাব্দী আগে ক্যামব্রিজ বিশ্ববিদ্যালয় বা লন্ডন স্কুল অব ইকোনমিকসে প্রবৃদ্ধিকে হত্যা করে (গ্রোথ কিলিং) এমন ধরনের সমাজতান্ত্রিক অর্থনীতির পাঁকে আটকে আছেন।’
ভারতে ১৯৯২ সালে সংস্কার কর্মসূচি নেওয়ার পর যেমন অর্থনৈতিক প্রবৃদ্ধি ত্বরান্বিত হয়েছে, তেমনি একই সময় বাংলাদেশে যে হারে প্রবৃদ্ধি অর্জিত হয়েছে, সেটিও নেহাত খারাপ নয়। বিশ্বব্যাংকের উপাত্তমতে, ১৯৯২ থেকে ২০০৯ সাল পর্যন্ত ভারত ও বাংলাদেশে বছরে গড়ে অর্থনৈতিক প্রবৃদ্ধি অর্জনের হার ছিল যথাক্রমে ৬.৭ ও ৫.৪ শতাংশ।
আমি অবশ্য ভগবতীকে দোষ দেব না। তিনি বরাবরই দরিদ্রবান্ধব উন্নয়ন নির্দেশনার বিপরীত প্রবৃদ্ধি মডেলে বিশ্বাসী। তাতে করে যা হওয়ার তা-ই ঘটেছে।
প্রবৃদ্ধিতে মোহাচ্ছন্ন অর্থনীতিবিদেরা প্রায়ই সামাজিক ন্যায়বিচার ও ইক্যুইটির কথা ভুলে যান। জিডিপিতে প্রবৃদ্ধি অর্জনের ক্ষেত্রে ভারতের তুলনায় কিছুটা পিছিয়ে থাকলেও বাংলাদেশ, বিশেষত সামাজিক খাতের সূচকগুলোতে দক্ষিণ এশিয়ার অধিকাংশ দেশের চেয়ে বেশ এগিয়ে রয়েছে। এমনকি কয়েকটি সূচকে রীতিমতো ভারতের চেয়ে এগিয়ে আছে বাংলাদেশ। জাতিসংঘের সাম্প্রতিক মানব উন্নয়ন প্রতিবেদনেও সামাজিক সূচকে বাংলাদেশের সাফল্য প্রতিফলিত হয়েছে। এতে বলা হয়েছে, ‘সাম্প্রতিক দশকগুলোতে যেসব দেশ মানব উন্নয়ন সূচকে (এইচডিআই) সবচেয়ে বেশি অগ্রগতি অর্জন করেছে, সেগুলোর একটি হলো বাংলাদেশ।’
ভারতের শীর্ষস্থানীয় অর্থনীতিবিদদের একজন ও ক্যামব্রিজে অধ্যয়নকারী নোবেল বিজয়ী অমর্ত্য সেনও বাংলাদেশের সামাজিক খাত ও দারিদ্র্য বিমোচন, গ্রামীণ ব্যাংকের অবদান ও নারীর ক্ষমতায়ন প্রভৃতির কথা হরহামেশাই উল্লেখ করে থাকেন।
জগদীশ ভগবতী গ্রামীণ ব্যাংককে একটি লোকসানি প্রতিষ্ঠান হিসেবে আখ্যায়িত করেছেন। তিনি বলেছেন, ‘বিদেশ থেকে পাওয়া বিপুল অঙ্কের অর্থ দিয়ে গ্রামীণের লোকসান ঢাকার প্রচেষ্টা চালানোর জন্য ইউনূসকে সন্দেহ করা হয়।’ কিন্তু বাস্তবতা হলো, গ্রামীণ ব্যাংক ১৯৯০-এর দশকেই যেকোনো ধরনের বিদেশি অর্থ নেওয়া বন্ধ রেখেছে। এতে আমানতের পরিমাণ ১০৪ কোটি মার্কিন ডলারে দাঁড়িয়েছে, যা এই ব্যাংকের দেওয়া ক্ষুদ্রঋণের চেয়ে ৫০ কোটি ডলার বেশি। অধিকন্তু গ্রামীণের ব্যালেন্স শিট বা স্থিতিপত্র নিয়মিতভাবে পেশাদার অ্যাকাউন্ট্যান্সি ফার্ম বা হিসাব নিরীক্ষা প্রতিষ্ঠান কর্তৃক নিরীক্ষিত হয়ে আসছে। এতে দেখা যায়, প্রতিষ্ঠার পর থেকে এ পর্যন্ত মাত্র তিন বছরই লোকসানের মুখে পড়েছে গ্রামীণ ব্যাংক, যা একটি আর্থিক প্রতিষ্ঠানের জন্য অস্বাভাবিক কোনো ব্যাপার নয়। আরও গুরুত্বপূর্ণ বিষয় হলো, বাংলাদেশে যেখানে রাষ্ট্রীয় মালিকানাধীন অনেক ব্যাংককে আর্থিক পুনরুদ্ধারে সহায়তা নিতে হয়েছে, সেখানে গ্রামীণ ব্যাংক কখনোই এ ধরনের পরিস্থিতির মুখে পড়েনি।
প্রকৃতপক্ষে, অধ্যাপক ইউনূসের একটি অন্যতম দর্শন হলো, দানখয়রাত দারিদ্র্যবিমোচন করতে পারে না। সে আলোকেই তিনি সামাজিক ব্যবসার নামে দারিদ্র্যবিমোচনের নতুন আরেকটি মডেল নিয়ে এসেছেন। এই ব্যবসায়ের বিনিয়োগকারী ও মালিকেরা ধীরে ধীরে পুঁজি পুষিয়ে নিতে পারেন, কিন্তু কোনো রকম লভ্যাংশ পান না।
তথ্য ও যুক্তির বিচারে অধ্যাপক ভগবতীর নিবন্ধটি বিভ্রান্তিকর। তিনি এমন এক সময় এটি লিখেছেন, যখন বাংলাদেশের জনগণ আশা করছে, গ্রামীণ ব্যাংক নিয়ে সৃষ্ট জটিলতার শিগগির অবসান ঘটবে, গ্রামীণের অচলাবস্থার কারণে ক্ষুদ্রঋণ প্রদানকারী প্রতিষ্ঠানগুলোও ব্যাপকভাবে বিপত্তির মুখে রয়েছে এবং এ ধরনের প্রতিষ্ঠানগুলোর ‘মুনাফার জন্য’ থেকে ‘মুনাফামুখী’ হয়ে ওঠা নিয়ে আলোচনা চলছিল। এ ধরনের পরিস্থিতিতে ইউনূস ও গ্রামীণ ব্যাংক তাদের তিন দশকের অভিজ্ঞতার আলোকে দিকনির্দেশনা দিয়ে বিশ্বব্যাপী ক্ষুদ্রঋণ কার্যক্রমের বিকাশে গুরুত্বপূর্ণ অবদান রাখতে পারে।
প্রতিষ্ঠান হিসেবে গ্রামীণ ব্যাংক এবং ব্যক্তি হিসেবে ইউনূসও সমালোচনার ঊর্ধ্বে নন। কিন্তু এই প্রতিষ্ঠান ও ব্যক্তিত্ব সম্পর্কে কোনো ভুল ব্যাখ্যা বা বিভ্রান্তিকর বিশ্লেষণ দেশে ৮০ লাখেরও বেশি গ্রাহক আর বিশ্বে ক্ষুদ্রঋণশিল্পে নেতিবাচক প্রভাব ফেলতে পারে। একদা বাংলাদেশকে ‘তলাবিহীন ঝুড়ি’ বলে উপহাস করা হলেও সরকার, বেসরকারি খাত ও এনজিওনির্বিশেষে সবার অবদানের সুবাদে সেই দেশটিই এত দিনে সামাজিক ও অর্থনৈতিকভাবে নির্ভরযোগ্য বা সম্ভাবনাময় হয়ে উঠেছে। আর্থসামাজিক খাতের সাফল্যগুলো বহির্বিশ্বে তুলে ধরার জন্য বাংলাদেশের এখন অধিকসংখ্যক পণ্ডিত বা মেধাবী লোক ও সজ্জন বন্ধু দরকার। দেশ সম্পর্কে ভালোভাবে না জেনে আন্তরিকতাবিবর্জিত বক্তব্য দিলে তা জাতিকে হয়তো মর্মাহত করবে না, কিন্তু সাহায্যও করবে না।
ভগবতীর লেখা নিবন্ধে প্রমাণিত হয় যে পরিত্যক্ত চেয়ারে বসে বসে ‘রাজা-উজির মারা’র মতো বক্তব্য দেবে এমন অর্থনীতিবিদও আছেন। এ ধরনের অর্থনীতিবিদেরা তাঁদের সেই সব সহকর্মীকেই বেশি সমালোচনা করেন যাঁরা শ্রম দিয়ে, মেধা দিয়ে মানবজাতির উন্নয়নে অবদান রাখছেন। এই দুই ধরনের অর্থনীতিবিদের মধ্যে সন্দেহাতীতভাবে ভগবতী আগের দলে আর অধ্যাপক ইউনূস পরের দলে পড়েন। আর এই সবকিছুর ওপরে কথা হলো, বাংলাদেশ তার স্বাধীনতার পর থেকেই দরিদ্রবান্ধব অর্থনৈতিক নীতিমালা, আঞ্চলিক বৈষম্য হ্রাস এবং অবিচার দূর করার মাধ্যমে অনেক দূর এগিয়েছে। যদিও আমাদের যেতে হবে আরও অনেক দূর। সে ক্ষেত্রে আমাদের প্রয়োজন পরমতসহিষ্ণুতা, গণতান্ত্রিক মূল্যবোধের প্রসার এবং সমাজ ও রাষ্ট্রীয় পর্যায়ে জবাবদিহি সৃষ্টি।
মামুন রশীদ: ব্যাংকার 
রফেসর ইউনুস সম্বন্ধে বিভিন্ন মানুষের ভিন্ন ভিন্ন ভাবনা থাকবে ভিন্ন বিশ্বাস থাকবে এটা খুব স্বাভাবিক ব্যাপার । কিন্তু বাংলাদেশ এর সম্মানে কোন বাংলাদেশি নিশ্চয় ভিন্ন মত হতে পারে না, যদি সে বাংলাদেশি হয়ে থাকে। এই প্রবাস জীবনে প্রায়স দেশের পরিচয় দিতে হয় ভারতের পার্শ্ববর্তী দেশ হিসাবে , কারন আমরা এমন কিছু করতে পারিনি যে পৃথিবী আমাদের চিনবে। অবশেষে বাঙালী জাতির পরিচয় তুলে ধরল এক বাংলার সন্তান নোবেল পুরুস্কার বিজয় করে। কিন্তু তারমানে এই নয় যে এই বাংলার সন্তান ত্রুতিহিন মানব হয়ে গেল যে,কোন ভুল সে করতে পারবে না। কিন্তু সকল ভুল কি সমান ভাবে প্রকাশ করা যায়? যদি যায় তাহলে শেয়ার কেলেঙ্কারির রিপোর্ট কেন আটকে আছে? কারন তারা ক্ষমতাবান! আর প্রফেসর ইউনুস সম্মানী; ক্ষমতাবান না। তাই তার ভুল ধরার আগেই তার সম্মান ধুলায় লুটানো যায়, কারন ক্ষমতাবান দের সম্মান নিয়ে সরকার কে ভাবতে (ভয়)করতে হয়। কিন্তু সম্মনির সম্মান নষ্ট করতে একটুও ভাবতে হয় না যদি তার না থাকে ক্ষমতা। ‌
শেয়ারবাজার
ফাটকাবাজি নিয়ন্ত্রণ করতে যা প্রয়োজন
পুঁজিবাজারনির্ভর উন্নয়নের জন্য বা শিল্পায়নের জন্য বেশ কিছু পূর্বশর্ত রয়েছে, যেগুলোর মধ্যে উদ্যোক্তাদের উন্নয়ন-অন্বেষণের অভিযাত্রায় চলমান থাকার যোগ্যতা, সততা ও বিনিয়োগবান্ধব অভিজ্ঞতা সর্বাগ্রে চলে আসে। অন্যদিকে ব্যাংকগুলোকে পুঁজিবাজারের শেয়ার ট্রেডিং লাভকে কর অব্যাহতি দিয়ে তাদের উন্নয়ন-অর্থায়নের অভিযাত্রা থেকে দূরে রাখা হয়েছে। বর্তমানে তারা ঋণ প্রদানের ওপর সুদ আয়সহ অপারেশনাল আয়ের ওপর ৪২ দশমিক ৫ শতাংশ কর দিয়ে থাকে। অন্যদিকে পুঁজিবাজার থেকে লব্ধ আয়ের ওপর প্রায় শূন্য শতাংশ কর পরিশোধ্য।
বেশ কিছুদিন আগে শেয়ারবাজার সর্বোচ্চ সূচকে পৌঁছে গিয়েছিল। ঢাকা স্টক এক্সচেঞ্জে সূচক পৌঁছেছিল আট হাজার ৯১৮ দশমিক ৫১তে। পরবর্তী সময়ে বাজারের যতটা না চাহিদা, তার চেয়ে বেশি শেয়ার বিক্রি হয়। বাজারে অস্থিরতা দেখা দেয় এবং হঠাৎ সূচক পতন হতে শুরু করে। সাধারণ বিনিয়োগকারীরা ভেবেছিলেন, বাজার বাড়তেই থাকবে। বিনিয়োগকারীরা লোভে পড়ে যান। এটা যে শেয়ারবাজারের অন্তর্নিহিত নিয়মেই চলছে, তা ক্ষুদ্র বিনিয়োগকারীরা সম্ভবত অনুধাবন করেননি। শেয়ারের দাম বাড়ার কারণগুলোকে চাহিদা ও সরবরাহের ফারাক, অতিরিক্ত স্পেকুলেশন, শেয়ার জুয়াড়িদের মেনিপুলেশন, বুক বিল্ডিং ও ডাইরেক্ট লিস্টিং করে এসইসির বাজার অভিভাবকত্বের দায়িত্ব পালনের শোচনীয় ব্যর্থতা শেয়ারবাজারকে এই অনিবার্য পতনের দিকে ধাবিত করেছে। পতন বা উল্লম্ফনের মুখ্য দায়ভার তাই এসইসির। সাধারণ ও ক্ষুদ্র বিনিয়োগকারীরা শোডাউন ও আন্দোলন করে মাঠে নেমেছিলেন। এতে এসইসির টনক নড়ে।
আমাদের শেয়ারবাজারের সাম্প্র্রতিক পতন বা উল্লম্ফনে নিয়ন্ত্রক বা রেগুলেটরের নিষ্ক্রিয়তা বা ‘ধরি মাছ না ছুঁই পানি’ নীতি ক্ষতিকর প্রভাব ফেলেছে। দীর্ঘমেয়াদি চিন্তা না করে শুধুই জোড়াতালি নীতি গ্রহণ করে তারা জ্বলন্ত আগুনে তেল ঢেলেছে। একটা কথা সত্যি, পতনোন্মুখ শেয়ারবাজারে শেয়ার ক্রয়ের চাপ তৈরি করার জন্য কোনো মধ্য বা স্বল্পমেয়াদি তাৎক্ষণিক পদক্ষেপ তারা নেয়নি। অথচ তাঁদের নামেই তদন্ত কমিশনের তদন্তের আওতা ও পরিধি স্বাক্ষরিত হলো। শুধু এক নির্বাহী পরিচালককে ওএসডি করা হলো। অথচ তদন্তের বিষয়বস্তুর মধ্যে এই কমিশন নিজেই একটি অংশ।
তদন্ত কমিশনের সদস্যরা সবাই ব্যুৎপত্তিসম্পন্ন ও বিদগ্ধজন। তাঁদের শেয়ারবাজারের তাত্ত্বিক জ্ঞান রয়েছে। তবে শেয়ার স্ক্যাম তাত্ত্বিক নিয়মে নয়, প্রায়োগিক বিষয় থেকে উৎসারিত হয়। তাই কমিটির মূল্য পতনের শিকার এবং এর ফলে সবচেয়ে লাভবান যাঁরা, তাঁদের ব্যক্তিগতভাবে জিজ্ঞাসা করে অনেক কিছু জানতে হবে। লুজার বা গেইনারদের জনা কয়েককে জেরা করলে ভালো তথ্য বেরিয়ে আসতে পারে বলে আমরা মনে করি। তার আগে বাজারের তাত্ত্বিক ও প্রায়োগিক যাত্রা সম্পর্কে সম্যক ধারণা নিতে হবে। সিডিবিএল তাঁদের জন্য শেয়ার ট্রেডিংয়ের তথ্যভান্ডার হিসেবে কাজ করতে পারে। বিভিন্ন শেয়ারের ট্রেডিং ভলিউম ও মূল্য সংবেদনশীল তথ্যসহ মৌলিক উপাদান, যার জন্য দর পরিবর্তন হতে পারে তা জানতে হবে, নিরীক্ষা করতে হবে। কমিটির তদন্তের জন্য সময় অনেক কম দেওয়া হয়েছে। কমিটিতে একজন আইনজ্ঞ দেওয়া হয়েছে বিলম্বে।
পতনোন্মুখ শেয়ারবাজারে হঠাৎ ট্রেড বন্ধ করে এসইসি ঠিক করেছে কি না, সময়ই তা বলবে। অথচ মার্কেট ফোর্সেস নিজেই ট্রেডকে সচল রেখে সঠিক জায়গায় ইনডেক্স নিয়ে যেত। এ রকম হস্তক্ষেপ চাহিদা ও সরবরাহের চলমান গতিকে বিপথে নিয়ে যায়। কমিশন এটা না করলেই ভালো হতো। বরং তখন সরকারকে বা ব্যাংকগুলোকে শেয়ার কিনতে বললে বাজারের গতিপথ ভাটির দিকে চলত। রেগুলেটর সব সময় ইতিবাচক ও সম্ভাবনাময় চিন্তার মধ্যে কাজ করবে, এটাই সময়ের প্রত্যাশা। তবে ৫০ হাজার বা ৩০ হাজার কোটি টাকা চলে গেছে—এসব ইউটোপিয়ান হিসাব বলেই মনে হয়।
শেয়ার মূল্যের উল্লম্ফনের কারণগুলোকে বিভিন্নভাবে ভাগ করা বা শ্রেণীভূত করা যেতে পারে। চাহিদা ও সরবরাহের আন্তপ্রক্রিয়ায় শেয়ারের দর নির্ধারিত হওয়ার কথা। তবে আমাদের শেয়ারবাজারে হঠাৎ উল্লম্ফনের ফলে সরবরাহের চেইন অব ব্যালান্স রক্ষা করতে পারেনি। অন্যান্য কারণের মধ্যে মূল কারণ তাই চাহিদা ও সরবরাহের বিস্তর ফারাক।
আবার ব্যাংকগুলো বছর শেষে লাভ আদায় করার জন্য শেয়ার বিক্রি করে তার সব সিআরআর, এসআরআর ইত্যাদি ঠিক রেখেছে অন্তত ৩১ ডিসেম্বর তারিখে। সব ব্যাংক পুঁজিবাজারে শেয়ার বিক্রি করে বিক্রির চাপ সৃষ্টি করেছে। তারা অন্যদিকে মূল কার্যক্রম-উন্নয়ন অর্থায়নে নজর দেয়নি। আবার ব্যাংকের ব্যবস্থাপনার দায়িত্বপ্রাপ্ত ব্যক্তিরা প্রচুর পরিমাণ উদ্দীপনা পান বলে লাভ হিসেবে যত বেশি অর্জন করতে পারেন, তা-ই করেন। দেখা যায়, ছয় থেকে ১২ মাসের মূল বেতন ইনসেনটিভ হিসেবে দেওয়া হয়ে থাকে। প্রতিযোগিতার বাজারে নিজের নিয়োগদাতা ব্যাংকে সবাই নিজেকে সর্বোত্তম অবস্থানে দেখতে চান। তাই ব্যাংকগুলোকে শেয়ার ব্যবসার (ট্রেডিং) লাভে কর অব্যাহতি দেওয়া বন্ধ করতে হবে। বরং ব্যাংকগুলো যদি পরিশোধিত মূলধনের ১০ শতাংশ শুধু মধ্যমেয়াদি (তিন বছর) বিনিয়োগ করে, তাহলে লাভের কর হারের ৪২ দশমিক ৫ শতাংশ অর্ধেক করা যেতে পারে। ফলে শেয়ার মূল্যেও উল্লম্ফন বন্ধ থাকবে।
বর্তমান প্রেক্ষাপটে ডিপোজিটের ১০ শতাংশ কোনো ব্যাংক শেয়ারবাজারে খাটাতে পারে। ব্যাংকগুলো আলাদা, মার্চেন্ট ব্যাংক শাখা আলাদা কোম্পানি হিসেবে কাজ করে। কিন্তু কোনো ব্যাংক যখন ডিপোজিটের ১০ শতাংশ নিজস্ব মার্চেন্ট ব্যাংকের মাধ্যমে শেয়ারবাজারে বিনিয়োগ করে, তখন কিন্তু ১০ শতাংশ সীমাবদ্ধতা কোনো কাজে আসে না। কারণ মার্চেন্ট ব্যাংকের পরিশোধিত মূলধন যদি ২০ কোটি টাকা হয়, তাহলে ওই ব্যাংকের ডিপোজিটের ১০ শতাংশ হতে পারে ৫০০ কোটি টাকা বা আরও বেশি। এতে শেয়ারবাজারের নিয়ম ও পেশাদারিতে তাঁদেরই নিয়ামক ভূমিকা থাকছে। শেয়ারের মূল্য বৃদ্ধিতে এর ক্ষতিকর ভূমিকা কত ব্যাপক, তা বলার অপেক্ষা রাখে না। এখানেই অতি মূল্যায়নের কারণ অন্তর্নিহিত।
উপরন্তু মার্চেন্ট ব্যাংক পোর্টফোলিও বিনিয়োগের জন্য ক্ষুদ্র বিনিয়োগকারীদের ঋণ দিয়ে ব্যাংকের উচ্চমূল্য ধরে রেখেছে। একদিকে তাদের সুদের আয় হচ্ছে। আবার ক্ষুদ্র বিনিয়োগকারীদের জন্য উচ্চমূল্যে শেয়ার ক্রয়ে তারা ইন্ধন দিয়ে যাচ্ছে। অন্যদিকে তাদের নিয়ন্ত্রক কোম্পানি ব্যাংকের জন্য লাভ অর্জন করতে সম্পূর্ণ পেশাদারিতে বিনিয়োগ করছে। ফলে ক্ষুদ্র বিনিয়োগকারীদের বিনিয়োগে তাদের ইন্ধন জোগানো স্বচ্ছ থাকছে না। আবার ক্ষুদ্র বিনিয়োগকারীদের সুদে ধার দিচ্ছে বিনিয়োগ করার জন্য। নিজেদের ঋণগ্রহীতাদের তারা ঋণের গোলকধাঁধায় ফেলছে, আবার নিজেদের বিনিয়োগকেই ঝুঁকিপূর্ণ করে তুলছে।
অনেক কোম্পানির শেয়ার সিএসই ও ডিএসই লিস্টিং করার ব্যাপারে অনাগ্রহ প্রকাশ করে। পরবর্তী সময়ে এসইসি কিন্তু এই শেয়ার লিস্টিং করতে এগিয়ে আসে। অন্যদিকে লিস্টিংয়ের ব্যাপারে সৃষ্ট কমিটিতে যাঁরা ডিলার, ব্রোকার, ইস্যুয়ার বা আইপিও ম্যানেজার, তাঁদের থাকার যৌক্তিকতা ভেবে দেখার সময় এসেছে। সবকিছু নিয়ে আমরা যত শিগগির সিদ্ধান্ত নেব, ততই মঙ্গল।
মসিহ্ মালিক চৌধুরী: চার্টার্ড অ্যাকাউন্ট্যান্ট ও কোষাধ্যক্ষ বাংলাদেশ অর্থনীতি সমিতি।‌
বিনিয়োগকারীদের আস্থা ফিরিয়ে আনতে এর বিকল্প নেই
এসইসি পুনর্গঠন করুন
শেয়ারবাজারের অনিয়ম তদন্তে গঠিত কমিটির চূড়ান্ত প্রতিবেদন হাতে পাওয়ার পর সরকারের প্রধান কাজ হচ্ছে এর সুপারিশগুলো বাস্তবায়নের কাজে নেমে পড়া। সুপারিশগুলোর সবই হয়তো রাতারাতি কার্যকর করা যাবে না, অনেক সুপারিশ হয়তো যাচাই-বাছাই করে দেখারও প্রয়োজন পড়তে পারে; তবে কিছু সুপারিশ আছে, যা বাস্তবায়নে সময়ক্ষেপণের সুযোগ নেই। শেয়ারবাজারে বিনিয়োগকারীদের আস্থা ফিরিয়ে আনতে এবং বাজারকে স্বাভাবিক পথে ফিরিয়ে আনতে প্রথম কাজটি হচ্ছে পুঁজিবাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশনকে (এসইসি) পুনর্গঠন করা।
শেয়ারবাজারে যে অনিয়ম ঘটে গেছে, তদন্ত প্রতিবেদন অনুযায়ী এর মূল দায় এসে পড়েছে পুঁজিবাজার নিয়ন্ত্রক সংস্থা এসইসির ওপর। এই প্রতিষ্ঠানটি তাদের দায়িত্ব যথাযথভাবে পালন তো করেইনি, বরং অনিয়ম ও অপকর্মের সঙ্গেও সরাসরি জড়িত বলে তদন্ত প্রতিবেদনে বলা হয়েছে। সুপারিশ করা হয়েছে প্রতিষ্ঠানটির তিন শীর্ষ কর্মকর্তাকে অপসারণের। ফলে বর্তমান এসইসি পুঁজিবাজার নিয়ন্ত্রক প্রতিষ্ঠান হিসেবে কাজ করার নৈতিক অধিকার হারিয়েছে। এসইসির এই অভিযুক্ত ব্যক্তিদের সরিয়ে না দেওয়া পর্যন্ত শেয়ারবাজার স্বাভাবিক করার কোনো উদ্যোগই কাজে দেবে না।
দ্বিতীয় গুরুত্বপূর্ণ কাজ হচ্ছে, শেয়ারবাজারের অনিয়মের সঙ্গে জড়িত হিসেবে যাঁদের নাম এসেছে, তাঁদের বিরুদ্ধে তদন্ত করে দ্রুত শাস্তিমূলক ব্যবস্থা নিশ্চিত করা। তদন্ত প্রতিবেদনে নামগুলো এসেছে পর্যবেক্ষণের ভিত্তিতে। তদন্ত প্রতিবেদনেই তাঁদের বিরুদ্ধে অধিকতর তদন্ত করে ব্যবস্থা নেওয়ার কথা বলা হয়েছে। সরকারকে এখনই এই অধিকতর তদন্ত-প্রক্রিয়া শুরু করতে হবে। এ জন্য আইনজীবী ও অপরাধ বিশেষজ্ঞসহ বড় আকারের একটি কারিগরি কমিটি গঠনের প্রস্তাব দেওয়া হয়েছে। আমরাও মনে করি, এ ধরনের উদ্যোগ নেওয়া জরুরি। দায়সারা তদন্ত হলে ছিয়ানব্বই সালের মতোই অভিযুক্ত ব্যক্তিরা ধরাছোঁয়ার বাইরে থেকে যাবেন।
এসইসির বর্তমান কাঠামোর দুর্বলতার বিষয়টিও স্থান পেয়েছে তদন্ত প্রতিবেদনে। এসইসিতে হিসাববিষয়ক কোনো সদস্য বা চার্টার্ড অ্যাকাউন্ট্যান্ট এবং কোনো আর্থিক বিশ্লেষক না থাকাকে ত্রুটি হিসেবে উল্লেখ করা হয়েছে। জনবলের ঘাটতির বিষয়টিও আলোচিত হয়েছে। এই বিষয়গুলো বিবেচনায় নিয়ে এর কাঠামোগত পুনর্গঠনের কাজটিও জরুরি ভিত্তিতে করতে হবে। ভবিষ্যতে এসইসি যাতে এ ধরনের অনিয়মে জড়িয়ে পড়তে না পারে, সে জন্য এসইসি পরিদর্শন ও যেকোনো অনিয়ম তদন্তে একটি স্থায়ী বিভাগ গঠনেরও পরামর্শ এসেছে তদন্ত প্রতিবেদনে। ছিয়ানব্বই সালে ও এবারের অনিয়মের পর শেয়ারবাজারকে একটি সার্বক্ষণিক নজরদারির মধ্যে রাখার বিষয়টি তাই খুবই প্রাসঙ্গিক।
প্রথম আলোতে প্রকাশিত প্রতিবেদনের তথ্য অনুযায়ী, সরকারের একটি অংশ এসইসির অভিযুক্ত কর্মকর্তাদের অপসারণ ও এসইসি পুনর্গঠনের ক্ষেত্রে ধীরে চলো নীতি অনুসরণের পক্ষে। এ ছাড়া সুবিধাভোগী একটি মহল এসইসির বর্তমান নেতৃত্বকে রক্ষার চেষ্টা করছে বলেও জানা গেছে। আমরা মনে করি, বিনিয়োগকারীদের আস্থা ফিরিয়ে এনে শেয়ারবাজারকে স্বাভাবিক করতে হলে এখনই এসইসির অভিযুক্ত ব্যক্তিদের অপসারণ, প্রতিষ্ঠানটির পুনর্গঠন জরুরি। একই সঙ্গে অভিযুক্তদের বিরুদ্ধে তদন্ত-প্রক্রিয়া শুরু করতে হবে। সরকার আসলে কী চায়, সেটাই এখন দেখার বিষয়।‌
অর্থনীতি
পুঁজিবাজারকে সঠিক ধারায় নিতে হলে
শিল্পে বা অন্যান্য ক্ষেত্রে কোনো বিনিয়োগ, বিশেষত, বৃহৎ ও দীর্ঘমেয়াদি বিনিয়োগের জন্য পুঁজিবাজারের গুরুত্ব অপরিসীম। ব্যাংক ফাইন্যান্স অর্থাৎ ঋণ নিয়ে শিল্প বা ব্যবসা প্রতিষ্ঠার ক্ষেত্রে ব্যাংকের কিছু সীমাবদ্ধতা থাকার পরিপ্রেক্ষিতে কোনো দেশে শিল্পায়ন ও ব্যবসা-বাণিজ্যের উন্নয়নে পুঁজি সরবরাহের বিষয়টি অনেকটা পুঁজিবাজারের ওপর নির্ভর করে। কিন্তু বাংলাদেশের পুঁজিবাজার অত্যন্ত ছোট এবং ব্যাংক ও পুঁজিবাজারের অর্থায়নের তুলনা করলে দেখা যাবে, ব্যাংক থেকে অর্থায়ন হয় অনেক বেশি। তাই বলা যায়, আমাদের পুঁজিবাজার এখনো পুরোপুরি বিকশিত হয়নি, বিকাশমান আছে। এর মধ্যে এমন কিছু ঘটনা ঘটেছে, যা থেকে পুঁজিবাজারের দুর্বলতা প্রকাশ পেয়েছে এবং পুঁজিবাজার উন্নয়নের ক্ষেত্রে আমরা হোঁচট খাচ্ছি। একটা বিষয় মনে রাখা দরকার, পুঁজিবাজারের দুটি দিক আছে। এটাকে আমরা বলি বন্ড মার্কেট ও ইক্যুইটি মার্কেট। ইক্যুইটি বা শেয়ারবাজার নিয়ে আমাদের বিস্তর আলোচনা হয়, কিন্তু সেই তুলনায় বন্ড মার্কেট নিয়ে একেবারেই আলোচনা হয় না। শেয়ারবাজারে বেশির ভাগ বিনিয়োগ প্রাতিষ্ঠানিক। আর আছেন ব্যক্তিগত পর্যায়ে ক্ষুদ্র বিনিয়োগকারী। আমাদের দেশে গত কয়েক বছরে এই সংখ্যা প্রায় ৩৫ লাখে গিয়ে দাঁড়িয়েছে। এর পরিপ্রেক্ষিত পুঁজিবাজারের কার্যকারিতা, উত্থান-পতন প্রভাব ফেলে প্রাতিষ্ঠানিক ও ব্যক্তিগত বিনিয়োগকারী— সবার ওপর।
ইক্যুইটি মার্কেটে ও প্রাইমারি মার্কেটের ক্ষেত্রে আমাদের কতগুলো সমস্যা আছে। প্রথমত, ইনিশিয়াল পাবলিক অফারিং (আইপিও) ইস্যু করার প্রক্রিয়াটি অত্যন্ত জটিল—সেখানে অস্বচ্ছতা আছে, অনেক সময় লাগে। এতে ভালো ভালো কোম্পানির শেয়ার সময়মতো আসে না। আবার কিছু কিছু কোম্পানি শেয়ার ম্যানিপুলেশন করে আইপিওতে ছাড়ে। অন্যদিকে আইপিওতে ইনিশিয়াল শেয়ার প্রাইসিংয়ের ক্ষেত্রেও যোগসাজশ করে অভিহিত মূল্যের চেয়ে অনেক বেশি মূল্য নির্ধারণ করা হয়। এসব জায়গায় কিছু গলদ আছে। আমি মনে করি, যেসব কোম্পানি আইপিও ইস্যু করে এবং ইস্যু ব্যবস্থাপনা করে, তাদের বিশেষ ভূমিকা আছে। তারা ইচ্ছা করেই ইস্যুমূল্যটা অনেক বাড়িয়ে দেয়। আমরা দেখেছি, ১০ টাকার একটা শেয়ারের ইস্যুমূল্য ৩০০ টাকা হয়েছে। এটা একটা অস্বাভাবিক ব্যাপার। পৃথিবীর কোনো বাজারে ইস্যুমূল্যের এত ভিন্নতা দেখা যায় না। আইপিওর এই জায়গায়ও একটা গলদ আছে।
দ্বিতীয়ত, ইনফরমেশন অ্যাসিমেট্রি বা তথ্যের অসামঞ্জস্যতা। যে কোম্পানি বা ব্রোকার বা যে মার্চেন্ট ব্যাংক আইপিও বিক্রির মাধ্যমে শেয়ার প্রাইসের লেনদেন করে আর যারা কেনে, তাদের মধ্যে তথ্যের বিস্তর ফারাক আছে। এই অসামঞ্জস্যতার জন্য যারা তথ্য কম পায়, বিশেষত, ক্রেতা ও বিক্রেতা একটা বেকায়দা অবস্থায় পড়ে। কোম্পানি সম্পর্কে, কোম্পানির অর্থনৈতিক অবস্থা, অডিট রিপোর্টে উপস্থাপিত তথ্য ঠিকমতো আসে না। এর ফলে ক্ষতিগ্রস্ত হয় সাধারণ বিনিয়োগকারীরা। তারা এসব তথ্য পায় না, কিন্তু পায় স্টক এক্সচেঞ্জ, এসইসি, ডিএসই, মার্চেন্ট ব্যাংকের লোক। ফলে তারা ইনসাইডার ট্রেডিং করতে পারে। তারা জানে, কার শেয়ার বাড়বে, কারটা কমবে। ইনসাইডার ট্রেডিং আমাদের দেশে হয়েছে এবং এখনো হয়। এটা রোধ করার জন্য তেমন কোনো ব্যবস্থা নেওয়া হয়নি।
তৃতীয়ত, ভালো ভালো অনেক কোম্পানির শেয়ার সময়মতো আসছে না আইপিও প্রক্রিয়াটি জটিল হওয়ার কারণে। এই সমস্যাটি অবিলম্বে সমাধান করতে হবে। আরেকটি গুরুত্বপূর্ণ ব্যাপার হলো ডিমিউচুয়ালাইজেশন। এখন ঢাকা স্টক এক্সচেঞ্জের যে ট্রেডিং হাউসগুলো আছে, এগুলো চালায় নির্বাচিত ও অনির্বাচিত সদস্যরা। তাদের বেশির ভাগই হলো মার্চেন্ট ব্যাংকার্স, ব্রোকারস। তারাই যদি গভর্নেন্সে থাকে, আবার ব্যবসায়ও থাকে, তার মানে হলো জবাবদিহির ঘাটতি থাকবে। ডিমিউচুয়ালাইজেশনের মানে হলো যারা গভর্নেন্সে থাকবে, তারা ব্যবস্থাপনায় থাকবে না, স্টেকহোল্ডার হবে না। দুটোকে আলাদা করতে হবে। অন্যান্য দেশে এটা করা হয়েছে। এ কাজটি করতে যত দেরি হবে, ততই ট্রেডিং হাউসগুলো স্টেকহোল্ডারদের দ্বারা ম্যানিপুলেশনের শিকার হবে। তদন্ত প্রতিবেদনেও এ ব্যাপারে অচিরেই ব্যবস্থা নেওয়ার কথা বলা হয়েছে। আমরা অনেক দিন ধরে এ ব্যাপারে কথাই বলছি, গতকাল রোববারও পত্রিকায় দেখলাম, এ জন্য আরও অনেক সময় লাগবে, অনেক সভা করা হচ্ছে। আমার মনে হয়, এতে অযথা বিলম্ব ঘটবে। ইতিমধ্যে বহু দেশের দৃষ্টান্ত আমাদের সামনে আছে। অবিলম্বে সেই প্রক্রিয়া শুরু করতে হবে।
শেয়ারবাজারে সম্প্রতি যা চলছে তা নিয়ে বলব, এসব বিষয়ে অনেক আগেই আমাদের দৃষ্টি দেওয়া দরকার ছিল। কিন্তু রেগুলেটররা (স্টক এক্সচেঞ্জ, সিকিউরিটিজ এক্সচেঞ্জ) তা করেনি। আমাদের স্টক মার্কেটের বর্তমান সমস্যার পেছনে একটা অশুভ আঁতাত ছিল। কিছু এক্সচেঞ্জ হাউস, এসইসির লোকজন, মার্চেন্ট ব্যাংক ও ব্রোকাররা মিলে লোকজনকে ধোঁকা দিয়ে নানাভাবে পুঁজি হাতিয়ে নিয়েছে। এ কাজে তারা বিভিন্ন মাধ্যম বা প্রক্রিয়া ব্যবহার করেছে। ডাইরেক্ট লিস্টিং, প্রাইভেট প্লেসমেন্ট, বুক বিল্ডিং মেথড ইত্যাদি ম্যানিপুলেট করেছে। যেমন বুক বিল্ডিং মেথডের কথাই ধরা যাক। বুক বিল্ডিংয়ের ক্ষেত্রে ঘোষণা দিয়ে একটা বাজারমূল্য ঠিক করা হয়। কিন্তু যদি আগেই প্রচার করে কিছু লোক দিয়ে সেই কোম্পানির শেয়ারটির মূল্য বাড়িয়ে দিয়ে থাকেন তাহলে বুক বিল্ডিংয়ে একটি অন্যায্য মূল্য আসবে। বুক বিল্ডিং প্রক্রিয়াটি আদতে খারাপ নয়, কিন্তু এর অপপ্রয়োগ করা হয়েছে। এটা বন্ধ করতে হবে। প্রাইভেট প্লেসমেন্ট, ডাইরেক্ট লিস্টিংয়ের ক্ষেত্রেও একই রকম অবস্থা। এসবের ম্যানিপুলেট করার মাধ্যমে যারা শেয়ার ইস্যু করে, তাদের পকেটেই টাকা চলে যায়। পুঁজিবাজারে অর্থ উত্তোলনের উদ্দেশ্য থাকে কোম্পানির মূলধন বাড়িয়ে নিজের বিস্তৃতি ঘটানো, কাজের সুযোগ তৈরি হবে, তারপর যারা শেয়ারের মালিক তাদের রিটার্ন দেওয়া হবে। কিন্তু এই অর্থ ব্যক্তির পকেটে চলে যাওয়ার অর্থ তা আর বিনিয়োগ হলো না। এসব প্রক্রিয়ার মাধ্যমে সেই অর্থ ব্যক্তিগত লাভে চলে যায়—ব্যবসা না করেও পুঁজিবাজারে গিয়ে ব্যবসার লাভটা পাওয়া হয়ে যায়। এটা হলো অর্থ লাভের চোরা পথ।
এবার প্রাইমারি মার্কেটে বেশির ভাগ ম্যানিপুলেশন হয়েছে। প্রাইমারি মার্কেটেই টাকা যারা বানানোর বানিয়ে চলে গেছে। সেকেন্ডারি মার্কেটেও হয়েছে, তবে তুলনামূলকভাবে কম।
আরেকটি গুরুত্বপূর্ণ বিষয় হলো, বাংলাদেশ ব্যাংক ও এসইসির মধ্যে সমন্বয়ের অভাব। আমি গভর্নর থাকাকালে মনে আছে, প্রতি মাসে একবার করে সিকিউরিটিজ অ্যান্ড এক্সচেঞ্জ কমিশনের সঙ্গে সভা হতো। তাদের ও আমাদের ইস্যুগুলোর সমাধানের চেষ্টা করা হতো। যদিও বাংলাদেশ ব্যাংক সরাসরি সম্পর্কিত নয়, তবু সেই সভার মাধ্যমে আমরা বুঝতে পারতাম কী ঘটছে। কিন্তু এবার দেখলাম, যখন ঝামেলা শুরু হলো, তখন এসইসির চেয়ারম্যান বাংলাদেশ ব্যাংকের গভর্নরের কাছে গেলেন। এটা মূলত এসইসির দায়িত্ব ছিল। তবে বাংলাদেশ ব্যাংকের উচিত ছিল আরেকটু এগিয়ে আসা। ব্যাংকিং খাতের বিনিয়োগ তদারকি করা উচিত ছিল। পুরো ডিপোটিজের ১০ ভাগ অর্থ কিন্তু কম নয়। ডিপোজিটরদের অর্থ শেয়ারবাজারে বিনিয়োগ করা সাধারণভাবে ঠিক নয়। এই অর্থ শেয়ারবাজারে বিনিয়োগ করার বিষয়টি বাংলাদেশ ব্যাংক আগে থেকে মনিটর করতে পারত। হুট করে বাংলাদেশ ব্যাংক এসে বলেছে, যারা ১০ শতাংশের বেশি করেছেন, তারা তাড়াতাড়ি অর্থ সমন্বয় করেন বা বিনিয়োগ কমিয়ে আনেন। তখন ব্যাংকগুলো ভয়ে শেয়ারগুলো বিক্রি করে সরে আসতে চাইল। তখন একধরনের অস্থিরতা তৈরি হয়। ব্যাংকের বিনিয়োগের পরিমাণ পুঁজিবাজারে কম হলেও তা সবার কাছে একটা সংকেত দেয়। ব্যাংকাররা কিছু করলে তারা সেই সংকেত খুব বিশ্বাসযোগ্য হিসেবে নেয়। ব্যাংকাররা চলে যাচ্ছে তার মানে খারাপ কিছু ঘটতে যাচ্ছে। চটচট করে সূচক উঠছে কেন, এটা বাংলাদেশ ব্যাংক মনিটর করেনি। বাংলাদেশ ব্যাংকের সিদ্ধান্তগুলো সময়োপযোগী হয়নি। সিদ্ধান্তগুলো হয়তো ঠিক ছিল। আর মনিটরিংটাও সময়মতো করেনি। এখানেই ব্যাংক ও আর্থিক প্রতিষ্ঠানের প্রসঙ্গ আসে। এখন পুঁজিবাজারে ব্যাংকের বিনিয়োগের ক্ষেত্রে কেন্দ্রীয় ব্যাংকের স্পষ্ট নির্দেশনা আছে, পাশাপাশি লিজিং কোম্পানিগুলোর বিনিয়োগের ব্যাপারেও বিধিনিষেধ আরোপ করা জরুরি।
আরেকটি গুরুত্বপূর্ণ উপাদান এসইসির ভূমিকা। এসইসি কোনো রেগুলেটরের মতো কাজ করেনি। আসলে অনেকটা ট্রেডিং হাউসের মতো কাজ করেছে, তাদের শরিক হিসেবে কাজ করেছে। ঘন ঘন সিদ্ধান্ত পরিবর্তন করেছে। সিদ্ধান্ত নেওয়ার সময় ভেবেচিন্তে, তথ্যভিত্তিক সিদ্ধান্ত নিতে হয় এবং তা বাস্তবায়ন করতে হয়। দু-একজনের ক্ষতি হলেই পরিবর্তন করবে কেন? কিন্তু চাপে পড়ে বারবার সিদ্ধান্ত পরিবর্তনের মানে এসইসিতে যাঁরা কাজ করছিলেন, তাঁরা নিজের সিদ্ধান্ত সম্পর্কে আত্মবিশ্বাসী ছিলেন না, বাইরের লোক অথবা বাইরের স্বার্থ দ্বারা প্রভাবিত হয়েছেন। তা তো দেখাই যাচ্ছে—তদন্ত প্রতিবেদনে বেরিয়েছে। এসইসিকে শক্তিশালী করার কথা বলা হয়েছে তদন্ত প্রতিবেদনে, এটা ভালো কথা। তবে শুধু নতুন নিয়োগ দিলেই হবে না, এসইসিকে একটি স্বাধীন প্রতিষ্ঠান হিসেবে কাজ করতে দিতে হবে—সঙ্গে সঙ্গে জবাবদিহি নিশ্চিত করতে হবে। এসইসিতে যত সৎ ও দক্ষ লোকই আসুন না কেন, তাঁর কাজে হস্তক্ষেপ করা হলে তিনি নিজের মতো কাজ করতে পারবেন না।
আমি মনে করি, সাম্প্রতিক তদন্ত প্রতিবেদনে প্রধান বিষয়গুলো ঠিকভাবেই চিহ্নিত করা হয়েছে। তদন্ত দল সুনির্দিষ্টভাবে বলেছে, কারা কারা জড়িত, আর এসইসির কী কী দুর্বলতা। তাদের সুপারিশগুলোর কিছু কিছু এখনই বাস্তবায়নযোগ্য।
এখনই কিছু সুপারিশ বাস্তবায়নের মাধ্যমে একটা বার্তা দিতে হবে। তদন্তে যাদের নাম এসেছে, সেগুলো প্রকাশ করা হবে না বলে সরকার যে বার্তাটি দিতে চেয়েছে, তা সঠিক নয়। এটা আমি একদমই সমর্থন করি না। কেন নাম প্রকাশ করা হবে না? তাদের তো এখনো অভিযুক্ত বলা হচ্ছে না। এই নামগুলো আড়াল করলে হবে কি, পরবর্তীকালে যারা এ ধরনের কাজ করবে তারা একটা ইনটেনসিভ পাবে—ভাববে, আমি করলেও তো আমার নাম আসবে না, পর্দার আড়ালে লাভ করে নিয়ে সবকিছু ঠিকঠাক করে ফেলতে পারব। মনে রাখা দরকার, শেয়ারবাজার সংকট তো নিছক গবেষণার বিষয়বস্তু নয়। পুঁজিবাজার চলে মানুষের আস্থার ওপর দাঁড়িয়ে। মানুষের আস্থা তৈরি করতে হলে সুস্পষ্ট ব্যবস্থা নিতে হবে তো।
পরিশেষে আমার আশঙ্কার কথা বলি। পুঁজিবাজারের বর্তমান সমস্যা শুধু পুঁজিবাজারের সমস্যা নয়, আর্থিক খাতের জন্যই এক অশনিসংকেত। পুঁজিবাজারে বিভিন্ন আর্থিক প্রতিষ্ঠান, ব্যাংক জড়িত। তা ছাড়া, পুঁজিবাজার থেকে যে তহবিল আর্থিক খাতে আসার কথা তা সরে যাচ্ছে। ১৯৯৬ সালে একবার তদন্ত হলো, সেটার কোনো সুরাহা হলো না। এবারও যদি কোনো সুরাহা না হয়, পুঁজিবাজারের উন্নতি হবে না, শৃঙ্খলা আসবে না। কিছুদিন পর আরেকটা বিপর্যয়ের পথ খোলা রয়ে যাবে। আরেকটি ব্যাপার হলো, কিছুসংখ্যক মানুষকে ব্যবসা না করে ধন-সম্পদ অর্জনের একটা সহজ পথ করে দেওয়া হয়েছে ব্যবসার নামে, অন্যদিকে বঞ্চিত হলেন কতগুলো নিরীহ মানুষ।‌
শেয়ারবাজার
অপরাধ প্রমাণ করতে অধিকতর তদন্ত প্রয়োজন
পুঁজিবাজারে অনিয়ম তদন্তে গঠিত কমিটি বেশ দ্রুততার সঙ্গে এ-সংক্রান্ত প্রতিবেদন দাখিল করেছে। সরকার এখনো প্রতিবেদনটি প্রকাশ না করলেও এর মূল পর্যবেক্ষণ ও সুপারিশ বিভিন্ন সংবাদমাধ্যমে গুরুত্বের সঙ্গে প্রকাশিত হয়েছে। অর্থমন্ত্রী অভিযুক্ত ব্যক্তিদের নাম প্রকাশ করতে না চাইলেও বিভিন্ন সংবাদপত্র ও টিভি চ্যানেলের মাধ্যমে ইতিমধ্যে তা প্রকাশিত হয়েছে। প্রতিবেদনটি দাখিল ও তথ্যাদি প্রকাশের ব্যাপারে সরকার ও কমিটির মধ্যে সমন্বয়ের অভাবে একটি বিশৃঙ্খল পরিস্থিতির সৃষ্টি হয়েছে বলে মনে হয়। অর্থমন্ত্রী জানিয়েছেন, আগামী সপ্তাহে প্রতিবেদনটি প্রকাশিত হবে। তবে ইতিমধ্যেই পূর্ণ প্রতিবেদনটি সংবাদমাধ্যমের হস্তগত হয়েছে। এমতাবস্থায় সরকারিভাবে তা প্রকাশের গুরুত্ব তেমনটি আর নেই।
কমিটির পর্যবেক্ষণ অনুযায়ী, এবারের বিপর্যয় মূলত প্রাথমিক বাজারের কর্মকাণ্ড থেকে উদ্ভূত। অর্থাৎ প্রাইমারি বাজারে বুক বিল্ডিং পদ্ধতি, ডাইরেক্ট লিস্টিং, প্রাক-আইপিও প্লেসমেন্ট ইত্যাদি ব্যবস্থার অপপ্রয়োগের মাধ্যমে শেয়ারের মূল্যবৃদ্ধি করা হয়েছে, যা সেকেন্ডারি মার্কেটকে উত্তপ্ত করেছে এবং পরিণতিতে ধস নেমেছে। পর্যবেক্ষণটি আংশিকভাবে সঠিক হতে পারে। তবে তা সেকেন্ডারি মার্কেটে মূল্যবৃদ্ধির একমাত্র কারণ হতে পারে না। মৌলিক ভিত্তির ওপর দাঁড়িয়ে থাকা সেকেন্ডারি মার্কেট স্বাভাবিক থাকলে এসব পদ্ধতির অপপ্রয়োগ করে আইপিও বা প্রাক-আইপিওর মূল্য ‘আকাশচুম্বী’ করা সম্ভব নয়। যখন সেকেন্ডারি মার্কেট অতি মূল্যায়িত হয়ে পড়ে বা কারসাজির মাধ্যমে তা অতি মূল্যায়িত করা হয়, তখনই প্রাইমারি মার্কেটের এসব আইপিও মূল্য নির্ধারণ পদ্ধতির এ পর্যায়ে অপব্যবহার করা সম্ভব। এখানেও ঠিক সেটাই ঘটেছে এবং একপর্যায়ে অস্বাভাবিক প্রাইমারি মার্কেট এবং অস্বাভাবিক সেকেন্ডারি মার্কেট একে অপরকে প্রভাবিত করে সম্পূর্ণ পুঁজিবাজারকে বিপর্যয়ের পথে ঠেলে দিয়েছে।
বুক বিল্ডিং পদ্ধতির ব্যাপক অপপ্রয়োগ করে প্রাক-আইপিও মূল্য অস্বাভাবিকভাবে বৃদ্ধি করার অভিযোগ এসেছে। অভিযোগটি অনেকাংশেই সত্য। তবে মনে রাখা প্রয়োজন যে, এই পদ্ধতির মাধ্যমে একটি মাত্র কোম্পানিই এ পর্যন্ত মার্কেটে তালিকাভুক্ত হয়েছে। কোম্পানির নাম আরএকে সিরামিকস। বর্তমান বাজারেও এই শেয়ারের মূল্য ইস্যু মূল্যের অনেক বেশি। অর্থাৎ, বুক বিল্ডিং পদ্ধতির যথাযথ প্রয়োগের মাধ্যমে বাজারভিত্তিক প্রাইম ডিসকভারি সম্ভব। পরবর্তীকালে বেশ কিছু কোম্পানি অতি মূল্যায়িত বাজারের সুযোগ গ্রহণ করে এই পদ্ধতির অপব্যবহারের মাধ্যমে অস্বাভাবিক চড়া দামে প্রাইভেট প্লেসমেন্ট বরাদ্দ করেছে এবং এর প্রভাবে সেকেন্ডারি মার্কেট আরও উত্তপ্ত হয়েছে। বুক বিল্ডিং পদ্ধতিতে কোম্পানির মৌল ভিত্তির ওপর মূল্য নির্ধারণ না করে অতি মূল্যায়িত বাজারের বিরাজমান মূল্যকে ভিত্তি ধরে প্লেসমেন্ট শেয়ারের মূল্যবৃদ্ধি করে কিছু কোম্পানি বিপুল পরিমাণ অর্থ সংগ্রহ করেছে বলে প্রতীয়মান হয়। কিন্তু যাঁরা চড়া দামে এই প্রাক-আইপিও প্লেসমেন্ট ক্রয় করেছেন, তাঁদের বিচার-বুদ্ধি সম্পর্কে প্রশ্নের অবকাশ থেকে যায়। প্রাক-প্লেসমেন্ট শেয়ার ন্যূনতম এক বছর লক-ইন থাকে। অর্থাৎ প্রসপেক্টাস প্রকাশিত হওয়ার পর এক বছরের মধ্যে তা বিক্রি করা যায় না। একটি অতি মূল্যায়িত বাজার এক বছর ধরে রাখা যাবে, এ রকম দুরাশা অবাস্তব। আর এক বছরের মধ্যে বাজারে পতন ঘটলে প্লেসমেন্ট শেয়ার গ্রহণকারীরা ক্ষতিগ্রস্ত হবেন। এ ধরনের ঝুঁকি নিয়ে বিপুলসংখ্যক ব্যক্তি চড়া দামে প্লেসমেন্ট বরাদ্দ গ্রহণ করার জন্য কেন এতটা উৎসাহিত হলেন, তা বোধগম্য নয়। এ ব্যাপারে প্রাতিষ্ঠানিক বিনিয়োগকারীরাও দূরদর্শিতার পরিচয় দিতে ব্যর্থ হয়েছেন। এই অদূরদর্শিতার ফল এখন তাঁরা ভোগ করছেন। তাঁদের বিনিয়োগকৃত বিপুল পরিমাণ অর্থ এখন আটকে গেছে এবং কখন ও কীভাবে তা ফেরত পাবেন, তা অনিশ্চিত।
এই পরিস্থিতি থেকে আমরা কিছু শিক্ষা গ্রহণ করতে পারি। প্রথমত, এই অভিজ্ঞতার আলোকে বুক বিল্ডিং পদ্ধতির সংস্কার প্রয়োজন। দ্বিতীয়ত, প্রাক-আইপিও প্লেসমেন্ট কখন, কী মূল্যে, কার কাছে, কত পরিমাণ শেয়ার বরাদ্দ করা যাবে, তার একটি নীতিমালা প্রণয়ন করা দরকার।
এরপর যে প্রসঙ্গটি এসে পড়ে তা হচ্ছে ডাইরেক্ট লিস্টিং পদ্ধতি। অভিজ্ঞতা থেকে এটা এখন পরিষ্কার যে একটি অতি মূল্যায়িত বাজারে, ব্যাপক চাহিদার পটভূমিতে এই পদ্ধতি সাধারণ বিনিয়োগকারীকে ক্ষতিগ্রস্ত করতে পারে। স্মরণ রাখা প্রয়োজন যে এই পদ্ধতির সঙ্গে এসইসির কোনো প্রত্যক্ষ সম্পর্ক নেই। এই পদ্ধতিতে লিস্টিং করার ক্ষমতা সংশ্লিষ্ট স্টক এক্সচেঞ্জের। স্টক এক্সচেঞ্জ অপব্যবহার রোধে এই পদ্ধতি বন্ধ করে দিলেও দুটি কোম্পানি মন্ত্রণালয়ের অনুমতি নিয়ে বাজারে এসেছে। উভয় ক্ষেত্রে বিনিয়োগকারীরা ক্ষতিগ্রস্ত হয়েছেন। সুতরাং এই পদ্ধতির পুনর্মূল্যায়ন ও সংস্কার প্রয়োজন।
একজন অভিজ্ঞ বিনিয়োগকারী কম মূল্যের বাজারে শেয়ার ক্রয় করলে এবং মূল্যবৃদ্ধি পেলে তা বিক্রয় করবেন, এটাই স্বাভাবিক আচরণ। এই প্রক্রিয়ার মাধ্যমে কেউ যদি বিপুল পরিমাণ আয় করে থাকেন, তবে তিনি কোনো অপরাধ করেছেন বলা যায় না। পুঁজিবাজারে অনেকেই স্বল্প সময়ে অনেক অর্থ উপার্জন করেন, আবার অনেক সময় সর্বস্ব হারান। এটা যেকোনো দেশেই ঘটতে পারে। তবে কোনো বিনিয়োগকারী যদি কোনো বাজার কারসাজির সঙ্গে জড়িত হয়ে লাভ করেন, তবে তা অবশ্যই অপরাধমূলক কাজ। সেটা প্রমাণসাপেক্ষ। সুতরাং পুঁজিবাজার থেকে প্রচুর অর্থ উপার্জন করলেই তাঁকে অপরাধী হিসেবে চিহ্নিত করা ঠিক হবে না। ঢালাও বক্তব্য দিয়ে কোনো কিছু প্রমাণ করা যাবে না। এই পরিস্থিতিতে যাঁদের প্রাথমিকভাবে অভিযুক্ত করা হয়েছে, তাঁদের সম্পর্কে বিস্তারিত তদন্ত প্রয়োজন। এটা প্রমাণ করতে হবে যে একজন অভিযুক্ত ব্যক্তি সিকিউরিটিজ আইন ভঙ্গ করে অর্থ উপার্জন করেছেন। এ ধরনের অপরাধ সিকিউরিটিজ অ্যান্ড এক্সচেঞ্জ অর্ডিন্যান্স ১৯৬৯, সুবিধাভোগী ব্যবসা আইন ইত্যাদিতে বিস্তারিতভাবে চিহ্নিত করা আছে। এসব আইনের আওতায় অপরাধ প্রমাণ করতে হবে। সেটা না করলে মিডিয়া-ঝড়েই বিষয়টির পরিসমাপ্তি ঘটবে, প্রকৃত অপরাধীদের বিচার করা সম্ভব হবে না। সুতরাং এ পর্যায়ে আবেগতাড়িত না হয়ে নিরপেক্ষভাবে অভিযুক্ত ব্যক্তিদের কর্মকাণ্ড সম্পর্কে আইনের দৃষ্টিকোণ থেকে তদন্ত হওয়া প্রয়োজন। সেটা যতটা সম্ভব দ্রুত করা দরকার।
কমিটির প্রতিবেদনে একটি গুরুত্বপূর্ণ বিষয় উল্লেখ করা হয়েছে। সেটা হচ্ছে, প্রাথমিক বাজার অতি মূল্যায়িত করার বিষয়ে অডিটরদের ভূমিকা।
সাম্প্রতিক প্রাক-আইপিও এবং আইপিও মূল্য নির্ধারণে অডিট রিপোর্টসমূহের বিশ্বাসযোগ্যতা নিয়ে প্রশ্ন উঠেছে। একটি কোম্পানির সার্বিক আর্থিক মূল্যায়ন হয় নিরীক্ষিত আর্থিক প্রতিবেদনের ওপর ভিত্তি করে। এই অডিট রিপোর্ট পরীক্ষা করেই কোম্পানির লিস্টিং অনুমোদন করা হয় এবং এই প্রতিবেদন আইপিও মূল্য নির্ধারণে বিরাট ভূমিকা রাখে। একইভাবে এই নিরীক্ষিত প্রতিবেদনের ওপর নির্ভর করে ব্যাংক ঋণ অনুমোদন করে, ক্রেডিং রেটিং কোম্পানিসমূহ রেটিং প্রদান করে এবং জাতীয় রাজস্ব বোর্ড কর আদায় করে। নিরীক্ষিত আর্থিক প্রতিবেদন যদি সঠিক না হয়, তবে তা পুঁজিবাজারসহ সামগ্রিকভাবে আর্থিক সেক্টরকে ক্ষতিগ্রস্ত করতে পারে। অনেককে বলতে শোনা যায় যে কোনো কোনো অডিট ফার্মকে দিয়ে যেকোনো আর্থিক প্রতিবেদনে নিরীক্ষা প্রত্যয়ন গ্রহণ করা সম্ভব। অভিযোগটি যদি সত্য হয়, তবে তা ভয়াবহ। সরকারের বিষয়টি গুরুত্বসহ পরীক্ষা করা প্রয়োজন। নিরীক্ষার মান উন্নয়নের জন্য একটি ফাইন্যান্সিয়াল রিপোর্টিং কাউন্সিল গঠন করার বিষয়টি দীর্ঘদিন ধরে ঝুলে আছে। অডিট ফার্মগুলোরও বিভিন্ন সমস্যা আছে। এ সবকিছু পর্যালোচনা করে অডিটের মান উন্নয়নে আইসিএবির বলিষ্ঠ ভূমিকা গ্রহণ করা প্রয়োজন। সবশেষে, এসইসির ভূমিকা সম্পর্কে কিছু না বললে লেখাটি অসম্পূর্ণ থেকে যাবে। তদন্ত প্রতিবেদন এবং সংবাদমাধ্যম বাজার বিপর্যয়ের জন্য প্রধানত এসইসির ভূমিকাকে দায়ী করেছে। এসইসিকে বিতর্কিত ভূমিকা পালন, অন্যের পরামর্শে পরিচালিত হওয়া, যোগসাজশে অনৈতিক কর্মে বৈধতা প্রদান, বাজার নিয়ন্ত্রণে শৈথিল্য ইত্যাদি অভিযোগে অভিযুক্ত করা হয়েছে। এসব অভিযোগ গুরুতর। তবে সব অভিযোগ প্রমাণ করা কঠিন হতে পারে। প্রমাণ করা যাক বা না যাক, সাম্প্রতিককালে এসইসির ভাবমূর্তি প্রশ্নবিদ্ধ হয়েছে, সে বিষয়ে কোনো সন্দেহ নেই। এমতাবস্থায় প্রতিষ্ঠানটির ভাবমূর্তি পুনরুদ্ধারে তা পুনর্গঠন করা প্রয়োজন। তবে অন্যান্য প্রতিষ্ঠানের মতো এসইসিতেও অনেক মেধাবী ও সৎ কর্মকর্তা কাজ করছেন। ঢালাওভাবে সবাইকে দায়ী করলে এসব কর্মকর্তা নিরুৎসাহী হয়ে উদ্যম হারিয়ে ফেলবেন। এতে করে প্রতিষ্ঠানটি ক্ষতিগ্রস্ত হবে। কোনো কর্মকর্তার বিরুদ্ধে সুনির্দিষ্ট অভিযোগ থাকলে তাঁর বিরুদ্ধে বিধি অনুযায়ী ব্যবস্থা গ্রহণ করা প্রয়োজন। এটি দ্রুততার সঙ্গে করা দরকার। বিষয়টি প্রলম্বিত করলে সব কর্মকর্তাই নিরাপত্তাহীনতায় ভুগবেন এবং প্রতিষ্ঠানটি পুঁজিবাজারের এই সংকটময় সময়ে যথাযথ ভূমিকা পালনে বাধাগ্রস্ত হবে।
এসইসির কিছু শীর্ষস্থানীয় কর্মকর্তাকে পরিবর্তন করলেই প্রতিষ্ঠানটি বদলে যাবে, এমনটি আশা করার কারণ নেই। দক্ষতা বৃদ্ধির জন্য প্রতিষ্ঠানটিকে শক্তিশালী করার কার্যক্রম গ্রহণ করতে হবে। স্বল্প কিছু কর্মকর্তা নিয়ে প্রতিষ্ঠানটি পরিচালিত হচ্ছে। পাঁচ বছর আগে ঢাকা স্টক এক্সচেঞ্জে প্রাত্যহিক কেনাবেচা ছিল মাত্র ৩০ কোটি টাকার মতো। গত বছর শেষের দিকে মাঝেমধ্যে তা তিন হাজার কোটি টাকা ছাড়িয়ে যায়। আগের সেই ছোট্ট প্রতিষ্ঠান দিয়ে এই বাজারকে দক্ষতার সঙ্গে নিয়ন্ত্রণ করা সম্ভব কি না, সেটাও বিবেচনায় আনা দরকার। এই প্রতিষ্ঠানে কোনো চার্টার্ড অ্যাকাউন্ট্যান্ট নেই, অভিজ্ঞ আইনজ্ঞ নেই, আর্থিক বিশ্লেষক নেই। প্রশিক্ষণের তেমন কোনো সুযোগ নেই। প্রতিষ্ঠানটির অবস্থা অনেকটা ঢাল নেই তলোয়ার নেই নিধিরাম সর্দারের মতো। এখানে যে ধরনের দক্ষতাসম্পন্ন লোকবল প্রয়োজন, বর্তমান বেতনকাঠামো দিয়ে তাঁদের আকৃষ্ট করা সম্ভব নয়। বিষয়গুলো এসইসি পুনর্গঠনের সময় বিবেচনায় আনা প্রয়োজন। সরকার দ্রুত কার্যকর ব্যবস্থা না নিলে প্রতিষ্ঠানটি যে পুঁজিবাজার নিয়ন্ত্রণে সক্ষমতা সম্পূর্ণভাবে হারিয়ে ফেলবে, সে বিষয়ে সন্দেহ নেই।
ফারুক আহমেদ সিদ্দিকী: সাবেক চেয়ারম্যান, সিকিউরিটিজ অ্যান্ড এক্সচেঞ্জ কমিশন।‌
শেয়ারবাজার
টাকা জমাতে শুরু করুন, প্লিজ
আমি বলেছিলাম, তদন্ত প্রতিবেদনটি জনসমক্ষে প্রকাশ করব। এখন সেটি প্রকাশ করা হবে না। হয়তো কিছু ব্যক্তির নাম এসেছে। এগুলো ডিলিট করে (বাদ দিয়ে) প্রকাশ করব।’ সরকার যা চাইবে অর্থমন্ত্রীকে তো তা-ই করতে হবে! শেয়ারবাজার কারসাজির সঙ্গে জড়িত হিসেবে তদন্ত প্রতিবেদনে যাঁদের নাম এসেছে, তা আনুষ্ঠানিকভাবে প্রকাশ করা হয়নি। যে নামগুলোর ‘ভয়ে’ অর্থমন্ত্রী আগের প্রতিশ্রুতি থেকে সরে এসেছেন, সে নামগুলো কি শেষ পর্যন্ত অজানাই থাকল? নাকি থাকবে? পত্রপত্রিকায় ও টেলিভিশনে নামগুলো আসছে। সমস্যাটা আসলে নাম প্রকাশ নিয়ে নয়, নামগুলো আমরা জেনেই গেছি। নাম প্রকাশ না করার সিদ্ধান্ত নিয়ে সরকার আসলে আমাদের কী জানাতে চাইল? ভেবেচিন্তে মনে হলো, সরকারের সংকেতটা আসলে প্রতিবেদনে নাম আসা প্রভাবশালীদের প্রতি, অনেকটা এ রকম, ‘চিন্তা কোরো না, আমরা তোমাদের সঙ্গে আছি।’ সরকার তো তাঁদের সঙ্গেই থাকবে, এটাই তো নিয়ম!
দেশের কয়েক লাখ বিনিয়োগকারীকে (‘ক্ষুদ্র’) বলি, আপনারা কি জানতেন না যে আপনারা ‘ক্ষুদ্র’? বড় মাছ যে ছোট মাছদের খেয়ে ফেলে, এটা আপনাদের অজানা ছিল? এটাও কি জানেন না যে, বড় মাছেরা আপনাদের মতো ছোট মাছ খেয়ে এতই ফুলে-ফেঁপে ওঠে যে, কোনো জাল দিয়েই তাদের ধরা যায় না? এসব বড় মাছের সঙ্গে একই নদীতে খেয়ে-পরে বাঁচবেন—এমন ধারণা আপনাদের কী করে হয়েছিল? ভুল তো আপনারাই করেছেন! ভুলের মাশুল আপনারা দেবেন না তো কে দেবে? এই মাশুলটা ২০ হাজার কোটি টাকা! একটু বেশি হয়ে গেল কি? তবে এই টাকা তো আর আপনার একার টাকা নয়, লাখ লাখ বিনিয়োগকারীর টাকা, ভাগেজোগে আর কত পড়বে! বিষয়টি মেনে নিন, শান্তি পাবেন!
তবে ক্ষুদ্র বিনিয়োগকারীরা এই পরামর্শ মেনে নেবেন—এমন ভরসা পাওয়া কঠিন। মনে হয়, এই শান্তি তাঁরা চান না। ‘শান্তি’ বিষয়টি তাঁদের কাছ থেকে বিদায় নিয়েছে অনেক আগেই। কিছু হবে না জেনেও তদন্ত প্রতিবেদন প্রকাশের আশায় ছিলেন অনেকে। টাকা না হয় গেছে, কিন্তু কারা তা লুটেপুটে খেল, সরকার অন্তত এটুকু জানিয়ে তাদের দায়িত্ব সারবে। সরকারের মুখ থেকে এই নামগুলো শুনে ‘শান্তি’ পেতে চেয়েছিল অনেকে। সরকার এই শান্তিটুকু থেকেও তাঁদের বঞ্চিত করল! ক্ষুদ্র বিনিয়োগকারী হয়ে কী অপরাধই না করেছেন আপনারা!
বাংলাদেশ একটি অনন্য দেশ, দুনিয়ার সব দেশে যা হয় বাংলাদেশে তা হবে কেন? দেশটির অনন্য রূপটিই তো হারিয়ে যাবে তাহলে! আমাদের দেশে পুঁজিবাজার নিয়ন্ত্রণ করে সিকিউরিটিজ অ্যান্ড এক্সচেঞ্জ কমিশন। সংক্ষেপে এসইসি। সারা দুনিয়ায় এ ধরনের কমিশনের কাজ ক্ষুদ্র বিনিয়োগকারীদের স্বার্থ রক্ষা করা। বাংলাদেশে এসইসি নিশ্চয়ই সেই একই পথে হাঁটবে না। আপনারা, ক্ষুদ্র বিনিয়োগকারীরা এই সহজ বিষয়টি বুঝতে পারলেন না? ঢালতে ঢালতে ২০ হাজার কোটি টাকা ঢেলে ফেললেন! এসইসি ঠিক পথেই হেঁটেছে, তারা বড়দের স্বার্থ রক্ষাকেই নিয়ম মেনেছে। এখন বড়রাও দাঁড়িয়ে গেছেন তাঁদের স্বার্থ রক্ষার চেষ্টায়। তদন্ত প্রতিবেদনে এসইসির মাথার দিকের তিন কর্মকর্তাকে সরিয়ে দেওয়ার পরামর্শ দেওয়া হয়েছে। এই উপদেশ মেনে সরকার যাতে কাজ না করে সে জন্য ‘বড়রা’ চেষ্টা করে যাচ্ছেন। ২০ হাজার কোটি টাকা যাঁরা খুইয়েছেন তাঁদের বলি, ক্ষুদ্র বিনিয়োগকারীই যদি হবেন তবে বাংলাদেশে কেন? ‘ক্ষুদ্রদের’ স্বার্থ দেখার তো এখানে কেউ নেই। না এসইসি, না সরকার!
রাজনীতিবিদেরা নাকি অতীত থেকে শিক্ষা নেন না। আপনারা যাঁরা শেয়ারবাজারের ক্ষুদ্র বিনিয়োগকারী, তাঁরাও তো অতীত থেকে শিক্ষা নিলেন না! ১৯৯৬ থেকে ২০১১। ১৫ বছরের মাথায় একই ভুল করলেন। আপনাদের টাকাগুলো তো তখনো গায়েব হয়ে গিয়েছিল। তদন্ত কমিটি হয়েছিল, অনেকের নাম এসেছিল। যাঁরা টাকা খুইয়েছেন তাঁরা কী টাকা ফেরত পেয়েছিলেন, নাকি দোষীদের শাস্তি দেখে অন্তত শান্তির ঘুম ঘুমাতে পেরেছিলেন! আপনারা নতুন করে যে শেয়ারবাজারে আবার টাকা ঢালছিলেন, সেখানে যে আগের অনেকেই ছিলেন, তা কি আপনাদের জানা ছিল না? নতুন এমন আরও অনেকেরই যে জন্ম হতে পারে, তা কি আপনাদের বিবেচনায় ছিল না? অতীত থেকে শিক্ষা না নিলে যা হওয়ার তা-ই হয়েছে। এই ১৫ বছরে জমানো ২০ হাজার কোটি টাকা আবার তুলে দিতে হয়েছে তাঁদেরই হাতে।
পুরোনো প্রসঙ্গ থাক। এবার ভবিষ্যতের কথা বলি। আমরা জানি, ভবিষ্যতের ক্ষুদ্র বিনিয়োগকারীরাও অতীতের কাছ থেকে শিক্ষা নেবেন না। বর্তমান তখন অতীত মাত্র। ২০১০-১১ সালে বর্তমান ক্ষুদ্র বিনিয়োগকারীরা মাত্র ২০ হাজার কোটি টাকা দিয়ে পার পেয়েছেন। সামনে অন্তত ৪০ হাজার কোটি টাকার কমে পার পাবেন না। ভবিষ্যতের ক্ষুদ্র বিনিয়োগকারীরা, আপনারা এখন থেকেই টাকা জমাতে শুরু করুন, প্লিজ!‌
আর্থিক পরিস্থিতি
টাকার বেসামাল অবনমন ও অর্থনীতির চ্যালেঞ্জ
১৯ জানুয়ারি কয়েকটি পত্রিকায় বাংলাদেশের অর্থমন্ত্রী আবুল মাল আবদুল মুহিতের অর্থনীতি-সম্পর্কিত একটি জবাবদিহিমূলক প্রবন্ধ প্রকাশিত হয়েছে; যেখানে দেশের অর্থনীতির গত তিন বছরের অর্জিত সাফল্যের চালচিত্রের পাশাপাশি অর্থনীতির সাম্প্রতিক চ্যালেঞ্জ এবং ঝুঁকিগুলোর একটি তথ্যনির্ভর বর্ণনা ও বিশ্লেষণ রয়েছে। টেলিভিশনের ক্যামেরার সামনে কোনো বিষয়ে তাৎক্ষণিক মন্তব্য বা প্রতিক্রিয়া প্রদানের চেয়ে এ ধরনের লিখিত বক্তব্য প্রদান তাঁর জন্য অনেক বেশি নিরাপদ। কারণ, প্রায়ই তাঁর তাৎক্ষণিক বক্তব্য ও উচ্চারণগুলোকে কিছুটা বিকৃত করে কিংবা আউট অব কনটেক্সট উদ্ধৃত করে কিছু সাংবাদিক তাঁকে সমালোচনার শিকারে পরিণত করার নজির সৃষ্টি রয়েছে। আবার ওগুলোর প্রতিক্রিয়ায় তিনিও মাঝেমধ্যে সাংবাদিকদের বিরুদ্ধে উষ্মা প্রকাশ করেছেন। এমনকি তাঁর কিছু কিছু বক্তব্য পণ্যবাজার, শেয়ারবাজার ও অর্থবাজারে অনভিপ্রেত অভিঘাতও সৃষ্টি করেছে বেশ কয়েকবার। তাঁর এবারের লিখিত প্রবন্ধটি যথেষ্ট বস্তুনিষ্ঠ, সে জন্য তাঁকে সাধুবাদ জানাই। এবার আসা যাক তাঁর বক্তব্যগুলোর মূল্যায়নে।
পুঁজিবাদী বিশ্বের ১৯২৯-৩৫ পর্বের অর্থনৈতিক মহামন্দা থেকে উত্তরণের ‘নিউ ডিল’ নীতিমালা গ্রহণ ও বাস্তবায়নের জন্য মার্কিন প্রেসিডেন্ট ফ্রাঙ্কলিন রুজভেল্টের অর্থনীতিবিদদের ঠাট্টা করে উচ্চারিত মন্তব্যটি এখনো যথেষ্ট হাস্যরসের উদ্রেক করে: ‘আমার একজন এক হাতওয়ালা অর্থনীতিবিদ প্রয়োজন।’ বিশেষজ্ঞ ও খ্যাতনামা অর্থনীতিবিদদের বিশ্লেষণে প্রায়ই ‘On the one hand..., and on the other hand...’ কথাটার পুনরাবৃত্তিকে কটাক্ষ করে প্রেসিডেন্ট রুজভেল্ট এই ঠাট্টাটি করেছিলেন, বোঝাই যাচ্ছে। কিন্তু অর্থনৈতিক ইস্যুগুলোর মূল্যায়নে প্রায়ই প্রশংসা ও সমালোচনা যুগপৎভাবেই গুরুত্বের দাবিদার হয়ে যায় বাস্তবসম্মত কারণেই। তাই অর্ধেক পানিভর্তি গ্লাসকে যেমন অর্ধেক খালিও বলা যায়, তেমনই অর্থনৈতিক ইস্যুতেও পরিপূর্ণ সাফল্য অর্জন খুবই দুরূহ। জনাব মুহিতের প্রবন্ধে তিনি যেগুলোকে সরকারের সাফল্যের তালিকায় উল্লেখ করেছেন, সেগুলোর বেশ কটিকেই বিএনপি-জামাতের প্রতি মানসিকভাবে দুর্বল বিশ্লেষকেরা সরকারের দুর্বলতা ও ব্যর্থতার নজির হিসেবেই ফুটিয়ে তুলতে পারবেন। এতদসত্ত্বেও বলা যায়, অর্থনীতির বর্তমান চ্যালেঞ্জগুলো তাঁর লেখায় চিহ্নিত হয়েছে, একটু ঘুরপথে হলেও।
অর্থনীতির স্বল্পমেয়াদ, মধ্যমেয়াদ আর দীর্ঘমেয়াদ কথাগুলোও প্রায়ই বিভ্রান্তির সৃষ্টি করে। কারণ, দিন-মাস-বছর দিয়ে এগুলো আলাদা করা যায় না। দেশের সামষ্টিক অর্থনীতিতে সৃষ্ট সাম্প্রতিক ঝুঁকিগুলো অর্থনীতিতে স্বল্পমেয়াদি ও মধ্যমেয়াদি অস্থিরতা ও বিপদের আশঙ্কা বৃদ্ধি করেছে। কিন্তু সরকারের সাফল্যগুলো অর্থনীতির প্রবৃদ্ধি এবং জনগণের জীবনমানের উন্নয়নের জন্য অনেক বেশি গুরুত্ববহ, যেগুলো সামষ্টিক অর্থনীতির দীর্ঘমেয়াদের সম্ভাবনা ও সুস্বাস্থ্যের ইঙ্গিতবাহী। ‘ম্যাক্রো ইকোনমিক ব্যালেন্স’ নিয়ে মতামাতি উন্নত পুঁজিবাদী দেশের অর্থনীতির জন্যই বেশি মানানসই। অন্যদিকে অর্থনৈতিক প্রবৃদ্ধির হার বৃদ্ধি, আয় ও সম্পদ বণ্টনের বৈষম্য হ্রাস, দারিদ্র্য ও বঞ্চনার বিরুদ্ধে সংগ্রাম জোরদারকরণ—এগুলো আমাদের জন্য সাফল্যের মাপকাঠি হওয়াটাই বেশি যুক্তিসংগত। কিন্তু ব্যাষ্টিক অর্থনীতির প্রধান প্রধান খাতে বর্তমান সরকারের সাফল্যগুলো ম্লান হয়ে যাচ্ছে গত এক বছরের সামষ্টিক অর্থনৈতিক সূচকগুলোর নেতিবাচক গতি-প্রকৃতির কারণে। এগুলো হলো:
১. মুদ্রাস্ফীতির হার বৃদ্ধির প্রবণতা বছরজুড়েই জনসাধারণের দৈনন্দিন জীবনের দুর্গতির প্রধান অনুষঙ্গের ভূমিকা পালন করে চলেছে। মূল্যস্ফীতির হার প্রায় ১১ শতাংশ। নির্দিষ্ট বেতন ও মজুরির ওপর নির্ভরশীল জনগোষ্ঠী এবং নিম্নবিত্ত ও প্রান্তিক অবস্থানের শ্রমজীবী মানুষের দৈনন্দিন জীবনকে দিশেহারা করে দিচ্ছে অব্যাহত উচ্চ মূল্যস্ফীতির দৌরাত্ম্য। সরকারি ব্যাখ্যায় প্রকৃত মজুরি ও প্রকৃত ক্রয়ক্ষমতা বৃদ্ধির যত তথ্য-উপাত্তই উপস্থাপন করা হোক না কেন, ওই ব্যাখ্যা জনগণকে আশ্বস্ত করতে পারবে না। সম্প্রতি সরকারের জনপ্রিয়তায় ধস নামিয়েছে উচ্চ মূল্যস্ফীতি নিয়ন্ত্রণে সরকারের ব্যর্থতা।
২. ডলারের তুলনায় টাকার বৈদেশিক বিনিময় হার গত এক বছরে প্রায় ২০ শতাংশ অবনমিত হয়েছে। মানে, এক ডলারের বিনিময় হার ৭০ টাকা থেকে ৮৪ টাকায় উঠে গেছে আনুষ্ঠানিক বৈদেশিক মুদ্রাবাজারে, আর কার্ব মার্কেটে ডলারের দাম ৯০ টাকায় পৌঁছে গেছে। এ ক্ষেত্রে সরকারি নীতিপ্রণেতাদের অদক্ষতা, ভুল সিদ্ধান্ত ও সমন্বয়হীনতার অভিযোগগুলো উড়িয়ে দেওয়া যাচ্ছে না। মূল্যস্ফীতিকে বারবার উসকে দেওয়ার জন্য টাকার বৈদেশিক বিনিময় হারের এই বিস্ময়কর অবনমনই সবচেয়ে বেশি দায়ী। আর্থিকনীতি, রাজস্বনীতি ও আমদানিনীতি ব্যবস্থাপনার সমন্বয়হীনতা, অদক্ষতা ও দুর্বলতা সংশোধনের পদক্ষেপ গ্রহণ এখনই সরকারের প্রধান অগ্রাধিকার হওয়া উচিত।
৩. আমদানিপ্রবাহের প্রায় ৪২ শতাংশ প্রবৃদ্ধি দেশের বাণিজ্য ভারসাম্যের ঘাটতিকে বিপজ্জনক স্তরে উন্নীত করেছে। কুইক রেন্টাল বিদ্যুৎ প্ল্যান্টগুলোর জন্য ডিজেল ও ফার্নেস অয়েলের আমদানি ব্যয় দ্বিগুণ হওয়াকে এর জন্য প্রধানত দায়ী মনে করা হলেও গত এক বছরের আমদানি বিলের ৪২ শতাংশ উল্লম্ফনকে শুধু জ্বালানি আমদানি দিয়ে ব্যাখ্যা করা যাবে না। আরও গভীরে গিয়ে এর কারণ অনুসন্ধানের জন্য অনুরোধ করছি। দেশ থেকে পুঁজি পাচারকে অনুসন্ধানের ফোকাসে নিয়ে আসার জন্য আহ্বান জানাব। কারণ, ডলারের কার্ব মার্কেটের দাম ফরমাল মার্কেটের দামের চেয়ে প্রায় ছয় টাকা বেশি। এই অস্বাভাবিক চাহিদাস্ফীতি সমান্তরাল বৈদেশিক মুদ্রাবাজারের ক্রেতাদের সংখ্যা বৃদ্ধি এবং ডলার কেনার ক্রমবর্ধমান তাগিদের আলামত বহন করছে। বৈধ এলসির মাধ্যমে ওভার ইনভয়েসিং প্রক্রিয়ায় ডলার পাচারের হিড়িকের সঙ্গে কার্ব মার্কেটের অস্বাভাবিক তেজি ভাবকে মিলিয়েই তদন্ত কার্যক্রম জোরদার করতে হবে।
২০১০ সালে শেয়ারবাজারকে কৃত্রিমভাবে ফুলিয়ে-ফাঁপিয়ে যাঁরা লুটপাটের আখড়া বানিয়েছিলেন, তাঁদের নাম খোন্দকার ইব্রাহিম খালেদের নেতৃত্বাধীন তদন্ত কমিটির প্রতিবেদনে উল্লেখ করা হয়েছিল। গত এক বছরে তাঁদের গতিবিধি ও লেনদেন তদন্তের আওতায় নিয়ে আসা হোক। বর্তমান সরকারের গত তিন বছর মেয়াদে যারা দুর্নীতি, ঠিকাদারি, কমিশন বাণিজ্য ও মার্জিন শিকার এবং চাঁদাবাজি করে ‘আলাদিনের চেরাগ’ পেয়ে গেছেন, তাঁদেরও তদন্তের টার্গেট করা হোক। দেশের রাঘববোয়াল ব্যবসায়ী গ্রুপের একাংশ বিদেশে ব্যবসা, ঠিকাদারি, নির্মাণ খাত ও রিয়েল এস্টেটে বিনিয়োগ এবং শিল্পকারখানা গড়ে তুলেছেন, তাঁরা পুঁজি তো এ দেশ থেকেই পাচার করেছেন অবৈধভাবে। তাঁদেরও তদন্তের আওতায় নিয়ে আসা হোক। কম প্রয়োজনীয় পণ্য ও বিলাসপণ্য আমদানির রাশ টেনে ধরা হোক কঠোরভাবে। এমনকি বাংলাদেশ থেকে মিয়ানমার ও ভারতে ডিজেল পাচার হচ্ছে। বাংলাদেশে ডিজেলের ভর্তুকির কারণে দাম প্রতিবেশী এসব দেশের চেয়ে সস্তা। কুইক রেন্টাল বিদ্যুৎ প্ল্যান্টের মাধ্যমেও ডিজেল চোরাচালান বাড়ছে বলে মাঠপর্যায়ে খবর মিলছে। বিষয়টা কড়া নজরদারির অধীনে আনা হোক।
৪. সরকারের বাজেটঘাটতি মেটাতে এ অর্থবছরের প্রথম পাঁচ মাসে যেভাবে বাংলাদেশ ব্যাংক থেকে এবং ব্যাংকিং খাত থেকে সরকারকে ঋণ নিতে হলো, সেটাও সামষ্টিক অর্থনীতি ব্যবস্থাপনা সম্পর্কে দেশে-বিদেশে আস্থার সংকট তৈরি করেছে। গত অর্থবছরের মাঝামাঝি সময়ে বাংলাদেশ ব্যাংকের বরাত দিয়ে সংবাদপত্রে একটা হিসাব বেরিয়েছিল, দেশে ২৩ হাজার ২১২ জন কোটিপতি রয়েছেন। কিন্তু সাম্প্রতিক সময়ে এনবিআর জানাচ্ছে, বাংলাদেশে নাকি কোটি টাকার বেশি আয়কর প্রদানকারীর সংখ্যা পঞ্চাশেরও কম। এ দুটো অঙ্ককে তো মেলানো যাচ্ছে না। আয়কর আদায়ের প্রবৃদ্ধি গত কয়েক বছর ধরে সন্তোষজনক বলে দাবি করছে সরকার। আমার মন তাতে সায় দিচ্ছে না। অর্থমন্ত্রীকে অনুরোধ, আয়কর বিভাগকে ঢেলে সাজানোর কাজে আপনার মেধা ও অভিজ্ঞতাকে আরেকটু জোরদারভাবে প্রয়োগ করুন। দেশে এখন প্রায় ৩০ লাখ টিআইএনধারী রয়েছেন। অথচ আয়কর রিটার্ন দাখিলকারীর সংখ্যা এখনো ১০ লাখের মতো। এখানে বড় ধরনের সংস্কার প্রয়োজন। ড. আকবর আলি খানের নেতৃত্বাধীন রেগুলেটরি রিফর্মস কমিশনকে এই সরকার আসার পর গুটিয়ে ফেলাটা বড়সড় ভুল হয়েছিল। আমি তখন প্রতিবাদও জানিয়েছিলাম। তাঁর মতো একজন সৎ, মেধাবী, নিষ্ঠাবান সাবেক আমলা ও মুক্তিযোদ্ধাকে কাজে লাগাতে পারল না বর্তমান সরকার—এটা জাতির দুর্ভাগ্য। তাঁর নেতৃত্বে ওই কমিশনকে পুনর্গঠিত করা যায় না?
৫. বৈদেশিক মুদ্রার রিজার্ভ নয় বিলিয়ন ডলারের নিচে নেমে এসেছে। এটা বিপজ্জনক না হলেও অর্থনীতি সম্পর্কে আস্থার ঘাটতি সৃষ্টি করে। বিশেষত, গত এক বছরে প্রায় তিন বিলিয়ন ডলার রিজার্ভ কমে যাওয়ায় আমদানিকারকদের মধ্যে কিছুটা আতঙ্ক সৃষ্টি হয়েছে, বোঝাই যাচ্ছে। ব্যাংকের তারল্যসংকট এবং কম প্রয়োজনীয় পণ্যের এলসি খোলাকে নিরুৎসাহিত করার নীতির কারণে ব্যাংকিং সেক্টরে জোর গুজব রটানো হচ্ছে যে অর্থনীতি সংকটে পড়েছে। উপরন্তু, বেগম জিয়া ‘অর্থনীতি দেউলিয়া হয়ে গেছে’ মর্মে অভিযোগ তোলার পর বিএনপি-জামাতের সক্রিয় সমর্থকেরা এ ধরনের প্রপাগান্ডায় মেতে উঠেছেন। বৈদেশিক মুদ্রার রিজার্ভকে ১০ বিলিয়ন ডলারের ওপরে নিয়ে যেতেই হবে এবং তা ওই স্তরে ধরে রাখতে হবে। প্রয়োজনে মালয়েশিয়ার নজির অনুসরণ করে আবার ‘ম্যানেজড ফ্লোটিং’ ব্যবস্থায় ফিরে যেতে হবে। বাংলাদেশের তথাকথিত ‘উন্নয়ন অংশীদার’ বা দাতারা দুর্নীতির অভিযোগ ভুলে পদ্মা সেতুর নির্মাণকাজ আটকে দিয়েছে। ওই অভিযোগ তদন্তাধীন। কিন্তু এ কথাও সত্য, ঋণদাতা ‘বড় ভ্রাতারা’ আওয়ামী লীগকে পছন্দ করে না—এটা বঙ্গবন্ধুর সকারের সময় অকাট্যভাবে প্রমাণিত হয়েছে। অতএব, এসব সংস্থার ব্ল্যাকমেইলিংয়ের শিকার যাতে আবারও হতে না হয়, সে ব্যাপারে বর্তমান সরকারকে বৈদেশিক ঋণ গ্রহণের ইস্যুতে সতত সজাগ থাকতে হবে। আমি অবশ্য বিষয়টাকে ‘শাপে বর’ হিসেবেই দেখছি। এ বছর জিডিপির শতাংশ হিসাবে ছাড় করা বৈদেশিক ঋণ ও অনুদানের অনুপাত ১ শতাংশেরও নিচে নেমে যাবে। আমি আশা করছি, এ বছর আমাদের জিডিপির প্রবৃদ্ধি ৬ শতাংশের ওপরেই থাকবে। তাই যদি হয়, তাহলে প্রমাণ হয়ে যাবে যে বৈদেশিক ঋণ আমাদের অর্থনৈতিক প্রবৃদ্ধি ও উন্নয়নের জন্য মোটেও অপরিহার্য নয়। দেশের অর্থনীতি যে খয়রাতনির্ভরতা কাটিয়ে উঠেছে, এটা কি গুরুত্বপূর্ণ নয়?
অর্থমন্ত্রী সরকারের যেসব সাফল্য ও অর্জনের কথা বলেছেন, সেগুলোর পুনরুক্তির প্রয়োজন নেই। চ্যালেঞ্জ সম্পর্কে যেটুকু বলেছেন, সেগুলো সামষ্টিক অর্থনীতিতে যে ঝুঁকি ও সমস্যা সৃষ্টি করেছে, সেগুলো নিঃসন্দেহে সংশোধনযোগ্য। তাঁর লেখা পড়েই বোঝা যাচ্ছে, কিছুটা রাখঢাক করে ওগুলোর উল্লেখ করা হলেও তিনি এবং তাঁর সহকর্মীরা পুরোপুরি সজাগ রয়েছেন ওগুলোর মোকাবিলায়। যে ব্যাপারে এ সরকারের প্রকৃত ভুল ও ঘাটতি দেখা যাচ্ছে, তা হলো ‘দুর্নীতি ও দুঃশাসন’, যে অঙ্গীকারের কথা দিয়েই তিনি প্রবন্ধটা শুরু করেছেন। আগামী দুবছরে এই দুই ক্ষেত্রে বিশ্বাসযোগ্য পরিবর্তন আনতেই হবে সরকারকে। আপনারা কি পারবেন? ‌
মূল্যস্ফীতি
অর্থনৈতিক সংকটের গতিপ্রকৃতি
অনেকের মতে, দেশের অর্থনৈতিক অবস্থা অনেকটা নাজুক; যার মূলে রয়েছে ব্যাপক মুদ্রাস্ফীতি এবং বৈদেশিক মুদ্রাবাজারের ভঙ্গুর অবস্থা। এর কারণ বৈদেশিক মুদ্রার জোগান ও চাহিদার মধ্যে ব্যাপক ব্যবধান। বৈদেশিক মুদ্রার জোগানের উৎসগুলো হচ্ছে বৈদেশিক রেমিট্যান্স, রপ্তানি আয়, প্রত্যেক্ষ বিদেশি বিনিয়োগ, বৈদেশিক ঋণ ও সাহায্য। অপরদিকে বৈদেশিক মুদ্রার চাহিদাগুলো হচ্ছে আমদানি, সুদসহ বৈদেশিক ঋণ পরিশোধ। সাম্প্রতিকালের ফরেন রেমিট্যান্সের তথ্যে দেখা যায়, ২০১০ সালে ফরেন রেমিট্যান্সের পরিমাণ ছিল ১১ হাজার পাঁচ মিলিয়ন ডলার, যা ২০১১ সালে ১০ দশমিক ৬ শতাংশ বৃদ্ধি পেয়ে দাঁড়িয়েছে ১২ হাজার ১৭২ মিলিয়ন ডলার। গত ডিসেম্বর মাসে ছিল রেকর্ডপরিমাণ এক হাজার ১৪৪ মিলিয়ন ডলার রেমিট্যান্স। সুতরাং দেখা যাচ্ছে, ফরেন রেমিট্যান্সের অবস্থা অতটা নাজুক নয়। প্রত্যক্ষ বিদেশি বিনিয়োগের তথ্য অনুযায়ী, ২০১১ সালের মে মাস পর্যন্ত অর্থাৎ ২০১০-১১ অর্থবছরে প্রথম ১১ মাসেই প্রত্যক্ষ বিদেশি বিনিয়োগ ছিল ৬২২ মিলিয়ন ডলার, যেখানে ২০০৯-১০ অর্থবছরে প্রত্যক্ষ বিনিয়োগ ছিল ৫৮৪ মিলিয়ন ডলার। সুতরাং প্রত্যক্ষ বিদেশি বিনিয়োগের অবস্থাও খারাপ নয়। যে জায়গায় অবস্থাটি খারাপ তা হলো, আমদানি ও রপ্তানির ব্যবধান।
বাংলাদেশে রপ্তানির চেয়ে আমদানির পরিমাণ অনেক বেশি অর্থাৎ ঘাটতি বৈদেশিক বাণিজ্য। ২০০৯-১০ অর্থবছর শেষে এই ঘাটতির পরিমাণ দাঁড়ায় পাঁচ বিলিয়ন ডলারের ওপরে। ২০১১ সালের জুলাই থেকে ডিসেম্বর—এই ছয় মাসে রপ্তানি ২০১০ সালের একই সময়ের চেয়ে ১৪ দশমিক ৭২ শতাংশ বৃদ্ধি পেয়ে এক হাজার ১৭৭ কোটি ৪৬ লাখ ডলারে দাঁড়ালেও আমদানির পরিমাণ আরও অধিক হারে বাড়ার কারণে বাণিজ্যঘাটতি বেড়ে যায়। ২০১১ সালের এই ঘাটতির পরিমাণ ব্যাপকভাবে বেড়ে যায় মূলত ভাড়াভিত্তিক ও কুইক রেন্টালসহ ২০টি বিদ্যুৎকেন্দ্রের জন্য; বাংলাদেশ পেট্রোলিয়াম করপোরেশনের (বিপিসি) বিপুল পরিমাণ জ্বালানি তেল আমদানি বাবদ ব্যয় করা হয়েছে ২৪০ কোটি ডলার। ২০১০-১১ অর্থবছরে ৫০ শতাংশ বেড়ে তা দাঁড়িয়েছে ৩৬০ কোটি ডলার। চলতি অর্থবছরের প্রথম ছয় মাসে তা আরও বৃদ্ধি পেয়ে দাঁড়িয়েছে ২০০ কোটি ডলার। অতিরিক্ত জ্বালানি তেল আমদানির ফলে চলতি অর্থবছরের প্রথম পাঁচ মাসে বাণিজ্যঘাটতি দাঁড়িয়েছে ৩৬৪ কোটি ৫০ লাখ ডলার, যা গত অর্থবছরের একই সময়ের চেয়ে ৩২ শতাংশ বা ৮৯ কোটি ডলার বেশি।
বৈদেশিক মুদ্রাঘাটতির আরও একটি কারণ হচ্ছে বৈদেশিক সাহায্য প্রায় শূন্য। চলতি অর্থবছরের প্রথম পাঁচ মাসে ঋণ ও অনুদান মিলিয়ে বিদেশি সহায়তা এসেছে ৪১ কোটি ৩৮ লাখ ডলার। আর এ সময় সুদ ও আসলসহ পরিশোধ করতে হয়েছে ৪০ কোটি ৯৩ লাখ ডলার। অর্থাৎ প্রকৃত প্রাপ্তি হয়েছে মাত্র ৪৫ লাখ ডলার। অথচ বিগত বছরের একই সময়ে ঋণ ও অনুদান মিলিয়ে ছাড় করা হয়েছিল ৬১ কোটি ৮৩ লাখ ডলার। সুতরাং বৈদেশিক ঋণ ও অনুদানবিষয়ক তথ্য এটিই প্রমাণ করে যে বর্তমানে বৈদেশিক সাহায্য দেশের বৈদেশিক মুদ্রার প্রয়োজনে বিশেষ কোনো অবদান রাখছে না।
বিশ্লেষণে যা পাওয়া যায় তা হলো, অতিরিক্ত জ্বালানি তেল আমদানির জন্য বৈদেশিক মুদ্রার ঘাটতি দেখা দিলেও এর ফল অবশ্যই শুভ। বিদ্যুতের ঘাটতি মিটবে। প্রথম আলোর জরিপ অনুযায়ী, ২০১১ সালে ৪৮ শতাংশ মানুষ দেশের বিদ্যুৎ পরিস্থিতির উন্নতি হয়েছে বলে মন্তব্য করে। এর ফলে পণ্যের উৎপাদন ব্যয় হ্রাস পাবে, উৎপাদন বৃদ্ধি পাবে, রপ্তানি আয় বৃদ্ধি পাবে। ইতিমধ্যে ২০১২ সালে তৈরি পোশাকের রপ্তানি ১৫ শতাংশ বৃদ্ধি পাবে বলে প্রাক্কলনও করা হয়েছে।
ঘাটতি মেটানোর জন্য সরকার আন্তর্জাতিক মুদ্রা তহবিলের (আইএমএফ) কাছ থেকে জ্বালানি তেলের মূল্যবৃদ্ধিসহ বিভিন্ন শর্ত মেনে ঋণ গ্রহণ এবং বিদেশ থেকে বেশি সুদে ‘সার্বভৌম ঋণ’ নেওয়ার পরিকল্পনা করছে তা কতটুকু শুভ হবে, তা নিয়ে রয়েছে সন্দেহ। এই ঋণ দেশের বৈদেশিক মুদ্রা ব্যবস্থাপনার ক্ষেত্রে বোঝা হয়ে দাঁড়াবে।
সাম্প্রতিক সময়ে অর্থনীতির আরেকটি প্রতিকূল দিক হচ্ছে ব্যাংকিং খাতে তারল্যসংকট। ব্যাংকগুলোতে যখন বৈদেশিক মুদ্রার সংকট হয়েছে, তখন দেশি টাকা দিয়ে কেন্দ্রীয় ব্যাংকের কাছ থেকে ডলার ক্রয় করে জ্বালানি তেলের জন্য লেটার অব ক্রেডিট খুলেছে; ফলে ব্যাংকে নগদ অর্থ কমে গেছে। অন্যদিকে ব্যাংকগুলো ২০১০-১১ অর্থবছরে অনেক বেশি ঋণ প্রদান করেছে। বিগত অর্থবছরে ব্যাংকগুলো ৬২ হাজার ৪৫২ কোটি টাকা নতুন ঋণ প্রদান করেছে, যা জুন ২০১০ সালের ঋণের উদ্বৃত্তের প্রায় ২৪ শতাংশ। শুধু ২০১০-১১ অর্থবছরেই নয়, ২০০৯-১০ অর্থবছরেও অনেক বেশি পরিমাণ ঋণ প্রদান করা হয়েছে। ওই বছরেই জুন ২০০৯-এ ঋণের উদ্বৃত্তের প্রায় ১৪ শতাংশ ঋণ প্রদান করা হয়েছে, যেখানে ২০০৮-০৯ অর্থবছরে ঋণ প্রদান করা হয়েছিল জুন ২০০৮ সালের ঋণের উদ্বৃত্তের ১২ শতাংশ। এই অতিরিক্ত হারে ঋণ প্রদানের ক্ষেত্রে ঋণের সব নিয়ম-নীতি অনুসরণ করা হয়েছে কি না, তা নিয়ে যথেষ্ট সন্দেহ রয়েছে। ঋণের ক্ষেত্রে সংশ্লিষ্ট আরেকটি তথ্যে দেখা যায়, ২০১১ সালে অতিরিক্ত খেলাপি ঋণের সঙ্গে যুক্ত হয়েছে দুই হাজার ৫১০ কোটি টাকা, যা ২০১০ সালের খেলাপি ঋণের ১১ শতাংশের অধিক। ডিসেম্বর ২০০৮ সালে দেশে খেলাপি ঋণের পরিমাণ ছিল ২২ হাজার ৪৮১ কোটি টাকা, ২০১০ সালে যা সামান্য পরিমাণে বেড়ে দাঁড়ায় ২২ হাজার ৫৬৩ কোটি টাকা, কিন্তু ২০১১ সালের শেষে এই খেলাপি ঋণের পরিমাণ ১১ শতাংশ বৃদ্ধি পেয়ে দাঁড়ায় ২৫ হাজার ৭৩ কোটি টাকা; যার সিংহভাগই রাষ্ট্রীয় মালিকানাধীন ব্যাংকগুলোর সঙ্গে সংশ্লিষ্ট। ধারণা করা অমূলক নয় যে ২০১০ ও ২০১১ সালে যে অতিরিক্ত ঋণ প্রদান করা হয়েছে, তার একটি বড় অংশ রাষ্ট্রীয় মালিকানাধীন বাণিজ্যিক ব্যাংকগুলো থেকে প্রভাবশালী ব্যক্তিদের প্রদান করা হয়েছে।
অর্থনীতির আরেকটি উল্লেখযোগ্য দিক হচ্ছে কর রাজস্ব আদায়। চলতি অর্থবছরের প্রথম পাঁচ মাসে রাজস্ব আদায়ে প্রবৃদ্ধি হয়েছে ১৭ শতাংশ। এটি ভালো লক্ষণ। দেশের এই বৈদেশিক মুদ্রা পরিস্থিতি, ব্যাংকিং খাতে ঋণের অবস্থা এবং রাজস্ব আদায়ে সাফল্য বিশ্লেষণে যা দাঁড়ায় তা হলো, আইএমএফ থেকে ঋণ পাওয়ার জন্য সরকার জ্বালানি তেলের দাম বৃদ্ধি করতে বাধ্য হচ্ছে; ফল দাঁড়াচ্ছে ‘কস্ট পুশ’ মুদ্রাস্ফীতি। অধিক পরিমাণে পরোক্ষ এবং পরোক্ষরূপী প্রত্যক্ষ করের মাধ্যমে রাজস্ব আদায়ের চাপও দ্রব্যের মূল্যবৃদ্ধিতে সহায়ক হচ্ছে। অপরদিকে পর্যাপ্ত ব্যাংক ঋণ এক বিশেষ শ্রেণীর হাতে অর্থের জোগান বৃদ্ধি করছে, যা অনেকখানি ‘ডিমান্ডপুল’ মুদ্রাস্ফীতিতে সহায়ক ভূমিকা পালন করছে। দেশের এই প্রতিকূল অর্থনৈতিক অবস্থাকে অনুকূলে আনতে বৈদেশিক মুদ্রা ব্যবস্থাপনায় সঠিক সিদ্ধান্ত গ্রহণ এবং ব্যাংকিং খাতে শৃঙ্খলা বজায় রাখা জরুরি।
মো. শাহাদাৎ হোসেন: চার্টার্ড অ্যাকাউন্ট্যান্ট।