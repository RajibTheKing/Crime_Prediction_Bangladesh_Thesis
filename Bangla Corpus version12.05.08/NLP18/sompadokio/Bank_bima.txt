সরকারের ভুল নীতির খেসারত?
রাষ্ট্রায়ত্ত চার ব্যাংক:
রাষ্ট্রীয় মালিকানাধীন চারটি বাণিজ্যিক ব্যাংক—সোনালী,জনতা,অগ্রণী ও রূপালীর মূলধন ও ঋণের ভারসাম্যহীনতার খবরটি উদ্বেগজনক। রাষ্ট্রায়ত্ত ছয়টি বাণিজ্যিক ব্যাংকের দুটি (উত্তরা ও পূবালী) ইতিমধ্যে বেসরকারি মালিকানায় চলে গেছে। বাকি চারটি নিয়েও চলছে তেলেসমাতি কাণ্ড। চারদলীয় জোট সরকারের আমলে রূপালী ব্যাংক বিদেশিদের কাছে বিক্রি করে দেওয়ার চেষ্টা হয়েছিল। দেশে যখন বেসরকারি ব্যাংকগুলো রমরমা ব্যবসা করছে এবং সরকার নতুন ব্যাংক খোলার উদ্যোগ নিয়েছে,তখন রাষ্ট্রায়ত্ত বাণিজ্যিক ব্যাংকগুলোর অবস্থা নাজুক কেন? আর্থিক প্রতিষ্ঠান যেসব কারণে ক্রমাবনতির দিকে ধাবিত হয়, তার সব লক্ষণই এই ব্যাংকগুলোতে আছে:আমানত সংগ্রহ ও ঋণ দেওয়ায় ভারসাম্যহীনতা থেকে শুরু করে অনিয়ম ও অব্যবস্থাপনা। ব্যাংকিং প্রতিষ্ঠানের মূল শক্তি আমানত। কিন্তু যখন আমানতের চেয়ে ঋণের প্রবৃদ্ধি বেশি হয়, তখন প্রতিষ্ঠান দুর্দশায় পড়ে। পরিসংখ্যান বলছে,চারটি ব্যাংকেই ঋণ প্রদানের প্রবৃদ্ধি আমানত সংগ্রহের প্রবৃদ্ধিকে ছাড়িয়ে গেছে। সবচেয়ে উদ্বেগের বিষয় খেলাপি ঋণের পরিমাণ বেড়ে যাওয়া। গত ছয় মাসে রূপালী ছাড়া বাকি তিনটি ব্যাংকেই খেলাপি ঋণ বেড়েছে। তাই মুদ্রাবাজার থেকে ধার করে ব্যাংকগুলোকে চলতে হচ্ছে। অথচ নিকট অতীতেও এই রাষ্ট্রায়ত্ত ব্যাংকগুলো ছিল অর্থের প্রধান জোগানদাতা। রাষ্ট্রায়ত্ত ব্যাংকগুলোর দুরবস্থার জন্য ব্যবস্থাপনায় দুর্বলতার পাশাপাশি কেন্দ্রীয় ব্যাংকের তদারকির অভাবও কম দায়ী নয়। মাঝেমধ্যে নির্দেশনা পাঠালেই কেন্দ্রীয় ব্যাংকের দায়িত্ব শেষ হয়ে যায় না। সেই নির্দেশনার বাস্তবায়ন নিশ্চিত করাও জরুরি। তদুপরি সরকার ব্যাংকিং খাত থেকে যে মোটা অঙ্কের ঋণ নেয়,তার সিংহভাগের জোগানদাতা কেন্দ্রীয় ব্যাংক ও রাষ্ট্রায়ত্ত চারটি বাণিজ্যিক ব্যাংক। গত বছর সরকার বাজেটে ১১ হাজার কোটি টাকা ভর্তুকি দিয়েছে। এ বছর ভর্তুকির পরিমাণ ৪০ হাজার কোটি টাকায় পৌঁছাতে পারে। এই টাকা সরকারকে ব্যাংকিং খাত থেকেই ঋণ হিসেবে নিতে হবে। বেসরকারি ব্যাংকগুলো সরকারকে ঋণ দিতে আগ্রহী নয়। সে ক্ষেত্রে কেন্দ্রীয় ও রাষ্ট্রায়ত্ত বাণিজ্যিক ব্যাংকগুলোর কাছেই ধরনা দিতে হচ্ছে। এই সমস্যার সমাধান করতে হলে সরকারকে ভর্তুকি,অপচয় ও অনুৎপাদনশীল খাতে ব্যয় কমাতে হবে। আইএমএফও এমন পরামর্শই দিয়েছে। একই সঙ্গে ব্যাংকগুলোকে ব্যবস্থাপনাগত দক্ষতা অর্জন করতে হবে। কোনো মহলের চাপে ঝুঁকিপূর্ণ ঋণ দেওয়ার ঝুঁকি নেওয়া যাবে না। ব্যাংক ব্যবস্থাপনার বিষয়ে সোনালী ব্যাংকের চেয়ারম্যান যা বলেছেন,তা একেবারেই অগ্রহণযোগ্য। ব্যাংকের আর্থিক আয়-ব্যয়ের পরিস্থিতি দেখা কি তাঁর কিংবা পরিচালনা পর্ষদের দায়িত্বের মধ্যে পড়ে না?রাষ্ট্রায়ত্ত ব্যাংকগুলোর পরিচালনা পর্ষদে তাঁদেরই নিয়োগ দেওয়া উচিত,যাঁদের ব্যাংকিং বিষয়ে জ্ঞান ও অভিজ্ঞতা আছে। রাজনৈতিক বিবেচনায় এ ক্ষেত্রে অগ্রহণযোগ্য।রাষ্ট্রায়ত্ত ব্যাংকগুলো আইন অনুযায়ী এবং কেন্দ্রীয় ব্যাংকের নির্দেশনা মেনে চলুক। এসব প্রতিষ্ঠান মন্দ ঋণের কুপ্রভাব থেকেও বেরিয়ে আসুক এবং সব ধরনের হস্তক্ষেপ বন্ধ হোক।
শিক্ষার জাতীয় বাজেট বনাম পারিবারিক বাজেট:
শিক্ষাব্যয়ের কতটা সরকার দেবে আর কতটা রাষ্ট্র দেবে সেই প্রশ্নই জগন্নাথ বিশ্ববিদ্যালয়ের শিক্ষার্থীরা তুলেছিলেন। তাদের দাবি আপাতত মেনে নেওয়ার মাধ্যমে সমস্যাটার আপাত সমাধান হয়েছে বটে,কিন্তু প্রশ্নটার কোনো স্থায়ী সমাধান হয়েছে কি? শিক্ষাক্ষেত্রে রাষ্ট্রীয় বাজেটে বরাদ্দ কমিয়ে দিয়ে পরিবারের ওপরে এর ভার চাপিয়ে শিক্ষার দায় রাষ্ট্র এড়াচ্ছে। এর ফলে পারিবারিক বাজেটের ওপর যে অসম্ভব,অবাস্তব এবং অযৌক্তিক চাপ,তার বিক্ষুব্ধ প্রতিক্রিয়া হতে বাধ্য। বাংলাদেশে উচ্চশিক্ষা সবার জন্য অবারিত করে দেওয়া উচিত,নাকি কেবল সেরা ছাত্রছাত্রীদেরই উচ্চশিক্ষার সুযোগ দেওয়া বাঞ্ছনীয়,সেই প্রশ্নের সুরাহা করা জরুরি। কিন্তু এই প্রশ্নকে সামনে ঝুলিয়ে বিদ্যমান শিক্ষাকাঠামো ও সুযোগকে সংকুচিত করা,তাকে বড়লোকের হাতে তুলে দেওয়ার বিষয়ে আমাদের ঘোর আপত্তি আছে। এই বজ্রপাত বিনা মেঘে নয়। মেঘে মেঘে বহুদিন ধরেই প্রাইভেট সেক্টরে সেবা খাতগুলো একে একে ছেড়ে দেওয়ার নিও লিবারেল অর্থনৈতিক নীতির বাস্তবায়ন চলছে বাংলাদেশে। বিশ্বব্যাংক,এডিবি নির্দেশিত ‘উন্নয়নের লক্ষ্য’অর্জনের অংশ হিসেবেই স্বাস্থ্য ও শিক্ষা খাত ক্রমেই বাণিজ্যিক উদ্যোক্তাদের হাতে ছেড়ে দেওয়া হয়েছে। বিশ্বব্যাংক প্রণীত উচ্চশিক্ষার কৌশলপত্রে তারই পরামর্শ। এবার তার ফলাফল ভোগের পালা শুরু হয়েছে। ১৯৭৩-এর অধ্যাদেশে প্রতিষ্ঠিত ও পরিচালিত পুরোনো স্বায়ত্তশাসিত পাবলিক বিশ্ববিদ্যালয়গুলোর চেয়ে নতুন পাবলিক বিশ্ববিদ্যালয়গুলো শিক্ষাব্যয়ের দায়িত্ব ক্রমেই পরিবারের বাজেট থেকে টানতে শুরু করেছে। সামাজিক খাতগুলোতে সরকারি ব্যয় ক্রমহ্রাসমান করে তোলা এবং সেবা খাতগুলোকে প্রাইভেট সেক্টরে ছেড়ে দেওয়ার রাষ্ট্রীয় দৃষ্টিভঙ্গিই ও এর অনুসৃত নীতিমালাই বিদ্যমান সংকটের কারণ। সরকারের অদল-বদলে এর মূল জায়গাটাতে তেমন কিছু উনিশ-বিশ হয় না। যে সরকারই ক্ষমতায় আসুক না কেন, উচ্চশিক্ষার ব্যয়ভার ক্রমেই পারিবারিক ব্যয় ব্যবস্থাপনার হাতে ছেড়ে দেওয়াই এই রাষ্ট্রের লক্ষ্য। রাষ্ট্র ক্রমেই এই ব্যয়-ব্যবস্থাপনার দায়দায়িত্ব থেকে বেরিয়ে আসতে চাইছে। এই প্রবণতা তিন-চার দশক ধরে রাষ্ট্রের সঙ্গে ছাত্রসমাজকে একটি মুখোমুখি অবস্থানে দাঁড় করিয়ে রাখছে। শিক্ষা এখন সব অর্থেই বিদ্যা-কারখানার একটি মহার্ঘ পণ্য এবং উপার্জনের পুঁজি, যা ভাত-রুটি-তরকারির সঙ্গে সন্তানদের হাতে বাবা-মাকে গায়ের রক্ত পানি করে তুলে দিতে হচ্ছে। বছরের পর বছর ধরে পাবলিক বিশ্ববিদ্যালয়ের বাজেটে গবেষণার জন্য উল্লেখ করার মতো কোনো বরাদ্দ থাকে না। ফলে হাভাতে বাজেটে অপুষ্ট শিশুর স্ফীত উদরের মতো বড় হয়ে দেখা দেয় বেতন-ভাতার খাত। আর তখনই পাবলিক বিশ্ববিদ্যালয়কে ঠেঙানোর জন্য মুখিয়ে থাকা মানুষজন ও কিছু মিডিয়া তারস্বরে বলতে থাকে, গেল গেল, বিশ্ববিদ্যালয়ের সব টাকা মাস্টার-কর্মচারীদের পেটে গেল। কী স্ববিরোধিতা! বিশ্ববিদ্যালয়ের বিদ্যা-কারখানার নিজস্ব আয় বলতে নীতি-নির্ধারকেরা কী বোঝাতে চান, সেটাও স্পষ্ট নয়। শিক্ষা ও গবেষণাই এর প্রধান উৎপাদিত পণ্য। একে চড়া দরে দেশের বাজারে বিক্রি করা, অর্থাৎ মোটা অঙ্কের টিউশন আদায় করা ছাড়া আর কি আয়ের উৎস হতে পারে, তা কল্পনা করা কঠিন। যদিও বিশ্ববিদ্যালয়ের প্রখর বিষয়-বুদ্ধিসম্পন্ন কিছু অধ্যাপক মাছ চাষ, আম-কাঁঠালের বাগানের ইজারা, দোকান-জায়গা ভাড়ার মতো কিছু বুদ্ধিও উদ্ভাবন করছেন! পেটেন্ট, রয়্যালটি, গবেষণার ফরমাশ থেকে আয় দিয়ে কোনো বিশ্ববিদ্যালয় চলতে পারে কি না তা আমাদের জানা নেই। ঢাকা বিশ্ববিদ্যালয় একবার রাতের বাণিজ্যিক কোর্স চালুর চেষ্টা শিক্ষার্থীদের আন্দোলনের মুখে নিবৃত্ত হয়। জাহাঙ্গীরনগর বিশ্ববিদ্যালয়সহ দেশের অন্য বিশ্ববিদ্যালয়গুলোয় বিভিন্নভাবে অর্থ-উপার্জনমূলক কোর্স চালু করে যাচ্ছে। অধ্যাপকদের শ্রম, সময় ও মনোযোগের অনেক বড় অংশই কেড়ে নিচ্ছে এই উপার্জনমূলক পাঠদান এবং ফরমায়েশি গবেষণা বা ‘খ্যাপের কাজ’। এই দৈন্যের সংস্কৃতি থেকে মুক্তির পথ কোনোভাবেই বাজেট সংকোচন নয়। বাজেট বাড়িয়েই কেবল পাবলিক বিশ্ববিদ্যালয় থেকে সমাজ ও রাষ্ট্র সেরা ফলটি পেতে পারে। গবেষণার জন্য পর্যাপ্ত বরাদ্দের পাশাপাশি ভালো কাজের জন্য, গবেষণার জন্য, সুশিক্ষার জন্য পুরস্কার আর ফাঁকিবাজি, মন্দ কাজের জন্য শাস্তির মতো আত্মজবাবদিহিমূলক ব্যবস্থা তৈরি করেই মেধার সর্বোত্তম ব্যবহার করা সম্ভব। সামাজিক খাতগুলোতে সরকারি ব্যয় ক্রমহ্রাসমান করে তোলা এবং সেবা খাতগুলোকে প্রাইভেট সেক্টরে ছেড়ে দেওয়ার রাষ্ট্রীয় দৃষ্টিভঙ্গিই ও এর অনুসৃত নীতিমালাই বিদ্যমান সংকটের কারণ। সরকারের অদল-বদলেও এই নীতি অক্ষয় থাকে। যে সরকারই ক্ষমতায় আসুক না কেন, উচ্চশিক্ষার ব্যয়ভার ক্রমেই পারিবারিক ব্যয় ব্যবস্থাপনার হাতে ছেড়ে দেওয়াই এই রাষ্ট্রের লক্ষ্য। এই প্রবণতা তিন-চার দশক ধরে রাষ্ট্রের সঙ্গে ছাত্রসমাজকে একটি মুখোমুখি অবস্থানে দাঁড় করিয়ে রাখছে। শিক্ষা এখন সব অর্থেই বিদ্যা-কারখানার একটি মহার্ঘ পণ্য এবং উপার্জনের পুঁজি, যা ভাত-রুটি-তরকারির সঙ্গে সন্তানদের হাতে বাবা-মাকে গায়ের রক্ত পানি করে তুলে দিতে হচ্ছে। খেয়াল করা দরকার, বেতন-ফির বাইরেও বিরাটঅঙ্কের টাকা বাবা-মাদের খরচ করতে হয়। দিনকে দিন লেখাপড়ার খরচ যা দাঁড়িয়ে যাচ্ছে, তা অধিকাংশের পরিবারের বাজেট থেকে নির্বাহ করা প্রায় অসম্ভব হবে। প্রধানমন্ত্রীর জনসংখ্যাকে জনশক্তিতে পরিণত করার রাজনৈতিক কথামালার তাহলে কী হবে? মধ্য ও নিম্ন আয়ের পরিবারগুলো থেকে আসা বিরাট সংখ্যক তরুণকে মানবসম্পদে পরিণত করার জন্য সরকার কীভাবে এবং কী কী পদক্ষেপ নেবে, তা স্পষ্ট নয়। উচ্চ আয়ের দেশের উচ্চ আয়ের পরিবারগুলোর পক্ষে সন্তানদের জন্য আর দশটা বিলাসবহুল জিনিস কিনে দেওয়ার মতো শিক্ষাকে কেনা যেমন সম্ভব, তেমনি এই দেশের পরিবারগুলোর কি সেই সচ্ছল অবস্থা রয়েছে? অথচ এরাই কি সন্তানের শিক্ষা শেষ হওয়ার অপেক্ষা করে না, যে তাদের সন্তান চাকরি হোক বা স্বোপার্জন হোক—কিছু একটা করে তাদের একটু বেঁচে থাকার ভরসা দেবে? অথচ তারা দেখছে তাদের সন্তানদের সামনে এক বৈষম্যমূলক ভবিষ্যৎ। এই পরিবারগুলোর বাস্তবতা হলো বর্ধিত খরচের মুখে ঝরে পড়া অথবা উচ্চশিক্ষার দরজা বন্ধ হয়ে যাওয়া, বেকারত্বের ঝুঁকি এবং দারিদ্র্যের পুনরুৎপাদন। এই বিপুলসংখ্যক শিক্ষাবঞ্চিত তরুণকে কেন এই অনিশ্চয়তার পথে ঠেলে দেওয়া? জগন্নাথ বিশ্ববিদ্যালয়ের ছাত্রবিক্ষোভের পরিপ্রেক্ষিতে প্রধানমন্ত্রীর প্রতিশ্রুতির পরও উচ্চশিক্ষার সংকটের জ্বালামুখ খোলাই রয়েছে। এ বিষয়ে রাষ্ট্রীয় নীতি না বদলালে অর্থাৎ শিক্ষার দায়ের সিংহভাগ রাষ্ট্রের না নেওয়া পর্যন্ত তাই সমাধান আকাশকুসুমই হয়ে থাকবে।
এ অধিকার গভর্নরের নেই
কেন্দ্রীয় ব্যাংকে অশুভ দৃষ্টান্ত:
ঈদুল আজহার ছুটি শুরুর আগে শেষ কার্যদিবসে দেশের কেন্দ্রীয় ব্যাংকের কর্তৃপক্ষ গোপনে এমন একটি কাজ করেছে, যার ক্ষতিকর প্রভাব হবে সুদূরপ্রসারী। বাংলাদেশ ব্যাংকের বৈদেশিক মুদ্রানীতি বিভাগের মহাব্যবস্থাপকের কক্ষে একজন উপপরিচালককে শারীরিকভাবে লাঞ্ছিত করার দায়ে ১০ সিবিএ নেতার বিরুদ্ধে গত এপ্রিল মাসে যে শাস্তিমূলক ব্যবস্থা নেওয়া হয়েছিল, ৩ নভেম্বর এসে তা মওকুফ করে দেওয়া হলো। করণিক, গাড়িচালক, কেয়ারটেকার ও ডেটা এন্ট্রি অপারেটর পদের ওই ১০ সিবিএ নেতার মধ্যে ছয়জনকে বাধ্যতামূলক অবসরে পাঠানো হয়েছিল। ছয় মাস অবসরে কাটানোর পর তাঁদের আবার চাকরিতে ফিরিয়ে আনা হলো! অন্যদের বার্ষিক বেতন বৃদ্ধি তিন বছরের জন্য বন্ধ রেখে ঢাকার বাইরে বদলি করা হয়েছিল। এখন তাদের আর বার্ষিক বেতন বৃদ্ধি বন্ধ থাকবে না এবং তাঁরা যথারীতি আবার ঢাকায় ফিরে আগের মতোই অফিস করতে ও সিবিএর তৎপরতা চালাতে পারবেন!কেন্দ্রীয় ব্যাংকের মতো মর্যাদাবান রাষ্ট্রীয় আর্থিক প্রতিষ্ঠান, যা দেশের সরকারি-বেসরকারি ব্যাংকিং খাতের নিয়ন্ত্রক সংস্থা, সেখানে কোনো কর্মকর্তার গায়ে কেউ হাত তুলবেন—এটা ভাবাই যায় না। কিন্তু ট্রেড ইউনিয়নের নামে নিম্নপদস্থ শ্রমিক-কর্মচারীর একাংশের উচ্ছৃঙ্খলতা ও দাপটের কারণে তেমন ঘটনা ঘটেছে। ২০০৩ সালে চারদলীয় জোট সরকারের সময় বিশৃঙ্খলা সৃষ্টি ও গভর্নরের সঙ্গে দুর্ব্যবহার করার অপরাধে ১০ জনকে চাকরিচ্যুত করা হয়েছিল। কেন্দ্রীয় ব্যাংকের পক্ষে এমন ব্যবস্থা নেওয়াই সংগত ও সমীচীন ছিল। কিন্তু এবার আওয়ামী লীগের নেতৃত্বাধীন মহাজোট সরকারের সময় কেন্দ্রীয় ব্যাংকের গভর্নর এটা কেমন কাজ করলেন? তাঁর একক সিদ্ধান্তেই শাস্তিপ্রাপ্তদের শাস্তি মওকুফ করা হয়েছে। কারণ, তিনি যে পুনর্বিবেচনা কমিটি গঠন করেছিলেন, সেই কমিটি সুনির্দিষ্টভাবে বলেছে—শাস্তিপ্রাপ্তদের আপিল আবেদনের বিষয়ে সিদ্ধান্ত নেওয়ার এখতিয়ার একমাত্র গভর্নরের। আওয়ামী লীগপন্থী এই দণ্ডিত সিবিএ নেতাদের দণ্ড মওকুফ করে দিয়ে গভর্নর কী বার্তা দিলেন? কী দৃষ্টান্ত স্থাপন করলেন? উপপরিচালক কেন, ভবিষ্যতে খোদ গভর্নরকেও যদি মারধর করা হয়—শাস্তি হবে না? বা হলেও তা মওকুফ করার ব্যবস্থা থাকবে? এভাবে কেন্দ্রীয় ব্যাংকের নিয়মশৃঙ্খলা, কাজের পরিবেশ, কর্মকর্তা-কর্মচারীদের মধ্যকার সম্পর্ক বিপর্যস্ত করার অধিকার কারোই নেই। শাস্তি মওকুফ আইনসিদ্ধ হয়েছে কি না, সেটাও খতিয়ে দেখার বিষয়। কারণ, প্রহূত কর্মকর্তা মামলা করেছেন। মামলা চলাকালে চাকরিচ্যুত কাউকে পুনর্বহাল করার বিধান নেই।
লেনদেন-পরিস্থিতিতে বিপৎসংকেত
দেশের বর্তমান অর্থনৈতিক পরিস্থিতিতে সরকারের প্রধানতম চ্যালেঞ্জগুলোর একটি হচ্ছে বৈদেশিক লেনদেন ভারসাম্যের ঘাটতি দূর করা। বিষয়টি আচমকা আলোচনার পাদপ্রদীপের নিচে চলে আসার মূল কারণ, দেশের বৈদেশিক মুদ্রার বিনিময় হারের আচমকা ঊর্ধ্বগতি। এই ঊর্ধ্বাভিমুখী যাত্রা কোথায় গিয়ে পৌঁছাবে সেটা এখনই ঠিকভাবে বলা যাচ্ছে না। তবে স্বভাবতই ধারণা করা যায়, বিদেশি মুদ্রার অন্তর্মুখী ধারা বাড়াতে না পারলে পরিস্থিতির আরও অবনতি ঘটতে পারে। অবশ্য টাকা ডলারের বিনিময় হারের এই ধারা ভারতের মতো দৃঢ় অর্থনৈতিক ভিত্তির দেশেও শুরু হয়েছে এবং তার মূল কারণ ইউরোপীয় সংকট। বৈদেশিক লেনদেনের ভারসাম্য (ব্যালান্স অব পেমেন্ট) বলতে আমরা বুঝি একটি দেশের সব ধরনের বৈদেশিক মুদ্রা আয় এবং ব্যয়ের বাৎসরিক হিসাব। এই বৈদেশিক মুদ্রা আয়ের মূল উৎস হচ্ছে রপ্তানি আয়, এবং ব্যয়ের ক্ষেত্র হচ্ছে আমদানি ব্যয়। আমদানি ব্যয় এবং রপ্তানি আয়ের পার্থক্যকে বলা হয় বাণিজ্য ভারসাম্য (ব্যালান্স অব ট্রেড)। রপ্তানি আয়ের চাইতে আমদানি ব্যয় বেশি হলে সেই অবস্থাকে বলে বাণিজ্য ঘাটতি এবং বিপরীত অবস্থা হচ্ছে বাণিজ্য উদ্বৃত্ত। এসব ব্যয় এবং আয়ের সঙ্গে যদি যথাক্রমে অন্যান্য সেবা খরচ, যেমন বিদেশে চিকিৎসা, ভ্রমণ, শিক্ষা, বিদেশি বিশেষজ্ঞ ভাতা ও অদৃশ্য অন্যান্য খরচ এবং অনিবাসী বাংলাদেশিদের পাঠানো অর্থ ও অন্যান্য কমিশন, ডিসকাউন্ট ইত্যাদি আয় যোগ করা হয়, তার সবগুলো একসঙ্গে মিলে হয় চলতি হিসাব (কারেন্ট অ্যাকাউন্ট)। চলতি হিসাবের আয়-ব্যয়ের মধ্যকার পার্থক্য হচ্ছে চলতি হিসাবের ভারসাম্য। একইভাবে চলতি হিসাবে বৈদেশিক আয়ের চেয়ে ব্যয় বেশি হলে সেটা হয় ঘাটতি। আরেকটি খাত হচ্ছে বিদেশিদের সরাসরি বিনিয়োগ, বৈদেশিক ঋণ ও সাহায্যের অন্তর্মুখী প্রবাহ এবং বাংলাদেশিদের বিদেশে যদি কোনো বৈধ বিনিয়োগ থাকে তার বহির্মুখী প্রবাহ—যা অন্তর্ভুক্ত হয় ক্যাপিটাল অ্যাকাউন্টে। কারেন্ট ও ক্যাপিটাল অ্যাকাউন্টের এই দুটি হিসাবের সমস্ত লেনদেন মিলেই হয় লেনদেনের ভারসাম্য (ব্যালান্স অব পেমেন্ট)। এখানে একটা বিষয় উল্লেখ করা প্রয়োজন, বাণিজ্য ভারসাম্যে ঘাটতি নিয়েও কিন্তু লেনদেন ভারসাম্যে উদ্বৃত্ত হওয়া যায়, যদি রপ্তানি ছাড়া অন্যান্য সব খাতে অন্তর্মুখী প্রবাহ বহির্মুখী প্রবাহের চেয়ে বেশি থাকে এবং তা বাণিজ্য ঘাটতির চেয়েও বেশি হয়।
হিসাববিজ্ঞানের স্থিতিপত্রের (ব্যালান্স শিট) মতো লেনদেন ভারসাম্যেও আয়-ব্যয় হিসাবে সব সময় সমতা রক্ষা করা হয়। রপ্তানি আয়, বিদেশি রেমিট্যান্স এবং বিদেশি বিনিয়োগ মিলিয়ে অন্তর্মুখী প্রবাহ যদি মোট বহির্মুখী প্রবাহের চেয়ে কম অর্থাৎ ঋণাত্মক হয়, তাহলে সেই ঘাটতি মিটিয়ে সমতা রক্ষা করা হয় কেন্দ্রীয় ব্যাংকে রক্ষিত বিদেশি মুদ্রার মজুদ থেকে। এই ঘাটতি যদি ক্রমাগত চলতে থাকে, তাহলে বৈদেশিক মুদ্রার ভান্ডার ফুরিয়ে যায় এবং সরকারকে যেকোনো মূল্যে গ্রহণ করতে হয় বৈদেশিক ঋণ। অতএব, একটা দেশের ব্যলান্স অব পেমেন্ট সে দেশের অর্থনৈতিক সংগতি এবং অর্থনীতির বিভিন্ন দিক দিয়ে গুরুত্ববহ। চলতি হিসাবে লেনদেনের পরিমাণ সে দেশের উন্মুক্ত অর্থনীতি এবং অর্থনৈতিক কর্মকাণ্ডের চাঞ্চল্য নির্দেশ করে। ক্যাপিটাল অ্যাকাউন্টের লেনদেনের পরিমাণ দিয়ে বোঝা যায়, একটি দেশের সুসংগঠিত পুঁজিবাজারের অস্তিত্ব। কোনো দেশের লেনদেন ভারসাম্য যদি উদ্বৃত্ত হয় তার অর্থ হচ্ছে সে দেশে অন্তর্মুখী বিদেশি মুদ্রার প্রবাহ বহির্মুখী প্রবাহের চেয়ে বেশি, ফলে স্থানীয় মুদ্রার তুলনায় বিদেশি মুদ্রার দাম হবে কম, আর বিপরীত অবস্থায় বিদেশি মুদ্রা হবে মহার্ঘ্য। ফলে একটা সুগঠিত ব্যালান্স অব পেমেন্ট তথা উদ্বৃত্ত ভারসাম্য কিংবা স্থিতিশীল বিদেশি মুদ্রার মজুদ দেশি এবং বিদেশি বিনিয়োগকারীদের আস্থা বৃদ্ধির মূল উৎস, যা বিদেশি বিনিয়োগ আকর্ষণ করে। সাধারণত ধরা হয়, কোনো দেশের বিদেশি মুদ্রার মজুদ যদি কমপক্ষে সে দেশের তিন মাসের আমদানি ব্যয় মেটাতে পারে সেটি হয় কাঙ্ক্ষিত মজুদ। তবে ব্যালান্স অব পেমেন্টের উপাদানসমূহের কাঙ্ক্ষিত অনুপাত দেশ ও অর্থনীতিভেদে ভিন্ন হতে পারে। একটা শিল্পোন্নত দেশে উদ্বৃত্ত ক্যাপিটাল অ্যাকাউন্টের চেয়েও বাণিজ্য উদ্বৃত্ত বেশি কাম্য। কারণ, সেসব দেশে বিদেশি পুঁজির প্রয়োজন থাকে না। আবার অনুন্নত কিংবা উন্নয়নশীল পুঁজি-বিরল দেশে ক্যাপিটাল অ্যাকাউন্টের অন্তর্মুখী প্রবাহের প্রয়োজন বেশি। অর্থনৈতিক উন্নয়নের সংজ্ঞা বদলে যাওয়ার আগে ব্যালান্স অব পেমেন্টের মূল মাপকাঠি ছিল উদ্বৃত্ত বাণিজ্য। কিন্তু কালক্রমে বিদেশি বিনিয়োগের প্রয়োজনীয়তা এবং অপরিহার্যতা প্রতিষ্ঠিত হওয়ার পর একটি দেশের বাণিজ্য ভারসাম্যে চলতি হিসাবের চেয়ে ক্যাপিটাল হিসাবের গুরুত্ব বেড়ে গেছে। সে কারণে দেশের মুদ্রা বিনিময় হার ও বৈদেশিক মুদ্রার রিজার্ভের একটা স্থিতিশীল পরিবেশ সেই দেশ এবং সে দেশে বিদেশি বিনিয়োগকারীদের কাছে খুবই গুরুত্ববহ। অবশ্য কেবল বিদেশি বিনিয়োগকারীদের কাছেই নয়, দেশীয় নীতি-নির্ধারকদের জন্যও উন্নয়ন কৌশল নির্ধারণে বৈদেশিক মুদ্রার অন্তর্মুখী প্রবাহ এবং মজুদ গুরুত্বপূর্ণ ভূমিকা পালন করে থাকে। বাংলাদেশের বাণিজ্য ঘাটতি মেটানোর সম্ভাবনা নিকট ভবিষ্যতে সুদূর পরাহত, তবে লেনদেন ভারসাম্যে উদ্বৃত্ত রক্ষা সম্ভব হতো যদি বাণিজ্যবহির্ভূত অন্যান্য আয়, যথা—বাংলাদেশি শ্রমিকদের পাঠানো রেমিট্যান্স, বিদেশি বিনিয়োগ এবং বিদেশি সাহায্যের অন্তর্মুখী প্রবাহ পর্যাপ্ত হতো। এই পরিস্থিতি একসময় আমাদের অর্থনীতিতে ছিল, মূলত ২০০০ সালের পর থেকে আমাদের চলতি হিসাবের লেনদেন ভারসাম্যে উদ্বৃত্ত শুরু হয়, ফলে বিদেশি মুদ্রার একটা মজুদ গড়ে উঠে ১১০০ কোটি ডলার ছাড়িয়ে যায়। এই স্বস্তি দীর্ঘদিন বজায় থাকলেও গত বছর শেষ দিক থেকে সেই স্বস্তি কমে আসছিল। বর্তমান বছর শুরু হওয়ার সঙ্গে এই সংকট তীব্র আকার ধারণ করেছে এবং গত তিন বছরের মধ্যে আমাদের রিজার্ভ নেমে এসেছে সর্বনিম্ন পর্যায়ে। অথচ সদ্যসমাপ্ত বছরে এক দশকের মধ্যে সর্বোচ্চ বিদেশি রেমিট্যান্স এসেছে দেশে, যার পরিমাণ এক হাজার ২০০ কোটি ডলারেরও বেশি। এই বিশাল পরিমাণের রেমিট্যান্স প্রবাহও রিজার্ভের অধোগতি রোধ করতে পারেনি। কেন্দ্রীয় ব্যাংকের হিসাব অনুযায়ী ২০১১ সালের রেমিট্যান্স প্রবাহ ছিল গত বছরের চেয়ে ১০ শতাংশ বেশি। অথচ এই বাড়তি রেমিট্যান্স প্রবাহের সব সুফল খেয়ে নিচ্ছে ক্রমবর্ধমান বাণিজ্য ঘাটতি তথা চলতি হিসাবের ঘাটতি। কেন্দ্রীয় ব্যাংকের হিসাব থেকে দেখা যায়, চলতি অর্থবছরের প্রথম পাঁচ মাসে আমাদের বাণিজ্য ঘাটতি দাঁড়িয়েছে ৩৬৪ কোটি ৫০ লাখ ডলার, যা গত বছরের একই সময় থেকে ৮৯ কোটি ডলার বেশি। তার সঙ্গে যুক্ত হয়েছে বিদেশি বিনিয়োগ ও সাহায্যের ক্ষীয়মাণ ধারা। ফলে বিদেশে কর্মরত পৌনে এক কোটি জনশক্তির প্রত্যাবাসিত রেকর্ড পরিমাণ আয় লেনদেন ভারসাম্যের নিম্নাভিমুখী গতিকে ঠেকাতে পারছে না। এমনকি চলতি হিসাবে তৈরি পোশাকশিল্পের অবদান বৃদ্ধি পেলেও লেনদেন ভারসাম্যে ঘাটতির কোনো সুরাহা হয়নি। এই পরিস্থিতিতে মড়ার উপর খাঁড়ার ঘায়ের মতো টান পড়েছে বিদেশি সাহায্যে, এমনকি ঋণেও। আন্তর্জাতিক দাতা সংস্থাগুলো বিভিন্ন শর্তারোপ করে যে সহায়তা ও ঋণ মঞ্জুর করে তার প্রতিশ্রুতি ও প্রবাহ কমে যাওয়া এবং বাণিজ্য ঘাটতি বেড়ে যাওয়ার কারণে বর্তমান বিনিময় হারের এই দুরবস্থা। বৈদেশিক বাণিজ্য ঘাটতির কারণে রিজার্ভ যদি আরও কমে যায়, তাহলে বিদেশি বিনিয়োগের সম্ভাবনা আরও ক্ষীণ হয়ে আসবে। শুধু বিদেশি মুদ্রার রিজার্ভ কিংবা দেশি-বিদেশি বিনিয়োগের পরিবেশের কারণে নয়, নতুন করে শুরু হওয়া ইউরোপীয় সংকট বিদেশি বিনিয়োগ, সহায়তা এবং ঋণ প্রাপ্তির ওপরও বিরূপ প্রভাব ফেলবে। আন্তর্জাতিক বাণিজ্যে তৈরি পোশাকশিল্পের বর্তমান অবদান ধরে রাখা সম্ভব হবে কি না তা নিয়েও রয়েছে সংশয়। গত অর্থবছরের শেষে পোশাকশিল্পের প্রবৃদ্ধির হার ছিল ৪০ শতাংশেরও বেশি, বর্তমান অর্থবছরের অর্ধেক পেরিয়ে গেলে দেখা যায়, এই প্রবৃদ্ধির হার আগের বছরের তুলনায় কমে গেছে প্রায় অর্ধেক। বর্তমান ডলার সংকটের কারণ হিসেবে অবৈধ পথে বিদেশি মুদ্রার ব্যাপক উড্ডয়ন কিংবা বিশাল অঙ্কের রপ্তানি আয়ের অপ্রত্যাবাসনকে দায়ী করলেও সেটি বাস্তবসম্মত বলে মনে হয় না। কারণ অপ্রত্যাবাসিত কিংবা বিলম্বিত রপ্তানি আয় অথবা বিদেশি মুদ্রার পাচার আমাদের মতো দেশের জন্য একটা ঐতিহাসিক সত্য, এই বিষয়টি আচমকা বেড়ে গেছে এমন কোনো সংগত কারণ নেই। বরং জ্বালানি তেল আমদানির পরিমাণ বেড়ে যাওয়ার কারণেই বাণিজ্য ভারসাম্যে বড় ধরনের একটা ঘাটতি দেখা দিয়েছে। এটিকে রোধ করার তাৎক্ষণিক কোনো পন্থা নেই, যদি বৈদেশিক বিনিয়োগ এবং সহায়তার পরিমাণ না বাড়ে। তার ওপর, টাকা ডলার বিনিময় হারে যে অস্থিরতা দেখা দিয়েছে তাকে রোধ করতে না পারলে মূল্যস্ফীতি আরও তীব্রতর হবে, বিপন্ন হবে সাধারণ মানুষ। অথচ তৈরি পোশাকশিল্প এবং প্রবাসী রেমিট্যান্স প্রবাহ বৃদ্ধির ধারা অব্যাহত রাখা যাবে কি না তার কোনো নিশ্চয়তা নেই। তবে বিদেশে নতুন বাজার সৃষ্টি করতে পারলে কিংবা রপ্তানিযোগ্য পণ্যের সংখ্যা বাড়ানো গেলে চলতি হিসাবের ঘাটতি কমানো সম্ভব হতে পারে। যেমন রপ্তানি বাণিজ্যে জাহাজ নির্মাণশিল্প একটি নতুন সম্ভাবনার ইঙ্গিত দিচ্ছে। বিদেশে কর্মরত শ্রমিকদের আয় দেশে প্রেরণ সহজতর করাও একটা অন্যতম গুরুত্বপূর্ণ কাজ। বাণিজ্যিক ব্যাংকগুলো এনজিওর সহযোগে স্বেচ্ছাপ্রণোদিত হয়ে এ পর্যন্ত যেসব পদক্ষেপ নিয়েছে তার সুফল আজ অনেকেই ভোগ করছেন। এ ব্যাপারে সরকারি পর্যায়ে শ্রমবাজার বাড়ানো গেলে ব্যাংকগুলোর তৎপরতাও বৃদ্ধি পাবে।
সম্প্রতি কেন্দ্রীয় ব্যাংক অপ্রয়োজনীয় ও বিলাসদ্রব্যের আমদানি হ্রাস করতে আহ্বান জানিয়েছে, কিন্তু আমাদের মতো নৈতিকতার দেশে কেবল আহ্বান জানানো যথেষ্ট নয়। এসব আমদানি নিষিদ্ধ করা যাবে না, তবে নিরুৎসাহিত করা যায়। বিশেষ বিশেষ পণ্যের জন্য আমদানি ঋণ বন্ধ করা কিংবা সুদের হার বাড়িয়ে দেওয়া, শতভাগ মার্জিন আদায়ের বিধান করা, উচ্চহারে আমদানি শুল্ক আরোপ করার মতো ব্যবস্থা গ্রহণ করলে কিছুটা সুফল হয়তো পাওয়া যেতে পারে। আমাদের অর্থনীতির একটা বড় সমস্যা হচ্ছে রাজস্বনীতি এবং মুদ্রানীতির মধ্যে অসামঞ্জস্যতা। এটি দূর করতে না পারলে বহু ভালো কাজের সুফল ঘরে তোলা যাবে না। 
আয়-ব্যয়ের ভারসাম্যটা জরুরি
টাকা ছাপিয়ে চলা আর কত দিন?
সরকার ব্যয় মেটানোর জন্য প্রয়োজনে নতুন টাকা ছাপিয়ে নেয়। সরকারের পক্ষে কেন্দ্রীয় ব্যাংক এই কাজটি করে। এটা নতুন কোনো ঘটনা নয়। পৃথিবীর সব অর্থনীতিতেই কমবেশি ঘটে থাকে। বাংলাদেশে অতীতেও ঘটেছে, এখনো ঘটছে। তবে সাম্প্রতিককালে টাকা ছাপিয়ে কেন্দ্রীয় ব্যাংক থেকে সরাসরি ঋণ করার প্রবণতাটি একটি বড় ধরনের অশনিসংকেত হিসেবে দেখা দিয়েছে। কেননা, বিভিন্ন ধরনের ব্যয় মেটাতে পর্যাপ্ত আয়-উপার্জন সরকারের নেই। এ অবস্থায় নির্বিচারে টাকা ছাপিয়ে অনেকটা ব্যয় মেটানো হয়তো যায়, কিন্তু তা কোনো টেকসই সমাধান নয়। বরং তাতে মূল্যস্ফীতি বেড়ে যাওয়ার বাড়তি ঝুঁকি তৈরি হয়। বাংলাদেশের অর্থনীতিতে এখন সেই অবস্থাই দেখা দিয়েছে। সর্বশেষ, গত সোমবার সংসদীয় কমিটির বৈঠকেও এ রকম কথাই বলা হলো। অবশ্য বেশ অনেক দিন ধরেই অর্থনীতিবিদ ও বিশেষজ্ঞরা এই কথাগুলো বলে আসছেন। তাতে সরকারের দিক থেকে তেমন একটা কর্ণপাত করা হয়নি। হওয়ার কথাও নয়; কেননা, বিভিন্ন ধরনের রাজনৈতিক বিবেচনায় ও লোকদেখানো প্রচেষ্টায় সরকার অনেকগুলো প্রকল্পে হাত দিয়েছে, যার মধ্যে আছে কিছু বিরাট নির্মাণ-প্রকল্প। এগুলোর ব্যয়ভার মেটাতে গিয়ে হিমশিম খেতে হচ্ছে। ফ্লাইওভার আর দ্রুত ভাড়াভিত্তিক বিদ্যুৎ উৎপাদনকেন্দ্র নির্মাণের জন্য উচ্চহারে ব্যয় মেটানোও এর অন্যতম কারণ। আবার হাতে নেওয়া হয়েছে কিছু অপ্রয়োজনীয় প্রকল্পও। এভাবে ব্যয়ভার বেড়ে  গেছে। নিয়মিত প্রশাসনিক ব্যয় মেটানোর চাপ তো রয়েছেই। এ রকম একটা পরিস্থিতিতে অভ্যন্তরীণ উৎস থেকে রাজস্ব আয়, বিশেষত আয়কর ও মূল্য সংযোজন কর যা বাড়ছে, তা এসব ব্যয়ভার মেটানোর জন্য পর্যাপ্ত নয়। আবার উন্নয়ন প্রকল্পের ব্যয় মেটানোর জন্য যে বিদেশি সহায়তার প্রত্যাশা ছিল, তা বাস্তবে মেলেনি। আর তাই ক্রমাগত ঋণ সৃষ্টি করছে সরকার। কেন্দ্রীয় ব্যাংক থেকে সরাসরি ঋণ নেওয়ার ঝুঁকির দিকটি হলো মূল্যস্ফীতি। মাসওয়ারি মূল্যস্ফীতির হার ছয় মাস ধরে ১০ শতাংশের ওপরে রয়েছে। জ্বালানি তেলের দাম বাড়িয়ে সরকার একদিকে ভর্তুকির চাপ কমানোর চেষ্টা করলেও অন্যদিকে জনজীবনে বড় বিপর্যয় তৈরি করা হয়েছে। বেড়ে গেছে পরিবহন ব্যয়। মানুষের যাতায়াত যেমন ব্যয়বহুল হয়ে পড়েছে, তেমনি বেড়েছে বিভিন্ন নিত্যপণ্যের দাম। প্রকট আয়বৈষম্যের এই দেশে কিছু মানুষের হাতে এত অর্থ যে, কোনো চাহিদা-ব্যবস্থাপনাই তাদের জন্য কার্যকর নয়। আর তাই দাম বাড়তে থাকলেও তাতে চাহিদার সংকোচন ঘটে না। এই অবস্থায় সরকার টাকা ছাপিয়ে যখন ঋণ নিচ্ছে, তখন তা অনিবার্যভাবে বাজারে টাকার সরবরাহ তিন-চার গুণ বাড়িয়ে দিচ্ছে। এই টাকা যাচ্ছে বিভিন্ন হাতে, যা অনেক ক্ষেত্রে চাহিদা বাড়াচ্ছে। অথচ বাংলাদেশ ব্যাংক মুদ্রানীতিকে ক্রমাগত নিয়ন্ত্রণমূলক করে মূল্যস্ফীতি প্রশমনের চেষ্টা করছে। অর্থাৎ,মূল্যস্ফীতি প্রশমনে সরকারের পদক্ষেপগুলো সমন্বয়হীন হয়ে পড়েছে বলে প্রতীয়মান হয়। কিছুদিন আগে অর্থমন্ত্রী আবুল মাল আবদুল মুহিত অর্থনীতিতে বিভিন্ন ঝুঁকির কথা স্বীকার করেছেন এবং মূল্যস্ফীতি নিয়ে উদ্বেগ প্রকাশ করেছেন। তাতে মনে হয়েছে যে সরকার অবশ্যই পরিস্থিতির গুরুত্ব সম্যকভাবে উপলব্ধি করছে; আর তাই এখন কিছু দৃঢ় ও পরিকল্পিত পদক্ষেপ নেওয়া হবে। তবে সংসদীয় কমিটির বৈঠকের মধ্য দিয়ে বোঝা গেল, সার্বিক অর্থনীতি নিয়ে সবাই কমবেশি উদ্বিগ্ন; যদিও বৈঠক শেষ হওয়ার আগে অর্থমন্ত্রীর চলে যাওয়া ছোট্ট একটি প্রশ্ন রেখে দিয়েছে। কালক্ষেপণ না করে আয়-ব্যয়ের ভারসাম্য আনতে অর্থবহ পদক্ষেপই এখন কাম্য, যা অনেক ক্ষেত্রেই অজনপ্রিয় হতে পারে। 
বেপরোয়া শেয়ারবাজার
শেয়ারবাজারের সাম্প্রতিক হালচাল এককথায় বেপরোয়া। দরের ওঠানামা বেপরোয়া, বেপরোয়া দ্রুত মুনাফার বাসনা। একেই ষাঁড়ের দৌড়ের সঙ্গে তুলনা করেছে গতকালের প্রথম আলো। মুনাফা ও দরের ঊর্ধ্বগতির পরে গত এক মাসজুড়ে দেখা যাচ্ছে, ভালুকের মতো ঝিমুচ্ছে শেয়ারবাজার। এই চরমভাবাপন্ন অবস্থারই প্রতীক যেন সংবাদটির সঙ্গে প্রকাশিত ছবিটি। সেখানে ভাঙচুরের অভিযোগে আটক এক বিনিয়োগকারীকে দেখা যাচ্ছে প্রিজন ভ্যানের গরাদের ভেতর থেকে বিক্ষুব্ধ ও হতাশ চোখে তাকিয়ে থাকতে। হঠাৎ করে পুঁজি হারিয়ে ফেলা ক্ষুদ্র বিনিয়োগকারীদের অবস্থার প্রতীক যেন এই ছবি। দেশের শেয়ারবাজার কিছুদিন ধরেই বেশ টালমাটাল। কিছুদিন আগেই ঢাকা স্টক এক্সচেঞ্জের সাধারণ মূল্যসূচকের স্মরণকালের মধ্যে সবচেয়ে বড় পতন ঘটেছিল। এরই ধারাবাহিকতায় গত বৃহস্পতিবার কর্মদিবসের শেষ ঘণ্টায় হঠাৎ করে বিরাট দরপতন ঘটে। এর প্রতিক্রিয়ায় পুঁজি হারিয়ে হতাশ কিছু বিনিয়োগকারী রাস্তায় নেমে বিক্ষোভ ও ভাঙচুর শুরু করেন। আগেরবারের দরপতনের পর বাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি) তাৎক্ষণিকভাবে বিভিন্ন বিধিনিষেধ শিথিল করে ফেললেও তা কাজে দিচ্ছে না। বিনিয়োগকারীরাও দ্রুত লাভের লোভে ছুটে বুঝে-শুনে বিনিয়োগ করছেন না। শেয়ারবাজারে শুধু দাম বাড়বেই, কখনো কমতে পারবে না—এ ধরনের দৃষ্টিভঙ্গি বাস্তবতাবর্জিত এবং পুঁজিবাজারকে সত্যিকারভাবে শক্তিশালী করার অন্তরায়। শেয়ারবাজার যেভাবে ফুলে-ফেঁপে উঠছিল, তা ছিল বহুলাংশে কৃত্রিম ও যৌক্তিকতাহীন। ফাটকাবাজির বাজারে ক্রমাগত অর্থের জোগান নির্বিচারে বিভিন্ন শেয়ারের দাম বাড়িয়ে দিচ্ছিল। আর এতে প্রলুব্ধ হয়ে ঝুঁকির মাত্রা বিবেচনায় না নিয়ে অনেকেই সহজে টাকা বানানোর দিকে ঝুঁকে পড়েছিলেন। ব্যাংক ও আর্থিক প্রতিষ্ঠানগুলো নিয়ম ভেঙে পুঁজিবাজারে বিনিয়োগ করছিল। আরও দাম বাড়ার ও নিরন্তর মুনাফা করার কল্পিত প্রত্যাশায় প্রায় সবাই যেন বুঁদ হয়ে গিয়েছিল। অদক্ষ এসইসিও ঘন ঘন নীতি-নির্দেশনা পরিবর্তন করে বাজারের অস্থিরতাকে উসকে দিচ্ছিল। সর্বোপরি পুঁজিবাজারের বড় বড় ক্রীড়নক সরকারসহ নীতিনির্ধারকদের বিভিন্নভাবে চাপের মুখে রাখার কৌশল নিয়েছিল, যেন বাজারের অস্বাভাবিক ঊর্ধ্বগতিতে রাশ টানতে না পারে। এসবের অনিবার্য পরিণতি যে একপর্যায়ে বাজারের বড় পতন—তা এখন প্রমাণিত হচ্ছে। যাঁরা কোটি কোটি টাকার বিনিয়োগ করেছেন, দাম বাড়ার একটা পর্যায়ে তাঁরা শেয়ার বেচে মুনাফা তুলে নেবেন—এটাই স্বাভাবিক এবং এটাই বড় দরপতনকে ত্বরান্বিত করেছে। অন্যদিকে মূল্যস্ফীতিজনিত চাপ প্রশমনের জন্য কেন্দ্রীয় ব্যাংক মুদ্রাবাজারে তারল্যপ্রবাহ নিয়ন্ত্রণের দিকে জোর দিয়েছে। শিল্পঋণের টাকা শেয়ারবাজারে খাটানোর প্রবণতা রোধেও কেন্দ্রীয় ব্যাংককে নজরদারি কঠোর করতে হয়েছে। এসবের কিছুটা প্রভাব পড়েছে শেয়ারবাজারে। কিন্তু সার্বিক অর্থনীতির স্থিতিশীলতার স্বার্থে, আর্থিক খাতের শৃঙ্খলার স্বার্থে এ ধরনের কঠোরতার কোনো বিকল্প নেই। সে ক্ষেত্রে শেয়ারবাজারের বড় দরপতন হওয়াটাও বাজার সংশোধনের প্রক্রিয়া হিসেবেই  দেখতে হবে। বিনিয়োগকারীদেরও বুঝতে হবে, যতটা লাভের প্রত্যাশা তাঁরা করেন, ততটা লোকসানের ঝুঁকিও রয়েছে। এটাই কঠিন সত্য। পুঁজিবাজারে ফাটকাবাজি ও অনিশ্চয়তা থাকবেই। সর্বোপরি এসইসিকে সুপরিকল্পিতভাবে বাজারে হস্তক্ষেপ করতে হবে, যা হতে হবে দীর্ঘমেয়াদি। সব পক্ষেরই উচিত, ভুলের শিক্ষা নিয়ে ভারসাম্যপূর্ণ বাজার-ব্যবস্থাপনার দিকে অগ্রসর হওয়া। পরিচালনা পর্ষদ পুনর্গঠনের বিকল্প নেই রাষ্ট্রায়ত্ত ব্যাংকের অব্যবস্থাপনা রাষ্ট্রায়ত্ত বাণিজ্যিক ব্যাংকগুলোর অনিয়ম, অব্যবস্থাপনা ও দুর্নীতিতে উদ্বেগ প্রকাশ করে এসবের প্রতিকার চেয়ে অবশেষে অর্থমন্ত্রীর শরণাপন্ন হয়েছে কেন্দ্রীয় ব্যাংক। অর্থমন্ত্রী আবুল মাল আবদুল মুহিতের কাছে লেখা এক দাপ্তরিক চিঠিতে বাংলাদেশ ব্যাংকের গভর্নর আতিউর রহমান ঋণ অনুমোদন, কর্মকর্তা-কর্মচারীদের বদলি ও পদোন্নতিতে রাষ্ট্রায়ত্ত ব্যাংকের পরিচালকদের অযাচিত হস্তক্ষেপে উদ্বেগ প্রকাশ করেছেন। তাঁর এই উদ্বেগ মোটেই অমূলক নয়। দীর্ঘদিন ধরেই রাষ্ট্রায়ত্ত ব্যাংকগুলোতে দুর্নীতি, অনিয়ম ও অব্যবস্থাপনা চলছিল। এর জন্য পূর্বাপর সরকারের ভুল নীতি যেমন দায়ী, তেমনি দায়ী রাজনৈতিক হস্তক্ষেপ। সামরিক সরকারগুলো রাজনৈতিক স্বার্থে রাষ্ট্রায়ত্ত ব্যাংকসহ সব সরকারি প্রতিষ্ঠানকে ব্যবহার করেছে। নামসর্বস্ব প্রতিষ্ঠানের নামে মোটা অঙ্কের ঋণ মঞ্জুর করে খেলাপি ঋণের পরিমাণ বাড়িয়েছে।
আশা করা গিয়েছিল, গণতান্ত্রিক সরকারের আমলে পরিস্থিতির উন্নতি হবে। বিশেষ করে, আওয়ামী লীগের নির্বাচনী ঘোষণাপত্রে যখন দিনবদলের কথা ফলাও করে প্রচার করা হয়েছিল, দেশবাসী সত্যিকারভাবে দিনবদলই চেয়েছিল। কিন্তু রাষ্ট্রায়ত্ত প্রতিষ্ঠানগুলোতে যেভাবে অনিয়ম ও অব্যবস্থাপনা জেঁকে বসেছে, তাতে মনে হয় রথ উল্টো দিকেই ধাবিত হচ্ছে। মহাজোট ক্ষমতায় আসার পর রাষ্ট্রায়ত্ত ব্যাংকের পরিচালনা পর্ষদ পুনর্গঠন করা হয়। নতুন সরকার এসে নতুন পর্ষদ করবে, সেটিই স্বাভাবিক। কিন্তু তাতে ব্যাংকিং বিষয়ে অনভিজ্ঞ সদস্যের সংখ্যা বেশি হলে তা প্রতিষ্ঠানের জন্য কল্যাণকর হতে পারে না। যেকোনো ব্যাংক বা প্রতিষ্ঠানের পরিচালনা পর্ষদের দায়িত্ব আইন বা বিধি দ্বারাই নির্ধারিত। পর্ষদ নীতিগত সিদ্ধান্ত নেবে। কাকে ব্যাংক-ঋণ দেওয়া হবে, কাকে দেওয়া হবে না, কাকে কোথায় বদলি করা হবে, কাকে পদোন্নতি দেওয়া হবে, সেসব ব্যাপারে পরিচালকদের কিছু বলার থাকতে পারে না। কিন্তু রাজনৈতিক বিবেচনায় নিয়োগ পাওয়া পরিচালকেরা এসব আইন-কানুনের তোয়াক্কা করেন না। তাঁরা গায়ের জোরে সবকিছু চালাতে চান। কোনো কোনো পরিচালক সদলবলে ঊর্ধ্বতন কর্মকর্তাদের কক্ষে গিয়ে ভয়ভীতি দেখিয়ে কাজ আদায় করিয়ে নেন বলেও অভিযোগ আছে। এ ধরনের জবরদস্তি কোনো আর্থিক প্রতিষ্ঠানে চলতে পারে না। অতীতে রাষ্ট্রায়ত্ত ব্যাংকগুলোকে অনেক লোকসান গুনতে হয়েছে জবরদস্তির কারণে। এখন এসব প্রতিষ্ঠানকে দেশি-বিদেশি বেসরকারি ব্যাংকের সঙ্গে প্রতিযোগিতা করেই টিকে থাকতে হবে। অতএব, পরিস্থিতি আরও খারাপ হওয়ার আগেই কেন্দ্রীয় ব্যাংকের সুপারিশ অনুযায়ী পরিচালনা পর্ষদ পুনর্গঠন প্রয়োজন বলে আমরা মনে করি। যাঁরা ব্যাংকিং বিষয়ে অভিজ্ঞ, কেবল তাঁদের নিয়েই পরিচালনা পর্ষদ গঠন করতে হবে। দলীয় লোকদের দিয়ে আর যা-ই হোক, ব্যাংক চলতে পারে না। আশা করি, অর্থমন্ত্রী রাষ্ট্রায়ত্ত ব্যাংকের সমস্যাটি অনুধাবন করবেন এবং প্রয়োজনীয় ব্যবস্থা নেবেন। ব্যাংকিং খাত পরিচালনার ক্ষেত্রে পূর্ববর্তী সরকার দলীয়করণ ও স্বজনপ্রীতির যে কুদৃষ্টান্ত স্থাপন করেছিল, তার পুনরাবৃত্তি হবে দুর্ভাগ্যজনক। অতএব, সব দলীয় লোক বাদ দিয়ে পেশাদারি ব্যক্তিদের নিয়ে রাষ্ট্রায়ত্ত ব্যাংকগুলোর পরিচালনা পর্ষদ পুনর্গঠনের বিকল্প নেই। যেকোনো মূল্যে রাষ্ট্রায়ত্ত ব্যাংকগুলোতে শৃঙ্খলা ফিরিয়ে আনতে হবে। ব্যাংক চালাতে হবে আইন ও বিধি অনুযায়ী, কারও খেয়ালখুশি মতো নয়।