বিশেষ সাক্ষাৎকার
ক্ষুদ্র রাজনৈতিক স্বার্থে ডিসিসি ভাগ করা হয়েছে
ঢাকা সিটি করপোরেশনের বিদায়ী মেয়র সাদেক হোসেন খোকার জন্ম ১৯৫০ সালে, ঢাকার কলতাবাজারে। ঢাকা বিশ্ববিদ্যালয় থেকে এমএ পাস করেন ১৯৭৪ সালে। ছাত্রজীবনে তিনি জড়িয়ে পড়েন বামপন্থী রাজনীতির সঙ্গে। একাত্তরের স্বাধীনতাসংগ্রামে তিনি অংশ নিয়েছেন একজন সক্রিয় মুক্তিযোদ্ধা হিসেবে। পরবর্তী সময়ে যুক্ত হন বাংলাদেশ জাতীয়তাবাদী দলের (বিএনপি) রাজনীতির সঙ্গে। ১৯৯১, ১৯৯৬ ও ২০০১ সালের জাতীয় সংসদ নির্বাচনে তিনি সংসদ সদস্য নির্বাচিত হন। মৎস্য ও পশুসম্পদমন্ত্রী হিসেবেও দায়িত্ব পালন করেছেন সাদেক হোসেন খোকা। সাক্ষাৎকার নিয়েছেন এ কে এম জাকারিয়া
প্রথম আলো: ঢাকা সিটি করপোরেশনকে বিভক্ত করেছে সরকার। আপনি বিরোধী দলের রাজনীতির সঙ্গে যুক্ত, সরকারের এই উদ্যোগের বিরোধিতা করছেন কোন কারণে? আপনার দলের অবস্থান বা রাজনৈতিক বিবেচনাই কি এ ক্ষেত্রে কাজ করছে?
সাদেক হোসেন: ঢাকা সিটি করপোরেশনের মেয়র নির্বাচিত হওয়ার পর দায়িত্ব পালন করেছি প্রায় সাড়ে নয় বছর। এই দীর্ঘ সময়ে ঢাকার মেয়র হিসেবে সব সময়ই দলীয় দৃষ্টিভঙ্গির ঊর্ধ্বে থেকে কাজ করার চেষ্টা করেছি। সিটি করপোরেশনে প্রায় ২৫ জন আওয়ামী লীগদলীয় নির্বাচিত কাউন্সিলর রয়েছেন। এ সময় তাঁদেরও সহযোগিতা পেয়েছি। সিটি করপোরেশনকে একটি অভিন্ন প্রতিষ্ঠান হিসেবে গড়ে তোলার চেষ্টা করেছি। স্থানীয় সরকারব্যবস্থার এটাই অনন্য দিক। ঢাকা সিটি করপোরেশনের কাউন্সিলরের মধ্যে কোনো বিভক্তি ছিল না—তাঁরা যে দলেরই হোক না কেন। কর্মকর্তা-কর্মচারীরাও ঐক্যবদ্ধ ছিলেন। আপনারা দেখবেন, যখন সিটি করপোরেশন ভাগ করার উদ্যোগ নেওয়া হয়, তখন সিটি করপোরেশনের সব কাউন্সিলর, কর্মকর্তা-কর্মচারী—সবাই এর বিরুদ্ধে অবস্থান নিয়েছেন। ফলে এটাকে বিএনপির ইস্যু বা এ ধরনের রাজনৈতিক দৃষ্টিকোণ থেকে দেখার কোনো সুযোগ নেই। সিটি করপোরেশনের বোর্ড সভায় আওয়ামী লীগ-সমর্থিত কাউন্সিলররাও ঢাকার এই বিভক্তির বিরোধিতা করেছেন।
প্রথম আলো: তাহলে সরকার কি রাজনৈতিক কারণে এ সিদ্ধান্ত নিয়েছে?
সাদেক হোসেন: অবশ্যই। সরকার পুরোপুরি রাজনৈতিক দৃষ্টিকোণ থেকে ঢাকাকে ভাগ করার সিদ্ধান্ত নিয়েছে। আমি বলব, এ ক্ষেত্রে সরকারের সংকীর্ণ দৃষ্টিভঙ্গি কাজ করেছে। দেখুন, এই যে সরকার ঢাকাকে ভাগ করার সিদ্ধান্ত নিল, এর পক্ষে কিন্তু কেউ অবস্থান নেয়নি। দেশের সচেতন নাগরিক সমাজ থেকে শুরু করে বিশেষজ্ঞ পর্যায়ের সবাই ঢাকার এই বিভক্তির বিরোধিতা করেছে। যারা সরকারের এই উদ্যোগের বিরোধিতা করেছেন, তাঁরা যে রাজনৈতিকভাবে সরকারের বিরোধী, তা-ও নয়। অনেকেই আছেন, সরকারের প্রতি যাঁদের আস্থা রয়েছে, সমর্থন রয়েছে। আমি মনে করি, সরকার যে সিদ্ধান্ত নিয়েছে, তা হঠকারী সিদ্ধান্ত। এর মধ্য দিয়ে সরকার ক্ষুদ্রতার পরিচয় দিয়েছে।
প্রথম আলো: সবার বিরোধিতার মুখে সরকার এ ধরনের একটি সিদ্ধান্ত নিতে গেল কেন?
সাদেক হোসেন: আসলে ঢাকা সিটি করপোরেশনের নতুন নির্বাচন না হওয়া পর্যন্ত আমাকে মেয়র পদ থেকে সরানোর আর কোনো পথ ছিল না। আবার সরকার রাজনৈতিক কারণে এখন নতুন নির্বাচন দিতেও রাজি নয়। বলা যায়, ক্ষুদ্র রাজনৈতিক বিবেচনা থেকে ঢাকাকে বিভক্ত করার মতো একটি দায়িত্বজ্ঞানহীন সিদ্ধান্ত নিয়েছে সরকার।
প্রথম আলো: সরকার তো বলছে, ঢাকার নাগরিকসেবার মান বাড়াতে ও প্রশাসনিক কাজের সুবিধার্থে ঢাকা সিটি করপোরেশনকে বিভক্ত করা হচ্ছে।
সাদেক হোসেন: দেখুন, আমার আগে যিনি মেয়র ছিলেন, মোহাম্মদ হানিফ, তিনি আওয়ামী লীগের রাজনীতির সঙ্গে জড়িত ছিলেন। তিনি বলেছিলেন, ঢাকা শহরের সেবা নিশ্চিত করতে সিটি করপোরেশনকে শক্তিশালী করার কোনো বিকল্প নেই। তিনি নগর সরকারের পক্ষে কথা বলে গেছেন। আমি দীর্ঘদিন ঢাকা সিটি করপোরেশনের মেয়র হিসেবে কাজ করেছি; আমিও মনে করি, একটি একক শক্তিশালী কর্তৃপক্ষের মাধ্যমে ঢাকাবাসীর নাগরিকসেবা নিশ্চিত করা সম্ভব। নগরবাসীকে সেবা প্রদান করে, এমন প্রায় ৫৪টি প্রতিষ্ঠান রয়েছে। বিশ্বের অন্যান্য দেশের মতো এই সেবাপ্রতিষ্ঠানগুলো একটি মাত্র কর্তৃপক্ষের অধীনে পরিচালিত হওয়া উচিত। ২০০৫ সালে বিশ্বব্যাংকের অর্থায়নে একটি স্টাডি হয়েছিল। বিভিন্ন মহলের সঙ্গে আলাপ করে একটি সুপারিশ তৈরি করা হয়েছিল। সুপারিশে ঢাকার সব সেবা সংস্থাকে একটি ছাতার নিচে নিয়ে আসার কথা বলা হয়েছিল। এককেন্দ্রিক একটি শক্তিশালী সিটি করপোরেশনের কথা বলা হয়েছিল। ২০০৮ সালে তত্ত্বাবধাবধায়ক সরকারের আমলে তা অনুমোদিতও হয়েছিল। সে ধরনের কিছু না করে ঢাকাকে বিভক্ত করার সিদ্ধান্ত সরকারের একগুঁয়েমি ছাড়া আর কিছু নয়। ঢাকাকে ভাগ করার কোনো গ্রহণযোগ্য যুক্তি নেই।
প্রথম আলো: ঢাকা সিটি করপোরেশনের এই বিভক্তির ফলে কী প্রতিক্রিয়া হতে পারে বলে আপনি মনে করেন?
সাদেক হোসেন: প্রথমেই যে সমস্যাটা দেখা দিয়েছে বা দেবে তা হচ্ছে, সিটি করপোরেশনের কর্মকর্তা-কর্মচারীদের মধ্যে অনিশ্চয়তা। নগরবাসীকে সেবা দেওয়ার চেয়ে নিজেদের নিয়ে শঙ্কায় পড়বেন। সিটি করপোরেশনে বিভক্তির কারণে সরকারের প্রশাসনিক ব্যয় বাড়বে। নতুন ভবন বানাতে হবে। বর্তমানে সায়েদাবাদে সিটি করপোরেশনের একটি মেকানিক্যাল বিভাগ আছে। এখন সিটি করপোরেশন বিভক্ত হওয়ার পর এ ধরনের দুটি বিভাগ করতে হবে। এ জন্য জায়গা খুঁজে পাওয়া সহজ নয়। যানবাহন ও সম্পত্তির ভাগাভাগি নিয়ে জটিলতা হবে। ঢাকা সিটি করপোরেশনের মধ্যে যে ধারাবাহিকতা ছিল, তা নষ্ট হবে। আর ঢাকাকে ভাগ করার মতো কোনো প্রাকৃতিক লাইন বা সীমানা নেই। কোনো খাল বা নদী ধরে একে বিভক্ত করার সুযোগ নেই। হঠাৎ করে আজকের এই ঢাকা গড়ে ওঠেনি। ঐতিহ্য ও ইতিহাস—সবকিছু মিলিয়েই ঢাকা। ঢাকার এই বিভক্তি তাই ঢাকাবাসীর জন্য কষ্টদায়ক। সবচেয়ে বড় কথা, একক শক্তিশালী সিটি করপোরেশনের পরিবর্তে এটি ভাগ কারায় জটিলতা যেমন বাড়বে, তেমনই নাগরিকসেবার মানও কমবে।
প্রথম আলো: আপনি তো ঢাকা সিটি করপোরেশনের বিভক্তির বিরুদ্ধে আইনি লড়াইয়ে নামলেন। কোন বিবেচনা থেকে এই সিদ্ধান্ত নিলেন?
সাদেক হোসেন: ঢাকাকে বিভক্ত করার ঘোষণা আসার পর সমাজের বিভিন্ন স্তরের মানুষের প্রতিক্রিয়া দেখেছি। বিদগ্ধ লোকজনের মন্তব্য পড়েছি, পত্রপত্রিকায় এ নিয়ে বিশেষজ্ঞদের মত দেখেছি। বিভিন্ন পত্রিকার সম্পাদকীয় কলাম পড়েছি। সবকিছু মিলিয়েই আমার মনে হয়েছে, ঢাকাবাসীর স্বার্থে আমার আইনি লড়াই করা উচিত। ড. কামাল হোসেনের মতো বিশিষ্ট আইনজীবী আমার পক্ষে লড়ছেন। হাইকোর্ট থেকে সিটি করপোরেশনের বিভক্তির ব্যাপারে সরকারের ওপর রুল জারি করা হয়েছে। চার সপ্তাহের মধ্যে কারণ দর্শাতে হবে। আমরা স্থিতাবস্থা চেয়েছিলাম, কিন্তু তা পাইনি; বেঞ্চ এ ব্যাপারে বিভক্ত ছিল। অন্য বেঞ্চে তা নিষ্পত্তি হবে।
প্রথম আলো: আইনি লড়াইয়ে জয়ের ব্যাপারে আপনি কতটুকু আশাবাদী?
সাদেক হোসেন: প্রবীণ আইনজীবীদের সঙ্গে আমি বিষয়টি নিয়ে কথা বলেছি। আমি আশাবাদী। কারণ, এই বিভক্তির মাধ্যমে সংবিধান লঙ্ঘন করা হয়েছে। সংবিধানে বলা হয়েছে, প্রজাতন্ত্রের রাজধানী ঢাকা। এটাকে বিভক্ত করার কোনো সুযোগ নেই। সরকার অবশ্য বলছে যে প্রশাসনিক কারণে করা হচ্ছে। সেটা করতে হলেও কমিশন গঠন করে তাদের সুপারিশ নিয়ে উদ্যোগ নেওয়া উচিত ছিল। কোনো ধরনের স্টাডি বা সমীক্ষা ছাড়া, নাগরিকদের মতামত না নিয়ে, বিশেষজ্ঞদের সব যুক্তি উপেক্ষা করে মন্ত্রিসভার বৈঠকে বসে এ ধরনের সিদ্ধান্ত নেওয়া যায় না।
প্রথম আলো: আইনি লড়াইয়ের পাশাপাশি রাজনৈতিক কর্মসূচিও তো চলছে।
সাদেক হোসেন: সিটি করপোরেশন কাউন্সিলর ফোরাম বিভিন্ন কর্মসূচি নিয়েছে। ওয়ার্ডে ওয়ার্ডে মিছিল হয়েছে। বিভিন্ন দল রাজনৈতিক কর্মসূচি নিয়েছে। নাগরিক সমাজের পক্ষ থেকেও নানা কিছু করা হচ্ছে। আশা করি, নগরবাসী ঢাকার বিভক্তি রোধে এসব কর্মসূচিতে অংশগ্রহণ করে তাদের আশা-আকাঙ্ক্ষার কথা সরকারকে জানিয়ে দেবে।
প্রথম আলো: আপনার দল বিএনপি ঢাকাকে বিভক্ত করার প্রতিবাদে রাজধানীতে হরতাল ডেকেছে। আপনার দল ভবিষ্যতে যদি ক্ষমতায় আসে, তবে কি ঢাকা সিটি করপোরেশনকে আবার এক করবে?
সাদেক হোসেন: বিএনপি ঢাকাকে এভাবে বিভক্তির বিরুদ্ধে। দলের পক্ষ থেকে এর বিরুদ্ধে হরতাল ডাকা হয়েছে। ঢাকাকে বিভক্ত করার প্রতিবাদে বিএনপি যখন হরতালের মতো কর্মসূচি দিয়েছে, তখন নিশ্চয় ভবিষ্যতে দল কখনো সুযোগ পেলে ঢাকাকে এক করবে। একটি স্বাধীন ও সার্বভৌম দেশের রাজধানী হিসেবে ঢাকার একটি ইমেজ রয়েছে। আমি মনে করি, দল ঢাকার অখণ্ডতার বিষয়টি সে জায়গা থেকেই দেখছে।
প্রথম আলো: দীর্ঘদিন মেয়র হিসেবে দায়িত্ব পালন করলেন। নাগরিকসেবার মান বাড়াতে কী করা উচিত? আপনার অভিজ্ঞতা কী বলে?
সাদেক হোসেন: প্রতিষ্ঠান হিসেবে সিটি করপোরেশনকে শক্তিশালী করতে হবে। এর ক্ষমতা বাড়াতে হবে। দেখুন, এখন যে আইন আছে, তাতে একজন চতুর্থ শ্রেণীর কর্মচারী নিয়োগ দিতেও মন্ত্রণালয়ের অনুমতি লাগে। যেমন—আমরা সিটি করপোরেশনের পক্ষ থেকে বেশ কিছু কমিউনিটি সেন্টার করেছি নানা ধরনের সাংস্কৃতিক কর্মকাণ্ড পরিচালনার ইচ্ছে থেকে। সেখানে একজন কেয়ারটেকার নিয়োগ দিতেও মন্ত্রণালয়ের অনুমতি লাগে। এ কারণে স্থাপনা নির্মাণ করেও দেখা যাচ্ছে, একে কাজে লাগানো যাচ্ছে না। ঢাকা একটি বড় ও জনবহুল শহর। এখানে ভবিষ্যতের বিষয়টি মাথায় রেখে কিছু করতে হলে চিন্তাভাবনা করেই এগোনো উচিত। বিশ্বে ঢাকার মতো আরও অনেক শহর রয়েছে। আমি মনে করি, একটি কমিশন গঠন করে অন্যান্য শহরের অভিজ্ঞতা এবং ওই শহরগুলো ব্যবস্থাপনা ও প্রশাসনিক কাজ কীভাবে পরিচালিত হয়, তা বিবেচনায় নিয়ে তৈরি করা একটি সুপারিশের ভিত্তিতে আমাদের সিদ্ধান্ত নেওয়া উচিত। যে সরকার বা যারাই ক্ষমতায় থাক, এভাবে কার্যকর পরিকল্পনার ভিত্তিতে এগোনো গেলে ঢাকাবাসীর নাগরিকসেবার মান বাড়ানো সম্ভব হবে।
প্রথম আলো: আপনার দল যদি ভবিষ্যতে ক্ষমতায় আসে, তবে কি তারা এ প্রক্রিয়া বিবেচনায় নেবে?
সাদেক হোসেন: আমি আমার দলকে বোঝানোর চেষ্টা করব। সেবা বাড়াতে হলে এর কোনো বিকল্প নেই। আমি আশা করি, দলের নীতিনির্ধারকেরা এ ব্যাপারে দ্বিমত করবেন না।
প্রথম আলো: এত দিন দায়িত্ব পালনের পর নিজের কাজকে যদি মূল্যায়ন করতে বলি, মানে ঢাকার মেয়র হিসেবে নিজেকে কি সফল মনে করেন?
সাদেক হোসেন: সাফল্য আর ব্যর্থতার বিষয়টি আপেক্ষিক। কেউ ভিন্নভাবেও দেখতে পারেন। আসলে নগরবাসীই বিষয়টি বিচার করবেন। সীমিত সম্পদ ও ক্ষমতা নিয়ে বিভিন্ন সরকারের সময়ে আমাকে কাজ করতে হয়েছে। আমি আমার সাধ্যমতো চেষ্টা করেছি। শতভাগ সফল নিশ্চয়ই হতে পারিনি। সেই দুঃখ ও বেদনাবোধ থেকেই যাবে। তবে যেখান থেকে এবং যে পরিস্থিতিতে কাজ করেছি, সেদিক থেকে দেখলে আমি সিটি করপোরেশনের ইমেজ ও আস্থা গড়ে তোলার চেষ্টা করে গেছি। একসময় যে সিটি করপোরেশন ছিল ‘ফাইভ স্টার’ বা ‘সেভেন স্টার’ ধরনের বাহিনীর দখলে, সেই সিটি করপোরেশনকে জনগণের সংস্থায় পরিণত করেছি। জনগণ এখন সিটি করপোরেশনকে নিজেদের প্রতিষ্ঠান হিসেবে দেখে।
প্রথম আলো: ধন্যবাদ।
সাদেক হোসেন: আপনাকেও ধন্যবাদ।
বিশেষ সাক্ষাৎকার
যুদ্ধাপরাধের বিচার প্রক্রিয়ায় কোনো অস্বচ্ছতা নেই
এ কে খন্দকারের (আবদুল করিম খন্দকার) জন্ম ৩ মার্চ ১৯৩০ সালে। বাবার কর্মস্থল রংপুরে। পৈতৃক বাড়ি পাবনার বেড়া উপজেলায়। পড়াশোনা করেছেন মালদহ (পশ্চিমবঙ্গ), নওগাঁ ও রাজশাহীতে। পাকিস্তান বিমানবাহিনীতে জিডি পাইলট পদে যোগ দেন এবং ১৯৫১ সালে কমিশন লাভ করেন। ১৯৭১ সালের মুক্তিযুদ্ধে তিনি ছিলেন বাংলাদেশ সশস্ত্র বাহিনীর উপপ্রধান। স্বাধীনতার পর বিমানবাহিনীর প্রধানের দায়িত্ব পালন করেন। ১৯৭৫ সালের রাজনৈতিক পটপরিবর্তনের পর তিনি কূটনীতিতে যোগ দেন এবং বিভিন্ন দেশে বাংলাদেশের রাষ্ট্রদূত হিসেবে দায়িত্ব পালন করেন। ১৯৯৬ ও ২০০৮ সালের নির্বাচনে এ কে খন্দকার পাবনার-২ আসন থেকে সাংসদ নির্বাচিত হন। ২০০৯ সালের জানুয়ারি থেকে তিনি সরকারের পরিকল্পনামন্ত্রীর দায়িত্ব পালন করছেন। এ ছাড়া তিনি মুক্তিযুদ্ধের সেক্টর কমান্ডার্স ফোরামেরও প্রতিষ্ঠাতা সভাপতি।
সাক্ষাৎকার নিয়েছেন সোহরাব হাসান ও তারা রহমান
প্রথম আলো: আমরা এখন স্বাধীনতার চল্লিশ বছর উদ্যাপন করছি। এই বিজয়ের মাসে আপনার অনুভূতি জানতে চাইছি। কি উদ্দেশ্য ও লক্ষ নিয়ে আপনি মুক্তিযুদ্ধে গিয়েছিলেন?
এ কে খন্দকার: আমি মুক্তিযুদ্ধে অংশ নিয়েছিলাম দেশকে স্বাধীন করার জন্য। পাকিস্তানি দখলদার বাহিনীর কবল থেকে মুক্ত করার উদ্দেশ্য নিয়ে। দেশটি কেমন হবে, তখন হয়ত সে বিষয়ে বিস্তারিত চিন্তা করিনি। আমাদের প্রথম লক্ষ্য ছিল বাংলাদেশ স্বাধীন করতে হবে। কেননা আমরা বুঝেছিলাম, পাকিস্তানিদের সঙ্গে থাকা যাবে না। অবশ্য পরে ধীরে ধীরে চিন্তা আসে, স্বাধীন তো হব, তারপর কী হবে। অনেকে মুক্তিযুদ্ধের চেতনার কথা বলেন। আবার অনেকে বলেন, আমাদের সংবিধানে যেসব মূলনীতির কথা রয়েছে, যেমন বাঙালি জাতীয়তাবাদ, গণতন্ত্র, সমাজতন্ত্র ও ধর্মনিরপেক্ষতা—এগুলোই মুক্তিযুদ্ধের চেতনা। এক অর্থে তা সত্যও। আমি মনে করি, মানুষে মানুষে কোনো ভেদাভেদ থাকবে না; প্রতিটি নাগরিক রাষ্ট্রের সমান সুযোগ পাবে, সমান অধিকার পাবে—সেটাই মুক্তিযুদ্ধের লক্ষ্য ছিল। অর্থাৎ একজন ধনী লোকের সন্তান লেখাপড়ায় তেমন ভালো না হয়ে ভালো শিক্ষাপ্রতিষ্ঠানে পড়বে আর একজন গরিব লোকের সন্তান অসাধারণ মেধাবী হওয়া সত্ত্বেও ভালো শিক্ষাপ্রতিষ্ঠানে পড়ার সুযোগ থেকে বঞ্চিত হবে—এ ধরনের বৈষম্য আমরা চাইনি।
প্রথম আলো: কিন্তু বৈষম্য তো কমেনি। সব নাগরিকের সমানাধিকারও আমরা প্রতিষ্ঠা করতে পারিনি।
এ কে খন্দকার: স্বাধীনতার ৪০ বছরে বৈষম্য আরও প্রকট হয়েছে। ধনী লোকেরা সন্তানদের জন্য যে টাকা-পয়সা খরচ করে বেসরকারি বিশ্ববিদ্যালয়ে পড়ান, সাধারণ মানুষের সন্তানেরা তা চিন্তাও করতে পারে না। আমরা এমন একটি দেশ চেয়েছিলাম, যেখানে মানুষ দু-মুঠো অন্নের জন্য হাহাকার করবে না। এমন ব্যবস্থা থাকবে যেখানে খেয়েপরে বেঁচে থাকা কঠিন হবে না। সবাই হয়তো প্রচুর সম্পদের মালিক হবে না, কিন্তু খাদ্য, বস্ত্র, বাসস্থান ন্যূনতম মৌলিক চাহিদাগুলো মেটাতে পারবে। এমন শিক্ষাব্যবস্থা হবে মেধাবীরা যেকোনো শিক্ষাপ্রতিষ্ঠানে পড়তে পারবে, উচ্চ ডিগ্রি নিতে পারবে। অর্থ বাধা হয়ে দাঁড়াবে না। প্রত্যেক নাগরিক ন্যূনতম স্বাস্থ্যসেবা পাবে, অর্থের অভাবে কারও চিকিৎসা বন্ধ থাকবে না। কিন্তু বাস্তব ভিন্ন। এখন ধনী লোকেরা যেসব সুযোগ পায়, সাধারণ মানুষ তার ধারেকাছেও চিন্তা করতে পারে না।
কিন্তু আমরা এমন একটি দেশ চেয়েছিলাম, যেখানে যোগ্যতা, দক্ষতা ও মেধার ভিত্তিতে নিজ নিজ ভাগ্য গড়তে পারবে।
প্রথম আলো: গত ৪০ বছরে বাংলাদেশের উল্লেখযোগ্য অর্জন কী?
এ কে খন্দকার: আমাদের অনেক অর্জন আছে। আবার অনেক কিছু অর্জন করতে পারিনি, সে কথাও সত্য। এখন কিন্তু মানুষ দুই বেলা খেতে পারছে। না খেয়ে কেউ মারা গেছে—সে রকম খবর কোথাও দেখিনি। প্রায় সব ছেলেমেয়েই প্রাথমিক বিদ্যালয়ে যাওয়ার সুযোগ পাচ্ছে। যাদের অবস্থা একটু ভালো তাদের ছেলেমেয়েরা উচ্চশিক্ষা নিচ্ছে। অষ্টম শ্রেণীতে ছেলেদের চেয়ে মেয়েদের সংখ্যা বেশি। মেয়েরা স্নাতক পর্যন্ত বিনা বেতনে পড়তে পারছে। এটাও কম অগ্রগতি নয়। তুলনামূলকভাবে কৃষিক্ষেত্রে আমাদের অর্জন অনেক বেশি। ১৯৭১ সালে আমাদের লোকসংখ্যা ছিল সাড়ে সাত কোটি। তখনো প্রচুর খাদ্যঘাটতি ছিল। অন্যদের ওপর নির্ভর করতে হতো। এখন আমাদের লোকসংখ্যা দ্বিগুণ হয়েছে, অথচ খাদ্যে আমরা স্বনির্ভর। এটি একটি বড় অর্জন বলেই মনে করি। তৈরি পোশাকশিল্পে প্রথম তিনটি দেশের মধ্যে বাংলাদেশ আছে। এটিও কম সাফল্যের কথা নয়। আজ আমাদের দেশের তৈরি সিরামিক পণ্য, ওষুধ বিভিন্ন দেশে রপ্তানি হচ্ছে। আমরা জাহাজ তৈরি করছি এবং জার্মানি ও নরওয়ের মতো দেশে রপ্তানি করছি। আরেকটি অর্জন হলো দারিদ্র্য আমরা অনেকটা কমিয়ে আনতে পেরেছি। ১৯৭১ সালে দারিদ্র্যসীমার নিচের মানুষের সংখ্যা ছিল ৭৫ শতাংশ, বর্তমানে সেটি ৩০ শতাংশে নেমে এসেছে। তখন দারিদ্র্যের মাত্রাও ছিল চরম। এখন অন্তত প্রত্যেকের গায়ে কাপড় ও পায়ে এক জোড়া স্যান্ডেল আছে। আমরা আশা করি, ২০৩০ সালের মধ্যে দরিদ্র-অবস্থা থেকে বেরিয়ে আসতে পারব। সেই সঙ্গে মানুষে মানুষে বৈষম্যও কমিয়ে আনতে হবে।
প্রথম আলো: আপনি পরিকল্পনা মন্ত্রণালয়ের দায়িত্বে আছেন। এই পর্বতপ্রমাণ বৈষম্য কমাতে কি পরিকল্পনা আছে?
এ কে খন্দকার: আপনারা জানেন, দেশের খ্যাতনামা অর্থনীতিবিদদের পরামর্শক্রমে আমরা একটি পঞ্চবার্ষিক পরিকল্পনা প্রণয়ন করেছি। এতে দারিদ্র্য বিমোচন থেকে উন্নয়ন সবকিছুই আছে। পরিকল্পনাটি তাত্ত্বিক বা সাধারণ আলোচনায় সীমাবদ্ধ নয়। যেখানে যা দরকার সুনির্দিষ্টভাবে বলা হয়েছে। কী পরিমাণ বরাদ্দের প্রয়োজন হবে, কর্মসূচি বাস্তবায়িত হলে আমরা কী সুবিধা পাব—সবকিছু পরিকল্পনায় আছে। উদাহরণ হিসেবে আমি কৃষির কথা উল্লেখ করব। বর্তমানে দেশে যে জনসংখ্যা আছে, তা আরও বাড়বে। তখন আমাদের খাদ্য উৎপাদনও বাড়াতে হবে এবং সে জন্য কী পরিমাণ বিনিয়োগ প্রয়োজন, কী পরিমাণ বীজ, সার ও সেচ সুবিধা প্রয়োজন হবে তার বছরভিত্তিক হিসাব আছে। একইভাবে আগামী বছরে শিক্ষা খাতে কত শিক্ষার্থী বাড়বে, তাদের জন্য বাড়তি কী পরিমাণ বই ও শিক্ষা উপকরণ দরকার হবে—সবকিছুই এ পরিকল্পনায় আছে।
প্রথম আলো: শিল্পের উন্নয়নে আপনাদের কী পরিকল্পনা?
এ কে খন্দকার: আগামী পাঁচ বছরে কী কী শিল্প গড়ে উঠতে পারে তার জন্য কী পরিমাণ বৈদেশিক মুদ্রা ব্যয় হবে সেসবও আমাদের পরিকল্পনায় আছে। আমরা চাই বেসরকারি উদ্যোগে শিল্পকারখানা গড়ে উঠুক। সরকার শিল্প করবেনা, তবে আনুসঙ্গিক সহায়তা দেবে।
প্রথম আলো: এসব পরিকল্পনা বাস্তবায়নে যে দক্ষ ব্যবস্থাপনার প্রয়োজন তা কি সরকার বা প্রশাসনের আছে? অভিযোগ আছে সরকার অনেক ভালো পরিকল্পনা নিলেও তা ঠিকমতো বাস্তবায়িত হয় না।
এ কে খন্দকার: এ অভিযোগের হয়তো কিছু ভিত্তি আছে। আবার পুরোপুরি সত্য তাও বলব না। এখানে একটি কথা মনে রাখা প্রয়োজন, যারা উন্নয়ন কাজের সঙ্গে সম্পৃক্ত তাঁরা সমগ্র দেশ ও দেশের মানুষের সেবা করছেন। এ সম্মান ও সুযোগ কজন পায়? সংশ্লিষ্ট সবাইকে কাজটি করতে হবে সততা, নিষ্ঠা ও আন্তরিকতার সঙ্গে।
প্রথম আলো: যথাসময়ে অর্থ ব্যয় করতে না পারার জন্য অনেক সময়ে বিদেশি সহায়তা ফেরত যায়। এর কারণ কি?
এ কে খন্দকার: হয়তো আমাদেরও কিছু ঘাটতি আছে। আবার দাতা সংস্থাগুলোর আমলাতান্ত্রিক জটিলতার কারণেও এটি হয়ে থাকে। যে কোনো উন্নয়ন প্রকল্পে পরামর্শক নিয়োগ করতে হলে তাঁর নামধাম দাতা সংস্থার কাছে পাঠাতে হবে। অনুমোদন আসতে হবে। একই নিয়ম দরপত্রের ক্ষেত্রেও। দরপত্রদাতা প্রতিষ্ঠানগুলোর নামধাম পাঠাতে হবে। সেখানে যাচাই বাছাই হবে। এই বাস্তবতার মধ্যেই আমাদের কাজ করতে হয়। এ সমস্যা নিয়ে আমরা প্রকল্প পরিচালকদের সঙ্গে বসেছি।
প্রথম আলো: একই সঙ্গে আপনি সেক্টর কমান্ডারস ফোরামেরও সভাপতি, এই সংগঠনটি যুদ্ধাপরাধীদের বিচার দ্রুত শেষ করার দাবি জানিয়েছে। দ্রুত কি হচ্ছে?
এ কে খন্দকার: প্রথম দিকে ধীরগতি থাকলেও যুদ্ধাপরাধের বিচারপ্রক্রিয়া এখন ঠিকভাবেই এগোচ্ছে । আমাদের সেক্টর কমান্ডারস ফোরামেরও সেই দাবি ছিল। অনেকে মনে করেন, দুই বছরের মধ্যে যুদ্ধাপরাধের বিচার শেষ করা যাবে। কিন্তু বাস্তবে সেটি সম্ভব নয়। পত্রিকায় দেখেছি, কয়েক মাস আগে ইতালিতে নাৎসি বাহিনীর এক সদস্যকে আটক করা হয়েছে যুদ্ধাপরাধের দায়ে। তারা যদি ৬০-৬৫ বছর পর দ্বিতীয় বিশ্বযুদ্ধের সময়ে সংঘটিত অপরাধের বিচার করতে পারে, বাংলাদেশের যুদ্ধাপরাধের বিচার দুই বছরেই শেষ হয়ে যাবে তা কী করে আশা করা যায়। এ বিচার চলতে থাকবে। সমগ্র দেশবাসী এই বিচার চায়; কেবল কতিপয় অপরাধপ্রবণ মানসিকতার অমানবিক ব্যক্তিই এর বিরোধিতা করতে পারে।
প্রথম আলো: প্রধান বিরোধী দল বিচারের ব্যাপারে আপত্তি জানিয়েছে। সম্প্রতি আনুষ্ঠানিকভাবে তারা দলীয় অবস্থান ব্যাখ্যা করেছে এবং বিচারপ্রক্রিয়া স্বচ্ছ নয় বলে দাবি করেছে। আপনি কী বলেন?
এ কে খন্দকার: আমি বলব, বিরোধী দলের এই দাবিরও কোনো ভিত্তি নেই। কোনো দেশপ্রেমিক মানুষ তাদের এ আপত্তি সমর্থন করবে না। দেশের মানুষকে যারা হত্যা করেছে, মেয়েদের ওপর নির্যাতন চালিয়েছে, হাজার হাজার ঘরবাড়ি লুটপাট ও অগ্নিসংযোগ করেছে তাদের বিচার হবে না—এটি কী ধরনের আবদার? আমরা কি সভ্য জাতি নই? যুদ্ধাপরাধের যে গ্লানি জাতি ৪০ বছর ধরে বহন করছে, তা থেকে বেরিয়ে আসতে হবে। বিচারপ্রক্রিয়া স্বচ্ছ করার ব্যাপারে সরকার দৃঢ় প্রতিজ্ঞ। এখানে কোনো অস্বচ্ছতা নেই।
প্রথম আলো: একজন মার্কিন নাগরিক একাধিকবার বাংলাদেশে এসে যুদ্ধাপরাধীদের বিচারপ্রক্রিয়া নিয়ে প্রশ্ন তুলেছেন। বিষয়টি কি হস্তক্ষেপ বলে মনে করেন?
এ কে খন্দকার: আমি তো মনে করি এটি হস্তক্ষেপ। জামায়াতে ইসলামী প্রচুর টাকা ব্যয় করছে যুদ্ধাপরাধের বিচারের বিরুদ্ধে প্রচারণা চালানোর জন্য। বিদেশ থেকে আইনজীবী নিয়ে এসে কিংবা বিদেশে এমন সব কথা বলানো হচ্ছে যার ভিত্তি নেই। এসব প্রচারণা অগ্রাহ্য করা ছাড়া আমাদের কী করার আছে?
প্রথম আলো: এই যে যুদ্ধাপরাধের বিচারের বিরুদ্ধে প্রচারণা, এর জবাবে এ সরকার কী করছে?
এ কে খন্দকার: সরকার তার কাজ করছে। অপপ্রচারের বিরুদ্ধে সেক্টর কমান্ডারস ফোরাম সারা দেশে বিচারের পক্ষে জনমত গড়ে তুলছে, সভা-সমাবেশ করছে। আমরা যা বলছি তা সত্য। তবে অর্থের বিনিময়ে কেউ যদি কতিপয় লোককে ভাড়া করে আনে এবং তারা যদি উল্টো কথা বলে মানুষ তা গ্রহণ করবে না।
প্রথম আলো: বিরোধী দল থেকে দাবি করা হচ্ছে সরকারি দলেও যুদ্ধাপরাধী আছে। কিন্তু তাদের ধরা হচ্ছে না।
এ কে খন্দকার: সরকারি ছত্রচ্ছায়ায় যদি কোনো যুদ্ধাপরাধী থেকে থাকে তারা তথ্য প্রমাণ দিক। তারপর সরকার ব্যবস্থা নেবে। কিন্তু সেই যুক্তিতে তো বিচারকাজ বন্ধ থাকতে পারে না।
প্রথম আলো: মহাজোট সরকারের মেয়াদ তিন বছর প্রায় শেষ হতে চলেছে। ২০০৮ সালে যে প্রত্যাশা নিয়ে সরকার গঠন করা হয়েছিল তার কতটা আপনারা পূরণ করতে পেরেছেন বলে মনে করেন?
এ কে খন্দকার: আমি বলব, সরকার দেশ ও জনগণের উন্নয়নের ব্যাপারে আন্তরিক। প্রথম দিন থেকে তারা কাজ করছে। সরকারের মন্ত্রী হিসেবে নয়, একজন নাগরিক হিসেবে আমি তাই মনে করি।
ধারণা করি, অচিরেই আমরা একটি মধ্য আয়ের দেশে পরিণত হতে পারব। এটি কম কথা নয়। ৪০ বছর আগে বাংলাদেশ অতি দরিদ্র দেশ ছিল। সেই দারিদ্র্য ছিল দুঃসহ। গ্রামাঞ্চলে মানুষের গায়ে শীতের দিনেও একটি গরম কাপড় থাকত না। আজ তারা অন্তত কাপড়টি পরতে পারছে। একজন জনপ্রতিনিধি হিসেবে এলাকায় সাধারণ মানুষের সঙ্গে মেলামেশার সুযোগ হয়। তাদের আগের অবস্থা ও এখনকার অবস্থা দেখেছি। এই দুইয়ের মধ্যে পার্থক্য তো আছে। আমরা অনেক দূর এগিয়েছি, তবে আরও অনেক দূর যেতে হবে।
প্রথম আলো: আপনাকে ধন্যবাদ।
এ কে খন্দকার: ধন্যবাদ।
বিশেষ সাক্ষাৎকার
গুপ্তহত্যার তদন্ত করবে মানবাধিকার কমিশন
জাতীয় মানবাধিকার কমিশনের চেয়ারম্যান ড. মিজানুর রহমান এই দায়িত্ব গ্রহণের আগে ঢাকা বিশ্ববিদ্যালয়ের আইন বিভাগে অধ্যাপনা করতেন। বিভাগের চেয়ারম্যানের দায়িত্ব পালন ছাড়াও তিনি সুইডেনের উমিও বিশ্ববিদ্যালয় ও নরওয়ের অসলো বিশ্ববিদ্যালয়ে অতিথি অধ্যাপক হিসেবে কাজ করেছেন। ২০১০ সালে দক্ষিণ এশিয়ার শ্রেষ্ঠ আইনের অধ্যাপক পদকে ভূষিত মিজানুর রহমান দেশে ও বিদেশে বিভিন্ন মানবাধিকার সংস্থার সঙ্গে যুক্ত।সাক্ষাৎকার নিয়েছেন এ কে এম জাকারিয়া
প্রথম আলো: মানবাধিকারের ক্ষেত্রে দেশে এখন বড় বিপদ হয়ে দেখা দিয়েছে গুপ্তহত্যা। আশঙ্কাজনকভাবে এ ধরনের ঘটনা বেড়েই চলেছে। অনেকে আইনশৃঙ্খলা রক্ষাকারী বাহিনী এ ধরনের ঘটনাগুলোর সঙ্গে জড়িত বলে সন্দেহ করছেন। মানবাধিকার কমিশনের প্রধান হিসেবে আপনি এই বিষয়টি কীভাবে দেখছেন?
মিজানুর রহমান: বেশ কিছুদিন ধরে এ ধরনের ঘটনা ঘটে যাচ্ছে। আমরা মানবাধিকার কমিশনের পক্ষ থেকে বলে আসছি যে কোনো নাগরিক নিখোঁজ হলে বা পরবর্তী সময়ে লাশ হিসেবে তার সন্ধান পাওয়া গেলে তার বিহিত করার দায়িত্ব রাষ্ট্র ও সরকারের। দেশের প্রত্যেক নাগরিকের জীবন ও সম্পদের নিরাপত্তা নিশ্চিত করা সরকারের সাংবিধানিক দায়িত্ব। আইনশৃঙ্খলা রক্ষাকারী বাহিনীর সদস্যরা বলছেন, এ ধরনের ঘটনার সঙ্গে তাঁদের সংশ্লিষ্টতা নেই। এটা বলেই তাঁরা তাঁদের দায়িত্ব শেষ করতে পারেন না। একজন নাগরিক নিখোঁজ হবেন, এরপর তাঁর লাশ পাওয়া যাবে, তিনি কীভাবে মারা গেলেন তা জানা যাবে না—এমনটি হতে পারে না। আমরা মানবাধিকার কমিশনের পক্ষ থেকে স্বরাষ্ট্র মন্ত্রণালয়ের কাছে চিঠি লিখেছি। ঘটনাগুলো তদন্ত করে প্রতিবেদন দেওয়ার কথা বলেছি।
প্রথম আলো: আপনারা কমিশন থেকে স্বরাষ্ট্র মন্ত্রণালয়ে চিঠি দিয়েছেন, কিন্তু নিখোঁজ হওয়া, গুম হয়ে যাওয়া বা পরবর্তী সময়ে কোনো কোনো ক্ষেত্রে লাশ উদ্ধারের ঘটনাগুলো তো থামছে না। সরকার ও আইনশৃঙ্খলা রক্ষাকারী বাহিনী এ ধরনের ঘটনাগুলোর সঙ্গে নিজেদের সংশ্লিষ্টতা অস্বীকার করছে। তাহলে কি এসব ঘটনা ঘটতেই থাকবে?
মিজানুর রহমান: আইনশৃঙ্খলা রক্ষাকারী বাহিনীর সদস্যরা বলছেন, এ ধরনের কাজের সঙ্গে তাঁরা জড়িত নন। আমার কথা হচ্ছে, শুধু অস্বীকার করে বসে থাকার সুযোগ নেই। যদি এর সঙ্গে তাঁদের কোনো সংশ্লিষ্টতা না থাকে তবে তাঁদের দায়িত্ব হচ্ছে, কারা এ ধরনের ঘটনা ঘটাচ্ছে তা খুঁজে বের করা এবং এ ধরনের ঘটনাগুলো বন্ধ করার উদ্যোগ নেওয়া। আমরা দেখতে পাচ্ছি যে কেউ কোনো দায়িত্ব নিচ্ছেন না। যারা এ ঘটনাগুলো ঘটাচ্ছে তারা কি এতই শক্তিশালী যে সরকার ও আইনশৃঙ্খলা রক্ষাকারী বাহিনী কেউ তাদের কিছু করতে পারছে না? কিন্তু একটি রাষ্ট্রে কোনো একটি গোষ্ঠী এত শক্তিশালী হয়ে উঠবে, এটা কি সম্ভব? বিষয়টি এখন খুবই উদ্বেগজনক পর্যায়ে চলে গেছে। সরকার ও আইনশৃঙ্খলা রক্ষাকারী বাহিনীকেই এ ঘটনাগুলোর সঙ্গে জড়িতদের, এর হোতা ও মদদদাতাদের খুঁজে বের করতে হবে। এবং কাজটি দ্রুত করতে হবে।
প্রথম আলো: আপনি আইনশৃঙ্খলা রক্ষাকারী বাহিনী ও সরকারের দায়িত্বের কথা বলছেন, কিন্তু মানবাধিকার কমিশন এ ক্ষেত্রে কী করতে পারে? স্বরাষ্ট্র মন্ত্রণালয়কে চিঠি দেওয়ার মধ্যেই কি আপনাদের দায়িত্ব সীমাবদ্ধ থাকবে?
মিজানুর রহমান: মানবাধিকার কমিশনের পক্ষ থেকে আমরা এ ব্যাপারে একটি উদ্যোগ নিতে যাচ্ছি। আগামী ৪ জানুয়ারি আমাদের পূর্ণাঙ্গ কমিশনের সভা রয়েছে। সেখানে নানা বিষয়ের মধ্যে এসব গুপ্তহত্যা, নিখোঁজ ও গুম হওয়ার বিষয়টি হবে অন্যতম আলোচনার বিষয়। আমরা নয়টি অভিযোগ পেয়েছি। সেখানে আমরা সিদ্ধান্ত নেব এ ব্যাপারে আর কী সিদ্ধান্ত নেওয়া যায়। আইনশৃঙ্খলা রক্ষাকারী বাহিনী সব অস্বীকার করবে আর কমিশন শুধু স্বরাষ্ট্র মন্ত্রণালয়ের কাছে প্রতিবেদন চেয়ে বসে থাকবে—সেখানে আমরা আটকে থাকতে চাই না। আমাদের যতটুকু শক্তি আছে তা নিয়েই আমরা একটি তদন্ত কমিটি করার কথা ভাবছি। এক বা একাধিক ঘটনা বেছে নিয়ে আমরা এ কাজটি করতে চাই। বর্তমান অবস্থায় মানবাধিকার কমিশন চুপচাপ নীরব দর্শকের ভূমিকা পালন করে বসে থাকবে না। আমরা সুনির্দিষ্টভাবে জানতে চাই যে কারা ও কীভাবে এই কাজ চলছে।
প্রথম আলো: স্বরাষ্ট্র প্রতিমন্ত্রী বলেছেন, একটি সংঘবদ্ধ চক্র এ কাজ করছে।
মিজানুর রহমান: আমি বলতে চাই, সে কারণেই সরকারের ও আইনশৃঙ্খলা রক্ষাকারী বাহিনীর বাড়তি দায়িত্ব এটা প্রমাণ করা যে এ ধরনের গুম বা গুপ্তহত্যার সঙ্গে তাদের সংশ্লিষ্টতা বা সায় নেই। স্বরাষ্ট্র প্রতিমন্ত্রী এটাও বলেছেন, মানবতাবিরোধী অপরাধের বিচার বাধাগ্রস্ত করতে এ ধরনের ঘটনা ঘটানো হচ্ছে, সেটা যদি সত্যি হয় তবে আমরা এ ব্যাপারে তথ্য-প্রমাণ প্রত্যাশা করছি। কোন চক্র এ কাজটি করছে, তা জনগণের জানা উচিত। সে ক্ষেত্রে জনগণও এই চক্রের বিরুদ্ধে সোচ্চার হতে পারবে।
প্রথম আলো: জাতীয় মানবাধিকার কমিশনের চেয়ারম্যান পদে আপনি বছর খানেক দায়িত্ব পালন করলেন। মানবাধিকার রক্ষার ক্ষেত্রে এই কমিশনের ক্ষমতার কোনো ঘাটতি রয়েছে কি না? আপনার অভিজ্ঞতা কী বলে?
মিজানুর রহমান: জাতীয় মানবাধিকার কমিশনের ক্ষমতার কোনো ঘটতি রয়েছে এমন কথা আমি মনে করি না। কমিশনকে কোনো নির্বাহী ক্ষমতা দিলেই তাতে কাজ হবে, তা আমি মনে করি না। আর এ ধরনের কমিশনের ক্ষেত্রে তা থাকেও না। আমি মনে করি, জনগণের আস্থাভাজন হয়ে ওঠাই সবচেয়ে বড় কথা। আমরা জনগণ ও মানবাধিকারের স্বার্থে কাজ করছি। তবে আমাদের সামর্থ্যের যে সীমাবদ্ধতা রয়েছে, তা আমি উল্লেখ করতে চাই। আমাদের বর্তমানে ২৮ জন লোকবল রয়েছে। অন্য অনেক প্রতিষ্ঠানের তুলনায় আমরা তুলনামূলকভাবে কম সময়ে এই সংখ্যক লোকবল পেয়েছি। কিন্তু এর পরও বলব, মানবাধিকার কমিশনকে কার্যকর করে তুলতে দুটি শক্তিশালী ও কার্যকর সেল দরকার। একটি গবেষণা সেল ও অন্যটি তদন্ত সেল। মানবাধিকার লঙ্ঘন ও অপরাধের ঘটনাগুলো কেন ঘটছে, কোন ধারাবাহিকতায় ঘটছে, তা যেমন গবেষণা করে বের করা দরকার, তেমনি ঘটনা তদন্তে প্রশিক্ষিত তদন্ত দল থাকা প্রয়োজন। আমাদের এখানে পরিচালক, ডেপুটি পরিচালক ও সহকারী পরিচালক মিলিয়ে মোট পাঁচজন রয়েছেন। তাঁদের যদি তদন্তকাজে লাগাতে হয় তবে তাঁদের সেভাবে প্রশিক্ষিত করে তুলতে হবে। কারণ, তদন্তের কাজটি জটিল। বিশ্ববিদ্যালয় থেকে পাস করে কেউ যোগ দিয়েই এই কঠিন কাজ করতে পারে না। যদি একটি প্রশিক্ষিত ও যোগ্য তদন্ত দল থাকে, তবে দু-একটি ঘটনা তদন্ত করে দায়ীদের মুখোশ খুলে দিতে পারলে কাজের কাজ হবে বলে আমি মনে করি। এ জন্য দক্ষতা বৃদ্ধির বিষয়টিই আমাদের এখন সবচেয়ে দরকারি বিষয়।
প্রথম আলো: মানবাধিকার লঙ্ঘনের অভিযোগ রাষ্ট্র কিংবা সরকারের বিরুদ্ধেই বেশি ওঠে। এবং সে ক্ষেত্রে জনগণ সত্যিই অসহায় অবস্থার মধ্যে পড়ে। কারণ, এই শক্তির সঙ্গে পেরে ওঠা একজন নাগরিকের পক্ষে অসম্ভব। সরকার যদি এ ক্ষেত্রে আন্তরিক না হয় এবং মানবাধিকারের বিষয়টিকে বিবেচনায় না নেয় তবে কমিশনের পক্ষে আসলে মানবাধিকার রক্ষায় কী করা সম্ভব?
মিজানুর রহমান: আসলে মানবাধিকার কমিশনের মতো প্রতিষ্ঠানের কোথাও কোনো নির্বাহী ক্ষমতা নেই। কমিশন সরকারের কাছে মানবাধিকারসংক্রান্ত নানা দিক তুলে ধরতে পারে, সুপারিশ করতে পারে। কমিশনের পক্ষ থেকে সুপারিশ করা হলে সরকার তা মানবে, এটাই প্রত্যাশিত। সরকার যদি মানবাধিকার কমিশনের সুপারিশ ও উদ্বেগের বিষয়গুলো বিবেচনায় নেয় তবে কোথায় কী ভুলত্রুটি হচ্ছে, তা শোধরানো সম্ভব। আমরা কী কাজ করি, সরকারের কাছে কী কী সুপারিশ করি, তা লোকানোর কিছু নেই। ওয়েবসাইটে সব রয়েছে। আমরা আসলে চাই যে কমিশনের কাজে জনগণের আস্থা আসুক। সেটা যদি আমরা অর্জন করতে পারি তবে যেকোনো সরকারের পক্ষে আমাদের সুপারিশ বা পরামর্শগুলো উপেক্ষা করা কঠিন হবে।
প্রথম আলো: পরামর্শ বা সুপারিশের বাইরে সরকারকে মানবাধিকারের ব্যাপারে সচেতন করার আর কোনো উদ্যোগ কি আপনাদের নেই?
মিজানুর রহমান: আসলে মানবাধিকারের ব্যাপারে সচেতনতা সৃষ্টির বিষয়টি একটি দীর্ঘ এবং অব্যাহত প্রক্রিয়া। আমরা সরকারের বিভিন্ন পর্যায়ের কর্মকর্তা-কর্মচারী থেকে শুরু করে নানা পর্যায়ে নিয়মিত আলাপ-আলোচনা করে থাকি। মন্ত্রী পর্যায়েও আমাদের আলাপ-আলোচনা হয়। আমরা বর্তমানে এমন পৃথিবীতে বাস করি যে এখানে মানবাধিকারকে উপেক্ষা করার কোনো সুযোগ নেই। কোনো রাষ্ট্র যদি তা উপেক্ষা করে, তবে রাষ্ট্রকে এর মাশুল দিতে হয়। সরকার যদি মানবাধিকারের ব্যাপারে ইতিবাচক অবস্থান নেয়, তবে চূড়ান্ত বিচারে এতে সরকারই লাভবান হয়। জনগণকে উপেক্ষা করে বা তাদের অধিকারকে লঙ্ঘন করে কোনো সরকার উপকৃত হতে পারে না। মানবাধিকারের ক্ষেত্রে মনমানসিকতা পরিবর্তনের জন্য অব্যাহত আলাপ-আলোচনার কাজটি আমরা করে যাচ্ছি। আমি মনে করি, এই বিষয়গুলো খুবই গুরুত্বপূর্ণ। আমাদের বর্তমান মাননীয় প্রধানমন্ত্রীর ব্যক্তিগত পক্ষপাত রয়েছে মানবাধিকারের ব্যাপারে। সাধারণ মানুষের ক্ষতি হয় এমন কিছু তিনি চান না। কিন্তু একটি সরকারের সবকিছু যে প্রধানমন্ত্রীর ইচ্ছায় সব সময় বাস্তবায়িত হয়, বিষয়টি তেমন নয়। সরকারের ভেতরেও সরকার থাকে, স্বার্থান্বেষী গোষ্ঠী থাকে। ক্ষুদ্র স্বার্থে তারা নানা ঘটনা ঘটায়। তবে তার দায় কিন্তু সরকারের ওপর গিয়েই পড়ে।
প্রথম আলো: মানবাধিকারের ক্ষেত্রে কমিশন ইতিবাচক কিছু করতে পেরেছে? আপনি কি সন্তুষ্ট?
মিজানুর রহমান: একটি উন্নয়নশীল দেশ হিসেবে আমাদের যেমন সম্পদের সীমাবদ্ধতা রয়েছে, তেমনি রয়েছে বিশাল জনগোষ্ঠী। এমন একটি দেশে মানবাধিকার প্রতিষ্ঠার ক্ষেত্রে আত্মতৃপ্ত হওয়ার কোনো সুযোগ নেই। তবে মানবাধিকারের ক্ষেত্রে কিছু না কিছু উন্নতি নিশ্চয়ই হয়েছে। মানবাধিকারের ব্যাপারে সচেতনতা ও বিভিন্ন মহলের সরব অবস্থানের কারণে বিচারবহির্ভূত হত্যাকাণ্ড বলে যা ছিল তা এখন কমেছে। তবে এর রূপান্তর ঘটে, অন্যভাবে তা ঘটছে কি, সেটা অবশ্য দেখার বিষয়। আসলে মানবাধিকার একটি ব্যাপক বিষয়। এর অর্থনৈতিক, সামাজিক ও সাংস্কৃতিক দিক রয়েছে। আমরা এখন দেখছি যে সরকার সামাজিক নিরাপত্তাবলয় বাড়ানোর চেষ্টা করছে। বয়স্ক ভাতা, বিধবা ভাতা বা দরিদ্র জনগোষ্ঠীর জন্য নানা উদ্যোগ নেওয়াকে মানবাধিকারের ক্ষেত্রে অগ্রগতি হিসেবে বিবেচনা করা যায়। আমি বলব, এ ক্ষেত্রে শুধু মানবাধিকার কমিশন নয়, অনেক মানবাধিকার সংস্থা কাজ করছে। সবকিছু মিলিয়েই সাফল্য আছে। এখন মানবাধিকারের বিষয়টি উপেক্ষা করা সরকারের পক্ষে কঠিন হয়ে পড়েছে।
প্রথম আলো: আপনাকে ধন্যবাদ।
মিজানুর রহমান: ধন্যবাদ।
বিশেষ সাক্ষাৎকার
অর্থনীতিতে অস্থিরতা আছে, সংকট নেই
খোন্দকার ইব্রাহিম খালেদ। জন্ম ১৯৪১ সালের ৪ জুলাই, গোপালগঞ্জে। ঢাকা বিশ্ববিদ্যালয় থেকে ভূগোল ও ব্যবসায় প্রশাসনে স্নাতকোত্তর ডিগ্রি নেওয়ার পর তিনি ব্যাংকিং পেশায় যোগ দেন। সোনালী ব্যাংক, অগ্রণী ব্যাংক ও বাংলাদেশ কৃষি ব্যাংকের ব্যবস্থাপনা পরিচালক পদে অধিষ্ঠিত থাকার পর তিনি বাংলাদেশ ব্যাংকের ডেপুটি গভর্নর হন। সরকারি চাকরি থেকে অবসর নেওয়ার পর এই বিশিষ্ট ব্যাংকার বেসরকারি পূবালী ব্যাংকের ব্যবস্থাপনা পরিচালকের দায়িত্ব পালন করেন। বর্তমানে তিনি বাংলাদেশ কৃষি ব্যাংকের পরিচালনা পর্ষদের চেয়ারম্যান। গত বছর শেয়ারবাজারের পতনের কারণ অনুসন্ধানে তাঁর নেতৃত্বে গঠিত কমিটির রিপোর্ট ব্যাপক আলোচিত হয়। খোন্দকার ইব্রাহিম খালেদের সঙ্গে আলাপচারিতায় শেয়ারবাজার, ব্যাংকিং খাতসহ দেশের অর্থনৈতিক পরিস্থিতির
সার্বিক চিত্র উঠে আসে।
 সাক্ষাৎকার নিয়েছেন সোহরাব হাসান ও শওকত হোসেন
প্রথম আলো: সম্প্রতি অর্থ মন্ত্রণালয়ে একটি নতুন বিভাগ খোলা হয়েছে, ব্যাংক ও আর্থিক প্রতিষ্ঠান নামে। এর প্রয়োজন ছিল কি?
খোন্দকার ইব্রাহিম খালেদ: আমি মনে করি, এর প্রয়োজন ছিল না। এর আগেও একবার করা হয়েছিল। পরে অপ্রয়োজনীয় মনে করেই তা বিলুপ্ত করা হয়েছিল। যখন একটি নতুন বিভাগ হয়, তখন তাদের ক্ষমতা প্রয়োগের প্রবণতা লক্ষ করা যায়। সরকার ব্যাংকগুলোকে যদি বাণিজ্যিকভাবে পরিচালনা করতে চায়, তাহলে আলাদা বিভাগের প্রয়োজন হয় না, সরাসরি অর্থ মন্ত্রণালয়ের অধীনে কাজ করাই শ্রেয়। এটি বেসরকারি ব্যাংকগুলোর জন্য তো বটেই, সরকারি ব্যাংকগুলোর জন্যও মঙ্গলজনক।
প্রথম আলো: রাষ্ট্রায়ত্ত ব্যাংকগুলোর পরিস্থিতি এত নাজুক হওয়ার কারণ কী? বাংলাদেশ ব্যাংকের কর্তৃত্ব নেই বলে?
খোন্দকার ইব্রাহিম খালেদ: বিষয়টি তা নয়। ব্যাংকিং কোম্পানি আইনে কর্তৃত্ব যতটা আছে, তা বাংলাদেশ ব্যাংক প্রয়োগ করার চেষ্টা করে। কিন্তু সরকার তো সর্বোচ্চ সংগঠন। সরকার যদি মনে করে কিছু করতে হবে, বাংলাদেশ ব্যাংকের পক্ষে তা অগ্রাহ্য করা কঠিন। আমার মনে হয়, সমস্যাটি আইনি নয়, কৃষ্টি বা সংস্কৃতিগত। যেমন—ব্যাংক অব ইংল্যান্ডকে কখনোই সরকার কিছু বলবে না, তারা স্বাধীনভাবেই সবকিছু করে। কেবল বাংলাদেশ নয়, অন্যান্য উন্নয়নশীল দেশেও এই সমস্যা আছে।
প্রথম আলো: অতীতে বিভিন্ন সরকার বাংলাদেশ ব্যাংকের ওপর খবরদারি করেছে। এখন তা কমেছে বলে মনে হয় না।
খোন্দকার ইব্রাহিম খালেদ: ওই যে বললাম সংস্কৃতি। সব সরকারই করে আসছে। তারা মনে করে, ব্যাংকের মালিকানা সরকারের। মালিক হিসেবে তাদের কর্তৃত্ব করার অধিকার আছে। তবে এটি ব্যাংকিং বা কোনো পেশার মানোন্নয়নের সহায়ক নয়।
প্রথম আলো: রাষ্ট্রায়ত্ত ব্যাংকগুলোর দুরবস্থার জন্য অনেকে পরিচালনা পর্যদের অদক্ষতা ও দলীয়করণকে দায়ী করে থাকেন। বর্তমানে পরিচালনা পর্ষদে যাঁরা আছেন, তাঁদের বেশির ভাগই দলীয় লোক।
খোন্দকার ইব্রাহিম খালেদ: সরকার যদি মনে করে সমমনাদের পরিচালনা দিয়ে পর্ষদ গঠন করবে এবং এতে তাদের কাজ চালাতে সুবিধা হবে, তা দোষের নয়। কিন্তু সেটি পেশাজীবী যেমন—ব্যাংকার, অর্থনীতিবিদদের মধ্য থেকে নিয়োগ দিতে পারত। ব্যাংকিং সম্পর্কে যাঁদের কোনো ধারণা নেই, সেসব লোককে পর্ষদে আনলে সমস্যা হয়। প্রথমত, তাঁরা বিষয়টি বোঝেন না; দ্বিতীয়ত, তারা দলের বা দলের লোকজনের পক্ষে তদবিরের চেষ্টা চালান।
প্রথম আলো: বেসরকারি ব্যাংকগুলোতে একসময় মালিক-পরিচালকদের দৌরাত্ম্য ছিল। এখন কি পরিস্থিতির উন্নতি হয়েছে?
খোন্দকার ইব্রাহিম খালেদ: আমাদের বেসরকারি ব্যাংকগুলোর মালিকেরা প্রথম প্রজন্মের। তারা মনে করেন, মালিকানা মানেই জমিদারি। তাঁদের মালিকানা ঠিকই আছে, এ জন্য তাঁরা লভ্যাংশ পাবেন। কিন্তু ব্যাংকিং ব্যবসাটিতে যে জনগণের সেবার বিষয় আছে, অনেকেই তা বুঝতে চান না। তবে ১০ বছর আগে পরিস্থিতি যতটা খারাপ ছিল, তার চেয়ে উন্নত হয়েছে। অনেক বেসরকারি ব্যাংক ভালোভাবে চলছে। বাংলাদেশ ব্যাংক মালিক-পরিচালকদের অন্যায় কাজ থেকে নিবৃত্ত করতে পারে—কিছু কিছু তারা করছেও।
প্রথম আলো: ব্যাংকগুলোতে সম্প্রতি তারল্যসংকট লক্ষ করা গেছে। এটি কি ব্যাংকিং খাতের সমস্যা, না সার্বিক অর্থনীতির?
খোন্দকার ইব্রাহিম খালেদ: নিছক ব্যাংকিং খাতের সমস্যা নয়, অর্থনীতির সার্বিক ব্যবস্থাপনাগত সমস্যারই অংশ। আরও সুনির্দিষ্ট করে বললে, সরকারের নীতির কারণেই এটি হয়েছে। কুইক রেন্টালের জন্য বিদেশ থেকে প্রচুর পরিমাণ জ্বালানি তেল আমদানি করতে হচ্ছে। আমরা যে বৈদেশিক মুদ্রা অর্জন করি, তার সঙ্গে সামঞ্জস্যপূর্ণ নয়। আবার এ জন্য ভর্তুকিও দিতে হচ্ছে।
কুইক রেন্টালের তেল আমদানির জন্য সোনালী-জনতাসহ রাষ্ট্রায়ত্ত ব্যাংকগুলো থেকে সরকার অনেক টাকা ঋণ নিয়েছে। বলতে পারেন, বেসরকারি ব্যাংকের মূলধনে চাপ পড়বে কেন? ব্যাংকিং এমনই একটি খাত, যা একটির ওপর আরেকটি নির্ভরশীল। এ কারণে পুরো ব্যাংকিং খাতই ঝুঁকিতে পড়েছে। আমি শিগগিরই এর সমাধান দেখি না।
এ ক্ষেত্রে সরকারের একটি যুক্তি হয়তো আছে—তিন বছর আগে দিনে ১০-১২ বার লোডশেডিং হতো। সেখান থেকে উত্তরণ করতে হলে বিদ্যুৎ সরবরাহ বাড়াতে হবে। সরকার কুইক রেন্টালকে সমাধান হিসেবে নিয়েছে। এর বিকল্প ছিল বড় বড় বিদ্যুৎকেন্দ্র স্থাপন, যাতে পাঁচ বছর সময় লাগত। আমার ধারণা, মানুষ অতটা সময় ধৈর্য ধরত না, রাস্তায় নেমে যেত।
প্রথম আলো: আপনি বাংলাদেশ ব্যাংকের ডেপুটি গভর্নর ছিলেন। সে সময় ব্যাংকিং খাতে সরকারি লোকজন তথা ব্যবসায়ীদের চাপ ছিল এবং এখনো আছে।
খোন্দকার ইব্রাহিম খালেদ: চাপ ছিল এবং এখনো আছে। প্রশ্ন হলো, চাপটা কীভাবে সামাল দেওয়া যায়। আমি ডেপুটি গভর্নর থাকাকালে গভর্নর ছিলেন ড. মোহাম্মদ ফরাসউদ্দিন। আমরা দুজনে এককাট্টা হয়ে সামাল দেওয়ার চেষ্টা করতাম এবং অনেক ক্ষেত্রে সফলও হয়েছি। তৎকালীন অর্থমন্ত্রী শাহ এ এম এস কিবরিয়া সাহেব আমাদের কথা শুনতেন এবং সমস্যা সমাধানের চেষ্টা করতেন। এখন মনে হয় কিছু কিছু সমস্যা হচ্ছে।
প্রথম আলো: ডেপুটি গভর্নর থাকাকালে আপনি বলেছেন ব্যাংকিং খাতে মাফিয়া আছে। এখনো সেই মাফিয়াদের দৌরাত্ম্য আছে বলে মনে করেন?
খোন্দকার ইব্রাহিম খালেদ: দুই শ্রেণীর মাফিয়া ছিল। একশ্রেণী হলো, টাকা বা ঋণ নিয়ে ফেরত না দেওয়া। আরেক শ্রেণী হলো, ব্যাংকের ভেতরেই কর্মচারী ইউনিয়নের নামে যা খুশি করা। তাদের উপদ্রব এতটাই বেড়ে গিয়েছিল যে বিশ্বব্যাংক ব্যাংকগুলোতে ইউনিয়ন বন্ধ করে দিতে বলেছিল।
আমার ধারণা, কর্মচারী ইউনিয়নের দৌরাত্ম্য অনেকটাই কমেছে। তবে ঋণ নিয়ে ফেরত না দেওয়ার অপসংস্কৃতি রাষ্ট্রায়ত্ত ব্যাংকগুলোতে রয়েই গেছে।
প্রথম আলো: শেয়ারবাজারের কারসাজি উদ্ঘাটনে আপনার নেতৃত্বে একটি তদন্ত কমিটি গঠন করা হয়েছিল। আপনারা রিপোর্টে কিছু সুপারিশ করেছিলেন। তার বাস্তবায়ন কতটা হয়েছে বা হয়নি?
খোন্দকার ইব্রাহিম খালেদ: আমি যতদূর জানি, আমাদের তদন্ত রিপোর্ট খুব বেশি বাস্তবায়িত হয়নি। তদন্ত রিপোর্ট জমা দেওয়ার পর শেয়ারবাজারে কিন্তু কিছুটা ইতিবাচক প্রভাব পড়েছিল এবং বাজার ঊর্ধ্বমুখী হয়ে উঠতে শুরু করেছিল। আমরা অনেকগুলো সুপারিশ করেছিলাম। সরকার অন্তত ১০/১২টি ক্ষেত্রে ব্যবস্থা নিতে পারলে বাজারে স্থিতিশীলতা আসত। কিন্তু তা না করে বিভিন্ন মহল আমাদের রিপোর্টকে বিতর্কিত করার চেষ্টা হয়েছে। এতে সুফল বয়ে আনেনি। যাঁরা শেয়ারবাজার ম্যানিপুলেশন বা প্রভাবিত করার চেষ্টা করেছিলেন, তাঁদের বিরুদ্ধে ব্যবস্থা নেওয়া হয়নি। আমরা দুজন ঊর্ধ্বতন কর্মকর্তার বিরুদ্ধে ব্যবস্থা নেওয়ার কথা বলেছিলাম। সেটিও কার্যকর হয়নি। আমাদের সময় ছিল মাত্র দুই মাস। এই সময়ে সবকিছুর গলদ খুঁজে বের করা সম্ভব নয়। আমরা বলেছিলাম, রিপোর্টে যেসব সূত্র দিয়েছি, তার ভিত্তিতে এসইসি আরও তদন্ত করে দেখতে পারে। তা-ও হয়নি। আমাদের একটা বড় উদ্ঘাটন, যেসব নিরীক্ষার ভিত্তিতে আইপিওতে যাওয়ার কথা, সেই নিরীক্ষাগুলো প্রশ্নবিদ্ধ। যেমন, ১০ টাকার শেয়ার চার হাজার টাকা মূল্যমান দেখানো হয়েছে। এটা রীতিমতো পুকুরচুরি।
এসইসির উচিত ছিল আমাদের অনুসন্ধানগুলো ধরে আরও তদন্ত করে একটা পরিণতির দিকে নিয়ে যাওয়া। এসইসি সেদিকে যায়নি। তবে নতুন কমিশন হওয়ার পর ব্রোকার হাউসগুলোর বিরুদ্ধে ব্যবস্থা নেওয়া হয়েছে। এটি ইতিবাচক বলে মনে করি।
প্রথম আলো: শেয়ারবাজারে স্থিতিশীলতা ফিরিয়ে আনতে বাংলাদেশ তহবিলসহ বেশ কিছু পদক্ষেপ নেওয়া হয়েছে। এতে কি কাজ হবে?
খোন্দকার ইব্রাহিম খালেদ: এ নিয়ে মতভেদ আছে। কয়েক দিন আগে সিপিডির সেমিনারে বক্তারা বলেছিলেন, এ ধরনের তহবিল গঠন করে বাজার ঠিক রাখা যাবে না; যাঁদের মধ্যে বাংলাদেশ ব্যাংকের সাবেক গভর্নর ছিলেন, এসইসির দুজন সাবেক চেয়ারম্যান ছিলেন। আসলে সংকটটি অর্থের নয়, আস্থার। যে অর্থ শেয়ারবাজার থেকে লুট করে নেওয়া হয়েছে, সে অর্থ বাইরে চলে যায়নি। যাঁরা লুট করে নিয়েছেন, তাঁদের পকেটেই আছে। বাজারে অর্থের ঘাটতি হলে তাঁরাই জোগান দিতে পারেন। কিন্তু তাঁরা সেটি করছেন না, কেননা বাজারের প্রতি তাঁদেরও আস্থা নেই। বাংলাদেশ ফান্ড করা হয়েছে, সেটি খারাপ নয়; কিন্তু এভাবে ঢাকঢোল পিটিয়ে করা ঠিক হয়নি। আরেকটি কথা, ব্যাংক অ্যাসোসিয়েশন কেন তহবিল গঠন করবে? এতে সন্দেহ হয়, বেসরকারি ব্যাংকের কিছু কিছু মালিক এই কাজের সঙ্গে জড়িত। তাঁরা ব্যাংক ও শেয়ারবাজার মিলিয়ে ফেলেছেন। এসইসির দায়িত্ব হবে বিষয়টি তদন্ত করে দেখা। শেয়ারবাজারে এখন যে আস্থার সংকট আছে, তা দূর করতে পারে একমাত্র এসইসি। সংস্থায় নতুন যে চারজন সদস্য এসেছেন, তাঁদের অন্তত তিনজন সম্পর্কে জনমনে ভালো ধারণা আছে। যদিও সার্বিকভাবে এসইসির ভাবমূর্তি ভালো নয়। অনেকেই মনে করেন, শেয়ারবাজার কারসাজিতে যাঁরা জড়িত, তাঁদের তল্পিবাহক হিসেবেই কাজ করছে এসইসি। এ অবস্তার পরিবর্তন হতে হবে।
প্রথম আলো: সরকারের মেয়াদ তিন বছর পার হতে চলেছে। দেশের অর্থনৈতিক পরিস্থিতি সম্পর্কে আপনার মূল্যায়ন কী? অনেকে বলেন পরিস্থিতি খুবই সংকটময়। আবার সরকারের পক্ষ থেকে দাবি করা হচ্ছে সব কিছু ভালোভাবে চলছে।
খোন্দকার ইব্রাহিম খালেদ: আমি মনে করি, অর্থনৈতিক পরিস্থিতি সংকটময় নয়। বিষয়টি একটু ব্যাখ্যা করে বলা প্রয়োজন। চার বছর ধরে আমাদের অর্থনৈতিক প্রবৃদ্ধি ৬ শতাংশের মতো। এ সময়ে আমেরিকাতে মন্দা চলছিল, এখন ইউরোপে মন্দা চলছে। তার পরও আমাদের প্রবৃদ্ধি কমেনি। এর অর্থ হলো, বাংলাদেশের অর্থনীতিতে অন্তর্নিহিত একটি শক্তি আছে, যে কারণে তা সামনে এগোতে পারছে।
এই সরকারের আমলে আরেকটি অগ্রগতি হলো বৈষম্য হ্রাস। এর আগের কয়েক বছরে বৈষম্যটা অনেক বেশি বেড়েছিল। অর্থনীতির ভাষায় যাকে ‘গিনি কো-অফিসিয়েন্ট’ বলে। এখনো বৈষম্য প্রকট, তবে বাড়তির দিকে নয়; বরং খুব সামান্য কমেছে। বর্তমান সরকার সুষম সমাজ গড়তে না পারলেও বৈষম্যের রাশটা টেনে ধরার চেষ্টা করছে।
প্রথম আলো: দ্রব্যমূল্যের ঊর্ধ্বগতি নিয়ে সর্বমহলে উদ্বেগ ও উৎকণ্ঠা লক্ষ করা যাচ্ছে। মূল্যস্ফীতি দুই অঙ্কের ঘরে পৌঁছেছে।
খোন্দকার ইব্রাহিম খালেদ: দ্রব্যমূল্য বেড়েছে। এতে সীমিত আয়ের মানুষ বেশ সমস্যায় পড়েছে, তাও ঠিক। কিন্তু আমরা যদি প্রতিবেশী দেশগুলোর সঙ্গে তুলনা করি, দেখব, পাকিস্তানে প্রবৃদ্ধির হার ধরা হয়েছিল ৪ শতাংশ। কিন্তু সমন্বয় করেছে ৩ দশমিক ৬৯। আমাদের প্রবৃদ্ধি ধরা হয়েছে ৭ শতাংশ, কমলেও ৬ দশমিক ৭ বা ৮-এর মধ্যে থাকবে। শ্রীলঙ্কার প্রবৃদ্ধিও আমাদের চেয়ে কম। অন্যদিকে ভারতের প্রবৃদ্ধি বেশি হলেও সেখানে বৈষম্যও বেশি। পাকিস্তানে মূল্যস্ফীতি ১৫ শতাংশ, শ্রীলঙ্কা ও মালদ্বীপেও এর কাছাকাছি। ভারতে মূল্যস্ফীতি দুই অঙ্কের ঘরে, দশের ওপরে। আমাদেরও তা-ই। সবার সঙ্গে তুলনা করলে আমরা খারাপ নেই। আবার মানব- উন্নয়নের সূচকগুলোতেও আমরা অনেক এগিয়ে আছি, যা কয়েক দিন আগে নোবেল বিজয়ী অর্থনীতিবিদ অমর্ত্য সেনও বলেছেন। যাঁরা বলছেন দেশের অর্থনীতি ভেঙে পড়ছে, সেটি আমার বিবেচনায় রাজনৈতিক দৃষ্টিভঙ্গিতেই বলছেন। আমি বলব, অর্থনীতিতে অস্থিরতা আছে, সংকট নেই।
কিন্তু সাধারণ মানুষ তো প্রতিবেশী দেশের তুলনা করবে না কিংবা প্রবৃদ্ধিও দেখবে না। তারা দেখবে, তার যে আয়, সে আয় দিয়ে ব্যয় মেটানো যাচ্ছে কি না, চাহিদা অনুযায়ী পণ্য কিনতে পারছে কি না।
এখানেই সরকারের আর্থিক ব্যবস্থাপনার বিষয়টি গুরুত্বপূর্ণ। মূল্যস্ফীতির রাশ টেনে ধরতে সরকারকে বাজেট কাটছাঁট করতে হবে। অপেক্ষাকৃত কম গুরুত্বপূর্ণ প্রকল্প বাদ দিতে হবে। সেই সঙ্গে জনগণকেও মিতব্যয়ী হতে হবে; যাতে আমরা অপ্রয়োজনীয় বা কম প্রয়োজনীয় খরচ কমাতে পারি।
প্রথম আলো: আপনাকে ধন্যবাদ।
খোন্দকার ইব্রাহিম খালেদ: ধন্যবাদ।অর্থনীতিতে অস্থিরতা আছে, সংকট নেই" - খোন্দকার সাহেবের এই কথাটি বিভ্রান্তিকর, দ্ব্যর্থবোধক এবং মিথ্যার খুব কাছাকাছি। একটি জাহাজ বিক্ষুব্ধ সমুদ্রে উত্তাল তরঙ্গাভিঘাতে দুলছে এবং যাত্রীরা প্রাণভয়ে এদিক-ওদিক দৌড়াদৌড়ি ও চিৎকার করছে, কেউবা প্রাকৃতিক কর্মও সেরে ফেলেছে তবুও সেই জাহাজটিকে সংকটাপন্ন না বলে বলা হবে অস্থির। চমৎকার খোন্দকার সাহেব ! কিন্তু পার্থক্যটা কি ? 
কৃষিক্ষেত্রে সরকারের নীতি সুফল দিয়েছে
মাহবুব হোসেনের জন্ম ১৯৪৫ সালের ২ জানুয়ারি নানাবাড়ি নদীয়ার কৃষ্ণনগরে। তিনি বড় হয়েছেন দাদাবাড়ি চুয়াডাঙ্গায়। ১৯৬৯ সালে তিনি ঢাকা বিশ্ববিদ্যালয় থেকে অর্থনীতিতে স্নাতকোত্তর এবং ১৯৭৭ সালে ব্রিটেনের কেমব্রিজ ইউনিভার্সিটি থেকে পিএইচডি ডিগ্রি লাভ করেন। তিনি বর্তমানে ব্র্যাকের নির্বাহী পরিচালক হিসেবে কর্মরত। বাংলাদেশ উন্নয়ন গবেষণা প্রতিষ্ঠান বিআইডিএসের মহাপরিচালক হিসেবে তিনি দায়িত্ব পালন করেছেন। দীর্ঘদিন তিনি যুক্ত ছিলেন আন্তর্জাতিক ধান গবেষণা ইনস্টিটিউটের সঙ্গে। বাংলাদেশের খাদ্যনিরাপত্তা, কৃষি অর্থনীতি ও গ্রামীণ উন্নয়ন নিয়ে জাতীয় ও আন্তর্জাতিক জার্নালে তাঁর শতাধিক গবেষণা প্রবন্ধ প্রকাশিত হয়েছে।
  সাক্ষাৎকার নিয়েছেন এ কে এম জাকারিয়া
প্রথম আলো: অর্থনৈতিক বিবেচনায় বর্তমান সরকারের গত তিন বছর কেমন গেল?
মাহবুব হোসেন: আন্তর্জাতিকভাবে দেখলে বিশ্ব গত তিন বছর অর্থনৈতিক সংকট, খাদ্য সংকট ও জ্বালানি সংকটের মধ্য দিয়ে গেছে। এ সংকটগুলোর কারণে বিশ্বের অনেক দেশ ক্ষতিগ্রস্ত হয়েছে। সে তুলনায় বাংলাদেশের অর্থনীতি ভালো করেছে। প্রবৃদ্ধি ৫.৫-এর নিচে নামেনি। অথচ এ সময় অনেক দেশের প্রবৃদ্ধি নেতিবাচক ছিল। গত বছর আমাদের প্রবৃদ্ধি ছিল ৬.৭ শতাংশ। বিশ্ব অর্থনীতি এ সময় যে সংকট মোকাবিলা করেছে, সে তুলনায় বাংলাদেশের অর্থনীতি এ সময় যথেষ্ট ভালো করেছে।
প্রথম আলো: এর পেছনে কী কারণ রয়েছে বলে মনে করেন? সরকারের কার্যকর অর্থনৈতিক নীতি না অন্য কোনো ফ্যাক্টর?
মাহবুব হোসেন: আমাদের অর্থনীতির তিনটি দিক রয়েছে। কৃষি, তৈরি পোশাক শিল্প ও প্রবাসী শ্রমিকদের আয়। বিশ্ব অর্থনৈতিক সংকটের মধ্যেও আমাদের অর্থনীতি তুলনামূলকভাবে ভালো করেছে এই তিনটি ক্ষেত্রের কোনোটিই ক্ষতিগ্রস্ত না হওয়ার কারণে। শুধু কৃষি ক্ষেত্রেই সরকারের কার্যকর নীতি সুফল দিয়েছে। আর অন্য দুটি ক্ষেত্রে সরকারের কোনো কার্যকর নীতি না থাকা সত্ত্বেও আন্তর্জাতিক পরিস্থিতি সহায়ক ভূমিকা পালন করেছে।
প্রথম আলো: কৃষি ক্ষেত্রে সাফল্যের বিষয়টি একটু ব্যাখ্যা করবেন কি?
মাহবুব হোসেন: মূল ব্যাপারটি হচ্ছে কৃষি উৎপাদনে প্রবৃদ্ধি। স্বাধীনতার ৪০ বছরে এ ক্ষেত্রে আমাদের অগ্রগতি অনেক বেশি। শুরুর দিকে বিষয়টি এমন ছিল যে কৃষি ভালো করলেও কৃষক ভালো ছিলেন না। বর্তমানে সে পরিস্থিতি কাটিয়ে ওঠা গেছে। প্রকৃতপক্ষে নব্বইয়ের দশক থেকে কৃষি ভালো করতে শুরু করেছে। বর্তমানে কৃষক উৎপাদনের বিপরীতে ভালো দাম পাচ্ছেন। সরকারের নীতি এ ক্ষেত্রে অনুকূল ভূমিকা পালন করছে। আগে কৃষি উৎপাদনের ফল শুধু শহুরে ভোক্তারা পেত, এখন কৃষক তা পাচ্ছেন। গত তিন বছর আমরা কৃষকের মুখে হাসি দেখতে পেয়েছি। অন্য ক্ষেত্রেও এর প্রভাব পড়েছে। কৃষকের আয় বাড়ায় শিল্প পণ্যে অভ্যন্তরীণ বাজার বাড়ছে। কৃষক তাঁদের জীবনযাপনের জন্য পণ্য কিনছেন। ফলে স্থানীয় শিল্পেও এর প্রভাব পড়ছে।
প্রথম আলো: আন্তর্জাতিক অর্থনৈতিক ক্ষেত্রে একটা মন্দাভাব থাকা সত্ত্বেও আমাদের তৈরি পোশাক শিল্প ও প্রবাসী শ্রমিকের আয়ের ক্ষেত্রে কোনো প্রভাব পড়ল না কেন?
মাহবুব হোসেন: এটা ঠিক যে আমাদের এই দুটি খাত বিশ্ব বাজারের ওপর নির্ভরশীল। আমাদের মোট রপ্তানি আয়ের চার ভাগের তিন ভাগ আয় করে তৈরি পোশাক শিল্প খাত। বিশ্ব অর্থনৈতিক মন্দা পরিস্থিতিতেও আমরা দেখলাম, গত বছর এ ক্ষেত্রে প্রবৃদ্ধি হয়েছে ৪০ শতাংশ। এর মূল কারণটি হচ্ছে আমরা যে তৈরি পোশাক উৎপাদন করি, তা মূলত কম দামের পোশাক। অর্থনৈতিক সংকটের কারণে দামি পোশাকের বাজার পড়ে গেছে। যাঁরা দামি পোশাক কিনতে অভ্যস্ত, তাঁরা কম দামি পোশাক কেনার দিকে ঝুঁকেছেন। এই পরিস্থিতির সুফল পেয়েছে বাংলাদেশের তৈরি পোশাক শিল্প। তবে রপ্তানি আয়ের জন্য এই যে একটি শিল্পের ওপর এত বড় নির্ভরশীলতা, এর বিপদ রয়েছে। বর্তমানে হয়তো ভালো করছে, কিন্তু সব সময় যে তা বজায় থাকবে, তার কোনো নিশ্চয়তা নেই। রপ্তানি পণ্যের বহুমুখীকরণের দিকে সরকারকে নজর দিতে হবে। এ ক্ষেত্রে সরকারের নীতি সহায়তা ও সমর্থন প্রয়োজন। কিন্তু তেমন উদ্যোগ দেখা যায়নি।
প্রথম আলো: আর প্রবাসী শ্রমিকদের ক্ষেত্রে?
মাহবুব হোসেন: ২০০৮ সালে বিদেশে শ্রমিক রপ্তানির বিষয়টি অনেক বেড়ে গিয়েছিল। সে বছর প্রায় নয় লাখ শ্রমিক বিদেশ গিয়েছিল। এখন সেটা কমেছে। ২০১০ সালে গেছে চার লাখ শ্রমিক। ২০১১ সালে এটা আবার বেড়ে দাঁড়িয়েছে পাঁচ লাখ ২০ হাজারের কাছাকাছি। আমাদের দেশের শ্রমবাজারে প্রতিবছর ১৩ লাখ নতুন শ্রমিক যুক্ত হয়। যদিও শ্রমিক পাঠানোর বর্তমান হার বিবেচনায় নেই, তবে বলা যায়, নতুন শ্রমশক্তির প্রায় ৪০ শতাংশ দেশের বাইরে কর্মসংস্থান করা সম্ভব হচ্ছে। ফলে দেশের শ্রমবাজারের ওপর চাপ কমছে। অন্যদিকে বিদেশ থেকে যে মুদ্রা আসছে, তা অধিকাংশ ক্ষেত্রে গ্রামাঞ্চলে খরচ হচ্ছে। সেখানকার অর্থনৈতিক কর্মকাণ্ড চাঙা হয়ে উঠছে। আর বিশ্ব অর্থনৈতিক মন্দা পরিস্থিতিতে সাধারণত দেশে অর্থ পাঠানের পরিমাণ বেড়ে যায়। এসব কারণে বিশ্ব অর্থনৈতিক মন্দার তাৎক্ষণিক প্রভাব আমাদের অর্থনীতিতে দেখা যায়নি। প্রবাসীরা বর্তমানে মাসে প্রায় এক বিলিয়ন ডলার পাঠাচ্ছে, যা প্রায় রপ্তানি আয়ের সমান। আমাদের অর্থনীতির এই যে মূল তিনটি দিকের কথা বললাম, একমাত্র কৃষি ছাড়া অন্য কোনো ক্ষেত্রে সরকারের নীতি কোনো ভূমিকা পালন করেনি। শিল্প বা জনশক্তি রপ্তানির ক্ষেত্রে যেসব কার্যকর নীতি বা পরিবেশ সৃষ্টি করা প্রয়োজন, সে ক্ষেত্রে সরকার কোনো কার্যকর ভূমিকা পালন করতে পারেনি। কৃষি ছাড়া অন্য দুটি ক্ষেত্রে প্রবৃদ্ধির সঙ্গে সরকারের নীতির কোনো সম্পর্ক নেই।
প্রথম আলো: কৃষি ক্ষেত্রে কোন ধরনের নীতি সবচেয়ে কাজে দিয়েছে বলে আপনি মনে করেন?
মাহবুব হোসেন: কৃষি ক্ষেত্রে সরকারের নীতির যে দিকটির প্রতি আমি সবচেয়ে বেশি গুরুত্ব দিতে চাই তা হলো, সরকার কৃষি উপকরণের প্রাপ্যতা নিশ্চিত করেছে। আগে সার বা বীজের মতো কৃষি উপকরণের জন্য কৃষককে লাইন দিতে হতো। সেই পরিস্থিতি এখন নেই। কৃষক যেকোনো সময় তাঁর চাহিদামতো কৃষি উপকরণ কিনতে পারছেন। এটা খুবই ইতিবাচক। আমি বলব, কৃষিমন্ত্রী উপকরণ ব্যবস্থাপনার ক্ষেত্রে খুবই দক্ষতার পরিচয় দিয়েছেন। তিনি কৃষি ক্ষেত্রে ক্রমাগত ভর্তুকি বাড়িয়েছেন। বাজেটে বরাদ্দ না থাকলেও যখন যা প্রয়োজন, তা করার চেষ্টা করেছেন।
প্রথম আলো: কিন্তু অব্যাহত এই ভর্তুকি চূড়ান্ত বিচারে কৃষি খাতের জন্য কতটা মঙ্গলজনক? আর সরকারের কৃষিনীতির সীমাবদ্ধতা কোথায়?
মাহবুব হোসেন: বতর্মান সরকারের কৃষিনীতির সীমাবদ্ধতা হচ্ছে, ভর্তুকির পরিমাণ অনেক বেশি। কৃষি খাতের যে বাজেট, এর প্রায় তিন-চতুর্থাংশ ব্যয় হয় ভর্তুকির পেছনে। দীর্ঘ মেয়াদে চিন্তা করলে এ ধারা থেকে সরে আসতে হবে। কৃষি ক্ষেত্রের অন্যদিকে জোর দিতে হবে। আমাদের জমির পরিমাণ কমছে, পানির প্রাপ্ততাও কমে আসছে। এই বাস্তবতায় ফলন বাড়াতে হলে নতুন প্রযুক্তির দিকে নজর দিতে হবে। সরকার বর্তমানে কৃষি ক্ষেত্রে যে নীতি অবলম্বন করছে, তাতে দীর্ঘ মেয়াদের ফল পাওয়ার দিকে নজর কম। আশি ও নব্বইয়ের দশকে কৃষি ক্ষেত্রে দক্ষ গবেষকেরা ভূমিকা পালন করেছেন। বর্তমানে নতুন গবেষক সৃষ্টির বা সামগ্রিকভাবে কৃষি গবেষণার ক্ষেত্রে সরকারের মনোযোগ কম। কৃষি শিক্ষার গুণগত মান কমেছে। কৃষি শিক্ষার প্রতিষ্ঠান হয়েছে, কিন্তু ল্যাব-সুবিধা ও পর্যাপ্ত খামার-সুবিধা নেই। এসব দিকে সরকারকে মনোযোগ দিতে হবে।
প্রথম আলো: আপনি কি কৃষি খাতে ভর্তুকি কমানোর পক্ষে?
মাহবুব হোসেন: বর্তমানে যে পরিমাণ ভর্তুকি দেওয়া হয়, তা আরও কমিয়ে কাজটি করা যায়। কৃষি ক্ষেত্রে সবার জন্য ও সব অঞ্চলে ঢালাওভাবে ভর্তুকি দেওয়া হচ্ছে। বড় ও মাঝারি কৃষকেরাও এ সুবিধা পাচ্ছেন। আসলে সুধিধাটা পাওয়া উচিত ক্ষুদ্র ও প্রান্তিক কৃষকের। আমি মনে করি, টার্গেট করে ভর্তুকি দেওয়া হলে সুফল পাওয়া যাবে এবং অনেক অর্থ সাশ্রয় করা সম্ভব হবে। এই অর্থ কৃষি ক্ষেত্রে নতুন প্রযুক্তি উদ্ভাবন, গবেষণা, কৃষি শিক্ষার মানোন্নয়ন, সেচ অবকাঠামো উন্নয়ন ও সম্প্রসারণে কাজে লাগানো যেতে পারে। দীর্ঘ মেয়াদের কথা চিন্তা করলে এগুলো খুবই জরুরি।
প্রথম আলো: ডিজেলের দাম বৃদ্ধি কৃষি খাতের ওপর নেতিবাচক প্রভাব ফেলবে বলে মনে করেন কি?
মাহবুব হেসেন: সরকার যে পরিকল্পনা করছে তাতে মনে হয়, জ্বালানি খাতের ভর্তুকি পর্যায়ক্রমে সমন্বয় করা হবে। এটা নিয়মিত করা হলে এখন যত চাপ পড়ছে, ততটা মনে হতো না। জ্বালানি তেলের দাম বাড়ার ফলে কৃষিপণ্যের উৎপাদন খরচ বাড়বে, তাতে সন্দেহ নেই। এখন কৃষক যদি ভালো দাম পান, তাতে সমস্যা নেই।
প্রথম আলো: কিন্তু এখন কৃষিপণ্যের দাম নিম্নমুখী। প্রথম আলোর এক জনমত জরিপেও দেখা যাচ্ছে, কৃষিপণ্যের দাম কম হওয়ায় কৃষক অসন্তুষ্ট।
মাহবুব হোসেন: এখন কৃষিপণ্যের দাম নিম্নমুখী। এই প্রবণতা যদি সাময়িক হয়, তবে কোনো সমস্যা নেই। পরে দাম বাড়লে কৃষক তা পুষিয়ে নেবেন। কৃষিপণ্যের দাম কম থাকলে সামনের কৃষি উৎপাদনের ওপর এর প্রভাব পড়ে। কৃষিপণ্যের কম দামের কারণে আপনি কৃষকের অসন্তুষ্টির কথা বললেন। এ কারণে কৃষক ফসল চাষে মনোযোগ কম দিতে পারেন বা পরিচর্যার ক্ষেত্রে ঘাটতি দেখা দিতে পারে। ফলে সামগ্রিকভাবে ফলন কম হওয়ার একটি আশঙ্কা থাকে। আমার ধারণা, ধানের দাম বাড়তে শুরু করবে। থাইল্যান্ডে বন্যার কারণে সেখানকার উৎপাদনের ওপর নিশ্চিতভাবেই প্রভাব পড়বে। দেশটি চাহিদার এক-তৃতীয়াংশ চালের সরবরাহকারী। আন্তর্জাতিক বাজারে চালের সরবরাহ কমলে চালের দাম বাড়বে ও বাংলাদেশের বাজারে এর প্রভাব পড়বে এবং চালের দাম বাড়বে। ফলে দাম নিয়ে কৃষকের চিন্তিত হওয়ার কিছু নেই। ডিজেলের দাম বাড়ার যে প্রভাব, সেটা সাময়িক বলেই মনে হয়। আমাদের বোরো উৎপাদন সেচ তথা জ্বালানি-নির্ভর। ডিজেলের দাম যে পরিমাণ বৃদ্ধি পেয়েছে, তাতে উৎপাদন ব্যয় চার শতাংশ বাড়বে। আমার মনে হয়, এটার চেয়েও কৃষিশ্রমিকের মজুরির বিষয়টি বড় হয়ে দেখা দেবে। কারণ, কৃষিশ্রমিকের মজুরি আগের চেয়ে অনেক বেড়েছে।
প্রথম আলো: সরকার জ্বালানি তেলের ওপর থেকে ভর্তুকি প্রত্যাহারের যে নীতি নিয়েছে, তাতে সামনে দাম আরও বাড়বে, আর এর প্রভাব পড়বে সব ধরনের দ্রব্যমূল্যের ওপর। সাধারণ জনগণ এ চাপ সামলাবে কীভাবে?
মাহবুব হোসেন: আসলে বিষয়টিকে সামগ্রিক অর্থনীতির বিবেচনায় দেখতে হবে। প্রবৃদ্ধি যদি ৬.৫ শতাংশ থেকে ৭ শতাংশে রাখা যায়, তবে মাথাপিছু আয় ৫ থেকে ৫.৫ শতাংশ হারে বাড়বে। এই হারে আয় বাড়লে মানুষের ক্রয় ক্ষমতাও বাড়বে। জাতীয় আয় যদি বাড়ে এবং সমবণ্টনের বিষয়টি নিশ্চিত করা যায়, তবে ভোক্তার উচ্চ মূল্য দেওয়ার ক্ষমতা বাড়বে। খাদ্যের দাম বাড়লে যার যার জায়গা থেকে তারা দাম বাড়িয়ে দেয়। অর্থনীতিতে সমন্বয়ের একটি ব্যবস্থা আছে।
প্রথম আলো: কিন্তু মূল্য বৃদ্ধির সঙ্গে সমন্বয় করে তো সবার আয় বাড়ে না
মাহবুব হোসেন: আসলে শিল্প শ্রমিক ও সরকারি কর্মকর্তা-কর্মচারীদের ক্ষেত্রে এটা বেশি সত্য। দ্রব্যমূল্য বৃদ্ধির সঙ্গে সমন্বয় করে তাঁদের আয় বাড়ানো কঠিন। জিনিসপত্রের দাম বাড়লে এ দুটি গোষ্ঠীই বেশি ক্ষতিগ্রস্ত হয়। এই দুটি গোষ্ঠীর জন্য সরকারের কিছু করতে হবে। এখন যেভাবে কয়েক বছর পর পর বেতন কমিশন গঠন করে বেতন বাড়ানো হয়, সেই প্রক্রিয়া থেকে সরে এসে বার্ষিক বেতন সমন্বয় করা যায় কি না, তা দেখতে হবে এবং নিয়মিত ভিত্তিতে তা করতে হবে।
প্রথম আলো: আপনাকে ধন্যবাদ।
বিশেষ সাক্ষাৎকার
সংবাদমাধ্যমের দায়িত্বশীলতা তার স্বাধীনতার মতোই গুরুত্বপূর্ণ
সায়মন ড্রিংয়ের জন্ম ১৯৪৫ সালে, ইংল্যান্ডের নরফোকে। ১৭ বছর বয়সে তিনি বাড়ি থেকে পালিয়ে দক্ষিণ এশিয়া ভ্রমণে বের হন। তারপর ১৯৬৩ সালে থাইল্যান্ডের ব্যাংক ওয়ার্ল্ড পত্রিকার প্রুফ রিডার হিসেবে পেশাজীবন শুরু করেন। পরবর্তী ৩০ বছর তিনি লন্ডনের ডেইলি টেলিগ্রাফ, ডেইলি মেইল, নিউইয়র্ক টাইমস, সানডে টাইমস, লন্ডন টাইমস, সংবাদ সংস্থা রয়টার্স ও বিবিসি এবং টেলিভিশন ও রেডিওর জন্য কাজ করেন। তিনি বাংলাদেশের প্রথম বেসরকারি টেরিস্ট্রিয়াল টেলিভিশন স্টেশন একুশে টেলিভিশনের অন্যতম উদ্যোক্তা ও জয়েন্ট ম্যানেজিং ডিরেক্টর হিসেবে ১৯৯৯ থেকে ২০০২ সাল পর্যন্ত বাংলাদেশে কাজ করেন।
সার্ক চেম্বার আয়োজিত আন্তর্জাতিক সম্মেলন ‘লিড ২০১২’-এ আমন্ত্রিত অতিথি হিসেবে সায়মন ড্রিং সম্প্রতি ঢাকায় এলে তাঁর এই সাক্ষাৎকার নেওয়া হয়।
  সাক্ষাৎকার নিয়েছেন মশিউল আলম
প্রথম আলো: আপনি মুক্তিযুদ্ধের সময় বাংলাদেশকে দেখেছেন। যুদ্ধের শুরুতে কয়েক দিন এবং স্বাধীনতার পরও কয়েক মাস আপনি বাংলাদেশে কাটিয়েছেন। স্বাধীন ও সার্বভৌম একটি রাষ্ট্র হিসেবে বাংলাদেশের ভবিষ্যৎ কেমন হবে বলে আপনার তখন মনে হয়েছিল?
সায়মন ড্রিং: আমার বয়স তখন মাত্র ২৭ বছর। একাত্তরের ফেব্রুয়ারি মাসে আমি লন্ডনের ডেইলি টেলিগ্রাফ পত্রিকার প্রতিনিধি হিসেবে কর্মরত ছিলাম কম্বোডিয়ায়। তখন আমার লন্ডনে ফেরার কথা; লন্ডনের হেড অফিস থেকে আমাকে বলা হলো, পূর্ব পাকিস্তানে রাজনৈতিক পরিস্থিতি ভীষণ উত্তপ্ত হয়ে উঠেছে, বেশ বড় ধরনের রাজনৈতিক ঘটনা ঘটতে যাচ্ছে। তোমার এখন পূর্ব পাকিস্তানে যাওয়া উচিত। সত্যি বলতে, পূর্ব পাকিস্তানের রাজনীতি সম্পর্কে আমার কোনো ধারণা তখন ছিল না। আমি দীর্ঘ কয়েক বছর ধরে সাংবাদিক হিসেবে কাজ করছিলাম ভিয়েতনাম, লাওস, কম্বোডিয়া অঞ্চলে। কিন্তু আমি ঢাকায় এলাম। একাত্তরের ৬ মার্চ আমি ঢাকায় পৌঁছালাম। ঠিক তার পরের দিনই রেসকোর্স ময়দানে শেখ মুজিব সেই ঐতিহাসিক ভাষণটি দিলেন। আমি সেই জনসভার মঞ্চে একদম পাশেই দাঁড়িয়ে ছিলাম। আমি এক হরফ বাংলা ভাষা জানি না; কিন্তু বিপুল জনসমাবেশ আর মুজিবের ভাষণের প্রতি তাদের যে প্রতিক্রিয়া লক্ষ করলাম, তাতে আমার মনে হলো বিশাল একটা ব্যাপার এ দেশে ঘটছে। পূর্ব পাকিস্তানের রাজনৈতিক পরিস্থিতি সম্পর্কে আমার জন্য সেটা ছিল খুবই ভালো একটা পরিচয়মূলক ঘটনা (ইন্ট্রোডাকশন)। তার পরের ঘটনাগুলো তো আমার চোখের সামনেই ঘটতে থাকল।
প্রথম আলো: পঁচিশে মার্চের রাতেও তো আপনি ঢাকাতেই ছিলেন?
সায়মন ড্রিং: হ্যাঁ, হোটেল ইন্টারকন্টিনেন্টালে আমরা বিদেশি সাংবাদিকেরা লুকিয়ে ছিলাম। জানালা দিয়ে দেখেছি পাকিস্তানি বাহিনীর অপারেশন সার্চলাইটের ধ্বংসযজ্ঞ। পরদিন পাকিস্তান কর্তৃপক্ষ সব বিদেশি সাংবাদিককে ঢাকা ছাড়তে বাধ্য করে। ট্রাক বোঝাই করে সবাইকে বিমানবন্দরে নিয়ে গিয়ে বিমানে তুলে দেয়। কিন্তু আমি আর মিশেল নামের এক ফরাসি ফটোসাংবাদিক হোটেলেই লুকিয়ে থেকে গিয়েছিলাম। ২৭ মার্চ সকালে কারফিউ উঠে গেলে হোটেলের লোকজনের সহায়তায় অনেকটা ছদ্মবেশে মাথা-মুখ ঢেকে গিয়েছিলাম ঢাকা বিশ্ববিদ্যালয় ও পুরান ঢাকার কিছু এলাকা দেখতে, যেখানে যেখানে গণহত্যা চালানো হয়েছে। ২৯ মার্চ মিশেল আর আমি ঢাকা ছেড়ে চলে যাই। আমি ব্যাংককে গিয়ে টেলিগ্রাফ-এর জন্য একটা প্রতিবেদন পাঠাই। সেটা ৩০ মার্চ ছাপা হয়। ঢাকার হত্যাযজ্ঞের বিবরণ ছিল সেই প্রতিবেদনে।
প্রথম আলো: তারপর মুক্তিযুদ্ধের বাকিটা সময় আপনি কি লন্ডন থেকেই খবর সংগ্রহ করার চেষ্টা করেছিলেন?
সায়মন ড্রিং: আমি আবার ফিরে আসতে চেয়েছিলাম। টেলিগ্রাফ কর্তৃপক্ষকে বলেছিলাম, আমি কলকাতায় যেতে চাই, মুক্তিযোদ্ধাদের সঙ্গে থেকে যুদ্ধ নিয়ে প্রতিবেদন লিখতে চাই। কিন্তু তারা গড়িমসি করতে থাকে। কারণ, তখন দিল্লিতে টেলিগ্রাফ-এর একজন প্রতিনিধি ছিলেন, তিনি বাংলাদেশের যুদ্ধ সম্পর্কে প্রতিবেদন পাঠাচ্ছিলেন। কিন্তু আমি ক্রমাগত চাপ দিচ্ছিলাম যে আমি প্রত্যক্ষভাবে যুদ্ধের শুরুটা দেখে এসেছি, আমি আবার যেতে চাই। তারা আমাকে আশ্বাস দিতে থাকে, কিন্তু অনুমতি দেয় না। শেষে বিরক্ত হয়ে আমি টেলিগ্রাফ-এর চাকরি ছেড়ে দিয়ে নভেম্বর মাসে কলকাতায় চলে আসি। ফ্রিল্যান্স সাংবাদিক হিসেবে সানডে টাইমস, টাইমসসহ লন্ডনের আরও কয়েকটি পত্রিকার জন্য কাজ শুরু করি।
প্রথম আলো: তারপর?
সায়মন ড্রিং: ১৬ ডিসেম্বর আমি মিত্রবাহিনীর ট্যাংকে চড়ে মুক্ত ঢাকায় প্রবেশ করি। বিজয়ের আনন্দে উল্লসিত মানুষ দেখেছি, সেই আনন্দে নিজেও অংশ নিয়েছি। বাহাত্তরের ১০ জানুয়ারি শেখ মুজিব যখন স্বদেশে ফেরেন, তখন বিমানবন্দর থেকে তাঁকে বহনকারী সেই ট্রাকে আমিও ছিলাম। ১৯৭২ সালের জুন মাস পর্যন্ত আমি ঢাকায় ছিলাম। আপনি জানতে চেয়েছেন, ভবিষ্যতের বাংলাদেশ কেমন হবে বলে আমার সে সময় মনে হয়েছিল। আমার মনে হয়, মার্চের দিনগুলোতে এ ধরনের কোনো ভাবনা আমার মাথায় আসেনি; বিজয় অর্জনের পরের মুহূর্তগুলোতেও এ বিষয়ে ভাবার কোনো অবকাশ ছিল না। বিজয়ের ভীষণ উত্তেজনা, দারুণ উল্লাস, ৯০ হাজার পাকিস্তানি সেনার আত্মসমর্পণ, অভূতপূর্ব দৃশ্য চারদিকে। তারপর মুজিবের স্বদেশ প্রত্যাবর্তন, সেটার আনন্দ-উল্লাস। এ রকম পরিস্থিতিতে ধীরস্থিরভাবে চিন্তা করা, সামনে কী হবে সেই সম্পর্কে ভাবার অবকাশ ছিল না। শুধু এটুকুই সে মুহূর্তের সত্য যে বাংলাদেশের বিজয় অর্জিত হয়েছে, বাংলাদেশ এখন মুক্ত ও স্বাধীন একটি দেশ, তার জাতীয় পতাকা উত্তোলিত হয়েছে। সামনে কী সমস্যা, কত কাজ রয়েছে সেগুলো সম্পর্কে ভাবারও অবকাশ তখন ছিল না।
প্রথম আলো: আপনি কি সে সময় ভাবতে পেরেছিলেন যে অল্প কয়েক বছরের মধ্যেই বাংলাদেশের রাজনৈতিক দৃশ্যপট অনেক বদলে যেতে পারে? বঙ্গবন্ধুর সপরিবারে খুন হয়ে যাওয়া—এটা বাহাত্তর সালে ঘুণাক্ষরেও ভাবা গিয়েছিল?
সায়মন ড্রিং: পৃথিবীর বিভিন্ন অংশে সাংবাদিক হিসেবে কাজ করার সময় অনেক যুদ্ধ, বিপ্লব ও বৈপ্লবিক পরিস্থিতি আমি খুব কাছে থেকে দেখার সুযোগ পেয়েছি। বিপ্লব ও যুদ্ধে বিজয়ের পর নতুন পরিস্থিতির উদ্ভব ঘটে। অনেক মানুষের মধ্যে অনেক প্রত্যাশা জাগে; সবাই নিজ নিজ অবদানের পুরস্কার প্রত্যাশা করে। ক্ষমতাবলয়ের মধ্যে নানা ধরনের দ্বন্দ্ব-বিরোধ দেখা দেয়। বাংলাদেশেও সেই ধরনের সমস্যা ছিল, কিন্তু সেগুলো ভবিষ্যতে কত গুরুতর আকার ধারণ করতে পারে, সে সম্পর্কে আমার কোনো ধারণা ছিল না। আমি কল্পনাও করতে পারিনি ১৯৭৫ সালের ১৫ আগস্ট যা ঘটেছে, সে ধরনের ঘটনা এখানে ঘটতে পারে।
প্রথম আলো: ১৯৯৯ সালে আপনি আবার বাংলাদেশে এসেছিলেন। এ দেশের প্রথম বেসরকারি টিভি চ্যানেল একুশে টিভির উদ্যোক্তাদের একজন আপনি। কিন্তু ২০০১ সালে রাজনৈতিক ক্ষমতা পরিবর্তনের পর একুশে টিভি বন্ধ হয়ে যায়, আপনাকে এই দেশ থেকে এক প্রকার বিতাড়িত করা হয়। কেন?
সায়মন ড্রিং: ২০০১ সালের নির্বাচনে বিজয়ী বিএনপি-জামায়াত জোট সরকারের মনে হয়েছিল আমরা আওয়ামী লীগপন্থী। আমরা যেহেতু লাইসেন্স পেয়েছি আওয়ামী লীগ সরকারের আমলে, তাই বিএনপি ভেবেছে আমরা অবশ্যই আওয়ামী লীগপন্থী। কিন্তু আমরা একুশে টিভিতে যা করছিলাম, তা কোনো পার্টিজান জার্নালিজম ছিল না; পেশাদারির সঙ্গেই আমরা সাংবাদিকতা করছিলাম। সে কারণে খুব অল্প সময়ের মধ্যে একুশে টিভি সারা দেশে ভীষণ জনপ্রিয় হয়ে উঠেছিল, রাষ্ট্রীয় মালিকানাধীন বিটিভির রাজস্ব আশঙ্কাভাবে কমে গিয়েছিল। একুশে টিভি ছিল টেরিস্ট্রিয়াল টিভি, সারা দেশের মানুষ একুশে টিভি দেখতে পেত। বাংলাদেশের প্রত্যন্ত গ্রামাঞ্চলের মানুষ কখনো ভাবতেও পারত না, টিভিতে তাদের কথা বলা হবে, তাদের ছবি দেখা যাবে, কণ্ঠস্বর শোনা যাবে টেলিভিশনের পর্দায়। দেশের প্রত্যন্ত গ্রামে গ্রামে ঘুরে সেই কাজটি করেছিল। প্রান্তিক জনগোষ্ঠীর কণ্ঠস্বর জাতীয়ভাবে তুলে এনেছিল। সাধারণ মানুষ টিভির পর্দায় নিজেদের দেখতে পাচ্ছিল, নিজেরা কথা বলতে পারছিল। এটা একটা বিরাট ব্যাপার। এভাবে বাংলাদেশে সম্প্রচার সাংবাদিকতায় একটা বৈপ্লবিক পরিবর্তন শুরু হয়েছিল একুশে টিভির মাধ্যমে। তৃতীয়ত, একুশে টিভি ব্যবসায়িকভাবে অত্যন্ত সফল হয়েছিল, প্রচুর বিজ্ঞাপন পাচ্ছিল, বিটিভির একচেটিয়া ব্যবসার বিপরীতে বিরাট একটা চ্যালেঞ্জ হয়ে দাঁড়িয়েছিল।
প্রথম আলো: বাংলাদেশে এখন অনেকগুলো বেসরকারি টিভি চ্যানেল কাজ করছে। এখানকার সম্প্রচারমাধ্যমের বিকাশ কেমন হয়েছে বলে আপনার মনে হয়?
সায়মন ড্রিং: এ দেশে টিভি চ্যানেলের সংখ্যা খুব বেশি, কিন্তু বিজ্ঞাপনের বাজার ছোট। এর ফলে অনুষ্ঠানের মান বাড়েনি, বরং কমে গিয়েছে। কিছু লোক টাকার মালিক হয়েছেন, তাঁর মনে হলো আমার একটা টিভি চ্যানেল দরকার, তিনি টিভি চ্যানেল খুলে বসলেন। কিন্তু কীভাবে চলবে সেই চ্যানেল, সেটা তো ভাবতে হবে। কেউ রাজনৈতিক উদ্দেশ্যে, কেউ করপোরেট উদ্দেশ্যে, কেউ নিজেকে দেখানোর উদ্দেশ্যে টিভি চ্যানেল খুলছেন। টিভি বিজ্ঞাপন থেকে রাজস্ব আয় হাস্যকর পর্যায়ে কমে গিয়েছে। এভাবে টিভি স্টেশন চালানো যায় না। তা ছাড়া এটা বিপজ্জনক। কারণ, এতে করে সম্প্রচারমাধ্যমের মূল কর্তব্যগুলো করা হবে না। সম্প্রচারমাধ্যম খুবই প্রভাবসম্পন্ন মাধ্যম। এর কাজ মানুষকে তথ্য দেওয়া, শিক্ষিত করে তোলা এবং তার পাশাপাশি সুস্থ বিনোদন দেওয়া। এবং এই মাধ্যমকে হতে হয় দায়িত্বশীল। তথ্যপ্রচারে অতিরঞ্জন, অহেতুক চাঞ্চল্য সৃষ্টির চেষ্টা করা—এই প্রবণতা দেখা দেয় যখন টিভি চ্যানেলগুলোর মধ্যে অর্থ উপার্জনের প্রতিযোগিতা বাড়ে। গুণগত মানসম্পন্ন অনুষ্ঠান ও বস্তুনিষ্ঠ সংবাদ পরিবেশনের পরিবর্তে সস্তা ও নিম্ন রুচির বিনোদনমূলক অনুষ্ঠান প্রচারের প্রতিযোগিতায় লিপ্ত থাকলে সম্প্রচারমাধ্যমের মূল উদ্দেশ্যই ব্যাহত হবে।
প্রথম আলো: সম্প্রচারমাধ্যমের দায়িত্বশীলতা, সুরুচি ও বস্তুনিষ্ঠতা নিশ্চিত করা যায় কীভাবে?
সায়মন ড্রিং: আমার মনে হয়, অন্যান্য দেশের মতো এ দেশেও একটা সম্প্রচার কমিশন প্রতিষ্ঠা করা উচিত, যারা এই মাধ্যমের আচরণবিধি তৈরি করবে এবং সম্প্রচারমাধ্যমকে সেগুলো মেনে চলতে উৎসাহিত করবে।
প্রথম আলো: এ দেশে প্রাতিষ্ঠানিকভাবে কিছু করতে গেলেই নিয়ন্ত্রণের বিষয়গুলো বড় হয়ে ওঠে। সংবাদমাধ্যমের রেগুলেশনের কথা বলা হলে বলা হয় সংবাদমাধ্যমের স্বাধীনতায় হস্তক্ষেপ করা হচ্ছে।
সায়মন ড্রিং: সেভাবে দেখলে চলবে না, সংবাদমাধ্যমের দায়িত্বশীলতা তার স্বাধীনতার মতোই গুরুত্বপূর্ণ বিষয়। সম্প্রচারমাধ্যমের দায়িত্বশীলতার অভাবে ১০ সেকেন্ডে একজন মানুষের জীবন নষ্ট হয়ে যেতে পারে, বিরাট নেতিবাচক ঘটনা ঘটে যেতে পারে, অনেক মানুষের অনেক ক্ষতি হতে পারে। সম্প্রচার কমিশনের কাজ নিয়ন্ত্রণ বা সেন্সরশিপ আরোপ করা নয়, গুণগত মান নিয়ন্ত্রণ করা। কমিশন সম্প্রচারমাধ্যমের জন্য একটা ‘গাইডলাইন’ তৈরি করে দেবে; সব টিভি চ্যানেল সেই গাইডলাইন মেনে কাজ করার চেষ্টা করবে। এর মানে স্বাধীনতায় হস্তক্ষেপ করা নয়। তা ছাড়া এমন ব্যবস্থা থাকা উচিত, কোনো অনুষ্ঠান বা সংবাদ কোনো দর্শকের কাছে আপত্তিকর মনে হলে তিনি যেন সম্প্রচার কমিশনের কাছে অভিযোগ জানাতে পারেন, বলতে পারেন: এই অনুষ্ঠান অশ্লীল, এই তথ্যটি ভুল ইত্যাদি, যেন কমিশন তাঁর অভিযোগের সত্য-মিথ্যা যাচাই করতে তদন্ত করতে পারে। নির্বাচনের আগে সম্প্রচার কমিশন সম্প্রচারমাধ্যমের সংবাদকর্মীদের জন্য বিশেষ গাইডলাইন তৈরি করে দিতে পারে, যাতে পক্ষপাতহীন, বস্তুনিষ্ঠ সংবাদ পরিবেশনা নিশ্চিত হয়।
প্রথম আলো: মুদ্রণমাধ্যমসহ পুরো সংবাদমাধ্যম সম্পর্কে আপনার পর্যবেক্ষণ কী?
সায়মন ড্রিং: বাংলাদেশের সংবাদমাধ্যম এখন অনেক স্বাধীন। এখন প্রয়োজন ব্যবস্থাপনার মান বাড়ানো এবং পেশাগত প্রশিক্ষণের দিকে বেশি মনোযোগ দেওয়া। সাংবাদিকতার গুণগত মান বাড়ানোর ক্ষেত্রে এ দুটো অত্যন্ত জরুরি।
প্রথম আলো: আপনাকে অনেক ধন্যবাদ।
সায়মন ড্রিং: আপনাকেও ধন্যবাদ।
বিচার বিভাগ নিয়ে বিতর্ক কাম্য নয়
অধস্তন আদালতের একটি নিয়োগ নিয়ে সুপ্রিম কোর্ট এবং আইন, বিচার ও সংসদবিষয়ক মন্ত্রণালয়-সম্পর্কিত সংসদীয় স্থায়ী কমিটি মুখোমুখি অবস্থানে। কমিটি সুপ্রিম কোর্ট রেজিস্ট্রারের কাছে চিঠি লিখে পদায়নের ব্যাপারে তথ্য জানতে চেয়েছিল। সুপ্রিম কোর্ট মনে করেন, এটি সংসদীয় কমিটির এখতিয়ারবহির্ভূত। এ নিয়ে অ্যাটর্নি জেনারেল মাহ্বুবে আলম ও সুপ্রিম কোর্ট আইনজীবী সমিতির সভাপতি খন্দকার মাহবুব হোসেনের সাক্ষাৎকার নেওয়া হয়। দুজনের দুটি সাক্ষাৎকার ছাপা হলো।
সাক্ষাৎকার নিয়েছেন: মিজানুর রহমান খান
প্রথম আলো: সংসদ ও বিচার বিভাগের সার্বভৌমত্ব নিয়ে যে বিতর্ক দেখা দিয়েছে, তাকে আপনি কীভাবে দেখেন?
মাহ্বুবে আলম: আমাদের সংবিধান লিখিত। এতে লেখা আছে, রাষ্ট্রের সমস্ত ক্ষমতা জনগণের। জনগণের পক্ষ থেকে সরকার এটা চালনা করে। সংবিধানে তিনটি বিভাগ রয়েছে। আইন বিভাগ, বিচার বিভাগ ও শাসন বিভাগ। প্রতি বিভাগে আলাদা আলাদা অনুচ্ছেদ আছে। তিনটি বিভাগের ক্ষমতা লেখা আছে। কোনো আইন প্রণয়নের পর যদি দেখা যায়, এটা সংবিধানের সঙ্গে সংগতিপূর্ণ নয়, তাহলে সে আইন বাতিল করার এখতিয়ার বিচার বিভাগের আছে। অনুরূপভাবে কোনো বিচারক যদি দুর্নীতির সঙ্গে যুক্ত হন, তাঁর বিষয়ে ব্যবস্থা নিতে সংবিধানেই ব্যবস্থা আছে। সেটা হলো সুপ্রিম জুডিশিয়াল কাউন্সিল। আর নির্বাহী বিভাগকে সংসদে জবাবদিহি করতে হয়। সংবিধানেই লেখা আছে, মন্ত্রিসভা যৌথভাবে সংসদের কাছে জবাবদিহি করবে। কিন্তু বিচার বিভাগের বিষয়ে এ রকম কোনো বিধান সংবিধানে লেখা নেই। তবে বিচার বিভাগ যে সব রকম দায়বদ্ধতার ঊর্ধ্বে, সেটাও বলা যাবে না।
প্রথম আলো: বিচারিক বিষয়ে সংসদের কাছে জবাবদিহির প্রশ্নই আসে না। প্রশ্ন হলো, তাদের প্রশাসনিক সিদ্ধান্তের বিষয় সংসদীয় কমিটিতে আলোচিত হতে পারে কি না। ২০০ বিচারককে ডিঙানোর পরামর্শ নির্বাহী আদেশেই ঘটেছে। আইন মন্ত্রণালয়ের প্রস্তাবে প্রধান বিচারপতির নেতৃত্বাধীন চার সদস্যের একটি কমিটি পরামর্শ দেয়। এর সঙ্গে সার্বভৌমত্বের প্রশ্ন কী করে আসে?
মাহ্বুবে আলম: নিম্ন আদালতের বিচারকদের বদলি ও কর্মস্থল নির্ধারণ এখনো আইন মন্ত্রণালয়ই করে থাকে। তবে হ্যাঁ, তারা বিচার বিভাগের সম্মতি নেয়। তর্কিত আদেশটি জারি করে আইন মন্ত্রণালয়। তারা যেহেতু সংসদীয় কমিটির কাছে নানাভাবে দায়বদ্ধ, তাই তাদের কাছে স্থায়ী কমিটি ও সংসদ এ বিষয়ে প্রশ্ন তুলতে পারে। এখন প্রশ্ন হলো, বিচার বিভাগের কোনো লোককে সংসদীয় কমিটি ডেকে নিতে পারে কি না।
প্রথম আলো: সংসদীয় কমিটির সভাপতি সংবাদ সম্মেলনে স্পষ্ট করেছেন যে সুপ্রিম কোর্টের রেজিস্ট্রারকে ডাকা হয়নি। এর আগে সংসদীয় কমিটিতে সুপ্রিম কোর্টের রেজিস্ট্রার স্বেচ্ছায় গিয়ে বক্তব্য রেখেছেন। তখন প্রশ্ন না উঠলে এখন উঠবে কেন?
মাহ্বুবে আলম: না, মূল প্রশ্ন হলো আমাদের লিখিত সংবিধান। প্রতিটি বিভাগই তার নিজস্ব ক্ষমতায় বলীয়ান। বিচার বিভাগসহ অন্য দুটি বিভাগকেও সংবিধানের আওতায় থেকে কাজ করতে হয়। আমাদের সর্বোচ্চ আইন সংবিধানের, সেটাই মূল কথা। একটি অঙ্গ সার্বভৌম এবং অন্য অঙ্গের ওপরে তার কর্তৃত্ব থাকবে, সেটা সংবিধান বলে না। কাজেই এ প্রসঙ্গটা তোলারই কোনো অর্থ হয় না যে কে সার্বভৌম, কে অধীনস্থ। সবারই স্মরণ রাখা উচিত, সাংবিধানিক বিধানে কী আছে।
প্রথম আলো: যদি মাসদার হোসেন ও পঞ্চম সংশোধনীর মামলার রায় অনুযায়ী ১১৫ ও ১১৬ অনুচ্ছেদ সংশোধন করে বিচারকদের বদলি, নিয়োগ ও কর্মস্থল নির্ধারণ পুরোপুরি সুপ্রিম কোর্টের কাছে ন্যস্ত করা হয়, তাহলে কি এ-সংক্রান্ত আলোচনার অধিকার কি সংসদীয় কমিটির থাকবে না?
মাহ্বুবে আলম: বিচার বিভাগ কিছু কিছু বিষয়ে প্রশাসনিক সিদ্ধান্ত নেয়, তবে তা-ও বিচারিক কাজের সঙ্গেই ওতপ্রোতভাবে সম্পৃক্ত। কাজেই আমি মুখ্যভাবে যে কথা বলতে চাই, তিনটি অঙ্গের ভেতরে সার্বভৌমত্বের যে প্রশ্ন, তার অবতারণা করা সঠিক নয়। এ বিষয়ে আইনমন্ত্রী মহোদয় যে বক্তব্য দিয়েছেন, তার সঙ্গে আমি একমত।
প্রথম আলো: আইনমন্ত্রী বলেছেন সংসদ সার্বভৌম নয়। সেটা ঠিক কথা হলে সুপ্রিম কোর্টও সার্বভৌম নয়।
মাহ্বুবে আলম: তিনি যেটা বলেছেন সেটা হলো, তিনটি অঙ্গই সংবিধান দ্বারা পরিচালিত। তিনটি অঙ্গ যার যার দায়িত্ব পালন করবে। কারও কাজে যদি কোনো বিচ্যুতি বা গাফিলতি থাকে, তাহলে তার প্রতিকারের উপায় সংবিধানেই উল্লেখ করা আছে।
প্রথম আলো: সংসদীয় কমিটির সভাপতি বলেছেন, সুপ্রিম কোর্ট যদি নিম্ন আদালতের বিচারকদের তদারকির বিষয়ে সংসদীয় কমিটির কাছে জবাবদিহি বা কথাবার্তা না বলেন, তাহলে তাঁরাই বলুন কীভাবে তাঁরা এর সুরাহা করবেন।
মাহ্বুবে আলম: বিচারকদের বদলি ও কর্মস্থল নির্ধারণ কিন্তু হচ্ছে আইন মন্ত্রণালয় থেকে।
প্রথম আলো: না। সুপ্রিম কোর্টের অনুমোদন না পেলে তাদের সেটা করার কথা নয়।
মাহ্বুবে আলম: হ্যাঁ, তাদের সম্মতি নিতে হয়, কিন্তু আসল প্রস্তাবটা তো আসে আইন মন্ত্রণালয় থেকে। এখন তারা তো সব সময়ই সংসদীয় কমিটির কাছে জবাবদিহি করছে। সংসদে আইনমন্ত্রী প্রশ্ন-উত্তরের মাধ্যমেও জবাবদিহি করছেন।
প্রথম আলো: আইন মন্ত্রণালয় কাজটা একা করছে না। একজন বিচারকের কর্মস্থল কোথায় হবে, সে বিষয়ে সুপ্রিম কোর্টের অবস্থানই গুরুত্বপূর্ণ। কারণ আপিল বিভাগই বলেছেন, এ বিষয়ে সুপ্রিম কোর্টের পরামর্শই প্রাধান্য পাবে। আপনি কি এমন একটি অবস্থার কথা ভাবতে পারেন যে সংসদীয় কমিটির সামনে সুপ্রিম কোর্টের কেউ কোনো কারণেই হাজির হবেন না?
মাহ্বুবে আলম: এ প্রেক্ষাপটে সার্বভৌমত্বের দাবি অবান্তর। রাষ্ট্রের তিনটি স্তম্ভের মধ্যে একটি বলবে আমি সার্বভৌম, তুমি আমার অধীন, এ ধারণা ঠিক নয়।
প্রথম আলো: সংসদীয় কমিটি যে কারণে সুপ্রিম কোর্ট রেজিস্ট্রারের কাছে তথ্য জানতে চেয়েছে, সে বিষয়ে আপনি কোনো মন্তব্য করবেন কি? বিচারকদের বদলির বিষয়ে নীতিমালা করবে কে? আইন মন্ত্রণালয় না সুপ্রিম কোর্ট?
মাহ্বুবে আলম: এ বিষয়ে সাধারণভাবে কোনো মন্তব্য করতে চাই না। লক্ষ করছি, আইন মন্ত্রণালয়ের দায়িত্বগুলো নির্দিষ্ট করা আছে। সংসদীয় কমিটির দায়িত্বগুলো সেভাবেই নির্দিষ্ট করা আছে। একজন সাংসদ, একজন উপজেলা চেয়ারম্যান কী করবেন বা করবেন না, তা নির্দিষ্ট করা আছে। আমি এটাই বলব যে আত্মসংযম বলে একটা কথা আছে। নিজেকে সংযত রাখা। ক্ষমতা যত সংযতভাবে ব্যবহার করা হবে, প্রত্যেকের মহত্ত্ব ততই প্রকাশ পাবে। এ বিষয়টি সবারই মানা উচিত।
প্রথম আলো: তাহলে আপনি আত্মসংযমের ওপরই অধিক গুরুত্ব দিচ্ছেন।
মাহ্বুবে আলম: আমি তা-ই মনে করি। আত্মসংযমের দিকেই সবার যত্নশীল হওয়া উচিত। হতে পারে কোনো একটি নিয়োগ আমার কাছে পছন্দনীয় না-ও হতে পারে। হতে পারে, সেই নিয়োগের বিষয়ে কোনো ভুলত্রুটি থাকতে পারে। কিন্তু সার্বিকভাবে এসব বিষয় নিয়ে বিতর্ক সৃষ্টি করে বিচার বিভাগের ওপর মানুষের যে আস্থা আছে, সেটা নষ্ট করে ফেললে মহাসর্বনাশ হবে। চূড়ান্ত অর্থে একটি দেশের উন্নয়ন, বিশেষ করে অর্থনৈতিক উন্নয়ন, চাকরির নিরাপত্তা, মানুষের নিরাপত্তা সবকিছু নির্ভর করে বিচার বিভাগের প্রতি মানুষের আস্থার ওপর। এটা যদি কোনো কারণে নষ্ট হয়ে যায় তাহলে খুব ক্ষতি হবে। আপনি লক্ষ করবেন, বিশ্বে এমন বহু দেশ আছে যেখানে মানুষ কিছুতেই বিনিয়োগ করতে যায় না। আবার এমন অনেক দেশ আছে যাদের নীতির বিষয়ে সমালোচনা থাকতে পারে। তদুপরি দেখা যায়, মানুষ সেখানে গিয়ে সম্পত্তি কেনে। সেখানে ছেলেমেয়েদের লেখাপড়া শিখতে পাঠায়। অথচ তারা নৈতিকভাবে তাদের অনেক কাজ অনুসরণ করে না। কেন? তার কারণ, সেখানকার বিচার বিভাগ প্রচণ্ডভাবে শক্তিশালী। যুক্তরাষ্ট্র যে অবস্থায় পৌঁছে গেছে সেখানে তাদের প্রধান বিচারপতি মার্শালের বিরাট অবদান আছে। মারবারি বনাম মেডিসন মামলার রায়ের মাধ্যমে তিনি বিচার বিভাগের একটি বিশেষ অবস্থান তৈরি করেছেন। এবং সেই রায়ে মুখ্য কথাটা এসেছে সংসদ বা নির্বাহী বিভাগ, যা ইচ্ছা তা-ই করতে পারে না। তাদের কাজ যাচাই-বাছাইয়ের এখতিয়ার সুপ্রিম কোর্টের আছে। তাই বলছি, এ বিষয়টি নিয়ে বিতর্ক সৃষ্টি না করে কোনো নিয়োগ ঠিক না হলে তার বৈধতা চ্যালেঞ্জ করে যে কেউ তো মামলাও করতে পারত।
প্রথম আলো: আগের মতো সুপ্রিম কোর্টের রেজিস্ট্রার যদি কমিটিতে গিয়ে নির্দিষ্ট বিষয়ে বক্তব্য দিতেন, তাহলে তা কি সংবিধানের চেতনা নস্যাৎ হতো?
মাহ্বুবে আলম: আমি যেটুকু বুঝি, স্থায়ী কমিটি হলো মন্ত্রণালয়ের ওয়াচডগ।
প্রথম আলো: অনেকের মতে, যখনই বিচার বিভাগের সঙ্গে সংসদের শ্রেষ্ঠত্বের কোনো তর্ক আসে, তখন আইনজীবী মহল বিচার বিভাগের পক্ষ নেয়। আওয়ামী লীগ ও বিএনপি এক হয়ে যায়।
মাহ্বুবে আলম: তিনটি বিভাগের মধ্যে সংসদ পাঁচ বছর অন্তর বদলায়। মন্ত্রিসভা আসে সংসদ থেকে। কিন্তু বিচারকেরা নির্দিষ্ট বয়সসীমা পর্যন্ত পদে বহাল থাকেন। তাঁরা সংবিধানে নির্দিষ্ট করা দায়িত্ব পালন করেন। আমরা আইনজীবীরাও সংবিধানে যা লেখা আছে, সে অনুযায়ী কথা বলি। কোনো আবেগ বা সস্তা জনপ্রিয় হওয়ার ইচ্ছে অন্তত জ্যেষ্ঠ আইনজীবীদের থাকার কথা নয়। বিচারকেরা যখন সাংবিধানিক দায়িত্ব পালনে ব্যর্থ হন, তখন আমরা তার সমালোচনা করি। আদালত বর্জন করি। সুতরাং আপনি যেটা বলছেন সেটা সত্য নয়। আমরা যদি প্রতিষ্ঠানটিকে আসামির কাঠগড়ায় দাঁড় করাই, তাহলে তা ভয়ংকর পরিস্থিতি ডেকে আনবে। জনগণের আস্থা, জনগণের মানসম্মানের চূড়ান্ত জায়গা হচ্ছে বিচার বিভাগ।
প্রথম আলো: আপনাকে ধন্যবাদ
মাহ্বুবে আলম: ধন্যবাদ
জবাবদিহির জন্য নতুন আইন হোক
অধস্তন আদালতের একটি নিয়োগ নিয়ে সুপ্রিম কোর্ট এবং আইন, বিচার ও সংসদবিষয়ক মন্ত্রণালয়-সম্পর্কিত সংসদীয় স্থায়ী কমিটি মুখোমুখি অবস্থানে। কমিটি সুপ্রিম কোর্ট রেজিস্ট্রারের কাছে চিঠি লিখে পদায়নের ব্যাপারে তথ্য জানতে চেয়েছিল। সুপ্রিম কোর্ট মনে করেন, এটি সংসদীয় কমিটির এখতিয়ারবহির্ভূত। এ নিয়ে অ্যাটর্নি জেনারেল মাহ্বুবে আলম ও সুপ্রিম কোর্ট আইনজীবী সমিতির সভাপতি খন্দকার মাহবুব হোসেনের সাক্ষাৎকার নেওয়া হয়। দুজনের দুটি সাক্ষাৎকার ছাপা হলো।
সাক্ষাৎকার নিয়েছেন: মিজানুর রহমান খান
প্রথম আলো: হাইকোর্ট বিভাগ সংসদীয় স্থায়ী কমিটির চিঠির বিষয়ে কী সিদ্ধান্ত নিয়েছেন, সে সম্পর্কে সাংবাদিকদের ব্রিফ করা হয়নি। পত্রিকান্তরে বিবিধ বিবরণ এসেছে। তবে বলা হয়েছে, সুপ্রিম কোর্ট মনে করেন, সংসদীয় কমিটিতে তাঁরা যেতে পারেন না। আপনি কীভাবে দেখছেন?
খন্দকার মাহবুব হোসেন: আমাদের বিচার বিভাগের জবাবদিহি অবশ্যই থাকবে। সুপ্রিম কোর্টের যে ভাবমূর্তি আছে, সেটা অক্ষুণ্ন রাখতে হবে। যদি কোনো অনিয়ম হয়ে থাকে তাহলে সুপ্রিম জুডিশিয়াল কাউন্সিল সেটা দেখবেন, সেখানেই তার সমাধান হবে। সেখানে কে সার্বভৌম কে সার্বভৌম নয়, সেটা বিতর্কের ব্যাপার। আমরা অত দূর না গিয়েও বলতে পারি, বিচার বিভাগের জবাবদিহি থাকতে হবে। সেটা কোথায় হবে—সুপ্রিম জুডিশিয়াল কাউন্সিলে না পোষালে প্রয়োজনে নতুন আইন করতে হবে।
প্রথম আলো: সংবিধানেই বলা আছে, সুপ্রিম কোর্ট অধস্তন আদালত নিয়ন্ত্রণ করবেন। সরকার প্রস্তাব দিলে তাঁরা অনুমোদন দেবেন। সেভাবে প্রায় ২০০ জ্যেষ্ঠ বিচারককে ডিঙিয়ে ঢাকার জেলা জজ নিয়োগের প্রস্তাবে তাঁরা সায় দেন। এটা কী নীতির ভিত্তিতে হলো, তা-ই জানতে চেয়েছিল সংসদীয় কমিটি। কমিটি কেন শুনতে পারবে না?
খন্দকার মাহবুব হোসেন: আমি ব্যক্তিগতভাবে মনে করি, সুপ্রিম কোর্টের ভাবমূর্তি রক্ষার জন্য সুপ্রিম কোর্টকে প্রশাসনিক বিষয় থেকে দূরে রাখতে হবে। সংসদীয় কমিটিতে রাজনৈতিক ব্যাপার আছে। রাজনৈতিক ব্যক্তিত্ব রয়েছেন। এখন যদি বিচার বিভাগের জবাবদিহির দরকার হয়, তাহলে সুপ্রিম জুডিশিয়াল কাউন্সিল আছে।
প্রথম আলো: কিন্তু এ ধরনের বিষয়ে তো সুপ্রিম জুডিশিয়াল কাউন্সিল প্রযোজ্য হওয়ার নয়।
খন্দকার মাহবুব হোসেন: সুপ্রিম কোর্টকে নিম্ন আদালত নিয়ন্ত্রণের দায়িত্ব দেওয়া হয়েছে, এটা কিন্তু সঠিক নয়। এখানে দ্বৈত ব্যবস্থা চলছে। বিচারকদের বদলি, পদোন্নতি সবকিছুই আইন মন্ত্রণালয় নিয়ন্ত্রণ করছে।
প্রথম আলো: আপনার কথা অংশত সঠিক। বিচার বিভাগ পৃথক্করণের আগে এই নিয়ন্ত্রণ নিরঙ্কুশ ছিল। কিন্তু এখন দায়দায়িত্ব উভয়ের। মাসদার হোসেন মামলার রায়মতে, আইন মন্ত্রণালয়ের একক নিয়ন্ত্রণের সুযোগ নেই। মন্ত্রণালয়ের কোনো প্রস্তাব বৈধ না মনে করলে সুপ্রিম কোর্ট তাতে ভেটো দেবেন। সংসদীয় কমিটি দেখেছে, ২০০ জনকে ডিঙানোর প্রস্তাব সুপ্রিম কোর্ট অনুমোদন করেছেন। অথচ এর আগে একই প্রস্তাব সুপ্রিম কোর্ট উপেক্ষা করেছেন।
খন্দকার মাহবুব হোসেন: আমি কিন্তু এসব তথ্য জানি না।
প্রথম আলো: অথচ এটাই সত্যি। এর দলিলপত্র আমাদের হাতেও আছে। সংসদীয় কমিটি বুঝতে চেয়েছে, কোন নীতির ভিত্তিতে এটা হলো। এখানে সার্বভৌমত্বের প্রশ্ন প্রাসঙ্গিক হলো কী করে?
খন্দকার মাহবুব হোসেন: কী কারণে সুপ্রিম কোর্টের রেজিস্ট্রারকে ডাকা হলো, তা কিন্তু কমিটি বলেনি।
প্রথম আলো: এই যে আপনি ডাকাডাকি শব্দটি ব্যবহার করলেন। অন্য কেউ তলব শব্দটি ব্যবহার করেন। কিন্তু সেটা তো ঠিক নয়। কমিটির চিঠিতে আলোচনার অনুরোধ জানানো হয়েছে।
খন্দকার মাহবুব হোসেন: সেটা সুপ্রিম কোর্টকে কেন? আইন মন্ত্রণালয়কে জিজ্ঞেস করলেই তো হয়। তারাই তো অনুমোদন দিয়েছে।
প্রথম আলো: তাহলে আপনি কি বলতে চান যে, সুপ্রিম কোর্ট থেকে কোনো অবস্থাতেই কোনো ব্যক্তি জাতীয় সংসদের কোনো কমিটিতে যেতে পারবেন না? যদি যান তাহলে সংবিধানের চেতনা পরাভূত হবে?
খন্দকার মাহবুব হোসেন: আমার কথা হলো সুপ্রিম কোর্টের সব ব্যাপারে জবাবদিহির জন্য একটি ভিন্ন প্রতিষ্ঠান থাকা দরকার।
প্রথম আলো: তাহলে আপনার প্রস্তাব কী?
খন্দকার মাহবুব হোসেন: হাউস অব কমন্সেও কিন্তু জবাবদিহির জন্য কোনো বিচারককে ডাকা হয় না। তবে জবাবদিহি সুপ্রিম কোর্টকে করতে হবে। ইদানীং যা হচ্ছে তা অস্বাভাবিক। আমি কোনোমতেই এটা অনুমোদন করি না। এ জন্য সরকারকে ভিন্ন আইন প্রণয়ন করতে হবে। সুপ্রিম জুডিশিয়াল কাউন্সিলের আওতা বাড়ানো যেতে পারে। অবসরপ্রাপ্ত বিচারপতিদের এতে সম্পৃক্ত করা যায়। তাঁরা সুপ্রিম কোর্টের বিচারিক কার্যক্রম পর্যবেক্ষণ করবেন। এ ব্যাপারে যথাযথ উপদেশ দেবেন বা কার্যক্রম গ্রহণ করবেন।
প্রথম আলো: হাউস অব কমন্সের কমিটিতে সে দেশের বিচারকেরা অংশ নেন। আলাপ-আলোচনা করেন।
খন্দকার মাহবুব হোসেন: আমিও একমত যে আলাপ-আলোচনায় কোনো সমস্যা নেই।
প্রথম আলো: কিন্তু অ্যাটর্নি জেনারেলের যুক্তি হচ্ছে, ব্রিটেনের সংসদ সার্বভৌম কিন্তু বাংলাদেশের সংসদ সার্বভৌম নয়। তাই সংসদীয় কমিটিতে সুপ্রিম কোর্টের প্রতিনিধি যেতে পারেন না। আপনি কীভাবে দেখেন?
খন্দকার মাহবুব হোসেন: সুপ্রিম কোর্টের কোনো ব্যতিক্রমী কার্যক্রমের জন্য সংসদীয় কমিটি সুপ্রিম কোর্টকে ডাকতে পারে না। তাঁদেরকে ডাকা উচিত হবে না। তারা সার্বভৌম কি না, সেটা অন্য ব্যাপার। তবে আমি মনে করি, সুপ্রিম কোর্টের কোনো কাজ যদি ন্যায়বিচারের পরিপন্থী হয়, সে ক্ষেত্রে সুপ্রিম জুডিশিয়াল কাউন্সিল দেখতে পারে। আইন সংশোধন করতে হবে।
প্রথম আলো: কিন্তু সেই সংশোধিত কাউন্সিলেরও জবাবদিহির একটা প্রশ্ন থাকবে। আমরা কেন সর্বান্তঃকরণে সংসদকে পাশ কাটাতে চাইছি, যখন সংবিধান ও সুপ্রিম কোর্ট সংসদেরই সৃষ্টি?
খন্দকার মাহবুব হোসেন: বর্তমানে আমাদের সংসদের যে অবস্থা, তাদের যে ভাবমূর্তি দেখতে পাচ্ছি, সংসদকে রাজনৈতিকভাবে বিভক্ত করে রাখা হয়েছে। সে ক্ষেত্রে আমরা ভয় করছি, সুপ্রিম কোর্ট যদি তাঁদের সহায়ক ভূমিকা পালন না করেন, তাহলে তারা কথায় কথায় সুপ্রিম কোর্টকে ডেকে নাজেহাল করবে। সে জন্যই দেশের সর্বোচ্চ বিচারালয়কে সবার ওপরে রাখতে হবে। তাদের জবাবদিহি দরকার হলে সে জন্য নতুন আইন করুন।
প্রথম আলো: আইন ও বিচার মন্ত্রণালয়-সম্পর্কিত সংসদীয় কমিটির সভাপতি সুরঞ্জিত সেনগুপ্ত স্পষ্ট করেছেন যে, সুপ্রিম কোর্টের রেজিস্ট্রারকে তলব করা হয়নি, ডাকা হয়নি, তাঁদের মতামত কামনা করা হয়েছে। অথচ পত্রিকান্তরে তলবটাই তাপ ছড়াচ্ছে বেশি।
খন্দকার মাহবুব হোসেন: এই তলবেই কিন্তু আমাদের আপত্তি।
প্রথম আলো: কিন্তু সংসদীয় কমিটি তো তা করেনি।
খন্দকার মাহবুব হোসেন: কিন্তু কমিটির সভাপতি তলব করেছিলেন।
প্রথম আলো: তাঁরা যে চিঠি দিয়েছেন, সেটা আমরা দেখেছি। তাতে তলবের কথা লেখা নেই।
খন্দকার মাহবুব হোসেন: তাঁকে জিজ্ঞেস করুন, তিনি বলুন যে তাঁরা তলব করেননি। সেটা তিনি পরবর্তীকালে বলেছেন। আমার প্রশ্ন হচ্ছে, সুপ্রিম কোর্টের রেজিস্ট্রারকে যখন ডাকা হয়েছিল, তখন কি বলা হয়েছিল আপনাদের সঙ্গে আলাপ-আলোচনা করতে চাই?
প্রথম আলো: কমিটির চিঠিতে লেখা হয়েছিল ঢাকার বর্তমান জেলা জজের পদায়নসংক্রান্ত তথ্য প্রয়োজন বিধায় কমিটির সভাপতি আপনার উপস্থিতি কামনা করেছেন। এখন আপনিই বলুন এই কথাকে আলাপ-আলোচনা হিসেবে না গণ্য করে তলব হিসেবে দেখার সুযোগ কতটা?
খন্দকার মাহবুব হোসেন: সেটা ভিন্ন ব্যাপার। যদি কৈফিয়ত তলব করা হয় তাহলে কমিটি সেটা পারে না।
প্রথম আলো: গত ২৪ মার্চ সংসদীয় কমিটি সুপ্রিম কোর্টের বিচারকদের বেতন-ভাতাসংক্রান্ত বিল পরীক্ষা-নিরীক্ষার বিষয়ে সুপ্রিম কোর্টের পরামর্শ কামনা করে। তখন কিন্তু কারও উপস্থিতি কামনা করা হয়নি। অথচ সুপ্রিম কোর্টের তৎকালীন রেজিস্ট্রার (বর্তমানে বিচারপতি) সংসদীয় কমিটির বৈঠকে স্বতঃস্ফূর্তভাবে উপস্থিত হন এবং বক্তব্য দেন। সেটা যদি সংবিধানসম্মত হয়, সার্বভৌমত্ব খর্ব না হয়, তাহলে এখন এ প্রশ্ন উঠল কেন?
খন্দকার মাহবুব হোসেন: যদি কৈফিয়ত চাওয়া না হয়, যদি আলাপ-আলোচনার জন্য ডাকা হয়ে থাকে, বিষয়টি অবগত হওয়ার জন্য ডাকা হয়ে থাকে, তাহলে রেজিস্ট্রারের যাওয়া উচিত ছিল।
প্রথম আলো: প্রথম চিঠি পেয়ে সুপ্রিম কোর্ট জানালেন, কমিটির বৈঠকে উপস্থিত হওয়ার জন্য রেজিস্ট্রার সুপ্রিম কোর্টের অনুমতিপ্রাপ্ত হননি। এরপর দ্বিতীয় চিঠি গেল। রেজিস্ট্রার উপস্থিত হন। কমিটির সভাপতি তাঁকে অভিনন্দন জানান। রেজিস্ট্রার তাঁকে কমিটিতে আমন্ত্রণ জানানোর জন্য ধন্যবাদ জানান এবং কমিটির অভিপ্রায় অনুযায়ী প্রধান বিচারপতির সঙ্গে আলোচনা করে পরবর্তীকালে তাঁদের মতামত কমিটিকে অবহিত করার আশ্বাস দেন। এরপর গণমাধ্যমে শুধু দায়িত্বশীল সূত্রে খবর বের হয় যে, সুপ্রিম কোর্ট কমিটিতে যাবেন না। কারণ সংসদ সার্বভৌম নয়। মন্তব্য করুন।
খন্দকার মাহবুব হোসেন: আমি মনে করি আলাপ-আলোচনার জন্য ডাকা হয়ে থাকলে তার সুযোগ ছিল এবং সুপ্রিম কোর্ট রেজিস্ট্রারের কমিটিতে আলোচনা করতে কোনো বাধা ছিল না।
প্রথম আলো: সংসদীয় কমিটিতে আলাপ-আলোচনা করলে সার্বভৌমত্ব বলুন আর সংবিধানের চেতনাই বলুন—কোনো কিছুই খর্ব হতো না।
খন্দকার মাহবুব হোসেন: আমি আপনার সঙ্গে একমত। আমরা বাইরে থেকে যেটা মনে করছি, সুপ্রিম কোর্টের কার্যক্রমের ব্যাপারে সংসদীয় কমিটি সুপ্রিম কোর্টের কাছে কৈফিয়ত তলব করেছে। সেখানেই আমাদের আপত্তি।
প্রথম আলো: আপনি সম্ভবত একমত হবেন যে সুপ্রিম কোর্টের স্বাধীনতার জন্য আমাদের অবশ্যই বাহাত্তরের সংবিধানে ফিরে যেতে হবে। মওদুদ আহমেদও এ বিষয়ে একমত।
খন্দকার মাহবুব হোসেন: অধীন আদালতের নিয়ন্ত্রণভার পুরোপুরি সুপ্রিম কোর্টের কাছে ন্যস্ত করতে হবে।
প্রথম আলো: আপনি কি সুপ্রিম জুডিশিয়াল কাউন্সিল বিলোপ করে সংসদের মাধ্যমে অভিশংসন প্রথা ফিরিয়ে আনতেও একমত হবেন?
খন্দকার মাহবুব হোসেন: নিশ্চয়ই। সংসদের মাধ্যমে বিচারকদের অপসারণে অভিশংসন প্রথা গণতন্ত্রের জন্য সহায়ক।
প্রথম আলো: আপনাকে ধন্যবাদ।
খন্দকার মাহবুব হোসেন: ধন্যবাদ
জলবায়ু পরিবর্তন মোকাবিলায় সমন্বয় বাড়াতে হবে
চাকমা রাজা ব্যারিস্টার দেবাশীষ রায় বিগত তত্ত্বাবধায়ক সরকারের পরিবেশ ও বন মন্ত্রণালয়ের উপদেষ্টা হিসেবে দায়িত্ব পালন করেছেন। সম্প্রতি মেক্সিকোর কানকুনে শেষ হয়ে যাওয়া জাতিসংঘের জলবায়ু সম্মেলনে সরকারি প্রতিনিধিদলের পক্ষে কাজ করেছেন তিনি। তাঁকে জাতিসংঘের জলবায়ু পরিবর্তনবিষয়ক সংগঠন ইউএনএফসিসিসির আদিবাসীবিষয়ক ১৬ জনের ককাসের সদস্য নির্বাচন করা হয়েছে। ইউএন পার্মানেন্ট ফোরাম অন ইনডিজিনাস ইস্যুর নির্বাচিত সদস্য হিসেবে কাজ করছেন।
চট্টগ্রাম বিশ্ববিদ্যালয় থেকে ব্যাচেলর অব আর্টস ডিগ্রি অর্জনের পর অস্ট্রেলিয়ার ভিক্টোরিয়ার লা ট্রবি বিশ্ববিদ্যালয় থেকে আইন বিষয়ে ডিপ্লোমা অর্জন করেন। পরবর্তী সময়ে যুক্তরাজ্যের কেন্টের কেন্টারবুরি বিশ্ববিদ্যালয় থেকে স্নাতকোত্তর ডিগ্রি অর্জনের পর তিনি লন্ডনের স্কুল অব ল থেকে ব্যারিস্টারি ডিগ্রি অর্জন করেন। ১৯৮৮ সাল থেকে ঢাকা জেলা আদালতে এবং ১৯৯১ সাল থেকে সুপ্রিম কোর্টে আইন ব্যবসা করে আসছেন।
  সাক্ষাৎকার নিয়েছেন ইফতেখার মাহমুদ
প্রথম আলো: কানকুনসহ এর আগের জলবায়ু সম্মেলনগুলোতে বাংলাদেশের ভূমিকাকে কীভাবে মূল্যায়ন করবেন?
দেবাশীষ রায়: সামগ্রিকভাবে জাতিসংঘের জলবায়ু সম্মেলনে সমঝোতার ক্ষেত্রে বাংলাদেশের ভূমিকা ইতিবাচক। বালি থেকে শুরু করে গত বছর কোপেনহেগেন ও চলতি বছর কানকুন সম্মেলনে বাংলাদেশ স্বল্পোন্নত দেশগুলোর স্বার্থ রক্ষায় নেতৃত্বস্থানীয় ভূমিকা রাখছে। অন্যতম জলবায়ু বিপন্ন দেশ হিসেবে বাংলাদেশের ভূমিকা যথেষ্ট ভালো ছিল। তবে জলবায়ু পরিবর্তন মোকাবিলায় রাষ্ট্রীয় নীতি ও স্থানীয়দের অধিকারের সঙ্গে সমন্বয় আনতে হবে।
প্রথম আলো: জলবায়ু সম্মেলনগুলোতে সরকারের সক্ষমতার ধারাবাহিকতা আছে বলে মনে করেন?
দেবাশীষ রায়: কয়েক বছর ধরে ধারাবাহিকতা রক্ষা করে চললেও এখনো কিছু সমস্যা রয়ে গেছে। যেসব সরকারি কর্মকর্তা জলবায়ু নিয়ে আন্তর্জাতিক ও দেশীয় পরিসরে সমঝোতা করছেন, বিভিন্ন সরকারি প্রকল্প তৈরি করছেন, তাঁদের দীর্ঘ মেয়াদে কাজে যুক্ত রাখার কোনো আনুষ্ঠানিক উদ্যোগ আমরা দেখতে পাচ্ছি না। পরিকল্পনা করে ২০-২৫ বছর মেয়াদে কিছু লোককে জলবায়ু পরিবর্তন নিয়ে কাজ করতে তৈরি করতে হবে। সংস্থাপন মন্ত্রণালয়কে এ ক্ষেত্রে নীতি ও উদ্যোগ নিতে হবে।
সুশীল সমাজের একটা বড় অংশ সরকারের কাজে সহায়তা করছে। এর ধারাবাহিকতা রাখতে হবে। বনের কার্বন ধরে রাখার ক্ষমতাকে কাজে লাগিয়ে জাতিসংঘের তহবিল পাওয়াসহ বিভিন্ন কাজে সরকার কমিটি তৈরি করেছে। কিন্তু সেখানে সুশীল সমাজের অংশগ্রহণ এখনো যথেষ্ট নয়।
প্রথম আলো: সরকারের জলবায়ুবিষয়ক নীতি ও কৌশলপত্র তৈরি হয়েছে। এ সম্পর্কে মূল্যায়ন করুন।
দেবাশীষ রায়: সরকার জলবায়ু পরিবর্তন নিয়ে আন্তর্জাতিক পরিসরে সমঝোতা ও তহবিল সংগ্রহ করতে একটি কর্মকৌশলপত্র তৈরি করেছে। একে আমি জলবায়ুনীতিই বলব। এখন দেখতে হবে, এই নীতির সঙ্গে আমাদের বননীতি, পানিনীতি, ভূমিনীতির কোনো সমন্বয় আছে কি না। বিভিন্ন মন্ত্রণালয় দেশের ভেতরে যে প্রকল্প ও উদ্যোগগুলো নিচ্ছে, তার সঙ্গে জলবায়ুনীতির সমন্বয় আছে কি না, তা আমরা ভেবে দেখছি না।
প্রথম আলো: কানকুন চুক্তিতে যে সবুজ তহবিলের কথা বলা হয়েছে, সেখানে বনায়ন ও বন সংরক্ষণকেন্দ্রিক কার্যক্রমকে বেশি গুরুত্ব দেওয়া হবে। এ ক্ষেত্রে বাংলাদেশে কী ধরনের সুযোগ আছে?
দেবাশীষ রায়: বাংলাদেশের জন্য রেড কার্যক্রম (বনায়ন ও বন ধ্বংস রোধ করে কার্বন নিঃসরণ কমানো) অত্যন্ত গুরুত্বপূর্ণ বিষয়। কারণ আমাদের যে বনাঞ্চল আছে, তা ক্রমেই হ্রাস পেয়ে আসছে। এমনিতেই দক্ষিণ এশিয়ায় বনাঞ্চল ধ্বংস হওয়ার দিক থেকে এগিয়ে আছে। এর মধ্যে বাংলাদেশের অবস্থাও ভালো নয়। কানকুন সম্মেলনে রেড গুরুত্ব পেয়েছে। তবে এর শর্তগুলো এমনভাবে হতে হবে, বন নিধন বন্ধ করা ও বনাঞ্চল রক্ষা করার কাজ করতে বাইরের দেশের সমর্থন প্রয়োজন। সরকারের যে জলবায়ু পরিবর্তননীতি আছে, তা বাস্তবায়নের জন্য আন্তর্জাতিক সমর্থন প্রয়োজন। যেমন—উপকূলে আমরা সুন্দরবন থেকে চট্টগ্রাম পর্যন্ত সবুজ বেষ্টনী করতে চাই। যা আছে তা সংরক্ষণ করতে হবে এবং যেখানে নেই সেখানে বনায়ন করতে হবে। অভিযোজন তহবিল কোনো ভিক্ষার ব্যাপার নয়। শিল্পোন্নত দেশগুলোকে এই অর্থ দিতে হবে। আন্তর্জাতিক পরিসরে প্রধান সমস্যা বাজারনির্ভর কার্যক্রম। কার্বন-বাণিজ্যের মাধ্যমে তহবিল আসা ঠিক নয়।
প্রথম আলো: কার্বন-বাণিজ্যের পূর্বশর্ত হিসেবে বনজীবীদের বন থেকে সম্পদ আহরণ বন্ধের কথা বলা হচ্ছে। এটি কতটা বাস্তবসম্মত?
দেবাশীষ রায়: জাতিসংঘের তহবিল নেওয়া ও কার্বন-বাণিজ্যসহ প্রতিটি ক্ষেত্রে আদিবাসী যে জনগোষ্ঠীগুলো বনে আছে, তাদের অধিকারগুলো যথাযথভাবে থাকা উচিত। কোপেনহেগেন মতৈক্যে জাতিসংঘের আদিবাসীবিষয়ক ঘোষণাপত্রের সঙ্গে মিল রেখে জলবায়ু তহবিলের কার্যক্রম নেওয়া উচিত বলে উল্লেখ করা হয়েছিল।
সুন্দরবনে অনেক স্থানীয় জনগোষ্ঠী আছে। পার্বত্য চট্টগ্রামে অনেক বননির্ভর গোষ্ঠী ও জাতি আছে। তাই বন সংরক্ষণে আদিবাসীদের সম্পৃক্ত না করার ফল আমরা দেখতে পাচ্ছি। ব্রিটিশ আমল থেকে এখন পর্যন্ত আমরা ঔপনিবেশিক কায়দায় বন সংরক্ষণ দেখতে পাই। রাষ্ট্রের বন ও জনগণের বনের মধ্যে সুস্পষ্ট পার্থক্য দেখা যায়।
প্রথম আলো: কী ধরনের পার্থক্য দেখতে পান?
দেবাশীষ রায়: সরকার-নিয়ন্ত্রিত বনের ক্ষেত্রে ‘সরকার কা মাল দরিয়া মে ঢাল’ মনোভাব দেখতে পাই। পার্বত্য চট্টগ্রামে ১৯৮৯ সালে পার্বত্য চট্টগ্রামে প্রথম যখন স্থানীয় সরকার পরিষদ হয়, তখন বন বিভাগকে জেলা পরিষদে স্থানান্তর করা হয়েছিল। দু-এক মাসের মধ্যে তা আবার বন বিভাগের আওতায় নিয়ে আসা হয়। এটা পার্বত্য শান্তিচুক্তির অংশ। বন বিভাগ জেলা পরিষদের আওতায় থাকলে রাষ্ট্রের স্বার্থ ও স্থানীয় জনগণের স্বার্থের মধ্যে একটা সমন্বয় আনার সুযোগ ছিল। বন বিভাগের আওতায় থাকলে তা সম্ভব নয়।
প্রথম আলো: স্থানীয় জনগণ দিয়ে সত্যিকার অর্থে বন রক্ষা সম্ভব নয় বলে অনেকে মনে করেন।
দেবাশীষ রায়: পার্বত্য চট্টগ্রামে এখনো যতটুকু বন টিকে আছে, এর বেশির ভাগই স্থানীয় উদ্যোগে রক্ষা করা হচ্ছে। স্থানীয় হেডম্যান, কার্বারিসহ আদিবাসী জনগোষ্ঠী নেতারা উদ্যোগ নিয়ে বন রক্ষা করে চলেছেন। তত্ত্বাবধায়ক সরকারের আমলে পার্বত্য চট্টগ্রামের কয়েকজন স্থানীয় জনগোষ্ঠী নেতাকে বন রক্ষা করার জন্য পুরস্কার পর্যন্ত দেওয়া হয়েছে।
প্রথম আলো: বননীতির ক্ষেত্রে কী করা প্রয়োজন?
দেবাশীষ রায়: আমাদের বননীতি যুগোপযোগী করতে হবে। বর্তমানে যে বননীতি আছে, তা বন সংরক্ষণের জন্য যথেষ্ট নয়। একে জনমুখী করতে আরও পদক্ষেপ নেওয়া উচিত। বন আইন ও নীতি বদলানোর কথা আমরা শুনছি। এতে কিছু ভালো দিক আবার কিছু মন্দ দিকও আছে বলে শুনেছি। আমরা বিষয়গুলো ভালোমতো খুঁটিয়ে খুঁটিয়ে দেখছি।
প্রথম আলো: সরকার বননীতির ক্ষেত্রে তো পরিবর্তন আনার উদ্যোগ নিয়েছে। সহব্যবস্থাপনার বিষয়টি অন্তর্ভুক্ত করা হয়েছে?
দেবাশীষ রায়: সহব্যবস্থাপনা একটি প্রকল্পের মাধ্যমে শুরু হয়েছে। মৌলভীবাজারের লাউয়াছড়া ও কক্সবাজারের কিছু বনকে এই সহব্যবস্থাপনা কার্যক্রমের আওতায় নিয়ে আসা হয়েছে। পার্বত্য চট্টগ্রামে এই কার্যক্রম চালুর চেষ্টা করার উদ্যোগ নেওয়া হলেও তা পার্বত্য জেলা পরিষদ গ্রহণ করেনি। কারণ এতে পার্বত্যবাসীর অধিকার যথাযথভাবে সংরক্ষণ করা হয়নি।
এর কিছুটা ভালো দিক আছে। কেননা এতে বলা হচ্ছে, বন থেকে যে আয় হবে, তা বনজীবীদের দেওয়া হবে। মূলত পর্যটন খাতের আয়ের কথা বলা হচ্ছে। কিন্তু মনে রাখতে হবে, লাউয়াছড়া বা সুন্দরবনের মতো সব বনের ক্ষেত্রে পর্যটন-আয় তেমন নেই। পর্যটনের ওপর নির্ভর করে আমরা বন সংরক্ষণ করতে পারব না। বন সংরক্ষণে বননির্ভরগোষ্ঠী ও পার্বত্য চট্টগ্রামের ক্ষেত্রে যে স্থানীয় ক্ষমতা কাঠামোর লোকেরা আছে, তাদের সঙ্গে কথা বলে মতামত নিয়ে এগোতে হবে। চিফ, হেডম্যানদের সঙ্গে আলোচনা করে বন আইন সংরক্ষণ করতে হবে। আন্তর্জাতিক পরিসরে বন সংরক্ষণের তহবিল নেওয়া এবং তা ব্যবহারের ক্ষেত্রে স্থানীয়দের অংশগ্রহণের বিষয়টি গুরুত্ব দিতে হবে।
জলবায়ু পরিবর্তন মোকাবিলায় নেওয়া উদ্যোগগুলো বননির্ভর জনগোষ্ঠীর অধিকারের আলোকে নিতে হবে। সরকারিভাবে যে তহবিল তৈরি হয়েছে, যুক্তরাজ্যসহ বিভিন্ন দ্বিপক্ষীয়ভাবে তহবিল দিয়েছে, তার যথাযথ ব্যবহার করতে হবে। প্রতিটি তহবিল ব্যবস্থাপনায় বনজীবীদের অধিকার নিশ্চিত করে এগোতে হবে।
প্রথম আলো: বন নিয়ে এর আগে যে বড় উদ্যোগগুলো নেওয়া হয়েছে, তা সফল হয়নি। সুন্দরবন বায়োডাইভারসিটি কনজারভেশন প্রজেক্ট ও এশীয় উন্নয়ন ব্যাংকের অর্থায়নে মধুপুরে বড় প্রকল্প নেওয়া হয়েছে। সেখানে তো স্থানীয় গাছ কেটে বিদেশি প্রজাতির গাছ লাগানো হয়েছে। দুর্নীতির কারণে প্রকল্পগুলো মাঝপথে বন্ধ করে দিতে হয়েছে।
দেবাশীষ রায়: বড় প্রকল্প বা উদ্যোগ নেওয়ার আগে বন বিভাগের আমূল পরিবর্তন দরকার। জলবায়ু পরিবর্তন মোকাবিলার উদ্যোগ নিতে হলে সরকারের বন বিভাগকে ঢেলে সাজাতে হবে। বন বিভাগের সংস্কারের জন্য বিশ্ব খাদ্য ও কৃষি সংস্থা (এফএও) ১৯৯৭ একটি সংস্কার সুপারিশ দিয়েছিল, যা আদৌ সিরিয়াসলি আমলে নেওয়া হয়নি। যার সব কটি ভালো না হলেও অনেক ইতিবাচক সুপারিশ দেওয়া হয়েছিল। আমি ১১ মাস তত্ত্বাবধায়ক সরকারের পরিবেশ ও বন মন্ত্রণালয়ের উপদেষ্টা ছিলাম। আমার কাজের অভিজ্ঞতায় দেখেছি, আগের চেয়ে কিছুটা ভালো হয়েছে। অনেক কিছু উন্মুক্ত হয়েছে। কিন্তু তা যথেষ্ট নয়। এখনো সংস্কারের বিরুদ্ধে বন বিভাগের ভেতর থেকে প্রতিরোধ আছে।
বন বিভাগ সেই আগের ব্রিটিশ কায়দায় চলছে। কাঁধে রাইফেল আর মাথায় টুপি পরা বনরক্ষী দিয়ে বন রক্ষা করা যাবে না। আমি বলব, বন বিভাগকে ভবিষ্যতে একটি সম্প্রসারণ সেবা বিভাগে পরিণত করতে হবে। ফৌজদারি মামলা ও নিরাপত্তার বিষয়টি হয়তো সীমিত পরিসরে থাকতে পারে। কিন্তু বন বিভাগ নিজে বন রক্ষা করার সব দায়িত্ব নেবে না। জনগণকে সঙ্গে নিতে হবে। যেমন—কৃষির ক্ষেত্রে আমাদের কৃষি বিভাগ রয়েছে। তারা তো নিজেরা ফসল রোপণ করে না। কৃষককে ফসল রোপণ ও রক্ষায় পরামর্শ ও সহায়তা দেয়। আমাদের বন বিভাগকে এ ধরনের একটি প্রতিষ্ঠানে পরিণত না করতে পারলে বন রক্ষা করা কঠিন হয়ে যাবে। জনগণের সম্পৃক্ততার মাধ্যমে বন রক্ষা ও বনায়ন হবে।
প্রথম আলো: কিন্তু আমাদের দেশে তো সামাজিক বনায়নের কথা বলা হচ্ছে।
দেবাশীষ রায়: সামাজিক বনায়নের ধারণায়ও গলদ আছে। ইংরেজি সোশ্যাল ফরেস্ট্রি শব্দের বাংলা করা হয়েছে সামাজিক বনায়ন। কিন্তু এর সত্যিকার অর্থ হচ্ছে সামাজিক বন ব্যবস্থাপনা। বনায়ন তার একটি অংশ মাত্র। আমাদের সারা দেশে যে বন আছে, তা কেউ রোপণ করেনি। এগুলো তো প্রাকৃতিকভাবে গড়ে উঠেছে। এখনো যদি আমরা এগুলোকে প্রাকৃতিকভাবে টিকে থাকতে দিই, আমরা যদি উপকূলীয় বন সৃষ্টি হওয়ার সুযোগ দিই, পরিবেশ আছে এমন এলাকায় বনায়ন করি, তাহলে জলবায়ু পরিবর্তন মোকাবিলায় তা গুরুত্বপূর্ণ ভূমিকা রাখতে পারে। তবে এ জন্য আমাদের বন আইন, নীতি ও ব্যবস্থাপনা পাল্টাতে হবে।
প্রথম আলো: জলবায়ু পরিবর্তন মোকাবিলায় বেশ কিছু তহবিল তৈরি করা হয়েছে। আন্তর্জাতিক পরিসর থেকে জাতিসংঘ ও দ্বিপক্ষীয় তহবিল পাওয়ার চেষ্টা করা হচ্ছে। তহবিল ব্যবস্থাপনার দক্ষতা ও স্বচ্ছতা নিয়ে বিভিন্ন ধরনের আলোচনা আছে। আপনি কীভাবে দেখছেন?
দেবাশীষ রায়: সরকার নিজস্ব অর্থায়নে একটি তহবিল গঠন করেছে। যুক্তরাজ্যসহ বেশ কিছু দেশের কাছ থেকে তহবিল পেয়েছে। এই তহবিলগুলো আমরা এখনো সঠিকভাবে ব্যয় করতে পারিনি। কিছু কারিগরি সমস্যা রয়ে গেছে। অভিযোজন তহবিল ও সবুজ তহবিল থেকে অর্থ পাব বলে মনে হচ্ছে। এসব ক্ষেত্রে স্বচ্ছতা ও সুশীল সমাজের অংশগ্রহণের বিষয়টিকে আরও গুরুত্ব দিতে হবে। দেশের অভ্যন্তরীণ নীতিগুলোর মধ্যে সমন্বয় আনা প্রয়োজন।
প্রথম আলো: আপনাকে ধন্যবাদ।
দেবাশীষ রায়: ধন্যবাদ।
দুর্নীতিই আমাদের অর্থনীতি ও রাজনীতির প্রধান সমস্যা
মঈনুল ইসলাম। চট্টগ্রাম বিশ্ববিদ্যালয়ের অর্থনীতি বিভাগের অধ্যাপক ও বাংলাদেশ অর্থনীতি সমিতির সাবেক সভাপতি। ঢাকা বিশ্ববিদ্যালয় থেকে অর্থনীতিতে স্নাতক সম্মান ও স্নাতকোত্তর ডিগ্রি নেওয়ার পর মঈনুল ইসলাম যুক্তরাষ্ট্রের ভেন্ডারবিল্ট বিশ্ববিদ্যালয় থেকে পিএইচডি লাভ করেন। চোরাচালান, ঋণখেলাপি ও আঞ্চলিক সহযোগিতা নিয়ে গবেষণা করে খ্যাতিলাভকারী এই অর্থনীতিবিদ বর্তমান ষষ্ঠ পঞ্চবার্ষিক পরিকল্পনা কমিশনের প্যানেল অব ইকোনমিস্টসের অন্যতম সদস্য হিসেবেও কাজ করছেন। সাম্প্রতিক কালে দুর্নীতিসংক্রান্ত টিআইবির জরিপ প্রতিবেদন নিয়ে ব্যাপক আলোচনা-সমালোচনা হচ্ছে। একই সঙ্গে আলোচনায় এসেছে সরকারের দুর্নীতিবিরোধী অভিযান, অর্থনীতিতে কালো টাকা, চোরাচালানের প্রভাব এবং শেয়ারবাজারের অস্থিরতার বিষয়টিও। প্রথম আলোর সঙ্গে আলাপচারিতায়্রএসব বিষয়ে তিনি আলোকপাত করেছেন।
  সাক্ষাৎকার নিয়েছেন সোহরাব হাসান
প্রথম আলো: বাংলাদেশের অর্থনীতিতে কালো টাকার প্রভাব কতটা? কীভাবে এই প্রভাব কমানো যায়?
মঈনুল ইসলাম: কালো টাকার নানা রকম সংজ্ঞা রয়েছে। কেউ এটাকে অবৈধ বা বেআইনি কার্যক্রম থেকে উদ্ভূত আয় হিসেবে সংজ্ঞায়িত করেন। অন্যরা আবার বৈধ বা অবৈধ যেভাবেই টাকাটা উপার্জিত হোক না কেন, যদি ওই টাকার ওপর প্রদেয় কর পরিশোধ না করা হয়, তাহলে ওই টাকাকে কালো টাকা হিসেবে সংজ্ঞায়িত করেন। তবে সংজ্ঞার পার্থক্য সত্ত্বেও ঘুষ-দুর্নীতি, চোরাচালান, কালোবাজারি, চাঁদাবাজি, মার্জিন-কমিশন শিকার ইত্যাদি কার্যক্রম থেকে উদ্ভূত আয়কে কালো টাকা হিসেবে আখ্যায়িত করার যুক্তি রয়েছে। প্রবাসী বাংলাদেশিদের পাঠানো অর্থও যদি হুন্ডিপ্রক্রিয়ায় দেশে প্রবেশ করে, তাহলে ওই অর্থটাও কালো অর্থনীতির আয়তন বৃদ্ধি করে।
সুতরাং বাংলাদেশের অর্থনীতির একটা বিশাল অংশকে কালো অর্থনীতি বা সমান্তরাল অর্থনীতি হিসেবে অভিহিত করা যায়। কিন্তু এটা অর্থনীতির ‘কত শতাংশ’ তা প্রাক্কলন যাঁরা করছেন, তাঁরা কীভাবে বা কোন বিশ্লেষণপদ্ধতি অনুসরণে তা করছেন, সেটা না জেনে তাঁদের প্রাক্কলনকে ভালো বা খারাপ বলব না আমি। ‘বীরবলের কাক গণনা’র একটা দ্যোতনা ওগুলোতে তো রয়েছেই। তবে আমার ধারণা, কালো অর্থনীতির দৌরাত্ম্য কিংবা আয়তন কমছে না মোটেও। সেখানেই সরকারের ভূমিকা এবং যথাযথ নীতি প্রণয়নের প্রশ্নটি অত্যন্ত গুরুত্বপূর্ণ। প্রতিবারের বাজেটে কালো টাকা সাদা করার অনৈতিক ব্যবস্থাটা চালু রাখা কালো টাকাকে নিরাপদ ছত্রচ্ছায়া প্রদান মনে হয় আমার কাছে। ওটা বাতিল করার মাধ্যমেই সরকারের ‘কালো টাকা প্রতিরোধ’ প্রয়াসটা শুরু করতে হবে। এরপর আসবে দুর্নীতি দমন কমিশনকে সত্যিকার স্বাধীন, শক্তিশালী ও কার্যকর করার ব্যবস্থার কথা। বর্তমান সরকার এটাকে আক্ষরিক অর্থেই লক্ষ্যদন্তহীন ব্যাঘ্রে পরিণত করেছে। তারপর মানি লন্ডারিং আইন সংশোধনের প্রশ্নও আসবে, এনবিআরকেও দুর্নীতিমুক্ত করার কার্যকর প্রয়াস লাগবে। চোরাচালানকে যেসব বিষয় উৎসাহিত করছে, সেগুলোও যথাযথ নীতি পরিবর্তনের মাধ্যমে কমিয়ে আনা যায়। আমার বিভিন্ন গবেষণা পুস্তক এবং প্রবন্ধে সেগুলোর পথনির্দেশনা রয়েছে।
প্রথম আলো: বলা হয়, যেকোনো দেশের অর্থনীতির বিকাশের প্রাথমিক পর্যায়ে কালো টাকার প্রভাব থাকে। ধীরে ধীরে তা কমে যায়। বাংলাদেশের অর্থনীতি এখন কোন অবস্থায় আছে?
মঈনুল ইসলাম: আমি এ প্রশ্নে দ্বিমত পোষণ করছি। একটি দেশের রাষ্ট্রচরিত্র এবং রাজনৈতিক সংস্কৃতির কারণেই কালো টাকা পৃষ্ঠপোষকতা পায়। অতএব, কালো টাকা এমনি এমনি কমে যাবে না। বাংলাদেশের সামরিক শাসকেরা অবৈধভাবে ক্ষমতা দখল করে কেনাবেচার রাজনীতি এবং আমলাতান্ত্রিক রাষ্ট্রচরিত্রকে যেভাবে প্রাতিষ্ঠানিকতা দিয়েছে, সেখান থেকে দুই দশকের নির্বাচনী গণতন্ত্র এখনো বেরোতে পারছে না। কারণ, নির্বাচনও কালো টাকা এবং পেশিশক্তির কবল থেকে আজও মুক্ত হতে পারছে না। রাষ্ট্রচরিত্র এবং রাজনীতিকে জবাবদিহি ও স্বচ্ছতার দিকে নিয়ে যেতে না পারলে কালো টাকা থেকে জাতির মুক্তি মিলবে না।
প্রথম আলো: দুর্নীতির সঙ্গে কালো টাকার একটি নিবিড় সম্পর্ক আছে। দুর্নীতি কমাতে হলে কালো টাকার দৌরাত্ম্যও কমাতে হবে। সে ক্ষেত্রে অর্থনীতিতে বিরূপ প্রতিক্রিয়া পড়বে কি না?
মঈনুল ইসলাম: দুর্নীতি দমন কার্যক্রমকে ভোঁতা করে তো কালো টাকা থেকে রেহাই মিলবে না। বর্তমান সরকার ক্ষমতাসীন হওয়ার পর গত দুই বছর যেভাবে দুর্নীতি দমন কমিশনকে অকার্যকর করে রেখেছে, সে জন্য জবাবদিহি করতে হবে। তত্ত্বাবধায়ক সরকারের যত সমালোচনাই করা হোক, এই একটি ক্ষেত্রে তারা কি একটা ‘ঝাঁকি’ দেয়নি? এখন তো আবার দুর্নীতিবাজেরা একে একে মামলা থেকে রেহাই পেয়ে ফেরেশতা বনে গেছেন। আর অর্থনীতিতে বিরূপ প্রতিক্রিয়া পড়বে কেন? বরং কালো অর্থনীতির কারণেই তো বাজার নিয়ন্ত্রণহীন অবস্থায় চলে যাচ্ছে বারবার।
প্রথম আলো: তত্ত্বাবধায়ক সরকারের আমলে দুর্নীতিবিরোধী অভিযান সফল না হওয়ার জন্য অনেকে অর্থনীতিতে কালো টাকার প্রভাবের কথা বলেন। এ নিয়ে আপনার কাজও আছে। বিষয়টি কীভাবে ব্যাখ্যা করবেন?
মঈনুল ইসলাম: তত্ত্বাবধায়ক সরকারের দুর্নীতিবিরোধী অভিযানের পেছনে সামরিক এস্টাবলিশমেন্টের রাজনৈতিক এজেন্ডা রয়েছে—এটা যখন পরিষ্কার হয়ে গেল, তখনই ওই অভিযান তার নৈতিক ভিত্তি হারিয়ে ফেলে। শুধু বেছে বিএনপি ও আওয়ামী লীগের রাজনীতিবিদদের পাকড়াও করা হলো, কিন্তু কোনো দুর্নীতিবাজ সামরিক কর্মকর্তাকে ধরা হলো না—তারা কি ফেরেশতা ছিল? দুর্নীতি দমন কমিশনকে সামনে রেখে যে মহাশক্তিধর ‘জাতীয় কমিটি’ অভিযানে নামল, তাদের জালে তো এদের কেউ ধরা পড়ল না? হরেক কিসিমের ‘কিংস পার্টি’ গঠনের এজেন্ডা, মাইনাস টু এজেন্ডা, বিরাজনৈতিকীকরণ এজেন্ডা—এসবই তত্ত্বাবধায়ক সরকারের দুর্নীতি দমন অভিযানের বিশ্বাসযোগ্যতাকে বরবাদ করে দিয়েছিল।
প্রথম আলো: সম্প্রতি টিআইবির দুর্নীতির জরিপ প্রতিবেদন নিয়ে ব্যাপক সমালোচনা হয়েছে। সরকারের বাইরে ব্যবসায়ীরাও মনে করেন, এতে দেশের ভাবমূর্তি নষ্ট হচ্ছে এবং ব্যবসা-বাণিজ্যের ওপর বিরূপ প্রভাব পড়বে। একজন অর্থনীতিবিদ হিসেবে আপনার মত কী?
মঈনুল ইসলাম: আমি তা মনে করি না। দুর্নীতির সমস্যাকে কার্পেটের তলায় লুকিয়ে রাখলে বিশ্বের কেউ জানবে না, তা তো তথ্য ও যোগাযোগপ্রযুক্তি বিপ্লবের এই যুগে চিন্তা করাটাই আহাম্মকি। দুর্নীতি এই মুহূর্তে বাংলাদেশের অর্থনীতি ও রাজনীতির এক নম্বর সমস্যা। দুর্নীতি কমাতে চাইলে সমস্যাটি যে সংকটের সৃষ্টি করেছে, তা স্বীকার করে এর বিরুদ্ধে প্রতিরোধ গড়ে তুলতে সর্বশক্তি নিয়ে ঝাঁপিয়ে পড়ার জন্য প্রধানমন্ত্রীকে আহ্বান করব। সরকারের কেবিনেটে যাঁদের বিরুদ্ধে অভিযোগ আছে, তাঁদের বাদ দিতে হবে। দলীয় নেতা-পাতিনেতা, যুবলীগ-ছাত্রলীগ-শ্রমিক লীগের ক্যাডারদের বেপরোয়া টেন্ডারবাজি-চাঁদাবাজির বিরুদ্ধে ব্যবস্থা নিতে হবে। ওই পথেই বাংলাদেশের ইমেজ উদ্ধার করতে হবে।
প্রথম আলো: কালো টাকা সাদা করার পক্ষে-বিপক্ষে মত আছে। সরকার সীমিত পর্যায়ে কালো টাকা সাদা করার অনুমতি দিয়েছে। এতে কি অর্থনীতি চাঙা হবে বলে মনে করেন? সৎভাবে যাঁরা শোধ করেন, তাঁদের সর্বোচ্চ ২৫ শতাংশ কর দিতে হয়। কিন্তু যাঁরা কর ফাঁকি দেন, তাঁদের জন্য এ সুবিধা দেওয়া কতটা যুক্তিসংগত?
মঈনুল ইসলাম: কালো টাকা সাদা করার জন্য প্রতিবারের বাজেটে রাজস্বনীতি গ্রহণকে আমি ‘কালো টাকা লালননীতি’ বলে অভিহিত করে থাকি। আমার বিভিন্ন লেখায় বরাবরই আমি বলে আসছি, এ ধরনের নীতি সরকারের অনৈতিক দৃষ্টিভঙ্গিরই প্রতিফলন। তত্ত্বাবধায়ক সরকারের আমলে এই নীতির মাধ্যমে কয়েক হাজার কোটি টাকা রাজস্ব পাওয়া গিয়েছিল সত্য, তবে সেটা ভয়ভীতি প্রদর্শনের কারণেই। কিন্তু বছরের পর বছর ১০ শতাংশ কর দিয়ে কালো টাকার মালিকদের মানি লন্ডারিংয়ের সুযোগ দিয়ে অন্যদিকে মানি লন্ডারিং আইনের ‘বজ্র আঁটুনি ফসকা গেরোর’ এমন প্রহসনের কোনো নৈতিক বা যৌক্তিক ভিত্তি থাকতে পারে না। এ পথে অর্থনীতি কিংবা বিনিয়োগ চাঙা হওয়ারও কোনো কারণ নেই। কালো টাকাকে বৈধ বিনিয়োগে নিয়ে আসার বহু সফল নীতির প্রয়োগ নানা দেশে হচ্ছে, এ দেশেও পিপিপির মতো ব্যবস্থা জোরদার করে তা শুরু করা হয়েছে। কিন্তু কালো টাকাকে এ দেশে যেভাবে শেয়ারবাজারে ঢালাওভাবে আমন্ত্রণ জানানো হয়েছে, তার বিপজ্জনক ফল তো সাম্প্রতিক শেয়ারবাজারের ধস আমাদের দেখিয়ে দিল। বাংলাদেশ ব্যাংকের হিসাবে, এ দেশে ২৩ হাজারের বেশি কোটিপতি রয়েছেন। এনবিআরকে চ্যালেঞ্জ করছি, এঁদের কত শতাংশ কোটি টাকা কর প্রদানকারী, ‘সৎ করদাতা’, সে উপাত্তটা প্রকাশ করা হোক। কর ফাঁকি দেওয়ার প্রবণতা প্রায় সব করদাতার মধ্যেই থাকে, বিশ্বের সব দেশেরই জনগণের মধ্যে এ প্রবণতা রয়েছে কমবেশি। কিন্তু বৈদেশিক খয়রাতনির্ভরতা থেকে মুক্তি চাইলে এই প্রবণতাকে সহনীয় পর্যায়ে নিয়ে আসতে হবেই। রাজস্ব বিভাগের দুর্নীতির বিরুদ্ধে ‘জেহাদ’ তো দেখলাম না!
প্রথম আলো: শেয়ারবাজারের ওঠা-নামাকে কীভাবে দেখছেন? এটা কি স্বাভাবিক? ’৯৬-এর ঘটনার পুনরাবৃত্তির আশঙ্কা আছে কি?
মঈনুল ইসলাম: শেয়ারবাজারের সাম্প্রতিক ধস এবং এক ধাক্কায় সেটার বিপরীতে এক দিনের রেকর্ড ভাঙা উত্থান—দুটোই প্রমাণ করছে, এই বাজারে খেলোয়াড়েরা খেলছেন। এ রকমের ধস যে নামবেই, সেটা তো গত দুই বছরের ফাঁপা বেলুনের মতো সূচকের স্ফীতি থেকেই বোঝা যাচ্ছিল। কিন্তু ব্যাংকের স্থায়ী আমানতকে নিরুৎসাহিত করে কালো টাকা, হুন্ডির মাধ্যমে পাঠানো রেমিট্যান্স এবং খোদ ব্যাংকগুলোকেই তো এ ফাটকা বাজারে মুনাফাবাজি করায় উৎসাহিত করেছে সরকার। সে দায়ভার কে নেবে? বেকার শিক্ষিত যুবকদের ‘পেশা’ হিসেবে শেয়ারের ফাটকা কারবারি বানিয়ে ফেলা হয়েছে। শেয়ারের কারবার ‘পেশা’ হয় কী করে? লুটেরা খেলোয়াড়দের হাত থেকে এ দেশের শেয়ারবাজার অদূর ভবিষ্যতে মুক্তি পাবে বলে মনে হয় না। তবে ওই খেলোয়াড়েরা নিজেদের স্বার্থেই বর্তমান ধসকে ১৯৯৬-এর পর্যায়ে যেতে দেবে না, তাও ঠিক।
প্রথম আলো: অর্থনৈতিক নীতির ক্ষেত্রে সরকার ও প্রধান বিরোধী দলের মধ্যে বড় ধরনের কোনো বিরোধ আছে কি? না থাকলে অর্থনৈতিক নীতির ব্যাপারে তারা মতৈক্যে আসতে পারছে না কেন?
মঈনুল ইসলাম: বাংলাদেশে বিএনপি-জামায়াত হলো আওয়ামী লীগ এবং মুক্তিযুদ্ধের চেতনার ধারক প্রগতিশীল রাজনৈতিক দল ও শক্তিগুলোর ‘নেমেসিস’। তাই এ দুই ধারার রাজনীতির রাষ্ট্র পরিচালনার ক্ষেত্রে মতৈক্যে আসার সম্ভাবনা সুদূরপরাহত বলা চলে। ঘটনাক্রমে জিয়াউর রহমান মুক্তিযোদ্ধা হয়ে গেলেও এ দেশের মুক্তিযুদ্ধের চেতনাকে সুপরিকল্পিতভাবে নস্যাৎ করার সবচেয়ে বড় দায়ভারটি তাঁর ওপরই বর্তাবে। আরও যেটা গুরুতর, ১৯৭৫ সালের ১৫ আগস্টের নারকীয় হত্যাযজ্ঞের নায়কেরা যে বঙ্গবন্ধু সরকারের বিরুদ্ধে অভ্যুত্থান ঘটাতে যাচ্ছে, সেটা জিয়াউর রহমান ষড়যন্ত্রের পর্যায়েই জানা সত্ত্বেও এতে তাঁর নীরব সম্মতি ছিল, এখন সেটা প্রমাণিত সত্য। আর সবশেষে ২০০৪ সালের ২১ আগস্টের গ্রেনেড হামলা ও শেখ হাসিনাকে হত্যার প্রয়াসের সঙ্গেও বিএনপি-জামায়াতের প্রত্যক্ষ সংশ্লিষ্টতা ছিল, তাও ক্রমেই পরিষ্কার হয়ে যাচ্ছে।
এ রকম প্রেক্ষাপটে দুই নেত্রীর ‘শত্রুতামূলক সম্পর্ক’কে শুধুই ব্যক্তিগত ঘৃণা-বিদ্বেষ-ঝগড়া মনে করা ঠিক হবে না। অর্থনৈতিক নীতির ব্যাপারেও বিএনপি-জামায়াত জোটকে দক্ষিণপন্থী বাজার মৌলবাদের অন্ধ অনুসারী বলা চলে। আওয়ামী লীগ এবং তাদের প্রগতিশীল বন্ধুরা অতখানি দক্ষিণপন্থী হতে পারবে না। এ সরকারকে অনেকেই ‘লেফট অব সেন্টার’ হিসেবেই বিচার করছেন। তবুও বলব, কৃষি, শিক্ষা, শিল্প ও সেফটি নেট ক্ষেত্রে আওয়ামী লীগের নীতিগুলোকে বিএনপির আদাজল খেয়ে বিরোধিতা না করার বিষয়টি আমার কাছে মানসিকতার ইতিবাচক পরিবর্তন মনে হয়েছে।
প্রথম আলো: কালো টাকা রোধে সরকারের উদ্যোগই কি যথেষ্ট? এ ক্ষেত্রে ব্যাংকগুলো কীভাবে কার্যকর পদক্ষেপ নিতে পারে?
মঈনুল ইসলাম: সরকারের বর্তমান উদ্যোগগুলো যথেষ্ট কার্যকর নয়। আরও বহু কিছু করতে হবে, যার কিছু কিছু ওপরের প্রশ্নগুলোর জবাবে বলেছি। ব্যাংকিং সিস্টেম পুরোনো খেলাপি ঋণের সমস্যাটাকে ‘আলোপিত ঋণে’ পরিণত করে লোকচক্ষুর আড়ালে লুকিয়ে ফেলেছে। রাঘববোয়াল ঋণখেলাপিরা written off ঋণ হজম করার ব্যবস্থা পাকাপোক্ত করে ফেলেছে। এখন ব্যাংকঋণ যাচ্ছে শেয়ারবাজারের ফাটকা কারবারে। তার সঙ্গে যোগ হয়েছে ব্যাংকগুলোর সরাসরি শেয়ারের ব্যবসা করার বিপজ্জনক কর্মকাণ্ড। অর্থবাজার ও পুঁজিবাজারের মিশন এবং কার্যক্রমের ফারাকটা ঠিকভাবে বুঝতে হবে। শেয়ারবাজারকে ‘ক্যাসিনো পুঁজিবাদের’ হাতিয়ার বানালে আমাদের অর্থনীতিতেও বিপদ ঘটবে বারবার।
প্রথম আলো: সীমান্তে প্রহরা বসিয়ে কি চোরাচালান রোধ করা যায়? এ ক্ষেত্রে সরকারের কী কী পদক্ষেপ নেওয়া উচিত বলে মনে করেন?
মঈনুল ইসলাম: এ বিষয়ে অনেক গবেষণাকর্ম প্রকাশিত হয়েছে, যেখানে বিশ্লেষণ ও পথনির্দেশ পাওয়া যাবে। চোরাচালান রোধের পদক্ষেপ সম্পর্কে সংক্ষেপে কিছু বললে ভুল বোঝাবুঝির সৃষ্টি হতে পারে। শুধু এটুকুই বলব, চোরাচালান ও বৈধ বাণিজ্য—দুটোরই প্রণোদনা যেহেতু মুনাফা আহরণ; অতএব এটাকে অর্থনৈতিক নীতি প্রণয়নের সমস্যা হিসেবে দেখাটাই যৌক্তিক। এটাকে প্রহরা বসিয়ে রোধ করা যাবে না; আরও অনেক দুর্নীতিবাজকে কোটিপতি বানানো হবে ওভাবে।
প্রথম আলো: আমাদের অর্থনীতির প্রধান দুর্বল ও সবল দিক কী? অর্থনীতির আনুষ্ঠানিক খাতের বাইরে অনানুষ্ঠানিক খাতের উন্নয়নে কী করা উচিত বলে মনে করেন?
মঈনুল ইসলাম: আমাদের অর্থনীতির ক্রমেই সবল হওয়ার লক্ষণগুলো ফুটে উঠছে। কৃষি খাতে সাফল্য এবং খাদ্যনিরাপত্তা অর্জন, শিক্ষা খাতে বৈষম্য নিরসনের উদ্দেশ্যে গৃহীত নতুন শিক্ষানীতির বাস্তবায়ন, বৈদেশিক ঋণ ও খয়রাতের ওপর নির্ভরশীলতা হ্রাস, বৈদেশিক মুদ্রার রিজার্ভের স্বস্তিকর অবস্থা, পাটের সুদিন ফিরে আসার ইঙ্গিত, নিটওয়্যার ও পোশাক খাতের রপ্তানির নাটকীয় প্রবৃদ্ধি—এগুলো সবই উন্নয়নের সুবাতাস বয়ে এনেছে অর্থনীতিতে। সবচেয়ে দুর্বল দিক হলো ক্রমবর্ধমান দুর্নীতির বিস্তার। আর অনানুষ্ঠানিক-আনুষ্ঠানিক খাতের বিষয়টা গতানুগতিকভাবে বিবেচনা করাটা ভুল। এ দেশের কৃষি, ছোট ও মাঝারি শিল্প, বাণিজ্য ও সেবা খাতের অধিকাংশ কার্যক্রমকেই অনানুষ্ঠানিক অর্থনীতির আওতায় ফেলা যাবে। বিষয়টা নিয়ে বিস্তৃত পরিসরে আলোচনা আবশ্যক।
প্রথম আলো: ভারতকে ট্রানজিট ও বন্দরসুবিধা দেওয়া নিয়ে বিতর্ক চলছে। এতে বাংলাদেশ কতটা লাভবান হবে?
মঈনুল ইসলাম: আমি আঞ্চলিক অর্থনৈতিক সহযোগিতা সম্প্রসারণের একনিষ্ঠ সমর্থক। আল্লাহ তাআলা বাংলাদেশকে যে ভৌগোলিক অবস্থানগত সুবিধা দিয়েছেন, তা ব্যবহার না করাটা আল্লাহর নিয়ামতকে অস্বীকার করা। তবে ভৌত অবকাঠামো যথাযথভাবে উন্নয়ন না করে ট্রানজিট আমরা দিতে পারব না। প্রাথমিকভাবে ট্রানশিপমেন্ট চালু করতে হবে। আরেকটু যোগ করতে চাই, শুধু ভারতের কথা বলছেন কেন? নেপাল, ভুটান, চীন, মিয়ানমার ও থাইল্যান্ডকেও তো এ ধরনের আঞ্চলিক কানেকটিভিটি কাঠামোয় অন্তর্ভুক্ত করার ইস্যু সামনে এসে গেছে! এ জন্য গভীর সমুদ্রবন্দর প্রকল্পকে অগ্রাধিকার দিতেই হবে।
প্রথম আলো: আপনাকে ধন্যবাদ।
মঈনুল ইসলাম: ধন্যবাদ।
সরকার নির্বাচনী প্রতিশ্রুতির উল্টো কাজ করছে
এম হাফিজউদ্দিন খানের জন্ম ১৯৩৯ সালে সিরাজগঞ্জে। ১৯৫৫ সালে ম্যাট্রিক এবং ১৯৫৭ সালে ইন্টারমিডিয়েট পাসের পর ঢাকা বিশ্ববিদ্যালয়ে রাষ্ট্রবিজ্ঞান বিভাগে পড়াশোনা করেন। ১৯৬০ সালে স্নাতক ও ১৯৬১ সালে স্নাতকোত্তর ডিগ্রি অর্জনের পর তিনি কিছুদিন নীলফামারী কলেজ ও খুলনার বিএল কলেজে অধ্যাপনা করেন। ১৯৬৪ সালে কেন্দ্রীয় সুপিরিয়র সার্ভিস পরীক্ষার মাধ্যমে সরকারি চাকরিতে যোগ দেন। ১৯৯৬ সালের এপ্রিল মাসে কম্পট্রোলার অ্যান্ড অডিটর জেনারেল হিসেবে নিযুক্ত হন এবং ১৯৯৯ সালে অবসর গ্রহণ করেন। ২০০১ সালের তত্ত্বাবধায়ক সরকারের অর্থ ও পরিকল্পনা, পাট ও বস্ত্র মন্ত্রণালয়ের উপদেষ্টা ছিলেন। এখন তিনি ট্রান্সপারেন্সি ইন্টারন্যাশনাল, বাংলাদেশের (টিআইবি) চেয়ারম্যানের দায়িত্ব পালন করছেন।
  সাক্ষাৎকার নিয়েছেন মশিউল আলম
প্রথম আলো: আওয়ামী লীগ তার নির্বাচনী ইশতেহারে অঙ্গীকার করেছিল, তারা সরকার গঠন করতে পারলে দুর্নীতি দমন কমিশনকে আরও শক্তিশালী করার উদ্যোগ নেবে, দুর্নীতি দমনের জন্য আরও অনেক কিছু করবে। তাদের সেই প্রতিশ্রুতি পূরণের কী অবস্থা দেখছেন?
এম হাফিজউদ্দিন খান: আওয়ামী লীগ তাদের নির্বাচনী ইশতেহারে দুর্নীতি দমনের ক্ষেত্রে দুই ধরনের প্রতিশ্রুতি দিয়েছিল। একটা হলো, তারা বলেছিল, দুর্নীতি দমন কমিশনকে শক্তিশালী করবে, আরেকটা হলো, প্রধানমন্ত্রী, মন্ত্রিসভার সদস্য, সাংসদ ও ঊর্ধ্বতন কর্মকর্তাদের সম্পদের হিসাব বিবরণী প্রকাশ করা হবে। দুই বছর পার হয়ে গেছে, এর মধ্যে তাদের প্রতিশ্রুতির উল্টোটা হয়েছে।
দুদক আইন সংশোধনের এমন উদ্যোগ নেওয়া হয়েছে যে সরকারের বিভিন্ন পদে দায়িত্ব পালন করছেন, এমন কারও বিরুদ্ধে দুর্নীতির অভিযোগ তদন্ত বা মামলা করতে হলে দুদককে সরকারের কাছ থেকে পূর্বানুমতি নিতে হবে। সরকারের একটি কমিটি থেকে যখন প্রথম এই প্রস্তাবটা সুপারিশ করা হয়, তখন সবাই এর প্রতিবাদ করেছিলেন, আমরা টিআইবির পক্ষ থেকে অনেক জোরালো প্রতিবাদ করেছিলাম। চার-পাঁচ লাখ লোকের স্বাক্ষর সংগ্রহ করে মাননীয় প্রধানমন্ত্রীর কাছে পাঠিয়েছিলাম, সারা দেশে এটা নিয়ে জনমত যাচাই করে প্রতিবেদন প্রকাশ করেছি, মানববন্ধন করেছি। তখন আমাদের ধারণা হয়েছিল, এই সংশোধনী আনা হবে না। কিন্তু দেখা যাচ্ছে, মন্ত্রিসভায় সংশোধনী প্রস্তাবটি অনুমোদন পেয়েছে এবং সংসদের চলতি অধিবেশনে তা পেশ করা হবে; হয়তো পাসও করা হবে। তা যদি করা হয়, তাহলে দুর্নীতি দমন কমিশন একেবারেই অকার্যকর হয়ে যাবে—একটা মৃত প্রতিষ্ঠানে পরিণত হবে। কারণ, দুর্নীতি দমন কমিশনের আগে যে দুর্নীতি দমন ব্যুরো ছিল, সেটা যে ব্যর্থ একটা প্রতিষ্ঠান ছিল, তার প্রধান কারণই ছিল এই পূর্বানুমতির বিধান। পূর্বানুমতির জন্য যখন কোনো নথি প্রধানমন্ত্রীর কার্যালয়ে পাঠানো হতো, সেখানে দিনের পর দিন বিলম্ব হতো, বিভিন্ন রকমের তদবির চলত এবং দুর্নীতির অনেক ঘটনার অভিযোগও শোনা যেত। সেখানে বছরের পর বছর নথি পড়ে থাকত। যখন সরকার মনে করত কাউকে ফাঁসাতে হবে, তখন সেই নথিটা অনুমোদন দেওয়া হতো।
প্রথম আলো: তার মানে, এখন দুদককে দুর্নীতি দমন ব্যুরোর পর্যায়ে নিয়ে যাওয়ার উদ্যোগ চলছে?
এম হাফিজউদ্দিন খান: সংশোধনী প্রস্তাবের কথা বাদ দিলেও বর্তমানে যে দুদক রয়েছে বা নির্বাচনের আগেও ছিল, তারও কিছু দুর্বলতা ছিল। যেমন—তার প্রসিকিউশনের সমস্যা ছিল, ক্ষমতা বাড়ানোর জন্য কমিশন থেকে যেসব সুপারিশ করা হয়েছিল, সেগুলো বিবেচনা করা হয়নি। অর্থাৎ দুদককে আরও শক্তিশালী করার প্রয়োজনীয়তা উপলব্ধি করা হয়নি। দ্বিতীয়ত, সম্পদের বিবরণী প্রকাশ করার প্রতিশ্রুতি বাস্তবায়ন করা হয়নি। মাননীয় অর্থমন্ত্রী নিজের উদ্যোগে করেছেন, প্রধান বিচারপতিও করেছেন। কিন্তু এগুলো পাবলিক ডোমেইনে আসেনি, অর্থাৎ জনসমক্ষে প্রকাশ করা হয়নি। এটা জনসমক্ষে প্রকাশ করা উচিত এবং প্রতিবছরই করা উচিত, যেমনটি অন্যান্য গণতান্ত্রিক দেশে হয়।
প্রথম আলো: ন্যায়পাল নিয়োগের প্রতিশ্রুতিও বোধ হয় ছিল?
এম হাফিজউদ্দিন খান: কথা ছিল ন্যায়পাল নিয়োগ করা হবে। কিন্তু সেটা তো করা হয়ইনি, বরং ন্যায়পালের নামান্তর একটা কর ন্যায়পাল ছিল, সেটাও তুলে দেওয়া হয়েছে। যদিও সেই কর ন্যায়পাল কোনো কার্যকর ভূমিকা রাখতে পারত না, সেটাকে শক্তিশালী করার পরিবর্তে বা কেন অকার্যকর প্রতিষ্ঠান ছিল, তা না দেখে সেটাকে সমূলে উৎপাটন করা হয়েছে।
প্রথম আলো: বিগত তত্ত্বাবধায়ক সরকারের আমলে দুদক বেশ কিছু কঠোর পদক্ষেপ নিয়েছিল। আপনার কি মনে হয়, দুদক তখন সত্যিই স্বাধীন ছিল? নাকি নির্বাহী ও বিচার বিভাগ চাচ্ছিল বলে দুদক তথাকথিত রুই-কাতলাদের বিরুদ্ধে মামলা করতে পেরেছিল, অনেকে গ্রেপ্তারও হয়েছিলেন...?
এম হাফিজউদ্দিন খান: বর্তমানের মাননীয় প্রধানমন্ত্রীও কিন্তু স্বীকার করেছেন, দুদক একটা বড় ধরনের ঝাঁকুনি দিয়েছিল। দুর্নীতিবাজেরা সত্যিই ভয় পেয়েছিলেন। দুদক সে সময় স্বাধীনভাবে কাজ করেছে, না তাদের পেছনে যে শক্তি বা ওই সরকারের পেছনে যে শক্তি ছিল, তাদের কারণে দুদক এটা করেছিল—এটা নিয়ে বিতর্ক হতে পারে। কিন্তু সত্য হচ্ছে, সে সময় দুদক শক্তিশালী ছিল।
প্রথম আলো: তত্ত্বাবধায়ক সরকারের আমলের দুদক কথাকথিত রুই-কাতলাদের বিরুদ্ধে দুর্নীতির অভিযোগে যেসব মামলা করেছিল, পরে সেগুলো হাইকোর্টে গিয়ে বাতিল হয়ে গেছে। রুই-কাতলারা এখন মুক্ত, এমনকি বিশেষ আদালতে দণ্ডিত অনেকের দণ্ডও বাতিল হয়ে গেছে। কেন এ রকম হলো?
এম হাফিজউদ্দিন খান: দুদক যাঁদের দুর্নীতিবাজ হিসেবে চিহ্নিত করেছিল, তাঁদের অনেকেই যে প্রকৃত দুর্নীতিবাজ ছিলেন, এতে কোনো সন্দেহ নেই। বাংলাদেশ একটা ছোট দেশ, আমরা সবাইকে চিনি। কারা দুর্নীতিবাজ, জনগণও তা জানে। অনেকের শাস্তি হয়েছিল। কিন্তু তাঁদের প্রত্যেকেরই মামলা হাইকোর্টে গিয়ে বাতিল হয়ে গেছে। মামলার অভিযোগ অমূলক বলে কিন্তু বাতিল হয়নি, বাতিল হয়েছে মামলার পদ্ধতিগত ত্রুটির কারণে। হাইকোর্টে দেখা হয়নি, তাঁদের বিরুদ্ধে অভিযোগগুলো সত্য কি না বা তাঁরা প্রকৃতই দুর্নীতির আশ্রয় নিয়েছিলেন কি না।
প্রথম আলো: এ দেশে শুধু অতীতের দুর্নীতির বিচারের উদ্যোগ নেওয়া হয়। তত্ত্বাবধায়ক সরকারের সময়ও দেখা গেছে, আগের দুটি সরকারের আমলের দুর্নীতির বিচারের উদ্যোগ নেওয়া হয়েছে। তত্ত্বাবধায়ক সরকারের ভেতরেও কেউ কেউ দুর্নীতি করছেন কি না, তা দেখা হয়নি। ক্ষমতাসীন অবস্থায় কারও দুর্নীতির বিচার হয় না। এ বিষয়ে আপনি কী বলেন?
এম হাফিজউদ্দিন খান: হ্যাঁ, সব সময় অতীত সরকারের আমলের দুর্নীতির অভিযোগে মামলা করা হয়েছে। মামলার হয়তো নিষ্পত্তি হয়নি, কিন্তু মামলা হয়েছে। এরশাদের বিরুদ্ধে খালেদা সরকার, খালেদা সরকারের বিরুদ্ধে হাসিনা সরকার, হাসিনা সরকারের বিরুদ্ধে মামলা করেছে বিএনপি সরকার। এ রকমই চলে আসছে। আসলে এসব কার্যক্রম দুর্নীতি দমনের উদ্দেশ্যে নয়, প্রতিপক্ষকে ঘায়েল করাই মুখ্য উদ্দেশ্য।
প্রথম আলো: ক্ষমতাসীনদের দুর্নীতির বিচার করা, তাদের দুর্নীতি প্রতিরোধ করা যাবে কীভাবে?
এম হাফিজউদ্দিন খান: শাস্তির ভয় ব্যতিরেকে যতক্ষণ পর্যন্ত দুর্নীতি করার সুযোগ থাকবে, তত দিন দুর্নীতি প্রতিরোধ করা যাবে না। আমাদের দেশে সে রকম কোনো ব্যবস্থা এখন পর্যন্ত নেই। সে জন্য মানুষ দুর্নীতি করছে। দুর্নীতি করলে শাস্তি হয় না, তাই দুর্নীতি করতে মানুষ সাহস পায়। আর যদি শাস্তি হয়, ১০-১৫ বছর পর মামলা হবে। মামলায় এত ফাঁকফোকর থাকে বা আইনের অনেক দুর্বলতা; এত দীর্ঘসূত্রতা ঘটে যে, মানুষ মনে করে তার কিছু হবে না। অর্থাৎ ইমপিউনিটি যত দিন থাকবে, তত দিন দুর্নীতি রোধ করা যাবে না। এটার জন্য আইনি সংস্কার দরকার, বিচারের দীর্ঘসূত্রতা দূর করার জন্য কিছু সংস্কার দরকার। সেগুলো হচ্ছে না, বরং উল্টোটাই হচ্ছে।
প্রথম আলো: দুর্নীতির মামলাগুলো দুর্বল হয়, আদালতে অভিযোগ প্রমাণ করা যায় না, মামলা বাতিল হয়ে যায়, পদ্ধতিগত ত্রুটির কথা বলা হয়। এসব বিষয়ে কিছু বলুন।
এম হাফিজউদ্দিন খান: হাইকোর্টে বলা হয়েছে, দুর্নীতির অভিযোগের নোটিশগুলো দেবে দুর্নীতি দমন কমিশন, একটা সংস্থা হিসেবে, কিন্তু নোটিশ দেওয়া হয়েছে সেক্রেটারিদের পক্ষ থেকে। মামলা বাতিল হওয়ার একটা বড় কারণ হিসেবে দেখানো হয়েছে এটাকে। কারণ সেক্রেটারিদের এ অধিকার নেই। তারপর, মামলা পরিচালনার ক্ষেত্রে যে আইনি পরামর্শের প্রয়োজন হয়, সে জন্য ভালো উকিল দরকার। দুর্নীতির মামলাগুলো পরিচালনা করেন পাবলিক প্রসিকিউটররা (পিপি)। এখন পর্যন্ত পিপি নিয়োগের যে ব্যবস্থা চালু রয়েছে, তাতে দক্ষতা-যোগ্যতার চেয়ে রাজনৈতিক দলের আনুগত্যকেই বেশি গুরুত্ব দেওয়া হয়। যে সরকার ক্ষমতায় আসে, তার সমর্থকদের পিপি নিয়োগ করা হয়। তাদের দক্ষতা, যোগ্যতা ও সততা দেখা হয় না। ফলে মামলাগুলো দুর্বল হয়, আদালতে অভিযোগ প্রমাণিত হয় না।
প্রথম আলো: যুক্তরাজ্য, ভারত বা অন্য গণতান্ত্রিক দেশগুলোতে দুর্নীতি দমনের কাজগুলো কীভাবে করা হয়? ভারতে দুর্নীতির অভিযোগে মন্ত্রীকে পদত্যাগ করতে হয়। খোদ প্রধানমন্ত্রীকেও পার্লামেন্টে ডেকে ব্যাখ্যা চাওয়া হয়। সেসব দেশে কীভাবে এগুলো সম্ভব হয়?
এম হাফিজউদ্দিন খান: এটা সম্ভব হয়, কারণ যে সংস্থার ওপর দুর্নীতি দমনের দায়িত্বপ্রাপ্ত সংস্থা স্বাধীনভাবে কাজ করতে পারলে। ভারতে অডিটর জেনারেলের রিপোর্টের ওপর ভিত্তি করে দেখা গেল, টেলিযোগাযোগমন্ত্রীর কর্মকাণ্ডে, কিছু লাইসেন্স বিতরণের ফলে সরকারের আর্থিক ক্ষতি হয়েছে। সেটা নিয়ে পার্লামেন্টে হইচই হলো, মন্ত্রী পদত্যাগ করতে বাধ্য হলেন। তারা এমনকি প্রধানমন্ত্রীকেও পার্লামেন্টে গিয়ে ব্যাখ্যা করার জন্য সমন করেছে। এটা সম্ভব হয়েছে দুর্নীতি দমনের দায়িত্ব পালনকারী প্রতিষ্ঠানের স্বাধীনতার ফলে। এই অনুশীলন তো আমাদের দেশে গড়ে ওঠেনি। মুশকিল তো এখানেই।
প্রথম আলো: টিআইবি দুর্নীতি বিষয়ে গবেষণা ও জনমত জরিপ করে, প্রকৃত পরিস্থিতি তুলে ধরে। পাশাপাশি দুর্নীতিবিরোধী প্রচারণাও চালায়। এই অ্যাকটিভিজম আপনারা কেন করেন?
এম হাফিজউদ্দিন খান: আমরা গবেষণা, জরিপ ইত্যাদি করি। আন্তর্জাতিকভাবে ট্রান্সপারেন্সি ইন্টারন্যাশনাল বার্লিন থেকে চারটি প্রতিবেদন প্রকাশ করে—দুর্নীতির ধারণা সূচক, গ্লোবাল করাপশন রিপোর্ট, গ্লোবাল করাপশন ব্যারোমিটার, এবং ব্রাইভ পেয়ার্স ইনডেক্স। গ্লোবাল করাপশন ব্যারোমিটারে বাংলাদেশ ছিল না। এবারই প্রথম বাংলাদেশসহ আটটি দেশকে অন্তর্ভুক্ত করা হয়েছে। আর জাতীয়ভাবে বাংলাদেশ থেকে আমরা খানা জরিপের পাশাপাশি করি ডায়াগনস্টিক স্টাডি। এই ডায়াগনস্টিক স্টাডি করা হয় বিভিন্ন প্রতিষ্ঠানকে নিয়ে। যেমন—চট্টগ্রাম বন্দর কর্তৃপক্ষ, ঢাকা মেডিকেল কলেজ, এনবিআর, বিভিন্ন বিশ্ববিদ্যালয় ইত্যাদি। আমরা অনুসন্ধান-গবেষণা করে জানার চেষ্টা করি দুর্নীতি কেন হয়, কীভাবে হয়, কীভাবে দুর্নীতি প্রতিরোধ করা যায় এবং এর সুপারিশমালাসহ প্রতিবেদন প্রকাশ করি। এই কাজের সময় আমরা সংশ্লিষ্ট প্রতিষ্ঠানগুলোর সঙ্গে বারবার সভা-বৈঠক করি, তাদের মতামত নেওয়া হয়। তারপর সংবাদ সম্মেলন করে ডায়াগনস্টিক স্টাডির প্রতিবেদন প্রকাশ করা হয়। এ ছাড়া আমরা দুর্নীতির বিরুদ্ধে মানুষকে জাগিয়ে তোলার চেষ্টা করছি। যুবসমাজের মধ্যে দুর্নীতিবিরোধী মনোভাব গড়ে তোলার চেষ্টা করছি। টিআইবির স্লোগান হলো, দুর্নীতির বিরুদ্ধে সামাজিক আন্দোলন।
প্রথম আলো: সম্প্রতি আদালত আপনাদের একটি খানা জরিপ সম্পর্কে বললেন যে আপনারা ভুল ধারণার ভিত্তিতে জরিপ করেছেন, এ বিষয়ে আপনাদের বক্তব্য কী?
এম হাফিজউদ্দিন খান: আদালত আমাদের জরিপের ফলাফলকে ভিত্তিহীন বলেছেন। আদালত আমাদের কাছে খানা জরিপের প্রশ্নোত্তরগুলো চেয়েছিলেন। আমরা সেগুলো দিয়েছি। জরিপে যাঁরা অংশ নিয়েছিলেন অর্থাৎ উত্তরদাতাদের নামধাম, পরিচয়, ঠিকানা ইত্যাদিও আদালত চেয়েছিলেন। কিন্তু আমরা তো তাঁদের নাম-পরিচয় প্রকাশ করতে পারি না। কারণ, নাম-পরিচয় গোপন রাখার শর্তেই তাঁরা আমাদের প্রশ্নগুলোর জবাব দিতে সম্মত হয়েছিলেন। আমরা তাঁদের কাছে প্রতিশ্রুতিবদ্ধ যে আমরা তাঁদের নাম-পরিচয় প্রকাশ করব না। সুতরাং এটা আমরা করতে পারি না। দ্বিতীয়ত, আদালত জানতে চেয়েছিলেন মামলাগুলোর নম্বর, কোন আদালত, কোন বিচারক ইত্যাদি। কিন্তু আমরা তো এগুলো করিনি, আমরা মানুষের পারসেপশন বা ধারণা জরিপ করেছি। আমরা আদালতে জানিয়েছি, আমরা এসব করিনি। আদালত সে জন্য বলেছেন, এগুলোর কোনো ভিত্তি নেই। যা-ই হোক, আমরা আমাদের জরিপের মাধ্যমে দুর্নীতি সম্পর্কে যে সাধারণ চিত্র পেয়েছি, তা-ই তুলে ধরেছি। সাধারণ মানুষ সেটাকে সমর্থন করেছে। আর এ কাজের সুবাদে সবচেয়ে বড় কাজ যেটি হয়েছে, তা হলো মাননীয় প্রধান বিচারপতি বিচার বিভাগের দুর্নীতি চিহ্নিত ও তদন্ত করার জন্য একটি কমিটি গঠন করেছেন। এটা একটা বেশ বড় উদ্যোগ। এ রকমই তো আমরা চাই।
প্রথম আলো: আপনাকে ধন্যবাদ।
এম হাফিজউদ্দিন খান: ধন্যবাদ।আলাদত আর রাজনীতির ভাষা এক হয়ে গেছে। কে রাজনীতিবিদ আর কে বিচারক বুঝতে পারি না। বর্তমান আইন ও বিচার ব্যবস্থার প্রতি আমার বিন্দুমাত্র আস্থা নেই । টাকা যার রায় তার । থানাগুলোতে ঘুষের রমরমা ব্যবসা চলছে। ভাগ বাটোয়ারা হচ্ছে পুলিশ আর রাজনৈতিক নেতাদের মধ্যে । ন্যায়বিচার বিক্রির এ ব্যবসা রাজনৈতিক সরকারগুলো দূর করবে - আমি বিশ্বাস করি না। বাকি ৩ বছর সরকার কি করে সেটাই দেখার বিষয়। প্রধান বিচারপতিকে তত্ত্বাবধায়ক সরকারের প্রধান করার আইন বাতিল করা খুব বেশি প্রয়োজন। তত্ত্বাবধায়ক সরকারের প্রধান হবে এমন ব্যক্তি যিনি সত্ এবং দক্ষ হিসাবে স্বীকৃত।
বিশেষ সাক্ষাৎকার
বিশ্বমন্দা চলতে থাকলে আমাদের অবস্থাও খারাপ হবে
এ কে এন আহমেদ বাংলাদেশ ব্যাংকের দ্বিতীয় গভর্নর ছিলেন। দীর্ঘ পেশাগত জীবনে তিনি পাকিস্তানের কেন্দ্রীয় ব্যাংক স্টেট ব্যাংক অব পাকিস্তানের নির্বাহী পরিচালক, পাকিস্তানের শিল্প উন্নয়ন ব্যাংকের ব্যবস্থাপনা পরিচালক (এমডি), স্বাধীন বাংলাদেশে পুনর্গঠিত সোনালী ব্যাংকের চেয়ারম্যান ও ব্যবস্থাপনা পরিচালকেরও দায়িত্ব পালন করেন। পঞ্চাশের দশকের শুরুতে বিশ্বব্যাংকে কাজ করেছেন। আর সত্তরের দশকের মধ্যভাগে আইএমএফের উপদেষ্টা ছিলেন। আশির দশকের মধ্যভাগে তিনি জাপান ও দক্ষিণ কোরিয়ায় বাংলাদেশের রাষ্ট্রদূত ছিলেন। সে সময় তিনি জাপানি সংস্কৃতি ও সমাজব্যবস্থা সম্পর্কে বিশেষ জ্ঞান থাকায় ‘আলেকজান্ডার দ্য গ্রেট গোল্ড মেডেল’ অ্যাওয়ার্ডে ভূষিত হন। বিশ্ব অর্থনীতি, কেন্দ্রীয় ব্যাংকের স্বায়ত্তশাসনসহ বিভিন্ন বিষয়ে তাঁর কয়েকটি বই রয়েছে। বর্তমানে আমেরিকার ওয়াশিংটনে বসবাসরত এই প্রথিতযশা ব্যাংকার সম্প্রতি বাংলাদেশে এসেছেন। প্রথম আলোকে দেওয়া সাক্ষাৎকারে তিনি তুলে ধরেন ব্যাংকিং খাতের নানা দিক নিয়ে তাঁর মূল্যায়ন।
  সাক্ষাৎকার নিয়েছেন মনজুর আহমেদ
প্রথম আলো: স্বাধীনতার পর কোন সময় আপনি বাংলাদেশ ব্যাংকের গভর্নর হলেন?
এ কে এন আহমেদ: আমি মুক্তিযুদ্ধের সময় পাকিস্তানে আটকা পড়েছিলাম। ফিরে এলাম ১৯৭৩ সালের মার্চ মাসে। তখন আমাকে সোনালী ব্যাংকের ব্যবস্থাপনা পরিচালক ও চেয়ারম্যান করা হয়। ১৯৭৪ সালের শেষ দিকে একদিন রাতে বাসায় ফিরে দেখি দরজায় বড় করে লেখা আছে, বঙ্গবন্ধু আমাকে খুঁজছেন। রাত ১১টা বাজে। আমি ফোন করলাম। আমাকে বলা হলো, উনি আপনার জন্য অপেক্ষা করছেন। আমি বাধ্য হয়েই তখন গণভবনে গেলাম। ওনার সঙ্গে সাক্ষাতের প্রথমেই তিনি বললেন, ‘আপনাকে গভর্নর হতে হবে।’ আমি আপত্তি করে বললাম, হামিদুল্লাহ সাহেব আছেন, তাঁকে মেয়াদপূর্তি পর্যন্ত থাকতে দিন। তা ছাড়া আমার স্ত্রীও অসুস্থ, তিনি হাসপাতালে আছেন, আমি ছুটিতে আছি। শেখ সাহেব জানালেন, তিনি খোঁজ নিয়েছেন, আমার স্ত্রীর অবস্থা উন্নতির দিকে। আর কী করব! বঙ্গবন্ধুর কথা না শুনে তো কোনো উপায় ছিল না।
প্রথম আলো: কী পরিস্থিতিতে আপনি দায়িত্ব নিলেন?
এ কে এন আহমেদ: দেশে তখন মূল্যস্ফীতির বিরাট চাপ। ব্যবসায়ীরা ব্যাংক থেকে টাকা নিয়ে অনেক পণ্য গুদামজাত করেছেন। কালোবাজারিরাও টাকা লুকিয়ে রেখেছেন। জাতীয়করণ রাষ্ট্রীয় প্রতিষ্ঠান, বিশেষত পাটকলগুলো অবিরত ব্যাংক থেকে ঋণ নিয়ে যাচ্ছে। দেশে একটা অনিশ্চিত অবস্থা চলছে, জনগণ অস্থির হয়ে আছে। আমি শেখ সাহেবকে বললাম, এ অবস্থার প্রতিকার করতে হবে। কিছু কঠোর ব্যবস্থা নিতে হবে। অবিলম্বে মুদ্রার অবমূল্যায়ন করতে হবে আর বাজার থেকে ১০০ টাকার নোট সব তুলে নিতে হবে। উনি তাৎক্ষণিকভাবে রাজি হয়ে গেলেন। কোনো বিতর্ক করতে হলো না।
প্রথম আলো: কীভাবে সিদ্ধান্তটি বাস্তবায়িত হলো?
এ কে এন আহমেদ: আমি আমার সহকর্মী ডেপুটি গভর্নর নুরুল মতিন সাহেবকে বললাম, গোপনে এর একটা কর্মপরিকল্পনা বানান। তিনি সেটা বানানোর পর তখনকার অর্থসচিব ও আমার বন্ধু সদ্যপ্রয়াত কফিলউদ্দিন সাহেবকে অবহিত করলাম। গোপনীয়তা রক্ষার জন্য আমাদের বৈঠকের স্থান ঠিক করা হলো দূরে, জয়দেবপুরের কাছে এক মাঠে। সেখানে আমি নুরুল মতিনের সঙ্গেও আলাদা করে মিলিত হতাম। যখন বিস্তারিত কার্যক্রম তৈরি হলো, তখন আমি গণভবনে গিয়ে বঙ্গবন্ধুকে অবহিত করলাম। এটা বাস্তবায়ন করার দিন ধার্য হলো। তাঁকে সেদিনই অনুরোধ করলাম, তিনি যেন এই কার্যক্রম এবং তাঁর ঘোষণার দিন-তারিখ গোপন রাখেন। তিনি কথা দিলেন এবং তা রক্ষাও করলেন।
যখন সময় এল, তখন বঙ্গবন্ধু বললেন, ঘোষণার দিন আমরা যাতে গণভবনে চলে যাই এবং স্মরণ করিয়ে দিলেন বাংলাদেশ ব্যাংকের আর কেউ যেন বিষয়টি জানতে না পারেন। ঠিক হলো, ওই দিন সকালে আমি আর নুরুল মতিন পিকনিকের নাম করে গণভবনে চলে আসব এবং বঙ্গবন্ধু সেখানে তৎকালীন উপরাষ্ট্রপতি সৈয়দ নজরুল ইসলাম, প্রধানমন্ত্রী ক্যাপ্টেন (অব.) মনসুর আলী, অর্থমন্ত্রী এ আর মল্লিককে ডেকে এনে এই কার্যক্রমের ব্যাখ্যা করবেন। আমি আপত্তি তুলে বলেছিলাম, ওনারা ভুলক্রমে কারও কাছে বলে দেবেন না, তার নিশ্চয়তা কোথায়? বঙ্গবন্ধু হেসে বলেছিলেন, সবাই এসে গেলে গণভবনের গেট বন্ধ করে দেওয়া হবে।
পরে বুঝেছি, বঙ্গবন্ধু তাঁর প্রতিটি কথাই যথাযথভাবে রেখেছিলেন।
প্রথম আলো: আপনার সময় কেন্দ্রীয় ব্যাংকে শীর্ষ পর্যায়ে আর কারা ছিলেন?
এ কে এন আহমেদ: আমার একেবারেই নিকটতম কর্মকর্তাদের মধ্যে এ কে গঙ্গোপাধ্যায়, সৈয়দ আলী কবির, আমিনুল হক চৌধুরী আর নুরুল মতিন ছিলেন। আমরা সবাই অনেক বছরের বন্ধু ছিলাম। এই বন্ধুত্ব আমাদের অনেক কাজে লেগেছে। তখন ডিমনিটাইজেশনের (১০০ টাকার নোট তুলে নেওয়ার) ক্ষেত্রে নুরুল মতিন ছিলেন অতুলনীয়। এর যত ছোট-বড় কাজ সব উনি করেছেন। তো এসব বন্ধু আমার পাশে না থাকলে এবং বাংলাদেশ ব্যাংকের একদল নিষ্ঠাবান কর্মকর্তা-কর্মচারী দক্ষতার সঙ্গে কাজ না করলে এবং অবশ্যই বঙ্গবন্ধু অনেক বিষয়ে সহায়তা না করলে এ কাজ এত সুন্দরভাবে শেষ করা যেত না। পরবর্তী সময়ে বিশ্বব্যাংক ও আন্তর্জাতিক মুদ্রা তহবিলের (আইএমএফ) বন্ধুরা আমাদের কাছে এ বিষয়ে প্রশংসা করলেও তাঁদের বিস্ময় ছিল, কীভাবে এ সিদ্ধান্ত আমরা গোপন রাখতে পেরেছি। তাঁদের ধারণা ছিল, বাংলাদেশে কোনো কিছুই যেন গোপন থাকে না।
প্রথম আলো: শুরুতে আপনারা কীভাবে মুদ্রানীতি তৈরি করতেন?
এ কে এন আহমেদ: শুরুতে ঠিক কী হয়েছিল, আমি বলতে পারব না। তবে বাংলাদেশ ব্যাংক কিংবা পরিকল্পনা কমিশন মূল্যস্ফীতির বিষয়ে কিছুই করেনি। সরকার চালাতে রাজনৈতিক কারণে ঘাটতি অর্থায়ন হয়েছে। এতে মূল্যস্ফীতি বেড়েছে এবং সাধারণ মানুষ খুবই ক্ষুব্ধ হচ্ছিলেন, তাঁরা এর থেকে একটা পরিত্রাণ-সমাধান খুঁজছিলেন।
গভর্নর হিসেবে আমার সময়কালে আমি মুদ্রা সরবরাহ কমিয়ে আনি। টাকার বড় অবমূল্যায়ন করি। এ সময় একবার ব্যাংক অব ইংল্যান্ড কর্তৃপক্ষ আমাকে বলেছিল, আপনি মুদ্রা সরবরাহ কমালেন আবার অবমূল্যায়নও করলেন, এটা কীভাবে সামাল দিলেন। আমি তাদের বুঝিয়েছিলাম, আমাদের মতো স্বল্পোন্নত দেশে ‘ফাইন টিউনিং অব দি ইকোনমি’ করলে কিছু হয় না। গভর্নরকে অনেক সময় পুলিশ ইন্সপেক্টরের মতো কাজ করতে হয়।
অর্থনীতিবিদেরা ঠিক সে সময় বুঝতে পারেননি যে অবমূল্যায়ন করা হলো, তার পরপরই কীভাবে মূল্যস্ফীতি নেমে গেল। আমি বলেছিলাম, বাজার থেকে ১০০ টাকার নোট তুলে নেওয়া, অবমূল্যায়ন করা এবং আরও কতগুলো নীতিগত সিদ্ধান্ত নেওয়ার পর দেশে স্থিতিশীলতা এসেছিল।
প্রথম আলো: আপনার সময় সরকারের কেউ কি কেন্দ্রীয় ব্যাংকের কাজে হস্তক্ষেপ করতেন?
এ কে এন আহমেদ: প্রায়ই করতেন। তাঁরা কেউ কেউ ভাবতেন, ব্যাংকগুলো যখন রাষ্ট্রায়ত্ত হলো, তখন তাঁদের ব্যাংকের বিষয়ে নির্দেশ দেওয়ার ক্ষমতা আছে। সেই ক্ষমতার ভ্রান্ত ধারণার ফলে তারা ছোটখাটো ব্যাপারেও হস্তক্ষেপ করতে লাগলেন। এর আসল কারণ হচ্ছে, অনেকেই জানতেন না কেন্দ্রীয় ব্যাংকের ভূমিকা আসলে কী? আমি প্রথম সেই ধারণার জায়গাটা পাল্টে দিই।
প্রথম আলো: আপনার দায়িত্ব পালনের সময় বঙ্গবন্ধু সপরিবারে নিহত হন। তখন দেশের অর্থনীতি কেমন ছিল?
এ কে এন আহমেদ: যে সময় শেখ মুজিবকে হত্যা করা হয়, তখন কিন্তু অর্থনীতি উজ্জীবনের দিকে বেশ এগোচ্ছিল। হত্যার আগে যেসব অপপ্রচার হয়, সেটা তখন কিন্তু ছিল না।
প্রথম আলো: তাজউদ্দীন আহমদ সম্পর্কে যদি কিছু বলেন।
এ কে এন আহমেদ: তিনি একই সঙ্গে দক্ষ প্রশাসক ও রাজনীতিবিদ ছিলেন। তিনি জানতেন, আমলাতন্ত্র ছাড়া সরকার চলতে পারে না। আবার তিনি জানতেন, জনগণ ছাড়া সরকার চলতে পারে না। এ দুটোর সমন্বয় তিনি করেছেন। তিনি কখনো আমাকে কোনো বিষয়ে নির্দেশনা দেননি।
প্রথম আলো: আপনি যুক্তরাষ্ট্রে থাকছেন। দেশের অর্থনীতি, আর্থিক খাত, পুঁজিবাজার সম্পর্কে আপনি কি পুরোপুরি খোঁজখবর রাখতে পারছেন?
এ কে এন আহমেদ: আমার নিজস্ব আগ্রহে কিছু খোঁজখবর রাখি। কোনো সুযোগ এলে আমার ধ্যানধারণার আওতায় তা বিশ্লেষণ করার চেষ্টা করি।
প্রথম আলো: দেশের অর্থনীতি বা উন্নয়নের একটা সম্ভাবনার কথা বলা হয়। আপনি বাইরে থেকে কী সম্ভাবনা দেখেন?
এ কে এন আহমেদ: সম্ভাবনা তো আছেই। কিন্তু সত্যিকার অর্থে যদি বলেন তাহলে আমি বলব, সম্ভাবনা আমি দেখি ২০ ভাগের উন্নয়ন। ৮০ ভাগের সম্ভাবনা কোথায়? এটা নিয়ে আমি এরই মধ্যে কিছু বিভিন্ন জায়গায় লিখেছি। দেশের অগ্রগতি হচ্ছে। কিন্তু প্রশ্ন হচ্ছে, এই অগ্রগতিগতি কি দেশের প্রত্যন্ত অঞ্চল পর্যন্ত ছড়িয়ে যাচ্ছে? দারিদ্র্য দূর করার প্রচেষ্টার সহায়ক হচ্ছে? দেশের অগ্রগতিতে সমতা আসছে না, নব্য ধনীরা দেশের আপামর জনসাধারণ থেকে আলাদা হচ্ছে এবং তাঁরা ব্যক্তিগত লোভের দিকে অগ্রসর হচ্ছে?
এখন সময় এসেছে প্রগতি বলতে কী বোঝায়, আমরা কী বুঝি, তার একটা পর্যালোচনা করার। বেশ কিছুদিন আগে শরৎচন্দ্রের একটা উপন্যাসে পড়েছিলাম। সেখানে তিনি এক জায়গায় বলেছিলেন, ‘শুধু দৌড়াইলেই এগোনো যায় না।’ এ কথাটা আমাদের বোধ হয় মনে রাখা প্রয়োজন হয়ে পড়েছে।
আমি সামনে দুটো অশনিসংকেত দেখতে পাচ্ছি। এক নম্বর: কালোবাজারি ও অতিরিক্ত মুনাফা অর্জন করার ফলে দেশে কিছু লোকের হাতে অনেক টাকা এসে গেছে। তারা সেই টাকা খাটিয়ে ব্যাংক এবং সিকিউরিটিজ এক্সচেঞ্জকে ধ্বংসের পথে নিয়ে যাচ্ছে এবং মূল্যস্ফীতি বাড়িয়ে চলছে। দুই: আমাদের পরিবেশ যে দূষিত হয়ে সর্বনাশ ডেকে আনতে পারে, সে সম্বন্ধে দেশবাসীকে সচেতন করা হচ্ছে না। এর জন্য আমাদের সরকার ও বুদ্ধিজীবীরা কিছুটা দায়ী বলেই আমি মনে করি।
দেশে অর্থনৈতিক অগ্রগতির ক্ষেত্রে যদি সমতা না আনা যায় এবং পরিবেশদূষণ রোধ না করা যায়, তাহলে দুর্যোগ হয়তো অবশ্যম্ভাবী হয়ে যাবে। এখন আমাদের সময় এসেছে রবীন্দ্রনাথের একটি কথা মনে করার, ‘সমস্ত শরীরকে বঞ্চিত করে যদি মুখে রক্ত সঞ্চার হয়, তাহাকে স্বাস্থ্যের লক্ষণ বলা যায় না।’ আজকে আমাদের অর্থনীতি, সমাজনীতি ও শাসনযন্ত্রের জন্য এ কথা একান্তভাবে প্রযোজ্য।
প্রথম আলো: সাম্প্রতিক সময়ে বিশ্ব অর্থনীতিতে মন্দা দেখা দিয়েছে। বলা হয়, যুক্তরাষ্ট্র থেকে এই মন্দার শুরু এবং তা দেখা দিয়েছে বন্ধকি ঋণ থেকে। আপনি কীভাবে এর বিশ্লেষণ করবেন?
এ কে এন আহমেদ: আমি ২০০৬ সাল থেকেই এই আশঙ্কা করেছিলাম। এই মন্দা দুটো কারণে হয়েছে। একটি রাজনৈতিক, আরেকটি অর্থনৈতিক। আমেরিকা মুক্তবাজার করেছে। এটা করেছে তাদের যে পণ্য উৎপাদিত হয়, সেটা ওখানে বিক্রি না হওয়ার কারণে। এটা সারা বিশ্বে বিক্রির জন্য আসলে অর্থনীতি মুক্ত করে দেওয়া হয়েছে।
প্রথম আলো: মন্দা এখন কী অবস্থায় রয়েছে?
এ কে এন আহমেদ: কেউ কেউ বলেন, কাটিয়ে উঠেছে। আবার অনেকেই বলছেন, কাটিয়ে ওঠেনি। কিছু সংস্কার পদক্ষেপ নেওয়ায় আপাতত সামাল দেওয়া গেছে মাত্র। কিছু উন্নতি হয়েছে। ২০০৬-এ যে ব্যাপক কর্মসংস্থান হারিয়েছিল, তার কিছুটা উন্নতি হয়েছে। অনেকেই বলছেন, এটা সাময়িক।
প্রথম আলো: তো বিশ্ব অর্থনীতির এই টালমাটালে আমাদের অর্থনীতি ক্ষতিগ্রস্ত হয়নি বলা হচ্ছে, আপনার এ সম্পর্কে বিশ্লেষণ কী?
এ কে এন আহমেদ: বাংলাদেশের অর্থনীতি ক্ষতিগ্রস্ত হয়নি, তার প্রধান কারণ এখানে বাইরের অর্থ বিনিয়োগ আসলে তেমন নেই। এলে প্রধানত স্টক এক্সচেঞ্জে তা আসত এবং ক্ষতিগ্রস্ত হতো। রপ্তানি বাজার ক্ষতিগ্রস্ত হয়েছিল। পরে আবার তা বেড়েছে।
প্রথম আলো: বলা হয়, আমরা ভালোভাবেই সামাল দিতে পেরেছি। আর মন্দার পরবর্তী সময়ে আমাদের অর্থনীতি চাঙা হতে পারে, রপ্তানি বাড়তে পারে।
এ কে এন আহমেদ: তা এক রকম বলা যেতে পারে যে সামাল দিতে পেরেছি। কিন্তু বিশ্ব অর্থনীতি যদি চাঙা না হয়, তাহলে আমাদের অবস্থাও খারাপ হবে। রপ্তানির বাইরে আমাদের অর্থনীতির বড় আয়ের খাত কিন্তু মানবসম্পদ রপ্তানি। মানবসম্পদ তো ফিরে আসছে। নতুন বাজার তেমন হচ্ছে না। এতে আমাদের বিদেশি মুদ্রার আয় কমে যাবে। তারপর যারা ফিরে আসবে, তাদের কাজের সংস্থান বা পুনর্বাসন করতে হবে। এরা তো আর গ্রামে ফেরত যাবে না। তা হলে তো একটা চাপ থাকবে। এমনিতেই কর্মসংস্থানের অভাব আছে, তার ওপর নতুন চাপ।
প্রথম আলো: কেন্দ্রীয় ব্যাংক এখন অনেক উদার, আপনার সময় কেমন ছিল?
এ কে এন আহমেদ: উদার-অনুদার প্রশ্ন নয়। কেন্দ্রীয় ব্যাংকের প্রধান কর্তব্য হলো টাকার মূল্যমান স্থিতিশীল রাখা এবং সরকারের উন্নয়ন কার্যক্রমকে (ডেভেলপমেন্ট পলিসি) সাহায্য করা। আমি আপ্রাণ এ লক্ষ্যে কাজ করেছি এবং এ ব্যাপারে বঙ্গবন্ধুর পরিপূর্ণ সহায়তা পেয়েছি। কোনো দিন কোনো বাধা পাইনি। বরং যখন একদল ব্যবসায়ী বঙ্গবন্ধুর কাছে আমার সম্পর্কে অভিযোগ করেছিলেন, তখন তিনি তাঁদের বলেছিলেন, ‘আমি তাঁকে বাংলাদেশ ব্যাংকে পাঠিয়েছি, তিনি যদি অপারগ হন, তাহলে আমি বাংলাদেশ ব্যাংকে তালা-চাবি লাগিয়ে বন্ধ করে দেব।’ এই একটি বাক্যই আমাকে অনেকখানি শক্তি দিয়েছে কাজ করার জন্য।
প্রথম আলো: সম্প্রতি সরকার একটি কমিটি গঠন করেছে ডিজিটাল বাংলাদেশের পথে কতটুকু অগ্রগতি হয়েছে, প্রতিবন্ধকতাগুলো কী এবং তার প্রতিকার কী খতিয়ে দেখতে। এ সম্পর্কে আপনার মতামত কী?
এ কে এন আহমেদ: এটা খুব সময়োচিত সিদ্ধান্ত। আমি আশা করব, এই কমিটি এটিও দেখবে যে সফটওয়্যার উইদাউট হার্ডওয়্যার সত্যিকারের দীর্ঘ মেয়াদের প্রগতির সহায়ক হতে পারে কি না। যুক্তরাষ্ট্র ১০-১৫ বছর ধরে শুধু সফটওয়্যারের ওপর ভর করে তাদের অর্থনীতির অগ্রগতি ত্বরান্বিত করতে চেয়েছিল। কিন্তু বাস্তবে বিশ্বব্যাপী মন্দা ডেকে এনেছে।
প্রথম আলো: এবার আপনি কত দিন পর ঢাকায় এলেন? এ শহরের কী পরিবর্তন আপনার চোখে পড়ছে?
এ কে এন আহমেদ: এবার ঢাকায় এলাম তিন বছর পর। হাউস বিল্ডিংয়ের নামে গায়ে গায়ে ঘেঁষে প্রচুর নতুন ইমারত দেখছি। রাতে সেগুলো আলোয় উদ্ভাসিত হয়ে যায়। যদিও শুনি দেশে বিদ্যুতের স্বল্পতা আছে। জনসংখ্যা আরও বেড়ে গেছে। রাস্তায় গাড়ির সংখ্যা অনেক এবং ভয়ংকর যানজট। কিন্তু আরেক দিকে বহু লোক আশ্রয়হীন হয়ে রাস্তায়ই দিন কাটাচ্ছে।
প্রথম আলো: আপনাকে ধন্যবাদ।
এ কে এন আহমেদ: ধন্যবাদ।
বিশ্ব শ্রমবাজার অভিবাসী শ্রমিকদের পক্ষে আনা সম্ভব
ড. তাসনীম সিদ্দিকীর জন্ম ১৯৬৯ সালে, ঢাকায়। ঢাকার হলিক্রস উচ্চমাধ্যমিক বিদ্যালয় থেকে উচ্চমাধ্যমিক সমাপ্ত করে প্রবেশ করেন ঢাকা বিশ্ববিদ্যালয়ে। ১৯৮৪ সালে রাষ্ট্রবিজ্ঞান বিভাগ থেকে স্নাতকোত্তর শেষ করে সে বছরই ঢাকা বিশ্ববিদ্যালয়ে শিক্ষকতায় যোগ দেন। এরপর অস্ট্রেলিয়ার গ্রিফিথ বিশ্ববিদ্যালয় থেকে পিএইচডি অর্জন করেন। ফুলব্রাইট পান যুক্তরাষ্ট্রের কার্বনডেল বিশ্ববিদ্যালয় থেকে। বর্তমানে অধ্যাপনা করছেন ঢাকা বিশ্ববিদ্যালয়ের রাষ্ট্রবিজ্ঞান বিভাগে। এ ছাড়া তিনি রিফিউজি অ্যান্ড মাইগ্রেটরি মুভমেন্ট রিসার্চ ইউনিটের (রামরু) চেয়ারপারসনের দায়িত্ব পালন করছেন।
আইএলও, জেনেভা থেকে প্রকাশিত হয়েছে তাঁর গবেষণাগ্রন্থ ডিসেন্ট ওয়ার্ক অ্যান্ড ইন্টারন্যাশনাল লেবার মাইগ্রেশন ফ্রম বাংলাদেশ, মার্চেন্ট অব মাইগ্রেশন, ফিমেল লেবার মাইগ্রেশন অব বাংলাদেশ-শ্রীলঙ্কা; ইউপিএল থেকে প্রকাশিত হয়েছে লেবার মাইগ্রেশন অব ওমেন ফ্রম বাংলাদেশ প্রভৃতি।
  সাক্ষাৎকার নিয়েছেন ফারুক ওয়াসিফ
প্রথম আলো: প্রায় ৩৫ হাজার অভিবাসী লিবিয়া থেকে ফিরে এসেছেন। তাঁদের সম্মানজনক পুনর্বাসনের জন্য কী করা উচিত?
তাসনীম সিদ্দিকী: রামরুর মাধ্যমে পরিচালিত অনলাইন সমীক্ষায় দেখা যায়, লিবিয়াফেরত ৮৫ শতাংশই ঋণ করে গিয়েছিল এবং বড় অংশই এখন ঋণ পরিশোধের চাপে আছে। এখন সবার আগে তাঁদের অর্থনৈতিক পুনর্বাসন দরকার। এ বিষয়ে আমাদের পর্যালোচনা থেকে চারটি প্রস্তাব উঠে এসেছে: ১. পরবর্তী সময়ে তাঁদের আবার বিদেশে যাওয়ার সুযোগ করে দেওয়া, ২. স্থানীয়ভাবে কর্মসংস্থান করা, ৩. এককালীন বা বিনা সুদে ঋণ দিয়ে জীবিকার ব্যবস্থা করে দেওয়া এবং ৪. পুনরায় প্রশিক্ষণ দেওয়া। যেমন—অনেকে হয়তো সেখানে ইমারত নির্মাণশ্রমিক হিসেবে কাজ করেছেন; এখন তাঁদের গাড়ি চালানো বা ইলেকট্রিশিয়ানের কাজ শেখানোর জন্য তিন মাসের প্রশিক্ষণ ও ভাতা দেওয়া যায়। কিন্তু বিশ্বব্যাংক সরকারকে তহবিল দিতে চায়। তারা চায় শ্রমিকদের এককালীন ৪০ হাজার টাকা দিয়ে দায় মিটিয়ে ফেলতে, বাকি টাকা আন্তর্জাতিক অভিবাসন সংস্থাকে (আইওএম) দিয়ে দিতে। এতে হয় টাকাটা খরচ হবে অথবা পাওনাদারেরা নিয়ে যাবে। তাই বলি, এটা ভালো হলো না। টাকা যাতে নষ্ট না হয়ে কাজে লাগে, সে জন্যই ওপরের চারটা উপায়ের প্রস্তাব আমরা করেছি। বাংলাদেশ ব্যাংকের উদ্যোগে ব্যাংকগুলোসহ বিভিন্ন ব্যবসায়ী প্রতিষ্ঠান করপোরেট সোশ্যাল রেসপনসিবিলিটির আওতায় টাকা দিতে আগ্রহী। এফবিসিসিআইসহ বিভিন্ন ব্যবসায়ী সংগঠনও বলেছে, তারা দায়িত্ব নিতে রাজি। এর জন্য শর্তযুক্ত বিদেশি ঋণ দরকার নেই।
প্রথম আলো: লিবিয়া বা তিউনিসিয়ার ঘটনায় দেখা গেল, সরকার সেখানে অবস্থানরত বাংলাদেশি নাগরিকদের নিরাপদে ফিরিয়ে আনায় অনেকটা অপ্রস্তুত। যুদ্ধ বা অশান্তির পটভূমিতে কোনো দেশ থেকে বাংলাদেশিদের জরুরিভাবে ফিরিয়ে আনার পরিস্থিতি দেখা দিলে সরকারের কী করণীয়?
তাসনীম সিদ্দিকী: অভিবাসন পরিচালনার বেলায় জরুরি স্থানান্তর পরিকল্পনা থাকতে হবে। ১৯৮২ সালের অভিবাসন আইনে এ বিষয়ে কোনো কথা ছিল না, সুতরাং এই অপ্রস্তুতি। নতুন যে খসড়া ওভারসিস এমপ্লয়মেন্ট অ্যাক্ট, ২০১১ করা হয়েছে, তাতে বিষয়টি অন্তর্ভুক্ত করা হয়েছে। এ ধরনের পরিস্থিতি মোকাবিলায় জরুরি তহবিলও থাকা চাই। সেই তহবিল প্রবাসীকল্যাণ তহবিল থেকে নয়, সরকারের পকেট থেকে দিতে হবে।
প্রথম আলো: অভিবাসন আইন নতুন করে প্রণয়নের কাজ শুরু হয়েছে। নতুন আইনের সুবিধা বিষয়ে কিছু বলবেন?
তাসনীম সিদ্দিকী: আগের আইনটির প্রধান দুর্বলতা ছিল যে তা অধিকারভিত্তিক ছিল না। নতুন আইনটিকে অভিবাসীদের অধিকারভিত্তিক করা হয়েছে। রামরু, মানুষের জন্য ফাউন্ডেশন, ল কমিশনসহ সংশ্লিষ্ট ব্যক্তি ও প্রতিষ্ঠানের সঙ্গে পরামর্শ করে নতুন আইনের খসড়া তৈরি করা হয়। ১৯৮২ সালের অভিবাসন অর্ডিন্যান্স যে পটভূমিতে তৈরি হয়েছিল, সেই পটভূমি বদলে গেছে। শ্রমিকদের শোষণ করা বা ঠকানোর ধরনও বদলে গেছে। আগের আইনে দালালদের উল্লেখই ছিল না। অথচ অনেকেই এজেন্সির দালালদের মাধ্যমে বিদেশে যান এবং প্রতারিতও হন। কিন্তু রিক্রুটিং এজেন্সির কাছে অভিযোগ নিয়ে গেলে তারা অস্বীকার করে। মাঠপর্যায়ে যত রকম প্রতারণা হয়, সেগুলো আমলে নিয়ে দালালদের নিয়ন্ত্রণ ও নজরদারির ব্যবস্থা রাখা হয়েছে। এই আইনে সাব-এজেন্ট বা দালালদের আইডি নম্বর দেওয়ার বিধান রাখা হয়েছে। ফলে কে কোথায় কার মাধ্যমে প্রতারিত হয়েছেন, সেটা সরাসরি ধরা যাবে, রিক্রুটিং এজেন্সিও তখন আর পার পাবে না। আগের আইনে রিক্রুটিং এজেন্সিগুলোর দৌরাত্ম্য নিয়ন্ত্রণ, প্রত্যাবাসিত ব্যক্তিদের সেবাদান, দুর্যোগকালে জরুরি প্রত্যাহার—এসব বিষয়ও ছিল না। আগে বিচার চাইতে হলে বিএমইটিতে (শ্রম ও কর্মসংস্থান প্রশিক্ষণ ব্যুরো) যেতে হতো। এতে অনেক ফাঁকির সুযোগ থাকে। বিএমইটি তো শুধু ঢাকায়, এর বাইরে সারা দেশে যে চারটি শ্রম আদালত আছে, গ্রামের দরিদ্র মানুষের পক্ষে কি খুঁজে খুঁজে সেখানে যাওয়া সম্ভব? আবার সেখানে যে সুবিচার পাবেন, তার নিশ্চয়তা কী? নতুন আইন বাস্তবায়িত হলে যেকোনো আদালতেই অভিবাসীরা বিচার চাইতে পারবেন। এটা বিশাল পরিবর্তন। নতুন আইনে নারী অভিবাসীর নিরাপত্তার বিষয়টিও এসেছে।
প্রথম আলো: কিন্তু বিদেশে বাংলাদেশের শ্রমিকেরা কম মজুরিসহ হরেক রকম প্রতারণা ও নির্যাতনের শিকার হন। এটা মোকাবিলায় আন্তর্জাতিকভাবে কী করণীয়?
তাসনীম সিদ্দিকী: আন্তর্জাতিক পরিসরে শ্রমিকের অধিকার রক্ষা বা কোনো দেশে শ্রমবাজার বিস্তারের জন্য দ্বিপক্ষীয় চুক্তি হয়। কিন্তু অনেক সময়ই দেখা যায় শ্রমের ক্রেতা দেশ প্রতিশ্রুতি রাখে না। কিন্তু আমরা যদি বহুপক্ষীয় ব্যবস্থায় যাই, শ্রমিক পাঠানো সবগুলো দেশের সরকার যদি একজোট হয়, তাহলে পরিস্থিতি বদলে যাবে। এখন ফিলিপিন ৪০০ ডলারে, ভারত ২৭৫ ডলারে, শ্রীলঙ্কা ২২৫ ডলারে শ্রমিক পাঠায়। অথচ বাংলাদেশ-নেপালের শ্রমিকদের ১০০-১২৫ ডলারের বেশি দিতে চায় না। সার্ক কাঠামোর মধ্যে অথবা আরও বড় আন্তর্জাতিক স্তরে শ্রম-বিক্রেতা দেশগুলো একজোট হয়ে দর-কষাকষি করলে ক্রেতা দেশগুলো এত সুবিধা নিতে পারত না। এ জন্যই বহুপক্ষীয় কাঠামোয় যাওয়া দরকার। কয়েক বছর ধরে গ্লোবাল ফোরাম অন মাইগ্রেশন অ্যান্ড ডেভেলপমেন্ট (জিএফএমডি) ইনিশিয়েটিভে ১৬০টি দেশ অংশ নিচ্ছে। এর মধ্যে শ্রমিক প্রেরণকারী ও গ্রহণকারী দুই ধরনের দেশই আছে। এখানে সব প্রেরক দেশ একজোট হয়ে চাপ দিতে পারে। সম্প্রতি সরকার অভিবাসী শ্রমিকদের অধিকারসংক্রান্ত ১৯৯০ সালের আন্তর্জাতিক কনভেনশন কোনো শর্ত ছাড়াই অনুমোদন করেছে। এখন এই আইনে দেওয়া অধিকারগুলো জাতীয় সব আইনে অন্তর্ভুক্ত করতে হবে, সমন্বিত করতে হবে। যে ৪৫টি দেশ এই আইনে সই করেছে, তাদের সবাই শ্রমিক প্রেরণকারী দেশ। এদের সবাইকে নিয়ে একটা বৈশ্বিক ফোরাম হওয়া দরকার। কলম্বো প্রসেসে প্রধানমন্ত্রী অভিবাসী শ্রমিক খাতকে থ্রাস্ট সেক্টর বলে ঘোষণা দিয়েছেন। কিন্তু মুশকিল হলো, কলম্বো প্রসেস এখনো আইওএম প্রভাবিত। তাই এখানে রাষ্ট্রগুলোকে মুখ্য হতে হবে, তাহলে আমরা আমাদের কী অধিকার লাগবে, তা তুলতে পারব। এর জন্য আন্তর্জাতিক সচিবালয়ও দরকার। ছয় মাসে পররাষ্ট্র/প্রবাসীমন্ত্রী এবং বছরে একবার সরকারপ্রধানদের বৈঠক হতে হবে। ওপেক গঠন করে যেমন তেল উৎপাদক দেশগুলো তেলের বাজারকে বিক্রেতাদের বাজারে পরিণত করেছে, তেমনি আমরা একজোট হলে শ্রমের বাজারকেও বিক্রেতাদের বাজারে পরিণত করতে পারব। অর্থাৎ, শ্রম যিনি বেচবেন, বাজার থাকবে তাঁর অনুকূলে।
প্রথম আলো: এই আন্তর্জাতিক সমঝোতা তৈরির দায়িত্বটি কার—শ্রম ও প্রবাসীকল্যাণ মন্ত্রণালয়ের, নাকি পররাষ্ট্র মন্ত্রণালয়ের?
তাসনীম সিদ্দিকী: বর্তমানে জিএফএমডির বৈঠকের সব চিঠি পররাষ্ট্র মন্ত্রণালয়ে আসে। পররাষ্ট্র মন্ত্রণালয় শেষ দিন পর্যন্ত চিঠি ধরে রেখেছিল। জেনেভায় নিযুক্ত বাংলাদেশের স্থায়ী কমিশন এবং পররাষ্ট্র মন্ত্রণালয় মিলে এটি করে। সময়ের অভাবে, আগে না জানানোয় আমরা সেখানে গিয়ে চাপ দিতে পারিনি। অথচ আগে জানলে আমরা প্রস্তুত হতে পারতাম। অনেক সময় পররাষ্ট্র মন্ত্রণালয় থেকে যাঁরা যান, বিশেষজ্ঞ না হওয়ার কারণে তাঁরা যথেষ্ট দর-কষাকষি করতে পারেন না। অথচ প্রবাসী শ্রমিকবিষয়ক মন্ত্রণালয়ের স্থায়ী প্রতিনিধি জেনেভায় থাকা আবশ্যক। অন্যদিকে জাতিসংঘের নয়টি সংস্থা মিলে গ্লোবাল মাইগ্রেশন গ্রুপ গঠিত হয়েছে, সেখানেও প্রতিনিধিত্ব করছে পররাষ্ট্র মন্ত্রণালয়। আমরা মনে করি, প্রবাসীকল্যাণ মন্ত্রণালয়ের অধীন ক্যাডার সার্ভিস সৃষ্টি করা জরুরি। সেখান থেকে অভিবাসী বিষয়ে সব প্রতিষ্ঠানে কর্মী নিয়োগ দেওয়া যাবে। এ জন্য সমগ্র রেমিট্যান্সের মাত্র শূন্য দশমিক ৫ শতাংশ বাজেটে দেওয়ার প্রস্তাব অর্থ মন্ত্রণালয়ে পাঠিয়েছি। অপ্রশিক্ষিত লোক দিয়ে বাজার বিস্তার কিংবা অধিকার রক্ষা, কোনোটাই ভালো হওয়ার নয়। লোকবল সৃষ্টি এবং তার ব্যবহার যথাযথ হলে বৈশ্বিক ফোরামে আমাদের অবস্থানও শক্ত হবে। আমাদের জিডিপির ১৩ শতাংশ আসে প্রবাসী শ্রমিকদের থেকে। গত ১০ বছরে এই খাতের প্রবৃদ্ধি ১৭ শতাংশ। সুতরাং একে অবহেলা করা মোটেই ন্যায়সংগত হবে না।
প্রথম আলো: অনেকের ধারণা, বিদেশিরা দয়া করে আমাদের শ্রমিকদের কাজ দেন। এই ধারণার সত্যতা কতটুকু?
তাসনীম সিদ্দিকী: বাংলাদেশ শ্রম-উদ্বৃত্ত দেশ। অন্যদিকে বিশ্বজুড়েই চলছে বিরাট আকারের শ্রমের ঘাটতি। পরিস্থিতি হলো, আমাদের অসংখ্য মানুষ রয়েছে এবং বিশ্বে রয়েছে প্রচুর কাজ। এটা আমাদের জন্য সুবিধাজনক অবস্থা। কিন্তু বিশ্ববাজার পরিণত হয়েছে শ্রমের ক্রেতাদের বাজার হিসেবে। অথচ আশির দশকেও এই বাজার ছিল শ্রম বিক্রেতাদের বাজার। তখন মধ্যপ্রাচ্যের নিয়োগকারীরা শ্রমিকের বেতন, প্লেনের খরচ ইত্যাদি এবং রিক্রুটিং এজেন্সিকে মোটা অঙ্কের কমিশন দিয়ে নিজ গরজে লোক নিত। কিন্তু নব্বইয়ের দশকের পর আমাদের রিক্রুটিং এজেন্সিগুলোর মধ্যে অসুস্থ প্রতিযোগিতা শুরু হলো যে, কে কত কমে লোক দিতে পারে। ফলে নিয়োগকর্তারা সুযোগ পেয়ে গেলেন। শুরু হয়ে গেল ভিসা বিক্রির ব্যবসা। এখানে সরকারি হস্তক্ষেপের মাধ্যমে ক্রেতাদের বাজারকে আবার বিক্রেতাদের বাজারে বদলে দিতে হলে ওপেক বা ইইউর মতো জোট দরকার। তাদের শ্রমিক নিতেই হবে। আমরা একজোট হলে যেখানে সবাই ৪০০ ডলারেই শ্রমিক পাঠাতে পারব, সেখানে কেন ১০০ ডলারে পাঠাব?
প্রথম আলো: সরকার প্রবাসীকল্যাণ ব্যাংক গঠনের ঘোষণা দিয়েছে। এই ব্যাংকের দেওয়া ঋণের অপব্যবহার ঠেকাতে কী করণীয়?
তাসনীম সিদ্দিকী: প্রথমত এমন নীতি তৈরি করতে হবে, যাতে ঋণের রাজনৈতিক বণ্টন কঠিন হয়ে যায়। বর্তমানে তিনটি ব্যাংক বিদেশে কর্মসংস্থানের জন্য ঋণ দিচ্ছে, কিন্তু তারা ঋণ নেওয়ার লোক খুঁজে পাচ্ছে না। অথচ লোকজন চড়া সুদে ধারদেনা করে বিদেশে যাচ্ছেন। তার মানে ব্যাংকগুলো সত্যিকার গ্রাহকদের পাচ্ছে না। গ্রাহকেরাও তাদের পায় না। এখানে তৃণমূল পর্যায়ে ব্যাংক-এনজিও অংশীদার গড়ে তুলতে হবে। ব্যাংক ৯ শতাংশ সুদে ঋণ দেবে, এর ২ শতাংশ পাবে প্রবাসীদের নিয়ে কর্মরত এনজিওগুলো। তাহলে এই এনজিওগুলোকে আর বিদেশি ডোনারনির্ভর থাকতে হবে না। এনজিওরা আগে কেবল গভর্ন্যান্স দিত, কিন্তু ব্যাংক-এনজিও অংশীদার হলে তারা তৃণমূল পর্যায়ে সেবা প্রদানকারী হিসেবে বদলে যাবে। এনজিওগুলোর কাজ হবে গ্রামে গ্রামে অভিবাসী অধিকার রক্ষা দল গঠন করা। এর মাধ্যমে যাচাই-বাছাই করে ঋণের জন্য সুপারিশও যেমন করবে, তেমনি ঋণের জামিনদারও হবে। তারা হবে ব্যাংকের মাঠপর্যায়ের কর্মী। ভুল লোকের কাছে ঋণ চলে গেলে বা ঋণ আদায় না হলে তার দায় তারাও নেবে। এভাবে এনজিওর সুবিধাবাদ এবং ডোনার-নির্ভরতা কমে তা জাতীয় প্রতিষ্ঠানে পরিণত হবে।
প্রথম আলো: জলবায়ু পরিবর্তনের কারণেও অনেকে অভিবাসী হচ্ছেন বা হবেন। এখান থেকেই জলবায়ু-শরণার্থী এবং তাঁদের অধিকারের কথাটা আসছে। আন্তর্জাতিক আইনে এটা স্বীকৃত না হলে বাংলাদেশ বিপদে পড়বে। এ বিষয়ে আপনার সুপারিশ কী?
তাসনীম সিদ্দিকী: সরকার ও বিশেষজ্ঞদের অনেকেই জলবায়ুর কারণে অভিবাসনের সম্ভাবনাকে আন্তর্জাতিক স্তরে একটা হুমকি বা আতঙ্ক হিসেবে ব্যবহার করছেন। অর্থাৎ অভিবাসীদের হুমকি হিসেবে দেখিয়ে টাকা আনা হচ্ছে। এটা অভিবাসীর মানবাধিকার-পরিপন্থী। অভিবাসীরা পরিস্থিতির শিকার, তাঁদের জীবিকা বদলের সুযোগ দেওয়া সবারই কর্তব্য। অভিবাসন তাঁকে সেই সুযোগ করে দিতে পারে। এটা তাঁর অধিকার এবং তাঁকে এই সুযোগ দিতে হবে। এ জন্যই আমরা বলছি, দুর্গত এলাকা থেকে বেশি করে অভিবাসী রিক্রুট করুন। কেবল মধ্যপ্রাচ্যে বা মালয়েশিয়ায় নয়, গরিবদের ইউরোপ-আমেরিকাতেও পাঠান। জায়গায় জায়গায় সুযোগ সৃষ্টি করুন। পশ্চিমা সমাজে যেসব নিম্ন দক্ষতার শ্রমের ঘাটতি আছে, তিন মাসের প্রশিক্ষণ দিয়েই আমাদের মানুষদের আমরা সেসব কাজের জন্য উপযোগী করে পাঠাতে পারি। একটি গবেষণায় দেখিয়েছি, অভিবাসন যেখানে, উন্নয়নও সেখানে।
প্রথম আলো: আপনাকে ধন্যবাদ।
তাসনীম সিদ্দিকী: ধন্যবাদ।
আইনশৃঙ্খলা পরিস্থিতি নিয়ন্ত্রণেই আছে
হাসান মাহমুদ খন্দকার ১৯৮০ সালে ঢাকা বিশ্ববিদ্যালয় থেকে ইংরেজি সাহিত্যে স্নাতকোত্তর ডিগ্রি লাভ করেন। ১৯৮২ সালের বিসিএস পরীক্ষায় উত্তীর্ণ, পুলিশ ক্যাডারে কর্মজীবন শুরু ১৯৮৬ সালে টাঙ্গাইল জেলার এএসপি (সার্কেল) হিসেবে। ঢাকা মেট্রোপলিটন পুলিশের ডিসি, র্যাবের পরিচালক, খুলনা মহানগর পুলিশের অতিরিক্ত কমিশনার, পুলিশ একাডেমির অধ্যক্ষ, পুলিশের প্রশাসন, প্রশিক্ষণ ও বিশেষ শাখার উপপ্রধান পরিদর্শক, অতিরিক্ত উপপ্রধান পরিদর্শক, অতিরিক্ত আইজি প্রভৃতি পদে দায়িত্ব পালন করেন। তিন বছর কাজ করেছেন জাতিসংঘ শান্তিরক্ষা মিশনে, বসনিয়া ও হার্জেগোভিনায়। ২০০৭ সালে র্যাবের মহাপরিচালক নিয়োজিত হন। ২০১০ সালের ৩১ আগস্ট থেকে পুলিশের মহাপরিদর্শক হিসেবে দায়িত্ব পালন করছেন।
  সাক্ষাৎকার নিয়েছেন মশিউল আলম ও কামরুল হাসান
প্রথম আলো: মুক্তিযুদ্ধে গুরুত্বপূর্ণ অবদান ছিল বাংলাদেশ পুলিশের সদস্যদের। ৩৯ বছর পর সেই অবদানের স্বীকৃতি মিলল। এ বছরের স্বাধীনতা পদকে ভূষিত করা হয়েছে বাংলাদেশ পুলিশকে। আপনার অনুভূতি কী?
হাসান মাহমুদ খন্দকার: বাংলাদেশ পুলিশের অনেক দিনের লালিত স্বপ্ন ছিল এই স্বীকৃতি। মুক্তিযুদ্ধে পুলিশ বাহিনী যে অবদান রেখেছে, তার এই স্বীকৃতি একান্তই প্রাপ্য ছিল। অনেক আগেই এটা হওয়া উচিত ছিল। সরকার এই স্বীকৃতি দিয়ে পুলিশ বাহিনীকে সম্মানিত করল। এতে বাংলাদেশ পুলিশের একজন সদস্য হিসেবে আমি আনন্দিত—এ কথা বললে কমই বলা হয়, আমি আনন্দে উদ্বেলিত। পুলিশের সব সদস্যের আমার মতোই অনুভূতি; সবাই আনন্দিত। এই স্বীকৃতি বাংলাদেশ পুলিশের সদস্যদের পেশাগত দায়িত্ব পালনে আরও প্রেরণা জোগাবে।
প্রথম আলো: এখন তো আপনাদের প্রতি জনগণের প্রত্যাশাও বেড়ে যাবে। আপনারাও আরও বেশি দায় বোধ করবেন যে জনগণকে আরও ভালোভাবে সেবা দিতে হবে। তো, দেশের আইনশৃঙ্খলা পরিস্থিতি আপনাদের বিবেচনায় এখন কেমন?
হাসান মাহমুদ খন্দকার: আইনশৃঙ্খলার বিষয়টি যদি দুভাবে ভাগ করে দেখি, যেমন—একদিকে আইন মান্য করা কিংবা বিভিন্ন ইস্যুভিত্তিক যেসব ঘটনা ঘটে, সেগুলো বিবেচনা করি, তাহলে বলা যায় আইনশৃঙ্খলা পরিস্থিতির উন্নতি হয়েছে। যেমন—শিল্পাঞ্চলে অস্থিরতা কমেছে। দু-একটি বিচ্ছিন্ন ঘটনা যে ঘটেনি বা ঘটছে না, তা বলছি না। তবে বিশেষভাবে তৈরি পোশাকশিল্পে আগে যে মাত্রায় অস্থিরতা ছিল, তা বেশ কমে এসেছে, পরিস্থিতি অনেকটাই স্বাভাবিক হয়ে এসেছে।
প্রথম আলো: আপনাদের পর্যবেক্ষণে তা-ই যদি সত্যি হয়, তাহলে তা সম্ভব হলো কীভাবে? তৈরি পোশাকশিল্পে আগে কেন বেশি অস্থিরতা ছিল?
হাসান মাহমুদ খন্দকার: এ বিষয়ে আইন প্রয়োগকারী সংস্থার যথেষ্ট ভূমিকা আছে। আপনারা জানেন, শিল্পাঞ্চল পুলিশ নামে পুলিশের একটি বিশেষায়িত ইউনিট গঠন করা হয়েছে। শিল্পাঞ্চলে পুলিশের দায়িত্ব পালনের ক্ষেত্রে কিছু ভিন্ন মাত্রার দক্ষতার প্রয়োজন হয়। শ্রমিকদের মনস্তত্ত্ব সম্পর্কে ভালো ধারণা থাকতে হয়। শ্রমিকদের অধিকার সম্পর্কে যেসব আইনকানুন ও বিধিবিধান আছে, সেগুলো সম্পর্কে পুলিশ বাহিনীর সদস্যদের মধ্যে আরও সচেতনতা, সংবেদনশীলতা সৃষ্টির উদ্যোগ নেওয়া হয়েছে। এ ছাড়া বিভিন্ন পরিস্থিতিতে শ্রমিকদের সঙ্গে কীভাবে নেগোসিয়েশন করতে হয়, তাদের উত্তেজনা প্রশমনের টেকনিকগুলো কী, সেসব সম্পর্কেও শিল্পাঞ্চল পুলিশ সদস্যদের প্রশিক্ষণের উদ্যোগ নেওয়া হয়েছে। ভবিষ্যতে শিল্পাঞ্চল পুলিশের সক্ষমতা আরও বাড়বে। ফলে শিল্পাঞ্চলে আরও সুস্থির পরিবেশ, আরও ভালো দিন আসবে।
প্রথম আলো: রাজনৈতিক দ্বন্দ্ব-সংঘাত, বিভিন্ন দলের রাজনৈতিক কর্মসূচি ইত্যাদি কারণেও সময়ে সময়ে আইনশৃঙ্খলা পরিস্থিতির অবনতি ঘটে, জনজীবনে সমস্যার সৃষ্টি হয়। এসব পরিস্থিতিতে পুলিশের ভূমিকা ঠিক আশাপ্রদ নয়।
হাসান মাহমুদ খন্দকার: রাজনৈতিক দলগুলোর কর্মসূচিকে কেন্দ্র করে অনেক জায়গায় আইনশৃঙ্খলা পরিস্থিতির অবনতি ঘটে। কিন্তু ইদানীং এ রকম যতগুলো ঘটনা ঘটেছে, সব ক্ষেত্রেই পুলিশ পেশাদারি মনোভাব নিয়ে পরিস্থিতি কার্যকরভাবে নিয়ন্ত্রণ করেছে। কোনো ঘটনাই কিন্তু নিয়ন্ত্রণের বাইরে যায়নি কিংবা এমন অনভিপ্রেত পরিস্থিতির সৃষ্টি হয়নি, যাতে করে জনজীবন অনিশ্চয়তার মধ্যে পড়তে পারে। সার্বিকভাবে আইনশৃঙ্খলা পরিস্থিতি আইন প্রয়োগকারী সংস্থার কার্যকর নিয়ন্ত্রণেই আছে। আরেকটি গুরুত্বপূর্ণ দিক হচ্ছে, জনসাধারণের মধ্যে আইন মেনে চলার প্রবণতাও কিছু কিছু ক্ষেত্রে বাড়ছে।
প্রথম আলো: এটা কীভাবে বোঝা যাচ্ছে? ব্যাখ্যা করে বলুন।
হাসান মাহমুদ খন্দকার: অর্থাৎ, জনসাধারণের মধ্যে আইনশৃঙ্খলা স্বতঃস্ফূর্তভাবেই মেনে চলার প্রবণতা বাড়ছে। আমরা কমিউনিটি পুলিশিং, ওপেন হাউস ডে ইত্যাদি বিষয়ে কথা বলছি, নাগরিকদের কাছাকাছি যাওয়ার চেষ্টা করছি এবং তারাও আমাদের কাছাকাছি আসছে। এই প্রবণতাকে আমি খুব ইতিবাচক বলে মনে করি। নাগরিকেরা আস্তে আস্তে সচেতন হচ্ছেন যে আইন মান্য করার বিষয়, নিজে থেকেই আইন মেনে চলতে হয়, আইন প্রয়োগের বিষয়টি আসে পরে। অর্থাৎ আইন হচ্ছে এমন একটি বিষয়, যা ‘মোর টু বি ওবেইড দ্যান টু বি এনফোর্সড’। এই বিষয়টি আমরা বোঝানোর চেষ্টা করছি এবং আশার কথা যে নাগরিকদের দিক থেকে আমরা এ বিষয়ে যথেষ্ট সহযোগিতা পাচ্ছি। তারা উপলব্ধি করছে যে আইন মেনে চলতে হবে। অবশ্য এর মধ্যেও দু-একটা বিচ্ছিন্ন ঘটনা যে ঘটছে না, তা নয়। যেমন—কিছু নিষিদ্ধ সংগঠন মাঝেমধ্যে আইনশৃঙ্খলা পরিস্থিতিতে বিঘ্ন সৃষ্টির চেষ্টা করে। কিন্তু আমাদের কথা হচ্ছে, কোনো অপতৎপরতা, কোনো ধরনের অরাজকতা আমরা কিন্তু হতে দেব না।
প্রথম আলো: অপরাধ পরিস্থিতি—খুন, ধর্ষণ, চুরি-ডাকাতি, ছিনতাই-রাহাজানি—এসব তো আগের মতোই চলছে।
হাসান মাহমুদ খন্দকার: ডাকাতি, চুরি, রাহাজানি, ছিনতাই, অজ্ঞান পার্টি, মলম পার্টির অপতৎরতা—এগুলোই সাধারণ অপরাধের মধ্যে পড়ে। বছর খানেক আগে পর্যন্ত অজ্ঞান পার্টি, মলম পার্টির দৌরাত্ম্য ছিল। এমন পর্যায়ে চলে গিয়েছিল, যখন সংবাদমাধ্যমে আপনারা আমাদের সচেতন হওয়ার জন্য যথেষ্ট লিখেছেন। এ ক্ষেত্রে খুব কার্যকর পুলিশি ব্যবস্থা নেওয়া হয়েছে; র্যাব কাজ করেছে, পুলিশের বিভিন্ন ইউনিট কাজ করেছে। ঢাকা মহানগর পুলিশ ঢাকা মহানগরে কাজ করেছে, ঢাকার বাইরেও পুলিশ কাজ করেছে। সুষ্ঠু ব্যবস্থাপনার মাধ্যমে জোর তৎপরতা চালিয়ে অজ্ঞান পার্টি, মলম পার্টির দৌরাত্ম্য রোধ করা হয়েছে।
প্রথম আলো: কিন্তু বন্ধ হয়নি, বিশেষ করে ছিনতাই কমেছে, এটা বোধ হয় বলা যাবে না।
হাসান মাহমুদ খন্দকার: না, এগুলো একেবারে বন্ধ হয়ে গেছে, এটা আমি বলব না। আমাদের সামাজিক বাস্তবতায় এগুলো পুরোপুরি বন্ধ হয়ে যাবে, তা-ও হয়তো নয়। কিন্তু আমরা অনেকাংশে এগুলো নিয়ন্ত্রণে এনে ফেলেছি। ছিনতাই, বিশেষ করে ঢাকা মহানগরে ছিনতাইয়ের কথা বললে—হ্যাঁ, এটা মাঝে মাঝে কিছু বেড়ে যায়, মাঝে মাঝে কমে। এগুলো স্থায়ীভাবে নিয়ন্ত্রণে রাখার ক্ষেত্রে আমাদের অনেক ধরনের সীমাবদ্ধতা আছে। আনুষঙ্গিক সুযোগ-সুবিধার সীমাবদ্ধতা আছে। তার পরও কিন্তু আমরা চেষ্টা করছি; ফলে ছিনতাই, বড় ধরনের ছিনতাই, ডাকাতি—এসব কিন্তু এখন যথেষ্ট নিয়ন্ত্রণেই আছে।
প্রথম আলো: অপরাধ দমনে পুলিশ কী কী সীমাবদ্ধতা বা প্রতিবন্ধকতার মুখোমুখি হয়?
হাসান মাহমুদ খন্দকার: অপরাধ দমন করার অন্যতম শক্তি বা দায়িত্বপ্রাপ্ত প্রতিষ্ঠান হচ্ছে বাংলাদেশ পুলিশ। এর বিভিন্ন ইউনিট অপরাধ দমনের সঙ্গে সম্পৃক্ত, অপরাধ দমনে তারা দায়বদ্ধ। পুলিশের সীমাবদ্ধতাগুলোর মধ্যে প্রধানটি হচ্ছে লোকবলের ঘাটতি। বাংলাদেশের জনসংখ্যার তুলনায় আইন প্রয়োগকারী সংস্থার সদস্যসংখ্যা নিতান্তই অপ্রতুল। পুলিশের একজন সদস্য কতজন মানুষের জন্য সেবা দিতে পারেন? আমাদের পার্শ্ববর্তী দেশগুলোতে ৬৫০ থেকে ৭৫০ জন নাগরিকের জন্য একজন পুলিশ; আমাদের দেশে কিন্তু একজন পুলিশের দায়িত্ব প্রায় এক হাজার ৩০০ নাগরিকের। এই সীমাবদ্ধতা কিন্তু অনেক বড়। বিপুল জনসংখ্যার এই দেশে পুলিশি কার্যক্রমের বৈশিষ্ট্য বিশ্লেষণ করলে এখানে লোকবল একটা অনেক বড় ব্যাপার। এত বড় জনসংখ্যায় পুলিশের অধিক্ষেত্র কার্যকরভাবে নিয়ন্ত্রণ করতে হলে পর্যাপ্ত লোকবল অবশ্যই প্রয়োজন।
প্রথম আলো: পুলিশ সংস্কারের উদ্যোগে তো আরও লোকবল নিয়োগের কথা বলা হয়েছে...
হাসান মাহমুদ খন্দকার: হ্যাঁ, এবং বর্তমান সরকার এ বিষয়ে যথেষ্ট সচেতন। ইতিমধ্যে ৩২ হাজারের বেশি লোকবল নিয়োগের প্রক্রিয়া চলছে। এর মধ্যে ১৫ হাজার ৫৭৫ জনের নিয়োগ-প্রক্রিয়া ইতিমধ্যে সম্পন্ন হওয়ার পথে। বাকিটাও আমরা খুব তাড়াতাড়ি করব। সুতরাং এই ৩২ হাজার নতুন সদস্য যদি পুলিশ বিভাগে যুক্ত হন, তাহলে অপরাধ দমনে ও আইনশৃঙ্খলা রক্ষায় আমাদের কার্যক্রম আরও বেগবান হবে।
প্রথম আলো: পুলিশ সংস্কারের ব্যাপারে অনেক আলোচনা হয়েছে। কিন্তু সংস্কার হচ্ছে না বা এ ক্ষেত্রে একটা গড়িমসির ব্যাপার আছে বলে মনে হচ্ছে। এ ক্ষেত্রে বাধাটা কোথায়?
হাসান মাহমুদ খন্দকার: প্রথমে বলা প্রয়োজন, সংস্কার একটা চলমান প্রক্রিয়া। সেটা কিছু না কিছু মাত্রায় তো সব সময়ই চলছে। পুলিশ বিভাগ পরিচালিত হচ্ছে সেই ১৮৬১ সালের পুলিশ আইনের অধীনে। পরিবর্তিত পরিস্থিতিতে যুগের প্রয়োজনে এই আইন পরিবর্তন করার প্রয়োজন দেখা দিয়েছে। নীতিনির্ধারকেরা এ ব্যাপারে সচেতন, এটা প্রক্রিয়াধীন আছে। আমরা আশাবাদী যে অবশ্যই পুলিশ আইনে পরিবর্তন সাধিত হবে। এ ছাড়া এখন পুলিশের প্রশিক্ষণ তুলনামূলকভাবে আগের চেয়ে অনেক বেশি হচ্ছে। দেশে প্রশিক্ষণ দেওয়া হচ্ছে, বিদেশে প্রশিক্ষণের জন্যও অনেকে যাচ্ছেন। প্রশিক্ষণ কার্যক্রম পরিচালনার জন্য যে প্রতিষ্ঠানগুলো দরকার, সেগুলোর কলেবর বাড়ানো হয়েছে, আরও হচ্ছে। নতুন লোকবল নিয়োগের সঙ্গে সঙ্গে প্রশিক্ষণ কার্যক্রমের ওপরও বাড়তি চাপ সৃষ্টি হচ্ছে। সে জন্য আমরা অস্থায়ী ভিত্তিতেও কিছু প্রশিক্ষণ কার্যক্রম চালিয়ে যাচ্ছি। প্রশিক্ষণ যদি সংস্কারের একটা অংশ হয়ে থাকে, তাহলে এটা সন্তোষজনকভাবেই চলছে। প্রশিক্ষণের বিষয়বস্তুগুলোও যুগোপযোগী করা হচ্ছে, পুলিশের প্রশিক্ষণে মানবাধিকার ও জেন্ডার ইস্যু সংযোজিত হয়েছে। আমরা প্রযুক্তিনির্ভর তদন্তের জন্য সেই বিষয়গুলোও প্রশিক্ষণ কার্যক্রমে সন্নিবেশ করেছি।
প্রথম আলো: পুলিশ হবে জনগণের বন্ধু, মানুষ কোনো অপরাধের শিকার হলে পুলিশের কাছে যাবে, পুলিশের সুরক্ষা পাবে—সাধারণ প্রত্যাশা এমন হলেও বাস্তবতা এ রকম নয়। পুলিশের প্রতি সাধারণ মানুষের আস্থা কম।
হাসান মাহমুদ খন্দকার: আচরণগত দিক থেকে পুলিশ বাহিনীর সদস্যদের মধ্যে একটা ইতিবাচক পরিবর্তন এসেছে। নিকট অতীতে পুলিশ সদস্যদের মধ্যে এই মনোভাব যথেষ্টভাবে সৃষ্টি হয়েছে যে জনগণের সেবায় তাঁদের এগিয়ে আসা উচিত। পুলিশের সদস্যরা শক্তি প্রয়োগের হাতিয়ার হিসেবে কাজ করবেন না। আমরা বলছি, পুলিশের সদস্যরা একটি সেবাধর্মী প্রতিষ্ঠানের প্রতিনিধি হিসেবে জনগণকে সেবা প্রদান করবেন। এর ফলে পুলিশ সদস্যদের মধ্যে দৃষ্টিভঙ্গির একটা বড় ধরনের পরিবর্তন হয়েছে। আমি এটাকে অন্য ধরনের একটা পরিবর্তন বলে মনে করি। পুলিশ বাহিনীতে যাঁরা নেতৃত্বে আছেন, কমান্ডার পর্যায়ে আছেন, তাঁদের মধ্যে একটা বড় ধরনের মানসিক পরিবর্তন ঘটেছে। এর প্রতিফলন আমরা এখন বিভিন্ন ইউনিটে দেখতে পাই। কিন্তু এই পরিবর্তন যে সবার মধ্যেই হয়েছে, তা আমি বলব না, তবে অনেকের মধ্যেই হয়েছে।
প্রথম আলো: আইন প্রয়োগের ক্ষেত্রে পুলিশকে রাজনৈতিক প্রভাবের মুখে পড়তে হয়, বিশেষ করে ক্ষমতাসীন রাজনীতিকেরা পুলিশকে আইন প্রয়োগে অনেক সময় বাধা দেন। এতে অপরাধের শিকার সাধারণ মানুষ ন্যায়বিচার পায় না...
হাসান মাহমুদ খন্দকার: সরকারের সর্বোচ্চ নীতিনির্ধারণী পর্যায় থেকে সুস্পষ্টভাবে বলে দেওয়া হয়েছে, সন্ত্রাসী-অপরাধীর কোনো দল নেই। এ ব্যাপারে নীতিনির্ধারকেরা যেমন নিরাপস, আমরাও তেমনই নিরাপস। এখন কেউ যদি রাজনৈতিক চাপের মুখে বা ব্যক্তিগত প্রলোভনে পড়ে কোনো ধরনের অবৈধ, বিধিবহির্ভূত, অনভিপ্রেত কার্যক্রম পরিচালনা করেন, তাহলে সেটার দায়দায়িত্ব তাঁকে ব্যক্তিগতভাবেই নিতে হবে।
প্রথম আলো: আপনাকে ধন্যবাদ।
হাসান মাহমুদ খন্দকার: ধন্যবাদ।
ভারত লাভবান হলে ফি দিতে সমস্যা কোথায়
পেশাদার কূটনীতিক আশফাকুর রহমানের জন্ম ঢাকায়। অর্থনীতিতে ঢাকা বিশ্ববিদ্যালয় থেকে স্নাতক ও স্নাতকোত্তর ডিগ্রি নেওয়ার পর পাকিস্তান সিভিল সার্ভিসে যোগ দেন ১৯৭০ সালে। ’৭৮ সাল পর্যন্ত বিভিন্ন মন্ত্রণালয় ও জেলায় দায়িত্ব পালন শেষে তিনি যোগ দেন পররাষ্ট্র মন্ত্রণালয়ে। কূটনীতিক হিসেবে লন্ডন, তেহরান, স্টকহোম ও মস্কোতে দায়িত্ব পালন করে তিনি ঢাকায় পররাষ্ট্র মন্ত্রণালয়ে বিভিন্ন পদে দায়িত্ব পালন করেন বেশ কয়েক বছর। এরপর সিঙ্গাপুরে বাংলাদেশের রাষ্ট্রদূত হিসেবে নিয়োগ পান ১৯৯৬ সালে। পরবর্তী সময়ে তিনি জার্মানি, চীনে রাষ্ট্রদূত হিসেবে দায়িত্ব পালন শেষে ২০০৭ সালে অবসর গ্রহণ করেন। বর্তমানে তিনি সেন্টার ফর ফরেন অ্যাফেয়ার্স স্টাডিজের প্রধান হিসেবে দায়িত্ব পালন করছেন।
  সাক্ষাৎকার নিয়েছেন এ কে এম জাকারিয়া
প্রথম আলো: ২০১০ সালের জানুয়ারিতে ভারত সফর শেষে প্রধানমন্ত্রী শেখ হাসিনা বলেছিলেন, দুই দেশের মধ্যে পারস্পরিক সহযোগিতা ও সম্পর্কের এক নতুন যুগের সূচনা হলো। এরপর এক বছরেরও বেশি সময় পার হয়ে গেছে। বিষয়টি কীভাবে মূল্যায়ন করবেন?
আশফাকুর রহমান: দুই দেশের দ্বিপক্ষীয় সম্পর্কের বিষয়কে তাৎক্ষণিকভাবে দেখা যায় না। আর এর কোনো ফলাফলও দ্রুত পাওয়া যায় না। প্রধানমন্ত্রীর ভারত সফরের সময় দুই পক্ষের মধ্যে অনেক বিষয়ে সমঝোতা হয়েছে, যা কার্যকর ও বাস্তবায়ন করতে সময় লাগবে। এ ক্ষেত্রে যে বিষয়টি গুরুত্বপূর্ণ, তা হলো প্রাধান্য ঠিক করা, মানে কোন বিষয়গুলো আগে বাস্তবায়িত হবে, তা ঠিক করা এবং সে অনুযায়ী কাজ করা। দুই দেশকে একমত হয়েই এই প্রাধান্য ঠিক করতে হবে।
প্রথম আলো: দুই পক্ষ যে বিষয়গুলোতে একমত হয়েছে, সেখানে এখন পর্যন্ত ভারতের বিষয়গুলোই বেশি প্রাধান্য পাচ্ছে বলে মনে হচ্ছে।
আশফাকুর রহমান: সেটা বলা যায়। প্রধানমন্ত্রীর ভারত সফরের পর যে দ্বিপক্ষীয় বিষয়গুলোতে অগ্রগতি দৃশ্যমান, তাতে দেখা যাচ্ছে, ভারতের বিষয়গুলোই প্রাধান্য পেয়েছে।
প্রথম আলো: যেমন?
আশফাকুর রহমান: বাংলাদেশ-ভারত সম্পর্কের ক্ষেত্রে ভারতের সবচেয়ে বড় বিবেচনার বিষয় হচ্ছে নিরাপত্তা। বাংলাদেশ এ ক্ষেত্রে যতটুকু করা সম্ভব, ইতিমধ্যেই তা করেছে। উত্তর-পূর্ব ভারতের বিভিন্ন রাজ্যের বিচ্ছিন্নতাবাদী ও বিদ্রোহী গোষ্ঠীর এ দেশে আশ্রয়-প্রশ্রয়ের অভিযোগ ছিল। বাংলাদেশ সরকার এ ব্যাপারে কার্যকর ব্যবস্থা নিয়েছে। বিশেষ করে উলফার যেসব নেতা গোপনে বাংলাদেশে অবস্থান করছিলেন, তাঁদের আটক করা হয়েছে এবং অনেক ক্ষেত্রে তাঁদের দেশ ছাড়তে বাধ্য করা হয়েছে। এসব ইস্যুতে বাংলাদেশের বিরুদ্ধে অভিযোগ করার আর কোনো সুযোগ ভারতের নেই।
প্রথম আলো: ট্রানজিটের ক্ষেত্রেও তো বড় অগ্রগতি হয়েছে। ভারতের ত্রিপুরা রাজ্যে বিদ্যুৎকেন্দ্র নির্মাণের জন্য যন্ত্রপাতি বাংলাদেশের মধ্য দিয়ে পরিবহন করা হচ্ছে।
আশফাকুর রহমান: সংযোগ বা কানেকটিভিটি বলতে যা বোঝায়, তা আমরা ভারতকে দিয়েছি। তা কার্যকর হতে শুরু করেছে। এতে অর্থনৈতিকভাবে ভারত উপকৃত হবে। তবে এখানে একটি বিষয় পরিষ্কার করা প্রয়োজন, ট্রানজিট ও করিডরের মধ্যে পার্থক্য রয়েছে। ট্রানজিট হচ্ছে এক দেশ থেকে অন্য দেশে প্রবেশের জন্য তৃতীয় কোনো দেশের ভূখণ্ড ব্যবহার। ত্রিপুরায় বিদ্যুৎকেন্দ্র নির্মাণের জন্য ভারত থেকে আসা পণ্য যেহেতু ভারতেই প্রবেশ করছে, তাই তাকে আসলে ট্রানজিট বলা যাবে না। এটা আসলে করিডর। আমরা ভারতকে করিডর দিচ্ছি তাদের পণ্য পরিবহনের সুবিধার জন্য।
প্রথম আলো: ট্রানজিট ফি নিয়ে এখন বিতর্ক শুরু হয়েছে। ফি থাকবে কি থাকবে না, এ নিয়ে নীতিনির্ধারক ও বিভিন্ন মহলের মধ্যে বিতর্ক চলছে।
আশফাকুর রহমান: দেখুন, ট্রানজিট একটি আন্তর্জাতিক বিষয়। এ ক্ষেত্রে আন্তর্জাতিক নিয়মনীতি মেনেই আপনাকে ফি নির্ধারণ করতে হবে। ট্রানজিটের ক্ষেত্রে শুল্ক, মাশুল বা ফি—যা-ই বলি না কেন, সে ব্যাপারে বিশ্ব বাণিজ্য সংস্থার (ডব্লিউটিএ) বিধান রয়েছে। সে অনুযায়ী বিষয়টি কার্যকর করতে হবে। এ ক্ষেত্রে ভূখণ্ড ব্যবহারকারী বিভিন্ন আন্তর্জাতিক যানবাহনের অবস্থানের সময়, যাতায়াতের দূরত্ব, পণ্যের পরিমাণ, পরিবেশগত ও জাতীয় বিভিন্ন বিষয় বিবেচনায় নেওয়া হয় এবং সে অনুযায়ী নির্ধারণ করা হয়ে থাকে।
প্রথম আলো: আর করিডরের ক্ষেত্রে?
আশফাকুর রহমান: করিডর একটি দ্বিপক্ষীয় বিষয়। এটা দ্বিপক্ষীয়ভাবেই নির্ধারিত হওয়া উচিত। বাংলাদেশের ভূখণ্ড ব্যবহার করে ভারত যদি আর্থিকভাবে লাভবান হয়, তবে এর জন্য শুল্ক বা মাশুল অবশ্যই দেওয়া উচিত। এর পরিমাণ কত হবে, কী হবে, তা দুই দেশের মধ্যে পারস্পরিক আলোচনার ভিত্তিতে ঠিক করতে হবে।
প্রথম আলো: সরকারের অনেক নীতিনির্ধারক তো ফি না নেওয়ার কথা বলছেন।
আশফাকুর রহমান: ভারত যেহেতু বাংলাদেশের ভূখণ্ড ব্যবহার করে অর্থনৈতিকভাবে লাভবান হচ্ছে, সে ক্ষেত্রে তা ভাগাভাগি করতে সমস্যা কোথায়। বাংলাদেশের ভূখণ্ড ব্যবহার না করে উত্তর-পূর্বের রাজ্যগুলোতে ভারত যে পণ্য পরিবহন করতে পারবে না, বিষয়টি এমন নয়। সমস্যা হচ্ছে যে এতে সময় ও অর্থ দুটিই বেশি খরচ হবে। এই বিবেচনা থেকে বাংলাদেশ তার ভূখণ্ডকে ব্যবহার করতে দিতে রাজি হয়েছে। ধরুন, ভারতের ভূখণ্ড ব্যবহার করে পণ্য পরিবহনে যে খরচ পড়ত, বাংলাদেশের ভূখণ্ড ব্যবহার করায় খরচ ১০০ টাকা কম হলো। ভারতের যে ১০০ টাকা বেঁচে গেল, এ থেকে ৩০ টাকা বাংলাদেশ পেতে পারে। এটি একটি উদাহরণ। আমার কথা হচ্ছে, ভারতের যে লাভ হবে, তা থেকে কিছু অংশ অবশ্যই বাংলাদেশের পাওয়া উচিত। সেই অংশটি কত হবে, সেটা আলাপ-আলোচনা করে ঠিক করা যেতে পারে।
প্রথম আলো: বাংলাদেশ ভারতের নিরাপত্তার বিষয়টিকে গুরুত্বের সঙ্গে বিবেচনায় নিয়েছে। ট্রানজিট, করিডর বা কানেকটিভিটি—যা-ই বলি না কেন, তা নিশ্চিত হয়েছে। এগুলো সবই দৃশ্যমান। বাংলাদেশ-ভারত সম্পর্কের বিষয়টি খুবই স্পর্শকাতর। বাংলাদেশ প্রধানমন্ত্রীর সফরের পর কী পেল, তা কিন্তু জনগণের কাছে খুব দৃশ্যমান নয়। তা ছাড়া সীমান্তে হত্যার মতো বিষয়গুলো ঘটেই চলেছে। বিষয়টি আপনি কীভাবে ব্যাখ্যা করবেন?
আশফাকুর রহমান: ভারত আমাদের যেমন প্রতিবেশী রাষ্ট্র, তেমনি বন্ধুরাষ্ট্রও। আমাদের মুক্তিযুদ্ধে এই দেশটির ভূমিকার কথা কেউ অস্বীকার করবে না। কিন্তু এটাও সত্য যে ভারতের ব্যাপারে বাংলাদেশের জনগণের সন্দেহ-অবিশ্বাস রয়েছে, যা কাটিয়ে ওঠা দরকার দুই দেশের স্বার্থেই। এ ক্ষেত্রে ভারতের দায়িত্ব কিছু বিষয় আমাদের জনগণের কাছে দৃশ্যমান করা। ভারত-বাংলাদেশ সম্পর্ক এখন যথেষ্ট উষ্ণ। এ অবস্থায় যদি সীমান্তে একের পর এক হত্যাকাণ্ডের ঘটনা ঘটতে থাকে, তবে বাংলাদেশের জনগণের পক্ষে তা মেনে নেওয়া কঠিন। আধুনিক যুগে কোনো দেশের সীমান্তে এভাবে গুলি করে মানুষ হত্যা করা হয় না। চোরাচালান বা সীমান্তে অনুপ্রবেশ—এ ধরনের ঘটনা রোধে নানা ব্যবস্থা নেওয়া যেতে পারে, কিন্তু গুলি করে মানুষ হত্যার কোনো নিয়ম হতে পারে না। ভারত-বাংলাদেশ সীমান্তের অধিকাংশ স্থানে এখন বেড়া দেওয়া আছে। সীমান্ত গেটগুলোও নিয়ন্ত্রণ করে ভারতীয় সীমান্তরক্ষী বাহিনী। এ অবস্থায় গুলি করে মানুষ হত্যা মানবাধিকারের সম্পূর্ণ পরিপন্থী। ভারতকে এই বিষয়টি সবার আগে বিবেচনায় নিতে হবে এবং এ ধরনের হত্যা পুরোপুরি বন্ধ করতে হবে।
প্রথম আলো: আর কোন কোন বিষয়ে ভারতের নজর দেওয়া উচিত বলে মনে করেন?
আশফাকুর রহমান: দুই দেশের সম্পর্কের ক্ষেত্রে অভিন্ন নদীগুলোর পানি বণ্টন একটি বড় সমস্যা হিসেবে বিবেচিত। এসব সমস্যা সমাধানে ভারতকে আন্তরিকতার প্রমাণ দিতে হবে। বিশেষ করে তিস্তা নদীর বিষয়টি যত দ্রুত সম্ভব মীমাংসা করা উচিত। বাণিজ্য ক্ষেত্রে শুল্ক-অশুল্ক বাধাগুলো দূর করার ব্যাপারেও ভারতকে আন্তরিক হতে হবে। বিভিন্ন সময় এ ব্যাপারে প্রতিশ্রুতি মিললেও বাস্তবে বাধাগুলো থেকেই যায়।
প্রথম আলো: বাংলাদেশ ও ভারতের মধ্যে যে বিষয়গুলোতে সমঝোতা হয়েছে, তার মধ্যে রয়েছে, বাণিজ্যিক কারণে দুই দেশ পরস্পরের নৌ, রেল ও সড়কপথ ব্যবহার করবে। সে ক্ষেত্রে ভারতের ভূখণ্ড ব্যবহার করে নেপাল ও ভুটানে ট্রানজিটের বিষয়টি রয়েছে। ভারত থেকে ২৫০ মেগাওয়াট বিদ্যুৎ আমদানি বা ১০০ কোটি ডলার ঋণ—এই বিষয়গুলোর ক্ষেত্রে অগ্রগতি কতটুকু?
আশফাকুর রহমান: আগেই বলেছি, ভারতের বিষয়গুলো প্রাধান্য পেয়েছে বেশি। তবে কোনো কিছুতেই রাতারাতি ফল পাওয়া যায় না। এ জন্য সময় লাগে। ভুটান ও নেপালে প্রবেশের জন্য বাংলাদেশকে ভূখণ্ড ব্যবহার করতে দিতে ভারত আনুষ্ঠানিকভাবে রাজি হয়েছে। বিষয়টি শুধু ভারত ও বাংলাদেশের ব্যাপার নয়। এ নিয়ে নেপাল ও ভুটানের সঙ্গে বাংলাদেশ ও ভারতের আলাপ-আলোচনা শুরু হয়েছে। সবকিছু ঠিক করতে কিছু সময় তো দিতে হবে। ভারত থেকে ২৫০ মেগাওয়াট বিদ্যুৎ আমদানির বিষয়টি খুবই ইতিবাচক। এটাও সময়সাপেক্ষ ব্যাপার। বিদ্যুৎ সরবরাহের জন্য গ্রিড তৈরি করতে হবে, যা রাতারাতি সম্ভব নয়। আর ১০০ কোটি ডলার ঋণের ব্যাপারে বলতে পারি, এই অর্থ কবে, কীভাবে আসবে, আর সুনির্দিষ্টভাবে কোন কোন খাতে কী পরিমাণ অর্থ খরচ হবে, তা সরকার এখনো প্রকাশ করেনি।
প্রথম আলো: প্রধানমন্ত্রীর ভারত সফরের পর দেশের প্রধান বিরোধী দল বিএনপির পক্ষ থেকে ওই সফর ও সফরের ফলাফলকে ভারতের কাছে আত্মসমর্পণ বলে উল্লেখ করা হয়েছে। ভারতের সঙ্গে সম্পর্কের ক্ষেত্রে রাজনৈতিক বিরোধিতা একটি বড় বিষয়। এখন সরকার যদি বাংলাদেশের জনগণের পক্ষে কোনো দৃশ্যমান ফল না দেখাতে পারে, তবে রাজনৈতিক বিরোধীরা তো এর সুযোগ নেবে।
আশফাকুর রহমান: এ ধরনের ক্ষেত্রে রাজনৈতিক বিরোধিতা ও জনগণের সংবেদনশীলতাকে কাজে লাগানো যায়, যদি জনগণ বিষয়টি সম্পর্কে অন্ধকারে থাকে। ভারত-বাংলাদেশ সম্পর্ক যে একটি নতুন পর্যায়ে গেল এবং আমরা অনেক ক্ষেত্রে যে সদিচ্ছার প্রমাণ রাখলাম, এর বিনিময়ে আমরা কী পেলাম, তা জনগণকে জানানোর বিষয়টি খুবই জরুরি। সেটা না জানলেই এর রাজনৈতিক বিরোধিতা সহজ হয়। আমি মনে করি, সরকারের উচিত বিষয়গুলো জনগণের সামনে পরিষ্কার করা যে আমরা কী কী ক্ষেত্রে লাভবান হচ্ছি। ২৫০ মেগাওয়াট বিদ্যুৎ আমদানির ক্ষেত্রে অগ্রগতি কী, ১০০ কোটি ডলার কবে পাওয়া যাবে, কোন কোন খাতে সুনির্দিষ্টভাবে ব্যবহার হবে, তার কী ফল পাওয়া যাবে এই বিষয়গুলো খোলামেলাভাবে তুলে ধরা। এ নিয়ে সংসদে আলোচনা হওয়া উচিত। সেটা করা গেলেই জনগণের মন থেকে সংশয়, সন্দেহ ও অবিশ্বাস কাটতে শুরু করবে।
প্রথম আলো: উত্তর-পূর্বের রাজ্যগুলোয় যাতায়াতের পথ সহজ করে দিতে ভারতকে বাংলাদেশ ভূখণ্ড ব্যবহার করতে দিচ্ছে। এই রাজ্যগুলোর সঙ্গে বাণিজ্য সম্পর্ক বাড়ানোর ক্ষেত্রে কিছু করার আছে কি?
আশফাকুর রহমান: আমি মনে করি, এই রাজ্যগুলোয় বাংলাদেশের বিনিয়োগে উদ্যোগ নেওয়া উচিত। কারণ ভারতে অন্যান্য অঞ্চল থেকে বিনিয়োগ আসার চেয়ে বাংলাদেশের পক্ষে এসব রাজ্যে বিনিয়োগ করা সহজ। এ জন্য এই রাজ্যে বাংলাদেশের জন্য ইপিজেড ধরনের কিছু করার উদ্যোগ নেওয়া যেতে পারে। যোগাযোগব্যবস্থা ও সবকিছুর বিবেচনায় আমি মনে করি, প্রাথমিক পর্যায়ে ত্রিপুরা রাজ্যে এ ধরনের কিছু করা যায় কি না।
প্রথম আলো: যেকোনো দেশের সম্পর্ক উন্নয়নের ক্ষেত্রে রাষ্ট্রীয় পর্যায়ে যোগাযোগের পাশাপাশি জনগণের মধ্যে যোগাযোগের বিষয়টি গুরুত্ব দেওয়া হয়। বাংলাদেশ-ভারত সম্পর্কের ক্ষেত্রে এ ধরনের বিষয় কতটুকু ভূমিকা রাখতে পারে?
আশফাকুর রহমান: জনগণের মধ্যে যোগাযোগের বিষয়টি খুবই গুরুত্বপূর্ণ। বিভিন্ন প্রতিষ্ঠানের মধ্যেও যোগাযোগ বাড়ানো দরকার। ভারত ও বাংলাদেশ দুটিই সংসদীয় গণতন্ত্রের দেশ। এই দুটি দেশের পার্লামেন্টের মধ্যে ঘনিষ্ঠ যোগাযোগ থাকা উচিত, বাড়ানো উচিত। বিচার বিভাগের মধ্যে যোগাযোগ বাড়ানো যায়। দুই দেশেই শক্তিশালী নাগরিক সমাজ রয়েছে, এদের মধ্যে যোগাযোগ বাড়ানো যায়, বিশেষ করে তরুণদের মধ্যে যোগাযোগ বাড়ানো যায়। তবে এ ধরনের ক্ষেত্রে ভিসা সমস্যা বড় হয়ে দাঁড়ায়। ভারতকে ভিসা ব্যবস্থা সহজ করতে হবে। ভারত-বাংলাদেশের মধ্যে মৈত্রী ট্রেন রয়েছে, কিন্তু সীমান্তে ভিসা-পাসপোর্ট চেক করতেই পাঁচ ঘণ্টা সময় লেগে যায়, অথচ ট্রেনেই এই কাজটি সারা যায়। এ ধরনের ক্ষেত্রে ভারতের মনোভাব পাল্টানো জরুরি। তবে জনগণের মধ্যে যোগাযোগের বিষয়টি আরও বাড়বে, যা সন্দেহ ও অবিশ্বাস দূর করতে সহায়তা করবে।
সরকার শুরু থেকেই বলেছে, ভারতকে ট্রানজিট, করিডর ইত্যাদী দিলে দেশ সিঙ্গাপুরে পরিণত হবে। কিন্তু ট্রানজিট বা করিডর বাস্তবায়ন হয়ে যাওয়ার পর বলা হচ্ছে ফি চেয়ে আমরা অসভ্য দেশে পরিণত হতে পারব না। তাহলে আগে এত স্বপ্ন দেখানো হয়েছিল কেন? এসব কি অস্বচ্ছতা নয়? এ ধরনের অস্বচ্ছ চুক্তি করে জনগণের মনে ভারত সম্পর্কে আরো সন্দেহ ঢুকিয়ে দেয়া হচ্ছে না? যেখানে জনগণকে আস্থায় নিয়ে এধরনের সম্পর্ক তৈরি করতে হয় সেখানে আরো সন্দেহপ্রবণ করে তোলা কি ঠিক হচ্ছে
বিশেষ সাক্ষাৎকার
দোষীদের বার্তা দিতে হবে, অন্যায় করলে পার পাওয়া যাবে না
এ বি মির্জ্জা আজিজুল ইসলাম ১৯৬১ সালে ঢাকা বিশ্ববিদ্যালয় থেকে অর্থনীতিতে এমএ ডিগ্রি নেন। এরপর তিনি অর্থনীতি বিভাগে প্রভাষক হিসেবে যোগদান করেন। পরবর্তী সময়ে তৎকালীন সিভিল সার্ভিস অব পাকিস্তানে (সিএসপি) যোগ দেন এবং পাকিস্তান ও বাংলাদেশ সরকারের বিভিন্ন গুরুত্বপূর্ণ পদে দায়িত্ব পালন করেন। ১৯৮০ সালে তিনি বোস্টন বিশ্ববিদ্যালয় থেকে অর্থনীতিতে পিএইচডি ডিগ্রি লাভ করেন। দীর্ঘ কর্মজীবনে তিনি জাতিসংঘের এশীয়-প্রশান্ত মহাসাগরীয় অঞ্চলের অর্থনৈতিক ও সামাজিক পরিষদের পরিচালক, দেশে সিকিউরিটিজ অ্যান্ড এক্সচেঞ্জ কমিশনের (এসইসি) চেয়ারম্যান এবং ২০০৭-০৯ সময়কালে তত্ত্বাবধায়ক সরকারের অর্থ ও পরিকল্পনা উপদেষ্টা হিসেবে দায়িত্ব পালন করেন। তাঁর অনেক গবেষণাপ্রবন্ধ ও প্রকাশনা আছে।
  সাক্ষাৎকার নিয়েছেন আহসান হাবীব
প্রথম আলো: শেয়ারবাজার বিপর্যয় নিয়ে তদন্ত কমিটির প্রতিবেদনে উঠে আসা অভিযুক্তদের নাম যদিও গণমাধ্যমে এরই মধ্যে প্রকাশিত হয়েছে, তথাপি প্রতিবেদন পূর্ণাঙ্গ প্রকাশে সরকার যে অনাগ্রহ দেখিয়েছে তা নিয়ে নানা কথা উঠেছে। বিষয়টিকে আপনি কীভাবে দেখেন?
এ বি মির্জ্জা আজিজুল ইসলাম: তদন্ত যেহেতু হয়েছে, প্রতিবেদন পূর্ণাঙ্গরূপে প্রকাশ করা উচিত। সরকার স্বচ্ছতার কথা বলে। এখন তথ্য অধিকার আইনও আছে। এটা একটা নীতিগত অবস্থান। তা ছাড়া শেয়ারবাজারের সঙ্গে সম্পৃক্ত সবাই জানতে চায় কী ঘটেছে। সুতরাং তাদের তথ্য পাওয়ার অধিকারের ওপর দৃষ্টি রেখে প্রতিবেদনটি পূর্ণাঙ্গরূপে প্রকাশ করা উচিত ছিল।
তদন্ত প্রতিবেদনটি প্রাথমিক কাজ। তাই নাম প্রকাশ করলেই কারও সম্মানহানি ঘটবে বলে মনে করি না। অনেক ক্ষেত্রে নাম প্রকাশ হয়, পরে অনেকে খালাস হয়ে যায়। নিচের আদালতে দণ্ডিত হয়েও অনেকে উচ্চ আদালতে খালাস পেয়ে যান। তাতে যদি তারা সমাজে হেয়প্রতিপন্ন না হয়ে থাকেন, তাহলে এ ক্ষেত্রেও নাম প্রকাশ করলেই যে সমাজে তারা হেয় হবে, সেটা জোরালো যুক্তি বলে মনে হয় না। প্রতিবেদনে যাদের নাম এসেছে, তাদের দোষী সাব্যস্ত করতে হলে তো অধিকতর তদন্ত করতে হবে।
প্রথম আলো: তদন্ত প্রতিবেদন অনুযায়ী বুক বিল্ডিং পদ্ধতি, ডাইরেক্ট লিস্টিং, প্রাইভেট প্লেসমেন্ট ইত্যাদি ব্যবস্থায় কারসাজির মাধ্যমে শেয়ারের মূল্য বাড়ানো হয়েছে। তা সেকেন্ডারি মার্কেটকে উত্তপ্ত করেছে এবং পরে ধস নামিয়েছে। এতে শেয়ারবাজার বিপর্যয়ের কারণ কতটা যথাযথভাবে উঠে এসেছে?
এ বি মির্জ্জা আজিজুল ইসলাম: সেকেন্ডারি মার্কেটে আমরা খুব বড় রকমের উত্থান ঘটতে দেখেছি। দুই বছরে প্রায় তিন গুণ হয়েছে। প্রাইমারি মার্কেটে যা হয়েছে, তার সবই প্রত্যক্ষভাবে সেকেন্ডারি মার্কেটকে প্রভাবিত করার কথা নয়। অবশ্য পরোক্ষভাবে করতে পারে। প্রাইভেট প্লেসমেন্টের কথাই ধরা যাক। এ ক্ষেত্রে কারসাজি হয়ে থাকলে প্রশ্ন আসবে, কোন দামে প্রাইভেট প্লেসমেন্ট দেওয়া হয়েছে। প্রাইভেট প্লেসমেন্টে যে দাম যাচ্ছে, তা প্রত্যক্ষভাবে সেকেন্ডারি মার্কেটকে প্রভাবান্বিত করার কথা নয়। কেননা, প্রাইভেট প্লেসমেন্টে যেটা যাচ্ছে, সেটা তো এক বছরের মধ্যে বিক্রি করা যাচ্ছে না। সেকেন্ডারি মার্কেটকে প্রভাবিত করেছে কি না, তা বিচার করার জন্য দেখতে হবে আসলেই কৃত্রিমভাবে উচ্চমূল্যে প্রাইভেট প্লেসমেন্ট দেওয়া হয়েছে কি না।
প্রথম আলো: ডাইরেক্ট লিস্টিংয়ের ক্ষেত্রেও একই কথা খাটে?
এ বি মির্জ্জা আজিজুল ইসলাম: ডাইরেক্ট লিস্টিংয়ের ক্ষেত্রে সেকেন্ডারি মার্কেটের বিনিয়োগকারীরা সরাসরি দাম নির্ধারণ করছেন। কাজেই এ ক্ষেত্রে কারসাজির প্রশ্ন তেমনভাবে আসে না। তবে আগে থেকে কারসাজির মাধ্যমে যদি কিছু ক্রেতা ঠিক করে রাখা হয়, যাঁরা বেশি দামে অফার দিচ্ছেন, তাহলে ভিন্ন কথা। তবু প্রশ্ন থেকে যাবে, কিছু লোক বেশি দামে অফার দিলে সব বিনিয়োগকারী সেদিকে ঝুঁকবেন কেন? বিনিয়োগকারীর তো বাছবিচার করে কেনার কথা।
প্রথম আলো: তদন্ত প্রতিবেদনে সবচেয়ে বেশি প্রশ্নবিদ্ধ হয়েছে এসইসির ব্যর্থতা। এসইসির ঘন ঘন সিদ্ধান্ত পরিবর্তন, বাইরের লোকদের দ্বারা প্রভাবিত হওয়া নিয়ে নানা কথা আলোচনায় এসেছে। এই বিপর্যয়ে এসইসির ভূমিকাকে আপনি কীভাবে মূল্যায়ন করেন?
এ বি মির্জ্জা আজিজুল ইসলাম: প্রথম কথা হলো, এসইসি অন্য কোনো মার্কেট প্লেয়ারের সঙ্গে যোগসাজশ করেছে কি না, সেটা অনুসন্ধানসাপেক্ষ। দ্বিতীয় কথা হলো, বাজার তদারকির ক্ষেত্রে এসইসি কী ভূমিকা পালন করেছে। একটা মার্চেন্ট ব্যাংক আমাকে বলেছে, এক বছরে ৮৯টি নির্দেশনা দেওয়া হয়েছে। এসইসি যে ঘন ঘন সিদ্ধান্ত পরিবর্তন করেছে, তাতে কোনো সন্দেহ নেই। বাইরের কারও দ্বারা প্রভাবিত হয়েছে কি না, সেটাও অনুসন্ধানের ব্যাপার। দেখতে হবে কাউকে সুবিধা পাইয়ে দেওয়ার জন্য কোনো সিদ্ধান্ত দেওয়া হয়েছে কি না কিংবা কোন সিদ্ধান্তটি যথাযথ ছিল না। তবে কারও দ্বারা প্রভাবান্বিত হয়ে সিদ্ধান্ত নিয়ে থাকলে তা অবশ্যই অনুসন্ধান করে ব্যবস্থা নিতে হবে।
প্রথম আলো: তদন্ত প্রতিবেদনে সুস্পষ্টভাবে প্রাইমারি মার্কেটে কারসাজির ইঙ্গিত আছে...
এ বি মির্জ্জা আজিজুল ইসলাম: প্রতিবেদনে প্রাইমারি মার্কেটের কারসাজির প্রসঙ্গ এসেছে। সেখান থেকে তো আরেকটি পদক্ষেপ আসতে হবে। প্রাইমারি মার্কেটের কারসাজি সেকেন্ডারি মার্কেটকে প্রভাবিত করেছে কি না, করলে কীভাবে করেছে, সেটা দেখতে হবে।
প্রথম আলো: সেকেন্ডারি মার্কেটে আর কী কারণে শেয়ার অতিমূল্যায়ন ঘটেছে?
এ বি মির্জ্জা আজিজুল ইসলাম: উত্থানের পেছনের কারণগুলো খুব ভালোভাবে আসেনি প্রতিবেদনে। কয়েকটি ঘটনার সংযোগে উত্থান ঘটেছে। প্রথমত, সার্বিকভাবে সরকার সঞ্চয়পত্রের ওপর যে করারোপ করেছে তাতে, সে ক্ষেত্রে বিনিয়োগ কিছুটা সংকুচিত হয়েছে এবং এর একাংশ পুঁজিবাজারে এসে থাকতে পারে। দ্বিতীয়ত, ব্যাংকগুলোর ওপর লেন্ডিং রেট কমানোর চাপ সৃষ্টি হয়েছিল। ফলে তারা একপর্যায়ে ডিপোজিট রেটও কমিয়েছে। এখন অবশ্য চিত্রটা বদলে গেছে। তবে যে সময় উত্থানটা ঘটেছিল, তার আগ পর্যন্ত ব্যাংকিং খাতের ওপর এ ধরনের চাপ ছিল। এ কারণেও হয়তো লোকজন আমানত বা সঞ্চয় করার চেয়ে পুঁজিবাজারে বিনিয়োগ করতে উৎসাহী হয়েছে। তৃতীয়ত, ব্যাংকিং খাতের ভূমিকা। এর তিনটি মাত্রা। প্রথমত, তারা আমানতের ১০ শতাংশের বেশি প্রত্যক্ষ বিনিয়োগ করেছে। দ্বিতীয়ত, তাদের সাবসিডিয়ারি মার্চেন্ট ব্যাংকগুলোর ভূমিকা। এ ব্যাপারে সংশ্লিষ্ট ব্যাংকের দায়িত্ব আছে। তৃতীয়ত, কোনো কোনো ক্ষেত্রে ব্যাংকগুলো হয়তো শেয়ারের বিপরীতে এবং শেয়ারে আরও বিনিয়োগের জন্য সরাসরি কাস্টমারদের ধার দিয়েছে কিংবা লোকে ওয়ার্কিং ক্যাপিটাল বা টার্ম লোন ইত্যাদি উদ্দেশ্য দেখিয়ে টাকা ধার নিয়েছে অথচ আসলে তা পুঁজিবাজারে নিয়ে গেছে।
তা ছাড়া বাজারে চাহিদা বৃদ্ধি পেয়েছে, বিনিয়োগকারীদের আকৃষ্ট করার জন্য ব্রোকারেজ হাউসগুলো বিভিন্ন জেলায় ৫৯০টির ওপর শাখা খুলেছে। একদিকে চাহিদার ওপর চাপ তৈরি করা হয়েছে অর্থাৎ লোকজনকে লাভজনক ক্ষেত্র হিসেবে দেখিয়ে বিনিয়োগে আগ্রহী করে তোলা হয়েছে, অন্যদিকে জোগান নেই। সরকারি শেয়ার আসেনি। বেসরকারি শেয়ারের কিছু কিছুতে সমস্যা, কিছু ভালো শেয়ারও আছে। ফলে চাহিদা ও জোগানের মধ্যে ভারসাম্যহীনতা তৈরি হয়েছে। এই ভারসাম্যহীনতার ফলে ঊর্ধ্বগতি চরম পর্যায়ে গেছে। কিন্তু সেই পর্যায়ে এসইসি, বাংলাদেশ ব্যাংক বা অন্যান্য মার্কেট অ্যাক্টর বাজারের চাহিদার দিকটিকে কনটেইন করার চেষ্টা করেনি।
প্রথম আলো: বেশ কিছু বাণিজ্যিক ব্যাংক আইন ভেঙে আমানতের ১০ শতাংশের বেশি অর্থ পুঁজিবাজারে বিনিয়োগ করলেও এ ব্যাপারে বাংলাদেশ ব্যাংক যথাসময়ে ব্যবস্থা নেয়নি। আবার বাংলাদেশ ব্যাংকের নির্দেশে তড়িঘড়ি বিনিয়োগ প্রত্যাহারের মাধ্যমে এরা নেতিবাচক সংকেত দেয়। এ পরিপ্রেক্ষিতে বাংলাদেশ ব্যাংকের ভূমিকাকে কীভাবে মূল্যায়ন করবেন?
এ বি মির্জ্জা আজিজুল ইসলাম:শেয়ারবাজারের সূচকের বড় রকমের উত্থান ও পরে পতনের সঙ্গে বাজারের তারল্যের সম্পর্ক আছে। সেই তারল্য সরবরাহ বা সংকোচন তদারকির ক্ষেত্রে বাংলাদেশ ব্যাংকের ভূমিকার প্রয়োজনীয়তা ছিল। বাজার ওঠার সময় বাংলাদেশ ব্যাংক খতিয়ে দেখেনি বা এসইসিও হয়তো তাদের নজরে আনেনি, এর পেছনে তারল্য প্রবাহের কী ঘটছে।
যে উত্থানটা হচ্ছিল তার সঙ্গে সঙ্গে বাংলাদেশ ব্যাংক নিশ্চয় আরেকটি সূচক লক্ষ করেছে—দেখা যাচ্ছিল বেসরকারি খাতে ঋণের প্রবাহ অত্যন্ত উঁচু। যেখানে গ্যাস, বিদ্যুৎ ইত্যাদি সংকটের কারণে বিনিয়োগ বেশি হচ্ছে না, সেখানে এই সূচকের উচ্চাবস্থা—তাহলে অর্থ কোথায় যাচ্ছে? এটা খতিয়ে দেখা দায়িত্ব ছিল বাংলাদেশ ব্যাংকের। এসইসির যেমন বড় দায়িত্ব পুরো বাজার তদারকির, তেমনি ব্যাংকিং ব্যবস্থার ওপর বাংলাদেশ ব্যাংকের যে তদারকি দরকার ছিল, সেখানে ঘাটতি লক্ষ করা গেছে।
প্রথম আলো: বলা হচ্ছে, প্রাইমারি মার্কেটের কারসাজির ক্ষেত্রে নিয়মের বিশেষ ব্যত্যয় ঘটেনি। এটা সত্যি হয়ে থাকলে পদ্ধতিগত পরিবর্তন অথবা প্রাতিষ্ঠানিক সংস্কার এবং আইন প্রণয়ন অথবা সংশোধনের প্রয়োজন আছে কি?
এ বি মির্জ্জা আজিজুল ইসলাম: আমি মনে করি, এসইসির যথেষ্ট স্বায়ত্তশাসন আছে। এসইসির আইন অনুসারে, বিধি ও নীতি প্রণয়নের ক্ষমতা তাদের। শুধু আইন পরিবর্তন করতে গেলে সরকারের অনুমোদন দরকার। অন্য ক্ষেত্রে অনুমোদন দরকার নেই। তবে আইনে একটা অমনিবাস বা ব্লাংকেট বিধি আছে যে সরকার এসইসিকে কোন ব্যাপারে নির্দেশনা দিতে পারবে। সে ক্ষেত্রেও আগে এসইসির কাছ থেকে মতামত নিতে হবে। এটা খুব কম ব্যবহার করা হয়। সার্বিকভাবে আমি মনে করি, এটা বিকেন্দ্রীকরণের প্রশ্ন নয়। যাঁরা এসইসিতে কর্মরত আছেন, আইনগতভাবে তাঁদের যে ক্ষমতা দেওয়া হয়েছে, সে ক্ষমতা তাঁরা স্বাধীনভাবে ব্যবহার করবেন কি না, সেই মানসিকতাটা হচ্ছে বড় ব্যাপার।
কিছু কিছু ক্ষেত্রে হয়তো আইন সংস্কারের দরকার হতে পারে। যেমন—বুক বিল্ডিং। সেটা এসইসি নিজেই করতে পারে। প্রাইভেট প্লেসমেন্ট বিষয়ে বিধি প্রণয়নের প্রয়োজন আছে। কিছু কিছু ক্ষেত্রে সংস্কারের প্রয়োজন আছে। আইনের কোনো ফাঁক থাকলে তা বন্ধ করতে হবে। অনৈতিক কাজের দায়ে তো কাউকে শাস্তি দেওয়া যাবে না।
প্রথম আলো: ভবিষ্যতে যাতে এ ধরনের ঘটনার পুনরাবৃত্তি না ঘটে, সে জন্য কোন কোন বিষয়ে সতর্ক দৃষ্টি দেওয়া প্রয়োজন?
এ বি মির্জ্জা আজিজুল ইসলাম: কিছু লোকের কারসাজি বন্ধ করার জন্য আমরা যদি এমন কোনো ব্যবস্থা নিই যে নতুন কোনো ইস্যুয়ার আর পুঁজিবাজারে আসবে না, তাহলে তো পুঁজিবাজারের আর প্রবৃদ্ধি হবে না, উন্নতি হবে না। বুক বিল্ডিংয়ের কথাই ধরা যাক। এটা সব দেশে প্রচলিত প্রথা। এখন এটা স্থগিত। বুক বিল্ডিং বাতিল করলে বেসরকারি খাতের পুঁজিবাজারে আসার আগ্রহ আরও কমবে। কারসাজির সুযোগ থাকলে সেগুলো বন্ধ করতে হবে।
দীর্ঘমেয়াদে ডিমিউচুয়ালাইজেশন জরুরি। দুই থেকে তিন বছরের মধ্যে এটা করা যেতে পারে। তবে ডিমিউচুয়ালাইজেশন হলেই সব সমস্যার সমাধান হয়ে যাবে—সার্বিক পরিপ্রেক্ষিতে এটা বাস্তবভিত্তিক আশা হবে না। তবু ডিমিউচুয়ালাইজেশন একটা যৌক্তিক পদক্ষেপ—এদিকে অগ্রসর হওয়া উচিত। আইনি সংস্কার বা ফাঁক দূর করার পদক্ষেপ নেওয়ার সময় বিদেশিদের অনুশীলনের ওপর দৃষ্টি রাখতে হবে। বাজার মূলত নির্ভর করবে ফেয়ার প্লে, নিয়মিত তদারকি ও নজরদারি এবং নজরদারির ওপর ভিত্তি করে যথাযথ ব্যবস্থা গ্রহণের ওপর। এ তিনটি উপাদানের ওপর বাজারের গতি নির্ভর করবে।
প্রথম আলো: তদন্ত প্রতিবেদনের পরিপ্রেক্ষিতে সরকারের আশু কী পদক্ষেপ নেওয়া উচিত?
এ বি মির্জ্জা আজিজুল ইসলাম: প্রথমেই সরকারের পক্ষ থেকে একটা স্পষ্ট বার্তা দেওয়া দরকার—এই তদন্তের ভিত্তিতে প্রয়োজনমতো আরও অনুসন্ধান করে যদি কোনো ব্যক্তিকে দোষী পাওয়া যায়, ওই ব্যক্তি যিনিই হোন না কেন, যে দলের হোন না কেন, তাঁর বিরুদ্ধে যথাযথ আইনানুগ ব্যবস্থা গ্রহণ করা হবে। এ-সংক্রান্ত মামলাগুলো যাতে ত্বরিত সুরাহা হয়, সে ধরনের উদ্যোগ নেওয়া দরকার। দ্বিতীয়ত, এসইসি পুনর্গঠনের সুপারিশ গুরুত্ব দিয়ে চিন্তাভাবনা করে সরকার খুব শিগগির একটা সময়সীমা বেঁধে দিতে পারে। এসইসির পক্ষ থেকে যেসব অনিয়মের কথা বলা হয়েছে, সেগুলোর অনুসন্ধান করা উচিত। এসইসির সঙ্গে স্টক এক্সচেঞ্জগুলোর সমন্বয় জোরদার করা উচিত।
প্রথম আলো: আপনাকে ধন্যবাদ।
এ বি মির্জ্জা আজিজুল ইসলাম: ধন্যবাদ।
নির্বাচনে টাকার খেলা বন্ধ করাই বড় চ্যালেঞ্
রধান নির্বাচন কমিশনার এ টি এম শামসুল হুদা ১৯৪৩ সালে মানিকগঞ্জে তাঁর মাতুলালয়ে জন্মগ্রহণ করেন। ঢাকা বিশ্ববিদ্যালয়ের ইতিহাস বিভাগ থেকে স্নাতক (সম্মান) ও স্নাতকোত্তর ডিগ্রি লাভ করেন। যুক্তরাষ্ট্রের নিউইয়র্কের সিরাকিউজ বিশ্ববিদ্যালয় থেকে তিনি মাস্টার্স ও পিএইচডি ডিগ্রি লাভ করে ঢাকা বিশ্ববিদ্যালয়ে অধ্যাপনা শুরু করেন। ১৯৬৬ সালে পাকিস্তানের সিভিল সার্ভিসে (সিএসপি) যোগদান করেন। দীর্ঘ ৩৪ বছরের সরকারি চাকরিতে তিনি অর্থ মন্ত্রণালয়ের ব্যাংকিং বিভাগ ও পানিসম্পদ মন্ত্রণালয়ের সচিব হিসেবে দায়িত্ব পালন করেন। বাংলাদেশ পানি উন্নয়ন বোর্ডের চেয়ারম্যান, বাংলাদেশ কৃষি উন্নয়ন ব্যাংকের ব্যবস্থাপনা পরিচালক প্রভৃতি পদেও তিনি অধিষ্ঠিত ছিলেন। অবসর নেওয়ার পর ২০০৭ সালের ফেব্রুয়ারিতে তিনি পাঁচ বছর মেয়াদে প্রধান নির্বাচন কমিশনার হিসেবে শপথ গ্রহণ করেন।
  সাক্ষাৎকার নিয়েছেন আব্দুল কাইয়ুম
প্রথম আলো: আপনার দীর্ঘ পাঁচ বছরের অভিজ্ঞতা কী?
এ টি এম শামসুল হুদা: সিংহভাগই ইতিবাচক। সন্তোষজনক। তবে কিছু কাজ পুরোপুরি বাস্তবায়ন করা যায়নি। সেটা অস্বীকার করব না।
প্রথম আলো: যেমন?
এ টি এম শামসুল হুদা: সাফল্যের কথাই ধরুন। ছবিসহ ভোটার তালিকার মতো একটি বড় কাজ সফলভাবে করতে পেরেছি। এ তালিকা হালনাগাদ করা হচ্ছে। দ্বিতীয়ত, বেশ কিছু আইনি সংস্কার করেছি। সুষ্ঠু নির্বাচনের স্বার্থে এর প্রয়োজন ছিল। নির্বাচনের সময় প্রার্থীদের আচরণবিধি করেছি। তা ছাড়া জাতীয় নির্বাচনের সময় বিশাল লোকবল প্রস্তুত করা, তাঁদের প্রশিক্ষণ, মতবিনিময় করে সমন্বয় সাধন, এ ধরনের কাজের প্রতি গুরুত্ব দিয়েছি। রাজনৈতিক দলের নিবন্ধনের ব্যবস্থা, তাদের সঙ্গে মতবিনিময় করেছি।
প্রথম আলো: ব্যতিক্রমী সাফল্য কী?
এ টি এম শামসুল হুদা: হ্যাঁ, সে রকম একটা বিষয় অবশ্যই বলা দরকার। আমরা যখন নির্বাচন কমিশনের দায়িত্ব গ্রহণ করলাম, তখন কমিশনের কর্মকর্তা-কর্মচারীদের মনোবল বলতে কিছু অবশিষ্ট ছিল না। দেশবাসী কমিশনের সমালোচনায় মুখর ছিলেন। কমিশনের কর্মীদের মন ভেঙে যায়। তাঁরা একেবারে হীনবল হয়ে পড়েছিলেন। আমরা প্রথমে তাঁদের মনোবল ফিরিয়ে আনার উদ্যোগ নিই। কমিশনের দায়িত্ব সঠিকভাবে পালনের মাধ্যমে আমরা দেশবাসীর আস্থা অর্জন করতে থাকি। আমাদের কর্মীরা তাঁদের হূত মনোবল ফিরে পেলেন। কমিশনের মর্যাদা পুনঃ প্রতিষ্ঠা করাই ছিল আমাদের প্রথম দিকের কাজের একটি বড় সাফল্য। এটা না হলে এত বড় নির্বাচনী দায়িত্ব পালন করা সম্ভব হতো না।
প্রথম আলো: ব্যর্থতা কোথায়?
এ টি এম শামসুল হুদা: সেটি যদি জানতে চান, তাহলে বলব, সামান্য কিছু ভুলত্রুটি ছিল। অনেক ক্ষেত্রে প্রার্থীর আচরণবিধি ঠিকভাবে কার্যকর করা যায়নি।
প্রথম আলো: ভোলায় উপনির্বাচনসহ কয়েকটি পৌর নির্বাচন বিতর্কিত হয়েছিল, সেখানে তো আপনাদের কিছু ব্যর্থতা ছিল?
এ টি এম শামসুল হুদা: দেখুন, নির্বাচন কতটা সুষ্ঠু হয়েছে তার বিচার সব সময় আপেক্ষিক। কিছু কাজ বাকি থেকে যায়। বলা যায়, নির্বাচন আরও ভালো হতে পারত। কুমিল্লা সিটি নির্বাচনে সরকারদলীয় প্রার্থী পরাজয় মেনে নিলেন। এটা তো কম কথা নয়। পরিস্থিতি বদলাতে শুরু করেছে। যুগ যুগ ধরে যে সংস্কৃতি চলে আসছে, তা কি এক দিনে বদলানো যাবে? রাতের অন্ধকারে কে কোথায় চুপি চুপি গিয়ে হাতে টাকা গুঁজে দিয়ে এল, তা ধরা যে-সে কথা নয়। আইনশৃঙ্খলা রক্ষাকারী বাহিনীও তো হিমশিম খায়। তবে আমরা অনিয়ম রোধে সাধ্যমতো চেষ্টা করেছি। নারায়ণগঞ্জে তো ভালোই নির্বাচন হয়েছে।
প্রথম আলো: তত্ত্বাবধায়ক সরকারের সময় বরিশাল পৌর নির্বাচনেও তো প্রশ্ন উঠেছিল?
এ টি এম শামসুল হুদা: তত্ত্বাবধায়ক সরকারও একটা সরকার। তাদের দলীয় পক্ষপাতিত্ব ছিল না বলে নির্বাচন সুষ্ঠুভাবে করা যায়। কিন্তু স্থানীয় প্রভাব তো থেকেই যায়।
প্রথম আলো: আপনার সবচেয়ে আনন্দের মুহূর্ত?
এ টি এম শামসুল হুদা: সবচেয়ে মধুর দিনটি ছিল ২০০৮ সালের ২৯ ডিসেম্বর। শান্তিপূর্ণ, সুন্দর নির্বাচন সম্পন্ন করতে পেরেছি।
প্রথম আলো: আর বেদনার?
এ টি এম শামসুল হুদা: কষ্ট পেয়েছি যখন এত কিছুর পরও চারদলীয় জোট সংলাপে এল না। আমাদের চেষ্টা অব্যাহত রেখেছিলাম। এই সেদিন পর্যন্ত তাদের রাজি করাতে পারলাম না। তাদের অভিযোগ সত্য নয়।
প্রথম আলো: ওই যে নির্বাচন কমিশন প্রশ্ন তুলেছিল কোন বিএনপি বৈধ, সে জন্য ওরা মনঃক্ষুণ্ন হয়েছে।
এ টি এম শামসুল হুদা: দেখুন, আমরা তো রাজনীতিবিদ নই। আমরা দেখলাম দুটি পক্ষ নিজেদের বৈধ বলে দাবি করছে। আমরা কী করব? যাক, এখন তো আর সেই সমস্যা নেই। যারা সেদিন ভিন্ন বিএনপি গঠন করেছিল তারা তো আর নেই। বিএনপিই তাদের নিজের মধ্যে নিয়ে গেছে। সংস্কারপন্থী বলে যারা দাবি করেছিল, তাদের প্রায় সবাই এখন বিএনপিতেই স্থান পেয়েছে। সবাই একসঙ্গেই কাজ করছে। তাহলে আর প্রশ্ন থাকবে কেন?
প্রথম আলো: নির্বাচন অনুষ্ঠানে সরকারের সার্বিক সহযোগিতা পাওয়ার কথা। আপনার অভিজ্ঞতা কী বলে? সব সময় তা পেয়েছিলেন?
এ টি এম শামসুল হুদা: মোটামুটি বলা যায়, পেয়েছি। আমরা সুষ্ঠুভাবে কাজ করতে পেরেছি।
প্রথম আলো: নারায়ণগঞ্জে আপনারা সেনা নিয়োগ চেয়ে তো পাননি?
এ টি এম শামসুল হুদা: সেখানে ব্যত্যয় ঘটেছে। আসলে সামরিক বাহিনী নিয়োগ চাওয়ার মধ্যেও অসংগতি ছিল। আমরা বারবার সিদ্ধান্ত পরিবর্তন করেছি। প্রথমে বলেছি সেনা নিয়োগের প্রয়োজন নেই। পরে আবার চেয়েছি। এ চাওয়ার বিষয়ে আলোচনা করতে পারিনি। সময়ও ছিল কম। ফলে এখানে সমস্যা হয়েছে।
প্রথম আলো: আপনাদের কাজে কখনো সরকারের হস্তক্ষেপ ঘটেছে?
এ টি এম শামসুল হুদা: সরকারের হস্তক্ষেপ সাধারণত দুভাবে হয়। কেন্দ্রীয় পর্যায় থেকে আর স্থানীয়ভাবে। প্রথমে আসি কেন্দ্রীয় পর্যায় থেকে, কোনো হস্তক্ষেপ ছিল কি না। না, একেবারে না। আজ পর্যন্ত সরকারের উচ্চ পর্যায় থেকে কেউ কখনো কোনো রকম সুপারিশ বা অনুরোধ করেনি। এ রকম একটি ঘটনাও নেই। আমরা এদিক থেকে একেবারে হস্তক্ষেপমুক্তভাবে কাজ করেছি।
তবে ইউনিয়ন পরিষদ, পৌর নির্বাচনে স্থানীয় পর্যায়ে রাজনৈতিক নেতারা নির্বাচনকে নানাভাবে প্রভাবিত করার চেষ্টা করেছেন। এটা সরকারি ও বিরোধী দল, উভয় পক্ষ থেকেই হয়েছে। স্থানীয় সাংসদেরা প্রভাব বিস্তারের চেষ্টা করেছেন। এ ধরনের কিছু সমস্যা ছিল।
প্রথম আলো: আপনারা ইলেকট্রনিক ভোটিং মেশিন (ইভিএম) দিয়ে ভোট গ্রহণ করছেন। এটা কেমন?
এ টি এম শামসুল হুদা: ভালো, খুব ভালো।
প্রথম আলো: কিন্তু বিএনপি তো মানে না?
এ টি এম শামসুল হুদা: ওরা না দেখেই আপত্তি করছে। আসলে এ ব্যবস্থাটি চমৎকার।
প্রথম আলো: ভারতের হাইকোর্ট ইলেকট্রনিক মেশিনে ভোট গ্রহণ অনুমোদন করলেও বলেছে, এতে কারচুপির সুযোগ থাকতে পারে।
এ টি এম শামসুল হুদা: না, না, কথা সেটা নয়। ওদের রায় তো খুব ভালো। ওদের হাইকোর্ট রায় দিয়ে বলেছেন ইলেকট্রনিক ভোটিং মেশিনে ভোট নেওয়া যাবে। তবে এ মেশিনের নির্ভরযোগ্যতা বিষয়ে রাজনৈতিক দলগুলোকে আশ্বস্ত করার দায়িত্ব নির্বাচন কমিশনের। এখানে হাইকোর্টের কোনো বক্তব্য নেই। কেউ এ মেশিনে ভোটের গ্রহণযোগ্যতা নিয়ে প্রশ্ন তোলায় হাইকোর্ট এ রায় দিয়েছেন। রায়ে বলা হয়েছে, প্রশ্ন থাকলে এর গ্রহণযোগ্যতা প্রমাণের দায়িত্ব নির্বাচন কমিশনের। এতে কারচুপির সুযোগ আছে কি না, তা নির্বাচন কমিশনই প্রমাণ করবে। আমরাও তো তাই বলি। ভোট গ্রহণের ক্ষেত্রে ইভিএম যে নির্ভুল ও নির্ভরযোগ্য, সেটা আমরা রাজনৈতিক দলগুলোসহ সমাজের বিভিন্ন অংশের কাছে ব্যাখ্যা করেছি, প্রশ্ন থাকলে আরও করব।
প্রথম আলো: প্রবাসীদের ভোটার তালিকাভুক্ত করার বিষয়টি এখন কী অবস্থায় আছে?
এ টি এম শামসুল হুদা: ওটা তো হয়ে গেছে।
প্রথম আলো: কী রকম? প্রবাসীরা কি বিদেশে থেকেই ভোট দিতে পারবেন?
এ টি এম শামসুল হুদা: না, সেটা হবে না। সে রকম ব্যবস্থা হয়তো ভবিষ্যতে হবে। এখন যেটা হচ্ছে, তা হলো প্রবাসীরা দেশে এলে ভোটার হতে পারবেন, আর ভোটের সময় দেশে এসে ভোট দিতে পারবেন। বিদেশে মিশনে ভোট দেওয়ার জন্য অনেক বড় আয়োজন দরকার। কম্পিউটারে ভোটের বিশ্বাসযোগ্যতা প্রতিষ্ঠা করা কঠিন।
প্রথম আলো: রাজনীতি কোন দিকে যাচ্ছে? সব দল নির্বাচনে আসবে তো? বিগত জাতীয় নির্বাচনে চারদলীয় জোট প্রথমে আপত্তি করলেও পরে নির্বাচনে এসেছিল, কিন্তু এখন কী অবস্থা?
এ টি এম শামসুল হুদা: সরকার পরিবর্তনের একমাত্র পথ হলো নির্বাচন। নির্বাচন হতেই হবে। আর সব দল নির্বাচনে অংশ না নিলে সুষ্ঠু নির্বাচন হয় না।
আমি তো দেখছি নির্বাচনের প্রতি মানুষের প্রবল আকর্ষণ। নরসিংদীর নির্বাচনে ৭২ শতাংশ ভোট পড়েছে। কোনো নির্বাচনেই ৭০ শতাংশের নিচে ভোট পড়ে না। এতে বোঝা যায়, মানুষ নির্বাচন চায়। তাহলে বলতে হয়, প্রধান রাজনৈতিক দলগুলো নির্বাচনে যাবে।
প্রথম আলো: কিন্তু তত্ত্বাবধায়ক সরকারব্যবস্থা না হলে কি চারদলীয় জোট নির্বাচনে যাবে?
এ টি এম শামসুল হুদা: তত্ত্বাবধায়ক সরকার থাকলে নির্বাচন অনুষ্ঠান সহজ হয়, এটা ঠিক। তবে রাজনৈতিক সরকারের অধীনে যে নির্বাচন সুষ্ঠু হবে না, এমন কোনো কথা নেই। তবে এর জন্য অনেক সংস্কার দরকার। সরকারকে অনেকগুলো শর্ত পূরণ করতে হবে। রাজনৈতিক সংস্কৃতির আরো উন্নয়ন দরকার। কিছুটা হয়েছে। প্রার্থীদের আচরণবিধি কার্যকর হচ্ছে। ভোটদাতারা ভোটকেন্দ্রে নিশ্চিন্তে যেতে পারছেন। সংস্কৃতি পাল্টাচ্ছে। রাতারাতি হবে না। কিন্তু লক্ষণ আছে। অন্যান্য দেশে তো রাজনৈতিক সরকারের অধীনেই নির্বাচন হচ্ছে। এই ভারতের কথাই ধরুন না। আমাদের পাশের দেশ। ওখানকার পরিস্থিতি-পরিবেশ আমাদের দেশের মতোই, সেখানে তো হচ্ছে।
প্রথম আলো: আপনি কিছুদিন আগে বলেছেন, রাজনৈতিক সরকারের অধীনে নির্বাচন কমিশনের কাজ করার অনেক সমস্যা?
এ টি এম শামসুল হুদা: হ্যাঁ, তা তো বটেই। বিশেষভাবে আইনশৃঙ্খলা নিয়ন্ত্রণ করা কঠিন। রাজনৈতিক সরকারের সময় দুষ্কৃতকারীরা সুযোগ নিতে পারে। দলীয় নেতা-কর্মীরা সুযোগ নেন। এসব সমস্যা আছে। কিন্তু এত সব সমস্যা সত্ত্বেও ভারতে শান্তিশৃঙ্খলার মধ্যে ভোট হচ্ছে। রাজনৈতিক সংস্কৃতির উন্নতি না হলে কিছু হবে না।
প্রথম আলো: এ পরিবর্তনের জন্য সর্বাগ্রে কী করা দরকার?
এ টি এম শামসুল হুদা: প্রার্থী নির্বাচনই আসল ব্যাপার। প্রার্থীর ব্যাপারে সুপারিশ আসবে তৃণমূল পর্যায় থেকে। এ বিষয়টি আলোচনায় এসেছে। পরবর্তী নির্বাচন কমিশন যেন শর্ত দেয়। যেন বলে যে তৃণমূল থেকে প্রার্থী মনোনয়ন বাধ্যতামূলক।
দ্বিতীয়ত, নির্বাচনে টাকা ছড়ানো বন্ধ করতে হবে। এটা আমরা পুরোপুরি নিয়ন্ত্রণ করতে পারিনি। নির্বাচনে টাকার ছড়াছড়ির বিরুদ্ধে জনমত গড়ে তুলতে হবে।
প্রথম আলো: পরবর্তী নির্বাচন কমিশনের প্রতি আপনার পরামর্শ কী?
এ টি এম শামসুল হুদা: আমি চাই যেসব কাজ আমরা শুরু করেছি, সেগুলো যেন অব্যাহত রাখা হয়। যেমন, ভোটার তালিকা। এর কাজ চলবে। সব সময় নতুন ভোটার অন্তর্ভুক্ত করা ও নবায়নের কাজ চলবে। জাতীয় পরিচয়পত্রে কিছু ভুলভ্রান্তি আছে, সেগুলো সংশোধনের কাজ চালিয়ে যাওয়া। আরেকটি কাজ হবে, আমাদের সূচিত আইনি সংস্কারের উদ্যোগ বাস্তবায়নের কাজ অব্যাহত রাখা। তা ছাড়া কমিশনের কর্মকর্তা-কর্মচারী তথা লোকবল আরও বৃদ্ধি করা। এদিকে নজর দিতে হবে। তৃণমূল থেকে প্রার্থী নির্বাচন-প্রক্রিয়ার কথা তো আগেই বলেছি। এর ওপর গুরুত্ব দিতে হবে।
প্রথম আলো: আপনাকে ধন্যবাদ।
‘কোনো সাংবাদিকের জেল হতে পারে না’
গত ১৮ নভেম্বর স্টকহোমে সুইডেনের সংবাদপত্র ন্যায়পাল (প্রেস ওম্বুডসম্যান) উলা সিগভার্ডসন তাঁর কার্যালয়ে প্রথম আলোকে সাক্ষাৎকার দেন। সুইডেনের দক্ষিণাঞ্চলে এক ছোট গ্রামে তাঁর জন্ম। বয়স ৫৭। মা-বাবা ছিলেন গ্রামের স্কুলের শিক্ষক। স্টকহোম বিশ্ববিদ্যালয়ে সাংবাদিকতা অধ্যয়নের পর দীর্ঘ ২৩ বছর বিভিন্ন পত্রিকার প্রতিবেদক ছিলেন। পরে তিনি সুইডেনের দৈনিক পত্রিকা ডাগানস নিহিয়াটের-এর নির্বাহী সম্পাদক হিসেবে দায়িত্ব পালন করেন। তিনি একটি পত্রিকার সম্পাদক এবং অপর একটি পত্রিকার প্রধান সম্পাদকও ছিলেন। এ বছরের ১ এপ্রিল থেকে তিনি সুইডেনের প্রেস ওম্বুডসম্যান পদে নিয়োগ লাভ করেন।
সাক্ষাৎকার নিয়েছেন আব্দুল কাইয়ুম
প্রথম আলো: সুইডেনে সংবাদ মাধ্যমের স্বাধীনতার ক্ষেত্রে প্রতিষ্ঠান হিসেবে ন্যায়পাল প্রধানত কী ধরনের ভূমিকা পালন করে?
উলা সিগভার্ডসন: প্রকাশিত কোনো সংবাদ বা মতামতে যদি নীতি-নৈতিকতা বা আচরণবিধি লংঘিত হয়, সংক্ষুব্ধ কারো আপত্তি থাকে, তাহলে সেখানে ন্যায়পাল গুরুত্বপূর্ণ ভূমিকা পালন করেন। সংবাদপত্র-সংশ্লিষ্ট সব পক্ষ মিলে ন্যায়পাল নিয়োগ করেন বলে সেটা কারও কোনো অভিযোগ জানানোর একটা একক কেন্দ্র হিসেবে কাজ করতে পারে। পাঠকদের সুবিধা।
প্রথম আলো: সুইডেনে তো সংবাদপত্র অনেক স্বাধীন।
সিগভার্ডসন: দেখুন, স্বাধীনতার পরিসীমা আমরা সংবাদপত্রের জন্য কিছুটা কমিয়ে এনেছি। দেশের আইনে যে কাজটা বিধিসম্মত, সংবাদপত্রের জন্য সব সময় তা ছাপানো হয়তো বিধিসম্মত নয়। এখানে কিছু আচরণবিধি (কোড অব এথিকস) রয়েছে, যা মেনে চলতে হয়।
প্রথম আলো: যেমন?
সিগভার্ডসন: ধরুন, কোনো স্পর্শকাতর সংবাদে অভিযুক্ত কোনো ব্যক্তির নাম উল্লেখ বা তাঁর ছবি ছাপাতে চান, এ ব্যাপারে সতর্কতা অবলম্বন করতে হয়। ক্ষেত্র বিশেষে ওই ব্যক্তির অনুমতি ছাড়া সেটা করা যাবে না। ব্যক্তিগত গোপনীয়তা রক্ষার বিষয়টি খুব গুরুত্বপূর্ণ। কখনো কেউ সন্ত্রাসবাদী তৎপরতার নির্মম শিকারে পরিণত হলেন, তাঁর বিকৃত দেহের ছবি ছাপানোর ব্যাপারে বিধিনিষেধ আছে। পত্রিকার সম্পাদকীয় নীতি হতে হবে সত্যিকার অর্থে দলনিরপেক্ষ। কোনো দলীয় পক্ষপাতিত্ব না করা। পত্রিকায় প্রকাশিত কোনো খবরের প্রতিবাদ ছাপানোর প্রতি গুরুত্ব দিতে হবে। প্রকাশিত সংবাদ যেন সঠিক হয়, সেটা নিশ্চিত করতে হবে। এগুলো আচরণবিধির অন্তর্ভুক্ত।
প্রথম আলো: সবাই এসব মেনে চলে?
সিগভার্ডসন: আসলে পত্রিকাগুলো সব সময় তাদের স্বাধীনতার পরিধি বাড়াতে চাপ দেয়। কিন্তু মিডিয়া কো-অপারেশন কমিটির (গণমাধ্যম সহযোগিতা কমিটি) অনুমোদন ছাড়া আচরণবিধি পরিবর্তন করা যায় না। এ বছর সংবাদপত্রের স্বাধীনতার পরিসীমা আরও কমানোর দাবি উঠেছে।
প্রথম আলো: গণমাধ্যম কমিটি কে গঠন করে?
সিগভার্ডসন: এখানে রয়েছে সংবাদপত্র প্রকাশক সমিতি, সাংবাদিক ইউনিয়ন, সাময়িকী প্রকাশক সমিতি ও জাতীয় প্রেস ক্লাবের প্রতিনিধি। এই কমিটির অনুমোদন ছাড়া আচরণবিধি পরিবর্তন করা যায় না। ন্যায়পাল ও প্রেস কাউন্সিলের কাছে নির্দেশনা পাঠানোর দায়িত্বও এই কমিটির।
প্রথম আলো: তার মানে সংবাদপত্র কঠোর দায়িত্বশীলতার মধ্য দিয়ে তার স্বাধীনতা ভোগ করে?
সিগভার্ডসন: হ্যাঁ, ঠিক তাই। এর এক দীর্ঘ ইতিহাস আছে। সংবাদমাধ্যমের স্বাধীনতার আইন ঘোষিত হয় সেই ১৭৬৬ সালে। সুইডেনেই বিশ্বের প্রথম এ ধরনের আইন হয়। তখন সংবাদপত্র অবাধ স্বাধীনতা ভোগ করত। এরপর আইন পরিষদ কিছু আচরণবিধি তৈরি করে। ১৮৭৪ সালে গঠিত হয় জাতীয় প্রেস ক্লাব। এরপর কোর্ট অব অনার হিসেবে গঠিত হয় প্রেস কাউন্সিল, ১৯১৬ সালে। ১৯২৩ সালে প্রথম লিখিত আচরণবিধি তৈরি হয়। আর ন্যায়পাল প্রতিষ্ঠিত হয় ১৯৬৯ সালে। এইভাবে সংবাদপত্রের স্বাধীনতা ধাপে ধাপে বিকশিত হয়েছে তার পূর্ণ দায়িত্বশীলতা নিয়ে।
প্রথম আলো: ন্যায়পাল ও তাঁর কার্যালয় পরিচালনায় সরকারের কোনো ভূমিকা আছে কি? সরকার কি হস্তক্ষেপ করতে পারে?
সিগভার্ডসন: না না, ন্যায়পালের সঙ্গে সরকারের কোনো সম্পর্ক নেই। প্রেস কাউন্সিল ও ন্যায়পাল গণমাধ্যম দ্বারা পরিচালিত। প্রকাশক সমিতি, সাংবাদিক ইউনিয়ন, জাতীয় প্রেসক্লাব—এরাই আমাদের বেতন-ভাতা দেয়, অফিস পরিচালনার ব্যয় চালায়। বছরে আমাদের বাজেট প্রায় পাঁচ লাখ ইওরো (পাঁচ কোটি টাকারও বেশি)। এটা আসে ওদের কাছ থেকেই। সরকারের কোনো ব্যাপার নেই।
প্রথম আলো: প্রেস কাউন্সিলই তো আছে, তারপর আবার জাতীয় পর্যায়ে ন্যায়পালের দরকার কী?
সিগভার্ডসন: ধরুন, কোনো সংবাদ সম্পর্কে কারও একটা আপত্তি আছে। তিনি ন্যায়পালের কাছে লিখতে পারেন। তবে সেটা তাঁর নিজের স্বার্থ-সংশ্লিষ্ট হতে হবে। আমরা প্রাথমিক অনুসন্ধানে যদি দেখি অভিযোগের ভিত্তি নেই, তাহলে বাদ। কিন্তু যদি ভিত্তি থাকে, তাহলে সেই পত্রিকার সম্পাদকের কাছে পাঠিয়ে দিই। সম্পাদক যদি মেনে নেন ভালো। না মানলে, এবং সেটা যুক্তিসংগত হলে, আমরা তা পাঠিয়ে দিই অভিযোগকারীর কাছে। কিন্তু যদি মনে করি, সম্পাদকের দাবি যুক্তিসংগত নয়, তাহলে সেটা পাঠাই প্রেস কাউন্সিলে। তারা যদি মনে করে অভিযোগ সত্য, তাহলে সেই পত্রিকাকে ভুল স্বীকার করে ছাপাতে হবে।
প্রথম আলো: ভুলের শাস্তি কী?
সিগভার্ডসন: ওই ছাপানোটাই শাস্তি। এটা পত্রিকার জন্য বিরাট ব্যাপার। তবে এই পুরো প্রক্রিয়ার প্রশাসনিক ব্যয় হিসেবে অভিযুক্ত পত্রিকা কর্তৃপক্ষের কাছ থেকে তিন হাজার ইওরো (তিন লাখ টাকারও বেশি) আদায় করা হয়।
প্রথম আলো: একটা অভিযোগের নিষ্পত্তি করতে কত সময় লাগে? মানে, বিচার প্রত্যাশীকে কত দিন অপেক্ষা করতে হয়?
সিগভার্ডসন: সাধারণত কম সময়েই হয়ে যায়, যদি দেখা যায় অভিযোগ পরিষ্কার। কিন্তু কোনো কোনো ক্ষেত্রে ছয় মাস বা এক বছর পর্যন্ত সময় লাগে।
প্রথম আলো: কেউ যদি মনে করেন, তাঁর ব্যাপারে ভীষণ ক্ষতিকর খবর বেরিয়েছে, সে ক্ষেত্রে তিনি কি সরাসরি আদালতে মামলা করতে পারেন?
সিগভার্ডসন: সরাসরি আদালতে যাওয়া কঠিন। এ রকম খুব কমই হয়। বছরে একটাও হয় কি না সন্দেহ। কারণ ন্যায়পাল যেখানে আছেন, দরকার কি আদালতে যাওয়ার। তা ছাড়া কেউ চাইলে সরাসরি প্রেস কাউন্সিলেও যেতে পারেন। ছোটখাটো আপত্তি জানাতে সরাসরি সম্পাদকের কাছেও লিখতে পারেন। আপত্তির ভিত্তি থাকলে তা গুরুত্ব দিয়ে ছাপানোর দায়িত্ব সংবাদপত্রের। এটা আচরণবিধিতে আছে।
প্রথম আলো: ধরুন, কোনো সংবাদে গুরুতর ভুল কিছু ছাপা হলো, কোনো ব্যক্তি বা প্রতিষ্ঠানের ভাবমূর্তি দারুণ ক্ষুণ্ন হলো। দোষী সাব্যস্ত হলে ওই সাংবাদিকের কি জেল হতে পারে?
সিগভার্ডসন: না, আইনত কোনো সাংবাদিকের জেল হতে পারে না। সবকিছুর জন্য দায়ী সম্পাদক। যা শাস্তি, সব হবে সম্পাদকের।
প্রথম আলো: কোনো সংবাদের সূত্র প্রকাশ করতে কি সাংবাদিককে বাধ্য করা যায়?
সিগভার্ডসন: যদি জাতীয় নিরাপত্তাবিষয়ক কিছু হয়, তাহলে আদালত সূত্র জানতে চাইতে পারেন। এ রকম সাধারণত হয় না। একবার হয়েছিল। ১৯৮৬ সালে সুইডেনের প্রধানমন্ত্রী ওলফ পাম আততায়ীর গুলিতে নিহত হলে পত্রপত্রিকায় প্রচুর লেখালেখি হয়। সে সময় একজন সাংবাদিক তদন্ত বিষয়ে একটি গোপন খবর ফাঁস করে দেন। বিষয়টা আদালতে ওঠে। সংবাদের সূত্র ছিল তদন্তের দায়িত্বে নিয়োজিত একজন পুলিশ কর্মকর্তা। তাঁর সঙ্গে ওই সাংবাদিক গোপন বৈঠক করেছিলেন। আদালতে তিনি সেই সূত্র প্রকাশ করেন।
প্রথম আলো: ন্যায়পাল হিসেবে আপনার দায়িত্বের পরিধি কতটা? শুধু ছাপানো পত্রপত্রিকার বিষয়, নাকি পুরো গণমাধ্যম?
সিগভার্ডসন: সব ছাপানো পত্রপত্রিকা ও ম্যাগাজিন এবং তাদের ওয়েবসাইট আমার দায়িত্বের মধ্যে পড়ে। তা ছাড়া যেসব স্বাধীন ওয়েবসাইট আমাদের আচরণবিধিমালা ব্যবস্থার মধ্যে থাকতে চান, তারাও আমার দায়িত্বের আওতায়। এই স্বাধীন ওয়েবসাইট বলতে বোঝাচ্ছি সেই সব সাইট, যেগুলো পত্রিকার সঙ্গে তুলনীয়, যাদের আছে পেশাদার সম্পাদক, কিন্তু তাদের ছাপানো পত্রিকা নেই।
প্রথম আলো: তাহলে রেডিও-টিভি, অর্থাৎ ইলেকট্রনিক মিডিয়া কার দায়িত্বে?
সিগভার্ডসন: সরকারি রেডিও-টেলিভিশনের আচরণবিধি তদারক করে সরকারি কর্তৃপক্ষ। আর যারা স্বতন্ত্র (সরকারি নয়), তাদের আচরণবিধি তত্ত্বাবধানের ব্যবস্থা নেই।
প্রথম আলো: আপনাকে ধন্যবাদ।
সিগভার্ডসন: প্রথম আলো ও তার অগণিত পাঠককে ধন্যবাদ। আমার সাক্ষাৎকার ছাপা হলে আমি ইন্টারনেটে আগ্রহ নিয়ে দেখব, যদিও পড়তে পারব না।