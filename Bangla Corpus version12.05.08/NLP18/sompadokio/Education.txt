জড়িত ব্যক্তিদের কঠোর শাস্তি নিশ্চিত করতে হবে
এমবিবিএস প্রশ্নপত্র:
যেকোনোভাবেই হোক, চিকিৎসক হতে হবে! অভিভাবকেরা এ জন্য টাকা-পয়সা খরচ করতে পিছপা হন না, কোনো নীতি-নৈতিকতার ধারও ধরেন না। এরই সুযোগ নেয় প্রতারক চক্র। এমবিবিএস ভর্তি পরীক্ষার আগের রাতে কয়েকজন অভিভাবকসহ প্রশ্নপত্র বিক্রির সঙ্গে জড়িত সন্দেহে র‌্যাব আটক করেছে ৬০ জনকে। এঁদের মধ্যে বিশ্ববিদ্যালয়ের শিক্ষক, চিকিৎসক, ব্যাংক কর্মকর্তা বা ছাত্রলীগের সাবেক নেতাও রয়েছেন। পুরো ঘটনাটি আমাদের সামনে যে চিত্রটি তুলে ধরেছে, তা খুবই হতাশাজনক।
এমবিবিএস ভর্তি পরীক্ষা নিয়ে যে একটি বড় ও শক্তিশালী চক্র সক্রিয় থাকে, তা অতীতেও বিভিন্ন সময়ে টের পাওয়া গেছে। শুক্রবার যে পরীক্ষাটি অনুষ্ঠিত হয়েছে, তা এর আগে স্থগিত করতে হয়েছিল। নির্ধারিত গত ২৩ সেপ্টেম্বর পরীক্ষার আগে ১৩ সেপ্টেম্বর স্বাস্থ্য অধিদপ্তরের ছাপাখানা থেকে গোপনে প্রশ্নপত্র নিয়ে বের হওয়ার সময় এক শ্রমিক আটক হওয়ার পর পরীক্ষা এক সপ্তাহ পিছিয়ে দেওয়া হয়। প্রশ্নপত্র ফাঁস করা বা পরীক্ষার্থীদের পাস করানোর প্রলোভন দেখিয়ে টাকা হাতিয়ে নেওয়ার চক্রান্তে জড়িত চক্র এর পরও থেমে থাকেনি। মরিয়া অভিভাবকদের কাছে ভুয়া প্রশ্নপত্র বিক্রি করে টাকা হাতিয়ে নেওয়ার চেষ্টা করেছিল তারা। র‌্যাবের তৎপরতা ও গোয়েন্দা নজরদারির কারণে শেষ পর্যন্ত এর সঙ্গে জড়িত সন্দেহে অনেকেই গ্রেপ্তার ও আটক হয়েছেন। র‌্যাবের এই সফল ও প্রশংসনীয় উদ্যোগকে আমরা সাধুবাদ জানাই।
প্রশ্নপত্র ফাঁসের চেষ্টার ঘটনার পর পরীক্ষা স্থগিত করা এবং পরবর্তী সময়ে পরীক্ষার আগের রাতে প্রতারক চক্রকে ঠেকাতে অভিযান পরিচালনা—দুটি ক্ষেত্রেই কর্তৃপক্ষ প্রত্যাশিত কঠোর পদক্ষেপ নিয়েছে। আমরা মনে করি, এ ধরনের একটি পরীক্ষা সুষ্ঠু ও গ্রহণযোগ্যভাবে অনুষ্ঠানের ক্ষেত্রে সর্বোচ্চ কঠোরতা অবলম্বন করার কোনো বিকল্প নেই। সীমিতসংখ্যক আসনে ভর্তির জন্য অসংখ্য শিক্ষার্থী প্রতিযোগিতামূলক পরীক্ষায় অবতীর্ণ হন। একটি চক্র প্রশ্ন পত্র ফাঁস করবে আর কেউ টাকার বিনিময়ে সেই প্রশ্নপত্র কিনে পরীক্ষায় ভালো করার সুযোগ নেবেন—এ ধরনের চেষ্টা বিভিন্ন প্রতিযোগিতামূলক পরীক্ষার ক্ষেত্রেই হয়েছে। আমরা মনে করি, কর্তৃপক্ষ ও আইনশৃঙ্খলা রক্ষাকারী বাহিনী সজাগ ও সচেতন থাকলে এ ধরনের তৎপরতা সহজেই ঠেকানো সম্ভব।
এবারের এমবিবিএস ভর্তি পরীক্ষার ক্ষেত্রে এ ধরনের তৎপরতার সঙ্গে জড়িত সন্দেহে যাঁরা গ্রেপ্তার ও আটক হয়েছেন, অভিযোগ প্রমাণিত হলে তাঁদের বিরুদ্ধে কঠোর শাস্তিমূলক ব্যবস্থা নিশ্চিত করার কোনো বিকল্প নেই। এটা নিশ্চিত করতে পারলেই ভবিষ্যতে এ ধরনের ঘটনা ঠেকানো যাবে। দেখা যাচ্ছে, ভর্তি কোচিংয়ের নামে গজিয়ে ওঠা প্রতিষ্ঠানগুলো এসব অপকর্মের সঙ্গে জড়িত রয়েছে। এ ধরনের প্রতিষ্ঠানগুলোর বিরুদ্ধে শাস্তিমূলক ব্যবস্থা নেওয়ার পাশাপাশি কোচিং প্রতিষ্ঠানগুলো নিয়ন্ত্রণের প্রয়োজনীয় উদ্যোগও নিতে হবে।
জগন্নাথ বিশ্ব্ববিদ্যালয়
আমরা কেমন আছি:
উচ্চমাধ্যমিক পরীক্ষা পাসের পর দীর্ঘ ছয় মাসের অধ্যবসায় আর প্রতীক্ষার পর আমরা জগন্নাথ বিশ্ব্ববিদ্যালয়ে ভর্তি হই। প্রথম প্রথম ছিল আনন্দ, উচ্ছ্বাস, হইচই, উচ্ছল জীবনের কোলাহল। দিন যেতে যেতে উচ্ছ্বাস কমে যেতে থাকে, উঁকি মারা শুরু করে হতাশা। বৈষম্য আর বঞ্চনার যেন শেষ নেই এই প্রিয় বিশ্ববিদ্যালয়ে। শিক্ষক-শিক্ষার্থী সবারই যেন বাণিজ্যিক মন। ২০১০ সালে নতুন ভর্তি হওয়া শিক্ষার্থীরা আন্দোলনে নামে। নিজেদের অধিকার রক্ষা আর অর্থনৈতিক অক্ষমতার জন্য এ আন্দোলন। এ বিশ্ববিদ্যালয়ের শিক্ষার্থীদের অনেকেই তরুণ শ্রমজীবী। সারা দিন টিউশনির ঘানি টেনেও ভরণপোষণের ব্যবস্থা করতে পারে না। মেস-ভাড়া দিতে গেলে খাওয়ার টাকা থাকে না। তার ওপর কয়েক দিন পর পর প্রশাসনের চাপিয়ে দেওয়া নানা চার্জে শিক্ষার্থীরা নাকাল।
আমাদের আবাসিক হল নেই, তার ওপর অন্যান্য বিশ্ববিদ্যালয়ের তুলনায় কয়েক গুণ বেশি খরচ দিয়ে পড়তে হয়। ঢাকা বিশ্ববিদ্যালয়ে একজন শিক্ষার্থীকে প্রতি মাসে বেতন দিতে হয় ১২ টাকা, আর আমরা দিই ১০০ টাকা। ভর্তিসহ সব ক্ষেত্রেই অন্যান্য বিশ্ববিদ্যালয়ের তুলনায় দুই গুণ ফি গুনতে হয় আমাদের। আমাদের কাছ থেকে খেলাধুলা আর শরীরচর্চা বাবদ চার্জ নেওয়া হয়, অথচ জগন্নাথ বিশ্ববিদ্যালয়ে এসবের কোনো সুযোগ নেই।
সাধারণ শিক্ষার্থীরা আবাসিক হলের জন্য দীর্ঘদিন ধরে আন্দোলন করে আসছে, কিন্তু বিশ্ববিদ্যালয়ের প্রশাসন নির্বিকার। ন্যায্য অধিকারের জন্য শিক্ষার্থীরা আন্দোলনে নামলে প্রশাসন শিক্ষার্থীদের বিরুদ্ধে পুলিশ লেলিয়ে দেয়। সহিংস ঘটনা ঘটে। রক্তপাত হয়। তারপর আন্দোলনরত শিক্ষার্থীদের বিশ্ববিদ্যালয় থেকে বহিষ্কার করার হুমকি দেয় প্রশাসন। এ বিশ্ববিদ্যালয়ের প্রশাসন সরকারি দলের লেজুড়বৃত্তি করে। ঝড়-ঝাপ্টা নেমে আসে প্রগতিশীল সংগঠনগুলোর ওপর।
বিভাগে বিভাগে দলীয় শিক্ষকদের মাধ্যমে হুমকিসহ নোটিশ পাঠানো হয় সাধারণ শিক্ষার্থীরা যাতে আন্দোলন করার সাহস না দেখায়। আন্দোলন বানচালের জন্য কি না করতে পারে প্রশাসন, সবশেষে নামিয়ে দেওয়া হয় একটি বিশেষ সংগঠনের কর্মীদের। তারা শিক্ষার্থীদের এলোপাতাড়ি পেটায়।জগন্নাথ বিশ্ববিদ্যালয়ে আমাদের শিক্ষক কারা? সবার গায়ে দলীয় ছাপ্পড় মারা আছে। তাঁদের শিক্ষক হিসেবে নিয়োগ পাওয়ার পেছনের কাহিনি সবার জানা। সাধারণ শিক্ষার্থীরা তাই তাঁদের সম্মান করে না, তাঁরাও সম্মানিত হতে সচেষ্ট নন। তাঁরা গর্ব করেন তাঁদের দলীয় পরিচয় নিয়ে। কোনো কোনো শিক্ষককে তো নিজ বিভাগে পাওয়া যায় না, তাঁরা সময় কাটান প্রশাসনিক ভবনে।
দুটি ছাত্রসংগঠনের অভ্যন্তরীণ কোন্দল এ বিশ্ববিদ্যালয়ের একটি প্রধান সমস্যা। সারাক্ষণ মারামারিতে ব্যস্ত তারা। কিন্তু যে বিশ্ব্ববিদ্যালয়ের শিক্ষকেরা দলীয় ক্যাডারের ভূমিকায় অবতীর্ণ, নিজ বিভাগে দলীয় রাজনীতির প্রভাব দেখান, তাঁদের ছাত্ররা দুর্ধর্ষ ক্যাডার হবে না তো কী হবে? শিক্ষকদের রাজনৈতিক ক্ষমতার ঝনঝনানি মোকাবিলা করার জন্যও অনেক শিক্ষার্থী ছাত্ররাজনীতিতে জড়িয়ে পড়ে!সাধারণ শিক্ষার্থীদের আন্দোলন নানাভাবে দমন করার জন্য প্রশাসনের যে প্রচেষ্টা, তা যদি জগন্নাথ বিশ্ববিদ্যালয়ের অবকাঠামো উন্নয়ন আর শিক্ষার মান উন্নয়নের ক্ষেত্রে থাকত, তবে এত দিনে আমাদের ক্যাম্পাসের চেহারা অন্য রকম হতো। তাহলে ১২টি বেদখল হওয়া হল উদ্ধারের জন্য, গত অর্থবছরে ১০০ কোটি টাকা বরাদ্দ পাওয়া নতুন ভবনের নির্মাণকাজ শুরু করার জন্য, ১০১ একর জমির নতুন ক্যাম্পাস নির্মাণের জন্য আমাদের এত বছর অপেক্ষা করতে হতো না। আমাদের দাবি ও স্বপ্নগুলো দীর্ঘ ছয় বছর পরও অপূর্ণ থাকত না আর আমাদের কাঁথা-বালিশ নিয়ে ছুটতে হতো না মেস থেকে মেসে। প্রশাসন আমাদের নির্বিঘ্নে পড়াশোনা করার নিশ্চয়তা দিতে পারেনি, এত বছরেও একটি নতুন ক্যাম্পাস দিতে পারেনি, বেদখল হওয়া একটি হলও উদ্ধার করতে পারেনি। কোনো অধিকারের কথা বললে আমাদের মাথায় শক্ত করে লাঠির বাড়ি পড়ে। প্রশাসন দলবাজিতে ব্যস্ত, বিশ্ব্ববিদ্যালয়ের উন্নয়নে তাদের মন নেই। প্রশাসনের প্রতিশ্রুতি শুনতে শুনতে আমরা সাধারণ শিক্ষার্থীরা ক্লান্ত। কবে হবে সব প্রতিশ্রুতির বাস্তবায়ন?দলীয় ভিত্তিতে নিয়োগের এ বিশ্ববিদ্যালয়ে শিক্ষকসংকট ব্যাপক। এ ছাড়া শ্রেণীকক্ষেরও বেশ অভাব। একটি নতুন বিভাগের জন্য জন্য বরাদ্দ একটি মাত্র শ্রেণীকক্ষ, সেমিনার কক্ষ নেই। কেন্দ্রীয় পাঠাগারের অবস্থাও করুণ। বইপত্র অপ্রতুল, কোনো ফটোকপি মেশিন নেই, বিকেল সাড়ে চারটার মধ্যেই পাঠাগার বন্ধ হয়ে যায়। এসব নিয়ে পত্রপত্রিকায় একাধিক প্রতিবেদন প্রকাশিত হয়েছে। কিন্তু বিশ্ববিদ্যালয় প্রশাসন নির্বিকার। আমরা জানি, অনেক সমস্যার ত্বরিত কোনো সমাধান নেই। কিন্তু যখন দেখি সমাধানের কোনো চেষ্টা নেই, তখন কী বলার থাকে?
গত মার্চে ছাত্রলীগের দুই গ্রুপের সংঘর্ষের জের ধরে বন্ধ হয়ে যায় বিশ্ববিদ্যালয়ের একমাত্র ক্যানটিনটি। কর্তৃপক্ষ তা আজও খুলতে পারেনি। একটি বিশ্ববিদ্যালয়ের দুটি মাত্র গেটের একটি সব সময় বন্ধ থাকে, বিশ্বাস করা যায়? শিক্ষার্থীদের চাপের মুখে কর্তৃপক্ষ দক্ষিণ গেটটি খুলে দেয়। কিন্তু গেটের সামনে গাড়ির গ্যারেজ আর লেগুনার স্টেশন। অদৃশ্য কারণে গাড়িগুলোকে গেটের সামনে থেকে সরানো যাচ্ছে না। গেটটি সাধারণ শিক্ষার্থীদের চলাচলের জন্য মুক্ত করে দিতে বিশ্ববিদ্যালয়ের প্রশাসন ব্যর্থ। আমাদের জীবন কেমন চলছে? হল নেই তাই জীবন নির্বাহের ব্যয় দাঁড়িয়েছে দ্বিগুণ। পুরান ঢাকায় টিউশনির তেমন কদর নেই। ফলে একাধিক টিউশনি করতে হচ্ছে আমাদের আর মেসে ছারপোকার সঙ্গে বসবাস। শিক্ষার্থীর মৌলিক অধিকার থেকে আমরা বঞ্চিত। আমাদের করুণ চাহনি কারও মনে দাগ কাটে না। অতি ব্যস্ত ডিজিটাল সরকারের কর্ণকুহরে পৌঁছায় না আমাদের নিবেদন, কোনো দিন পৌঁছাবে কি না কে জানে!
শিক্ষানীতি
শিক্ষানীতি বাস্তবায়নে অবকাঠামোগত সমস্যা:
এই প্রথম এত দ্রুততায় উঁচু নামের কমিশন নয়, একটি কমিটি ৭১ পৃষ্ঠার শিক্ষানীতি প্রণয়ন করেছে। কমিটি শিক্ষা ব্যবস্থাপনা, নানা বিষয়ের শিক্ষক, শিক্ষা প্রকাশক, প্রশাসনের সর্বোচ্চ পর্যায়ের কর্মকর্তা, শিক্ষক সমিতির নেতা, আইনজ্ঞ দিয়ে সমৃদ্ধ ছিল। সম্ভবত এই প্রথম তথ্যপ্রযুক্তি ব্যবহার করে এই প্রতিবেদনটি সবার পাঠ করার জন্য উন্মুক্ত করা হয় এবং সর্বস্তরের জনগণের মূল্যবান প্রস্তাব, পরামর্শ সংযোজন করার সুযোগ গ্রহণ করা হয়।
এই শিক্ষানীতির প্রস্তাবগুলো বাস্তবায়ন করতে যে বিনিয়োগ ঘটাতে হবে, তা কিন্তু মোটেই সহজ নয়। প্রাথমিক শিক্ষাকে অষ্টম শ্রেণী পর্যন্ত প্রলম্বিত করা, শিক্ষক-ছাত্রের অনুপাত ১ ঃ ৩০, বেসরকারি শিক্ষক নিয়োগের জন্য কমিশন, উচ্চবিদ্যালয়ের শিক্ষা উচ্চমাধ্যমিক পর্যন্ত প্রলম্বিত করা এবং স্থায়ী জাতীয় শিক্ষা কমিশন স্থাপন করা। অনেক গুরুত্বপূর্ণ লক্ষ্য সামনে রেখে এই শিক্ষানীতি প্রণয়ন করা হয়েছে। দেশের সার্বভৌমত্ব ও অখণ্ডতা রক্ষার সচেতনতা থেকে শুরু করে সামাজিক মূল্যবোধ, মুক্তিযুদ্ধের চেতনা, বৈজ্ঞানিক দৃষ্টিভঙ্গিসম্পন্ন ব্যক্তিত্ব, বৈষম্যহীন আর্থসামাজিক পরিবেশ, মানুষের প্রতি সহমর্মিতা, গণতান্ত্রিক চেতনার বিকাশ, শিক্ষার্থীদের মধ্যে সৃজনশীলতা উৎসাহিত করা, শিক্ষার অনুকূল আনন্দময় পরিবেশ তৈরি এবং শিক্ষার সর্বস্তরে তথ্য ও যোগাযোগপ্রযুক্তির ব্যবহার এর মধ্যে অন্তর্ভুক্ত হয়েছে।
শিক্ষার উন্নয়নে আমাদের অঙ্গীকার যতই প্রবল হোক না কেন, অন্যান্য উন্নয়নকামী দেশের মতোই সীমিত সম্পদের সুবিশাল চাহিদার দেশে যোগ্য বিনিয়োগ ঘটানো নিঃসন্দেহে কঠিন বিষয়। সুযোগ্য ও নিবেদিতপ্রাণ শিক্ষামন্ত্রীর নেতৃত্বে ইতিমধ্যে বিদ্যালয়গুলোতে যথাসময়ে বিনা মূল্যে পুস্তক সরবরাহের কাজটি যে সাফল্যের সঙ্গে সম্পন্ন হয়েছে, তা অত্যন্ত উৎসাহব্যঞ্জক। তবে শিক্ষা মন্ত্রণালয়ের ওয়েবসাইটের তথ্য অনুযায়ী, ২০০১-০২ সালে শিক্ষায় জাতীয় বাজেটের শতকরা ৮ দশমিক ৩৪ ভাগ বরাদ্দ ছিল, অথচ তা ২০১০-১১ সালে নেমে দাঁড়িয়েছে ৭ দশমিক ৪৩ ভাগে। এই তথ্যটি নতুন শিক্ষানীতির বাস্তবায়নে আমাদের অঙ্গীকারকে প্রশ্নবিদ্ধ করছে। বর্তমান শিক্ষানীতি বাস্তবায়নের জন্য সম্পদের যে বিনিয়োগ ঘটাতে হবে, তা স্বাধীন বাংলাদেশ কখনো এর আগে প্রত্যক্ষ করেনি। এর মধ্যে যদি ১০ বছর আগের বরাদ্দের থেকেও জাতীয় বাজেটের ভগ্নাংশ হ্রাস পেতে থাকে, তাহলে তা অত্যন্ত উদ্বেগজনক। কিছুদিন আগে একটি পরিসংখ্যান নজরে পড়ল—প্রাথমিক শিক্ষায় মার্কিন যুক্তরাষ্ট্রে মাথাপিছু ব্যয় পাঁচ হাজার ডলারের বেশি, নেপাল ও ভারতে তা মাত্রই ১৩ ডলার, স্বাধীন বাংলাদেশে নিশ্চয়ই আরও কম। সুতরাং, শুধু কথায় নয়, প্রকৃতপক্ষে শিক্ষায় বরাদ্দ বৃদ্ধি করার কোনো বিকল্প নেই।
গত ৩০ সেপ্টেম্বর প্রথম আলোয় এক খবর এসেছে, শিক্ষানীতি বাস্তবায়নের জন্য বিভিন্ন কমিটি-উপকমিটি গঠন করা হয়েছে। উচ্চবিদ্যালয়সমূহে একাদশ ও দ্বাদশ শ্রেণী সংযোজিত হবে। নিম্ন মাধ্যমিক ও প্রাথমিক বিদ্যালয়কে একীভূত করা হবে, তারপর ক্রমান্বয়ে অষ্টম শ্রেণী পর্যন্ত চালু করা হবে ইত্যাদি ইত্যাদি। এই যে পরিবর্তন প্রাথমিক বিদ্যালয়ে অষ্টম শ্রেণী পর্যন্ত এবং উচ্চবিদ্যালয়সমূহকে একাদশ-দ্বাদশ, তারপর একাদশ-দ্বাদশ শ্রেণীর কলেজগুলোতেও পরিবর্তন। প্রায় ৭০ হাজার প্রাথমিক বিদ্যালয়, ১৫ হাজার উচ্চমাধ্যমিক এবং দুই হাজার কলেজে ভৌত অবকাঠামোর পরিবর্তন ও উন্নয়ন নিঃসন্দেহে আমাদের দুর্বল অর্থনীতির জন্য সুকঠিন কাজ। এখানে সম্পদের যে অপচয় হবে, তাও ভেবে দেখার বিষয়। আমরা জানি যে কোনো উন্নয়ন বাজেটের সদ্ব্যবহার করাও সহজ নয়—সকল স্তরেই লাইন লস হবে। আমাদের আর্থসামাজিক প্রেক্ষাপটে স্থাপিত ভৌত অবকাঠামোর শতভাগ ব্যবহার আমাদের জন্য অধিক গুরুত্বপূর্ণ। তা ছাড়া প্রাথমিক ও উচ্চমাধ্যমিক বিদ্যালয়সমূহে যে পরিবর্তন আনার পরিকল্পনা করা হচ্ছে, এতে নিঃসন্দেহে অনেক সমস্যারও সৃষ্টি হবে। যেমন উচ্চবিদ্যালয়ে যেসব শিক্ষক ষষ্ঠ-অষ্টম শ্রেণীতে পড়াতেন, তাঁদের কী হবে; কলেজে যাঁরা উচ্চমাধ্যমিক শ্রেণীতে শিক্ষকতা করতেন, তাঁদের কীভাবে ব্যবহার করা যাবে। ভৌত অবকাঠামো, গবেষণাগার, তার ব্যবহার কীভাবে নিশ্চিত হবে? এসব জটিলতার দিকে না গিয়ে বরং বিদ্যালয়সমূহে যেসব শ্রেণী পর্যন্ত পড়ানো হচ্ছে, তা-ই রাখা হোক। বরং শিক্ষানীতির সঙ্গে সংগতিপূর্ণ সমৃদ্ধি ঘটানো হোক গ্রন্থাগার কিংবা পরীক্ষাগারে, শিক্ষক-ছাত্র অনুপাত উন্নয়নে, শিক্ষকদের প্রশিক্ষণে।
ডিজিটাল বাংলাদেশের প্রত্যয়কে মনে রেখে প্রতিটি পর্যায়ে তথ্যপ্রযুক্তির ব্যবহারের মাধ্যমে সারা দেশের ছাত্রছাত্রীদের সমান সুযোগ-সুবিধা নিশ্চিত করার চেষ্টা করা উচিত। পাঠ্যপুস্তকের মানে উল্লেখযোগ্য উন্নয়ন হয়েছে ভাবার কোনো কারণ নেই। ভালো ভালো পাঠ্যপুস্তক প্রণয়নে আমাদের বিনিয়োগ ঘটানো অত্যন্ত জরুরি। এখনো সরকারি স্কুল-কলেজে পর্যাপ্তসংখ্যক যোগ্য শিক্ষকের অভাব রয়েছে। এরও অবসান চাই।
আমরা মার্কিন যুক্তরাষ্ট্রের মতো শিক্ষায় বড় বিনিয়োগ ঘটাতে পারব না। আমাদের তরুণ ছেলেমেয়েদের অফুরন্ত প্রাণশক্তিকে শিক্ষা ও দক্ষতার শ্রেষ্ঠত্ব অর্জনে উদ্বুদ্ধ করার জন্য শিক্ষার সকল পর্যায়ে অলিম্পিয়াডের মতো প্রতিযোগিতা চালু করা উচিত। যেকোনো বিষয়ে উৎকর্ষ অর্জনের জন্য প্রতিযোগিতার থেকে অধিক ব্যয়সাশ্রয়ী কোনো পদ্ধতি নেই। সুতরাং আমাদের তরুণদের প্রাণশক্তিকে ব্যবহারের জন্য, সুপ্তশক্তিকে জাগ্রত করতে জনপ্রিয় প্রতিযোগিতার আয়োজন ও তার বহুল প্রচারে সারা দেশের মানুষকে আগ্রহী করা উচিত।
মুখস্থনির্ভর পরীক্ষার ফলে আমাদের ছেলেমেয়েদের সৃজনশীলতা হ্রাস পাচ্ছে, এ কথাটি প্রায় সবাই বিশ্বাস করে। এ থেকে মুক্তি পেতে হলে পরীক্ষার প্রশ্নপত্র এবং তার মূল্যায়নকে খুব গুরুত্ব দিতে হবে। এর জন্য একটি স্থায়ী প্রতিষ্ঠান গড়া যেতে পারে, যা সারা বছর পরীক্ষার প্রশ্নপত্র প্রণয়ন ও মূল্যায়ন নিয়ে গবেষণা করবে। প্রতিবছরই ছাত্রদের সৃজনশীল প্রশ্ন ও সমস্যা দিয়ে তাদের সমাধানের দক্ষতা বৃদ্ধিতে উদ্বুদ্ধ করবে।
বিগত কয়েক বছর বোর্ড কর্তৃক এসএসসি ও এইচএসসি পরীক্ষার যে ফলাফল প্রকাশিত হচ্ছে, তা অত্যন্ত উদ্বেগের। ৭০-৮০ হাজার ছাত্র যদি পারফেক্ট জিপিএ নিয়ে পাস করে তার অর্থ হলো ৭০-৮০ হাজার ছাত্রের মধ্যে জ্ঞানের ব্যবধান বর্তমান মূল্যায়ন পদ্ধতি নির্ণয় করতে পারে না। ছাত্রদের প্রাণশক্তি অফুরন্ত আরও কঠিন সমস্যা দিয়ে তাদের চ্যালেঞ্জ করতে হবে। নিশ্চয়ই সেসব সমস্যাও তারা সমাধান করতে পারবে।
বোর্ডের পরীক্ষার পাশাপাশি নিয়মিতভাবে অলিম্পিয়াড প্রতিযোগিতা অনুষ্ঠানের জন্য একটি প্রতিষ্ঠান তৈরি অত্যন্ত জরুরি। ভারতে টাটা ইনস্টিটিউট অব ফান্ডামেন্টাল রিসার্চ এই দায়িত্ব পালন করছে। আমাদেরও অনুরূপ প্রতিষ্ঠান গড়া দরকার। আশা করি, বাংলাদেশের অর্থনীতির প্রেক্ষাপটে সবচেয়ে ব্যয়সাশ্রয়ীভাবে শিক্ষানীতির কার্যকর বাস্তবায়নের কাজ দ্রুতই শুরু হবে।
মোহাম্মদ কায়কোবাদ: অধ্যাপক, বাংলাদেশ প্রকৌশল বিশ্ববিদ্যালয় (বুয়েট) ও ফেলো, বাংলাদেশ একাডেমি অব সায়েন্সেস।
জ্ঞানকোষ
ছোটদের বাংলাপিডিয়ায় বড় ভুল:
আমরা বিশেষ কোনো জ্ঞান কিংবা তথ্যের জন্য সাধারণত এনসাইক্লোপিডিয়া বা জ্ঞানকোষের সাহায্য নিই। আমাদের বড় গ্রন্থাগারগুলোতে সর্বদাই এনসাইক্লোপিডিয়া ব্রিটানিকা পাওয়া যায়। আছে অনেক সুসম্পাদিত জুনিয়র এনসাইক্লোপিডিয়াও। প্রসঙ্গত, Childৎen's Bৎitanica, ম্যাকমিলানের Ouৎ Woৎld Encyclopedia ইত্যাদির নাম উল্লেখ করা যায়। দীর্ঘদিন আমাদের এমন কোনো জ্ঞানকোষ ছিল না। ১৯৯৬ সালে বাংলাদেশ শিশু একাডেমী ছোটদের জন্য পাঁচ খণ্ডের একটি শিশু বিশ্বকোষ প্রকাশ করে। বিশ্বকোষটি সবকিছু মিলিয়ে একটি নির্ভরযোগ্য জ্ঞানকোষ হিসেবে সবার আস্থা অর্জন করতে সক্ষম হয়। এরপর ২০০৩ সালে বেশ ঘটা করে প্রকাশিত হলো বাংলাদেশ এশিয়াটিক সোসাইটি প্রকাশিত বাংলাপিডিয়া। আমরা অনেকটাই আশ্বস্ত হই, দেশের বিভিন্ন গুরুত্বপূর্ণ তথ্যের জন্য আর খুব একটা দৌড়ঝাঁপ করতে হবে না। অল্প সময়ের মধ্যেই সংগ্রহ করতে পারব কাঙ্ক্ষিত তথ্যটি। কিন্তু অচিরেই আমাদের ভুল ভাঙল। বাংলাপিডিয়ায় ব্যবহূত বিভিন্ন তথ্য বিভ্রান্তি তৈরি করল। ফলে গ্রহণযোগ্যতার প্রশ্নে শীর্ষস্থান হারাতে হলো বাংলাপিডিয়াকে। তার কয়েক বছর পর এশিয়াটিক সোসাইটি থেকে প্রকাশিত নওরোজ জাহানের লেখা A Field guide to Bangladeshi floweৎs গ্রন্থটিও তুমুল বিতর্কের সৃষ্টি করে। ভুলে ভরা এই গ্রন্থটি প্রকাশের আগে কোনো বিষয় বিশেষজ্ঞের পরামর্শ বা সহায়তা নেওয়া হয়নি। যদিও এশিয়াটিক সোসাইটির সঙ্গে সরাসরি সম্পৃক্ত ছিলেন প্রকৃতিবিদ ড. নওয়াজেশ আহমদ ও অধ্যাপক দ্বিজেন শর্মা।
সর্বশেষ এ বছর এশিয়াটিক সোসাইটি থেকে প্রকাশিত ছোটদের বাংলাপিডিয়া আমাদের আরেকবার হতাশ করেছে। দুই খণ্ডের এই জ্ঞানকোষ শিশু তো বটেই, আমাদের আশা-আকাঙ্ক্ষারও প্রতিফলন ঘটাতে পারেনি। একেবারে প্রথমেই সবার কাছে বইয়ের আকার ও ওজনের বিষয়টি আপত্তিকর মনে হবে। এমন ঢাউস আকারের এবং ওজনদার বই ছোটদের পক্ষে নাড়াচাড়া করা অনেকটাই দুঃসাধ্য। সে ক্ষেত্রে এই জ্ঞানকোষটি একাধিক খণ্ডে হতে পারত। বিদেশে ছোটদের এনসাইক্লোপিডিয়াগুলো সাধারণত কম পৃষ্ঠায় একাধিক খণ্ডে প্রকাশ করা হয়। এখানেও একই পদ্ধতি অবলম্বন করা যেত।
এবার তথ্যগত ভুল প্রসঙ্গে আসা যাক। প্রথম খণ্ডের ৫৮ পৃষ্ঠায় শরিফা ফলের নাম লেখা হয়েছে আতা। প্রকৃত অর্থে আতা ও শরিফা ফল একেবারেই আলাদা। ৫৯ পৃষ্ঠায় মাল্টা ফলের ছবির ক্যাপশন লেখা হয়েছে জাম্বুরা। জাম্বুরার পোশাকি নাম বাতাবিলেবু। এখানে বাতাবিলেবু নামটিও ব্যবহার করা হয়নি। যদিও সারা দেশের মানুষ ফলটিকে এই নামেই চেনে। ৬০ পৃষ্ঠায় মৌসুমি ফুলের বর্ণনায় কিছু অসংগতি রয়েছে। আলোচনার সুবিধার্থে বই থেকে কিছু অংশ তুলে ধরা হলো। ‘...বাংলাদেশের মৌসুমি ফুলের মধ্যে কদম, সূর্যমুখী, জিনিয়া, গাঁদা, দোপাটি, মর্নিংগ্লোরি, ডেইজি ইত্যাদি। আর শীত ও বসন্তকালীন ফুলের মধ্যে রয়েছে চন্দ্রমল্লিকা, ডালিয়া, এস্টার, মোরগফুল, কসমস ইত্যাদি।...’ এখানে শীত ও বসন্তকালীন যেসব ফুলের নাম উল্লেখ করা হয়েছে, তন্মধ্যে বসন্তের একটি ফুলও নেই। অথচ পলাশ, পারিজাত, শিমুল বসন্তের খুবই আলোচিত ফুল। তাহলে আমরা শিশুদের কী শেখাচ্ছি! কাউকে ভুল শেখানোর কোনো অধিকার কি আমাদের আছে?
৬১ পৃষ্ঠায় বলা হয়েছে, ‘তোড়া, মালা বা অন্য কোনো আকর্ষণীয় সাজে সাজানোর জন্য যেসব ফুল বিক্রি করা হয়, তাকে কাঁটাফুল বলে।...’ আদতে এ ধরনের ফুলকে ইংরেজিতে ‘কাট-ফ্লাওয়ার’ বলা হয়। কাঁটাফুল নামে উদ্ভিদবিজ্ঞানে কোনো শব্দ আছে কি না জানা নেই, তবে কাঁটাফুল বলতে কাঁটাযুক্ত ফুল হতে পারে।
মাধবীলতা নামে যে ফুলের ছবি ব্যবহূত হয়েছে, তা আসলে মধুমালতী বা মধুমঞ্জরি। ইংরেজি নাম রেঙ্গুনক্রিপার। রবীন্দ্রনাথ নামকরণ করেছেন মধুমঞ্জরি। বস্তুত, মাধবীলতার সঙ্গে এর কোনো সম্পর্ক নেই। দুটোই আলাদা ধরনের ফুল। মাধবী ফোটে প্রাক্-বসন্তে। খুবই ক্ষণস্থায়ী। এ কারণে রবীন্দ্রনাথ লিখেছেন, ‘মাধবী হঠাৎ কোথা হতে এল ফাগুন-দিনের স্রোতে/এসে হেসেই বলে “যাই যাই যাই”।’ আর মধুমঞ্জরি শীতকাল ছাড়া প্রায় সারা বছরই ফোটে। ফুলের গোড়ায় আছে মৌগ্রন্থি। সম্ভবত এ কারণেই এমন নামকরণ। (পৃ. ৬১)
এই গ্রন্থে ব্যবহূত ছবিগুলোর কোনো তথ্যসূত্র উল্লিখিত নেই। বর্তমান কপিরাইট নিয়ম অনুযায়ী এসব ক্ষেত্রে তথ্যসূত্র বা আলোকচিত্রীর নাম উল্লেখ করা বাধ্যবাধকতার মধ্যেই পড়ে। তাতে প্রকাশনাও সমৃদ্ধ হয়।
বিস্তৃত পরিসরের এই জ্ঞানকোষ নিয়ে আমার পর্যবেক্ষণ মাত্র এই কয়েক পৃষ্ঠার। বাকি ভুক্তিগুলোর অবস্থা খুব সহজেই অনুমেয়। জ্ঞানকোষের অন্যান্য ভুক্তি সম্পর্কে বিষয় বিশেষজ্ঞরা যদি তাঁদের মূল্যবান মতামত ব্যক্ত করেন এবং গভীরভাবে বিশ্লেষণ করেন, তাহলে ভবিষ্যতে হয়তো আরও পরিশীলিত সংস্করণ আমরা পাব। কারণ, শিশুরা ভুল শিখে কিংবা ভুল জেনে বড় হোক, এটা আমরা চাই না।
এই জ্ঞানকোষ প্রকাশের সঙ্গে সম্পৃক্ত আছেন বাংলাপিডিয়া ট্রাস্টি বোর্ড এবং সম্পাদনা পরিষদ মিলিয়ে অন্তত ৩০ জন অধ্যাপক। তাঁরা কি এই তথ্যগুলো যাচাই-বাছাই করেননি? এ ধরনের বিশেষ জ্ঞানকোষ প্রকাশের ক্ষেত্রে (শিশুতোষ) অবশ্যই কয়েকজন প্রতিষ্ঠিত শিশুসাহিত্যিক, যাঁরা ছোটদের নিয়ে কাজ করেন বা ভাবেন, তাঁদের থাকা প্রয়োজন ছিল। তবু এশিয়াটিক সোসাইটির এই উদ্যোগ নিঃসন্দেহে প্রশংসনীয়। ভবিষ্যতে এই ত্রুটিগুলো সংশোধন করা হলে সবাই উপকৃত হবে।
মোকারম হোসেন: প্রকৃতি ও পরিবেশবিষয়ক লেখক, সাধারণ সম্পাদক, তরুপল্লব।
পাঠদান
উচ্চশিক্ষায়ভুলে যাওয়ার মহামারি:
ইদানীং বেশ লক্ষ করা যাচ্ছে যে স্নাতক বা স্নাতকোত্তর পর্যায়ে পড়ুয়া ছাত্ররা নিকট অতীতে পড়া বেশির ভাগ বিষয় খুব তাড়াতাড়ি ভুলে যাচ্ছে। গত সেমিস্টারে পড়া বিষয়ের বেশির ভাগ এখন আর মনে নেই। এর আগের বছরের বিষয়গুলো তো কোনোভাবেই স্মরণ করতে পারে না। অধীত বিষয় থেকে জিজ্ঞেস করলে প্রায়ই কোনো উত্তর আসে না। কখনো কখনো চলমান সেমিস্টারের আগের পড়ানো, এমনকি নিকট-গত ক্লাসের বিষয়বস্তুও তারা মনে করতে পারে না। এই ভুলে যাওয়ায় তাদের কোনো বিকার নেই, অনুশোচনা বা দায়বদ্ধতা নেই। এর মধ্যেই ক্লাস চলছে, পরীক্ষার বৈতরণী পার হচ্ছে, ডিগ্রি বিতরণ হচ্ছে। অনুসন্ধান করে দেখেছি, কৃষি বিশ্ববিদ্যালয়সহ বেশ কয়েকটি বিজ্ঞান ও প্রযুক্তি অথবা সাধারণ বিশ্ববিদ্যালয়ের বেশির ভাগ ছাত্রছাত্রী এই ভুলে যাওয়ার ফাঁদে আটকা পড়েছে। বিভিন্ন কলেজের বিজ্ঞান বিষয়ের কয়েকজন শিক্ষক স্নাতক পরীক্ষার্থীদের মৌখিক পরীক্ষায় সঠিক উত্তর না পাওয়ার বহু বিব্রতকর ঘটনার বর্ণনা দিয়েছেন। বুদ্ধিমানেরা সঠিক উত্তর দিতে না পারলে লজ্জায় লাল হয় বা দৃষ্টি আনত হয়। অন্যরা উদ্ভট উত্তর দেয় বা অপ্রাসঙ্গিক বিষয় টেনে আনে। ভুলে যাওয়ার বিষয়টি যে আগেও ঘটত না তা কিন্তু নয়, শিক্ষণ-প্রক্রিয়ার সূচনালগ্ন থেকেই এর অস্তিত্ব রয়েছে। তবে ইদানীংকালের উচ্চশিক্ষায় এটা মহামারির আকারে ঘটছে। শিক্ষার মানের সামগ্রিক অধোগতিতে এটা নতুন মাত্রা যোগ করেছে।
ক্লাসে বা পরীক্ষায় শিক্ষার্থীদের এই গভীর নীরবতা শিক্ষক হিসেবে পীড়া দেয়, পাঠদানে অক্ষমতাকেও প্রকট করে। দেখা গেছে, প্রাক-বিশ্ববিদ্যালয় পর্যায়ের ছাত্রছাত্রীরা অধীত বিষয়ের প্রায় সবটাই মনে রাখতে পারে, অথচ বিশ্ববিদ্যালয়ে তা পারে না। এতে প্রচলিত শিক্ষাদান পদ্ধতি নিয়ে আশঙ্কা আরও প্রবল হয়।
মানুষের ভুলে যাওয়াটা একটি নিয়মিত স্বাভাবিক প্রক্রিয়া। নতুন জ্ঞান আহরিত হতে থাকলে পুরোনো জ্ঞান মস্তিষ্ক থেকে মুছে যাবে—এটাই নিয়ম। মানুষের পরিণত মস্তিষ্কে মোটামুটি ৫০০ থেকে ৮০০ কোটি সক্ষম মেমোরি সেল রয়েছে, সেগুলো ওই পরিমাণ শব্দ-তথ্য ধারণ করতে পারে। ভান্ডার পূর্ণ হয়ে গেলেও নতুন তথ্য ঢোকানোয় কোনো অসুবিধা হয় না। পুরোনো, দীর্ঘদিন ধরে অব্যবহূত বলে অপ্রয়োজনীয় তথ্যকে ঠেলে বের করে দিয়ে নতুন তথ্য জায়গা করে নেয়। মস্তিষ্ক অত্যন্ত বুদ্ধিমত্তার সঙ্গে ছাঁটাই-বাছাই করে আমাদের প্রয়োজনীয় জ্ঞানকে জীবনব্যাপী ধারণ করার ও নতুন প্রয়োজনীয় জ্ঞান আহরণ করার পথ প্রশস্ত করে দেয়। তাই আরও শেখার প্রয়োজনে ভুলে যাওয়াটা দোষের নয়। কিন্তু মস্তিষ্ক কি এতই ছোট যে সংসারজীবনের দলনে পড়ার বহু আগেই কাঁচা মস্তিষ্কের ছাত্রছাত্রীরা এই মাত্র পঠিত বিষয় ভুলে যাবে? ১৬ বা ১৮ বছরের শিক্ষাজীবনের আহরিত জ্ঞানকে ধরে রাখতে পারবে না? প্রয়োজনের সময় তা মনে করতে পারবে না? কোর্সের বাইরে তারা কি আরও অনেক কিছু শিখছে, যা ধারণের জন্য মস্তিষ্ক তাদের পড়া বিষয়কেই বের করে দিচ্ছে? তারা কি অনেক মহৎ অর্জনের আশায় কোর্স-কারিকুলামের বাইরে নানা কাজে নিবিষ্ট আছে, যাতে লেখাপড়ায় চাপ পড়েছে? বাস্তবতা বলে—না, মোটেও তা নয়। তাদের কোর্স-বহির্ভূত অর্জন আজ বহুলাংশে নিম্নগামী। বেশির ভাগ বিশ্ববিদ্যালয়ে খেলাধুলা শিকেয় উঠেছে, শিল্প-সাহিত্য-সাংস্কৃতিক কর্মকাণ্ডে তেমন প্রাণচাঞ্চল্য নেই, নানা স্বার্থের দ্বন্দ্বে মানবীয় গুণাবলি—সমমর্মিতা, মমত্ববোধ, ত্যাগ, অন্যের জন্য উৎকণ্ঠা, পরোপকার, পারস্পরিক শ্রদ্ধাবোধ ইত্যাদিতে ধুলো জমেছে। কোর্স-বহির্ভূত কর্মকাণ্ডে ভাটা পড়ায় কোর্সকেন্দ্রিক লেখাপড়ার জন্য ছাত্ররা নিশ্চয় এখন অধিক সময় হাতে পাচ্ছে। তার পরও তারা পড়া মনে রাখতে পারছে না কেন?
নানা কারণে আমাদের উচ্চশিক্ষাব্যবস্থা আজ ধ্বংসের দোরগোড়ায়। দেশের উচ্চশিক্ষাকে বাঁচানোর স্বার্থে বিশ্ববিদ্যালয়ের ছাত্রদের এই ‘মহা ভুলে যাওয়া’ যজ্ঞের কারণ অনুসন্ধান করে প্রতিকারের ব্যবস্থা করা দরকার। গত জানুয়ারি মাসে বিএইউ গ্র্যাজুয়েটদের শিক্ষার মানোন্নয়নের কর্মপন্থা নির্ধারণের জন্য বিশ্ববিদ্যালয় মঞ্জুরি কমিশনের চেয়ারম্যানের উপস্থিতিতে একটি অংশগ্রহণমূলক কর্মশালা অনুষ্ঠিত হয়। কর্মশালায় শিক্ষক ও নীতিনির্ধারকেরা অনেক কথা বলেছেন, তবে ছাত্রছাত্রীদের দলগত পর্যালোচনায় যে বিষয়গুলো উঠে এসেছে, তা বেশি প্রাসঙ্গিক। উচ্চশিক্ষার ক্ষেত্রে বিদ্যমান সমস্যাবলি চিহ্নিত করা বা এর সমাধানের জন্য সুপারিশ তৈরিতে শিক্ষার্থীদের অংশগ্রহণ নিতান্তই জরুরি বিষয়, যা ওই কর্মশালার মাধ্যমে সম্ভব হয়েছে। শিক্ষার্থীরা কোর্স বা ক্লাসের আধিক্য, পরীক্ষাপদ্ধতির দুর্বলতা বা ভৌত সুযোগ-সুবিধার অভাব ছাড়াও ছাত্র-শিক্ষক সম্পর্ক বা বোঝাপড়া নিয়ে খোলাখুলি মতামত প্রদান করেছে। শিক্ষকদের যথেষ্ট প্রস্তুতি না নিয়ে ক্লাসে যাওয়া, লেকচারসূচিতে অনিয়ম, বিশেষ ছাত্রছাত্রীদের প্রতি পক্ষপাতিত্ব, মৌখিক পরীক্ষায় কোর্সের বাইরে থেকে প্রশ্ন করা ইত্যাদির পাশাপাশি একটি গুরুতর বিষয় উঠে এসেছে। তা হলো ছাত্র-শিক্ষকের মধ্যে যোগাযোগ-ফাঁক। অর্থাৎ কার্যকরী বোঝাপড়ার অভাব। প্রচলিত শিক্ষাদান পদ্ধতির গ্যাঁড়াকলে শ্রেণীকক্ষে ছাত্র-শিক্ষক বিনিময়ের অভাব, শিক্ষকদের তরফ থেকে শিক্ষার্থীদের সহযোগিতা না করার প্রবণতা বা সময় কম দেওয়ার ব্যাপারটি ছাত্রছাত্রীদের তরফ থেকে গুরুতর সমস্যা হিসেবে চিহ্নিত করা হয়েছে। শ্রেণীকক্ষে যে কার্যকরী অংশগ্রহণমূলক শিক্ষাদানের ব্যবস্থা পরিপূর্ণভাবে চালু নেই, তা অনেক শিক্ষকও স্বীকার করেছেন। শিক্ষার্থীরাও যে এটা অনুধাবন করে ক্লাসে বেশি বেশি ছাত্র-শিক্ষক যোগাযোগের দাবি তুলেছে, তা নিতান্তই আশার কথা।
সমীক্ষায় দেখা গেছে: প্রথমত, উদ্দেশ্যহীনতা বা ভিশনের অভাব শিক্ষার্থীদের লেখাপড়ার প্রতি অমনোযোগী করে তুলছে। দ্বিতীয়ত, ফটোকপি করা পুরোনো নোটের অতি সহজপ্রাপ্তি তাকে নিয়মিত পড়াশোনা থেকে বিরত রাখছে। তৃতীয় কারণটি হচ্ছে, বর্তমান নম্বর প্রদান পদ্ধতি। পরীক্ষার খাতায় যেমন-তেমন লিখেও ফেল করার ভয় নেই বলে ছাত্রছাত্রীরা পড়াশোনায় আরও অমনোযোগী হয়ে উঠছে। প্রযুক্তি-চটকদার সংস্কৃতিও তাদের পড়াশোনা থেকে দূরে সরিয়ে রেখেছে বলে অনেক ছাত্রছাত্রী মতামত দিয়েছে। তবে প্রধান কারণ, ছাত্রছাত্রীদের ভিশন সৃষ্টি করে দিতে পারছি না বলে আমরা শিক্ষকেরাও দায় এড়াতে পারি না। লক্ষ্য স্থির করতে না পারার ফলেই বেশির ভাগ শিক্ষার্থী পড়াশোনা না করে অলস সময় পার করছে। এই সময়ে করণীয় হচ্ছে, শ্রেণীকক্ষকে পারস্পরিক আদানপ্রদানের মাধ্যমে শিক্ষার্থীবান্ধব করা। ছাত্রদের কাছ থেকেও আজ একই দাবি উচ্চারিত হচ্ছে।
    স্যার আপনার লেখাটি পঢ়ে খুব ভালো লাগল....আমাদের বাকৃবির কোন শিক্ষক এভাবে ভাবেন তা জানা ছিল না । আপনার প্রশংসাই করছি আগে । আপনার উপস্থাপনা যে কোন পেশাদার খ্যাতিমান লেখকের চেয়ে কোন আংশে কম নয় । আপনি নিয়মিত লিখবেন এটাই আশা । আপনার লেখায় আনেকগুলো কারন উল্লেখ করেছেন.. আর একটি বিষয় তা হল আমাদের অনেক শ্রদ্ধেয় শিক্ষক আছেন যারা ৬৫ বছরের জন্য এখনও শিক্ষকতা চালিয়ে যাচ্ছেন , তাদের একটা বড় অংশ বয়সের ভাড়ে ক্লাস করাতে পারেন না যদিও প্রাণপন চেষ্টা করেন । তাদরে ক্লাসে ছাত্ররা গল্পের বই, বিসিএস এর বই, অথবা ফেসবুক নিয়ে ব্যস্ত থাকে তাই পড়ার প্রতি মনযোগ নেই । আবার শুধূ মুখস্ত করে বর্তমানে কিছু রেজাল্টধারীরা শিক্ষক হচ্ছেন যাদের বেসিক খুবই দূর্বল আর ব্যাবহারিক ঞ্জান নেই বললেই চলে । অনেক মেধাবী ছাত্র আছে যারা অনেক কিছু এইসব শিক্ষকদের চেয়ে বেশী বুঝে ,তাই ক্লাসে পড়ার প্রতি আগ্রহ হাযিয়ে ফেলে....স্যার আরও অনেক সত্যি কারণ আছে যা বললে আপনারা কষ্ট পাবেন । আমাদের মঙ্গলের জন্য কথাগুলো আপনারাই বলুন । আপনার শুভ কামনায় শেষ করছি । 
প্রতিষ্ঠাবার্ষিকী
চতুর্থ বছরে বেগম রোকেয়া বিশ্ববিদ্যালয়:
দেশ বিভাগের পর থেকেই রংপুরবাসী রংপুরে একটি বিশ্ববিদ্যালয় প্রতিষ্ঠার দাবিতে আন্দোলন করে আসছিল। ১৯৫৩ সালে রাজশাহী বিশ্ববিদ্যালয় প্রতিষ্ঠার পর সেই আন্দোলনে অনেকটাই ভাটা পড়ে। দেশ স্বাধীন হওয়ার পর থেকে আবার রংপুরে একটি বিশ্ববিদ্যালয় প্রতিষ্ঠার দাবি ওঠে। সত্তরের দশকের শেষ দিকে বিশ্ববিদ্যালয়ের দাবিতে আন্দোলন করতে গিয়ে অনেককে কারাবাসও করতে হয়েছিল। রংপুরের সন্তান হুসেইন মুহম্মদ এরশাদ রাষ্ট্রপতি হিসেবে নয় বছর ক্ষমতায় থাকার সময়ে রংপুরের জনগণ বিশ্ববিদ্যালয় প্রতিষ্ঠার জোর দাবি জানিয়ে আসছিল। সেই দাবিও উপেক্ষিত থেকে যায়।
অবশেষে ২০০১ সালে আওয়ামী লীগ সরকার রংপুরে একটি বিজ্ঞান ও প্রযুক্তি বিশ্ববিদ্যালয়ের ভিত্তিপ্রস্তর স্থাপন করে। চারদলীয় জোট ক্ষমতায় এসে সেই বিশ্ববিদ্যালয়ের কার্যক্রম বন্ধ করে দেয়। ফলে সম্ভাবনাময় বিশ্ববিদ্যালয়টি আর স্বপ্নের সীমা অতিক্রম করে বাস্তবতার ভূমিতে উপনীত হতে পারেনি। ২০০৬ সালে চারদলীয় জোট সরকার তাদের ক্ষমতার শেষ সময়ে কারমাইকেল কলেজকে বিশ্ববিদ্যালয় করার অধ্যাদেশ জারি করে। ২০০৮ সালে তত্ত্বাবধায়ক সরকার ক্ষমতায় থাকাকালীন রংপুরবাসী স্বতন্ত্র বিশ্ববিদ্যালয় প্রতিষ্ঠার জন্য যে আন্তরিকতাপূর্ণ আন্দোলন করেছিল, তা অব্যাহত রাখে। এমনকি রংপুর বিভাগের সব উপজেলা পর্যায়েও বিশ্ববিদ্যালয়ের দাবিতে মানববন্ধন করে। আন্দোলনকারীরা সুধী সমাবেশও করে।
রংপুরবাসীর এই যৌক্তিক আন্দোলনে সাড়া দিয়ে তত্ত্বাবধায়ক সরকার রংপুরে একটি পাবলিক বিশ্ববিদ্যালয় স্থাপনের উদ্যোগ নেয়। অল্প সময়ে তত্ত্বাবধায়ক সরকারের অকৃত্রিম প্রচেষ্টায় ১২ অক্টোবর ২০০৮ রংপুর বিশ্ববিদ্যালয় নামে একটি পাবলিক বিশ্ববিদ্যালয় প্রতিষ্ঠা করা হয়। বাংলাদেশের পাবলিক বিশ্ববিদ্যালয়ের ইতিহাসে অরাজনৈতিক সরকারের করা বিশ্ববিদ্যালয় এটি। সময়স্বল্পতার কারণে নতুন করে জমি অধিগ্রহণ না করে রংপুর বিজ্ঞান ও প্রযুক্তি বিশ্ববিদ্যালয়ের জন্য অধিগ্রহণ করা জমিতে কারমাইকেল কলেজকে বিশ্ববিদ্যালয় করার অধ্যাদেশ বাতিল করে রংপুর বিশ্ববিদ্যালয় প্রতিষ্ঠা করা হয়। তৎকালীন তত্ত্বাবধায়ক সরকার শুধু রংপুর বিশ্ববিদ্যালয় প্রতিষ্ঠার ঘোষণা দিয়েই কাজ শেষ করেনি, বরং ৯৯ কোটি টাকার অনুমোদনও করে গেছে। ফলে নতুন বিশ্ববিদ্যালয়গুলোর মধ্যে এই বিশ্ববিদ্যালয়ের কাজ অনেক দ্রুত করা সম্ভব হয়েছে।
বর্তমান সরকার ক্ষমতায় আসার পর রংপুর বিশ্ববিদ্যালয়ের নাম পরিবর্তন করে বেগম রোকেয়া বিশ্ববিদ্যালয়, রংপুর নামকরণ করে। রংপুর বিশ্ববিদ্যালয় নামটির প্রতি রংপুরবাসীর দুর্বলতা থাকলেও রোকেয়া সাখাওয়াত হোসেনের মতো মহীয়সী এবং নারী প্রগতির অন্যতম পথিকৃৎ বিজ্ঞানমনস্ক লেখকের নামে বিশ্ববিদ্যালয়ের নাম হওয়াও ভালো হয়েছে।
দুঃখের বিষয় হচ্ছে, রোকেয়া সাখাওয়াত হোসেন কখনোই বেগম শব্দটি ব্যবহার করতেন না। তাঁর নামের সঙ্গে বেগম যুক্ত করা কতটা সমীচীন হয়, তা তর্কসাপেক্ষ। রংপুর বিশ্ববিদ্যালয় অধ্যাদেশে জগন্নাথ বিশ্ববিদ্যালয়ের মতো নিজস্ব অর্থায়নে বিশ্ববিদ্যালয় পরিচালিত হওয়ার আইন ছিল। মহাজোট সরকার ক্ষমতায় আসার পর বিশ্ববিদ্যালয়ের নাম পরিবর্তনের সময়ে নিজস্ব অর্থায়নে বিশ্ববিদ্যালয় পরিচালিত হওয়ার আইনটি বিলুপ্ত করে। ১২ অক্টোবর ২০০৮ বিশ্ববিদ্যালয় প্রতিষ্ঠার পর রংপুরবাসীর পক্ষ থেকে জোর দাবি জানানো হয় ২০০৮-০৯ শিক্ষাবর্ষে বিশ্ববিদ্যালয়ে শিক্ষার্থী ভর্তি করানোর।
২০০১ সালে প্রতিষ্ঠা করা বিশ্ববিদ্যালয় সরকার পরিবর্তনের সঙ্গে সঙ্গে এর কার্যক্রম বন্ধ হয়েছিল। আবারও এই অনাকাঙ্ক্ষিত ঘটনার পুনরাবৃত্তি না ঘটে, সে জন্য তারা শিক্ষার্থী ভর্তির জন্য অনুরোধ করতে থাকে। তৎকালীন সরকারের শিক্ষাবান্ধব সহযোগিতায় শিক্ষক-কর্মকর্তা-কর্মচারী নিয়োগ ছাড়াই অসম্পূর্ণ সিন্ডিকেটের সিদ্ধান্ত অনুযায়ী বিশ্ববিদ্যালয়ে শিক্ষার্থী ভর্তির অনুমোদন পাওয়া যায়। বিশ্ববিদ্যালয়ের প্রথম উপাচার্য হিসেবে নিয়োগ পান প্রফেসর এম লুৎফর রহমান। অসমসাহসিকতার সঙ্গে তিনি বিশ্ববিদ্যালয়ের হাল ধরেন। কারমাইকেল কলেজের অধ্যক্ষ প্রফেসর দীপকেন্দ্রনাথ দাশ তাঁর কলেজের শিক্ষকদের দিয়ে বিশ্ববিদ্যালয়ের শিক্ষার্থী ভর্তির মতো গুরুত্বপূর্ণ কাজটি করে দেন।
২০০৮-০৯ শিক্ষাবর্ষে ছয়টি বিভাগে ৩০০ জন শিক্ষার্থী ভর্তি হয়, প্রতিটি বিভাগে দুজন শিক্ষক নিয়োগ করা হয়। প্রথম দিনই আমরা মোট ১২ জন শিক্ষক প্রথম দফায় প্রথম যোগদান করি। ৪ এপ্রিল বিশ্ববিদ্যালয়ের শিক্ষা কার্যক্রম উদ্বোধন করা হয়। গণপ্রজাতন্ত্রী বাংলাদেশ সরকারের প্রধানমন্ত্রী শেখ হাসিনার শিক্ষা, সামাজিক উন্নয়ন ও রাজনীতিবিষয়ক উপদেষ্টা প্রফেসর আলাউদ্দিন আহমেদ, বিশ্ববিদ্যালয় মঞ্জুরি কমিশনের চেয়ারম্যান নজরুল ইসলাম, জাহাঙ্গীরনগর বিশ্ববিদ্যালয়ের সাবেক উপাচার্য আমিরুল ইসলাম চৌধুরী, কথাসাহিত্যিক আনিসুল হকসহ অনেকের উপস্থিতিতে রংপুরের সর্বস্তরের মানুষ শিক্ষা কার্যক্রম উদ্বোধন অনুষ্ঠানে উপস্থিত ছিলেন। বিশ্ববিদ্যালয় নিয়ে শিক্ষার্থী, অভিভাবক, স্থানীয় জনগণ—সবার আকাশ থেকে রংপুর বিশ্ববিদ্যালয় নিয়ে অনিশ্চয়তার মেঘ কেটে যায়। সবাই সেদিন বিশ্ববিদ্যালয় নিয়ে স্বস্তির নিঃশ্বাস ফেলেছিল।
সরকার পরিবর্তনের সঙ্গে উপাচার্য পরিবর্তনের সংস্কৃতিতে প্রথম উপাচার্য প্রফেসর এম লুৎফর রহমানকে পরিবর্তন করে নতুন উপাচার্য হিসেবে নিয়োগ দেওয়া হয় প্রফেসর মু. আবদুল জলিল মিয়াকে।
মাত্র তিন বছরে বিশ্ববিদ্যালয়ের বিভাগসংখ্যা উন্নীত হয়েছে কুড়িতে। চারটি একাডেমিক ভবনসহ শেষ হওয়ার পথে রয়েছে তিনটি হল, প্রশাসনিক ভবন, গ্রন্থাগার, ক্যাফেটেরিয়া, উপাচার্যের বাসভবন, দুটি ডরমিটরি। প্রথম ধাপে ২০০৮ থেকে ২০১২ সালের মধ্যে বিশ্ববিদ্যালয়ের যতগুলো কাজ হওয়ার কথা, তার প্রায় সব কটিই চলমান। ২০১২-১৫ সাল পর্যন্ত চলবে দ্বিতীয় ধাপের কাজ এবং তৃতীয় ধাপের কাজ চলবে ২০১৫-২০১৮ সাল পর্যন্ত। এখন যথাসময়ে দ্বিতীয় ধাপের কাজ শুরু হলে বিশ্ববিদ্যালয়টি পরিকল্পিতভাবে এগিয়ে যাবে।
শিক্ষক-কর্মকর্তা-কর্মচারী নিয়োগের আগেই শিক্ষার্থী ভর্তির ক্ষেত্রে পথিকৃৎ এই বিশ্ববিদ্যালয়। বিশ্ববিদ্যালয় দিবসে বিশ্ববিদ্যালয়ের দাবিতে আন্দোলনকারী রংপুরবাসী, বিশ্ববিদ্যালয় বাস্তবায়ন পরিষদ, রংপুরের সব মিডিয়া, কারমাইকেল কলেজ, প্রথম আশ্রয় টিচার্স ট্রেনিং কলেজ, সর্বোপরি তত্ত্বাবধায়ক সরকারের প্রধান উপদেষ্টা, শিক্ষা উপদেষ্টাসহ অন্য যাঁরা সহযোগিতা করেছেন, তাঁরা সবাই শ্রদ্ধার সঙ্গে স্মরণীয়।
কে ফিরিয়ে দেবে ৩৮টি শিক্ষাদিবস!
ক্ষমতার তালা:
কদিন পরে জুনিয়র স্কুল সার্টিফিকেট (জেএসসি) পরীক্ষা। কিন্তু বিদ্যালয়ে তালা, বারান্দায় শতরঞ্জি পেতে দাপ্তরিক কাজ সারছেন শিক্ষকেরা। যে ছাত্রটি জিপিএ-৫ পাওয়ার আত্মবিশ্বাসী ছিল, এখন সে ভীত—পাস করবে কি না! প্রধান শিক্ষক নিজের অক্ষমতায় লজ্জিত ও মর্মাহত। কিন্তু তালার এমনই ক্ষমতা, ৩৮ দিন ধরে তা স্পর্শ করার সাহস করেনি কেউ! কেননা, এই তালা ক্ষমতার, এই তালা সাংসদের গোস্যার। এই তালা ভাঙে সাধ্য কার?
দুই শতাধিক শিক্ষার্থী, ১২ জন শিক্ষক এবং কয়েক শ অভিভাবককে উপহাস করে যশোরের মনিরামপুর উপজেলার বাকসপোল আদর্শ মাধ্যমিক বিদ্যালয়ে তালা ঝুলছে। প্রশাসন সহায়তা করেনি, থানার ওসি পরামর্শ দিয়ে খালাস, শিক্ষা বোর্ড উদাসীন, এমপি সাহেব ‘স্থানীয়ভাবে সমস্যা মিটিয়ে নিতে’ বলেন। কিন্তু কিছুই মেটেনি।
অবশেষে, প্রথম আলোর প্রথম পৃষ্ঠায় বড় করে প্রকাশিত হলো এই তালার বিক্রমের কাহিনি। তালার সঙ্গে জড়িত স্থানীয় সাংসদের নাম। বিদ্যালয় পরিচালনা কমিটির সভাপতি পদে স্থানীয় সাংসদ টিপু সুলতানের সমর্থক প্রার্থী নির্বাচিত হতে পারেননি। তাই তাঁর লোকজন ৩৮ দিন ধরে বিদ্যালয়ের বিভিন্ন কক্ষ তালাবদ্ধ করে রেখেছেন। নিরপরাধ শিক্ষার্থীদের শিক্ষাদিবস এই জবরদস্তিতে নষ্ট হলো। বার্ষিক পরীক্ষার আগে এটা যে কত বড় ক্ষতি, তা পরিমাপের দায়িত্ব কি কেবল ওই সব শিক্ষার্থী এবং তাঁদের অভিভাবকদের?
সাংসদের গোস্যা পাহাড়সমান। প্রথম আলো প্রতিনিধিকে তিনি বলেছেন, ‘আপনি আপনার কাজ করুন, আমাকে আমার কাজ করতে দিন।’ সাংসদের কাজ কি বিদ্যালয় বন্ধ করা? ক্ষমতার তেজস্ক্রিয়ায় শিশুরাও ভুগবে, কেউ বাধা দিতে পারবে না—এটা কেমন বাস্তবতা? প্রথম আলোয় সংবাদ প্রকাশের পর অবশেষে সেই তালা খোলার উদ্যোগ দেখা গেল। কিন্তু কে ফিরিয়ে দেবে মূল্যবান শিক্ষাদিবসগুলো? ক্ষমতার এই দাপটের শাস্তি কি হবে না? ক্ষমতাসীন দলের যেসব সাংসদ এলাকায় ‘জোর যার মুল্লুক তার’ নীতি গ্রহণ করছেন, তাঁদের ওপর কি আইনের জোর প্রযোজ্য হবে না?
শিক্ষকদের আন্তরিক উপলব্ধিও প্রয়োজন
কোচিং বন্ধ করুন;
শিক্ষকেরা শ্রেণীকক্ষে পাঠদানে মনোযোগী হলে শিক্ষার্থীদের বাইরে কোচিং করার প্রয়োজন থাকে না। কিন্তু অনেক আলোচনার পরও কোচিং-ব্যবস্থা বন্ধ করা যায়নি; বাড়েনি শ্রেণীকক্ষে শিক্ষাদানের মান। কোচিং বন্ধ করার দাবি শেষ পর্যন্ত আদালত পর্যন্ত পৌঁছেছে; রাজধানী ঢাকার শিক্ষাপ্রতিষ্ঠানগুলোতে অধ্যয়নরত শিক্ষার্থীদের অভিভাবকদের সংগঠন ‘অভিভাবক ঐক্য ফোরাম’-এর সভাপতি এ বিষয়ে হাইকোর্টে একটি রিট আবেদন করেছিলেন। প্রাথমিক শুনানি শেষে হাইকোর্ট গত সোমবার প্রজ্ঞাপন জারি করে কোচিং নিষিদ্ধ করার নির্দেশ কেন দেওয়া হবে না, তা জানতে চেয়ে রুল জারি করেছেন। অর্থাৎ কোচিং-ব্যবস্থা বন্ধ করতে প্রয়োজনীয় পদক্ষেপ গ্রহণের তাগিদটা এল খোদ উচ্চ আদালত থেকে।
শিক্ষাব্যবস্থা ও শিক্ষণ-পদ্ধতির উন্নয়ন নিশ্চিত করতে হলে কোচিং বন্ধ করার বিকল্প নেই। খোদ সরকারও এটা স্বীকার করে। শিক্ষামন্ত্রী নুরুল ইসলাম নাহিদ হাইকোর্টের রুলকে স্বাগত জানিয়ে বলেছেন, ‘হাইকোর্টের আদেশ আমরা মানতে বাধ্য। আমরাও দেশ থেকে কোচিং-ব্যবস্থা উঠিয়ে দিতে চাই।’ শিক্ষামন্ত্রী আরও বলেছেন, আদালতের পূর্ণাঙ্গ আদেশ পাওয়ার পর পরবর্তী ব্যবস্থা গ্রহণ করা হবে। কোচিং নিষিদ্ধ করে প্রজ্ঞাপন জারি করাই এখন সরকারের কর্তব্য। আমরা আশা করি, সরকার দ্রুতই সে পদক্ষেপ নেবে।
দেশের সরকারি ও বেসরকারি এমপিওভুক্ত প্রাথমিক, মাধ্যমিক ও উচ্চমাধ্যমিক—সব শিক্ষাপ্রতিষ্ঠানের শিক্ষকদের কোচিং বন্ধ করতে সরকারের পক্ষ থেকে এই কঠোর পদক্ষেপকে শিক্ষকেরা যেন নেতিবাচক দৃষ্টিতে না দেখেন। শিক্ষার্থীদের পাঠদানে শিক্ষকদের আন্তরিকতার কোনো বিকল্প নেই—শিক্ষকদের মনে এই উপলব্ধি জাগানো একান্ত প্রয়োজন। শিক্ষকদের হাতে জাতি গঠনের এক বিরাট দায়িত্ব অর্পিত হয়েছে। কী প্রাথমিক, কী উচ্চ মাধ্যমিক—যেকোনো পর্যায়ে যিনি শিক্ষকতাকে পেশা হিসেবে বেছে নিয়েছেন, তিনি আত্মনিয়োগ করেছেন মানুষ গড়ার কাজে। এ কাজ কোনো সরকারি প্রজ্ঞাপনের চাপে নয়, নৈতিক বোধ আর আন্তরিক উপলব্ধি থেকেই ভালোভাবে সম্পন্ন হতে পারে। শ্রেণীকক্ষে আন্তরিকতার সঙ্গে পাঠদান শিক্ষকের নৈতিক দায়িত্ব। আমরা আশা করি, শিক্ষকদের আন্তরিক সহযোগিতায় দেশ থেকে কোচিং-ব্যবস্থা অচিরেই উঠে যাবে, শ্রেণীকক্ষই হবে শিক্ষার্থীর বিদ্যালাভের শ্রেষ্ঠ স্থান।
কেবল মন্দ নজির নয়, সরকারি বিধিরও লঙ্ঘন
পররাষ্ট্র মন্ত্রণালয়ে শিক্ষক নিয়োগ পরীক্ষা!:
সব সম্ভবের দেশ বাংলাদেশ। বেসরকারি শিক্ষাপ্রতিষ্ঠানের শিক্ষক নিয়োগের সঙ্গে পররাষ্ট্র মন্ত্রণালয়ের কোনো সম্পর্ক না থাকলেও, মঙ্গলবার সেই মন্ত্রণালয়ের সভাকক্ষে শিক্ষক নিয়োগ পরীক্ষা হয় বলে পত্রিকান্তরে খবর প্রকাশিত হয়েছে। চাঁদপুরে বাবুরহাট স্কুল ও কলেজ পরিচালনা কমিটির সভাপতি পররাষ্ট্রমন্ত্রী। চাঁদপুরে গিয়ে পরীক্ষা নেওয়ার সময় নেই বলে তিনি শিক্ষক নিয়োগ পরীক্ষাটি নিলেন তাঁরই মন্ত্রণালয়ে। এর আগে ৪ আগস্ট পুরান বাজার কলেজের শিক্ষক নিয়োগ পরীক্ষা অনুষ্ঠিত হয়েছে একই স্থানে।
পররাষ্ট্র মন্ত্রণালয়কে অন্য মন্ত্রণালয় থেকে আলাদা ভাবা হয়। বিদেশি রাষ্ট্রের সঙ্গে কূটনৈতিক সম্পর্কের বিষয়াদি দেখভাল করা এই মন্ত্রণালয়ের দায়িত্ব বলে অনেক গোপনীয়তা বজায় রাখা হয়। সাধারণের প্রবেশের ক্ষেত্রেও অন্যান্য মন্ত্রণালয়ের থেকে সেখানে কড়াকড়ি বেশি। কিন্তু সেখানে শিক্ষক নিয়োগ পরীক্ষা হয় কী করে?
সরকার কার্যপ্রণালি বণ্টনের (অ্যালোকেশন অব বিজনেস) মাধ্যমে পররাষ্ট্র মন্ত্রণালয়ের ওপর যে দায়িত্ব অর্পণ করেছে, তার মধ্যে বেসরকারি শিক্ষাপ্রতিষ্ঠানের শিক্ষক নিয়োগ পরীক্ষার কথা নেই। সে জন্য কোনো কক্ষ বরাদ্দ থাকারও কথা নয়। তার পরও সেখানে শিক্ষক নিয়োগ পরীক্ষা নেওয়া কেবল মন্দ নজির নয়, সরকারি বিধিরও লঙ্ঘন। সাবেক কূটনীতিকেরা এই ঘটনাকে দুর্ভাগ্যজনক বলে অভিহিত করেছেন। তাঁদের প্রশ্ন, মন্ত্রণালয়ের প্রধান ব্যক্তিই যদি সরকারি বিধি লঙ্ঘন করেন, তাহলে অন্যরা কী করবেন?
নিজ দপ্তরে বসে মন্ত্রণালয়-বহির্ভূত কাজ করার প্রবণতা অনেক মন্ত্রীরই আছে। স্বীকার করি, তাঁরা একই সঙ্গে দলের নেতাও। তাই বলে তাঁরা মন্ত্রীর দপ্তরে বসে দলীয় বা মন্ত্রণালয়ের এখতিয়ার-বহির্ভূত কাজ করতে পারেন না। সে ধরনের কাজ করবেন অফিসের সময়সূচির পরে বা আগে।
আমরা চাই মন্ত্রীরা নিজ দপ্তরে বসে মন্ত্রণালয়ের কাজই করবেন। মন্ত্রণালয়-বহির্ভূত কাজে নিজেদের জড়াবেন না। আর যে শিক্ষাপ্রতিষ্ঠানে গিয়ে মন্ত্রী পরীক্ষা নিতে অপারগ, সেই শিক্ষাপ্রতিষ্ঠানের সভাপতির পদটি আঁকড়ে রাখারই বা কী যুক্তি? অন্য কোনো দেশে এই নজির নেই। বেসরকারি শিক্ষাপ্রতিষ্ঠানের শিক্ষক নিয়োগ পরীক্ষা কোনো মন্ত্রণালয়ের সভাকক্ষে হতে পারে না। মন্ত্রী বা দায়িত্বপ্রাপ্ত ব্যক্তিরা ভবিষ্যতে এ ব্যাপারে সজাগ থাকবেন আশা করি।
শিক্ষা অধিকার
দেশে দেশে শিক্ষার্থীদের প্রতিবাদ:
যুক্তরাষ্ট্র, ব্রিটেন ও চিলি এখন আন্দোলনের দেশ—ভৌগোলিকতার ব্যবধান কমে এখন মতাদর্শিক লড়াইয়ে অবস্থান করছে এক জায়গায়। এ তিনটি ভূখণ্ডেই লড়ছেন হাজার হাজার শিক্ষার্থী। সবারই অভিন্ন আহ্বান—শিক্ষা সবার জন্য হোক, শুধু ধনীর জন্য নয়। শিক্ষা বাণিজ্যিকীকরণের বিরুদ্ধে তাঁদের এ লড়াই। রাজনৈতিক দুনিয়ার ভূগোল পরিবর্তন হচ্ছে রাতারাতিই।
এ বছরের মে মাসে ২০১১-১২ বাজেট অ্যাক্টের বিরুদ্ধে চিলির শিক্ষার্থীরা আন্দোলন শুরু করেন। ৯ নভেম্বর চিলিয়ান পোর্ট অব ভ্যালপারাইসোতে হাজার হাজার শিক্ষার্থী একত্র হন। সেদিন শিক্ষার্থীদের প্রতিনিধিদল কংগ্রেস নেতাদের সঙ্গে এ বিষয়ে আলোচনা করতে যায়। সেদিন প্রায় ১৫ হাজার শিক্ষার্থীর আন্দোলনের পরিপ্রেক্ষিতে সরকার পাঁচ হাজার পুলিশ মোতায়েন করে। আন্দোলনরত ২০ জন শিক্ষার্থীকে পুলিশ আটক করে।
‘উই আর অকুপাই হার্ভার্ড। উই ওয়ান্ট এ ইউনিভার্সিটি ফর দ্য নাইনটি নাইন পারসেন্ট, নট এ করপোরেশন ফর দি ওয়ান পারসেন্ট’—এই স্লোগানকে সামনে রেখে শিক্ষার মানের দিক থেকে বিশ্ব র‌্যাঙ্কিংয়ের তালিকায় প্রথম স্থান পাওয়া হার্ভার্ড বিশ্ববিদ্যালয়ের শিক্ষার্থীরা সন্ধ্যা সাতটায় হার্ভার্ড ইয়ার্ডে শোভাযাত্রা বের করেন। যদিও ২ নভেম্বর অকল্যান্ডে গণবিস্ফোরণের পর হার্ভার্ডের ৭০ জন শিক্ষার্থী প্রচলিত অর্থশাস্ত্রের ব্যাখ্যা ও শিক্ষা মেনে না নেওয়া এবং সবার জন্য শিক্ষার দাবিতে বিশ্বখ্যাত অর্থনীতির অধ্যাপকদের ক্লাস বর্জনের মধ্য দিয়ে প্রতিবাদ শুরু করেন। ৯ নভেম্বরের শোভাযাত্রায় প্রতিবাদী শিক্ষার্থীর সংখ্যা ছিল পাঁচ শতাধিক। দ্রোহের আগুন ছড়াচ্ছে সব জায়গায়। একই দাবিতে এর আগেই গত সেপ্টেম্বর মাসেই উত্তাল হয়েছিল যুক্তরাষ্ট্রের ইউনিভার্সিটি অব ক্যালিফোর্নিয়ার বার্কলি ক্যাম্পাসের শিক্ষার্থীরা। এই অকুপাই এডুকেশনের দাবিতে একই বিশ্ববিদ্যালয়ের সান্তা ক্রুজ ক্যাম্পাসে ছোট্ট ছোট্ট স্কুলশিক্ষার্থীদের সঙ্গে প্রবীণেরাও নেমে এসেছেন। তাঁদের হাতে লিফলেট, ব্যানার—যাতে লেখা, ‘মানি ফর স্কুলস’, ‘উই ওয়ান্ট ইউনিভার্সিটি ফর দ্য নাইনটি পার্সেন্ট’।
ঠিক একই দিন একই দাবিতেই লল্ডনেও তৈরি হয় সাড়াজাগানো ছাত্রবিক্ষোভ। ইংল্যান্ডের টিভি চ্যানেল, পত্রিকা এবং বাসের আলাপচারিতায়ও স্থান পাচ্ছে একই বিষয়। শুধু শিক্ষার্থীরা নন, অভিভাবকেরাও যাঁর যাঁর অবস্থান থেকে কথা বলছেন। দূরে অবস্থানের কারণে যাঁরা আন্দোলনে যোগ দিতে পারছেন না, তাঁরাও সংহতি প্রকাশ করছেন। যদিও লন্ডনের বাইরে অক্সফোর্ড বিশ্ববিদ্যালয়ের বেশ কিছু শিক্ষার্থী এই বিক্ষোভ সমাবেশে যোগ দিয়েছেন। বিশ্ববিদ্যালয়গুলোর বিভিন্ন শ্রেণীকক্ষে পাঠদানের সময় অপেক্ষাকৃত কম বয়সী শিক্ষকেরাও শিক্ষার্থীদের সঙ্গে আলোচনায় নিয়ে আসছেন বিষয়টিকে। গত ৯ নভেম্বর মধ্য লন্ডনের ট্রাফালগার স্কয়ারে যে ছাত্র আন্দোলন হয়, তা অনেকের মধ্যেই বোধের এক নতুন মাত্রা তৈরি করে। টেলিভিশনে সেদিনের আন্দোলনের চিত্র না দেখলে, লন্ডনের পাশের অঞ্চলগুলো থেকে সেই আন্দোলনের তীব্রতা বোঝা কঠিন ছিল। ছোট ছোট বাচ্চাদের হাতে প্ল্যাকার্ড, পোস্টার। তারা সেগুলো নিয়েই নির্ভয়ে ঘুরছে। এ মাসের প্রথম থেকেই দফায় দফায় বিভিন্নভাবে আন্দোলন সংগঠিত হচ্ছিল। বিশ্ববিদ্যালয়গুলোর বাজেট কমানো অর্থাৎ শিক্ষা খাতে বাজেট কমে যাওয়াই এই প্রতিবাদের সূচনা করে। গত বছরের ঠিক এ সময়ই লন্ডনেই শিক্ষার্থীরা আন্দোলন করছিলেন টিউশন ফি বৃদ্ধির প্রতিবাদে। গত জুনে সরকারের পক্ষ থেকে শিক্ষা খাতে বেসরকারি উদ্যোক্তার আহ্বান, বিশ্ববিদ্যালয়ে বাজেট কমানো এবং ফি বৃদ্ধির ঘোষণা দেওয়া হয়।
শিক্ষার বাণিজ্যিকীকরণের বিরুদ্ধে তাঁরা ‘ন্যাশনাল ক্যাম্পেইন অ্যাগেনস্ট ফিস অ্যান্ড কাট’ ব্যানারে যে মোর্চা তৈরি হয়, এর প্রথম উদ্যোগ নেয় অ্যাবেরিস্টুয়াথ বিশ্ববিদ্যালয়। এই মোর্চা তৈরির প্রাক্কালে শিক্ষার্থীরা প্রথমেই বিশ্ববিদ্যালয় এবং বিজ্ঞানবিষয়ক মন্ত্রী ডেভিড উইলেটসের প্রতি তাঁদের অনাস্থা ঘোষণা করেন। এ বিষয়ে তাঁদের স্মারকলিপিতে স্পষ্টই লেখা ছিল, ‘ইউ আর রং অন টিউশন ফিস, ইউ আর রং অন ফান্ডিং ফিস, ইউ আর রং অন মার্জারস’।
সেই মোর্চারই সফল আয়োজন ছিল ৯ নভেম্বরের বিক্ষোভ। সরকারি সূত্র জানিয়েছে, মিছিলে প্রায় দুই হাজার ৫০০ থেকে তিন হাজার শিক্ষার্থী ছিলেন। কিন্তু আন্দোলনকারীদের দাবি, আন্দোলনকারী শিক্ষার্থীর সংখ্যা ছিল প্রায় ১০ হাজার। সকাল থেকেই ছোটখাটো জমায়েত দুপুর নাগাদ বিক্ষোভে পরিণত হয়। লক্ষ্য ছিল, সেই বিক্ষোভ ওয়াল স্ট্রিটে গিয়ে শেষ হবে। কিন্তু পুলিশের সঙ্গে আন্দোলনকারীদের দীর্ঘ তর্কাতর্কি এবং ২৪ জন শিক্ষার্থীর গ্রেপ্তারের মধ্য দিয়ে সেটি ট্রাফালগার স্কয়ারেই শেষ হয়। সরকার এই আন্দোলন ঠেকাতে চার শতাধিক পুলিশ মোতায়েন করেছিল। তবে বিক্ষোভকারীরা জোর কণ্ঠে ঘোষণা দিয়েছেন, তাঁরা টিউশন ফি কমাতে এবং বিশ্ববিদ্যালয়ের বাজেট কাটছাঁট করা থেকে সরকারকে বিরত থাকতে বাধ্য করবে এবং তাঁদের দাবি আদায় না হওয়া পর্যন্ত আন্দোলন চালিয়ে যাবেন। শিক্ষার্থীরা আরও জানিয়েছেন, তাঁরা আগামী ৩০ নভেম্বর একই দাবিতে ট্রেড ইউনিয়ন এবং স্থানীয় বাজেট কর্তনবিরোধী গ্রুপগুলোর ডাকা বিক্ষোভে একাত্মতা ঘোষণা করবে। এ আন্দোলনের পাশাপাশি ‘ন্যাশনাল ক্যাম্পেইন অ্যাগেনস্ট ফিস অ্যান্ড কাট’-এর নারী শাখা ২৫ নভেম্বর নারীর বিরুদ্ধে সব ধরনের সহিংসতা বিলোপ দিবসে ‘নো টু ফিস, নো টু প্রাইভেটাইজেশন অব এডুকেশন, নো টু সেক্সইজম টু এডুকেশন’—এ দাবিতে সবাইকে শিক্ষার্থীদের বিক্ষোভে নামার জন্য অনুরোধ করেছে। তারা বলেছে, সরকারের এই বাজেট কাটছাঁটের সিদ্ধান্ত নারী স্বাধীনতাকে ক্ষতিগ্রস্ত করবে। এই নীতির কারণে একক অভিভাবক যেসব নারী আছেন, তাঁরা তাঁদের মোট আয়ের ১৮ শতাংশ হারাবেন। নার্সারি ও নার্সিং হোম প্রভিশনে কাটছাঁট হওয়ায় পরিবারের বৃদ্ধ সদস্যদের দায়দায়িত্ব নারীদের ওপরই বর্তাবে। এই কর্তনপ্রক্রিয়ায় পড়েছে হিউম্যানিজ টিচিং, যা মূলত নারীরাই পড়াত। এটি ১০০ শতাংশই বাদ হয়েছে।
একই বিষয় নিয়ে বিভিন্ন দেশজুড়ে এত বড় ছাত্রবিক্ষোভ আর কখনো হয়েছে কি না জানি না; তবে আদর্শিক বিশ্বের ধারণা পাল্টে যাচ্ছে তাড়াতাড়ি—এটা বোঝা যাচ্ছে। সারা বিশ্বেই মানুষ সমতার জন্য লড়ছে। বিশ্বজুড়ে অকুপাই এডুকেশন আন্দোলন আমাদের সেই ইঙ্গিতই দিচ্ছে। চিলি, আমেরিকা ও ইংল্যান্ডজুড়ে এই আন্দোলনের ইঙ্গিত দুনিয়া দখল করা পুঁজিবাদের বিরুদ্ধে এক বড়সড় প্রতিবাদী নড়াচড়া। তবে কি এই শিক্ষার্থীরাই রচনা করতে যাচ্ছেন দুনিয়া পাল্টানোর নতুন ইতিহাস?
জোবাইদা নাসরীন: সহকারী অধ্যাপক, নৃবিজ্ঞান বিভাগ, ঢাকা বিশ্ববিদ্যালয়। পিএইচডি গবেষক, ডারহাম ইউনিভার্সিটি, যুক্তরাজ্য।
স্কুলে লেখাপড়া
বিদ্যাদায়গ্রস্ত অভিভাবক বনাম কর্তৃপক্ষ
সাম্প্রতিক সময়ে বিভিন্ন জাতীয় দৈনিকে ভিকারুননিসা নূন স্কুলের নামটি দেখেই চোখ আটকে যায়। আমার মতো যাঁরা এখান থেকে পড়াশোনা করেছেন, তাঁদের কাছে এটি অতিপ্রিয় একটি নাম। ১৯৮৮ সালে স্কুলের সঙ্গে শেষ যোগাযোগ, এখন ২০১১। বিশ্ববিদ্যালয়ের পড়া শেষ করে ঢাকা বিশ্ববিদ্যালয়ের শিক্ষক এবং এক মেয়ের মা।
কিছুদিন বিলেতে ছিলাম। সেই সুবাদে আমার মেয়েও কিছুদিন ব্রিটেনে প্রাথমিক বিদ্যালয়ে পড়াশোনার সুযোগ পেয়েছে। সম্প্রতি দেশে ফিরে মেয়েকে স্কুলে ভর্তি করাতে গিয়ে কিছু অভিজ্ঞতা হলো। মনে হলো, ১৯৮৮ সালের ভিকারুননিসা আর আজকের ভিকারুননিসার মধ্যে অনেক তফাত। এখন লটারি করে ছাত্রীদের ভর্তি করানো হয়। মেয়েকে ইংরেজি মাধ্যমে পড়াব বলে সে রকম একটি স্কুলের খোঁজই নিচ্ছিলাম। দেশের তথাকথিত প্রথম ১০টি স্কুলের প্রধান শিক্ষক/শিক্ষিকার সঙ্গে একজন অভিভাবক হিসেবে দেখা করতে পারিনি। শুনেছি, যোগাযোগ বা ওপরের হাত থাকলে তদবির করে বাচ্চা ভর্তি করানো যায়। যথেষ্ট পরিমাণের উঁচু লেভেলের লোক থাকা সত্ত্বেও আমি সাধারণ অভিভাবক হয়েই দুটি স্কুলে দরখাস্ত জমা দিই।
একটি স্কুল থেকে বের হওয়ার পর মনে পড়ে, আমি দরখাস্তে প্রিন্সিপাল বানানটাই ভুল করেছি। আমি জানি না, কেন এত বিচলিত ও ভীত ছিলাম। তবে আমার জীবনে আমি কখনোই ভিখারি ছাড়া এমন পরিস্থিতিতে কাউকে পড়তে দেখিনি। স্কুলের গেট থেকেই চিরকুটে ফোন নম্বর ধরিয়ে দিয়ে বিদায় হতে হয় এসব স্কুল থেকে। উন্নত বিশ্বের তিনটি স্কুলে আমি আমার মেয়েকে সৌভাগ্যক্রমে পড়িয়েছি। সেখানে শিক্ষা নিয়ে এ রকম হয়রানি একজন বিদেশি নাগরিক হয়েও আমাকে পোহাতে হয়নি। প্রতিটি স্কুলের মান, পাঠ্যক্রম মোটামুটি একই। বাড়ির সবচেয়ে কাছের স্কুলে যেতে হয়েছে। আসন খালি থাকলে পরদিনই ক্লাস, না থাকলে নিকটবর্তী পরের স্কুলে যেতে হবে। সবচেয়ে আগে যে হাসিমুখটি দেখা গেছে তা হলো, স্কুলটির হেড টিচারের। বিলেতের সেই স্কুলগুলো নিয়মশৃঙ্খলা, পরিষ্কার-পরিচ্ছন্নতা এবং উপস্থিতির ব্যাপারে অত্যন্ত কঠোর। উপযুক্ত কারণ ছাড়া বাচ্চা স্কুলে অনুপস্থিত থাকতে পারে না। অন্যথায় বিশেষ সংস্থায় সেই ছাত্র/ছাত্রীটির বিস্তারিত বিবরণ চলে যায় এবং প্রয়োজনে আইনি ব্যবস্থাও নেওয়া হয়। মোটকথা, একটি শিশু সাবালক না হওয়া পর্যন্ত স্কুল তার জন্য আনন্দদায়ক, আধুনিক এবং নিরাপদ একটি স্থান।
আমি নিজেও লন্ডনের একটি মাধ্যমিক স্কুলে এবং একটি কমিউনিটি স্কুলে এক বছর পড়িয়েছি। সেখানে দেখেছি কীভাবে শিশুদের প্রতিটি বিষয়ের পাঠ্যক্রম ছাড়াও স্বাস্থ্য ও নিরাপত্তা, প্রাথমিক চিকিৎসা প্রভৃতি সম্পর্কে জানতে হয়। বিলেতের এই শিক্ষাব্যবস্থায় কোনো ত্রুটি নেই, তা বলব না। তবে অভিজ্ঞতায় বুঝি, বিলেতের এই শিক্ষাব্যবস্থা অনেক বেশি কাম্য এবং স্বাভাবিক। আমাদের দেশে শিক্ষাব্যবস্থা যেভাবে চলছে তা অত্যন্ত অস্বাভাবিক এবং গোটা জাতির জন্য অস্বাস্থ্যকর। এর মধ্যেও বিলেতে শিশু যৌন বিকৃতি বা নির্যাতনের ঘটনা যে ঘটেনি, তা নয়। তবে সেই দেশের সরকার এবং গণমাধ্যম কঠোর হাতে সেসব বিকৃতমনা শিক্ষক/শিক্ষিকাকে আপসহীনভাবে শায়েস্তা করেছে। এখনো স্কুলগুলোতে বিভিন্ন রকম সংস্কারকাজ চলছে। কিন্তু আজকে আমাদের এই দেশ ও জাতি যে অবস্থায় দাঁড়িয়ে আছি, তাতে বোঝা যায় না কে বেশি ক্ষমতাধর—একটি স্কুলের প্রধান, না দেশের প্রধানমন্ত্রী!
কত ধরনের শিক্ষাব্যবস্থা আজ দেশে প্রচলিত? কমপক্ষে ১৩ রকম। একটি শিশুকে শুরুতেই বিভাজনের দিকে ঠেলে দেওয়া। বাংলা, ইংরেজি, বাংলার ইংরেজি ভার্সন, মাদ্রাসাশিক্ষা, কিন্ডারগার্টেন শিক্ষা, উঁচুমানের শিক্ষা, কোচিং শিক্ষা, প্রাইভেট পড়া, এনজিও শিক্ষা, কমিউনিটি বিদ্যালয় শিক্ষা—আরও কত কী? সত্যিই স্বাধীন এই দেশ! স্বাধীনতার অপূর্ব অপব্যবহার, অপূর্ব আমাদের শিক্ষানীতি! আগে জানতাম, রাজনীতিতেই শুধু দুর্নীতি, এখন দেখছি কোথায় নেই দুর্নীতি। বিদ্যালয়ের মতো পবিত্র স্থান যেখানে মায়ের মমতার পরই শিশুর বেড়ে ওঠার সিঁড়ি, সেখানেও চলছে অনৈতিক বাণিজ্য।
এই পরিমল ধরের ঘটনায় এখন বুঝতে পারি, এসব অনাকাঙ্ক্ষিত ঘটনা এড়াতেই হয়তো স্কুলটিতে পুরুষ শিক্ষক নিয়োগ দেওয়া হতো না। এটি পুরুষদের হেয় করার জন্য নয়। বরং কিছু পুরুষ যাতে তাদের লুকানো বিকৃত আকাঙ্ক্ষা উঠতি বয়সের মেয়েদের ওপর প্রয়োগ করতে না পারে, এসব তারই কর্মপরিকল্পনার অংশ ছিল।
পাশাপাশি আরও কিছু বিষয় আমাদের প্রিয় অভিভাবকদের না বললেই নয়। কিছু ছেলেমেয়ে বাইরে চলাফেরা করে, এমনকি কোচিং সেন্টার বা শিক্ষকের কাছে পড়তে যায় এমন সব পোশাক পরে, যা আমার সংস্কৃতির সঙ্গে বেমানান। শালীন বা মার্জিত পোশাক মানে এই নয় যে সবাই বোরকা বা হিজাব পরবে বা ছেলেরা লম্বা প্যান্টেই থাকবে। একটা বয়সের পর অভিভাবকদের তাঁর সন্তানদের পোশাকের দিকে নজর দেওয়া উচিত।
একজন পরিমল ধর চোখে আঙুল দিয়ে দেখিয়ে দিয়েছে আমাদের শিক্ষাব্যবস্থার ব্যর্থতা। পরিমলের বিরুদ্ধে ব্যবস্থা নিতে ছাত্রীদের কেন আন্দোলন করতে হলো? এই প্রশ্নটিও ভাবিয়ে তোলে। মেয়েদের স্কুলে শিক্ষক হিসেবে নিয়োগ দেওয়ার আগে তাঁর অতীত কেন খুঁজে দেখা হয়নি, এটি আরেকটি প্রশ্ন। আবার অভিজাত স্কুলে পড়ার পরও কোচিং করতে কেন শিক্ষার্থীকে শিক্ষকের কাছে যেতে হয়, সেটি বিস্ময়কর প্রশ্ন। এই চিত্র প্রায় সব স্কুলে। তার মানে দাঁড়ায়, শ্রেণীকক্ষের লেখাপড়া চলে গেছে কোচিং সেন্টারে, প্রাইভেট টিউটরের কাছে। তাহলে আমাদের শিক্ষাব্যবস্থার ভবিষ্যৎ কী? এটা ভাবতে গেলে তালগোল পাকিয়ে যায়, নিজেকে বড়ই অসহায় মনে হয়।
তাহসিনা আখতার, শিক্ষক, ঢাকা বিশ্ববিদ্যালয়।
    ধন্যবাদ। একজন শিক্ষক হিসাবে আপনি বুছতে পেরেছেন আমাদের শিক্ষার হাল তবে অনেক দেরীতে। আমাদের শুধু স্কুলে কেন, কোন বিশ্ববিদ্যালয়ে কি পরিবেশ, স্বাস্থ্য ইত্যাদি বিষয়ে শিক্ষা দেয়া হয় ? আমাদের উচ্চ ভিলাসিতাই আমাদের শিক্ষার মান নষ্ট করেছে। সবাই নিজেকে প্রকট করতে ব্যস্ত।ইংরেজিতে কাচা fএকজন বলছে, আমার ভাগ্য ভালো যে আমি বাংলাদেশে জন্ম নিয়েছি । কারণ যদি ইংল্যাণ্ডে জন্ম গ্রহন করতাম তবে তো ইংরেজি বলতে পারতাম না। আসুন আমরা সবাই আমাদের দেশের প্রাথমিক/মাধ্যমিক বিদ্যালয়গুলোতে আমাদের সন্তানকে পড়াই এবং এর গুনগতমান রক্ষা করি। আমরা কি পারিনা তথাকিথত স্কুলে পড়ানো ছেলেমেয়েদের মতো আমাদের প্রাথমিক/মাধ্যমিক স্কুলে পড়া ছেলেমেয়েদের পড়াশুনার বিষয়ে প্রতিদিন খোজখবর নিই। 
ঢাবির ভর্তি পরীক্ষা
শিক্ষক হিসেবে আমরা লজ্জিত, ক্ষমাপ্রার্থী
উচ্চমাধ্যমিক পরীক্ষায় উত্তীর্ণ হওয়ার পর বাংলাদেশের যে কটি উচ্চশিক্ষার প্রতিষ্ঠানে ভর্তি হওয়া নিয়ে শিক্ষার্থীদের মধ্যে ব্যাপক উৎসাহ-উদ্দীপনা পরিলক্ষিত হয়, তার মধ্যে ঢাকা বিশ্ববিদ্যালয় অন্যতম। সেই ১৯২১ সাল থেকে শিক্ষা ও গবেষণার ক্ষেত্রে অগ্রণী ভূমিকা পালন এবং জাতীয় নানা রাজনৈতিক ও সাংস্কৃতিক আন্দোলনের কেন্দ্রবিন্দু হওয়াতে ঢাকা বিশ্ববিদ্যালয়ে পড়ার ব্যাপারে অনেকের স্বপ্ন থাকে। অনেক শিক্ষার্থী ছোটবেলা থেকে এ স্বপ্নকে লালন করে এবং তা বাস্তবায়ন করার জন্য ধাপে ধাপে নিজেকে প্রস্তুত করতে থাকে। ভর্তি পরীক্ষায় উত্তীর্ণ হয়ে ঢাকা বিশ্ববিদ্যালয়ে পড়ার সুযোগ পেলে শিক্ষার্থীদের আনন্দের সীমা থাকে না। এ আনন্দ ছড়িয়ে পড়ে তার মা-বাবা, আত্মীয়স্বজন ও বন্ধুবান্ধবের মধ্যে। কিন্তু ভর্তি পরীক্ষায় উত্তীর্ণ হয়ে বিশ্ববিদ্যালয়ে পড়া নিশ্চিত জানার পর যদি শিক্ষার্থীরা দেখতে পায় যে, শিক্ষকদের ভুলের কারণে ভর্তি পরীক্ষা বাতিল হয়ে গেছে, তাহলে কষ্টের সীমা থাকে না। স্বপ্নভঙ্গের বেদনায় বেদনার্ত হতে থাকে শিক্ষার্থী ও তাদের অভিভাবকেরা।
সম্প্রতি এমনই এক ঘটনা ঘটে গেছে ঢাকা বিশ্ববিদ্যালয়ে। ঢাকা বিশ্ববিদ্যালয়ে ব্যবসায় শিক্ষার স্নাতক ভর্তি পরীক্ষা অর্থাৎ ‘গ’ ইউনিটের ভর্তি পরীক্ষা অনুষ্ঠিত হয়েছিল ২৮ অক্টোবর। ভর্তি-প্রক্রিয়ায় এত বেশি ভুল ছিল যে ঢাকা বিশ্ববিদ্যালয় কর্তৃপক্ষ এই ভর্তিপরীক্ষা বাতিল করে নতুন ভর্তি পরীক্ষা নেওয়ার সিদ্ধান্ত নিয়েছে, যা পুনরায় অনুষ্ঠিত হবে আগামী ৯ ডিসেম্বর।
প্রথম আলোতে প্রকাশিত সংবাদ অনুযায়ী, গত ২৮ অক্টোবর ‘গ’ ইউনিটে ৯৭৫টি আসনের বিপরীতে ৩৮ হাজার ৮৫৫ জন শিক্ষার্থী ভর্তি পরীক্ষায় অংশগ্রহণ করে। ৩১ অক্টোবর ফল প্রকাশ করা হলে দুই হাজার ৭২৭ জন পরীক্ষার্থী উত্তীর্ণ হয়। কিন্তু এই ফল নিয়ে অভিযোগ উঠলে ২ নভেম্বর পুনর্মূল্যায়িত ফল প্রকাশ করা হয়। এতে পাস করে ছয় হাজার ৯৪ জন শিক্ষার্থী। তবে বাদ পড়ে যায় প্রথমবার মেধাতালিকায় স্থান পাওয়া ১৯৪ জন শিক্ষার্থী। বাণিজ্য অনুষদের ডিন ও ‘গ’ ইউনিট ভর্তি পরীক্ষার প্রধান সমন্বয়কারী জামাল উদ্দিন আহমেদ ফল পরিবর্তনের কারণ হিসেবে বলেছেন, পরীক্ষা কমিটি বিশ্ববিদ্যালয়ের উত্তরপত্রের মোট ১২টি উত্তরে অসংগতি পায়। এর মধ্যে ছয়টি প্রশ্নে সঠিক উত্তরই ছিল না। আর বাকি ছয়টি প্রশ্নের মূল্যায়ন হয় ভুল উত্তর দিয়ে। সঠিক উত্তর না থাকা ছয়টি প্রশ্নের পূর্ণ নম্বর সব পরীক্ষার্থীকেই দেওয়া হয়েছে বলে তিনি জানান।
ঢাকা বিশ্ববিদ্যালয়ের ভর্তি পরীক্ষা মানে বিরাট এক কর্মযজ্ঞ। ভর্তি কমিটি গঠন, দায়িত্বশীল ব্যক্তিদের কমিটিতে অন্তর্ভুক্তকরণ, কয়েক সেট প্রশ্ন প্রণয়ন, সঙ্গে সঙ্গে প্রতি সেট প্রশ্নের সঠিক বা ‘মডেল উত্তর’ প্রণয়ন, কোচিং সেন্টারের উৎপাত ও নজরদারি এড়িয়ে প্রশ্নপত্র ছাপা, ১ থেকে দেড় ঘণ্টার মধ্যে অর্ধলক্ষ পরীক্ষার্থীর পরীক্ষা গ্রহণ, কম্পিউটারে উত্তরপত্র মূল্যায়ন করে কয়েক দিনের মধ্যে তা নোটিশ বোর্ড ও ওয়েবসাইটে প্রদান করা। এই বিশাল কর্মযজ্ঞ ঢাকা বিশ্ববিদ্যালয়ের শিক্ষকেরা দীর্ঘদিন ধরে নিষ্ঠা ও সততার সঙ্গে করে আসছেন। পরীক্ষাসংক্রান্ত যেকোনো কাজে অধিকাংশ শিক্ষক অত্যন্ত নিষ্ঠা ও সতর্কতার সঙ্গে কাজ করে থাকেন। ১০ নম্বরের একটি টিউটোরিয়াল বা ক্লাস টেস্ট গ্রহণ করার সময়ও আমরা অনেক সতর্কতা অবলম্বন করি, অথচ বাণিজ্য অনুষদের ভর্তি পরীক্ষার সঙ্গে সংশ্লিষ্ট কিছু শিক্ষক ভর্তি পরীক্ষার মতো জাতীয় গুরুত্বপূর্ণ শিক্ষা কার্যক্রমে যে দায়িত্বহীনতার পরিচয় দিয়েছেন।
শিক্ষকদের ভুলের কারণে ভর্তি পরীক্ষা বাতিল এবং পুনরায় তা গ্রহণ করার সিদ্ধান্তের ফলে অনেকগুলো জটিলতা দেখা দিয়েছে। প্রথমত, একটি ভর্তি পরীক্ষা সুষ্ঠুভাবে অনুষ্ঠানের জন্য ৭০ থেকে ৮০ লাখ বা তারও অধিক টাকা ব্যয় হয়। ঢাকা বিশ্ববিদ্যালয় কর্তৃপক্ষ ৯ ডিসেম্বর নতুন করে যে পরীক্ষাটি গ্রহণ করতে যাচ্ছে, সেই অর্থের জোগান কে দেবে? দ্বিতীয়ত, হাজার হাজার শিক্ষার্থী দীর্ঘদিন পড়াশোনা করে তীব্র প্রতিযোগিতার মধ্য দিয়ে ভর্তি পরীক্ষায় উত্তীর্ণ হয়েছিল। দীর্ঘদিন পড়াশোনা করে যে মান ও গভীরতর প্রস্তুতি নিয়ে শিক্ষার্থীরা ২৮ অক্টোবরের ভর্তি পরীক্ষায় অংশগ্রহণ করেছিল, ওই একই ধরনের প্রস্তুতি কি তারা ৯ ডিসেম্বরের ভর্তি পরীক্ষার জন্য নিতে পারবে? কেননা, ভর্তি পরীক্ষায় অংশগ্রহণ, মেধাতালিকায় স্থান পাওয়া, পরে ফল বাতিল হওয়া—সবকিছু মিলে শিক্ষার্থীদের পড়াশোনায় একটা ছেদ পড়ে গেছে। উপরন্তু, স্বপ্নভঙ্গের বেদনায় মানসিকভাবে মুষড়ে পড়েছে শিক্ষার্থীরা। তৃতীয়ত, মেধাতালিকায় স্থান পাওয়া অনেক শিক্ষার্থী ঢাকা বিশ্ববিদ্যালয়ে ভর্তি নিশ্চিত জেনে অন্যান্য বিশ্ববিদ্যালয়ে ভর্তি পরীক্ষা দেয়নি অথবা ভর্তি পরীক্ষায় ভালো ফল করার পরও অন্য বিশ্ববিদ্যালয়ে ভর্তি হয়নি। চতুর্থত, ঢাকা বিশ্ববিদ্যালয়ের ভর্তি পরীক্ষায় অংশগ্রহণ করার জন্য মফস্বল ও দূরদূরান্তের গ্রাম থেকে হাজার হাজার শিক্ষার্থী ও তাদের অভিভাবকেরা ঢাকা আসেন। এতে কয়েক দিন সময় যেমন প্রয়োজন হয়, তেমনি কিছু টাকা-পয়সাও খরচ করতে হয়। ৯ ডিসেম্বরে নতুন করে পরীক্ষা দেওয়ার জন্য যে টাকা খরচ ও যে সময় নষ্ট হবে, তার ক্ষতিপূরণ কে করবে?
২৮ অক্টোবর অনুষ্ঠিত ভর্তি পরীক্ষার প্রশ্নপত্র তৈরিতে বাণিজ্য অনুষদের আটটি বিভাগের ১৬ জন শিক্ষক কাজ করেন। তাঁদের মধ্যে আটজন হলেন আটটি বিভাগের চেয়ারম্যান। প্রথম আলোর প্রতিবেদন অনুযায়ী, ভর্তি পরীক্ষায় প্রশ্নের বাংলা ও ইংরেজি অংশ বিশ্ববিদ্যালয়ের বাংলা ও ইংরেজি বিভাগের অভিজ্ঞ শিক্ষকদের দিয়ে করানোর কথা। কিন্তু তাঁরা তা না করে বাণিজ্য অনুষদেরই দুজন শিক্ষককে দায়িত্ব দিয়েছিলেন। আর এ কারণেই প্রশ্নপত্রে এত ভুল হয়।
ঢাকা বিশ্ববিদ্যালয়ের ভর্তি পরীক্ষায় সঠিক বা মডেল উত্তরপত্রে ১২টি ভুল! এতগুলো ভুল নিয়ে কোনো পরীক্ষার সঠিক মূল্যায়ন হতে পারে না। ঢাকা বিশ্ববিদ্যালয় কর্তৃপক্ষ ২৮ অক্টোবরের পরীক্ষা বাতিল করে সঠিক সিদ্ধান্তই নিয়েছে। আমরাও ঢাকা বিশ্ববিদ্যালয়ের উপাচার্যের সুরে সুর মিলিয়ে বলতে চাই, আমরা লজ্জিত, আমরা ক্ষমাপ্রার্থী। কতিপয় শিক্ষকের দায়িত্বহীন কর্মকাণ্ডের জন্য শত শত শিক্ষার্থীর দীর্ঘদিনের লালিত স্বপ্ন ভেঙে চুরমার হয়ে গেছে। আমরা সে জন্য হাতজোড় করে ক্ষমা প্রার্থনা করছি। সঙ্গে সঙ্গে এ-ও দাবি করছি যে, ‘গ’ ইউনিটের ভর্তি পরীক্ষার প্রধান সমন্বয়কারী জামাল উদ্দিন আহমেদ যেন পুরো ঘটনার দায় স্বীকার করে পদত্যাগ করেন। তিনি পদত্যাগ না করলে বিশ্ববিদ্যালয় কর্তৃপক্ষ যেন তাঁকে পদচ্যুত করে। আমরা আরও দাবি জানাতে চাই, পূর্বেকার ভর্তি কমিটি বাতিল করে অবিলম্বে যেন নতুন কমিটি গঠন করা হয় এবং ওই নতুন কমিটির তত্ত্বাবধানে যেন ৯ ডিসেম্বরের ভর্তি পরীক্ষা অনুষ্ঠিত হয়।
পরিশেষে আমরা একটা কথা বলতে চাই, ঢাকা বিশ্ববিদ্যালয়ে প্রত্যাশিত মানের পড়াশোনা ও গবেষণা হচ্ছে না। এর ফলে এশিয়ার প্রথম সারির বিশ্ববিদ্যালয়গুলোর তালিকায় ঢাকা বিশ্ববিদ্যালয়ের নাম নেই। কিন্তু সঠিক পরিকল্পনা ও রাষ্ট্রের তরফ থেকে পর্যাপ্ত বিনিয়োগ করা হলে ঢাকা বিশ্ববিদ্যালয়কে শুধু এশিয়াতে নয়, বিশ্বের অন্যতম শ্রেষ্ঠ বিশ্ববিদ্যালয় করে গড়ে তোলা সম্ভব। সীমাবদ্ধতা সত্ত্বেও ঢাকা বিশ্ববিদ্যালয়ে শিক্ষা ও শিক্ষার্থীদের যতটুকু মান রয়েছে, তা ওই ভর্তি পরীক্ষাগুলোর জন্যই। কেননা ভর্তি পরীক্ষার মধ্য দিয়ে সারা দেশের সবচেয়ে মেধাবী ছেলেমেয়েকে যাচাই-বাছাই করে ঢাকা বিশ্ববিদ্যালয়ে ভর্তি করা হয়। উপরন্তু, ঢাকা বিশ্ববিদ্যালয়ের ভর্তি পরীক্ষা সব ধরনের হস্তক্ষেপ থেকে মুক্ত। আমরা কোনোভাবেই চাই না, ঢাকা বিশ্ববিদ্যালয়ের শিক্ষা ও শিক্ষার্থীদের মান নিয়ন্ত্রণের এই জায়গাটি ভেঙে পড়ুক।
লেখকেরা ঢাকা বিশ্ববিদ্যালয়ের বিভিন্ন বিভাগের শিক্ষক।
ছাত্র-সন্ত্রাসের রাজ্যে
জাহাঙ্গীরনগর বিশ্ববিদ্যালয়ের ছাত্র জুবায়ের সহপাঠী ছাত্র-সন্ত্রাসীদের হাতে নিহত হওয়ার পর জুবায়েরের বাবা বলেছেন, ‘জুবায়ের ছিল একটি ফুল, কিন্তু সেই ফুলটিকে ফুটতে দিল না।’ ফুটতে না দেওয়ার কারণগুলো সম্পর্কে আলোচনা করার ইচ্ছা আজকের লেখায়।
বিশ্ববিদ্যালয়ের ‘ছাত্র কিন্তু রাজনৈতিক কর্মী’ ছাত্রদের নিয়ে বেগম মতিয়া চৌধুরীর মন্তব্য হলো, এদের রাজনৈতিক দল যখন সরকারে থাকে, তখন এরা বাঘ, আর বিরোধী দলে থাকলে এরা বিড়াল। সে অর্থে, সরকারি দলের ছাত্রসংগঠন ছাত্রলীগ এখন বাঘ। শিক্ষাপ্রতিষ্ঠানগুলোর এখন বাঘে ছুঁলে আঠারো ঘায়ের অবস্থা হয়েছে।
রাজনৈতিক কর্মী ছাত্ররা (ছাত্র বলতে আমি ছাত্রীদেরও বোঝাচ্ছি) একা থাকলে খুব বশংবদ আচরণ করে, কিন্তু দলে মিললে এরা কাউকে পরোয়া করে না। এ জন্য বারবার শিক্ষকদের স্বপ্নভঙ্গ হয়। দলমত-নির্বিশেষে খুব জনপ্রিয় শিক্ষকও ছাত্র-আন্দোলনের সময় বিস্মিত হয়ে লক্ষ করেন যে, তাঁর কথা তাঁর সবচেয়ে আস্থাভাজন ছাত্রটিও শুনছে না। সরকারি বিশ্ববিদ্যালয়ের প্রশাসন ভাগের এ মৌলিক দুর্বলতাটা এখানে যে তাঁরা শেষ বিচারে নিধিরাম সর্দার। কারণ, দলীয় ইস্যু থেকে উদ্ভূত সন্ত্রাস পরিচালিত হয় মূলত বাইরে থেকে রাজনৈতিকভাবে শক্তিধর সন্ত্রাসনির্ভর রাজনৈতিক নেতাদের আশ্রয় ও আশকারা থেকে, যাদের কাছে (সন্ত্রাসী ছাত্রগোষ্ঠী এবং রাজনৈতিক নেতারা) বিশ্ববিদ্যালয়ের উপাচার্য থেকে শুরু করে পুরো প্রশাসন থাকে অসহায়। একজন নির্দলীয় কিন্তু রাজনৈতিকভাবে সচেতন ও আদর্শবাদী উপাচার্যের পক্ষে এ ধরনের সন্ত্রাসসর্বস্ব ছাত্ররাজনীতি সামাল দেওয়া কঠিন হয়ে পড়ে। অনেক উপাচার্য পদত্যাগ করতে বাধ্য হন তাঁদের কোনো চারিত্রিক অদক্ষতার কারণে নয়, বরং এ কারণে যে বিশ্ববিদ্যালয়ের প্রশাসনটি যে জরুরি সময়ে রাজনৈতিক বহিঃশক্তির কাছে জিম্মি হয়ে পড়ে, সে কথাটি অনুধাবন করতে না পারায়। সাধারণভাবে বিশ্ববিদ্যালয়ের বেশির ভাগ শিক্ষকের মৌলিক চরিত্র হচ্ছে অন্যায়ের কাছে মাথা না নোয়ানো এবং সে কারণেই বেশির ভাগ বিবেকসম্পন্ন উপাচার্যের পক্ষে সন্ত্রাসনির্ভর দলীয় ছাত্ররাজনীতির মোকাবিলা করা কঠিন হয়। কারণ, ছাত্রদের শৃঙ্খলায় আনার জন্য তাঁর জানা রাস্তা হচ্ছে মেধার রাস্তা, যে মেধা দিয়ে একজন শিক্ষক শ্রেণীকক্ষে ছাত্রদের নিয়ন্ত্রিত রাখেন। কিন্তু গত ২০ বছর ধরে বেশির ভাগ উপাচার্যের নিয়োগ ১৯৭৩ সালের আইন অনুযায়ী সিনেট নির্বাচনের মাধ্যমে না হয়ে দলীয় আনুগত্যের ভিত্তিতে হওয়ায় উপাচার্যরা প্রবলভাবে দলীয় রাজনীতিতে বিশ্বাসী শিক্ষকও হতে পারেন এবং তখন তাঁরা সরকারি দলের সমর্থিত ছাত্রদের সাহায্যে পুষ্টিত হতে মনে মনে চাইতেও পারেন। তখন সন্ত্রাসনির্ভর ছাত্ররাজনীতিতে উপাচার্যসহ প্রশাসনের ইন্ধন থাকার অভিযোগটি ওঠে।
যেকোনো পরিপ্রেক্ষিতের একটি আদর্শিক অবস্থান থাকে, আর একটি প্রায়োগিক দিক থাকে। বাংলাদেশের সরকারি উচ্চাঙ্গ শিক্ষাঙ্গনে এ দুটির মধ্যে দূরত্ব ক্রমশ বিরোধিতায় পরিণত হচ্ছে। দলীয় রাজনীতির বড় সমস্যা হচ্ছে, আদর্শগত অবস্থান থেকে সরে এসে প্রায়োগিক অবস্থানে আসার পর প্রয়োগকৃত কর্মসূচিগুলোর মধ্যে একটির সঙ্গে আরেকটির মিল খুঁজে না পাওয়া। এটি জাতীয় রাজনীতিতে যেমন প্রতিফলিত, তেমনি ছাত্ররাজনীতিতেও।
একটু খোলসা করি, যেমন বাংলাদেশ আওয়ামী লীগ মুক্তিযুদ্ধের চেতনায় উদার ধর্মনিরপেক্ষতায় উজ্জীবিত, বাংলাদেশ জাতীয়তাবাদী দল একটি উদার থেকে রক্ষণশীল চেতনায় উজ্জীবিত, আর জামায়াতে ইসলামী একটি ধর্মভিত্তিক সাম্প্রদায়িক চেতনায় উজ্জীবিত। এগুলো হচ্ছে প্রধান তিনটি দলের আদর্শিক অবস্থান। কিন্তু প্রায়োগিক ক্ষেত্রে এই তিনটি দলের বিশ্ববিদ্যালয়কেন্দ্রিক আচরণের মধ্যে পার্থক্যের চেয়ে মিল বিভ্রান্তকরভাবে বেশি। যেমন, আজকে ছাত্রলীগের জুবায়ের যদি দলীয় অন্তর্কোন্দলে মারা গিয়ে থাকেন, তা হলে ঠিক ৩৮ বছর আগে ১৯৭৪ সালে ঢাকা বিশ্ববিদ্যালয়ের মুহসীন হলে কোহিনূরসহ ছাত্রলীগের সাতজন কর্মী (কর্মী বলতে আমি নেতাদেরও বোঝাচ্ছি) ঠিক একই অন্তর্কোন্দলে মারা গিয়েছিল, সেটি যেমন একটি মিল, তেমনি বিএনপির শাসনের সময় নীরু, জিন্নাহ, মাহবুব, পাগলা শহীদসহ অনেক জাতীয়তাবাদী ছাত্রদলের কর্মী শিক্ষাঙ্গনে অন্তর্কোন্দলীয় সংঘর্ষ থেকে নিহত হওয়ার ঘটনারও একই পরিণতি—ছাত্রের প্রাণ খোয়ানো। জামায়াতে ইসলামীর ছাত্রসংগঠন ইসলামী ছাত্রশিবির ১৯৮৬ সালে এরশাদপন্থী ছাত্রসংগঠন নতুন বাংলা ছাত্রসমাজের চট্টগ্রাম বিশ্ববিদ্যালয়ের নেতা হামিদের কবজি কাটার পর চবি ক্যাম্পাস দখলের যে উদ্বোধন করেছিল, সেখান থেকে আজ পর্যন্ত তারা এখনো আধিপত্য বজায় রেখেছে। ১৯৯০ সালে তাদের হাতে নিহত হয় ফারুখ এবং আরও অনেক ছাত্র ছাত্রশিবিরের হাতে প্রাণ হারায়, যার মধ্যে উল্লেখযোগ্য হলো বিশ্ববিদ্যালয়ের প্রবীণ শিক্ষক এনামুল হকের জ্যেষ্ঠ ছেলে, যে ছিল ক্যাম্পাসে ছাত্রদলের নেতা (যার নাম এই মুহূর্তে মনে পড়ছে না)। যদিও আদর্শগত অবস্থান থেকে ছাত্রশিবিরের অভিভাবক দল এবং বিএনপির অভিভাবক দলের আদর্শিক অবস্থান ঐতিহাসিকভাবে কাছাকাছি।
যে মিলটির কথা বলছিলাম, যেটি আদর্শের ভড়ংয়ের কারণে রাজনৈতিক দলগুলো দেখতে পায় না বা দেখতে চায় না, সেটা হলো, দলীয় আদর্শের নামে সাতজন ছাত্রকে এক সারিতে দাঁড় করিয়ে ব্রাশফায়ার করে মৃত্যু নিশ্চিত করা যে কথা এবং রড দিয়ে প্রতিপক্ষ দলের ছাত্রকর্মীকে হত্যা করা যে কথা, তেমনি বুকে ধর্মগ্রন্থ ঝুলিয়ে কিরিচ দিয়ে সহপাঠীকে জবাই করাও একই কথা। জুবায়েরের বাবার কথাই প্রতিধ্বনিত হবে যে, ‘ফুল ছিল, কিন্তু ফুলটাকে ফুটতে দিল না।’ বাস্তব ক্ষেত্রে সন্ত্রাস ও সংঘাতমূলক ছাত্ররাজনীতি উদ্ভূত ছাত্র হত্যার প্রেক্ষাপটের প্রায়োগিক দিক থেকে কোনো পার্থক্য নেই, যদিও রাজনৈতিক দলগুলোর আদর্শিক অবস্থান ভিন্ন ভিন্ন।
পার্থক্য কেন নেই, তার কারণটা দলীয় রাজনীতির মনস্তত্ত্বের গভীরে সুপ্রোথিত একটি আশঙ্কা থেকে উত্থিত। বাংলাদেশে সংসদীয় গণতন্ত্র চলছে। আদর্শিক অবস্থান হলো, সংসদীয় নির্বাচনে একদল বেশির ভাগ আসনে জিতে সরকার গঠন করবে, দ্বিতীয় দলটি প্রধান বিরোধী দলের ভূমিকা পালন করবে। কিন্তু নির্বাচনে দেশ শাসন করার রায় পাওয়া বা না পাওয়া এক কথা, আর নির্বাচনোত্তর সময়ে দেশ চালানো বা সরকারের বিরোধী ভূমিকা পালন করা অন্য কথা। সেখানে রাষ্ট্রের বিভিন্ন ক্ষেত্রে, যেমন—জমি, আবাসন, রাস্তা এবং সেতুর টোল থেকে শুরু করে টেন্ডার, ব্যবসা, আমদানি-রপ্তানিসহ বিভিন্ন অর্থকরী ক্ষেত্রে সরকারি দলসহ বিভিন্ন দল নিরঙ্কুশ আধিপত্য বজায় রাখতে চায়। সে আধিপত্য বজায় রাখতে রাজনৈতিক দলগুলোর জন্য ভোটাররা অপাঙেক্তয়, মেধার কার্যকারিতাও উপেক্ষণীয়, কিন্তু সেখানে তাদের দরকার পেশির—রাস্তা দখল করার জোর, সেতুর টোল সংগ্রহ করার জোর। এগুলো প্রায় সবগুলোই অবৈধ কর্ম বলে পেশির জোরের দরকার হয়। ভোট শাসনে আনে কিংবা শাসন থেকে বিদায় দেয়, কিন্তু অবৈধ আধিপত্য বজায়ে দরকার হয় যুবপেশির।
ছাত্রদের সন্ত্রাসমুখর রাজনীতিতে প্রলুব্ধ করার ক্ষেত্রে আদর্শ এবং প্রয়োগের মধ্যেও এখানে একটা চূড়ান্ত স্ববিরোধিতা খেলা করছে। সাধারণভাবে ছাত্ররা আদর্শমুখী থাকে। তারা বিভিন্ন সংগঠনের রাজনৈতিক কর্মসূচিতেও অংশগ্রহণ করে ওই আদর্শের জিগির ধরে। কিন্তু তাদের ওপর অভিভাবক রাজনৈতিক দলটি নির্ভর করতে চায় না। ওই রাজনৈতিক দলগুলো ছাত্র-সমর্থকদের একটা নিউক্লিয়াস দল তৈরি করে, যেখানে মেধাবী চিন্তাশীল আদর্শবাদী ছাত্রদের চেয়েও হাত-পা চালাতে পারে, ট্রিগারে আঙুল টিপতে ভয় পায় না—এ রকম ছাত্রের দরকার হয়। আধিপত্যসংশ্লিষ্ট অর্থকরী দিকটির সামাল দিতে এসব ছাত্রের দরকার হয় রাজনৈতিক দলগুলোর। সে জন্য তারা ছাত্রদের আশকারা দেয়। অর্থাৎ ছাত্রদের মেধাবলের চেয়েও পেশিবলের কার্যকারিতা রাজনৈতিক দলগুলোর কাছে বেশি আকাঙ্ক্ষিত হয়। অর্থাৎ আদর্শবাদী অংশটি ক্রমশ হতাশায় ডোবে, আর পেশিবাদী অংশটুকু ক্ষমতায় এবং টাকায় ফুলেফেঁপে উঠে উপাচার্য়ের দপ্তরে বসে অঘোষিতভাবে বিশ্ববিদ্যালয়ের পরিস্থিতি নিয়ন্ত্রণ করতে থাকে। সেখানে উপাচার্য হয়ে পড়েন ঠুঁটো জগন্নাথ।
এখন প্রশ্ন উঠবে, কেন বিশ্ববিদ্যালয়ের ছাত্রদের ওপর এ পেশিসংশ্লিষ্ট নির্ভরতা? লক্ষ করলে দেখা যায়, উঠতি ২০ থেকে ২৬ বছরের মধ্যে পেশিশক্তিসংবলিত যুবশ্রেণীর সবচেয়ে সহজপ্রাপ্যতা হচ্ছে বিশ্ববিদ্যালয়ের অঙ্গন। যুবায়েরের বাবার কথার সূত্র টেনে বলি, তিনি ছেলেকে নিজের খরচায় বিশ্ববিদ্যালয়ে পাঠিয়েছিলেন ছেলে মানুষ হবে বলে, কিন্তু ছেলে ফিরল লাশ হয়ে এমন একটি কারণে, যার সঙ্গে ছেলেকে নিয়ে তাঁর স্বপ্নের কোথাও বিন্দুমাত্র সংযোগ নেই। অন্যদিকে আর কোনো ক্ষেত্র থেকে, যেমন—শ্রমজীবী ক্ষেত্র থেকে—এভাবে অবারিত পেশিসংবলিত যুবশক্তির আমদানি নিশ্চিত করা যায় না। যুবচরিত্রের অন্তর্লীন একটি বৈশিষ্ট্য হচ্ছে ঘরের খেয়ে বনের মোষ তাড়ানো, আর ঠিক এরই ফায়দা পায় রাজনৈতিক দলগুলো। বাবা-মা বা অভিভাবক পয়সার জোগান দিচ্ছেন আর ছেলে নিজের প্রাণের ঝুঁকি নিয়ে জড়িয়ে পড়ছে সন্ত্রাসে। বিশ্ববিদ্যালয়গুলো এদিক থেকে ফিডার লাইনের কাজ করে। অধিকাংশ সরকারি বিশ্ববিদ্যালয়ে পড়াশোনার চাপ খুব হালকা থেকে নেই বললেই চলে, ফলে বিস্তর সময় থাকে ছাত্রদের নানাভাবে সময় কাটানোর। দলীয় রাজনীতির প্রভাবে সন্ত্রাসপ্রধান রাজনীতি যখন প্রবল হয়ে ওঠে, তখন ক্যাম্পাসের হলগুলো পরিণত হয় একেকটা দুর্গে। লড়াই হয় এবং লাশ পড়ার রাজনীতিতে ক্রন্দসিত হয় ক্যাম্পাস। কিন্তু এই লাশ পড়াটাই সন্ত্রাসবাদী দলীয় রাজনীতির আদর্শের তলে তলে চাপা অভীপ্সা। কথাটা নিষ্ঠুর শোনালেও সত্য।
বিশ্ববিদ্যালয়গুলোর মূল আদর্শ যেমন জ্ঞানচর্চা, জ্ঞান সৃষ্টি এবং জ্ঞান বিতরণের ক্ষেত্রে সামগ্রিকভাবে শিক্ষকসমাজ হতাশাব্যঞ্জক একটি পরিস্থিতির সৃষ্টি করেছে। তাদের রাজনৈতিক আদর্শ ও চেতনার আলোকে তারা অনেক সময় ছাত্রসমাজকে বিপথে পরিচালিত যে করে তার নিশ্চয় উদাহরণ পাওয়া যাবে। দ্বিতীয়ত, অনেক সময় তারা ক্লাস নেওয়া থেকে বিরত থাকার মতো কর্মসূচি নেয়, যা কোনোভাবেই দেশ-গঠনমূলক কর্মসূচি হতে পারে না। মেধার ভিত্তিতে না হয়ে দলীয় ভিত্তিতে শিক্ষকদের চাকরি পাওয়ার ঘটনা আগের চেয়ে অনেক গুণ বেড়ে গেছে। সে জন্য বিশ্ববিদ্যালয়গুলোর পতন উন্মুখ অবস্থার পেছনে দলীয় রাজনৈতিকমনস্ক শিক্ষকসমাজের কোনো কোনো অংশ দায়ী।
সবশেষে আরেকটি ব্যাপারও আলোচনায় আনতে হবে। যেসব ছাত্র রাজনৈতিক সন্ত্রাসে জড়িয়ে পড়ে, তারা কিন্তু অবুঝ শিশু নয়। বয়স অনুযায়ী তাদেরও একটি লক্ষ্য থাকে; সেটি হচ্ছে, আর্থিকভাবে প্রতিষ্ঠিত হওয়া। স্নাতকোত্তর পাস করে ধীরে ধীরে পেশাগত জীবনে প্রতিষ্ঠা পাওয়ার চেয়ে তরুণ বয়সেই যদি পেশির জোরে অর্থনৈতিক ক্ষেত্রগুলোতে আধিপত্য বজায় রাখায় কুশলী হওয়া যায় এবং টু-পাইস হয়, তা হলে তার দিকে হঠকারিতা পছন্দকারী যুবসমাজ ঝুঁকবেই। এমনও হতে পারে, সন্ত্রাসের মাধ্যমে টাকা উপার্জনকারী একজন ছাত্রের প্রতি তার অভিভাবক শ্রেণীও ক্রমশ সদয় হয়ে উঠতে পারে, কিংবা মৌন সম্মতি দিতে পারে। বাংলাদেশের দারিদ্র্য-বুভুক্ষু পরিবারগুলোতে যুবক সস্তানের ওপর এ ধরনের চাহিদা তৈরিও হতে পারে।
তার পরও বলব, বেশির ভাগ ছাত্রই শিষ্টাচারী এবং আইনানুগ এবং বেশির ভাগ শিক্ষকই বিবেকসম্পন্ন ও জ্ঞানাচারী, কিন্তু সংকটটা তৈরি হচ্ছে সে গভীরে প্রোথিত রাজনৈতিক সংস্কৃতির মধ্যে, যেখানে মনে করা হচ্ছে যে মেধা নয়, যুক্তি নয়, শিক্ষা নয়, পেশিই হচ্ছে আসল নিয়ন্তা। রাজনৈতিক সন্ত্রাসে জড়িত ছাত্রদের বিরুদ্ধে বিভিন্ন প্রশাসনিক পদক্ষেপ তাই-ই প্রমাণ করে। এখানে বউয়ে ভাঙলে সাত আসমানের পতন এবং ঝিয়ে ভাঙলে সাত খুন মাফ নীতিই অনুসৃত হয়। 
শিক্ষক হত্যা
আমাদের ক্ষমা করবেন স্যার...
যা আশঙ্কা করেছিলাম, শেষ পর্যন্ত তা-ই হলো। ২৮ নভেম্বর প্রথম আলো পত্রিকার দ্বিতীয় পৃষ্ঠায় ছাপা হলো ছবিটা। এ ওয়াহেদ বালিকা বিদ্যালয়ের ছাত্রীরা একে অন্যকে জড়িয়ে ধরে কাঁদছে। কাঁদছে তাদের প্রিয় শিক্ষককে অকালে হারানোর বেদনায়। এটাই স্বাভাবিক—বাস্তব। এ ধরনের ছবি দেখে ছবির স্থান-কাল-পাত্র সম্বন্ধে অজ্ঞাতজন পাঠকেরও চোখ ভিজে ওঠে। আর চেনা পাঠকের তো কথাই নেই। খুঁটিয়ে খুঁটিয়ে ঘুরিয়ে ফিরিয়ে চেনা পাঠক সেই ছবি অজস্রবার দেখে নেয়; তারপর খুব যত্নে লুকিয়ে রাখে পত্রিকাটি। যেমন করে লুকাতে হয়মনের যন্ত্রণাও।
স্কুল ইউনিফর্ম পরা, বার্ষিক পরীক্ষায় অংশ নিতে আসা ছাত্রীদের কান্নার এমন ছবি ছাপা হওয়ার কথা নয় কোনোভাবেই। ওই স্কুলের শিক্ষক-শিক্ষার্থী-ম্যানেজিং কমিটির লোকজন—সবাই অধীর হয়ে বার্ষিক পরীক্ষা শেষ হওয়ার জন্য অপেক্ষা করছিলেন। পরীক্ষা শেষ হলেই স্কুলের বিশাল সবুজ মাঠে শুরু হবে বার্ষিক ক্রীড়া প্রতিযোগিতার মহড়া। মহড়ার দিনগুলোতে জিন্নাত স্যার সাধারণত সাদা শার্ট-সাদা প্যান্ট আর মাথায় সাদা ক্যাপ পরে থাকেন, মুখে বাঁশি। ‘আরে, ভয় পাস কেন, পারবি, পারবি’ বলে প্রত্যেক শিক্ষার্থীকে উৎসাহ দিতে থাকেন। স্কুলের বার্ষিক ক্রীড়া প্রতিযোগিতায় শিক্ষার্থীদের তৈরি করার পুরো দায়িত্বই থাকে জিন্নাত স্যারের ওপর। অথচ তিনি ওই স্কুলের অঙ্ক আর বিজ্ঞানের শিক্ষক। ক্লাসেও অঙ্ক না পারলে উৎসাহ-ধমক দুটোই চলে হাসিমুখে। ওই স্কুলের প্রত্যেক শিক্ষার্থীকে জিন্নাত স্যারের ক্লাস সম্পর্কে জিজ্ঞেস করলে মুচকি হেসে উত্তর দেবে, ‘স্যার ধমকান ঠিকই, কিন্তু আমরা ভয় পাই না স্যারকে। শিশুর মতো উচ্ছ্বাস নিয়ে স্যার ক্লাসে পড়ান। মাঝেমধ্যে রাগী শিক্ষক হওয়ার অভিনয় করতে চান, কিন্তু তাতে ব্যর্থ হন প্রতিবারই। বিপুল প্রাণশক্তি নিয়ে ২৫টি বছর তিনি এ ওয়াহেদ স্কুলকে গড়ে তুলতে পরিশ্রম করেছেন। স্কুলটি প্রতিষ্ঠার শুরু থেকেই তিনি আছেন। এর আগে এআরএস নামের যে স্কুলে ছিলেন সেখানেও ছিলেন বিপুল জনপ্রিয়। সেই স্কুল ছেড়ে নতুন স্কুল গড়ার কাজে নিজেকে যুক্ত করেছিলেন। নতুন কিছু গড়ে তোলার নেশা ছিল তাঁর রক্তে। ১৯৭১ সালে এমন নেশাতেই মুক্তিযোদ্ধা হয়েছিলেন তিনি।
এ ওয়াহেদ বালিকা বিদ্যালয়ের বয়স মাত্র ২৫ বছর। এই তরুণ প্রতিষ্ঠানটির সঙ্গে ২৫ বছর ধরেই জড়িয়ে আছেন জিন্নাত স্যার। ওই বিদ্যালয়ে যত শিক্ষার্থী পড়াশোনা করেছে, তাদেরকে যদি তিনজন শিক্ষকের নাম বলতে বলা হয়, অবধারিতভাবে তিনজনের মধ্যে জিন্নাত স্যারের নামটি উচ্চারিত হবে। ১৮ ডিসেম্বর এ ওয়াহেদ বালিকা বিদ্যালয়ের ২৫ বছর পূর্তি উপলক্ষে প্রাক্তন শিক্ষার্থীদের পুনর্মিলনী অনুষ্ঠান হওয়ার কথা। বার্ষিক ক্রীড়ার পাশাপাশি এবার এই পুনর্মিলনীকে ঘিরে বাড়তি উত্তেজনা ছড়িয়ে আছে স্কুলের সবার মধ্যে। রেজিস্ট্রেশন চলছে, চিঠি দিয়ে প্রাক্তন শিক্ষার্থীদের জানানো হচ্ছে, বিজ্ঞাপন ছাপা হয়েছে, অনুষ্ঠানে কী কী করা হবে তারও তালিকা হচ্ছে। প্রতিষ্ঠার শুরু থেকে শিক্ষক থাকায় ১৮ ডিসেম্বরের পুনর্মিলনী ঘিরে তাঁর বুকের ভেতর কেমন তোলপাড় হচ্ছিল—তা আর জানা যাবে না। প্রাক্তন সব শিক্ষার্থীর মুখ তিনি চেনেন। সেই মুখের দিকে তাকিয়ে কোন ক্লাসের কোন পরীক্ষায় অঙ্কে কে কত পেয়েছিল, সব তিনি বলে দিতে পারতেন হয়তো। শিক্ষার্থীরা সেদিন হয়তো সবার আগে তাঁকেই ঘিরে ধরত; টুপ টুপ করে পায়ে হাত দিয়ে সালাম করে জিজ্ঞেস করত, ‘স্যার, ভালো আছেন?’ জিন্নাত স্যার হয়তো স্বভাবসুলভ ভঙ্গিতে হেসে হেসে জবাব দিতেন।
মাত্র পঁচিশে পা দেওয়া কোনো স্কুলের পুনর্মিলনীর ছবি নামকরা জাতীয় পত্রিকায় তেমন একটা ছাপে না। কিন্তু ছাপা হলো দুঃসংবাদ হিসেবে। ছাপা হলো শিক্ষার্থীদের কান্নারত ছবি। প্রথমবারের মতো বড় করে পত্রিকায় এলো স্কুলটির নাম। প্রিয় বিদ্যাঙ্গনের এমন ছবি কোনো শিক্ষার্থীরই কি কাম্য? আমাদের জিন্নাত স্যার যে মাঠে শীতের সকালে বাঁশি বাজিয়ে বাজিয়ে গত ২৫টি বছর সবাইকে জমায়েত করতেন, সেই মাঠেই তাঁরই জন্য, তাঁকে ঘিরেই জমায়েত হয়েছে সবাই। এবার আর বাঁশি বাজাতে হবে না তাঁকে। বাঁশি না বাজিয়েই, ১৯৭১ সালের মতো অস্ত্র হাতে না নিয়েই তিনি জানিয়ে দিতে পেরেছেন, আর কোনো দিন কাউকে ডাক দেবেন না তিনি; দেশকে স্বাধীন করার ডাক নয়, অঙ্ক-বিজ্ঞান শেখানোর ডাক নয়, বার্ষিক ক্রীড়া প্রতিযোগিতার ডাক নয়, বাবা হিসেবে মেয়েকে রক্ষার ডাক নয়। সব ডাকের ঊর্ধ্বে উঠে গেছেন জিন্নাত স্যার।
আমি জানি না, আগামী দিনগুলোতে জিন্নাত স্যারের কন্যাসন্তানটির নিরাপত্তার দায়-দায়িত্ব কে বহন করবে? নিরাপত্তার অভাবে বাবাকে হারিয়ে সন্ত্রাসের কাছেই পরাজিত হবে কি না ওর শিক্ষাজীবন? যদিও স্যারের হত্যাকারীদের স্যারেরই জীবনের বিনিময়ে দারুণ দক্ষতায় গ্রেপ্তার করেছে বরিশালের পুলিশ প্রশাসন। কিন্তু আমাদের সতর্কতার সঙ্গেই মনে রাখতে হয়, গ্রেপ্তার মানেই বিচার নয়—নিরাপত্তা নিশ্চিত হওয়া নয়। এ দেশে এমনই দক্ষতায় হত্যাকারীরা খুব সহজেই জামিনও পেয়ে যায়।
১৮ ডিসেম্বরের পুনর্মিলনী ঘিরে অনেক স্বপ্ন ছিল আমাদের। আমার ডিজিটাল ক্যামেরার মেমরিকার্ড খালি করে রেখেছি পুনর্মিলনিতে গিয়ে অনেক ছবি তুলব বলে। ‘ডিজিটাল’ শব্দে এখন মনে হলো, ইভ টিজিংয়ের কারণে এ যাবৎ এ দেশে কতটি মৃত্যু ঘটল, ডিজিটাল বাংলাদেশ গড়ার লক্ষ্যে এর হিসেব কি সরকারি কোনো ডিজিটাল তথ্যভান্ডারে পাওয়া যাবে কোনো দিন? না কি সেই তথ্যভান্ডারে কেবল মিলবে অর্জনের গলাভরা তালিকা?
এ দেশের জন্যই তো যুদ্ধ করেছিলেন জিন্নাত স্যার। আমাদের ক্ষমা করবেন স্যার। এ ওয়াহেদ বালিকা বিদ্যালয়ের ২৫ বছর পূর্তির পুনর্মিলনীর অনুষ্ঠানে প্রাক্তন শিক্ষার্থীদের মুখের দিকে চেয়ে গর্বিত শিক্ষক হওয়ার মতো সুযোগ আমরা আপনাকে দিতে পারিনি।
ফারজানা সিদ্দিকা: সহকারী অধ্যাপক, বাংলা বিভাগ, শাহজালাল বিজ্ঞান ও প্রযুক্তি বিশ্ববিদ্যালয়, সিলেট। প্রাক্তন শিক্ষার্থী এ ওয়াহেদ বালিকা বিদ্যালয়।
আপিলের সিদ্ধান্ত শিক্ষার্থীদের অনিশ্চয়তা বাড়াবে
ঢাকা বিশ্ববিদ্যালয়ের ভর্তি পরীক্ষা
গ’ ইউনিটের স্নাতক (সম্মান) শ্রেণীর ভর্তি পরীক্ষা নিয়ে ঢাকা বিশ্ববিদ্যালয় কর্তৃপক্ষ আগের ভুল ঢাকতে নতুন নতুন ভুলের জন্ম দিয়ে যাচ্ছে, যার খেসারত দিতে হবে বিশ্ববিদ্যালয়ে ভর্তি-ইচ্ছুক হাজার হাজার শিক্ষার্থীকে। সর্বশেষ গত শনিবার সিন্ডিকেটের বৈঠকে কর্তৃপক্ষ হাইকোর্টের রায়ের বিরুদ্ধে আপিল করার সিদ্ধান্ত নিয়েছে। হাইকোর্টের রায়ে ‘গ’ ইউনিটে নতুন করে পরীক্ষা না নিয়ে উত্তরপত্র পুনর্মূল্যায়ন এবং এ ব্যাপারে তিন সদস্যের একটি কমিটি গঠনের নির্দেশ দেওয়া হয়েছিল।
পত্রিকার প্রতিবেদন অনুযায়ী, শনিবারের সিন্ডিকেট সভায় ডিনস কমিটি পুনঃপরীক্ষার সিদ্ধান্ত নিয়েছে। এতে ভর্তি-প্রক্রিয়া আরও জটিল হয়ে পড়বে এবং শিক্ষার্থীদের হয়রানি বাড়বে। জরুরি প্রশ্ন হলো, কেন পুনঃপরীক্ষা কিংবা উত্তরপত্র পুনর্মূল্যায়নের প্রয়োজন পড়ল? এ জন্য ভর্তি-ইচ্ছুক শিক্ষার্থীরা দায়ী নন, দায়ী হলেন প্রশ্নপ্রণেতা শিক্ষকেরা। দেশের সবচেয়ে নামকরা বিশ্ববিদ্যালয়ের শিক্ষকেরা কীভাবে এতটা দায়িত্বহীন হন? সংশ্লিষ্ট ব্যক্তিদের বিরুদ্ধে কী ব্যবস্থা নেওয়া হয়েছে? কর্তৃপক্ষ একটি তদন্ত কমিটি গঠন করলেও অভিযুক্ত শিক্ষকদের বিরুদ্ধে এখনো কোনো ব্যবস্থা নেয়নি। ডিনস কমিটি সহকর্মীদের অন্যায় ঢাকতে হাজার হাজার শিক্ষার্থীকে বিপদে ফেলবে, তা হতে পারে না। ২৮ অক্টোবর ‘গ’ ইউনিটের ভর্তি পরীক্ষা নেওয়ার পর প্রশ্নপত্রে বড় ভুল ধরা পড়ে। কয়েকজন শিক্ষার্থীর মামলার পরিপ্রেক্ষিতে হাইকোর্ট নতুন করে পরীক্ষা না নিয়ে উত্তরপত্র পুনর্মূল্যায়নের পরামর্শ দেন। একই সঙ্গে বিশিষ্ট শিক্ষাবিদ ও শাহজালাল বিজ্ঞান ও প্রযুক্তি বিশ্ববিদ্যালয়ের শিক্ষক মুহম্মদ জাফর ইকবালের নেতৃত্বে তিন সদস্যের কমিটি গঠন করতে বলেন।
আমরা মনে করি, হাইকোর্টের রায়ের বিরুদ্ধে আপিল করার সিদ্ধান্ত মোটেই সুবিবেচনাপ্রসূত নয়। কেননা, এতে ভর্তি-ইচ্ছুক শিক্ষার্থীদের হয়রানিই বাড়বে না, অনেকের শিক্ষাজীবনও অনিশ্চিত হয়ে পড়বে। অনেকে ইতিমধ্যে অন্য বিশ্ববিদ্যালয়ের সুযোগ হাতছাড়া করেছে—ঢাকা বিশ্ববিদ্যালয়ে ভর্তি হবে—এই আশায়। নতুন করে পরীক্ষা নিলে তাদের সবাই উত্তীর্ণ নাও হতে পারে। তা ছাড়া ৯ জানুয়ারির মধ্যে আপিলের নিষ্পত্তি না হলে ভর্তিপরীক্ষা নেওয়াও সম্ভব হবে না।
অতএব আমরা আশা করি, হাইকোর্টের রায় অনুযায়ী, উত্তরপত্র পুনর্মূল্যায়ন করে যত দ্রুত সম্ভব ফল ঘোষণা করে ঢাকা বিশ্ববিদ্যালয় কর্তৃপক্ষ ভর্তি-ইচ্ছুক শিক্ষার্থীদের উদ্বেগের অবসান ঘটাবে।
প্রাচ্যের অক্সফোর্ড খ্যাত ঢাকা বিশ্ববিদ্যালয়ের শিক্ষকতদর কাছে এমন উদাসীনতা কখনোই কারো কাম্য ছিলনা। শিক্ষকদের উদাসীনতার খেসারত দিতে হবে শিক্ষার্থীদের এ কখনো মেনে নেয়া যায়না। ভুল ফলাফল দিয়েও শিক্ষা কার্যক্রম চালানো অসম্ভব। তাই প্রথম আলো'র সম্পাদকীয়'র ভাষা অনুযায়ী আমরা বলতে চাই- হাইকোর্টের রায় অনুযায়ী, উত্তরপত্র পুনর্মূল্যায়ন করে যত দ্রুত সম্ভব ফল ঘোষণা করে ঢাকা বিশ্ববিদ্যালয় কর্তৃপক্ষ ভর্তি-ইচ্ছুক শিক্ষার্থীদের উদ্বেগের অবসান ঘটান। এই শিক্ষা প্রতিষ্ঠান নিয়ে আমরা গর্ব করি, আমরা চাইনা আমাদের প্রাণের এই প্রতিষ্ঠান নিয়ে আর কোন সংবাদ তৈরী হোক! আপিল করা হলে সমস্যার পথ দীর্ঘ হবে, সমাধানের পথ রুদ্ধ হবে! 
    অনেকে ইতিমধ্যে অন্য বিশ্ববিদ্যালয়ের সুযোগ হাতছাড়া করেছে...এটা কখনোই যুক্তিসঙ্গত কথা নয়।তাই বলে যারা ঢাবি - তে ভর্তি হওয়ার যোগ্য তারা কেন তাদের যোগ্য স্থান হারাবে?আমাদের বিজ্ঞ মানুষদের নানারকমের মন্তব্যর জন্য আমরা অনিশ্চিয়তায় আছি। ঢাকা বিশ্ববিদ্যালয়ে আপনারা একটা কার্যকরি পদক্ষেপ নিন। 
শিক্ষাপ্রতিষ্ঠানকে রেহাই দিন
তোরণ-সংস্কৃতি
সভা-সমাবেশ করা রাজনৈতিক অধিকার হলেও কোনো নেতার জনসভা উপলক্ষে সড়ক সাজানো কিংবা তোরণ নির্মাণে অন্যদের বাধ্য করা যায় না। অথচ মঙ্গলবার ঝিনাইদহের কালীগঞ্জ উপজেলার মহেশপুর উচ্চবিদ্যালয় মাঠে আওয়ামী লীগের জনসভাকে কেন্দ্র করে সেই অনৈতিক কাজই করেছেন স্থানীয় আওয়ামী লীগের নেতা-কর্মীরা। জনসভার প্রধান অতিথি ছিলেন প্রধানমন্ত্রী শেখ হাসিনার বিশেষ সহকারী ও আওয়ামী লীগের যুগ্ম সাধারণ সম্পাদক মাহবুব উল আলম হানিফ। তাঁর আগমন উপলক্ষে আওয়ামী লীগ কালীগঞ্জ শহর থেকে মহেশপুর উচ্চবিদ্যালয় পর্যন্ত ২৭ কিলোমিটার দীর্ঘ সড়ক সাজায় ও ২৭টি তোরণ নির্মাণ করে।
যখন দেশের অর্থনৈতিক অবস্থা ভঙ্গুর, দ্রব্যমূল্যের চাপে সাধারণ মানুষ পিষ্ট, তখন ঘটা করে তোরণ নির্মাণ ও সড়ক সাজানো কোনোভাবেই সাধুবাদ পেতে পারে না। আওয়ামী লীগের স্থানীয় নেতা-কর্মীরা সবচেয়ে গর্হিত কাজ করেছেন তোরণ নির্মাণ ও সড়কসজ্জায় শিক্ষাপ্রতিষ্ঠানগুলোকে বাধ্য করে। বৃহস্পতিবার প্রথম আলোয় প্রকাশিত খবরে জানা যায়, মাহবুব উল আলম হানিফের আগমন উপলক্ষে নির্মিত বেশির ভাগ তোরণ নির্মাণ করা হয়েছে স্থানীয় বিভিন্ন শিক্ষাপ্রতিষ্ঠানের খরচে। এসব শিক্ষাপ্রতিষ্ঠানের নিজস্ব তহবিল নেই, তাই শিক্ষকদের বেতনের পয়সা থেকে এ খরচ জোগাতে হয়েছে।
প্রশ্ন আসতে পারে, এসব শিক্ষাপ্রতিষ্ঠান কেন তোরণ নির্মাণের ব্যয় বহন করল? উত্তর খুবই সোজা। এমপিওভুক্ত শিক্ষাপ্রতিষ্ঠান ও শিক্ষকেরা নানাভাবে স্থানীয় প্রশাসনের কাছে দায়বদ্ধ। আবার তাঁরা দায়বদ্ধ ক্ষমতাসীন দলের কাছে। এভাবে স্থানীয় প্রশাসন ও ক্ষমতাসীন দলের স্থানীয় নেতা-কর্মীদের মধ্যে একটি অশুভ চক্র গড়ে ওঠে, যাদের খপ্পর থেকে শিক্ষক বা শিক্ষাপ্রতিষ্ঠানের বেরিয়ে আসা সম্ভব হয় না।
তোরণ-সংস্কৃতির প্রতি প্রবল ঝোঁক লক্ষ করা যায় ক্ষমতাসীনদের মধ্যে। যখন যে দল ক্ষমতায় থাকে, সেই দলের নেতা-নেত্রীদের খুশি করতে তোরণ নির্মাণ করা হয়ে থাকে। ২০০৬ সালে তৎকালীন প্রধানমন্ত্রী খালেদা জিয়ার আগমন উপলক্ষে স্থানীয় সাংসদ তোরণ নির্মাণ করলে তার প্রতিবাদ জানিয়েছিলেন বর্তমান আওয়ামী লীগের সাংসদ। রাজনীতিতে শিক্ষকদের টেনে আনা ঠিক নয় বলেও তিনি মন্তব্য করেছিলেন। ২০০৬ সালে আওয়ামী লীগের নেতার কাছে যা অন্যায় ও গর্হিত ছিল, ২০১১ সালে তা ন্যায়সংগত হলো কীভাবে?
দৃষ্টান্তমূলক শাস্তি হওয়া উচিত
শিক্ষক, না দুর্বৃত্ত!
সরকারি এক মাধ্যমিক বিদ্যালয়ের আবাসিক ভবনে বাস করেন দুজন শিক্ষক। একজন গণিত পড়ান, অন্যজন পড়ান ইংরেজি। গণিতের শিক্ষকের বাসায় গিয়ে প্রাইভেট পড়ত সপ্তম শ্রেণীর চার শিক্ষার্থী। গত সপ্তাহে তারা গণিত বিষয়ে প্রাইভেট পড়া বন্ধ করে ইংরেজি বিষয়ে প্রাইভেট পড়া শুরু করে তাদের ইংরেজির শিক্ষকের কাছে। চার শিক্ষার্থী এক সপ্তাহ আগে যে পথ দিয়ে গণিতের শিক্ষকের বাড়ি যেত প্রাইভেট পড়তে, সেই পথেই এখন তারা যায় ইংরেজির শিক্ষকের বাড়ি প্রাইভেট পড়তে।
কিন্তু গণিতের শিক্ষক তা সইতে পারলেন না। ইংরেজির শিক্ষকের বাড়ি প্রাইভেট পড়তে যাওয়ার পথ থেকে ওই চার ছাত্রকে নিজের বাসায় ডেকে নিলেন তিনি। তারপর লাঠি দিয়ে বেধড়ক পেটাতে শুরু করেন তাদের। চি ৎ কার শুনে একপর্যায়ে আশপাশের লোকজন এসে তাদের উদ্ধার করে হাসপাতালে পাঠায়।
এটা কী ধরনের ঘটনা, কী হিসেবে এটাকে আখ্যায়িত করা যায়? গাজীপুরের কালীগঞ্জ সরকারি পাইলট উচ্চবিদ্যালয়ের গণিতের শিক্ষক মো. আমজাদ হোসেন কী প্রকৃতির মানুষ? গত মঙ্গলবার সপ্তম শ্রেণীর চার ছাত্রের সঙ্গে তিনি যে ব্যবহার করেছেন, তার ব্যাখ্যা কী? তিনি শিক্ষক, না ডাকাত?
এ ঘটনা সপ্তম শ্রেণীর ছাত্র এই কিশোরদের কচি মনে কী অভিঘাত রেখে যাবে? শিক্ষকদের প্রতি শ্রদ্ধাবোধ তারা কীভাবে রক্ষা করবে? কী অপরাধে গণিতের শিক্ষক তাদের মেরেছেন? তারা দুষ্টামি করেছে বলে? তারা পড়া তৈরি করেনি বলে? না, খুবই অশিক্ষকসুলভ কারণে, অনেকটা দুর্বৃত্তের মতো ওই শিক্ষক তাদের আক্রমণ করেছেন।
ঘটনাটি তদন্তের জন্য তিন সদস্যের একটি কমিটি গঠন করা হয়েছে। কমিটি তিন দিনের মধ্যে তদন্ত প্রতিবেদন জমা দেবে; তারপর অভিযুক্ত শিক্ষক আমজাদ হোসেনের বিরুদ্ধে বিভাগীয় ব্যবস্থা নেওয়া হবে বলে বিদ্যালয়টির প্রধান শিক্ষক জানিয়েছেন। বিভাগীয় ব্যবস্থায় এই অপরাধের কি কোনো প্রতিকার হবে? ফৌজদারি অপরাধ হিসেবেও যদি এটি কোনো বড় অপরাধ না হয়, নৈতিক বিচারে একজন শিক্ষকের এই দুর্বৃত্তরূপ অকল্পনীয়। আমরা আশা করব, এ ধরনের শিক্ষকের সংখ্যা বিরল। কিন্তু এই বিরলেরও যেন জায়গা না থাকে, সে উদ্যোগ নিতে হবে অন্য শিক্ষকদের, যাঁরা জাতি গঠনের মহান ও পবিত্র দায়িত্ব উপলব্ধি করেন। অভিযোগ সত্য হলে মো. আমজাদ হোসেনের দৃষ্টান্তমূলক শাস্তি নিশ্চিত করা জরুরি।
ভর্তিযুদ্ধ বিদ্যালয় ও বিশ্ববিদ্যালয়ে
রাথমিক বিদ্যালয় ও বিশ্ববিদ্যালয়ে ভর্তির ঋতু এসেছে। যেসব ছেলেমেয়ে বাসায় খেলা করে সময় কাটিয়েছে, জীবনের প্রথম তাদের স্কুলে যেতে হবে; যদিও মাথাব্যথাটা তাদের নয়, মাথাব্যথা তাদের পিতামাতার। দেড় কোটি মানুষের রাজনীতিতে একটি উন্নয়ন-উন্নয়নশীল দেশে জোগানের থেকে চাহিদা বেশি হবেই, আর শিক্ষাঙ্গনে তো তা অধিকতর সত্য, তা না হলে কি আর আমরা উন্নয়নশীল হই? প্রাথমিক বিদ্যালয়ে ভর্তিও একসময় যুদ্ধসম ছিল, যা দুর্ভাগ্যজনকভাবে খুদে সেনারা ধরতে পারত না, কেন তাদের পিতামাতার চোখেমুখে দুশ্চিন্তা। বর্তমান সরকার অত্যন্ত সুবিবেচনাপ্রসূত সিদ্ধান্ত নিয়েছে। প্রাথমিক বিদ্যালয়ে ভর্তি হতে আর ছোট ছেলেমেয়েদের দুর্বোধ্য প্রশ্নের সম্মুখীন হতে হবে না। লটারির মাধ্যমে ভর্তিপ্রক্রিয়া সম্পন্ন হবে। এখন এই সিদ্ধান্তকে কার্যকর করার জন্য, ভর্তি নিয়ে পিতামাতার ভোগান্তি কমানোর জন্য একটি সমন্বিত কর্মসূচি গ্রহণ করা প্রয়োজন। সে বিষয়টি নিয়েই একটি প্রস্তাব উত্থাপন করছি।
রাজধানীর প্রাথমিক বিদ্যালয়ের অবস্থান এবং প্রথম শ্রেণীর আসনসংখ্যার পরিসংখ্যান নিয়ে একটি ডেটাবেজ তৈরি করতে হবে। এ ডেটাবেজটি শিক্ষা মন্ত্রণালয় বা ব্যানবেইজে থাকতে পারে। এবার ভর্তি-ইচ্ছুক ছাত্রদের জন্য তাদের অভিভাবকেরা পর্যাপ্ত অফিশিয়াল কাগজপত্রের রেফারেন্সসহ (যেমন—জন্মসনদ, বাসস্থান, পড়ুয়া ভাইবোনদের বিদ্যালয় ইত্যাদি) অনলাইনে দরখাস্ত করবেন গ্রহণযোগ্যতার ক্রমানুসারে বিদ্যালয়ের তালিকা দিয়ে। তারপর আসনসংখ্যার সমানসংখ্যক আবেদনপত্র লটারির মাধ্যমে বের করে আনতে হবে। এবার এই নতুন তালিকার (লটারিতে বিজয়ী) ছাত্রছাত্রীদের গ্রহণযোগ্য বিদ্যালয় ও তার বাসস্থান থেকে বিদ্যালয়ের নৈকট্য এবং অধ্যয়নরত ভাইবোনদের বিদ্যালয়ের তালিকার ওপর ভিত্তি করে কোন বিদ্যালয়ে ভর্তি হবে তার নাম দেওয়া হবে। বিদ্যালয়ে ভর্তির ক্ষেত্রে অভিভাবকদের যত অপশন দেওয়া হবে, অভিভাবকদের দুর্ভোগ ততই বৃদ্ধি পাবে। তাই মাত্রাতিরিক্ত গণতান্ত্রিক অধিকারচর্চা করার মতো সমৃদ্ধ ভৌত অবকাঠামো যেহেতু আমরা এখনো তৈরি করতে পারিনি, তাই এ বিষয়েও সতর্ক থাকতে হবে। এভাবে সারা রাজধানীর ভর্তি-ব্যবস্থা সমন্বিতভাবে সমাধান করলে অভিভাবকেরা নানা দুর্ভোগ থেকে রেহাই পাবেন। গুটিকয়েক মানসম্পন্ন স্কুলে সন্তানদের ভর্তি করাতে পিতামাতারা মরিয়া হয়ে যান। দুর্ভাগ্যজনকভাবে দেশে যখন আমরা পর্যাপ্তসংখ্যক ভালো স্কুল তৈরি করতে পারিনি এই দুর্ভোগও আমাদেরই পোহাতে হবে। আশা করি, এলাকাবাসীর প্রচেষ্টায় এলাকায় এলাকায় ভালো ভালো স্কুল-কলেজ তৈরি হবে, এলাকায় এলাকায় শিক্ষায় উৎকর্ষ অর্জনের জন্য প্রতিযোগিতা তৈরি হবে।
প্রাথমিক বিদ্যালয়ের প্রথম শ্রেণীতে ভর্তির বিষয় শুধু রাজধানী কেন ছোট-বড় শহরের জন্যও করা যেতে পারে; যাতে করে সারা দেশের ছেলেমেয়েরা, অভিভাবকেরা স্বচ্ছ একটি প্রক্রিয়ার মাধ্যমে ভর্তির সুযোগ পান। ফলে অভিভাবকেরা হয়রানি, উদ্বেগ ও উৎকণ্ঠা থেকে রেহাই পাবেন। একই সঙ্গে ছেলেমেয়েরা যৌক্তিক দূরত্বের স্কুলে ভর্তি হওয়ার ফলে রাজধানীর যানজট বৃদ্ধিতে কম অবদান রাখবে। ভারতের মতোই একটি ছেলেমেয়েকে কোন স্কুলে দেওয়া যেতে পারে, তার জন্য তার স্কুলগামী ভাইবোনদের স্কুলে ভর্তির জন্য অগ্রাধিকার দেওয়া যেতে পারে। এ ধরনের একটি ভর্তিপদ্ধতি গ্রহণ করলে অবশ্যই দূর-দূরান্তরে থাকা ছাত্রছাত্রীদের দূরে অবস্থিত নামকরা স্কুলে ভর্তি হওয়ার সুযোগ না হলেও ওই আসনগুলোতে অপেক্ষাকৃত কাছে বসবাসকারী আমাদের দেশের নাগরিকেরাই সুযোগ পাবেন।
এরপর ভর্তিসংক্রান্ত আরও যে বড় সমস্যা আমরা মোকাবিলা করি তা হলো, উচ্চশিক্ষা প্রতিষ্ঠানে ভর্তি হওয়া। এ ক্ষেত্রে ছাত্রদের বয়স প্রাথমিক বিদ্যালয়ের মতো না হলেও বিশেষ করে ছাত্রীদের ভর্তি পরীক্ষায় অংশগ্রহণ নিয়ে অভিভাবকেরা অসম্ভব দুর্ভোগ পোহান। এ সপ্তাহে রাজশাহী, তার পরের দিন চট্টগ্রাম, সিলেট, খুলনা, বরিশাল ইত্যাদি করা অসম্ভব প্রায়। একটি সমন্বিত ভর্তি পরীক্ষার জন্য অবশ্যই আমাদের চেষ্টা করা উচিত।
মার্কিন যুক্তরাষ্ট্রে উচ্চশিক্ষা প্রতিষ্ঠানে ভর্তির জন্য একটি সমন্বিত পরীক্ষা স্যাট (স্কলাস্টিক অ্যাপ্টিচিউড টেস্ট অধুনা স্কলাস্টিক অ্যাসেসমেন্ট টেস্ট এবং বর্তমানে এর কোনো স্বীকৃত পূর্ণাঙ্গরূপ নেই) ১৯২৬ সাল থেকে চালু আছে। মার্কিন যুক্তরাষ্ট্রের অধিকাংশ বিশ্ববিদ্যালয়ের প্রথম বর্ষে ভর্তির জন্য স্কুলের গ্রেডের সঙ্গে স্যাটের স্কোর বিবেচনা করা হয়। এটা লক্ষ করা গেছে যে স্কুলের গ্রেড এবং স্যাটের স্কোর সম্মিলিতভাবে প্রথম বর্ষের গ্রেডের সঙ্গে অত্যন্ত ওতপ্রোতভাবে সম্পর্কযুক্ত। অবশ্য স্যাট ছাড়াও এসিটি (আমেরিকান কলেজ টেস্টিং) বিশেষ করে আমেরিকার মধ্যাঞ্চলের বিশ্ববিদ্যালয়গুলোতে জনপ্রিয়। স্যাটের স্কোর দিয়ে শুধু আমেরিকায় নয়, বিভিন্ন দেশের যোগ্যতর ছাত্রদের বিভিন্ন নামীদামি বিশ্ববিদ্যালয়ে ভর্তির সুযোগ হয়।
স্যাটের তিনটি অংশ পড়া, গণিত ও লেখার দক্ষতা যাচাই। ৮০-৯০ বছরের ইতিহাসে ছাত্রদের পারফরম্যান্স বিশ্লেষণ করে স্যাটের কাঠামো পরিবর্তন করা হয়েছে। ২০০৫ সালে স্যাটের যুক্তি পরীক্ষার সূচনা হয়েছে। তিনটি অংশের পরীক্ষা ৮০০ করে ২৪০০-এর মধ্যে স্কোর করা হয়। তিন ঘণ্টা ৪৫ মিনিটের এই টেস্টে মোট ১০ সেকশনে প্রশ্ন থাকে। এখানে যেমন নৈর্ব্যক্তিক প্রশ্ন থাকে, ঠিক তেমনি গ্রাফনির্ভর প্রশ্ন। সর্বশেষে ২০০৮ সালে মূল্যায়ন পদ্ধতিতে পরিবর্তন আনা হয়েছে। তবে ছাত্রদের পারফরম্যান্স বিবেচনায় রেখে স্যাট নিয়ে নিয়মিত গবেষণা হচ্ছে এবং টেস্টকে সমৃদ্ধ করা হচ্ছে। ভারতের নামকরা ইন্ডিয়ান ইনস্টিটিউট অব টেকনোলজিসমূহে ভর্তির জন্য রয়েছে জয়েন্ট এন্ট্রান্স এক্সামিনেশন। ১২-১৪টি আইআইটিতে ভর্তির জন্য আলাদা আলাদা পরীক্ষা দিতে হলে ভোগান্তির অভাব হতো না। সুতরাং ছাত্র ও অভিভাবকদের ভোগান্তি হ্রাসের কথা মাথায় রেখে তারা একটি সমন্বিত ভর্তি পরীক্ষার ব্যবস্থা করেছে। যানজটে বিধ্বস্ত রাজধানী ও ভঙ্গুর রাস্তাব্যবস্থার প্রেক্ষাপটে ছাত্রছাত্রী এবং তাদের অবিভাবকদের যাতে দুর্ভোগ পোহাতে না হয়, তার জন্য সব উচ্চশিক্ষা প্রতিষ্ঠানের জন্য স্যাট এর অনুরূপ একটি সাধারণ পরীক্ষা। তা ছাড়া প্রকৌশল, চিকিৎসা, বিজ্ঞান, সমাজবিজ্ঞান, ব্যবসায় প্রশাসন, কৃষি বিষয়ে পড়ার জন্য বিষয়ভিত্তিক স্যাট পরীক্ষা আয়োজন করা যেতে পারে। স্যাটের স্কোর এবং স্কুলের গ্রেড দেখে এমআইটি, হার্ভার্ড, স্ট্যানফোর্ড, বার্কলের মতো জগদ্বিখ্যাত বিশ্ববিদ্যালয়ে ভর্তি হচ্ছে। আমরাও এ ধরনের পরীক্ষা আমাদের ভর্তি-ইচ্ছুক ছাত্র ও অভিভাবকদের ভোগান্তি হ্রাস করে তাদের প্রতি, দেশের প্রতি মমত্ববোধ ও দায়িত্ব বোধের বহিঃপ্রকাশ ঘটাই।
তা ছাড়া এ ধরনের একটি পক্ষপাতিত্বহীন টেস্ট পরীক্ষা গ্রহণের মাধ্যমে পাবলিক পরীক্ষাসমূহের প্রশ্নপত্র ও মূল্যায়নের যথার্থতাকেও ক্রসচেক করা সম্ভব হবে। একটি পূর্ণাঙ্গ প্রতিষ্ঠান দায়িত্বশীল ব্যক্তিদের তত্ত্বাবধানের প্রতিষ্ঠার মাধ্যমে আমাদের শিক্ষাব্যবস্থাকেও একধাপ এগিয়ে নিয়ে যাওয়া সম্ভব। আমাদের শিক্ষাব্যবস্থার উৎকর্ষ নিয়ে এখনো বলার মতো কিছু নেই।
আমাদের স্কুলে যাওয়ার জন্য যে খুদে ছেলেমেয়েরা অথবা তাদের অভিভাবকেরা অপেক্ষা করে আছেন, তাদের একটি সমন্বিত ভর্তিপ্রক্রিয়া সূচনার মাধ্যমে নানা উৎকণ্ঠা, উদ্বেগ ও ভোগান্তি থেকে মুক্ত করা উচিত। একইভাবে উচ্চশিক্ষা প্রতিষ্ঠানগুলোয় ভর্তির প্রক্রিয়াও সমন্বিত করে শিক্ষার্থীদের একটি স্বচ্ছ ভর্তি পরীক্ষার মাধ্যমে পছন্দমতো শিক্ষাপ্রতিষ্ঠানে ভর্তির সুযোগ করে দেওয়া দরকার। এ কাজটি আমাদের সমাজের প্রতি দায়বদ্ধতা ও মমত্ববোধ থেকে এখনই করা উচিত।
শিক্ষা ক্যাডার
জ্যেষ্ঠতার তালিকা প্রণয়ন জরুরি
বাংলাদেশে বিসিএস সাধারণ শিক্ষা ক্যাডারটি অন্যান্য ক্যাডারের তুলনায় বৃহত্তম একটি ক্যাডার। বর্তমান শিক্ষানীতির মূল উদ্দেশ্য হলো মানবতার বিকাশ ও জনমুখী উন্নয়ন এবং প্রগতিতে নেতৃত্বদানের উপযোগী মননশীল, যুক্তিবাদী, নীতিমান, পরমতসহিষ্ণুতা, অসাম্প্রদায়িক দেশপ্রেমিক নাগরিক হিসেবে গড়ে তোলা। এই উদ্দেশ্য বাস্তবায়নের ক্ষেত্রে শিক্ষকসমাজ তথা শিক্ষা ক্যাডারের ভূমিকা অনস্বীকার্য। কেননা শিক্ষা-সম্পর্কিত সব বিভাগে শিক্ষা ক্যাডারের কর্মকর্তারা সংশ্লিষ্ট রয়েছেন। তাই বলা যেতে পারে, শিক্ষা ক্যাডারই শিক্ষানীতি বাস্তবায়নের মূল চালিকাশক্তি।
এই শিক্ষা ক্যাডারের কর্মকর্তাদের নিয়োগ ও পদোন্নতি ‘বিসিএস সাধারণ শিক্ষা ক্যাডার ও ক্যাডার কম্পোজিশন রুলস, ১৯৮০’, ‘নিয়োগ বিধি, ১৯৮১’ এবং ‘জ্যেষ্ঠ্যতা বিধি, ১৯৮৩’ দ্বারা নিয়ন্ত্রিত হয়। দেশের অধিকাংশ সরকারি কলেজে শিক্ষকদের পদ প্রয়োজনের তুলনায় কম। তবে আশার বিষয় হলো, ২০১০ সালে গৃহীত শিক্ষানীতিতে কলেজগুলোর মানসম্মত শিক্ষা নিশ্চিত করার জন্য প্রয়োজনীয়সংখ্যক শিক্ষক পদায়ন নিশ্চিত করা হবে বলে উল্লেখ আছে। এ ছাড়া যেসব উপজেলায় সরকারি কলেজ নেই, সেসব উপজেলায়ও সরকারি কলেজ স্থাপনের কথা শিক্ষানীতিতে বলা হয়েছে। সুশিক্ষা ও মানসম্মত শিক্ষার জন্য সবচেয়ে বেশি প্রয়োজন মানসম্পন্ন শিক্ষক। তাই শিক্ষকদের গুণগত মান নিশ্চিত করার জন্য প্রয়োজন স্বচ্ছ প্রক্রিয়ার মাধ্যমে যোগ্য শিক্ষক নিয়োগ প্রদান করা। কিন্তু শিক্ষা ক্যাডারের নিয়োগ-প্রক্রিয়াটি সম্পন্ন হয় আত্তীকরণ (বেসরকারি কলেজকে সরকারীকরণের মাধ্যমে), সরাসরি নিয়োগ অর্থাৎ বিসিএসের মাধ্যমে, প্রদর্শক থেকে প্রভাষক পদে পদোন্নতির মাধ্যমে এবং ১০ শতাংশ কোটার মাধ্যমে (সহকারী অধ্যাপক থেকে অধ্যাপক পর্যন্ত)। এভাবে একাধিক প্রক্রিয়ার মাধ্যমে শিক্ষক নিয়োগদানের ফলে শিক্ষকদের মধ্যেও গুণগত মানে স্বাভাবিকভাবে ভিন্নতা রয়েছে। তাই কলেজগুলোতে শিক্ষার মান উন্নয়নের জন্য আত্তীকরণের মাধ্যমে শিক্ষক নিয়োগের পদ্ধতিটি বন্ধ করা জরুরি বলে অনেকে মনে করছেন।
১৯৯৮ সাল থেকে শিক্ষা ক্যাডারে ১০ শতাংশ কোটার নিয়োগ-প্রক্রিয়াটি শুরু হয়। এ প্রক্রিয়ায় সরকারি ও বেসরকারি কলেজের শিক্ষক ও শিক্ষা-সম্পর্কিত বিভাগ থেকে অভিজ্ঞতাসম্পন্ন কর্মকর্তারা সরাসরি সহকারী অধ্যাপক, সহযোগী অধ্যাপক ও অধ্যাপক পদে নিয়োগ পান। বিগত নিয়োগ-অভিজ্ঞতা থেকে যে বিষয়টি পরিলক্ষিত হয়েছে তা হলো, বেসরকারি কলেজ থেকে ১০ শতাংশ কোটায় নিয়োগে বেশির ভাগ ক্ষেত্রে জাল সনদ ব্যবহারের অভিযোগ রয়েছে। এ ক্ষেত্রে লক্ষণীয় বিষয় হলো, এই ১০ শতাংশ নিয়োগপ্রাপ্ত ব্যক্তির জন্য বিভাগীয় পরীক্ষা, সিনিয়র স্কেল পরীক্ষা, বুনিয়াদি প্রশিক্ষণ ও চাকরি স্থায়ীকরণের কোনো বিধান রাখা হয়নি। অথচ জাতীয় শিক্ষানীতি, ২০১০-এ স্পষ্ট উল্লেখ আছে, শিক্ষকদের পদোন্নতির ক্ষেত্রে জ্যেষ্ঠতার সঙ্গে পারফরম্যান্সকেও গুরুত্বের সঙ্গে বিবেচনায় নিতে হবে। কিন্তু এসআরও-২৯২ ও এসআরও-২৫০ জারির মধ্য দিয়ে কতক ক্ষেত্রে পদোন্নতির শর্ত শিথিল করার ফলে শিক্ষকদের মধ্যে বিভাজন তৈরি হয়েছে।
বর্তমানে দেশে সরকারি পর্যায়ে ২৫৩টি সাধারণ কলেজ, ১৪টি টিচার্স ট্রেনিং কলেজ, চারটি আলিয়া মাদ্রাসা ও ১৬টি কমার্শিয়াল ইনস্টিটিউটে ৭২টি বিষয়ের জন্য প্রায় ১৫ হাজার শিক্ষক কর্মরত। কিন্তু শিক্ষা ক্যাডারে উচ্চতর যোগ্যতা অর্জনের তেমন কোনো প্রণোদনার ব্যবস্থা নেই। তাই শিক্ষকেরা যথাসময়ে ‘পদোন্নতি’কে প্রণোদনা হিসেবে মূল্যায়ন করেন। কিন্তু দুঃখের বিষয় হলো, ২০১১ সালে কলেজের শিক্ষকেরা একটি পদোন্নতিবিহীন বছর পার করেছেন। পদোন্নতির প্রক্রিয়াটি বিষয়ভিত্তিক হওয়ার কারণে একই সময়ে নিয়োগপ্রাপ্ত ও পদোন্নতির সব শর্ত পূরণ করা সত্ত্বেও সৃষ্ট পদের স্বল্পতার কারণে অনেকে বিষয়ভিত্তিক পদোন্নতি থেকে বঞ্চিত হচ্ছেন। এই পদ সংকটের ফলে জ্যেষ্ঠরাও পিছিয়ে পড়ছেন। এতে শিক্ষকদের মধ্যে একধরনের অস্বস্তিকর পরিস্থিতি তৈরি হচ্ছে। কারণ একজন কনিষ্ঠ কর্মকর্তা বিষয়ভিত্তিক পদোন্নতির ফলে যখন একজন জ্যেষ্ঠ কর্মকর্তার বার্ষিক গোপনীয় অনুবেদনকারী বা প্রতিস্বাক্ষরকারীর ভূমিকায় অবতীর্ণ হন, তখনই উভয় পক্ষের কাছে বিষয়টি অস্বস্তিদায়ক হয়ে দাঁড়ায়। যুগের চাহিদা বা উপযোগিতার ওপর নির্ভর করে নতুন নতুন বিষয়ভিত্তিক পদ কিছু কিছু ক্ষেত্রে সৃষ্টি হলেও তা অপ্রতুল।
বর্তমানে শিক্ষা ক্যাডারের জ্যেষ্ঠতা নির্ধারণের ক্ষেত্রে সবচেয়ে বড় সমস্যাটি হলো ক্যাডারে প্রবেশের ক্ষেত্রে ভিন্নতা। এ ভিন্নতা ও বিষয়ভিত্তিক নিয়োগের কারণে কর্মকতাদের অবস্থান নির্ধারণ করা কঠিন হয়ে পড়েছে। এই জ্যেষ্ঠতাসংক্রান্ত জটিলতার কারণে বর্তমানে শিক্ষকদের পদোন্নতি-প্রক্রিয়াটিও থেমে আছে। অথচ সুষ্ঠু ও স্বচ্ছ পদোন্নতির জন্য জ্যেষ্ঠতার তালিকা প্রণয়ন জরুরি। ১৯৮৩ সালে শিক্ষকদের ক্যাডারভুক্তির পর একই বছরে ২৬ ডিসেম্বর প্রথম জ্যেষ্ঠতার তালিকা প্রণয়ন করা হয়েছিল। এতে সাধারণ শিক্ষা ক্যাডারের সাত হাজার ৮২৩ জন ও টিচার্স ট্রেনিং কলেজগুলোর সাব-ক্যাডার পদের ৯৩১ জনের জ্যেষ্ঠতার তালিকা প্রণয়ন করা হয় এবং ৩১ ডিসেম্বর গেজেট আকারে প্রকাশিত হয়। তবে নানামুখী জটিলতার কারণে সেই তালিকাটি গ্রহণযোগ্যতা পায়নি।
মূলত ১০ শতাংশ কোটার নিয়োগবিধি, আত্তীকরণ বিধিমালা, ১৯৮১ ও বিসিএসের মাধ্যমে নিয়োগ—এই তিন নিয়োগ-প্রক্রিয়ার ফলে শিক্ষা ক্যাডারে জ্যেষ্ঠতা নির্ধারণে জটিলতা তৈরি হয়। সম্প্রতি শিক্ষা ক্যাডারের কর্মকর্তাদের জ্যেষ্ঠতা নির্ধারণের জন্য শিক্ষা মন্ত্রণালয়ের অতিরিক্ত সচিবের নেতৃত্বে জনপ্রশাসন মন্ত্রণালয়, অর্থ মন্ত্রণালয়, আইন মন্ত্রণালয়ের সমন্বয়ে একটি উচ্চপর্যায়ের কমিটি গঠন করা হয়েছে। তাই শিক্ষকসমাজ মনে করে, এই শক্তিশালী কমিটিটি শিক্ষা ক্যাডারের বর্তমান সমস্যাকে নিরসন করে একটি যুগোপযোগী সমন্বিত জ্যেষ্ঠতার তালিকা প্রণয়ন করতে সক্ষম হবে।
পুলক চাকমা: শিক্ষা ক্যাডারের কর্মকর্তা।
এই দৃষ্টিভঙ্গির পরিবর্তন প্রয়োজন
সংস্কৃতিবিমুখ অধ্যক্ষ
কক্সবাজার মেডিকেল কলেজের অধ্যক্ষ বি এম আলী ইউসুফের অপসারণের দাবিতে যে আন্দোলন দানা বেঁধেছে, কোনো অপ্রীতিকর পরিণতিতে পৌঁছানোর আগেই তার একটা যুক্তিসংগত সমাধান প্রয়োজন। শনিবার এক প্রতিবাদ সমাবেশ থেকে তাঁর অপসারণের জন্য সাত দিনের সময়সীমা বেঁধে দিয়ে বলা হয়েছে, এ সময়ের মধ্যে তাঁকে কলেজ থেকে সরিয়ে নেওয়া না হলে প্রতিবাদকারীরা তাঁকে কক্সবাজার ত্যাগে বাধ্য করবেন।
এই অধ্যক্ষের বিরুদ্ধে শিক্ষার্থীদের অভিযোগ, তিনি কলেজটিতে কোনো ধরনের সাংস্কৃতিক কর্মকাণ্ড পরিচালনার অনুমতি দেন না, শিক্ষার্থীদের সাংস্কৃতিক কর্মকাণ্ডে অংশগ্রহণে বাধা দিয়ে থাকেন। সর্বশেষ দৃষ্টান্ত হিসেবে স্বাধীনতার ৪০ বছর পূর্তি উপলক্ষে কক্সবাজার মেডিকেল কলেজের শিক্ষার্থীদের সাংস্কৃতিক সংগঠন ধ্রুবকের সাংস্কৃতিক অনুষ্ঠানে তাঁর বাধা দেওয়ার অভিযোগ উঠেছে। বাধা উপেক্ষা করে সংগঠনটি অনুষ্ঠান করলে তিনি শিক্ষার্থীদের ডেকে গালমন্দ করেছেন এবং কারণ দর্শাও নোটিশ জারি করেছেন। অধ্যক্ষ বি এম আলী ইউসুফের বক্তব্য এ রকম: শিক্ষার্থীরা লেখাপড়া বাদ দিয়ে সাংস্কৃতিক কর্মকাণ্ড নিয়ে বেশি ব্যস্ত হয়ে পড়েছেন, তাই তিনি তাঁদের বাধা দেন।
বলা বাহুল্য, অধ্যক্ষের এই মনোভাব সংগত নয়: মেডিকেল কলেজের শিক্ষার্থীরা যথেষ্ট পরিপক্ব। দেশের সেরা শিক্ষার্থীরাই কঠোর প্রতিযোগিতামূলক পরীক্ষায় উত্তীর্ণ হয়ে মেডিকেল কলেজগুলোতে ভর্তি হওয়ার সুযোগ পান। তাঁরা সাংস্কৃতিক কর্মকাণ্ড নিয়ে ব্যস্ত হয়ে পড়বেন ‘লেখাপড়া বাদ দিয়ে’, এটা সম্ভবত অধ্যক্ষের সঠিক ধারণা নয়। তা ছাড়া অধ্যক্ষের এ বিবেচনাও থাকা উচিত, তাঁর যে নিষেধাজ্ঞা শিক্ষার্থীরা শ্রদ্ধার সঙ্গে পালন করবেন না, বরং প্রতিবাদ করবেন, সে ধরনের নিষেধাজ্ঞা আরোপ করা আদৌ সমীচীন কি না। এখন তাঁর শিক্ষার্থীরা তাঁকে অপসারণের দাবিতে সোচ্চার হয়েছেন, তাঁদের সঙ্গে একাত্মতা প্রকাশ করেছে কক্সবাজারের সাংস্কৃতিক, বুদ্ধিজীবী ও নাগরিক সমাজের প্রায় পুরোটাই।
মেডিকেল কলেজের অধ্যক্ষ হিসেবে বি এম আলী ইউসুফের দায়িত্ব শিক্ষার্থীরা ঠিকমতো পড়াশোনা করছেন কি না তা তদারক করা, তাঁদের সাংস্কৃতিক কর্মকাণ্ডে বাধা দেওয়া নয়। শিক্ষার্থীদের আন্দোলনের মুখে বা স্বেচ্ছায় তিনি অন্যত্র বদলি হলেও সমস্যার স্থায়ী সমাধান হচ্ছে না। সমাধান হবে তখনই, যখন তাঁর দৃষ্টিভঙ্গির পরিবর্তন ঘটবে।
শিক্ষার্থীরা কার পায়ে কুড়াল মারছেন?
কুয়েটে সহিংসতা
খুলনা প্রকৌশল ও প্রযুক্তি বিশ্ববিদ্যালয়ের (কুয়েট) শিক্ষার্থীদের দুই গ্রুপের মধ্যে যে সহিংস ঘটনা ঘটে গেল, তা যারপরনাই দুঃখজনক। বিশ্ববিদ্যালয়টির একটি আবাসিক হলের বার্ষিক ভোজে নিম্নমানের খাবার দেওয়া হয়েছে—এমন অভিযোগকে কেন্দ্র করে এ রকম গুরুতর পরিস্থিতির সৃষ্টি হতে পারে, তা ভাবাই যায় না।
অমর একুশে হলের শিক্ষার্থীদের কাছ থেকে মাথাপিছু ৮৮৫ টাকা চাঁদা নিয়ে বার্ষিক ভোজের আয়োজন। সাধারণ শিক্ষার্থীদের অভিযোগ, টাকার তুলনায় খাবারের মান খারাপ। তাই প্রতিবাদ ও চাঁদার টাকার হিসাব চেয়ে তদন্তের দাবি। এসব নিয়ে বিক্ষুব্ধ প্রতিবাদী শিক্ষার্থীরা একপর্যায়ে অবরুদ্ধ করেন তাঁদের চার শিক্ষককে। রাত তিনটার দিকে বিশ্ববিদ্যালয়ের উপাচার্য সেখানে গেলে শিক্ষার্থীরা তাঁকে দিয়ে এই মর্মে কাগজে স্বাক্ষর করিয়ে নেন যে ভোজন কমিটির সদস্যদের বিরুদ্ধে শাস্তিমূলক ব্যবস্থা নেওয়া হবে। তারপরই কেবল মুক্তি ঘটে অবরুদ্ধ চার শিক্ষকের।
ভোজন কমিটির সদস্যরা সরকারপন্থী ছাত্রলীগের নেতা-কর্মী। পরদিন ভরদুপুরে চাপাতি, রামদা, রড, লাঠি, শিকল ইত্যাদি নিয়ে ছাত্রলীগের শতাধিক নেতা-কর্মী অমর একুশে হলের ফটকের তালা ভেঙে ঢুকে পড়লেন; সামনে যাকে পেলেন তাকেই পেটালেন, কোপালেন; ভাঙচুর চালালেন কক্ষে কক্ষে। গুরুতরভাবে জখম করলেন অন্তত ২০ জন শিক্ষার্থীকে। একটি আবাসিক হলে এই আক্রমণের খবর ছড়িয়ে পড়ল সারা ক্যাম্পাসে। এর প্রতিক্রিয়া হলো আরও মারাত্মক ও মূঢ়তাপূর্ণ: সাধারণ শিক্ষার্থী হামলা চালালেন খোদ উপাচার্যের বাসভবনে ও প্রশাসনিক ভবনে। তাঁরা উপাচার্যের বাসভবন থেকে বের করে দেওয়ার চেষ্টা করেন উপাচার্য-পত্নীকে। পুলিশের হস্তক্ষেপের ফলে তা ঘটেনি, কিন্তু উপাচার্যের ১৩ বছর বয়সী মেয়ে আহত হয়েছে।
সাধারণ শিক্ষার্থী ও ভোজন কমিটির সদস্য ও তাঁদের সমর্থক ছাত্রলীগের নেতা-কর্মী—উভয় পক্ষের আচরণই ন্যক্কারজনক। এসব ঘটনা থেকে শিক্ষার্থীদের বলপ্রয়োগের প্রবণতাই মুখ্য হয়ে ফুটে উঠেছে। এটাই সবচেয়ে বড় উদ্বেগের বিষয়। প্রশ্ন উঠে আসে: শিক্ষার্থীরা এভাবে কার পায়ে কুড়াল মারছেন?
বার্ষিক ভোজের চাঁদার টাকার তদন্ত হোক; নয়ছয় হয়ে থাকলে যথাযথ পদক্ষেপ নিতে হবে। সহিংস ঘটনার জন্য দায়ী ব্যক্তিদের দৃষ্টান্তমূলক শাস্তি নিশ্চিত করা জরুরি। সহিংসতার কারণে বিশ্ববিদ্যালয় বন্ধ করে দিতে হয়েছে; শান্তিশৃঙ্খলা ফিরিয়ে এনে আবার তা খুলে দেওয়া হোক। শিক্ষার্থীরা পড়াশোনায় ফিরে যাক।
ধন্য মোরা ধন্য, ছাত্রলীগ তোমারই জন্য!
নববর্ষে নতুন একগুচ্ছ বীর ও ছাত্রনেতার আবির্ভাবকে স্বাগতম। পাঠকদের অনুরোধ, এঁদের মনে রাখবেন। দেখবেন, অচিরেই এঁদের কয়েকজন বড় নেতা হয়ে উঠবেন। ঢাকার বুয়েট ও জগন্নাথ বিশ্ববিদ্যালয়, খুলনার কুয়েট এবং নোয়াখালীর বিজ্ঞান ও প্রযুক্তি বিশ্ববিদ্যালয়ের যে শিক্ষার্থীরা গত কয়েক দিনে এঁদের হাতে মার খেয়ে শুয়ে পড়েছেন, খোঁড়াচ্ছেন, মাথায় ব্যান্ডেজ বেঁধে অধোবদনে আছেন, আপনারা দুঃখ করবেন না। আপনাদের ত্যাগ সার্থক হবে। আপনারা ছাত্রলীগের একগুচ্ছ সোনার ছেলেদের তেজস্ক্রিয় উত্থানের জ্বালানি মাত্র। আপনাদের অপমান আর নীপিড়নের আগুনে পুড়েই না এই সোনার ছেলেরা খাঁটি হয়ে উঠবেন। সৃষ্টির এই প্রসব বেদনা উপভোগ করাই আপনাদের জীবনের সার্থকতা। আপনাদের পরিবার এবং এলাকাবাসীও আপনাদের নিয়ে গর্ব করবে, বলবে ‘না না না, তোমাদের এই ঋণ কোনো দিন শোধ হবে না।’ মুক্তিযোদ্ধাদের আত্মত্যাগের ঋণও ‘কোনো দিন শোধ হবে না’, এই ঘোষণা তো গান গেয়েই জানানো হয়েছে। এই গান আপনাদেরও সান্ত্বনা দেবে।
কিন্তু ওই উদীয়মান বীরপুঙ্গবদের ঋণ আমরা শোধ করে যাব— প্রজন্মের পর প্রজন্ম ধরে, জাতীয়ভাবে। এই ঋণশোধের শিক্ষাটা আমি পেয়েছিলাম জাহাঙ্গীরনগর বিশ্ববিদ্যালয়ের ছাত্র থাকা কালে। ১৯৯৭ সালের এক মধ্যরাতে আপনাদের মতোই আমরাও ছাত্রলীগের নবীন নেতাদের যোগ্যতার উচ্চ নম্বরের সিঁড়ি হয়েছিলাম। ছাত্রলীগের নবীন ক্যাডার মানিকের নেতৃত্বে পাঁচটি পুরুষ হলে সারা রাত ধরে বামপন্থী পেটানো কর্মসূচি চলে। ছাত্র ইউনিয়ন, ছাত্রফ্রন্ট, ছাত্র ফেডারেশনসহ ক্যাম্পাসের প্রায় সব প্রগতিশীল সংগঠনের ও সাংস্কৃতিক কর্মীদের সে রাতে ক্রিকেট খেলার স্ট্যাম্প ও রড দিয়ে নির্বিচারে পেটানো হয়। এই ঘটনার পরেই মানিক হয়ে ওঠে জাবি ছাত্রলীগের মহানায়ক।
এর কোনো শাস্তি হয় না। বরং ছাত্রলীগের জাহাঙ্গীরনগর কমিটি, কেন্দ্রীয় কমিটি, বিশ্ববিদ্যালয় প্রশাসন এবং ছাত্রসমাজে এদের ভাবমূর্তি তুমুল জোরদার হয়। সবাই একবাক্যে স্বীকার করে নেয় এরাই ক্যাম্পাসের নেতা, এরাই জাবি ছাত্রলীগের ভবিষ্যৎ। সেই ভবিষ্যৎ পূর্ণ চেহারায় ধরা দেয় এক বছর পর। ১৯৯৮ সালের মাঝামাঝি প্রকাশিত হয়ে পড়ে, মানিক গ্রুপের সোনার ছেলেরা ক্যাম্পাসের পুরুষ ছাত্রদের জয়ের পর এবার নারী-শিকারে নেমেছে। এখন তারা আরও ক্ষমতাবান, ’৯৭ সালের অখ্যাত মানিক এখন ছাত্রলীগের জাবি শাখার সাধারণ সম্পাদক, তার ভাই-বেরাদররাও বড় নেতা তত দিনে। আগের যুদ্ধের অস্ত্র ছিল লাঠি, স্ট্যাম্প, রামদা, কাটা রাইফেল, পিস্তল ইত্যাদি। নারীর শরীরের বিরুদ্ধে এবারের যুদ্ধের অস্ত্রটা মানুষের পয়দা ছিল না, তা ছিল প্রকৃতির সৃষ্টি এবং তাদের শরীরেরই অংশ। কিন্তু প্রকৃতিতে ধর্ষণ না থাকলেও মানিকের মতো পুরুষেরা এই যন্ত্রের অপব্যবহার ভালোই রপ্ত করেছিল। জাহাঙ্গীরনগর বিশ্ববিদ্যালয় পরিবারের জন্য সেটা ছিল এক যন্ত্রণাদায়ক কালো অধ্যায়। এই ধর্ষণ-যুদ্ধে বিজয়ের পরই মানিককে তার ধর্ষক বন্ধুরা ‘সেঞ্চরিয়ান মানিক’ খেতাবে সম্মানিত করে যদিও বাস্তবে ঘটনা ঘটেছিল সাত-আটটি। এর পরেও মানিকের পদ অটুট থাকে।
এই কাহিনির শিক্ষা এই: যদি ১৯৯৭ সালেই সন্ত্রাসী মানিকদের দমানো যেত, তাহলে ’৯৮ সালে ধর্ষক মানিকদের উত্থান ঘটত না এবং ছাত্রলীগ তথা ক্ষমতাসীন আওয়ামী লীগ সরকারের মুখেও তারা চুনকালি মাখাতে পারত না।
ক্যাডারভিত্তিক রাজনীতির ব্যাকরণই এমন, আজ যে যতটা দাপটে সন্ত্রাস-দুর্নীতি করতে পারবে, কাল তার ওপরই নির্ভর করবে কায়েমি মহল। যে সাপের বিষ নেই, তাকে কেউ ভয় করে না। আর যেখানে কায়েমি রাজনীতির চরিত্রই হলো ‘তেড়ে মেরে ডাণ্ডা. করে দেব ঠাণ্ডা’, সেখানে ডাণ্ডাধারীরাই পুরস্কৃত হয়। বিএনপি আমলে এটা ঘটেছে, এই আমলেও ঘটছে। বিএনপির আমলের ছাত্রলীগের তাণ্ডব ও সন্ত্রাস, ছাত্র-শিক্ষক পীড়নকে আমলে নিচ্ছে না সরকার। তারা কি তাহলে এদের থেকেই ভবিষ্যৎ নেতৃত্ব আশা করে?
একসময়ের ছাত্রলীগ নেতা শফিউল আলম প্রধান খুনের দায়ে দণ্ডিত অপরাধী ছিলেন। রাষ্ট্রপতি জিয়াউর রহমান তাঁকে মুক্ত করে দল করার সুযোগ দেন। এরশাদের ট্যান্ডন অভিও ক্যাম্পাসের ত্রাস ছিলেন, পরে তিনি এমপি হন। ছাত্রলীগ নেতা আওরঙ্গ, লিয়াকতেরাও সন্ত্রাসী যোগ্যতায় নেতা বনে যান। অনেকের অভিযোগ, ছাত্রদলের ইলিয়াস আলীর বিকাশও এই পথেই হয়। এ রকম আরও আছেন যাঁরা টিকটিকির লেজ খসানোর কায়দায় সন্ত্রাসী অতীত ধামাচাপা দিয়ে সেই ধামায় চড়ে বড় নেতা হয়েছেন, এমপি হয়েছেন।
শিক্ষাঙ্গনকে সন্ত্রাসমুক্ত করার জন্য ছাত্ররাজনীতি বন্ধের সুপারিশ অনেকে একসময় করতেন। কিন্তু বন্ধ করার মতো ছাত্ররাজনীতি কি আসলে আছে? নব্বই দশকের শুরু থেকে ছাত্রশিবির, ছাত্রদল ও ছাত্রলীগের হাতেই কি সত্যিকার ছাত্ররাজনীতির দম বন্ধ হনি? গণতান্ত্রিক ও অধিকারমুখী ছাত্র আন্দোলনকে কোণঠাসা করে এদের মাধ্যমেই কি দখল-দুর্নীতি ও নির্যাতনকেন্দ্রিক কায়কারবার শিক্ষাঙ্গনকে জিম্মি করে ফেলেনি? জনপ্রিয় বা ছাত্রমুখী নেতৃত্বের জায়গায় সে সময়ই কি ক্যাডাররা দল-লীগের প্রধান শক্তি হয়ে ওঠেনি? এদের কারণেই কি প্রগতিশীল ও বামপন্থী ছাত্রসংগঠনগুলোকে মার খেতে খেতে সংকুচিত হয়ে যেতে হয়নি? শিক্ষাঙ্গনে আলোচনা-বিতর্ক, পত্রিকা প্রকাশ, নাটক-গান-উৎসবের মতো প্রাণবন্ত চর্চার পরিবেশও এদের হাতে ধ্বংস হয়। তারুণ্যের উদ্দীপনা ও সৃজনশীলতাকে এভাবে শুকিয়ে মারার পথেই শিক্ষাঙ্গনগুলো দিনে দিনে বন্ধ্যা হতে থাকে, দেশ হারায় রাজনীতি ও সংস্কৃতির সতেজ বীজতলা। তার ফল সমাজ ও রাজনীতিতে অতি প্রকট। ছাত্র রাজনীতি যদি কদাচ বন্ধ হয়ও, দেখা যাবে, বিভিন্ন আঞ্চলিক সমিতি, কিংবা অমুক-তমুক স্মৃতি পরিষদের নামে এই একই কাজ হচ্ছে। সমগ্র রাজনীতিটাই না বদলালে, মানুষ এদের সম্পূর্ণ প্রত্যাখ্যান না করলে এরকমই তাই চলবে।
এক অর্থে নব্বই দশকেই দল-লীগ ছাত্রশিবিরের পথ ধরে। একসময় ছাত্রশিবির বা জাতীয় ছাত্রসমাজ যা করত, সেসব অনাচার দল-লীগও রপ্ত করে। ছাত্রশিবির ক্যাম্পাসকেন্দ্রিক রাজনীতি কখনোই করত না, বৃহত্তর ছাত্রসমাজের দাবি-দাওয়ার দিকেও তাদের নজর ছিল না। গণতন্ত্রের সংগ্রামেও তাদের থাকার কথা নয় এবং থাকলেও ছিল লোকদেখানো। শিক্ষাঙ্গনগুলোতে যুদ্ধাপরাধীদের সহায়ক রাজনৈতিক দাপট সৃষ্টিই ছিল তাদের লক্ষ্য ও কর্মসূচি। ক্যাম্পাসগুলোতে তাদের মাধ্যমেই অস্ত্র-বোমার ছড়াছড়ি শুরু হয়। তাদের খুরেই অজস্র প্রগতিশীল ছাত্রের রক্তের নহর বয়ে যায়।
হল দখল, অস্ত্রবাজি, প্রশাসনিক নিয়ন্ত্রণ, দলীয়করণ, ক্যাম্পাসগুলোকে মুরগির খোঁয়াড় বানানো, সাধারণ ছাত্রছাত্রীদের চলতে-ফিরতে দমিয়ে রাখা ছিল শিবিরের বৈশিষ্ট্য। রাজনৈতিক আদর্শ ভিন্ন হলেও সেই কাজই সে দিনের দল আর আজকের ছাত্রলীগ ক্যাডাররা দক্ষতার সঙ্গে করছে। দিন তাদেরই, রাতটাও তাদের। কিন্তু এই দিনই দিন নয়, আরও দিন আছে।
মানিকের করুণ পরিণতি হয়েছিল জাবির শিক্ষার্থীদেরই হাতে। উত্থানের দুই বছরের মাথায় বিরাট ছাত্র আন্দোলনের মুখে ছাত্রলীগের মানিক ও তার ধর্ষক গ্রুপকে ক্যাম্পাস থেকে বহিষ্কৃত ও বিতাড়িত হতে হয়েছিল। ১৯৯৯ সালে তার গ্রুপের ধর্ষকেরা আবার অস্ত্রের জোরে হল দখল করার দুই দিনের মাথায় পুলিশি সহায়তা সত্ত্বেও বামপন্থী ছাত্রসংগঠনগুলোর পাশাপাশি হাজার হাজার শিক্ষার্থীর গণধাওয়ার মুখে পলায়ন করে। দিনটা ছিল ২ আগস্ট। জাবির শিক্ষার্থীদের, বিশেষত মেয়েদের প্রবল প্রতিরোধের কারণে পরের দুই বছরও ছাত্রলীগ জাহাঙ্গীরনগর বিশ্ববিদ্যালয়ে বর্জিত ও ধিকৃতই থাকে। ক্ষমতাসীন দলের ছাত্র সংগঠনের এ রকম বিতাড়ন নব্বই দশকের পরের একমাত্র ঘটনা। আওরঙ্গ, প্রধান, লিয়াকত কিংবা অভিদের পরিণতিও ভালো হয়নি।
গত কয়েক দিনে যাঁরা দেশের বিভিন্ন বিশ্ববিদ্যালয়ে সন্ত্রাসের তাণ্ডব বইয়ে দিচ্ছেন, বামপন্থী ছাত্রকর্মীদের মারের বন্যায় ভাসিয়ে দিচ্ছেন, তাঁরা হয়তো সাময়িকভাবে নেতৃত্বের পদ পাবেন। কিন্তু ইতিহাস জিগার আঠার মতো, এই কলঙ্ক তাদের ছাড়বে না।
গোঁফ দেখে বিড়াল চেনার মতো এখন অস্ত্র দেখে চেনা যায় কে কোন দলের ক্যাডার। দলীয় ক্যাডারদের ব্র্যান্ড এখন নানান জাতের অস্ত্র। ছাত্রলীগের রামদা-চাপাতি, ছাত্রদলের কাটা রাইফেল-পাইপগান, শিবিরের রগ কাটা ক্ষুর-কুড়াল। অস্ত্র যেখানে ঝনঝন করে, রক্ত যেখানে যখন-তখন যার-তার দেহ থেকে ঝরে, তখন ন্যায়নীতি-মনুষ্যত্ব কর্পূরের মতো উবে যায়। বলপ্রয়োগ যখন রাজনীতির উপায়, তখন সাধারণ ছাত্ররা নিরুপায়।
মিছিল না করার অপরাধে কনকনে শীতে মাঠের মধ্যে ঢাবির ৪৪ ছাত্রকে দাঁড় করিয়ে রাখা, ছাত্রলীগের কর্মীদের হাতে মার খেয়ে চট্টগ্রাম বিশ্ববিদ্যালয়ের প্রক্টরিয়াল বডির পদত্যাগ, গত জুন মাসে চট্টগ্রাম বিশ্ববিদ্যালয়ে চাপাতির কোপে প্রতিপক্ষ গ্রুপের সদস্যদের পায়ের ও ঘাড়ের রগ কাটা, ২০১০ সালের জুলাই মাসে জাহাঙ্গীরনগর বিশ্ববিদ্যালয়ে প্রতিপক্ষ গ্রুপের ছাত্রদের ছাদ থেকে ফেলে দেওয়া; দলের মধ্যে এবং দলের বাইরে কী করা বাদ রেখেছে ছাত্রলীগ!
কেন্দ্রীয় ছাত্রলীগ ও আওয়ামী লীগকেও বুঝতে হবে, এসিড পান করা যায় না। এই এসিড দলের ও সমাজের গলা-পেট-পাকস্থলী দিয়ে পোড়াতে পোড়াতে নামতে থাকবে, সঙ্গে নিয়ে যাবে জীবনীশক্তিটাও। ছাত্রলীগের ৬৪ বছর পূর্তির এই দিনে নববর্ষের এই সন্ত্রাসী উপহার হাতে নিয়ে এই কথা আমাদের বলতে হচ্ছে। আরব-ইউরোপ-আমেরিকায় তরুণেরা যখন অধিকারের জন্য লড়ছে, বাড়াচ্ছে জাতীয় গৌরব, তখন আপনাদের কাছে চাওযা একটাই: নিজেদের গৌরবটা অন্তত রক্ষা করুন। আজকের তরুণেরা মাথা হেঁট করে থাকতে রাজি নয়, ছাত্রাবাসগুলোয় খোঁয়াড়ের মুরগির মতো ‘কখন ধরবে, কখন মারবে’ এমন ভয়ে তটস্থ থাকাও সম্ভব নয়। দিন আপনারা না বদলান, মানুষ তাদের দিন বদলিয়ে নেবেই। 
পাবলিক বিশ্ববিদ্যালয়
নিয়োগ-প্রক্রিয়ার সংস্কার প্রয়োজন
বাংলাদেশের পাবলিক বিশ্ববিদ্যালয়ের বিভিন্ন পদে নিয়োগবৃত্তান্ত নিয়ে বহুবিধ বিরূপ মন্তব্য প্রায়ই শোনা যায়, কিন্তু গঠনমূলক কোনো পদক্ষেপ গ্রহণ করা হয় না। নিয়োগ-প্রক্রিয়া ত্রুটিযুক্ত হওয়ার কারণে মেধাসম্পন্ন প্রার্থীরাই বঞ্চিত কেবল হন যে তা-ই নয়, বিশ্ববিদ্যালয়ে পাঠদান, গবেষণামূলক কাজসহ সব কাজের মান নিম্নমুখী হয়, হচ্ছে।
অধিকাংশ ক্ষেত্রে বিশ্ববিদ্যালয়ে যথাযথ স্বচ্ছ প্রক্রিয়ায় শিক্ষক নিয়োগের পরিবর্তে ভোট-নিয়োগ হয়ে থাকে। ছাত্ররাজনীতির হীন অবস্থা যখন দেশের বিবেকে আঘাত করছে, তখন মেধাবী প্রার্থীরা অধ্যয়নের বাইরে রাজনীতি করার কথা কল্পনা করতে পারছেন না। অথচ শিক্ষক নিয়োগের সময় তাঁর গায়ে দলীয় পরিচয়ের লেবেল সেঁটে দেওয়া না থাকার কারণে তিনি বিশ্ববিদ্যালয়ের শিক্ষক হওয়ার যোগ্য বলে বিবেচিত হতে পারছেন না। একজন মেধাবী প্রার্থীকে বঞ্চিত করার পর্যাপ্ত সুযোগ বিশ্ববিদ্যালয় কর্তৃপক্ষকে দেওয়া আছে!
আমাদের দেশে সরকার পরিবর্তনের সঙ্গে সঙ্গে পাবলিক বিশ্ববিদ্যালয়ের উপাচার্য, উপ-উপাচার্য, কোষাধ্যক্ষ, প্রক্টর পদগুলো ক্ষমতাসীন দলের হাতে চলে যায়। নিয়োগদানের জন্য মাননীয় উপাচার্য যখন নিয়োগ বোর্ড গঠন করেন, তখন এমন সব অধ্যাপকের বোর্ডের সদস্য করেন, যাঁরা উপাচার্যের সিদ্ধান্তের বিরোধিতা করবেন না বলে নিশ্চয়তা থাকে। নিয়োগ-প্রক্রিয়ায় যেহেতু শুধু সাক্ষাৎকার ছাড়া অন্য প্রক্রিয়া নেই, সেহেতু পছন্দসই প্রার্থী রেখে অন্যদের বাতিল করাটা অত্যন্ত সহজ। এমনকি শিক্ষক পদপ্রার্থীরা আইনি ব্যবস্থা নেওয়ার সুযোগ থেকে বঞ্চিত। কখনো কখনো একটি পদের বিপরীতে হয়তো ১০০ আবেদন রয়েছে, সেখানে শুধু একটি সাক্ষাৎকারের মাধ্যমে চাইলেও প্রকৃত মেধাবী বাছাই করা দুরূহ। দেশের পুরোনো চারটি বিশ্ববিদ্যালয়ের উপাচার্যগণ ভোটের কারণে হলেও শিক্ষকদের ওপর নির্ভরশীল থাকেন। নতুন বিশ্ববিদ্যালয়ের উপাচার্যগণ সম্পূর্ণভাবে সরকারের মনেভাবের ওপর নির্ভরশীল। তাই সরকার তোষণনীতিই অধিকাংশ বিশ্ববিদ্যালয় পরিচালনার ভিত্তি।
বিশ্ববিদ্যালয়ে চাকরিপ্রার্থীর সংখ্যা বেশি হলে জগন্নাথ বিশ্ববিদ্যালয়ে একটি লিখিত পরীক্ষা নেওয়ার প্রবণতা লক্ষ করা যাচ্ছে। এ দৃষ্টান্ত আশাব্যঞ্জক। পাবলিক বিশ্ববিদ্যালয়গুলোয় স্বায়ত্তশাসিত হেতু নিয়োগ-প্রক্রিয়া নিজেদের মতো করে তৈরি করার সুযোগ আছে। কিন্তু কথা হচ্ছে, বিশ্ববিদ্যালয় মঞ্জুরি কমিশন যদি সব বিশ্ববিদ্যালয়ের নিয়োগ-প্রক্রিয়া অভিন্ন করে এবং সে নিয়োগ-প্রক্রিয়া এমনভাবে সাজানো হয়, যাতে চাইলেই উপাচার্য নিজের পছন্দসই প্রার্থীকে নিয়োগ দিতে না পারেন। শিক্ষক নিয়োগের ক্ষেত্রে একটি গঠনমূলক পদ্ধতি অনুসরণ করা যেতে পারে। আমাদের প্রস্তাব, শিক্ষক নিয়োগ-প্রক্রিয়ার একটি অংশ এরূপ থাকা প্রয়োজন, যাতে করে চাকরিপ্রার্থী শ্রেণীকক্ষে পাঠদান করেন এবং শিক্ষার্থীরা তার মূল্যায়ন করেন। উপাচার্যগণ চাইলেই অ্যাডহক পদ্ধতিতে নিয়োগ দিতে পারেন। এটি একটি সাধারণ রীতি হয়ে দাঁড়িয়েছে যে অ্যাডহক-ভিত্তিক নিয়োগ পরবর্তী সময়ে স্থায়ী করা হয়, যা নিয়োগ-প্রক্রিয়ার অন্যতম দুর্বলতা। অধিকাংশ সময়ে অ্যাডহক নিয়োগ ভালো হয় না। এসব নিয়োগদানের ক্ষেত্রে কি আমাদের এই বোধোদয়টুকু হয় না যে এঁরা প্রায় চার দশক বিশ্ববিদ্যালয়ে পাঠদান করবেন। এঁরা দিনের পর দিন শিক্ষার্থীদের শুধু বঞ্চিতই করবেন। বিশ্ববিদ্যালয়ের বাইরে প্রথম শ্রেণী কিংবা দ্বিতীয় শ্রেণীর গেজেটেড কিংবা নন-গেজেটেড কর্মকর্তাদের নিয়োগের জন্য পাবলিক সার্ভিস কমিশন (পিএসসি) রয়েছে। পিএসসির মাধ্যমে একজনকে প্রথম শ্রেণীর কর্মকর্তার চাকরি পেতে হলে অনেক রকম মেধার পরীক্ষায় উত্তীর্ণ হতে হয়। যাঁরা বিসিএসের মাধ্যমে প্রথম শ্রেণীর কর্মকর্তা হন, তাঁদের প্রিলিমিনারি বাছাই হয়, তারপর লিখিত পরীক্ষা, সাইকোলজিক্যাল পরীক্ষা, মৌখিক পরীক্ষা ইত্যাদি হয়। কয়েকটি স্তরে বিভাজিত পরীক্ষায় অনিয়ম কিংবা দুর্নীতির উদাহরণ যে নেই তা নয়, তবে মাত্রা ছাড়িয়ে যাওয়া খুব একটা সহজ হয় না।। অন্যদিকে বিশ্ববিদ্যালয়ে শিক্ষক, কর্মকর্তা-কর্মচারী নিয়োগ পরীক্ষায় শুধু একটি মৌখিক পরীক্ষার মাধ্যমে নিয়োগ হয়ে থাকে। উচ্চশিক্ষা প্রতিষ্ঠানে এটা একেবারেই কাম্য নয়।
হরহামেশাই শোনা যায়, চারটি প্রথম শ্রেণী থাকা সত্ত্বেও তিনটি প্রথম শ্রেণী প্রাপ্ত প্রার্থীকে নিয়োগ দেওয়া হয়েছে। প্রথম শ্রেণী প্রাপ্ত শিক্ষার্থী মেধাবী। এ ব্যাপারে মতভেদের সুযোগ কম থাকলেও এ কথাও সমান সত্য যে দেশের সর্বোচ্চ শিক্ষাপ্রতিষ্ঠান ঢাকা বিশ্ববিদ্যালয়েও রাষ্ট্রবিজ্ঞান বিভাগে অর্ধশতাধিক প্রথম শ্রেণী দেওয়া হয়েছে। বিশ্ববিদ্যালয়ে বর্তমানে প্রথম শ্রেণী আজকাল অর্জন করাও যায় না, শিক্ষকেরা প্রথম শ্রেণী প্রদান করেন! ঢাকা কিংবা রাজশাহী বিশ্ববিদ্যালয়ে যেখানে বাংলা বিভাগের শিক্ষার্থীরা সম্মান কিংবা স্নাতকোত্তর শ্রেণীতে প্রথম শ্রেণী বছরের পর বছর পায়ই না, সেখানে জাহাঙ্গীরনগর বিশ্ববিদ্যালয়ের বাংলা বিভাগে শিক্ষার্থীসংখ্যার অর্ধেকও অনেক সময় প্রথম শ্রেণী পাচ্ছে। এ অবস্থায় এই তিন বিশ্ববিদ্যালয়ের প্রথম শ্রেণীর মান শুধু ফলাফলে বিচার করা অসম্ভব। সে কারণে শুধু সনদপত্রকেই মেধা বিচারের মাপকাঠি হিসেবে বিবেচনা করা যায় না। তার পরও যদি পাবলিক বিশ্ববিদ্যালয়ের উপাচার্যগণের প্রতি নৈতিক আস্থা রাখা যেত, তাহলে হয়তো শুধু মৌখিক পরীক্ষার মাধ্যমে ন্যূনতম মেধা যাচাই সম্ভব হতো। সুতরাং বাস্তবতার আলোকে নিয়োগ-প্রক্রিয়া এমনভাবে সাজানো প্রয়োজন, যাতে করে স্বেচ্ছাচারিতার সুযোগ না থাকে।
বিশ্বের বিশ্ববিদ্যালয়ের মান বিচারের ক্রম অনুযায়ী প্রথম কয়েক হাজার বিশ্ববিদ্যালয়ের মধ্যে বাংলাদেশের পাবলিক বিশ্ববিদ্যালয়ের নাম থাকে না। বৈশ্বিক প্রতিযোগিতায় বাংলাদেশের পাবলিক বিশ্ববিদ্যালয়ের সুনাম তুলে ধরতে চাইলে যোগ্য শিক্ষক নিয়োগ করতে হবে। বিশেষ করে দেশে যে নতুন পাবলিক বিশ্ববিদ্যালয়গুলো হচ্ছে, সেগুলো সম্পর্কে সরকারকে দূরদর্শী হতে হবে, সমৃদ্ধ বাংলাদেশ গঠনের যোগ্য প্রজন্ম গড়ে তোলার স্বার্থেই। এসব বিশ্ববিদ্যালয়ে পচনের মাত্রাটা এখনো হয়তো চিকিৎসাযোগ্য। সুন্দর একটি দেশের প্রার্থনা করলে সর্বপ্রথম সুশিক্ষা দানের উত্তম ভূমি প্রয়োজন। 
বুয়েট
ক্যাম্পাসগুলো মুক্ত হোক
২০০৯ সালে বিপুল ভোটে বিজয় লাভ করে আওয়ামী লীগ ক্ষমতায় আসার পর থেকেই ছাত্রলীগের নাম বারবার আলোচনায় আসে। গত তিন বছরে প্রতিপক্ষ কিংবা অভ্যন্তরীণ কোন্দলে জড়িয়ে হামলা, ভাঙচুরসহ বিভিন্ন ঘটনার নায়ক এই ঐতিহ্যবাহী সংগঠনটি। গত এক সপ্তাহে বুয়েট, কুয়েট ও জগন্নাথ বিশ্ববিদ্যালয়ে শিক্ষার্থীদের ওপর ছাত্রলীগ হামলা করে। কুয়েট ইতিমধ্যে বন্ধ ঘোষণা করা হয়েছে, জগন্নাথ বিশ্ববিদ্যালয়ে আন্দোলন চলছে আর বুয়েটে ছাত্রছাত্রীরা তাঁদের দাবি আদায় করে নিয়েছেন। এই হতাশ করা সময়ে, অন্যায় মেনে নিতে অভ্যস্ত হয়ে পড়া সমাজে অন্যায়ের বিরুদ্ধে এই বিজয় নিঃসন্দেহে প্রেরণাদায়ক। তাই বুয়েট শিক্ষার্থীদের অভিনন্দন। এ ঘটনা আবারও প্রমাণ করল, আন্দোলন ছাড়া অন্য পথ নেই।
সারা দেশের শিক্ষাপ্রতিষ্ঠানগুলোতে ছাত্রলীগের এই কীর্তি কারও অজানা নয়। আধিপত্য বিস্তার, চাঁদা ও টেন্ডারবাজিকে কেন্দ্র করে শুধু প্রতিপক্ষ নয়, নিজেদের মধ্যেও বারবার সংঘর্ষে জড়িয়েছে তারা। সারা দেশের মতো বুয়েটেও ছাত্রলীগ এসব কর্মকাণ্ডে জড়াতে থাকে। হলের দোকান, ক্যান্টিন-ক্যাফেটেরিয়াসহ পলাশীর বাজারে চাঁদাবাজি শুরু করে তারা। এসব ঘটনার প্রতিবাদ করায় তারা সমাজতান্ত্রিক ছাত্রফ্রন্টের নেতা-কর্মীদের ওপর দফায়-দফায় হামলা করে গত বছর। গত বছর ৮ মার্চ ছাত্রফ্রন্টের আহ্বায়ক গৌতম কুমার দের ওপর অস্ত্রসহ হামলা করে। হামলায় গৌতমের দুই হাত ভেঙে যায়, এখনো পুরোপুরি সুস্থ হতে পারেননি তিনি। বলাবাহুল্য নতজানু প্রশাসন কাউকে শাস্তি দেয়নি। এর আগে ফুটবল বিশ্বকাপের সময় ছুটি আদায়কে কেন্দ্র করে ছাত্রলীগের কিছু কর্মী হামলা করে সাধারণ ছাত্রদের ওপর। এ ঘটনায় হামলাকারীদের রক্ষা করার জন্য বুয়েট বন্ধ ঘোষণা করা হয় এক মাসের জন্য। শুধু প্রতিপক্ষ নয়, নিজেদের অভ্যন্তরীণ কোন্দলে মে মাসে আহসানউল্লা হলের দোতলা থেকে ফেলে দেওয়া হয় প্রতিপক্ষ গ্রুপের এক কর্মীকে। এ ছাড়া ক্যাম্পাসে মেয়েদের উক্ত্যক্ত করার ঘটনাও ঘটে। এসব ঘটনার একটারও বিচার হয়নি। প্রশাসনের প্রত্যক্ষ প্রশ্রয় পেয়ে ছাত্রলীগও হয়ে ওঠে বেপরোয়া। এসব ঘটনায় ছাত্রদের মধ্যে ক্ষোভ জমা হতে থাকে, যার বিস্ফোরণ ঘটে গত ৩১ ডিসেম্বর।
ঘটনার সূত্রপাত
০৬ ব্যাচের র‌্যাগ বা বিদায় উৎসব উপলক্ষে কনসার্ট ছিল গত ২৯ ডিসেম্বর। রীতি অনুযায়ী র‌্যাগ ব্যাচ আলাদা এলাকার মধ্যে কনসার্ট দেখে, অন্যান্য ব্যাচের জন্য কিছুটা দূরে ব্যবস্থা থাকে। কিন্তু ২৯ ডিসেম্বরের কনসার্টে ছাত্রলীগের কিছু জুনিয়র ব্যাচের ছাত্র, র‌্যাগ ব্যাচের জন্য নির্ধারিত এলাকায় ঢুকতে চায়। তাদের ঢুকতে বাধা দেওয়ায় তারা ক্ষিপ্ত হয়। এ ঘটনাকে কেন্দ্র করে পরে তারা নজরুল ইসলাম হলে ০৬ ব্যাচের ছেলেদের খোঁজ করতে থাকে, দুপুরে তারা এক রুমে পেয়ে যায় তৌসিফ আহমেদ ঈশানকে। রড, হকিস্টিক দিয়ে এলোপাতাড়ি আঘাত করে ঈশানের হাত ও পা থেঁতলে দেয় তারা।
৪৮ ঘণ্টায় বিজয়
ঈশানের ওপর হামলার খবর শুনেই শিক্ষার্থীরা ক্যাম্পাসে জড়ো হতে থাকে। উপাচার্য অনুপস্থিত থাকায় সহ-উপাচার্যকে ঘেরাও করে রাখে ছাত্রছাত্রীরা বিকেল থেকেই। তাদের দাবি, আজীবন বহিষ্কার করতে হবে অভিযুক্তদের। কিন্তু দলীয় বিবেচনায় নিয়োগপ্রাপ্ত সহ-উপাচার্য বিভিন্ন অজুহাতে কালক্ষেপণ করতে থাকেন। উল্লেখ্য, বুয়েটে সহ-উপাচার্যের কোনো পদ ছিল না, নতুন পদ সৃষ্টি করে তাকে নিয়োগ দেওয়া হয় এই সরকারের আমলে। কিন্তু ছাত্ররা ঘোষণা দেয় হামলাকারীদের আজীবন বহিষ্কারাদেশ নিশ্চিত না করে তারা ক্যাম্পাস ছেড়ে যাবে না এবং সারা রাত সহ-উপাচার্যকে অবরুদ্ধ করে রাখে। অবশেষে চাপের মুখে নতি স্বীকার করতে বাধ্য হয় সহ-উপাচার্য। পরদিন তদন্ত কমিটি গঠন, কমিটির রিপোর্ট প্রদান, স্বাক্ষ্য গ্রহণ, ডিসিপ্লিনারি কমিটির মিটিং, শাস্তি প্রদান—এসব কাজ সম্পন্ন হয় মাত্র ২৪ ঘণ্টার মধ্যে। অথচ আগের কোনো ঘটনায় তদন্ত কমিটির রিপোর্ট প্রকাশ হয়নি। এখানেই এ আন্দোলনের সার্থকতা।
দাবি আদায় না হওয়া পর্যন্ত শিক্ষার্থীরা ক্যাম্পাস ছেড়ে যায়নি মুহূর্তের জন্যও। টানা ৪৮ ঘণ্টা ক্যাম্পাসে অবস্থান করে বিজয় অর্জন করে ফেরে তারা।
বুয়েটে শিক্ষার্থীদের এই প্রতিবাদ এবারই প্রথম নয়। ২০০২ সালের ৮ জুন, টেন্ডার দখলকে কেন্দ্র করে ছাত্রদলের দুই গ্রুপের মধ্যে গোলাগুলির একপর্যায়ে মারা যান সাবেকুন নাহার সনি। তখনো শিক্ষার্থীরা সেই হত্যাকাণ্ডের বিরুদ্ধে আন্দোলন গড়ে তুলেছিল, যা পুরো দেশেই আলোড়ন তুলেছিল। এবারও ছাত্রলীগের সন্ত্রাসের বিরুদ্ধে ছাত্রছাত্রীরা একজোট হয়ে প্রতিবাদ করল।
প্রসঙ্গত, কুয়েট (খুলনা প্রকৌশল বিশ্ববিদ্যালয়) ও জগন্নাথ বিশ্ববিদ্যালয়ে ২ ও ৩ জানুয়ারি আন্দোলনকারী শিক্ষার্থীদের ওপর হামলা করে ছাত্রলীগ। প্রশাসনের প্রত্যক্ষ সমর্থনে এ হামলা চালায় ছাত্রলীগ। বুয়েটে ছাত্ররা সফল হলেও কুয়েটে হামলার পর একাডেমিক কার্যক্রম ও আবাসিক হল বন্ধ ঘোষণা করা হয়েছে। জগন্নাথ বিশ্ববিদ্যালয়ে শিক্ষার্থীরা এখনো লড়ছে। কুয়েটে নিম্নমানের ফিস্ট সরবরাহ করার প্রতিবাদ করায় হামলা করা হয় তাদের ওপর। জগন্নাথ বিশ্ববিদ্যালয়ে প্রথম বর্ষের অতিরিক্ত ভর্তি ফি প্রত্যাহারের আন্দোলনে হামলা চালায় ছাত্রলীগ। এখন সময় এসেছে শিক্ষাপ্রতিষ্ঠানগুলোর এসব অন্যায়-অবিচার রুখে দাঁড়ানোর। বুয়েটের শিক্ষার্থীদের এ বিজয় নিঃসন্দেহে সারা দেশের ছাত্রসমাজকে অনুপ্রাণিত করবে অন্যায়ের বিরুদ্ধে রুখে দাঁড়াতে।
লেখকেরা বুয়েটের প্রাক্তন শিক্ষার্থী।
শিক্ষা মন্ত্রণালয়ের নির্দেশ পালনের পাশাপাশি শিক্ষকদের বেতনও বাড়ান
বাড়তি ফি ও কোচিং-বাণিজ্য
রাজধানীর নামীদামি অনেক শিক্ষাপ্রতিষ্ঠানের প্রধানেরা শিক্ষা মন্ত্রণালয় ও আদালতের নির্দেশের চেয়ে অনেক বেশি চলেন বাণিজ্যের প্ররোচনায়; তারই একটা নিদর্শন পাওয়া গেল শিক্ষামন্ত্রী ও শিক্ষাসচিবের সঙ্গে তাঁদের বৈঠকে। ভর্তি ফি বাবদ পাঁচ হাজার টাকার বেশি নেওয়া, কোচিং চালানো ইত্যাদি অনিয়ম বিষয়ে তাঁদের মধ্যে অনুশোচনার বদলে অন্যায়ের সাফাই-ই বেশি দেখা গেছে। তবে, বাড়তি টাকা ফেরত দেওয়া এবং কোচিং বন্ধে শিক্ষা মন্ত্রণালয়ের অটল অবস্থান প্রশংসনীয়।
শিক্ষার্থীদের ভর্তি, শ্রেণী উত্তরণ, অনুদানসহ বিভিন্ন অজুহাতে অভিভাবকদের কাছ থেকে বাড়তি অর্থ আদায় মোটামুটি অলিখিত বিধান হয়ে উঠেছিল। অভিভাবকদের ভোগান্তি এমন পর্যায়ে পৌঁছায় যে মিরপুরের মনিপুর উচ্চবিদ্যালয় ও কলেজের সামনে তাঁরা প্রতিবাদমুখর হয়ে ওঠেন। এ ঘটনাকে কেন্দ্র করে মিরপুর-২ আসনের সাংসদ কামাল আহমেদ মজুমদার সাংবাদিক ও অভিভাবকদের লাঞ্ছনাও করেন। এরই প্রতিক্রিয়ায় শিক্ষা মন্ত্রণালয় সংশ্লিষ্ট বিভিন্ন শিক্ষাপ্রতিষ্ঠানের প্রধানদের সঙ্গে বৈঠক করে। যাঁরা সেখানে হাজির ছিলেন, তাঁদের প্রায় সবার বিরুদ্ধেই অতিরিক্ত ফি আদায়ের অভিযোগ ছিল। আশা করা হয়েছিল, তাঁরা তাঁদের ভুল স্বীকার করবেন এবং শিক্ষা-বাণিজ্য না করেও কীভাবে বিদ্যালয়গুলোর ব্যয় যথাযথভাবে মেটানো যায়, তার একটা রূপরেখা পেশ করবেন। কিন্তু দেখা গেল, তাঁরা কৃতকর্মের জন্য অনুতপ্ত তো ননই, উপরন্তু শিক্ষামন্ত্রী ও শিক্ষাসচিবের সঙ্গে বচসায় লিপ্ত হন। আমরা এর নিন্দা জানাই।
উচ্চ আদালত এর আগে বাণিজ্যিক কোচিং বন্ধেরও নির্দেশ দিয়েছিলেন, মন্ত্রণালয় থেকেও বাড়তি ফি নেওয়া বন্ধের হুকুম ছিল। কিন্তু কোনো নির্দেশই পালিত হয়নি। এই অবস্থায় শিক্ষামন্ত্রীর কঠোর হওয়া ছাড়া কোনো উপায় নেই। বাড়তি টাকা নিলে তা ফেরত দেওয়া এবং কোচিংয়ে জড়িত শিক্ষকদের তালিকা তৈরিসহ স্কুল-কলেজের প্রধানদের স্বেচ্ছাচারিতা বন্ধ করা দরকার। দেশের সব শিক্ষাপ্রতিষ্ঠানের আয়-ব্যয় ও পরিচালনার বিষয়টিও কঠোর নজরদারির মধ্যে আনা জরুরি।
এসব জরুরি কাজের পাশাপাশি শিক্ষকদের আয় বাড়ানোর ব্যবস্থাও করতে হবে। যত দিন না শিক্ষকেরা অন্যান্য পেশার সমতুল্য মর্যাদা ও আর্থিক সুবিধা পাচ্ছেন, তত দিন সুষ্ঠু শিক্ষা-সংস্কৃতি গড়ে উঠবে না।
আলোর নিচে অন্ধকার দূর করায় মনোযোগী হোন
প্রাথমিকে ঝরে পড়া সমস্যা
শিক্ষাকে সাধারণত আলোর সঙ্গে তুলনা করা হয়ে থাকে। প্রাথমিক শিক্ষাকে ধরা হয় সেই আলোর প্রথম শিখা। কিন্তু আলোর নিচে যেমন অন্ধকার থাকে, শিক্ষার আলোর বৃত্তের তলাতেও তেমনি এক অন্ধকার বিরাজ করছে। প্রাথমিক শিক্ষার প্রথম সোপান থেকেই উদ্বেগজনক হারে শিক্ষার্থীদের ঝরে যাওয়া হলো তেমন এক অন্ধকার। এখনো প্রথম শ্রেণীতে ভর্তি হওয়া প্রায় এক-তৃতীয়াংশ শিশু পঞ্চম শ্রেণী শেষ করার আগেই ঝরে পড়ছে। তারা কোনোরকমে সাক্ষর হচ্ছে বটে, কিন্তু শিক্ষিত হয়ে উঠছে না।
৯ জানুয়ারি শুরু হয়েছে ‘জাতীয় প্রাথমিক শিক্ষা সপ্তাহ’। সরকারিভাবে এবারের স্লোগান ঠিক করা হয়েছে, ‘জাতির জন্য অহংকার, এক শ ভাগ ভর্তির হার’। সরকারিভাবে দাবি করা হয়েছে, শিশুদের বিদ্যালয়ে ভর্তির হার এখন শতভাগের কাছাকাছি, প্রায় ৯৯ দশমিক ৪৭ শতাংশ। বেসরকারি বিশেষজ্ঞদের মধ্যে এই হার নিয়ে সংশয় থাকলেও শিক্ষার বিস্তারে যে গতি এসেছে, তা অস্বীকার করার উপায় নেই। কিন্তু পাল্টা আরেকটি পরিসংখ্যান এই অর্জনের গৌরবকে ম্লান করে দিচ্ছে। দেখা যায়, সহস্রাব্দ উন্নয়ন লক্ষ্যমাত্রা অর্জনের উৎসাহে শিশুদের যেনতেনভাবে বিদ্যালয়ে ভর্তি করানোই হয়ে গেছে সরকারি সংস্থাগুলোর লক্ষ্য। কিন্তু বিদ্যালয়ে স্থায়ী হওয়ার ব্যাপারটা নিশ্চিত করার ব্যবস্থা দুর্বল হওয়ায় মোট শিক্ষার্থীদের তিন ভাগের এক ভাগই একসময় বিদ্যালয় ত্যাগ করছে।
দারিদ্র্য এবং দারিদ্র্যই প্রধান কারণ এই ঝরে যাওয়ার জন্য। আর এই দারিদ্র্য বাড়ছে বৈ কমছে না। ঝরে পড়া ঠেকানোয় উপবৃত্তি বাড়ানো, দুপুরের খাবার দেওয়াসহ বিভিন্ন কর্মসূচি জারি রয়েছে। যে শিশুরা বিদ্যালয় ত্যাগ করে, তারা সাধারণত যুক্ত হয় আয়মূলক কাজে। অতটুকু শিশুর ওইটুকু আয়ও তাদের পরিবারের দরকার। তার মানে, অভিভাবকদের আয় বাড়লে শিশুদের আর কাজে যোগ দিতে হয় না। মনোযোগটা তাই দিতে হবে সার্বিকভাবে দারিদ্র্য বিমোচনে।
তবে উপানুষ্ঠানিক শিক্ষা, সন্ধ্যাকালীন স্কুল, ঝরে পড়া শিক্ষার্থীদের নজরে রেখে শিক্ষাদান কর্মসূচি নেওয়া গেলে পরিস্থিতির কিছুটা উন্নতি হতে পারে।
শিক্ষাঙ্গন
উপাচার্যগণের ফাউস্টীয় বাতিক
জাহাঙ্গীরনগর বিশ্ববিদ্যালয়ের ইংরেজি বিভাগের শিক্ষার্থী জুবায়ের হত্যার বিচারের দাবিতে এক হয়েছে শিক্ষার্থী ও শিক্ষকদের এক বড় অংশ। ‘জাহাঙ্গীরনগর বিশ্ববিদ্যালয়ে ছাত্রলীগের কোনো কমিটি নেই’—এমন বক্তব্য দিয়ে ক্ষমতাসীন দলের আশীর্বাদধন্য ছাত্রসংগঠনটির কেন্দ্রীয় সভাপতি এবং সাধারণ সম্পাদক এই মৃত্যুর দায়ভার এড়াতে চেয়েছেন। জুবায়ের নিহতের খবর যখন পত্রিকায় দেখছিলাম তখনই মনে পড়ছিল আনন্দের কথা। আমাদের সহপাঠী আনন্দ একই ভাবে একই বিশ্ববিদ্যালয়ে আওয়ামী লীগের আগের শাসনামলে ছাত্রলীগের অভ্যন্তরীণ কোন্দলে হত্যার শিকার হয়েছিল। তার হত্যাকারীদের দলে তার সহপাঠীরাও ছিল। সেই ঘটনার কোনো বিচার হয়নি। জীবনের পথ চলায় সেই চিহ্নিত খুনিদের কারও কারও সঙ্গে দেখা হয় আর মনে পড়ে যায় অর্থনীতি বিভাগের ছাত্র আনন্দের মুখখানা। সেই সময় সাধারণ শিক্ষার্থীরা সেই হত্যার প্রতিবাদে জোরালো কোনো আন্দোলন গড়ে তুলতে পারেনি। কিন্তু আজ শিক্ষার্থীরা একজোট। যে দল বা সংগঠনই তারা করুক না কেন, শিক্ষাঙ্গনে কারও মৃত্যুই তারা মানবে না।
আনন্দ নিহত হওয়ার পর জাহাঙ্গীরনগর বিশ্ববিদ্যালয়ে ছাত্রলীগের দুই উপদল সবার কাছে পরিচিতি পায় ধর্ষক গ্রুপ ও খুনি গ্রুপ হিসেবে। এবার আওয়ামী লীগের নেতৃত্বে মহাজোট সরকার ক্ষমতায় আসার সঙ্গে সঙ্গে প্রথম ক্ষমতার তাপ টের পাওয়া গিয়েছিল জাহাঙ্গীরনগরসহ আরও কয়েকটি বিশ্ববিদ্যালয়ে। এ দফায় জাহাঙ্গীরনগর ক্যাম্পাসে ধর্ষক আর খুনি গ্রুপের বাইরে ছাত্রলীগ নিজের দাপটের প্রকাশ ঘটাতে অভিনব (!) কায়দা বেছে নেয়—প্রতিদ্বন্দ্বী গ্রুপের কর্মীদের বিশ্ববিদ্যালয়ের আবাসিক হলের ছাদ থেকে ছুড়ে ফেলা। বারকয়েক এমন ঘটনা ঘটে; টেন্ডারবাজি নিয়ে কয়েক দফা নিজেদের মধ্যে সংঘর্ষ বাধে। এমন ভয়াবহ ও হিংস্র থাবার নিচে বুক পেতেই খুঁড়িয়ে খুঁড়িয়ে চলছে জাহাঙ্গীরনগরসহ ‘মানুষ গড়ার কারখানা’ পাবলিক বিশ্ববিদ্যালয়গুলো।
তবে জুবায়ের হত্যাকাণ্ড আরও কিছু দিকে দৃষ্টি ফেরায়। এ হত্যাকাণ্ডটি ঘিরে সবচেয়ে বড় অভিযোগ উঠেছে প্রশাসনের বিরুদ্ধে, যেই প্রশাসনের কর্তাব্যক্তি একজন শিক্ষক। বিশ্ববিদ্যালয়ের উপাচার্য প্রতিষ্ঠানটির ‘অভিভাবক’ হিসেবে গণ্য হন। প্রাতিষ্ঠানিকভাবে সবার দেখভালের দায়িত্ব তাঁর ওপরই বর্তায়। তাঁর প্রতিষ্ঠানে একজন শিক্ষার্থী নিহত হওয়ার দায় তিনি কিছুতেই অস্বীকার করতে পারেন না। দুঃখের বিষয় হলো, প্রশাসনের সর্বোচ্চ ক্ষমতাধর পদে আসীন ব্যক্তিরা প্রায়শই ভুলে যান তাঁদের প্রথম পরিচয় তাঁরা শিক্ষক। শিক্ষার্থী-শিক্ষক সম্পর্ক সারা জীবনের—প্রাতিষ্ঠানিক কোনো গণ্ডির মধ্যে এটি সীমাবদ্ধ থাকে না। কিন্তু চলমান শিক্ষক রাজনীতিতে ক্ষমতাবান থাকার জন্য এবং এভাবে নিজের পদ আঁকড়ে থাকতে ক্ষমতাসীন দলের ছাত্রসংগঠনের কর্মীদের তাঁরা নানাভাবে ব্যবহার করেন।
বাংলাদেশে বিশ্ববিদ্যালয়গুলোতে শিক্ষক রাজনীতির চলমান সংস্কৃতিতে ক্ষমতাসীন দলের ছাত্রসংগঠনের নেতাদের সঙ্গে শিক্ষক নেতাদের ঘনিষ্ঠতা এবং নানা ধরনের ‘লেনদেন’-এর খবর গণমাধ্যমে না এলেও এ নিয়ে সব বিশ্ববিদ্যালয়েই জোরালো বাতচিত রয়েছে। এই ‘লেনদেন’-নির্ভর সংস্কৃতিরই নব্য সংস্করণ হলো জাহাঙ্গীরনগর বিশ্ববিদ্যালয়ে ছাত্রলীগের ’উপাচার্য গ্রুপের’ তাণ্ডব। স্বয়ং উপাচার্য সন্ত্রাস লালন করেন আর তাঁকে কেন্দ্র করে ছাত্রদের মধ্যে একটি পেটোয়া বাহিনী তৈরি হতে পারে, সেটা এতটা স্পষ্টভাবে আগে দেখা যায়নি।
পত্রিকায় প্রকাশিত প্রতিবেদন থেকে জানা যায়, জুবায়ের হত্যার সঙ্গে জড়িত ব্যক্তিদের বিচারের দাবিতে উপাচার্যের কার্যালয় ঘেরাও করে যখন বিক্ষোভ করছিল বিশ্ববিদ্যালয়ের শিক্ষার্থীরা, তখন ছাত্রলীগের নামে কয়েক শ ছাত্র পুলিশের সামনেই স্লোগান দিচ্ছিলেন, ‘উপাচার্য, তোমার ভয় নাই, রাজপথ ছাড়ি নাই।’ আসলে কিসের ভয় একজন উপাচার্যের? সাধারণ শিক্ষার্থীদের ভয়? নাকি গদি হারানোর ভয়? বিশ্ববিদ্যালয়ের শিক্ষার্থীরা তো নিয়মতান্ত্রিকভাবে তাদের দাবি আদায়ের আন্দোলন গড়ে তোলার বাইরে কিছু করেনি।
জাহাঙ্গীরনগর বিশ্ববিদ্যালয়ে শিক্ষার্থী-শিক্ষকদের চলমান আন্দোলনে আরও কিছু খানাখন্দ যোগ হয়েছে। শিক্ষকেরা বিভক্ত হয়েছেন প্রতিবাদ-সুবিধার তরিকায়। শিক্ষক সমিতির মিটিংয়ে উপাচার্যপন্থী শিক্ষকেরা চড়াও হয়েছেন শিক্ষক সমিতির সভাপতিসহ অন্যদের বিরুদ্ধে। শিক্ষক সমিতির সভাপতিকে অসম্মান করেছেন প্রক্টর। হাতাহাতি, ধাক্কাধাক্কির ঘটনা ঘটেছে। একদল শিক্ষক ক্লাস বর্জন করতে চাইছেন, প্রতিবাদস্বরূপ অন্য দল ক্লাস নিয়ে প্রমাণ করার চেষ্টা করছেন যে বিশ্ববিদ্যালয় চলছে স্বাভাবিক গতিতেই। জাহাঙ্গীরনগর বিশ্ববিদ্যালয়ের শিক্ষক রাজনীতির ঢং এবং রং অন্যান্য বিশ্ববিদ্যালয়ের মতো নয়। রংধনুর রঙে সাজানো গ্রুপগুলো। একই শিবিরে থাকছে আওয়ামীপন্থী, বিএনপিপন্থী, বাম এবং জামায়াত। এখানে উপাচার্য গ্রুপ এবং উপাচার্যবিরোধী গ্রুপ হিসেবেই এই শিবিরগুলোর পরিচয়।
আরও কয়েকটি বিশ্ববিদ্যালয়েও ঘটেছে শিক্ষার্থীদের ওপর নির্যাতন চালানো হয়েছে। ঢাকার ঐতিহ্যবাহী শিক্ষাপ্রতিষ্ঠান, অথচ বিশ্ববিদ্যালয় হিসেবে নবীন জগন্নাথ বিশ্ববিদ্যালয়ে চলছে আন্দোলন। সেখানে শিক্ষক নিয়োগকে কেন্দ্র করে উপাচার্যকে হেনস্তা করেছিল ছাত্রলীগ। তাদের দ্বারা অসম্মানিত হলেন প্রশাসনিক ভবনের কর্মকর্তারা। তবু তাতে উপাচার্যের মান যায়নি। কারণ, হয়তো উনার মান এখন ক্ষমতার কাছে বন্ধক রাখা আছে। ছাত্রলীগ হামলা চালিয়েছে বাম সংগঠনগুলোর মিছিলে, বাম সংগঠনের মেয়েদের ওপর আক্রমণ করা হয়েছে, তাতে উপাচার্যের কোনো সমস্যা হয়নি। কিন্তু তাঁর মান গেছে যখন বর্ধিত বেতন-ফির বিরুদ্ধে বাম ছাত্রসংগঠনগুলোর নেতৃত্বে বিশ্ববিদ্যালয় শিক্ষার্থীদের চলমান আন্দোলনের একপর্যায়ে শিক্ষার্থীরা ব্যাংকের মূল গেটে তালা লাগিয়ে দেয় আর কয়েকজন শিক্ষকদের সঙ্গে তাদের বচসা হয়। তারপর, শিক্ষকেরা কালো ব্যাচ পরে পরের দিন এই ঘটনার প্রতিবাদ জানানোর এবং আন্দোলনরত শিক্ষার্থীদের বিরুদ্ধে মামলা করার ঘোষণা দিলেন। হায়! কী করুণ ও মর্মান্তিক এই ক্ষমতার মাহাত্ম্য!
গত বছর উপাচার্যরা অনেকেই বিশ্ববিদ্যালয়ের মঞ্জুরি কমিশনের চেয়ারম্যানের নেতৃত্বে প্রধানমন্ত্রীর সঙ্গে দেখা করতে গিয়েছিলেন। তাঁদের অনেক দাবির মধ্যে একটা দাবি ছিল, সাংসদদের সমমর্যাদা পাওয়া। এতেই বোঝা গিয়েছিল উপাচার্যরা এখন আসলে কী চান। আরও বেশি ক্ষমতা চাওয়াই ফসল হলো আজকে বিশ্ববিদ্যালয়গুলোর চলমান পরিস্থিতি।
আমাদের এই উপাচার্যরা যেন আজকের দিনের ফাউস্ট। অর্থ, যশ, প্রতিপত্তির বিনিময়ে নিজের আত্মা বিক্রি করতে ব্যস্ত। ছাত্রলীগ বা ছাত্রদলের এই নেতারাই যে তার গদি ঠিক রাখার অস্ত্র। শিক্ষক প্রতিনিয়তই ছাত্রনেতাদের কাছে ক্ষমতা ভিক্ষা চাইছেন। তাঁদের হয়তো এতে মান যায় না, কিন্তু তাঁদের সহকর্মী হিসেবে আমরা অসম্মান বোধ করি; লজ্জায় মাথা নিচু হয়ে আসে আমাদের।
ঘটনাগুলোকে নিয়ে অসহায় চাপা কষ্ট কেবলই আমাদের অপরাধী করে। আমাদের সহপাঠী বিশ্ববিদ্যালয় থেকে লাশ হয়ে ফিরে গেছে, আমাদের ছাত্রদেরও আমরা বাঁচাতে পারি না; যেমন বাঁচাতে পারিনি ঢাকা বিশ্ববিদ্যালয়ের ইসলামের ইতিহাস এবং সংস্কৃতি বিভাগের ছাত্র আবু বকরকে। বিশ্ববিদ্যালয়ে অস্ত্রের সংস্কৃতি, মারধরের ধারাবাহিকতা, হত্যা, কেন যেন সময়কে এগোতে দেয় না, কেবলই স্তব্ধ করে। আমরা কেন শিক্ষার্থীদের নিরাপত্তা নিশ্চিত করতে পারি না? ক্রমেই আমরা হয়ে যাচ্ছি আত্মা বিক্রির বাজারে ব্যস্ত বিক্রেতা আর শিক্ষার্থীর রক্তের ওপর দিয়েই আমরা ক্যাম্পাসে যাই, ফিরে আসি।
ক্যাম্পাসের জীবন ও মৃত্যু
জুবায়েরের দৃশ্য ও অদৃশ্য ঘাতকেরা
কিছুদিন পর জাবির ছাত্র জুবায়েরের কবরে ঘাস গজাবে, মিডিয়ার নজর তত দিনে চলে যাবে অন্য কোনো হত্যাকাণ্ডের দিকে। শোক-ক্রোধ- প্রতিবাদের উপলক্ষের অভাব ঘটবে না সোনার বাংলায়। এসব উৎপাদনের কারখানাগুলোও পুরোদমে চলতে থাকবে; আমরা শোকার্ত ও প্রতিবাদী হতেই থাকব। কিন্তু দিন বদলাবে না।
কিন্তু জুবায়েরের দৃশ্যমান মৃতদেহ আর অদৃশ্য খুনিদের নিয়ে আমরা কী করব? তদন্ত প্রতিবেদনে লেখা হবে—নৃশংস খুন একটা হয়েছে বটে, কিন্তু খুনি শনাক্ত হয়নি। যেমন প্রায় দুই বছর পরও ঢাবির ছাত্র আবুবকরের খুনিরা অদৃশ্য হয়ে গেছে। ১৯৯৯ সালে জাবির ছাত্র আনন্দ, এর আগের দীপু কিংবা আরও আগের কবীরের খুনিদের গায়েবি জগতে নাম লেখাবে নতুন খুনিরাও।
বিশ্ববিদ্যালয় উচ্চশিক্ষা ও উচ্চ নৈতিকতার প্রতিষ্ঠান। সেই প্রতিষ্ঠান আমাদের শিক্ষা দিল: ক্যাম্পাসে খুনিরা সম্পূর্ণ দায়মুক্ত, আইনি চক্ষু বা পুলিশি হাত তাদের দেখতে বা ধরতে পারবে না। এভাবেই রোপিত হলো সম্ভাব্য আরও হত্যাকাণ্ডের এবং সেসবের দায়মুক্তির বীজ। যেমন করে অতীতের অপরাধের দায়মুক্তির সোপান দিয়েই ক্রমশ শক্তিশালী হয়ে উঠেছিল জুবায়েরের খুনিরা।
জুবায়ের হত্যার দ্বিতীয় দিকটি হলো বর্বরতা। সবার চোখের সামনে দিয়ে ধরে নিয়ে গিয়ে, প্রকাশ্য জায়গায়, খোলা আকাশের নিচে ঘণ্টা খানেক সময় নিয়ে তাঁকে হত্যা করা হয়েছে। মাথার খুলি থেকে শরীরের বিভিন্ন অঙ্গপ্রত্যঙ্গ রড দিয়ে ভাঙা, পেটের কাছে কয়েক জায়গায় এফোঁড়-ওফোঁড় করা হয়। তাঁর দেহে অজস্র ক্ষতস্থান বানানো হয়। সেই ক্ষত দিয়েই রক্ত চুইয়ে সব অঙ্গপ্রত্যঙ্গ বিকল হয়ে ছেলেটি মারা যায়। পাঠক, নিজের শরীরের ওপর এমন বর্বরতার ফল চিন্তা করুন; কিংবা ভাবুন আপনার আপনজনের সঙ্গে এমনটাই করা হয়েছে, অথবা সেই বর্বর হত্যার দৃশ্যে আপনিও দর্শক হিসেবে উপস্থিত এমন কল্পনা করুন; তারপর বলুন জুবায়ের কত ডিগ্রির বর্বরতার শিকার? আপনার সন্তান, আপনার ভাই, আপনার বন্ধু বা আপনার সহপাঠী বা আত্মীয় বা প্রতিবেশীর হাত দিয়ে এমন বর্বরতা ঘটলে, সেই হাতে কি আপনি হাত মেলাবেন? তাদের স্বীকার করবেন আপনার সন্তান, আপনার ভাই, আপনার বন্ধু বা আপনার সহপাঠী বা আত্মীয় বা প্রতিবেশী হিসেবে?
কে কী করবেন জানি না, কিন্তু জুবায়েরের হত্যাকারীদের রক্ষার চেষ্টায় কোনো কসুর করেনি জাহাঙ্গীরনগর বিশ্ববিদ্যালয় প্রশাসন। উপাচার্য মহাশয়ের প্রথম উক্তিই ছিল ‘ছাত্রলীগ এ কাজ করতে পারে বিশ্বাস করি না’। প্রতিদানে শোকাহত ও প্রতিবাদী শিক্ষার্থীদের অবরোধ থেকে ‘ভিসি তোমার ভয় নাই, রাজপথ ছাড়ি নাই’ স্লোগান দিয়ে ছাত্রলীগ নামধারীরা তাঁকে ‘উদ্ধার’ করে। তিনি বলেছেন জাবিতে ছাত্রলীগের কমিটি নেই, ছাত্রলীগের কেন্দ্রীয় কমিটিও তা সমর্থন করেছে। কিন্তু মাননীয় উপাচার্য ৩১ জানুয়ারি, ২০১১ তারিখে জাবি ক্যাম্পাসে আয়োজিত ছাত্রলীগের প্রতিষ্ঠাবার্ষিকী অনুষ্ঠানে তাহলে আপনি কেন গিয়েছিলেন? কাকে সেখানে কেক খাওয়াচ্ছিলেন? তিনি কি ছাত্রলীগের স্থগিত কমিটির যুগ্ম সম্পাদক আসগর আলী নন? জুবায়ের হত্যায় আসগর আলীএবং তাঁর কর্মীরা জড়িত বলেই তো অভিযোগ।
যে তিনজন ছাত্রলীগ কর্মী খুনের অভিযোগে অভিযুক্ত, উপাচার্য তাঁদের সাময়িক বহিষ্কার করে তাঁদের বাঁচাতে চেয়েছিলেন। পরে আন্দোলনের চাপে চিরতরে বহিষ্কার করেন। কিন্তু এত দিন এরাই তো বিশ্ববিদ্যালয়ে প্রশাসনের হাতকে শক্তিশালী করে এসেছে, শিক্ষার্থীদের আন্দোলন দমন করেছে। ছিনতাই, সন্ত্রাস, অস্ত্রবাজি করেও তারা বিচারের ঊর্ধ্বে থাকতে পেরেছে, তাই না? এই প্রশ্ন তাই জাগবেই, হত্যাকাণ্ড ঘটানোর মতো লাগামছাড়া স্বাধীনতা যে গুটি কয়েক ছাত্র উপভোগ করছিল, সেই স্বাধীনতা তাদের কে দিয়েছিল? জুবায়েরের দুই চিহ্নিত খুনিকে তো সদ্য পদত্যাগ করা প্রক্টরই মাইক্রোবাসে করে সশস্ত্র অবস্থায় হলে তুলে দিতে চেয়েছিলেন!
জাহাঙ্গীরনগর বিশ্ববিদ্যালয়ের পরম অভিভাবক উপাচার্য এবং তাঁর সমর্থক শিক্ষকেরা এমন এক প্রশাসনিক পদ্ধতি জারি রেখেছেন, যার আনুকূল্যে এমন ঘটনা ঘটা অস্বাভাবিক নয়। জুবায়ের হত্যাকাণ্ডে তাই বিশ্ববিদ্যালয় প্রশাসনের পদ্ধতিগত দায় অস্বীকার করা যায় না। উদ্ভূত পরিস্থিতির কথা বলে শিক্ষার্থীদের দাবি মেনে প্রক্টর পদত্যাগ করেছেন বটে, কিন্তু আজ্ঞাবহদের পদত্যাগে কি আজ্ঞার মালিকের দায় পরিশোধ হয়? বর্বর খুনিদের যে প্রশাসন আশ্রয় দেয়, এবং এ ধরনের প্রশাসনকে যাঁরা সরকারি ক্ষমতার ঢাল দিয়ে রক্ষা করেন; তাঁদের দায় কি পরিশোধযোগ্য নয়?
সবচেয়ে বড় কথা, জীবনের আশঙ্কার কথা, পরীক্ষা দিতে গিয়ে নিরাপত্তার প্রয়োজনের কথা জুবায়ের প্রক্টরসহ প্রশাসনকে জানিয়েছিলেন। এ বাবদ একটি দরখাস্তও প্রশাসন বরাবর পেশ করা ছিল। ঘটনার দিন তিনি নিরাপত্তা চেয়ে প্রক্টরকে ফোন দিয়েছিলেন বলেও দাবি করা হচ্ছে তাঁর সহপাঠীদের পক্ষ থেকে। তাঁর মুঠোফোনের কললিস্টে কিংবা ফোন কোম্পানির হাতে এর রেকর্ড থাকার কথা। ১১ জানুয়ারির প্রথম আলো দেখুন জুবায়ের হত্যা ও পরের পরিস্থিতির পেছনে প্রশাসনিক রাজনীতির দায়টা আরও স্পষ্ট হবে। এসব কারণেই জুবায়েরের বাবা বিশ্ববিদ্যালয় কর্তৃপক্ষের তদন্তে আস্থা হারিয়েবিচার বিভাগীয় তদন্ত দাবি করছেন।
এখানেই শেষ নয়, শিক্ষার্থীদের দাবি মেনে প্রশাসন নিরাপত্তা কর্মকর্তাকে অপসারণ করেছে বলে খবর বেরিয়েছে। কার্যত তাঁকে নিরাপত্তা কর্মকর্তার পদ থেকে সরিয়ে স্টেট ডিপার্টমেন্টের কর্মকর্তা করা হয়েছে। অবুঝ শিশুও একে শাস্তি বলতে রাজি হবে না। এই ব্যক্তিটি ১৯৯৯ সালে ধর্ষক গ্রুপের হল দখলের সহযোগী ছিলেন। অনির্বাচিত উপাচার্য শরীফ এনামুল কবির তাঁকে নিরাপত্তা কর্মকর্তা বানান।
অবিচার আর অপরাধের পুরস্কারের এ খাসলতের অপর নাম প্রশাসনিক স্বৈরতন্ত্র। স্বয়ং উপাচার্য এর মধ্যমণি হিসেবে সুপ্রতিষ্ঠিত। তাঁকে রক্ষার জন্য পুরোনোদের অনেকের পাশাপাশি হাজির নতুন নিয়োগপ্রাপ্ত আরও ২০০ শিক্ষক। এঁদের বেশির ভাগই নিযুক্ত হয়েছেন যোগ্যতার মানদণ্ডে নন, দলীয় আনুকূল্যে। শিক্ষক সমিতির সভায় হাতাহাতি করে এঁরা প্রমাণ করেছেন, নিয়োগদাতার হাত কত শক্তিশালী। আরও ২০-৩০ বছর এঁরা বিশ্ববিদ্যালয়ের শিক্ষকের পদ অলংকৃত করে থাকবেন, যার খেসারত দিতে থাকবে জাহাঙ্গীরনগর বিশ্ববিদ্যালয় ও এর বর্তমান ও ভবিষ্যতের শিক্ষার্থীরা। এই অযোগ্যরাই বিদ্যাচর্চার থেকে প্রশাসনিক দুধ-মধু আহরণে বেশি জড়িয়ে থাকেন। একটি বিশ্ববিদ্যালয়কে ধ্বংস করায় অযোগ্য শিক্ষকদের থেকে কামিয়াব আর কে আছে?
কেবল জাহাঙ্গীরনগরই নয়, দেশের বাদবাকি পাবলিক বিশ্ববিদ্যালয়ের পরিস্থিতিও কমবেশি এমন। এভাবে হলগুলোকে দুর্বৃত্ত ছাত্রনেতাদের আখড়া বানানো, অপরাধীবান্ধব প্রশাসন চালানো আর অযোগ্য অনুগতদের শিক্ষক বানিয়ে দল ভারী করার মাধ্যমে বিশ্ববিদ্যালয়গুলোর অপরাধীকরণ চূড়ান্ত করা হচ্ছে। এই অপরাধীকৃত প্রশাসনের পক্ষেই ক্যাম্পাসে একের পর এক বর্বরতার মঞ্চ সাজিয়ে বসে থাকা সম্ভব।
জুবায়ের যাদের হাতে নিহত হয়েছেন, তাদের শাস্তি হোক। কিন্তু যাদের ক্ষমতা-বিত্তের মোহ ক্যাম্পাসগুলোকে বর্বরতার লীলাক্ষেত্র বানাতে দ্বিধা করছে না, তাদের শাস্তি ছাড়া এই শোক, এই বিবেক আর এই প্রতিবাদ কোনো অর্থ বহন করবে না। জুবায়েরের মৃত্যুর বিচার বিভাগীয় তদন্ত, পাবলিক বিশ্ববিদ্যালয়ের অনির্বাচিত উপাচার্যদের অপসারণ করে নির্বাচিত উপাচার্য নিয়োগ, বিশ্ববিদ্যালয় আইন থেকে উপাচার্যদের একচেটিয়া ক্ষমতা রদ এবং নিরপেক্ষ তদন্তের মাধ্যমে গত এক যুগে সব নিয়োগ-দুর্নীতির প্রতিকার ছাড়া উচ্চশিক্ষা ও বিশ্ববিদ্যালয় প্রতিষ্ঠানকে অধঃপতন থেকে রক্ষার চিন্তা বাতুলতা মাত্র। এখন প্রশ্ন হচ্ছে, সরকার, শিক্ষা উপদেষ্টা, ইউজিসিসহ সংশ্লিষ্টরা বিশ্ববিদ্যালয়গুলোর এই মরণযন্ত্রণাকে কি দীর্ঘায়িত করবেন, নাকি যা চলছে তা চলতে দিয়ে মৃত্যুকে এগিয়ে আনবেন?
গত বছরগুলোয় দেশের সব পাবলিক বিশ্ববিদ্যালয়ের জনপ্রিয় আন্দোলনগুলোর লক্ষ্য ছিল প্রশাসনিক স্বৈরতন্ত্র আর সন্ত্রাস-দখলদারি বন্ধ করা। উচ্চশিক্ষা বাঁচাতে হলে এই দুয়ের অবসান ঘটাতেই হবে। জাবির আন্দোলনকারীরা এই দাবিকে প্রকাশ করেছেন: খুন-সন্ত্রাস দখলদারি/বিশ্ববিদ্যালয়গুলো কারও জমিদারি নয়। জাবি ছাত্র জুবায়েরের জীবন ও মৃত্যু এই জমিদারিরই শিকার। 
শিক্ষার্থীদের শারীরিক শাস্তি দেওয়া বন্ধ হোক
শিক্ষকের নির্মম আচরণ
শিশুদের দুষ্টুমি প্রাণের লক্ষণ। ওরা হাসবে, খেলবে, হইচই করবে। আবার পড়ায় মনোযোগীও হবে। এটাই তাদের ধর্ম। বাসাতেই হোক বা স্কুলে—সব সময় ওদের চঞ্চলতার প্রকাশ থাকবেই। একে অন্যায় হিসেবে দেখা উচিত নয়। কিন্তু দুঃখের বিষয়, আমাদের দেশে অনাদিকাল থেকে শিশুদের প্রাণচাঞ্চল্যকে বেয়াদবি হিসেবে দেখা হয়। তাদের পিটিয়ে মানুষ করার সর্বনাশা পদ্ধতি অবলম্বন করা হয়। ফল হয় বিপরীত। মারের ভয়ে শিশুদের অনেকে হয়ে পড়ে নির্জীব। আর কেউ কেউ হয়ে ওঠে বেপরোয়া। বড় হয়ে ওদের অনেকে অমানুষ হয়ে যায়। অনেকে হিংস্র আচরণ করে। এটা তাদের প্রতি অবিচারের কুফল।
নেত্রকোনার কেন্দুয়া জয়হরি স্প্রাই সরকারি উচ্চবিদ্যালয়ের একজন শিক্ষক ষষ্ঠ শ্রেণীর মেধাবী শিশুশিক্ষার্থীকে কিল-ঘুষি-লাথি মেরে নিজেকে শিক্ষকের অযোগ্য বলেই প্রমাণ করলেন। রোববার প্রথম আলোয় প্রকাশিত প্রতিবেদনে দেখা যায়, ক্লাসে সামান্য হইচই করার অপরাধে ওই শিশুশিক্ষার্থীর প্রতি সাংঘাতিক অমানবিক আচরণ করা হয়েছে। ওই শিশুর মনে যে ভীতির সৃষ্টি করা হয়েছে, এর কারণে হয়তো সারা জীবন তাকে দুরারোগ্য মানসিক ব্যাধিতে ভুগতে হবে। প্রাণপ্রাচুর্যে ভরা শিশুকে এভাবে মারপিট করে অসুস্থ রোগীতে পরিণত করার দায় কে বহন করবে?
সরকারি বিদ্যালয়ে এ রকম অমানবিক আচরণ কীভাবে ঘটতে পারল? শ্রেণীকক্ষে শারীরিক নির্যাতন নিষিদ্ধ করা হয়েছে। এ বিষয়ে শিক্ষা মন্ত্রণালয় পরিপত্র জারি করেছে। শিক্ষক কি তা জানেন না? নাকি তিনি মনে করেন, ওই পরিপত্র মেনে চলা বাধ্যতামূলক নয়? অভিযুক্ত শিক্ষক ওই শিশুশিক্ষার্থীকে শারীরিক শাস্তি দিয়েছেন কি না, তা যথাযথ তদন্তের মাধ্যমে নিশ্চিত করা হোক। যদি তিনি বেআইনি কাজ করে থাকেন, তাঁর দৃষ্টান্তমূলক শাস্তি নিশ্চিত করতে হবে।
একটি ইংরেজি প্রবাদের দোহাই দিয়ে বলা হয়, ‘স্পেয়ার দ্য রড, স্পয়েল দ্য চাইল্ড’ (মারপিট না করলে শিশু বিপথে যায়)। আধুনিক সভ্যতা কিন্তু এটা মনে করে না; বরং আদর-যত্ন ও ভালোবাসা দিয়ে শিশুদের মন জয় করার কথা বলে। শিক্ষার জন্য বন্ধুসুলভ আচরণ অপরিহার্য। শিশু মনস্তত্ত্ববিষয়ক আধুনিক বিজ্ঞানের এটাই স্বতঃসিদ্ধ সিদ্ধান্ত। কিন্তু পরিতাপের বিষয় যে অনেক জ্ঞানী-গুণী শিক্ষক এটা মানতে চান না। তাঁরা বেত দিয়ে শিক্ষার্থীদের মারপিট করেন। এই নির্মমতা পরিত্যাগ করতে হবে। শিক্ষা আর বেত একসঙ্গে চলতে পারে না।
সমাপনী পরীক্ষা
মানোন্নয়নে যা করা দরকার
এই দ্বিতীয়বারের মতো খুদে ছাত্রছাত্রীরা প্রাথমিক সমাপনী পরীক্ষার ফলাফল নিয়ে আনন্দ-উল্লাস করতে পারছে। আর করবেই বা না কেন, প্রায় ৪৮ শতাংশ পরীক্ষার্থী সর্বোচ্চ শ্রেণীতে উত্তীর্ণ হয়েছে। আজ থেকে ৪০-৫০ বছর আগে পাবলিক পরীক্ষায় শতকরা ১০ ভাগ পরীক্ষার্থী প্রথম শ্রেণীতে উন্নীত হতো কি না সন্দেহ। অবশ্য আগে প্রাথমিক কিংবা জুনিয়র শ্রেণীর জন্য পাবলিক পরীক্ষার ব্যবস্থা ছিল না। তবে ইদানীং আমাদের কোমলমতি ছাত্রছাত্রী নিয়ে নানা ধরনের পরীক্ষণ হচ্ছে। সৃজনশীল পদ্ধতির সূচনা, সংস্কার পরিবর্তনের সঙ্গে সঙ্গে পাঠ্যপুস্তকে নানা ধরনের পরিবর্তন, গ্রেডিং ব্যবস্থার সূচনা, সমাপনী পরীক্ষা ইত্যাদি নতুন যেকোনো পদ্ধতি সাফল্যসহকারে বাস্তবায়নের জন্য অভিজ্ঞতা ও পদ্ধতির চেক অ্যান্ড ব্যালান্স উভয়ই প্রয়োজন। ৩০ লাখ শিক্ষার্থীর পরীক্ষা এর আগে একসঙ্গে নেওয়া হয়নি। এতগুলো পরীক্ষার খাতা স্বল্পতম সময়ে মূল্যায়ন করতে অসংগতি এবং ভুলভ্রান্তি থাকা মোটেই অসম্ভব নয়। তা ছাড়া প্রতি এলাকার খাতা যদি ওই এলাকার শিক্ষকেরাই দেখে থাকেন, তাহলে নম্বরস্ফীতির সম্ভাবনাও উড়িয়ে দেওয়া যায় না।
এসএসসি ও এইচএসসির ফলাফলে এমনকি উচ্চশিক্ষা প্রতিষ্ঠানগুলোর ভর্তি পরীক্ষায় রাজধানীর স্কুল-কলেজগুলোর আধিপত্য প্রায় একচ্ছত্র। আর হবেই বা না কেন। রাজধানীর স্কুল-কলেজগুলো ভৌত অবকাঠামোতে রাজধানীর বাইরের শিক্ষাপ্রতিষ্ঠান থেকে অধিকতর সমৃদ্ধ, শিক্ষকেরা শিক্ষার উৎকর্ষ ও অভিজ্ঞতায় শ্রেয়তর, শিখনসামগ্রীও অধিকতর। উপরন্তু রয়েছে নানা ধরনের কোচিংয়ের সুযোগ। আজ থেকে ৪০-৫০ বছর আগে গ্রামের ছেলেমেয়েরা উল্লেখযোগ্যভাবে মেধা তালিকায় স্থান পেত। সেই যুগের আজ অবসান হয়েছে, শিক্ষা এখন পণ্য হিসেবে বিবেচিত, অর্থ দিয়ে শিক্ষা কেনা যাচ্ছে। তাই অবহেলিত জনপদ থেকে শিক্ষার উৎকর্ষ অর্জন করা কঠিন হয়ে গেছে। এমন একটি অবস্থায় উচ্চশিক্ষায় গ্রামের উপস্থিতি যখন ক্রমান্বয়ে হ্রাস পাচ্ছে, তখন প্রাথমিক সমাপনী পরীক্ষার ফলাফলে রাজধানীর ভরাডুবি এবং গ্রামের সাফল্য যুক্তিতর্ক দিয়ে মেলানো যাচ্ছে না। রাজধানীর নামীদামি স্কুলে ভর্তি হওয়ার জন্য প্রস্তুতিতেও অনেক সময় দু-তিন বছর সময় লেগে যায়। ফলে অনেক ক্ষেত্রে ছাত্রদের বয়স যেমন বেশি থাকে, ঠিক তেমনি বেশি থাকে জ্ঞানের পরিমাণ। উপরন্তু রয়েছে অধিকতর শিক্ষিত ও অভিজ্ঞ শিক্ষকমণ্ডলী দ্বারা পাঠদান, শিক্ষার উপকরণ সমৃদ্ধি। তার পরও মেধা তালিকার ৫৭ জনের মধ্যে গোটা রাজধানী থেকে যেখানে মাত্র পাঁচজন, শুধু টাঙ্গাইলের বিন্দুবাসিনী বালিকা উচ্চবিদ্যালয় থেকে নয়জন! মেধা তালিকায় স্থান পেয়েছে দেশের প্রত্যন্ত এলাকায় ছড়িয়ে-ছিটিয়ে থাকা অপেক্ষাকৃত কম পরিচিত স্কুলগুলোর ছাত্রছাত্রীরা। এটা নিঃসন্দেহে একটি আশাজাগানিয়া ধারা। এই ফলাফল যদি স্বাভাবিক মাত্রায় ত্রুটিবিচ্যুতিমুক্ত হয়ে থাকে, তাহলে নিঃসন্দেহে আমাদের দেশটি অবহেলিত জনপদ ও সুবিধাবঞ্চিত জনগণের জন্য এটা একটি আশার বাণী।
তবে প্রায় ৩০ লাখ ছাত্রের পরীক্ষার খাতাগুলো এত অল্প সময়ের মধ্যে মূল্যায়ন, তার ব্যবস্থাপনা, সৃজনশীল পদ্ধতির সূচনা, সম্ভবত এলাকাভিত্তিক খাতার মূল্যায়ন—এসব কিছুর ফলে অগ্রণযোগ্য মাত্রায় ভুলের অনুপ্রবেশ ঘটতে পারে। সুতরাং নতুন পদ্ধতি যাতে ত্রুটিমুক্ত হয়ে গ্রহণযোগ্য হয়, তার জন্য চেক অ্যান্ড ব্যালান্স থাকা বাঞ্ছনীয়। কিন্তু বিকল্প পদ্ধতির মাধ্যমে যদি এই নতুন প্রবর্তিত পদ্ধতির মূল্যায়ন করা যায়, তাহলে এর ত্রুটিবিচ্যুতি গ্রহণযোগ্য মাত্রায় কমিয়ে আনা হয়তো সম্ভব হবে। পত্রপত্রিকায় প্রকাশ এই ফলাফলের ভিত্তিতেই নাকি প্রাথমিক বৃত্তি দেওয়া হবে। সব ছাত্রকে আমরা পাবলিক পরীক্ষায় অংশ নেওয়ার সুযোগ দিয়েছি। তাই বলে উৎকর্ষ অর্জনের প্রতিযোগিতায় সবাই আসবে না এটাই স্বাভাবিক—এমনকি সব সুযোগ-সুবিধাসংবলিত দেশেও তা হয় না। আমার মনে হয় বরং প্রাইমারি বৃত্তি পরীক্ষা আয়োজন করে তার ফলাফল দিয়ে প্রাথমিক সমাপনী পরীক্ষার গ্রহণযোগ্যতা যাচাই করা যেতে পারে। টাঙ্গাইলের যে ছেলে ৬০০ নম্বরের মধ্যে ৫৯৮ পেয়েছে তাকে অভিনন্দন জানাই। সারা দেশের ছেলেমেয়েদের শিক্ষায় উৎকর্ষ অর্জনে উৎসাহিত করতে এই ছেলেটির উত্তরপত্র জাতীয় কোনো দৈনিকে ছাপিয়ে দেওয়া উচিত, তাতে অন্যরা জানতে পারবে শিক্ষায় কী মাত্রায় শুদ্ধতা ও উৎকর্ষ অর্জন করতে হয়। পশ্চিমবঙ্গে ভালো ভালো উত্তরপত্র পত্রিকায় ছাপিয়ে দেওয়ার একটি রেওয়াজ চালু রয়েছে।
প্রাথমিক সমাপনী পরীক্ষাকে শ্রেয়তর ও সমৃদ্ধ করতে কয়েকটি প্রস্তাব উপস্থাপন করা হলো। ১. শতকরা ৫০ ভাগ নম্বর নৈর্ব্যক্তিক প্রশ্নের জন্য বরাদ্দ থাকা উচিত, যাতে বিভিন্ন এলাকার ছাত্রদের আপেক্ষিক পারফরম্যান্স মাপা যায়। নির্ভুলভাবে কাজটি করার জন্য জুতসই প্রযুক্তি ব্যবহার করা যেতে পারে। ২. একই এলাকার পরীক্ষার খাতা ভিন্ন এলাকার পরীক্ষকদের দিয়ে মূল্যায়ন করার বিষয়টি বাস্তবসম্মত হলে তা বিবেচনায় রাখা উচিত, যাতে এলাকাপ্রীতির বিষয়টি নম্বরস্ফীতির কারণ হয়ে না দাঁড়ায়। ৩. এই পরীক্ষার শ্রেষ্ঠ বিবেচিত হাজার বিশেক ছাত্রের জন্য বৃত্তি পরীক্ষার ব্যবস্থা করা উচিত। সংখ্যার তুলনামূলকভাবে কম বলে এখানে মূল্যায়ন অধিকতর নির্ভুল হওয়ার সম্ভাবনা রয়েছে। এই বৃত্তি পরীক্ষার ফলাফল যদি সমাপনী পরীক্ষার ফলাফলের সঙ্গে সামঞ্জস্যপূর্ণ হয়, তাহলে আমাদের বর্তমান পদ্ধতির যথার্থতায় আমরা অধিকতর আস্থাবান।
শিক্ষায় উৎকর্ষ অর্জন করতে হলে প্রতিযোগিতার কোনো বিকল্প নেই। সুতবাং বৃত্তি পরীক্ষাকে আরও আনন্দদায়ক করে আমাদের ছেলেমেয়েদের লেখাপড়ায় উৎসাহিত করতে হবে।
শিক্ষা-প্রশাসন
বেসরকারি কলেজের নিরীক্ষা!
সরকারি এমপিওভুক্ত বেসরকারি শিক্ষাপ্রতিষ্ঠানগুলোয় মিনিস্ট্রি অডিট বলে একটা কাজ হয়। এই প্রক্রিয়ায় শিক্ষা মন্ত্রণালয় থেকে সাধারণত একজন পরিদর্শক ও একজন নিরীক্ষক নির্ধারিত শিক্ষাপ্রতিষ্ঠানের অবকাঠামো, জনবল-কাঠামো, বছরভিত্তিক আয়-ব্যয়ের হিসাব, নিয়োগ-প্রক্রিয়া ইত্যাদি পরিদর্শন ও নিরীক্ষণ শেষে মন্ত্রণালয়ে রিপোর্ট প্রদান করেন। এ রকম অডিটের কবলে পড়ে হয়তো ১০-১৫, এমনকি ২০ বছর ধরে শিক্ষকতা করা এবং বেতন-ভাতার সরকারি অংশ ভোগ করে যাওয়া একজন শিক্ষক জানতে পারেন, তাঁর নিয়োগ অবৈধ। অর্থাৎ এই ১০-১৫-২০ বছরে হাজার হাজার ছাত্রের সামনে শিক্ষক হিসেবে দাঁড়িয়ে তাদের পড়ালেখায় সাহায্য করা এবং বিনিময়ে মজুরি পাওয়ার পুরো ব্যাপারটাই একজন শিক্ষকের জীবনে অবৈধ! কারণ কী? কারণ, ওই নিয়োগ-প্রক্রিয়ায় একটি বিষয়ের জন্য ন্যূনতম নিয়োগপ্রার্থী থাকার নিয়ম তিনজন, ছিলেন দুজন; শিক্ষা অধিদপ্তরের মহাপরিচালকের প্রতিনিধি হিসেবে সাক্ষাৎকার বোর্ডে সরকারি কলেজের একজন অধ্যক্ষের উপস্থিত থাকার বিধি, কিন্তু ছিলেন একজন সহকারী অধ্যাপক; বিষয় বিশেষজ্ঞ হিসেবে একজন সহকারী অধ্যাপক থাকার বিধান, ছিলেন একজন প্রভাষক।
বাংলাদেশের বাস্তবতায় যেকোনো পেশায় নিয়োগপ্রার্থী একজন ব্যক্তির পক্ষে কি উপরিউক্ত শর্তগুলো জানা সম্ভব, না সেগুলো জানা তাঁর ক্ষেত্রে প্রযোজ্য? একজন নিয়োগপ্রার্থী কি নিয়োগদাতা প্রতিষ্ঠানের কাছে জানতে চাইবেন, নিয়োগ-প্রক্রিয়ায় কতজন প্রতিযোগী অংশ নিচ্ছেন, নাকি সাক্ষাৎকার বোর্ডে জানতে চাইবেন, মাউশির প্রতিনিধি সরকারি কলেজের অধ্যক্ষ কি না অথবা বিষয় বিশেষজ্ঞ সহকারী অধ্যাপক কি না? তাহলে নিয়োগ-প্রক্রিয়ার এই অবৈধতার দায় কার? দায় যারই হোক, তা বহন করতে হয় সেই শিক্ষককে, আকৈশোর যার ধারণা ছিল শিক্ষকতা একটা নির্ঝঞ্ঝাট এবং মোটামুটি সম্মানজনক জীবিকা।
এভাবে সকাল নয়টা থেকে রাত নয়টা—তিন দিন অডিট চলার পর নির্ধারিত শিক্ষাপ্রতিষ্ঠানের সব শিক্ষক-কর্মচারীর নিয়োগ অবৈধ হয়ে গেলে পরিদর্শক বা নিরীক্ষক সাহেব রসিকতা করে বলেন, মিনিস্ট্রি অডিট হলো কারেন্টের জাল, অনিয়মের কেঁচকি মাছটাও ছাড়া পাবে না। দিন তিনেক পর প্রতিষ্ঠানপ্রধান শিক্ষক-কর্মচারীদের জানান, ঢাকা থেকে ফোন করা হচ্ছে যোগাযোগ করতে। অডিটের কারেন্টের জাল ছিঁড়ে সব অবৈধতাকে বৈধতা দিতে পারে যে বোয়াল মাছ, তার দাম প্রতিষ্ঠানের সব শিক্ষক-কর্মচারীর দুই মাসের বেতন। সত্য-মিথ্যা বলা মুশকিল। কেননা, মফস্বলের এসব বেসরকারি শিক্ষাপ্রতিষ্ঠানের প্রধানদের বেশির ভাগই (অবশ্যই সবাই নন) তস্কর শ্রেণীর। ইন্সপেক্টর-অডিটর সত্যিই উৎকোচ চাইছেন, না প্রতিষ্ঠানের প্রধানেরা তাঁদের নাম ভাঙিয়ে শিক্ষক-কর্মচারীদের কাছ থেকে অর্থ হাতিয়ে নিচ্ছেন অথবা যে পরিমাণ ঘুষ দাবি করা হচ্ছে, তার পরিমাণ বাড়িয়ে বলা হচ্ছে কি না, তা যাচাই করার কোনো উপায় এই শিক্ষক-কর্মচারীদের থাকে না। লেনদেন বিষয়ে কথা হয় প্রতিষ্ঠানের প্রধানের সঙ্গে।
এ ব্যাপারে দৃষ্টান্ত টানতে গত অক্টোবরের একটি প্রসঙ্গ তোলা যায়। বেসরকারি কলেজের শিক্ষকদের চাকরির মেয়াদ আট বছর পূর্ণ হওয়ায় বেতন স্কেলের যে উন্নতি ঘটে, তা কয়েক বছর বন্ধ ছিল। সেই টাইম স্কেল পুনরায় চালুর প্রক্রিয়া শুরু হওয়ায় শিক্ষা ভবনে উৎকোচ গ্রহণের প্রস্তুতি বিষয়ে খবর প্রকাশিত হয় পত্রপত্রিকায়।
মাননীয় শিক্ষামন্ত্রীর ত্বরিত হস্তক্ষেপে অবিশ্বাস্য হলেও সত্য যে এবারের টাইম স্কেল পরিবর্তনে শিক্ষা ভবনে টাকা লাগেনি। কেননা এ বিষয়ে গঠিত কমিটির আহ্বায়ক দীপক কুমার নাগ, মহাপরিচালক (প্রশাসন), মাউশি জানাচ্ছেন, ‘কোনো টাকা লাগবে না। কে টাকা নিচ্ছে, আমাকে বলেন। আমরা দিনরাত দরজা বন্ধ করে কাজ করছি। ১৮ (অক্টোবর) তারিখের মধ্যে টাইম স্কেল পৌঁছে যাবে।’ এরপর তো বলা যায় না, শিক্ষা ভবন ঘুষ নিয়েছে। অথচ বেসরকারি কলেজের অনেক অধ্যক্ষই টাকা না নিয়ে শিক্ষক-কর্মচারীদের প্রয়োজনীয় কাগজপত্র ঢাকায় পাঠাননি, অথবা কাগজপত্র ঢাকায় নিয়ে শিক্ষক-কর্মচারীদের ফোন করেছেন, ‘ঘুষ লাগছে, এসএ পরিবহনে টাকা পাঠান।’
এ পর্যন্ত যা লেখা হলো তার প্রতি বর্ণ প্রত্যক্ষ অভিজ্ঞতায় পাওয়া নির্জলা সত্য হলেও এর কোনো দালিলিক প্রমাণ হাজির করা সম্ভব না। কেননা গত শতকের নব্বইয়ের দশকে এবং তার পরে প্রতিষ্ঠিত বাংলাদেশের মফস্বলের বেসরকারি শিক্ষাপ্রতিষ্ঠানগুলোর, বিশেষ করে বেসরকারি কলেজগুলো প্রতিষ্ঠায় ও পরিচালনায় ব্যাপক-বিস্তৃত অনিয়ম, দুর্নীতি, স্বেচ্ছাচারিতা, আত্মীয়প্রীতি এবং অদক্ষতা ও অযোগ্যতা বিরাজমান। এমন দৃষ্টান্তও হাজির করা যাবে যে মফস্বলের আনাচ-কানাচে যেকোনো চার বর্গকিলোমিটার, অথবা তারও কম এলাকা নিয়ে পাঁচ-ছয়জন যেনতেন এমএ পাস, তাদের মধ্য থেকে শারীরিকভাবে সবচেয়ে বলশালী একজনকে ভারপ্রাপ্ত অধ্যক্ষ বানিয়ে একটা কলেজ খুলে বসা হয়েছে। এরপর বিষয়ভিত্তিক এমএ, এমএসসি, এমকম পাস স্থানীয়দের কাছ থেকে ‘যার কাছে যেমন পাই’ ভিত্তিতে লাখ লাখ টাকা নিয়ে প্রভাষক হিসেবে নিয়োগ আর নানা রকম প্রলোভন দেখিয়ে ছাত্র ভর্তি শুরু করা হয়। এভাবে চলতে চলতে পাঁচ-সাত বছর চলার পর একেকটা কলেজ মোটামুটি দুই-তিন-চার শ ছাত্রছাত্রী এবং ৪০-৫০-৬০ জন শিক্ষক-কর্মচারী নিয়ে দাঁড়িয়ে গেছে। সুতরাং জন্মলগ্ন থেকেই অনিয়ম-দুর্নীতি এসব কলেজগুলোর দোসর। মিনিস্ট্রি অডিটের কালে এসব অনিয়ম-দুর্নীতি, অসৎ অধ্যক্ষ ও অসৎ ইন্সপেক্টর অডিটরদের কাছে এক মহা মওকা হয়ে ওঠে। আর এটা তো সবারই জানা যে এ রকম লেনদেনের কোনো প্রমাণ থাকে না।
এমন পরিবেশ-পরিস্থিতিতে বেসরকারি শিক্ষাপ্রতিষ্ঠানের শিক্ষক-কর্মচারীদের কাছে মিনিস্ট্রি অডিট আরেকটা বিষফোঁড়া।
শিক্ষামন্ত্রীর অনেক সাহসী, দৃঢ়সংকল্প ও পদক্ষেপের ফলে আমাদের পুরো শিক্ষাব্যবস্থারই মনে হচ্ছে একটা বদল হচ্ছে। আধুনিক ও সম্ভাবনাময় জাতীয় শিক্ষানীতি প্রণয়ন সেই পদক্ষেপগুলোর একটি। এ বিষয়ে কি কিছু ভাবা যায় না, এই মিনিস্ট্রি অডিট নিয়ে?
দেশের জন্য সুখবর যে আমাদের শিক্ষা মন্ত্রণালয়ের সচিব একজন কবি। ক্ষমতার অন্যায্য দাপটের সামনে টিকতে না পেরে ঘুষ দিলে কেবল তো আর্থিক ক্ষতিই হচ্ছে না, মানুষ হিসেবে ব্যক্তির মর্যাদাও মাটিতে লুটাচ্ছে। এদিকটায় একটু তাকানো মনে হয় দরকার।
বইগুলো দ্রুত বদলে দেওয়ার ব্যবস্থা নিন
পাঠ্যপুস্তকে ভুল
শিক্ষার্থীদের নতুন বই পাওয়ার ‘পাঠ্যপুস্তক উৎসব’ শুরু হয়েছিল বছরের শুরুর দিন। এরই মধ্যে বিতরণের কাজ প্রায় শেষ। প্রায় ২৩ কোটি বই ছাপিয়ে বিনা মূল্যে শিক্ষার্থীদের মধ্যে বিতরণের বিষয়টিকে একটি বড় ঘটনা হিসেবেই বিবেচনা করতে হচ্ছে। কিন্তু ছাপানো বইয়ে অসংখ্য ভুল ধরা পড়তে শুরু করায় এত সাফল্যের ঘটনাটি কিছুটা হলেও ধাক্কা খেল।
প্রথম আলোর কক্সবাজার ও খুলনা প্রতিনিধিদের পাঠানো প্রতিবেদনের সূত্রে জানা যাচ্ছে, এই দুটি জেলায় বিতরণ করা প্রাথমিক পাঠ্যপুস্তকে অসংখ্য ভুল ধরা পড়েছে। ভুলগুলো মূলত ছাপা ও বাঁধাইয়ের। এত বই ছাপার ক্ষেত্রে এ ধরনের ভুল হওয়া অস্বাভাবিক কিছু নয়। বিতরণের আগে বা মজুদ ছাড় করার আগে একটু বাছাই করার ব্যবস্থা নেওয়া হলে এ সমস্যা সহজেই এড়ানো যেত। নতুন বই পাওয়া শিক্ষার্থীদের কাছে মহা আনন্দের বিষয়। কিন্তু বই পাওয়ার পর যদি দেখা যায় যে এতে ছাপা ও বাঁধাইয়ের ভুল রয়েছে, তখন হতাশ হওয়াটাও স্বাভাবিক।
শিক্ষাপ্রতিষ্ঠান থেকে এসব বই ফেরত পাঠানো হচ্ছে এবং তা বদলও করা হচ্ছে। কিন্তু কী পরিমাণ বইয়ে এ ধরনের অসংগতি রয়েছে, তার ওপর নির্ভর করবে অতিরিক্ত মজুদ থেকে তা বদল করে দেওয়া সম্ভব কি না। বই বিতরণের সঙ্গে জড়িত খুলনার একজন কর্মকর্তা এ আশঙ্কাই প্রকাশ করেছেন। তিনি বলেছেন, শিক্ষাপ্রতিষ্ঠানগুলো থেকে মুদ্রণ ও বাঁধাইয়ের সমস্যার কারণে অসংখ্য বই ফেরত আসছে। অতিরিক্ত কিছু মজুদ থাকায় তা বদল করে দেওয়া হচ্ছে, কিন্তু ফেরত আসা বইয়ের সংখ্যা বাড়তে থাকলে বিপদে পড়তে হবে। ফলে ত্রুটিপূর্ণ বইয়ের সংখ্যা সম্পর্কে একটা ধারণা পাওয়া ও সে অনুযায়ী ব্যবস্থা নেওয়ার বিষয়টি খুবই জরুরি।
আমরা আশা করব, বিনা মূল্যে শিক্ষার্থীদের মধ্যে বই বিতরণের এই সাফল্যকে ত্রুটিমুক্ত করতে সংশ্লিষ্ট সবাই এগিয়ে আসবেন এবং যত দ্রুত সম্ভব বিতরণ করা ত্রুটিপূর্ণ বইগুলো বদলে দেওয়ার প্রয়োজনীয় ব্যবস্থা নেবেন। আর একই সঙ্গে এ ধরনের সমস্যাকে বিবেচনায় নেওয়ার বিষয়টির প্রতিও আমরা গুরুত্ব দিতে চাই। সেটা করা গেলে আগামীবারের বই বিতরণের উৎসবকে পুরোপুরি ত্রুটিমুক্ত করা সম্ভব হবে
জেএসসি পরীক্ষা
ঝরে পড়া, অকৃতকার্য হওয়া
রথমেই স্মরণ করছি সেই মেয়েটির কথা, যে পরীক্ষায় অকৃতকার্য হওয়ায় বাবা-মায়ের গালমন্দ ও ভর্ৎসনা সহ্য করতে না পেরে বেছে নিয়েছে আত্মহননের পথ। নিজের পড়ার ঘরের সিলিং ফ্যানের সঙ্গে ঝুলে আত্মহত্যা করেছে। সব গ্লানি, অপমান, লাঞ্ছনাকে শোকে, জলে, আফসোসে, ভালোবাসায় পরিণত করে না ফেরার জায়গায় চলে গেল। তার নাম তানিয়া আহমেদ। সে সাভারের বাংলাদেশ ক্রীড়া শিক্ষাপ্রতিষ্ঠান (বিকেএসপি) পাবলিক স্কুল থেকে জেএসসি পরীক্ষায় অংশ নিয়ে গণিতে অকৃতকার্য হয়। বাবা-মায়ের একমাত্র সন্তান ছিল মেয়েটি। এ জন্য মেয়ের অকৃতকার্য হওয়ার বিষয়টি তাঁরা মেনে নিতে পারেননি এবং বকাঝকা করেছেন। দোষ তাঁদেরও দেওয়া যায় না। কারণ আমাদের দেশে তো আদর্শ বাবা-মা বা অভিভাবক হওয়ার জন্য কোনো প্রশিক্ষণের ব্যবস্থা নেই।
তার বাবা-মা বা পরিবারের অন্য সদস্যদের কাছে এখন শুধু সে স্মৃতি। আমাদের কাছেও স্মৃতি। আমরা তাকে দেখিনি, এ কথা সত্য। কিন্তু তার মতো কোমলমতি অনেক শিক্ষার্থীর কথা আমরা জানি, যারা নিজেদের ব্যক্তিত্বের ওপর কোনো ধরনের আঘাত সহ্য করে না। আর আমরাও যেন কেমন, প্রতিবছরই যেন খুব আগ্রহের সঙ্গেই অপেক্ষা করি এমন একটি খবর শোনার বা পড়ার জন্য। আরও কয়টি প্রাণ ঝরে পড়ল। এ বছর প্রাণ ঝরেছে একটি কিন্তু জীবন্মৃত হতে চলেছে কয়েক লাখ শিশু।
এবার প্রাথমিক শিক্ষা সমাপনীর বিগত দুটি এবং ২০১০ সালে প্রথমবারের মতো অনুষ্ঠিত জুনিয়র স্কুল সার্টিফিকেট পরীক্ষার ফলাফলের চিত্র দেখা যাক। ২০১০ সালে ঝরে পড়েছে তিন লাখ ৬৫ হাজার ৭০ জন শিক্ষার্থী। ২০০৯ সালে এ সংখ্যা ছিল তিন লাখ ৫৯ হাজার ৮৪১। সংখ্যা বেড়েছে ছয় হাজারের বেশি। ২০১০ সালে প্রাথমিক ও ইবতেদায়ি শিক্ষা সমাপনী পরীক্ষার প্রথম দিনেই কেন্দ্রে অনুপস্থিত ছিল দুই লাখ ৮৩ হাজার ১৩২ জন শিক্ষার্থী। এ ফলাফলে সুখের ও দুঃখের দুটি ব্যাপারই ঘটেছে।
২০১০ সালে সৃজনশীল প্রশ্ন পদ্ধতিতে অনুষ্ঠিত জুনিয়র স্কুল সার্টিফিকেট পরীক্ষায় অংশগ্রহণ করেছে ১১ লাখ ৫২ হাজার ৫৩৬ জন শিক্ষার্থী। এদের মধ্যে অনুপস্থিত ছিল ৮১ হাজার ৭২০ জন। জুনিয়র স্তরে ৩৬৭টি এবং প্রাথমিক স্তরে দুই হাজার ৭৮৭টি বিদ্যালয়ে পাসের হার শূন্য। রিচিং আউট অব স্কুল চিলড্রেন প্রকল্পের অধীনে পরিচালিত আনন্দ বিদ্যালয়গুলো থেকে ২০১০ সালে ছয় হাজার ৬৬১টি আনন্দ বিদ্যালয়ের এক লাখ ৪৩ হাজার ৪৬৬ শিক্ষার্থী নিবন্ধন করেছিল। এদের মধ্যে অনুপস্থিত ছিল ৬৬ হাজার ৮১৭ জন। দুই হাজার ২১১টি বিদ্যালয়ের কোনো শিক্ষার্থীই উত্তীর্ণ হয়নি। বেসরকারি সংস্থা পরিচালিত বিদ্যালয়ে ভুয়া পরীক্ষার্থী দেখা গেছে এবং বিদ্যালয়গুলোর ফলাফল মারাত্মক রকমের খারাপ। ইতিমধ্যে প্রতারণার অভিযোগে ৬০টি উপজেলায় প্রায় ৪০০টি বেসরকারি সংস্থার বিদ্যালয় পরিচালনার অনুমতি বাতিল করা হয়েছে। বিদ্যালয়গুলোতে মন্ত্রণালয়ের তদারকি-ব্যবস্থা জোরদার করার পাশাপাশি বেশ কিছু সংস্থার বরাদ্দও বন্ধ করে দেওয়া হয়েছে।
কিন্তু এটা কোনো স্থায়ী সমাধান হতে পারে না। দেশের বঞ্চিত, দরিদ্র পরিবারের শিশুদের জন্য শিক্ষার ব্যবস্থা করা হলো কোনো সুদূরপ্রসারী পরিকল্পনা ছাড়াই। একটি বিশেষ ব্যবস্থার শিক্ষা পরিচালনা করতে প্রকল্পের কর্মকর্তা, শিক্ষক, প্রাথমিক শিক্ষা অধিদপ্তর এবং প্রাথমিক ও গণশিক্ষা মন্ত্রণালয় থেকে দায়িত্বপ্রাপ্ত ব্যক্তিরাসহ যাঁরা এই প্রকল্প বাস্তবায়নের কাজে জড়িত ছিলেন, তাঁদের সবাইকে অনেক বেশি দায়িত্ববোধের পরিচয় দেওয়া দরকার ছিল। বলা প্রয়োজন, শিক্ষা বিষয়টি কোনো বন্য গাছ নয় যে এটা যেমন ইচ্ছা সেভাবে বেড়ে উঠবে। একজন মানবশিশুকে দিয়ে শিক্ষার কাঙ্ক্ষিত লক্ষ্য অর্জন করতে প্রয়োজন শিক্ষাপ্রতিষ্ঠানের একটা সুন্দর পরিবেশ, সময়োপযোগী পাঠ্যপুস্তক, শিখন পদ্ধতি, প্রশিক্ষিত শিক্ষক এবং শিশুটিকে বুঝতে পারার ক্ষমতা। তবেই না মূল্যায়নের সময় শিশুটির শিখনের ওপর মূল্য আরোপ করা যাবে। তখনই তার কাছ থেকে ভালো ফল আশা করা যায়। কিন্তু দুঃখের বিষয় হলো, কোনো ধরনের অভাব না থাকলেও শিক্ষা কার্যক্রম বাস্তবায়নে অনেক শিক্ষক বা প্রশাসক এই কাজগুলো আন্তরিকতার সঙ্গে করেন না। দুটি স্তরে শিক্ষার্থীদের ফলাফলের চিত্র তা-ই বলে।
বিদ্যালয়ের পরিবেশ হতে হবে অবশ্যই শিখনবান্ধব। আমাদের দেশের অধিকাংশ শিক্ষাপ্রতিষ্ঠানে খেলার মাঠ নেই, মুক্ত স্বাধীন পরিবেশ নেই। দিন দিন জায়গা আরও কমে আসবে। নির্ধারিত স্থান ও সময় ছাড়া শিশুরা খেলার সুযোগ পাবে না। মুক্ত পরিবেশে শেখার সুযোগ পাবে না। এই সত্যটি সবাইকে মানতে হবে। কাজেই সংকীর্ণ পরিবেশটাকেই কতটা শিখনবান্ধব, আনন্দময় ও মানুষ তৈরির উপযোগী করা যায়, সেদিকে নজর দেওয়াই বুদ্ধিমানের কাজ হবে। ক্লাসরুমের আয়তনের অতিরিক্ত শিক্ষার্থীকে এই পরিবেশেই কোন পদ্ধতিতে পাঠদান করলে তাদের দিয়ে কাঙ্ক্ষিত লক্ষ্যে পৌঁছানো সম্ভব হবে, তা নির্ধারণ করা উচিত।
শিক্ষার্থী ও অভিভাবকের সম্পর্ক আরও ভালো করতে শিক্ষাপ্রতিষ্ঠানের আওতায় থাকা কর্মকাণ্ডগুলোকে আরও পরিকল্পিতভাবে বাস্তবায়ন করতে হবে। প্রতিষ্ঠানে অভিভাবক সমাবেশ করার পাশাপাশি সন্তান-অভিভাবককে নিয়ে অনুষ্ঠানের আয়োজন করতে হবে, যেখানে তারা যৌথভাবে কোনো সমস্যার সমাধান করবে। তা ছাড়া দেশের গণমাধ্যমগুলোকেও পারিবারিক শিক্ষা, সামাজিক শিক্ষা, শিক্ষায় শিশুর বিভিন্ন প্রবণতা নিয়ে পরামর্শ ও সচেতনতা সৃষ্টিমূলক বিভিন্ন কর্মকাণ্ডের আয়োজন করতে হবে। অভিভাবকদের সঙ্গে বিদ্যালয়ের শিক্ষক, ম্যানেজিং কমিটির সদস্যদের কর্মকাণ্ড আরও বাড়াতে হবে। তবে কর্মকাণ্ডগুলো অবশ্যই শিক্ষাকেন্দ্রিক হতে হবে।
শিক্ষার্থীদের সক্রিয় শিখনে শিক্ষা উপকরণের বিকল্প নেই। শিক্ষার্থীর অজানা বিষয়টি শেখানোর আগে বা শেখানোর সময়ই ইন্দ্রিয়গ্রাহ্য বিভিন্ন ধরনের উপকরণ ব্যবহার করলে শিক্ষার্থীর শিখন অনেকটা স্থায়ী হয়। অনেক আগে থেকেই শ্রেণীতে হাতে তৈরি বিভিন্ন উপকরণ ব্যবহারের কথা বলা হচ্ছে। কিন্তু আমাদের দেশের কয়জন শিক্ষক সেই কাজটা করেন?
শিক্ষাপ্রতিষ্ঠানে শিক্ষার্থীর নিয়মিত উপস্থিতি নিশ্চিত করা ছাড়া কোনোক্রমেই ঝরে পড়া রোধ করা সম্ভব নয়। পরীক্ষায় অংশগ্রহণ যে একটা গুরুত্বপূর্ণ ব্যাপার, এটা তারা বুঝতে পারবে শুধু বিদ্যালয়ে নিয়মিত উপস্থিত হলেই। যে শিক্ষার্থী ক্লাস করে না, তার মধ্যে স্বাভাবিকভাবেই প্রাতিষ্ঠানিক শিক্ষাকে গুরুত্বহীন মনে করার একটা প্রবণতা সৃষ্টি হয়। পাশাপাশি পরীক্ষার সময় তার মনে এক ধরনের পরীক্ষাভীতি কাজ করে। কারণ সারা বছর পরীক্ষার জন্য সে নিজেকে প্রস্তুত করেনি। তাই অনতিবিলম্বে শিশুর শিক্ষাকে গুরুত্ব দিয়ে পদক্ষেপগুলোকে বাস্তবে রূপ দিতে হবে। 
ঝরে পড়া কমাতে হবে, পাসের হার বাড়াতে হবে
জেএসসি পরীক্ষার ফল
দেশের আটটি শিক্ষা বোর্ডের অধীনে প্রথমবারের মতো অনুষ্ঠিত অষ্টম শ্রেণীর জুনিয়র স্কুল সার্টিফিকেট পরীক্ষার যে ফল গত বৃহস্পতিবার প্রকাশিত হয়েছে, তা উৎসাহব্যঞ্জক নয়। সারা দেশে গড় পাসের হার ৭১ দশমিক ৩৪ শতাংশ; সর্বোচ্চ সাফল্য জিপিএ-৫ পেয়েছে এমন পরীক্ষার্থীর সংখ্যাও বেশ কম। অধিকাংশ পরীক্ষার্থীই জিপিএ-২ ও জিপিএ-৩-এর মাঝামাঝি গ্রেড পেয়েছে।
প্রাথমিক শিক্ষা সমাপনী পরীক্ষার ফলাফলের তুলনায় এ চিত্র অনেকটা ম্লান। এর পেছনে কী কী কারণ থাকতে পারে, তা শিক্ষক ও সংশ্লিষ্ট ব্যক্তিরা নিশ্চয়ই খতিয়ে দেখবেন। প্রথমবার পরীক্ষা হয়েছে, তাই কিছু দুর্বলতা থাকা অস্বাভাবিক নয়। সাধারণভাবে পাবলিক পরীক্ষাগুলোতে শিক্ষার্থীরা আগের বছরগুলোর প্রশ্নপত্রের আলোকে প্রস্তুতি নেওয়ার চেষ্টা করে; শিক্ষকেরাও যেসব ‘সাজেশন’ দেন, সেগুলোও আগের বছরগুলোর প্রশ্নপত্রের আলোকেই দিয়ে থাকেন। এ পরীক্ষায় তেমন কোনো সুযোগ ছিল না। কিন্তু তাতে করে শিক্ষার্থীদের অর্জিত জ্ঞানের কোনো হেরফের ঘটার কথা নয়।
প্রাথমিক পর্যায়ে ছেলেদের তুলনায় মেয়েদের ফল ভালো, কিন্তু অষ্টম শ্রেণীর এ পরীক্ষার ফলে দেখা যাচ্ছে, ছেলেরাই এগিয়ে রয়েছে। এর কী কারণ থাকতে পারে, তাও খতিয়ে দেখা উচিত। এখানে লক্ষ করা রাখা যেতে পারে, ওপরের পর্যায়ে গিয়ে পরিবার বা বিদ্যালয়ের তরফ থেকে মেয়েশিশুদের পড়াশোনার প্রতি যত্ন ও মনোযোগ কমে যাচ্ছে কি না। ৮০ হাজারেরও বেশি শিক্ষার্থী পরীক্ষার জন্য নিবন্ধন করেও পরীক্ষায় অংশ নেয়নি। এই বিপুলসংখ্যক ছেলেমেয়ে অষ্টম শ্রেণীতেই শিক্ষাজীবন থেকে কেন ঝরে পড়ল, তাও খতিয়ে দেখা প্রয়োজন। উচ্চমাধ্যমিক পর্যায় পর্যন্ত শিক্ষার্থীদের কেউই যাতে ঝরে না পড়ে, সে লক্ষ্যে সর্বাত্মক প্রয়াস চালিয়ে যেতে হবে। কারণ, একুশ শতকের এই বিশ্বে টিকে থাকতে হলে, ক্রমবর্ধমান জনসংখ্যার চাপ মোকাবিলা করে এগিয়ে যেতে হলে জনগোষ্ঠীকে শিক্ষিত শ্রমশক্তিতে রূপান্তর করতে হবে। সে লক্ষ্যে ন্যূনতম উচ্চমাধ্যমিক পর্যায় পর্যন্ত সবাইকে শিক্ষিত করে তুলতে হবে। অষ্টম শ্রেণীতেই কাউকে ঝরে পড়তে দেওয়া চলবে না।
আমরা আশা করি, আগামী বছরগুলোতে এই পরীক্ষার ফল আরও ভালো হবে। তবে শুধু ভালো ফল করার দিকেই দৃষ্টি দিলে চলবে না, পড়াশোনার গুণগত মানও যেন ভালো ফলের সঙ্গে সঙ্গে অর্জিত হয়, সেদিকেই বেশি মনোযোগী হতে হবে শিক্ষার্থী, শিক্ষক, অভিভাবকসহ সবাইকে।
সৃজনশীল শিশু এবং আমাদের দায়িত্ব
প্রতিটি শিশুই অফুরন্ত সৃষ্টিশীলতার আধার। তার ভাবনার পরিধি, কল্পনা করার সীমা ও স্বপ্নের মানচিত্র অফুরন্ত। আমরা যাঁরা বুড়োর দল—মা-বাবা, ভাইবোন, শিক্ষক, শুধু পরীক্ষায় ভালো ফলের মধ্যে তাদের সম্ভাবনার সীমা নির্ধারণ করে ফেলি। এটি আমাদের চতুরতা, বোকামি বা নির্বুদ্ধিতা। আমরা তাদের উজ্জ্বল ভবিষ্যতের কথা ভাবি; পড়াশোনায় ভালো করা ছাড়া যে ভবিষ্যৎ গড়া যায় না। শিশুকে পড়াশোনায় ভালো করতে হবে, বিশ্ববিদ্যালয় থেকে উচ্চশিক্ষা নিতে হবে, ডাক্তার হতে হবে, ইঞ্জিনিয়ার হতে হবে। এই হলো শিশুদের নিয়ে আমাদের প্রকল্প। এই প্রকল্প বাস্তবায়নের জন্য আমরা শিশুটির ওপর অত্যাচার করব; তার ইচ্ছা-অনিচ্ছা, ভালো লাগা-মন্দ লাগা; তার নিজস্ব শখ-শৌখিনতা ইত্যাকার সবকিছুকে পিষে মেরে আমরা তাকে আমাদের প্রকল্পের জন্য উপযোগী করে গড়ে তুলব। শিশুটি যে আলাদা মানুষ এবং বলতে হয়, সম্পূর্ণই আলাদা, সে বিবেচনা আমরা কখনোই করি না। তার অফুরন্ত সম্ভাবনার মধ্যে বহু কিছু হয়ে ওঠার গোপন প্রক্রিয়ার মধ্যে লেখাপড়ায় ভালো করা না-করা যে মাত্র একটি, এ কথা আমরা বিশ্বাস করি না, মানি না। দোষ দেব কাকে? প্রতিষ্ঠিত হওয়ার সামাজিক ও রাষ্ট্রীয় সংগঠনের প্রকৃতিটাই এমন হয়ে দাঁড়িয়েছে যে অভিভাবক বা শিক্ষকদের নতুন পথে ভাববার কোনো সুযোগ থাকে না।
আমাদের শিশুশিক্ষার পুরো আয়োজনটি শিশুর নিজের মতো করে বেড়ে ওঠার পরিপন্থী, তার অনন্য প্রতিভার বিকাশের পরিপন্থী, সুনাগরিক হিসেবে গড়ে ওঠার পরিপন্থী, মানবিক গুণাবলি এবং সৌন্দর্যবোধসম্পন্ন রুচিশীল মানুষ হিসেবে গড়ে ওঠার পরিপন্থী, আদর্শ ও মূল্যবোধসম্পন্ন মানুষ হয়ে ওঠার পরপন্থী।
কতগুলো প্রশ্নের উত্তর মুখস্থ করিয়ে পরীক্ষায় ভালো করানো স্কুলের অঙ্গীকার হতে পারে না। এমনকি শিক্ষার্থীকে শেখানোও শিক্ষকের দায়িত্ব নয়। শিক্ষকের দায়িত্ব হলো, শিক্ষার্থীকে শেখার পদ্ধতির সঙ্গে পরিচয় করিয়ে দেওয়া। একজন দাবা খেলোয়াড় প্রথমে দাবা খেলার পদ্ধতির সঙ্গে পরিচিত হয়, দাবা খেলার নিয়মকানুনের সঙ্গে পরিচিত হয়। কিন্তু সে যখন দাবা খেলে, তখন প্রতিটি নতুন পরিস্থিতিতে সে দাবা খেলার নিয়মের বই দেখে নিশ্চয়ই চাল দেয় না; বরং নিয়মের আওতায় সে তার নিজের বুদ্ধিমত্তা দিয়ে, সৃষ্টিশীল প্রতিভা দিয়ে প্রতিটি নতুন পরিস্থিতি অতিক্রম করতে চেষ্টা করে। জ্ঞানার্জনের বিষয়টিও একই রকম। শিক্ষক জ্ঞানার্জনের নিয়মনীতি ও পদ্ধতির সঙ্গে শিক্ষার্থীকে পরিচয় করিয়ে দেবেন। শিক্ষার্থী সব নতুন পরিস্থিতিতে সেই নিয়ম-রীতিকে প্রয়োগ করে সমস্যার একটি সুচিন্তিত সিদ্ধান্তে উপনীত হবে। এ ক্ষেত্রে সে ব্যবহার করতে শিখবে তার যুক্তিমনস্কতা, কল্পনাপ্রতিভা, সৃষ্টিশীলতা, মনন ও বুদ্ধিমত্তা। যদি দক্ষতার এই স্তরে একজন শিক্ষার্থীকে পৌঁছে দেওয়া যায় অর্থাৎ তার পাঠ্যভুক্ত জ্ঞানের জগৎ নিয়ে তাকে চিন্তা করতে শেখানো যায় এবং জীবনযাপনের কোন কোন স্তরে কীভাবে সেই জ্ঞানকে ব্যবহার করা যায়, ইত্যাকার বিষয় সম্পর্কে যদি শিক্ষার্থীকে কৌতূহলী করে তোলা যায়, তাহলে রাত জেগে পাঠ্যপুস্তক কিংবা নোট মুখস্থ করার যন্ত্রণা আর থাকে না। প্রত্যেক শিক্ষার্থীর এই স্বাধীনতা থাকা প্রয়োজন যে পাঠ্য বিষয়কে সে তার নিজের মতো করে ব্যাখ্যা-বিশ্লেষণ করতে পারবে এবং উক্ত পাঠের সঙ্গে সংশ্লিষ্ট রাজ্যের সব বিষয়ের সঙ্গে সম্পর্ক স্থাপন করতে সক্ষম হবে।
প্রাতিষ্ঠানিক শিক্ষার ব্যাপারটাই কোনো কোনো শিশুর জন্য কষ্টকর হয়ে উঠতে পারে। কিন্তু এর মানে এই নয় যে, ওই সব শিশু অপদার্থ। বরং এদের মধ্যে যে বহুতর সম্ভাবনা লুকিয়ে আছে, সেই সম্ভাবনাগুলো চিহ্নিত করার জন্যই স্কুলগুলোতে আছে সহশিক্ষাক্রমিক কার্যক্রম। খেলাধুলা, গান, আবৃত্তি, নৃত্য, নাটক, লেখালেখি, বিজ্ঞান মেলা ইত্যাকার নানা বিষয় সহশিক্ষাক্রমিক কার্যক্রমের অংশ। স্কুলে লেখাপড়ার মতো সমান গুরুত্ব দিয়ে যদি সহশিক্ষাক্রমিক কার্যক্রম পরিচালনা করা যেত, পড়াশোনায় সর্বোচ্চ মেধাবী শিক্ষার্থীর মতো একজন খেলোয়াড় শিক্ষার্থী, একজন আঁকিয়ে শিক্ষার্থী, একজন গায়ক শিক্ষার্থী, একজন লিখিয়ে শিক্ষার্থীকে যদি মর্যাদা দেওয়া যেত এবং শিক্ষার্থীর ভালো লাগার জগৎটিকে তার জন্য উন্মুক্ত ও অবাধ করে দেওয়া যেত, তাহলে লেখাপড়া করে প্রতিষ্ঠিত হওয়াই প্রতিষ্ঠার অবিকল্প বিষয় হতো না। অভিভাবক ও শিক্ষকেরাও শুধু পরীক্ষায় ভালো করানোর জন্য শিক্ষার্থীর ওপর নিরবচ্ছিন্ন অত্যাচার করে যেতেন না।
কিন্তু আমাদের শিক্ষাব্যবস্থায় শিক্ষার্থীবান্ধব এই পরিস্থিতি কখনোই ছিল না, আজও নেই এবং কখনোই হবে কি না, তা-ও বলা যায় না। স্কুলগুলোতে খেলাধুলা নেই, সাংস্কৃতিক অনুষ্ঠান নেই, লেখালেখি করার সুযোগ নেই, আঁকিবুঁকি করার সুযোগ নেই। এককথায় খাতা-কলমে লিখে পরীক্ষা দেওয়া ছাড়া শিক্ষার্থীর বিচিত্র প্রতিভা বিকাশের আর কোনো উপায় নেই। কোনো কোনো শিক্ষাপ্রতিষ্ঠান বছরান্তে সাংস্কৃতিক অনুষ্ঠানের আয়োজন করে, খেলাধুলার আয়োজন করে। এসব একান্তই প্রথাগত, কতটা লোকদেখানো। এর সঙ্গে শিক্ষার্থীর অনন্য প্রতিভার স্ফুরণ তাৎপর্যপূর্ণ করে তোলার কোনো সম্পর্ক নেই। কেননা, বছরান্তে আয়োজিত এসব অনুষ্ঠান দিয়ে সত্যিকার অর্থেই শিক্ষার্থীদের অনন্য প্রতিভাকে চিহ্নিত করা যায় না।
একটি ইতিবাচক উদাহরণ দিই। ২০০৫ সাল থেকে ‘ঐতিহ্য-গোল্লাছুট-প্রথম আলো গল্পলেখা প্রতিযোগিতা’র আয়োজন করছে। সেই আয়োজনটি বিপুল এক প্রাণের মেলা। কী নিয়ে? শিশুদের গল্প লেখা নিয়ে। কত শিশু যে গল্প লিখছে, প্রতিযোগিতায় গল্প নিয়ে এসেছে, তার ইয়ত্তা নেই। এর মধ্যে অনেক শিশু নিজেকে খুঁজে পেল লেখক হিসেবে। স্বপ্নের এই আহ্বান থেকে, কল্পনা প্রতিভার এই বিস্ময়কর বিকাশ থেকে হয়তো কোনো দিন আর তাকে ফিরে আসতে হবে না। ২০১০ সালের প্রতিযোগিতায় সর্বসেরা গল্পকার লুবাবা নাওয়ার তাই স্বপ্ন দেখে বড় লেখক হওয়ার। আমাদের স্কুলগুলো কি শিক্ষার্থীদের স্বপ্ন দেখাতে পারে—কবি হওয়ার স্বপ্ন, ঔপন্যাসিক হওয়ার স্বপ্ন, গল্পকার হওয়ার স্বপ্ন, নাট্যকার হওয়ার স্বপ্ন, প্রাবন্ধিক হওয়ার স্বপ্ন, খেলোয়াড় হওয়ার স্বপ্ন, গায়ক হওয়ার স্বপ্ন, গবেষক হওয়ার স্বপ্ন, চিত্রশিল্পী হওয়ার স্বপ্ন, বিজ্ঞানী হওয়ার স্বপ্ন, মানবদরদি ডাক্তার হওয়ার স্বপ্ন, আদর্শ শিক্ষক হওয়ার স্বপ্ন, জনদরদি রাজনীতিবিদ হওয়ার স্বপ্ন, সৎ ও দক্ষ আমলা হওয়ার স্বপ্ন, দেশপ্রেমিক সৈনিক হওয়ার স্বপ্ন? শিশুর মধ্যে তো স্বপ্নেরা ঘুমিয়ে থাকে। মায়ামমতার সোনার কাঠির স্পর্শে জাগিয়ে তুলতে হয় সেই স্বপ্ন। এর জন্য দরকার স্বপ্নবান শিক্ষক। স্বপ্নের বেসাতি ছাড়া শিশুকে দেওয়ার আর কী থাকতে পারে একজন শিক্ষকের? কিন্তু হায়! সেই শিক্ষক কোথায়? কোথায় সেই আয়োজনে পরিপূর্ণ শিক্ষাপ্রতিষ্ঠান?
ঢাকা বিশ্ববিদ্যালয়
এই তবে ছাত্রনেতা, এরই নাম প্রাধ্যক্ষ!
‘বড় ভাইদের সালাম দেয় না, সম্মান করে না, প্রোগ্রামে আসে না—তাদের মারব না তো কী করব?’ এই দম্ভোক্তিটি ঢাকা বিশ্ববিদ্যালয়ের সূর্য সেন হল ছাত্রলীগ সভাপতির। প্রথম আলো ১৮ জানুয়ারি উদ্ধৃতি হিসেবে এটি তুলে ধরেছে। বিস্তারিত পড়ে জানা গেছে, ঢাকা বিশ্ববিদ্যালয়ের ১০-১২ জন শিক্ষার্থী, যাঁরা সবাই মাস্টারদা সূর্য সেন হলের একটি কক্ষে অবস্থান করেন। তাঁদের সবাইকে ১৭ জানুয়ারি হলের অতিথিকক্ষে ধরে এনে শীতের মধ্যে দাঁড় করিয়ে রেখে জেরা করা হয়েছে, দেয়ালে মাথা ঠোকা হয়েছে এবং একপর্যায়ে পেটানো হয়েছে। তাঁদের অপরাধ (?) তাঁরা ছাত্রলীগের সভায় উপস্থিত হন না, বড় ভাইদের দেখে সালাম দেন না। শিক্ষার্থীদের এই অপরাধটি (!) জানা গেছে হল ছাত্রলীগের নেতার মুখে, একই সঙ্গে যিনি নিজ দায়িত্বের বিষয়টিও তুলে ধরেছেন। অন্যদিকে হলের প্রাধ্যক্ষও সাংবাদিকদের কাছে তাঁর দায়িত্ব ও দায়িত্বশীলতার একটি ফিরিস্তি তুলে ধরেছেন। 
ছাত্রলীগের কীর্তিকলাপ নিয়ে মাঝেমধ্যে এ ধরনের সংবাদ গণমাধ্যমের কল্যাণে পাঠকের সামনে আসে। শুধু ছাত্রলীগ নয়, যখন যে রাজনৈতিক দল ক্ষমতায় থাকে, তাদের ছাত্রসংগঠন দেশের বিশ্ববিদ্যালয় ও কলেজগুলোতে ‘রাজা বনে যায়’। তারা টেন্ডারবাজি, খুন, অপহরণ, মুক্তিপণ আদায়সহ নানা ধরনের অপরাধমূলক কাজে জড়িয়ে পড়ে। ২০০৯ সালে আওয়ামী লীগ ক্ষমতাসীন হলে তাদের ছাত্রসংগঠন ছাত্রলীগ এ ধারার বাইরে আসতে পারেনি। যদিও আওয়ামী লীগের নেতৃত্বাধীন জোট ২৩ দফার নির্বাচনী অঙ্গীকারে দেশের রাজনৈতিক সংস্কৃতিতে পরিবর্তন আনা, একটি আধুনিক সমৃদ্ধ দেশ গড়ার কথা বলেছিল। বাংলাদেশের মানুষ বিশেষ করে, তরুণ ভোটাররা (ওই শিক্ষার্থীদের বয়সী) সেই প্রতিশ্রুতিতে বিশ্বাস করেন, তাদের সমর্থন দিয়ে আওয়ামী লীগকে ক্ষমতায় বসিয়েছে।
১৯৭৩ সালের পর আওয়ামী লীগের নির্বাচনী ফলাফলে এত বড় বিজয় আসেনি। ১৯৯৬ সালে আওয়ামী লীগ নির্বাচনে জয়লাভ করে ক্ষমতায় এলেও সে সময় তাদের আসনসংখ্যা ছিল ৫০ শতাংশের নিচে। কিন্তু ২০০৮ সালের বিজয় ছিল নিরঙ্কুশ। এই বিজয়ের নায়ক ছিলেন এ দেশের তরুণ প্রজন্ম। যারা সব সময় একটি উন্নত, সমৃদ্ধ ও আধুনিক দেশ দেখতে চায়। কিন্তু সরকারের শাসনামলের দুই বছর পূর্ণ হওয়ার মাত্র দুই সপ্তাহের মধ্যে যে সংবাদ পত্রিকায় এসেছে, তাতে আবারও প্রমাণিত হলো ‘পরিবর্তন হয়নি মনে ও আচরণে।’ আওয়ামী লীগ যেহেতু ক্ষমতায়, তাই ছাত্রলীগের নেতারা রাজা হয়ে গেছেন। এই তল্লাটের তাঁরা মালিক, শিক্ষার্থীরা তাঁদের প্রজা। এই প্রজারা তাঁদের রাজাদের সালাম দিয়ে চলবে, রাস্তাঘাটে কদমবুসি করবে, পরীক্ষার হলে না গিয়ে মিছিলে যাবে! এর ব্যত্যয় হলেই নেমে আসবে নির্যাতনের খড়্গ। সূর্য সেন হলে যেটা ঘটেছে। 
কেউ বলবেন এটি একটি বিচ্ছিন্ন ঘটনা কিংবা বিশ্ববিদ্যালয় কর্তৃপক্ষ অথবা ওই সংগঠেনের শীর্ষ রাজারা হয়তো শাস্তিমূলক ব্যবস্থা নেবেন। বলা বাহুল্য, তা হবে লোক দেখানো। কেননা, এ ধরনের ঘটনা দুই বছর ধরে ঘটেই চলছে। আওয়ামী লীগের সাধারণ সম্পাদক হুঙ্কার ছাড়ছেন, ‘আর কিন্তু কোনো গুন্ডামি সহ্য করব না’, বলছেন, ‘ছাত্রলীগের মধ্যে শিবির ঢুকেছে’ প্রধানমন্ত্রী ‘সম্পর্কছেদ করছেন’, আবার তাঁদের অনুষ্ঠানে যাচ্ছেন, প্রতিষ্ঠাবার্ষিকীর কেক কাটছেন। পত্রিকা ঘেঁটে জানা গেছে, ছাত্রলীগ গত দুই বছরে শিক্ষাপ্রতিষ্ঠানে ২৪২টি সংঘাতের জন্ম দিয়েছে। এর মধ্যে শিক্ষাপ্রতিষ্ঠানের মধ্যে ১৯০টি ও বাইরে ৫২টি। এসব সংঘর্ষে ১৬ জন খুন হয়েছে, আহতের সংখ্যা চার হাজারের অধিক। তাদের সন্ত্রাসের কারণে বন্ধ হয়েছে অনেক শিক্ষাপ্রতিষ্ঠান। হয়তো কেউ বলবেন, ‘আগের সরকারের সময়ও তো এটা হয়েছে।’ হ্যাঁ, সত্য। কিন্তু এখনো তা-ই হবে? তা মেনে নেওয়া যায় না। জনগণও মেনে নিচ্ছে না। স্থানীয় সরকার নির্বাচনের ফলাফল তা প্রমাণ করছে।
প্রথম আলোর এই কলামে বিভিন্ন সময় ছাত্রলীগের সন্ত্রাস নিয়ে আমরা প্রতিক্রিয়া জানিয়েছিলাম। দেশের মানুষও নানা সময় এই গুন্ডামি বন্ধের দাবি তুলেছে। কিন্তু তা যে বন্ধ হয়নি, সূর্য সেন হলের ঘটনা তার সাক্ষ্য দেয়। এই ঘটনার প্রতিক্রিয়াও শুভ নয়। আওয়ামী লীগের নেতারা, সরকারের মন্ত্রীরা কি তা বুঝতে পারছেন? পাবনার প্রশাসনের কর্মকর্তাদের ওপর সরকার সমর্থকদের হামলার পরিপ্রেক্ষিতে গত বছরের ২ অক্টোবর এই কলামে আমরা প্রশ্ন করেছিলাম, যুবলীগ-ছাত্রলীগের নেতা-কর্মীরা দেশের বিভিন্ন অঞ্চলে সরকার আর আওয়ামী লীগের জন্য অতল গর্ত খুঁড়েছেন কি না! আজ পৌর নির্বাচনের ফলাফলে দেখা যাচ্ছে, আশঙ্কা সত্য। গর্ত খোঁড়া চলছেই। আপাত দৃষ্টিতে তাঁদের দলীয় কর্মী হিসেবে চেনা গেলেও তাঁরা ‘দুধের মাছি’। আওয়ামী লীগ যখন বিপদে পড়বে, তাঁরা সবাই লাপাত্তা হয়ে যাবেন, অপকর্মের বোঝা বইতে হবে আওয়ামী লীগকেই। ইতিহাস তা-ই বলে। 
সূর্য সেন হলের প্রাধ্যক্ষর বয়ানও একই সংবাদে উদ্ধৃত করা হয়েছে। ‘তারেক বন্দনা’ নিয়ে ঢাকা বিশ্ববিদ্যালয়ের শিক্ষকদের রুচিহীনতার বিষয়টি ৮ সেপ্টেম্বর ২০১০ আমরা এই কলামে তুলে ধরেছিলাম। আজ দেখছি, সেই বিশ্ববিদ্যালয়ের এখনো কিছু শিক্ষক রয়েছেন, যাঁরা দায়িত্ববোধ শেখেননি, নৈতিক মূল্যবোধ ছাড়াই বেড়ে উঠেছেন, সনদ সংগ্রহ করেছেন, মনুষ্যত্ব অর্জন করেননি। একজন অভিভাবক তাঁর সন্তানকে বিশ্ববিদ্যালয়ে পাঠিয়ে ভাবেন, বিশ্ববিদ্যালয়ের শিক্ষক তাঁর সন্তানের বিপদে পাশে দাঁড়াবেন, আগলে রাখবেন। সেই অভিভাবক যখন দুর্বিনীত ছাত্রলীগের ধৃষ্টতা জানবেন, আর প্রাধ্যক্ষের বয়ান শুনবেন, তখন লজ্জিত হবেন নিশ্চয়ই। প্রাধ্যক্ষ যে বক্তব্য দিয়েছেন, তা ক্ষমার অযোগ্য। তাঁর বক্তব্য প্রমাণ করে, তিনি মূক ও বধির হয়ে আছেন। 
একজন মানুষ বিপদে পড়লে এখনো তার সহায়তায় আমরা ছুটে যাই, এটি আমাদের বাল্যকালের শিক্ষা, আমাদের সংস্কৃতি। এই সংস্কৃতি শিক্ষিত-অশিক্ষিত, ধনী-দরিদ্র মানুষের মধ্যে এখনো বিরাজমান। অথচ একজন শিক্ষক প্রাধ্যক্ষের দায়িত্বে থেকে নানা সুবিধা নিয়েও যেহেতু ‘কেউ এসে বলেননি, তাই বিবেক টলেনি’ ধরনের মনোভাব পোষণ করেন, তখন স্বাভাবিকভাবেই মনে আসে আমাদের মগজে সত্যিই পচন ধরেছে। সমাজের অনেকেই প্রাতিষ্ঠানিক শিক্ষা পেলেও মানসিক বিকলঙ্গতার সঙ্গে যে এখনো বাস করছেন, প্রাধ্যক্ষ তা জানান দিলেন। ছাত্রলীগের নেতা শিক্ষার্থীদের পিটিয়ে আর হলের প্রাধ্যক্ষ দায়িত্ব অবহেলা করে অপরাধ করেছেন। আমরা দুজনের বিরুদ্ধেই ব্যবস্থা নেওয়ার দাবি করি। 
লেখকেরা বিশ্ববিদ্যালয়ের শিক্ষক, মানবাধিকারকর্মী ও আইনজীবী।
জাহাঙ্গীরনগর বিশ্ববিদ্যালয়
মুক্তমঞ্চে হামলা, সাংস্কৃতিক কর্মকাণ্ডে বাধা
মাঝেমধ্যেই সংবাদ শিরোনাম হয়ে ওঠে জাহাঙ্গীরনগর বিশ্ববিদ্যালয়। কখনো সৌন্দর্যের অলংকার জড়িয়ে, কখনো কলঙ্ককালিমা গায়ে মেখে। প্রথমটি আনন্দের, দ্বিতীয়টি পরিতাপের। সৌন্দর্যের দিক থেকে পাখি আর প্রকৃতির কথাই বেশি ছাপা হয়। মানুষের প্রসঙ্গ এলেই উপচে ওঠে রাশি রাশি কলঙ্ক ও আবর্জনা; এই মানুষগুলোর সংখ্যা অবশ্য কম, কিন্তু এতই ময়লামণ্ডিত যে টেকনাফ থেকে তেঁতুলিয়া পর্যন্ত এদের কুৎসিত দুর্গন্ধের খ্যাতি। সমপ্রতি এ রকমই একটি ঘটনা ঘটেছে জাহাঙ্গীরনগর বিশ্ববিদ্যালয়ের মুক্তমঞ্চে। ২৬ জানুয়ারি ২০১১ ছিল জাহাঙ্গীরনগর থিয়েটার আয়োজিত নাট্য পার্বণের দশম ও শেষ দিন। ঢাকা থেকে আমন্ত্রিত নাট্যদল তখন অভিনয়ের জন্য প্রস্তুত, পাশাপাশি চলছিল নাট্যজনদের সম্মাননা দেওয়ার প্রস্তুতি। তখনই ছাত্রলীগের একদল সশস্ত্র কর্মী মুক্তমঞ্চে হামলা চালায় এবং মঞ্চের সব লাইট ভেঙে দেয়। আমরা এ ঘটনায় স্তম্ভিত, ক্ষুব্ধ ও মর্মাহত। আক্রমণকারীদের প্রতি তীব্র ঘৃণা জানাচ্ছি।
বিশ্ববিদ্যালয়ের ৪০ বছরের ইতিহাসে এ ধরনের আক্রমণ সংঘটিত হয়েছে কি না সন্দেহ। এ বিশ্ববিদ্যালয়ের প্রতিটি প্রগতিশীল শিক্ষার্থী জানেন, একাডেমিক পড়াশোনার বাইরে ‘মুক্তমঞ্চ’ তাঁদের জীবনে কতটা গভীর জ্ঞান ও সাংস্কৃতিক উৎকর্ষের উপাদান জুগিয়েছে। মুক্তমঞ্চে প্রতিবছর অন্তত চারটি নাট্য ও সাংস্কৃতিক উৎসব হয় বিভিন্ন নামে ও আয়োজনে। মূলত বছরজুড়েই থাকে নানা আয়োজন। এই মঞ্চ থেকে সামরিক স্বৈরতন্ত্রের বিরুদ্ধে সংঘটিত হয়েছে সোচ্চার প্রতিরোধ, সব সময় এখান থেকেই স্বাধীনতাবিরোধী শক্তির বিরুদ্ধে জোট বাঁধার আহ্বান জানানো হয়। শ্রেণীকক্ষের বাইরে শিক্ষালাভের উৎস হিসেবে প্রত্যেকেই এই মুক্তমঞ্চকে স্মরণ করে থাকেন। বিশ্ববিদ্যালয়ের ৪০ বর্ষপূর্তি উৎসবেও একই ধরনের স্মৃতিচারণা করতে দেখা গেল প্রাক্তন শিক্ষার্থীদের।
কিন্তু বর্তমানে মুক্তমঞ্চকেন্দ্রিক সাংস্কৃতিক কর্মকাণ্ড পরিচালনা সহজ নয়। প্রশাসনিক বিধিনিষেধ ও নিয়ন্ত্রণের জবরদস্তি সংগঠনগুলোকে আহত করছে। প্রশাসন নিজেই একবার প্রক্টরিয়াল লর নামে সাংস্কৃতিক পরিমণ্ডলে নিয়ন্ত্রণ কায়েমের অপচেষ্টা চালিয়েছিল, কিন্তু সফল হয়নি। আবৃত্তি সংগঠন ধ্বনির কক্ষে অগ্নিসংযোগের ঘটনাও ঘটেছে অল্প কিছুদিন আগে। সর্বশেষ অনুষ্ঠান চলাকালে ঘটল ছাত্রলীগের সন্ত্রাস। ভাঙা হলো আলোকসজ্জা, আতঙ্কিত হলো দর্শকমণ্ডলী। প্রহূত হলেন সাংস্কৃতিক সংগঠনের কর্মী। সত্য এই যে প্রগতিশীলতা আর মুক্তিযুদ্ধের স্তবগান করা রাজনৈতিক দলের লেজুড় বাহিনী স্তব্ধ করে দিয়েছে মুক্তমঞ্চের আনন্দ-উচ্ছ্বাস।
যত দূর শুনেছি, বিশ্ববিদ্যালয়ের কর্তাব্যক্তিরা জানতেন যে ঘটনার দিন দুপুর থেকেই দুই গ্রুপের মধ্যে উত্তেজনা দেখা দিয়েছে। তাঁরা কি কোনো ধরনের নিরাপত্তাব্যবস্থা গ্রহণ করেছিলেন? প্রশাসনের কাছে গুরুত্বপূর্ণ গ্রুপগুলোর নিজস্ব আধিপত্য অর্জনের যুদ্ধ কেন ত্রাস ছড়াবে? সবারই জানা, গ্রুপগুলোর সঙ্গে সাংস্কৃতিক সংগঠনগুলোর কোনো প্রতিদ্ব্বন্দ্বিতামূলক সম্পর্ক নেই। বরাবরই সাংস্কৃতিক কর্মীরা শিক্ষার্থীদের কাছ থেকে ভালোবাসা ও সম্মান পেয়ে এসেছেন। দলগুলোর উৎসব-আয়োজনে বিশ্ববিদ্যালয় কর্তৃপক্ষ আয়োজনের অনুমতি দান ছাড়া আর বড় কোনো আর্থিক সহযোগিতা প্রদান করে না বলেই জানি। সংগঠনগুলো নিজ যোগ্যতায় বিভিন্ন প্রতিষ্ঠান ও ব্যক্তিগত সহায়তার ওপর নির্ভর করেই উৎসব পরিচালনা করে থাকে। ২৬ জানুয়ারি অনুষ্ঠানস্থলে যেসব মূল্যবান সামগ্রী ভাঙা হয়েছে, তা ভাড়া করা; এসবের দায়িত্ব কে নেবে? তবে কি প্রশাসন বিশ্ববিদ্যালয়ের হাজার হাজার শিক্ষার্থীর নিরাপত্তা দানে ব্যর্থ? প্রশাসন কি ছাত্রসংগঠনগুলোর কাছে নতজানু? কিংবা প্রগতিশীল সাংস্কৃতিক কর্মকাণ্ডের বিরোধিতায় মুক্তিযুদ্ধের পক্ষের প্রশাসনের কি গোপন সায় আছে?
আমরা দেখতে পাচ্ছি, বিশ্ববিদ্যালয়গুলো ক্রমেই সরকারি দখলবাজদের চরাঞ্চলে পরিণত হয়েছে। সরকার বদল ঘটে আর বিশ্ববিদ্যালয়গুলোতে ঘটতে থাকে উপাচার্যবদল, শিক্ষকদের মার্কাবদল। ছাত্রসংগঠনগুলোতে ঘটতে থাকে দলবদল আর হলগুলো ভরে ওঠে লাঠিয়াল-পাহারাদারে। অনুগত উপাচার্যদের নিরঙ্কুশ কর্তৃত্ব আর সরকারি ছাত্রসংগঠনগুলোর তাণ্ডবে বিশ্ববিদ্যালয়গুলো জ্ঞানসৃষ্টি, চর্চা ও বিকাশের মুক্ত পথ খুঁজে পায় না। দেশের অন্য অনেক বিশ্ববিদ্যালয়ের মতো আমাদের বিশ্ববিদ্যালয়ও রাজনৈতিক ধান্দাবাজি থেকে মুক্ত নয়। অথচ এটি তো বাংলাদেশের স্বাধীনতার সমান বয়সী এক বিশ্ববিদ্যালয়। মুক্তিযুদ্ধের, মুক্ত চেতনার, প্রগতির সবিস্তার জয় ঘোষণা এখানেই ঘটার কথা। কিন্তু ঘটছে না। জানি না ঘটবে কি না। ‘বিশ্ববিদ্যালয়’ ধারণাটিই তো মূলত মুক্তমঞ্চের, মুক্ত ভূমির, মুক্ত জ্ঞানচর্চার শিক্ষা দেয়।
আমাদের প্রত্যাশা, বিশ্ববিদ্যালয় কর্তৃপক্ষ সাংস্কৃতিক সংগঠনগুলোর কার্যক্রম গতিশীল রাখার ক্ষেত্রে সহায়ক হবে। ক্ষতিগ্রস্ত সংগঠনের সহমর্মী হয়ে পাশে দাঁড়াবে। এটুকু ভুলে গেলে চলবে না, পাকিস্তানি জামানায় সংগঠনগুলো সাংস্কৃতিক লড়াই জারি রাখার মাধ্যমে বাংলাদেশের স্বাধীনতা অর্জনে ঐতিহাসিক ভূমিকা পালন করেছিল।
প্রশাসনের মনে রাখা জরুরি যে জাহাঙ্গীরনগর বিশ্ববিদ্যালয় মুক্তিযুদ্ধ-উত্তর বাংলাদেশের সক্রিয়তম বিশ্ববিদ্যালয়, যেখানে ধর্মকেন্দ্রিক রাজনীতির উগ্র রূপকে প্রশ্রয় দেওয়া হয়নি কিংবা মেনে নেওয়া হয়নি নিপীড়নের ধারাবাহিক পর্ব-পর্বান্তর; প্রতিরোধ তৈরি হয়েছে, ‘মুক্তমঞ্চ’ হয়ে উঠেছে প্রতিরোধের অনিবার্য প্রতীক। ক্রমবর্ধমান দলীয় নিপীড়ন ও প্রশাসনিক নিয়ন্ত্রণ বিশ্ববিদ্যালয়ের শিক্ষার্থীদের মধ্যে যে তীব্র ক্ষোভ জমিয়ে তুলছে, তা যেকোনো সময়ই বৃহৎ আকারে ছড়িয়ে পড়তে পারে। 
ঢাকা বিশ্ববিদ্যালয়কে দখলদারমুক্ত করুন
অপ্রতিরোধ্য ছাত্রলীগ
ঢাকা বিশ্ববিদ্যালয়ের ছাত্রাবাসে শৃঙ্খলা প্রতিষ্ঠা করতে গিয়ে অপদস্থ হয়েছেন এক প্রাধ্যক্ষ। আরেক ছাত্রাবাসে তদারকি করতে গিয়ে প্রাধ্যক্ষ অপদস্থ, কারণ তিনি ছাত্রলীগের নেতার অনুমতি নেননি। আরেকটি হলে ছাত্রত্ব শেষ হয়ে যাওয়ার পরও হলে অবস্থানরত ছাত্রলীগ নেতাদের বের করে দিতে গেলে তিন শিক্ষককে লাঞ্ছিত করেছে তারা। ঘটনার শেষ নেই, ছাত্রলীগের দাপটেরও যেন সীমা নেই। প্রাধ্যক্ষদের একজন পদত্যাগপত্র জমা দিয়েছেন, অন্যরা দায়িত্ব পালনে ব্যর্থ হচ্ছেন। এককথায়, গত রোববারের প্রথম আলোর দুটি সংবাদই বলে দিচ্ছে—ঢাকা বিশ্ববিদ্যালয়ে ছাত্রলীগের কড়া ‘শাসনে’ হল প্রশাসন।
ঢাকা বিশ্ববিদ্যালয়ের হলগুলোয় এখন কে কোন কক্ষে থাকবেন কি থাকবেন না, কে কী করতে পারবেন এবং পারবেন না—সব ঠিক করে দিচ্ছে ছাত্রলীগ। দখলদারি এতটাই ব্যাপক যে, শিক্ষার্থীদের ব্যক্তিস্বাধীনতা ও মত প্রকাশ তো দূরের কথা, খোদ শিক্ষকেরাই বিপর্যস্ত ও ভয়ার্ত। ক্ষমতার উৎস যখন রাজনৈতিক পরিচয় ও ক্ষমতাসীন সংগঠন, তখন বিশ্ববিদ্যালয় প্রশাসনের ভূমিকা দাঁড়ায় যাত্রাপালার বিবেকের, যিনি ভালো কথা বলবেন কিন্তু অন্যায় ঠেকাতে হস্তক্ষেপ করার ক্ষমতা রাখবেন না।
শিক্ষার্থীরা কোনো অন্যায় করলে এর প্রতিকারের দায়িত্ব প্রশাসনের, ছাত্রাবাসে অনিয়ম-সন্ত্রাস ঘটলে এর উচিত বিহিতের দায়িত্ব হল প্রশাসন তথা প্রাধ্যক্ষের ওপরই বর্তায়। তাঁরা ব্যর্থ হলে দায়িত্ব চলে যায় উপাচার্যের কাছে। তিনিও যদি ব্যর্থ হন, তাহলে আচার্য হিসেবে স্বয়ং রাষ্ট্রপতিকে হস্তক্ষেপ করতে হয়। অন্যায় যে হচ্ছে, প্রশাসন যে ব্যর্থ হচ্ছে, তা স্পষ্টতই দেখা যাচ্ছে। উপাচার্যও বলেছেন, ‘হলগুলোর যেকোনো কর্মকাণ্ড পরিচালিত হবে কর্তৃপক্ষের নির্দেশে। এ ক্ষেত্রে ছাত্রসংগঠনের নেতা-কর্মীদের ছাড় দেওয়ার কোনো সুযোগ নেই।’ তা-ই যদি হবে, তাহলে সন্ত্রাসীরা ছাড় পাচ্ছে কীভাবে? কোন ক্ষমতাবলে ছাত্রলীগ ‘কড়া’ শাসন করতে পারে এবং কার ভয়ে প্রশাসন গুটিয়ে থাকে?
বিশ্ববিদ্যালয়ে ছাত্রসংগঠনের দখলদারি থাকবে না, এমন প্রতিশ্রুতি দিয়েছিল আওয়ামী লীগ তথা মহাজোট সরকার। কিন্তু সরকারের প্রথম দুই বছরে শিক্ষাঙ্গনের এই অভিশাপ তো দূর হয়ইনি, উপরন্তু আরও জেঁকে বসেছে। এই দখলদারির মধ্যে ছাত্রাবাসগুলো পরিণত হয়েছে ছাত্রলীগের পরিচালিত খোঁয়াড়ে। খোঁয়াড়বাসীদের মুক্ত করার দায়িত্ব এখন তাই সরকারের। মাননীয় উপাচার্য ও শিক্ষকসমাজ যদি সবল ভূমিকা পালন করতে না পারেন, এর ব্যর্থতা তাঁদেরই। আশা করি, প্রধানমন্ত্রী বিষয়টি দেখবেন। আমরা শিক্ষাঙ্গনে সত্যিকার দিনবদল চাই, দখলদারির পালাবদল চাই না।ছাত্রলীগ আর ছাত্র দল নামক হায়েনাগুলোর অত্যাচার দেশের সবচেয়ে মেধাবী ছাত্রদের সহ্য করা যেন নিয়তি হয়ে দাড়িয়েছে। সব কিছু দেখে মনে হয় যেন দেশে কোন সরকার নেই । ওদের তাড়ানোর মত কারো কোন ক্ষমতা নেই। এ বুনোগুলো দিন দিন আরো ক্ষমতাশালী হচেছ। 
শিক্ষক-রাজনীতি
মেধাবিকাশ ও মেধাবিনাশের তীর্থভূমি!
এবার বিলেতের মাটি স্পর্শ করার প্রায় পরক্ষণ থেকে আজ অবধি ক্রমাগত যে প্রশ্নটির সম্মুখীন হচ্ছি, তা হচ্ছে, ‘আসলে বিষয়টি কী?’ ম্যানচেস্টারের বাংলাদেশি ব্যবসায়ী এবং শিক্ষক সম্প্রদায়, কার্ডিফ বিশ্ববিদ্যালয়ের বাংলাদেশি শিক্ষার্থী, হার্টফোর্ডশায়ারের সুশীল সমাজের বাংলাদেশি প্রতিনিধি, লন্ডনের খেটে খাওয়া বাংলাদেশি—সবাই উৎসুক হয়ে জানতে চান, আসলেই বাংলাদেশের বিশ্ববিদ্যালয়গুলোতে কী ঘটছে? শিক্ষক-রাজনীতি প্রকৃতপক্ষেই আত্মঘাতী অবস্থার জন্ম দিচ্ছে কি না। তাদের এই ঔৎসুক্যের সূত্র হলো, বিগত কয়েক মাসে প্রথম আলোয় প্রকাশিত গোলাম মুরশিদ, সৌরভ সিকদার ও শাহাদুজ্জামানের লেখা কয়েকটি কলাম। আমার এই লেখাটি তাঁদের লেখার আলোকে আমার দৃষ্টিতে বিশ্ববিদ্যালয়ের প্রকৃত অবস্থা তুলে ধরার কিছুটা ক্ষুদ্র প্রয়াস বলা চলে।
জনাব মুরশিদ বিশ্ববিদ্যালয়ের শিক্ষকদের যে চারিত্রিক বৈশিষ্ট্য এবং আচরণ তুলে ধরেছেন, তা সংখ্যাগরিষ্ঠ তো নয়ই, সার্বিক বিচারে শূন্য দশমিক ১ শতাংশ শিক্ষকও এর আওতায় পড়েন না, অথচ তিনি ক্ষুদ্র অংশকে এর আওতাবহির্ভূত বলেছেন—এটি আপত্তিকর। এখন মূল প্রশ্নটি হলো, এই ক্ষুদ্রাতিক্ষুদ্র অংশটিই বিশ্ববিদ্যালয়কে পচনের দিকে নিয়ে যাচ্ছে কি না? এ ক্ষেত্রে আমি তাঁর সঙ্গে একমত, ‘ছাত্র আর শিক্ষকদের রাজনীতির ফলে বিশ্ববিদ্যালয়গুলো চরম সর্বনাশের পথে এগিয়ে যাচ্ছে।’
এবার আসা যাক সৌরভ সিকদারের বক্তব্যে, ‘আমাদের পাবলিক বিশ্ববিদ্যালয়ে কারা পড়তে আসে? পাস করে তারা কোথায় যায়? আমাদের দেশের দক্ষ ও শিক্ষিত জনবলের যে চাহিদা...তার পুরোটাই আসে পাবলিক বিশ্ববিদ্যালয় থেকে।’ এটি হলো সত্যের এক পীঠ। সত্যের অন্য পীঠে দেখি পাবলিক বিশ্ববিদ্যালয়ের মেধাবী ও অতি মেধাবীদের গন্তব্য শেষের অবস্থান। ১. এদের একটি ক্ষুদ্রতর অংশ তাদের যোগ্য ও কাঙ্ক্ষিত অবস্থানে পৌঁছাতে পারে। ২. এদের বৃহত্তম অংশটি তাদের যোগ্যতা, বিপুল কর্মোদ্যম, অপার অনুসন্ধিৎসা, অমিত সম্ভাবনা ও সৃজনশীলতা নিয়েও ছিটকে পড়ে তাদের যোগ্য স্থান থেকে। তাদের সব সম্ভাবনা মুখ থুবড়ে পড়ে দশটা-পাঁচটার কলম পেষার আবর্তে বা ক্ষুদ্রঋণ আদায়ের লক্ষ্যে গ্রহীতাদের পেছনে ঘোরাঘুরি কিংবা সওদাগরি অফিসের চার দেয়ালের গণ্ডিতে, যেখানে তাদের অর্জিত জ্ঞান, দক্ষতা ও সৃজনশীলতার স্ফুরণ ঘটানোর কোনো সুযোগ নেই ৩. এদের একটি অংশ দীর্ঘদিন বেকারত্বের অভিশাপে দগ্ধ হতে থাকে, যা তাদের প্রায়ই মাদকাসক্তি বা অপরাধজগতের দিকে ঠেলে দেয়, অনেকে বেছে নেয় আত্মহত্যার পথ, বিপর্যস্ত হয় পুরো পরিবার। ৪. অতি মেধাবীদের অধিকাংশই শিকার হয় ব্রেন ড্রেন বা মেধা পাচারের। এরা তাদের যোগ্যতার স্বীকৃতিস্বরূপ বিদেশে পাড়ি জমায় বুকের ভেতরে এক পাশে প্রিয় স্বদেশের ছবি ও অন্য পাশে নিজের অর্জিত শিক্ষা ও জ্ঞানকে কাজে লাগানোর সুযোগ ও সাফল্যের ছবি নিয়ে। ক্রমেই স্বদেশের ছবি, স্বদেশপ্রেম তাদের কাছে ম্লান হতে থাকে। যারা বা সাহস করে দেশে ফিরে আসে দেশকে কিছু দেওয়ার উদগ্র বাসনায়, তারা ক্রমাগত শিকার হতে থাকে পঙ্কিল রাজনীতি, আমলাতান্ত্রিক জটিলতা ও পারিপার্শ্বিক বৈরী অবস্থার। দরিদ্র দেশের দরিদ্রতর জনগণের শ্রম ও ঘামে ভেজা করের টাকায় মানুষ হওয়া এসব মেধাবী সন্তান একধরনের গ্লানি ও অপরাধবোধ নিয়ে, শেকড় উপড়ানোর মর্মবেদনা নিয়ে ফিরে যেতে বাধ্য হয় বিদেশের নিরাপদ ভূমিতে প্রবাসী/অভিবাসী হিসেবে। তাদের পরবর্তী প্রজন্মের কাছে ‘দেশ’ থেকে যায় কাগজে-কলমে ‘কান্ট্রি অব অরিজিন’ হিসেবে। এসব মেধাবীর সাফল্যগাথা আমরা জানতে পারি বিদেশি গণমাধ্যমে। দেশ হারাতে থাকে তার সূর্যসন্তানদের আর দেশবাসী হারাতে থাকে তাদের ভাগ্য উন্নয়নের প্রাপ্য অধিকার ও সুযোগ।
এবার দেখি দক্ষ ও শিক্ষিত জনবলের চাহিদা মেটাচ্ছে কারা? ক্ষুদ্র অংশ বাদে অধিকাংশ ক্ষেত্রে মেধাবী ও অতি মেধাবীদের জায়গাগুলো দখল করে আছে তুলনামূলকভাবে কম যোগ্যতাসম্পন্ন সেই সব সাবেক শিক্ষার্থী, যারা কোনো না কোনোভাবে ‘রাজনীতির আশীর্বাদপুষ্ট’। তারা মূলত উচ্চ যোগ্যতার অধিকারীদের চেয়ারে বসে রাজা-উজির মারে এবং পরিশ্রমী ও কর্মঠ সহকর্মীদের পা টেনে নিচে নামানোর চেষ্টায় রত থাকে। এটি কেবল ব্যক্তিগত ঈর্ষাপরায়ণতার কারণেই নয়, বরং দক্ষ সহকর্মীটি এগিয়ে গেলে তার অযোগ্যতা যে প্রকট হয়ে ধরা দেবে—এ আশঙ্কায়। বস্তুত আজ অধিকাংশ ক্ষেত্রে ‘রাইট পারসন ইজ নট ইন দ্য রাইট প্লেস’। এরাই দেশের উন্নয়নের চাকাকে সামনের দিকে নয়, উল্টো দিকে ঘোরানোয় ভূমিকা রাখে। এ পরিস্থিতি সৃষ্টির পেছনে বিশ্ববিদ্যালয়ে দলীয় লেজুড়বৃত্তির শিক্ষক-রাজনীতিও বহুলাংশে দায়ী। শুধু অন্য মতাবলম্বী শিক্ষকের অধীনে গবেষণা করার অপরাধে সব দিক থেকে যোগ্যতম, ফ্যাকাল্টি ফার্স্ট ছাত্রটি কি নিয়োগ বোর্ড কর্তৃক বাতিল হয়ে যায়নি? চারটি প্রথম শ্রেণী/বিভাগ, বিলেতের পিএইচডি, ডজন দুই আন্তর্জাতিক গবেষণা প্রবন্ধ/প্রকাশনা থাকার পরও সেই প্রার্থীকে তুলনামূলকভাবে খারাপ রেজাল্ট, পিএইচডিবিহীন, স্থানীয় জার্নালে প্রকাশিত গণ্ডা দেড়েক প্রবন্ধ প্রকাশ করা দলীয় রাজনীতির আশীর্বাদপুষ্ট প্রার্থীর কাছে পদোন্নতি বা বৃত্তির মনোনয়নের ক্ষেত্রে হেরে যাওয়ার অভিজ্ঞতা কি আমাদের নেই? আমাদের কি সেই অভিজ্ঞতা নেই যে এমফিল থেকে পিএইচডিতে স্থানান্তরের জন্য প্রয়োজনীয় ন্যূনতম শর্ত পূরণ না করেও কেবল প্রভাবশালী শিক্ষকের অধীনে গবেষণা করার সুবাদে এক্সপার্টদের মতামতকে সম্পূর্ণ উপেক্ষা করে, তাদের প্রবল আপত্তির মুখেও গবেষণাকর্মটিকে পিএইচডিতে স্থানান্তরের? ক্ষেত্রবিশেষে এর খেসারত দিতে হয় প্রতিবাদকারী শিক্ষককে।
এর পরও বিশ্ববিদ্যালয়ের মেধাবী ও পরিশ্রমী শিক্ষক ও শিক্ষার্থীরা স্রোতের বিপরীতে চলার চেষ্টা করেন যদি কখনো ‘নিরপেক্ষতার’ শিকেয় তাঁদের ভাগ্য ছেঁড়ে, এই প্রত্যাশায়; বিশ্ববিদ্যালয়কে তার হারানো মর্যাদা ফিরিয়ে দেওয়ার প্রত্যাশায়। এমন শিক্ষকেরা এখনো সংখ্যাগরিষ্ঠ বলেই বিশ্ববিদ্যালয় এত বিপর্যয়ের মধ্যেও টিকে আছে।
জনাব মুরশিদ ‘উজ্জ্বল ব্যতিক্রম’ শিক্ষক, লেখক, গবেষক হিসেবে কয়েকজন জ্ঞানতাপসের নাম উল্লেখ করেছেন, যা প্রশংসনীয় কিন্তু ভাবতে কষ্ট হয় তার ক্যারিয়ারের ভিত তৈরি হয়েছিল যে বিশ্ববিদ্যালয়ে, সেখানে কি তিনি কোনো জ্ঞানী, নিবেদিতপ্রাণ শিক্ষক, লেখক, গবেষক খুঁজে পাননি? সংখ্যাগরিষ্ঠ শিক্ষকদের প্রতিভূ, নিষ্ঠাবান শিক্ষক প্রফেসর অরুণ কুমার বসাকের ঠিকানা সকাল থেকে রাত পর্যন্ত বিভাগে বা গবেষণাগারে, এটি সর্বজনবিদিত। গবেষক হিসেবে ড. মঞ্জুর হোসেনের সমতুল্য হাতে গোনা কয়জন শিক্ষক আছেন দেশে? শত প্রতিকূলতার মধ্যেও ড. মঞ্জুর তাঁর গবেষণা চালিয়ে যেতে সক্ষম হচ্ছেন, কিন্তু অনেকেই ছিটকে পড়তে বাধ্য হন। রাজশাহী বিশ্ববিদ্যালয়ের প্রাণিবিদ্যা বিভাগের শিক্ষক ড. মাহতাব আলীর মৌমাছি গবেষণার বিষয়টি হয়তো প্রাসঙ্গিক। ড. আলী ১৯৯০-৯৪ পর্যন্ত ইংল্যান্ডে মৌমাছি ও মধু চাষসংক্রান্ত গবেষণায় নিয়োজিত ছিলেন। ১৯৯৪ সালে দেশে ফিরে একক প্রচেষ্টায় গবেষণা চালিয়ে যান। ২০০১ সালে বিভাগের সহযোগিতায় গবেষণাটি প্রাতিষ্ঠানিক রূপ পায়। ‘মৌচাষ’ বিষয়টি পাঠ্যসূচির অন্তর্ভুক্ত হয়, বিশ্ববিদ্যালয়ের বিস্তৃত অঞ্চলে মৌ-খামার স্থাপিত হয়, শিক্ষার্থীরা সেখানে গবেষণার সুযোগ পায়। ড. আলী বিদেশ থেকে কিছু যন্ত্রপাতি ও প্রযুক্তি আনান এবং এর আদলে দেশেই কিছু সরঞ্জাম তৈরি করা হয়। আগে যেখানে একটি বাক্স থেকে ঊর্ধ্বে ১৫-২০ কেজি মধু আহরণ সম্ভব হতো, নতুন প্রযুক্তি প্রয়োগের ফলে বাক্সপ্রতি মধুর পরিমাণ দাঁড়ায় ১০০ কেজি। দেশীয় প্রযুক্তি ব্যবহার করে মৌমাছির জন্য ক্ষতিকর মাকড় ‘ভেরোয়া’ দমন সম্পূর্ণরূপে সফল হয়। এই মৌ-খামারকে কেন্দ্র করে ‘কমিউনিটি অ্যাপিকালচার’ গড়ে তোলার উদ্যোগ নেওয়া হয়। আক্ষরিক অর্থে টেকনাফ থেকে তেঁতুলিয়া—প্রায় প্রতিটি অঞ্চল থেকেই মৌচাষিরা এতে সম্পৃক্ত হন। কিছু সন্ত্রাসী ‘ভেজাল মধু’ এই অভিযোগ তুলে মৌ-খামারে হামলা করে তা ভেঙে তছনছ করে দেয়। এর মোকাবিলায় বিশ্ববিদ্যালয় কর্তৃপক্ষের ভূমিকা কী ছিল? না, এর কোনো প্রতিকার হয়নি, মৌ-খামার রক্ষায় কোনো সহায়তা দেওয়া হয়নি, উপরন্তু বিস্ময়করভাবে ড. আলীকে ডেকে নিয়ে জানানো হয়, অপ্রিয় পরিস্থিতি এড়ানোর জন্য তিনি যেন বিশ্ববিদ্যালয় থেকে মৌ-খামারটি সরিয়ে নেন। ব্যক্তিগত উদ্যোগে কমিউনিটি অ্যাপিকালচারের কার্যক্রম চালিয়ে নেওয়া অসম্ভব। নিমিষেই দীর্ঘদিনের গবেষণালব্ধ প্রকল্পটি প্রাতিষ্ঠানিক রূপ লাভের মাত্র তিন বছরের মধ্যেই বিলীন হয়ে যায়। মৌচাষিরা ছত্রভঙ্গ হয়ে পড়েন। আর এত বড় বিপর্যয়ের পর ড. আলীকে শিকার হতে হয় হূদেরাগের। এটি কি কেবলই ব্যক্তিগত ঈর্ষাপরায়ণতা?
আমি আগেই বলেছি, মুষ্টিমেয় শিক্ষক দলীয় লেজুড়বৃত্তিমূলক রাজনীতির সঙ্গে যুক্ত, সংখ্যাগরিষ্ঠ নয়। কিন্তু বিশ্ববিদ্যালয়কে পচনের দিকে নিয়ে যাওয়ার জন্য এই ক্ষুদ্র গোষ্ঠীর তৎপরতাই যথেষ্ট, যার শিকার অগণিত শিক্ষার্থী ও শিক্ষক। যে প্রজাপতির ডানা ভেঙে দেওয়া হয়েছে, সে-ই জানে, জীবনে সে কতটুকু হারাল। সে-ই জানে, সে আর কখনোই উঠে দাঁড়াতে পারবে না, জানে চিরতরেই কেড়ে নেওয়া হয়েছে তার পাখার রং ও চাঞ্চল্য। এভাবেই মুছে যাচ্ছে হাজার শিক্ষার্থীর জীবনের রং, তাদের প্রাণচাঞ্চল্য।
এখনো পাবলিক বিশ্ববিদ্যালয়গুলোতে যেটুকু জীবনের রং ও আশার বৈভব রয়েছে, তা সেসব শিক্ষকের জন্যই, যাঁরা জনাব মুরশিদের উক্তিটির মতোই বিশ্বাস করেন এবং নিজেদের জীবনে তার প্রতিফলন ঘটানোর চেষ্টা করেন—‘শিক্ষকতা এমন একটি পেশা, যার সঙ্গে জড়িয়ে আছে খানিকটা আত্মত্যাগ, জ্ঞানের সাধনা এবং ছাত্রদের শেখানোর আগ্রহ। প্লেইন লিভিং অ্যান্ড হাই থিংকিং...।’ এরাই স্বাচ্ছন্দ্যময় জীবনের জন্য প্রয়োজনীয় যোগ্যতা ও সুযোগ থাকার পরও পাবলিক বিশ্ববিদ্যালয়ে থেকে যান কেবল এর প্রতি, এর শিক্ষার্থীদের প্রতি মমত্ব ও দায়বদ্ধতার বোধ থেকেই। এঁরা বিশ্বাস করেন, দুঃসময় একদিন কেটে যাবেই, কেননা সামনে আসছে আপসহীন, রুখে দাঁড়ানো প্রজন্ম, তা যত ক্ষুদ্র আকারেই হোক না কেন। 
বিশ্ববিদ্যালয় প্রশাসনপ্রতিক্রিয়া
উপাচার্যের দম্ভ বনাম সাংবাদিকের দায়
আমরা দেশের বিভিন্ন বিশ্ববিদ্যালয়ে কর্মরত সাংবাদিক। পড়াশোনার পাশাপাশি খণ্ডকালীন কাজ হিসেবে বিশ্ববিদ্যালয়ে সাংবাদিকতা করতে গিয়ে আমরা জেনেছি, সাংবাদিকতার মানেই হলো সমাজে কোনো না কানো কায়েমি স্বার্থের বিরুদ্ধে সক্রিয়তা। ঘটনার প্রতি নির্মোহ থেকে আমরা চেষ্টা করি বস্তুনিষ্ঠ সাংবাদিকতা চর্চার। অন্যদিকে এই বস্তুনিষ্ঠতার সঙ্গে বিরোধ নিয়ে প্রতিষ্ঠানগুলো অন্যায্য কার্যক্রম চালাতে থাকে। আপসহীন সাংবাদিকতার সঙ্গে এখানেই বিশ্ববিদ্যালয় নামক প্রতিষ্ঠানের ক্ষমতাসীনদের দ্বন্দ্ব। এই দ্বন্দ্বে অনেক সাংবাদিক নিগৃহীত হন, শারীরিক ও মানসিক আক্রমণের শিকার হন, মামলার ঝামেলায় পড়েন।
এ রকম ঘটনার সর্বশেষ নজির হলো, বিশ্ববিদ্যালয় পর্যায়ে একদল নবিশ সাংবাদিকের প্রতি শাহজালাল বিজ্ঞান ও প্রযুক্তি বিশ্ববিদ্যালয়ের উপাচার্য অধ্যাপক সালেহ উদ্দিনের দম্ভোক্তি। তিনি বললেন, ‘সাংবাদিক বলতে কিছু নেই। বিশ্ববিদ্যালয়ে সাংবাদিকের কোনো প্রয়োজন নেই। আমাদের সংবাদ পাঠানো লাগবে না।্র বিশ্ববিদ্যালয়ে প্রেসক্লাবের কোনো প্রয়োজন আছে বলে আমি মনে করি না।’ বিশ্ববিদ্যালয়ে কর্মরত সাংবাদিকেরা উপাচার্যের কাছে একজন সতীর্থ সাংবাদিকের বহিষ্কারের ব্যাপারে কথা বলতে গেলে তিনি এসব মন্তব্য করেন। ছাত্র উপদেশ ও নির্দেশনা পরিচালক অধ্যাপক মোহাম্মদ ইউনুস এ সময় বলেন, ‘শাহজালাল বিশ্ববিদ্যালয় থেকে সিলেট প্রেসক্লাব মাত্র দুই কিলোমিটারের পথ। তিন কিলোমিটার গেলে সব স্থানীয় দৈনিক পত্রিকার অফিস পাওয়া যায়। তাই বিশ্ববিদ্যালয়ে কোনো সাংবাদিকের প্রয়োজন আছে বলে আমি মনে করি না। শহরের সাংবাদিকেরাই এখান থেকে নিয়মিত নিউজ করতে পারবে। এখানে অধ্যয়নরতদের শিক্ষানবিশ ও পার্টটাইমের কোনো সুযোগ নেই। বিশ্ববিদ্যালয় অ্যাক্টে ছাত্রদের সাংবাদিক বলে আলাদা পরিচয় বহন করার মতো অধিকার কাউকে দেওয়া হয়নি। যে সাংবাদিককে বহিষ্কার করা হয়েছে, তাকে সাংবাদিক হিসেবে নয় বরং ছাত্র হিসেবে বহিষ্কার করা হয়েছে।’ সাংবাদিকদের বিভিন্ন প্রশ্নের উত্তর এড়িয়ে ছাত্র উপদেশ ও নির্দেশনা পরিচালক বলেন, ‘সাংবাদিকদের শাস্তি দেওয়ার বিধান যদি দেশের আইনেও না থাকে, তাহলেও আমরা দেব’ (বার্তা টোয়েন্টিফোর ডট নেট http://barta24.net/news/7256—সাংবাদিক বলতে কিছু নেই: শাবি উপাচার্য)। এই সংবাদ দেশের বিভিন্ন গণমাধ্যমে প্রচারিত হয়েছে।
উপাচার্য ও তাঁর সহকর্মীর রাগান্বিত বক্তব্য একেবারেই যুক্তিহীন। খবর প্রকাশের দায়ে তিনি একটি দৈনিক পত্রিকাকে সমালোচনা করতে পারেন। মিথ্যা তথ্য প্রকাশের কারণে তিনি পারেন প্রতিবাদ বা বিবৃতি ছাপাতে। পারেন সংবাদ সম্মেলনে অভিযোগ ঠুকে দিতে। কিন্তু উপাচার্য সে পাথে না গিয়ে তিনি যে ক্ষমতাবান আর ছাত্র নির্দেশক যে তাঁর চেয়ে আরও বেশি ক্ষমতাবান, তা প্রমাণ করে ছাড়লেন।
উপস্থিত সাংবাদিকেরা উপাচার্যের কাছে জানতে চান, স্থানীয় একটি দৈনিকের সাংবাদিককে কীভাবে তদন্ত কমিটির রিপোর্ট ছাড়াই বহিষ্কার করা হলো? জবাবে উপাচার্য বলেন, ‘যে পত্রিকায় খবর ছাপাবে, সেই সংবাদ যদি আমাদের কারোর জন্য মানহানি কিংবা কুরুচিসম্পন্ন হয়, তখন সেই পত্রিকার সংবাদদাতাকে আমরা বিশ্ববিদ্যালয়ের বিধি অনুযায়ী শাস্তি দেব।’ না মাননীয় উপাচার্য, আমরা আপনার সঙ্গে একমত হতে পারলাম না। সাংবাদিককে কেন সংবাদের তথ্য-প্রমাণ উপস্থাপনের সুযোগ দেওয়া হলো না; শাহ পরাণ হলের ওই সাংবাদিকের কক্ষে অগ্নিসংযোগ ও ভাঙচুরের ঘটনায় ছাত্রলীগের কর্মীদের বহিষ্কার করা হলো না কেন—এসব প্রশ্নের কোনো সদুত্তর মেলেনি।
এই পরিস্থিতি কি শুধু শাহজালাল বিশ্ববিদ্যালয়ে? বিনীত উত্তর—না! এ অবস্থা রাজশাহী, ঢাকা, জাহাঙ্গীরনগর, চট্টগ্রাম বিশ্ববিদ্যালয়েও। বর্তমান সরকার ক্ষমতায় আসার পর থেকে সরকার-সমর্থিত ছাত্রসংগঠন ছাত্রলীগকে একাধিকবার সতর্ক করা হলেও ছাত্রলীগ তাদের অপকর্মের ধারা অব্যাহত রেখেছে ঢাকা বিশ্ববিদ্যালয়ে। আওয়ামী লীগ সরকারের ২৬ মাসে সন্ত্রাস, চাঁদাবাজি, দখলদারিত্বের মতো গুরুতর অভিযোগে অভিযুক্ত ছাত্রলীগের কর্মীরা সম্প্রতি সাংবাদিকদের ওপর আগ্রসী হয়ে উঠেছেন। ঢাকাসহ সব বিশ্ববিদ্যালয়ে সাংবাদিকেরা একাধিকবার ছাত্রলীগের কর্মীদের হাতে প্রহূত ও লাঞ্ছিত হলেও কোনো বিশ্ববিদ্যালয়ে সাংবাদিকেদের নিরাপত্তার জন্য দৃষ্টান্তমূলক কোনো পদক্ষেপ নেওয়া হয়নি। বর্ধিত বেতন ও ফি-বিরোধী ছাত্র আন্দোলনের সময় চট্টগ্রাম বিশ্ববিদ্যালয়ের বর্ধিত বেতন-ফির সিন্ডিকেট সিদ্ধান্তের কপিটি কোথাও পাওয়া যাচ্ছিল না। সিন্ডিকেট সভার ১৬ দিন পর সাংবাদিকদের অনুসন্ধানে তা আমাদের হাতে এল। আমরা তা পত্রিকায় প্রকাশ করেছিলাম। ফল হিসেবে পেলাম তিন সাংবাদিকের বিরুদ্ধে বিস্ফোরক দ্রব্য বহন ও ভাঙচুর আইনে মামলা, পুলিশের লাটিপেটা! চবির্র সিন্ডিকেট সভার একটি বৈধ কপি সরবারাহে প্রশাসনের মাত্রাতিরিক্ত লুকোচুরিই আমাদের আরও অনুসন্ধানী করে তুলেছিল।্রশুধু চবি নয়, আমরা সব বিশ্ববিদ্যালয়ের সাংবাদিকেরা তথ্য প্রকাশের জন্য হুমকি, প্রলোভন, পরীক্ষার ফল বিপর্যয় এমনকি হামলা-মামলারও শিকার হচ্ছি।
আমাদের নিজেদের সমালোচনাও করা উচিত। সাংবাদিকতার নামে প্রশাসনের প্রেসরিলিজের মুখাপেক্ষী হওয়া বা নিষ্ক্রিয় সাংবাদিকতার মাধ্যমেও আমাদের বেশ কিছু বন্ধু অপার সুখে দিনাতিপাত করেন। দখলদার রাজনৈতিক শক্তির প্রতিনিধি হয়েও কেউ কেউ সাংবাদিকতা পেশায় ভিড়ছেন। তাঁদের ব্যাপারে আমাদের পরামর্শ হলো, সাংবাদিকতার মান-মর্যাদা নিয়ে দাঁড়াতে না পারলে সাংবাদিকতা করার কোনো অধিকারই আপনার থাকে না।
বিশ্ববিদ্যালয় সাংবাদিকতা প্রসঙ্গে আমাদের সোজা কথা হলো এই, বিশ্ববিদ্যালয়ের বিভিন্ন সার্বজনীন স্বার্থবিরোধী গোপন ফাইল, সিন্ডিকেটের সিদ্ধান্তের দলিল, দ্বিপক্ষীয় চুক্তিনামা ইত্যাদি উপাচার্যের দপ্তর থেকে প্রকাশ করা কোন মতে আইনবিরুদ্ধ কাজ? এসব দলিলের অনুলিপি সাংবাদিকদের হাতে পৌঁছে যাওয়ার অর্থ হলো, বিশ্ববিদ্যালয় পর্যায়ে সাংবাদিকেরা তথ্য অনুসন্ধানে দক্ষ হয়ে উঠছেন! এর জন্য যেকোনো গণতান্ত্রিক উপাচার্যের উচিত সংবাদপত্রকে প্রশংসা করা, সাংবাদিককে ডেকে ভর্ৎসনা বা তিরস্কার করা নয়।
শাস্তি দিয়ে শেখানোর মানসিকতা ছাড়তে হবে
নিরানন্দ শ্রেণীকক্ষ
আনন্দের সঙ্গে শিক্ষার কথা বহু আগে থেকেই এ দেশে বলা হচ্ছে। আধুনিক শিক্ষা পদ্ধতিতে এটাই মেনে চলা হয়। অথচ আজও আমাদের কথা বলতে হচ্ছে শ্রেণীকক্ষে শিক্ষার্থীদের শাস্তি নিষিদ্ধ করা কিংবা শ্রেণীকক্ষে মুঠোফোন ব্যবহার না করার মতো ব্যাপার নিয়ে। এটা আমাদের এক দুঃখজনক বাস্তবতা। তবে এসব বিষয়ে এখন একের পর এক ইতিবাচক সিদ্ধান্ত আসতে থাকায় শিক্ষাক্ষেত্রের সূক্ষ্মাতিসূক্ষ্ম ব্যাপারে সংশ্লিষ্ট মন্ত্রণালয় যে মনোযোগী বলে প্রতীয়মান হচ্ছে, তা প্রশংসনীয়।
শিক্ষাপ্রতিষ্ঠানে শিক্ষার্থীদের শারীরিক শাস্তি প্রদান নিষিদ্ধ করার সাড়ে আট মাস পর ২১ এপ্রিল শিক্ষা মন্ত্রণালয় ‘শিক্ষাপ্রতিষ্ঠানে ছাত্রছাত্রীদের শারীরিক ও মানসিক শাস্তি রহিত করা-সংক্রান্ত নীতিমালা ২০১১’ প্রণয়ন করেছে। ১১ ধরনের শাস্তি নিষিদ্ধ করে নেওয়া এই সিদ্ধান্তটি বাস্তবায়নের জন্য শিক্ষক প্রশিক্ষণ ও শিক্ষাপ্রতিষ্ঠান পরিচালনা পরিষদকে পদক্ষেপ নিতে বলা হয়েছে। এসব ভাবনা সুবিবেচনার পরিচয় দিলেও সারা দেশে সব শিক্ষাপ্রতিষ্ঠানে তা কার্যকর করার কাজটি হয়তো খুব সহজ হবে না। এ জন্য ব্যাপক প্রচারণা ও শিক্ষক প্রশিক্ষণের সর্বস্তরে এ বিষয়গুলো অন্তর্ভুক্ত করা দরকার।
শ্রেণীকক্ষে কোমলমতি শিক্ষার্থীদের মনের ওপর শারীরিক ও মানসিক শাস্তির যে বিরূপ প্রভাব পড়ে, তার রেশ থেকে যায় সারা জীবন। কোনো ব্যক্তির ব্যক্তিত্ব গঠনে যে সময়টার ভূমিকা সর্বাধিক, সে সময় শারীরিক ও মানসিক শাস্তির ফলে তাদের ব্যক্তিত্বের বিকাশ বাধাগ্রস্ত হয়। অনেকে পড়াশোনার ব্যাপারে বিরূপ মনোভাব পোষণ করতে শুরু করে। বিভিন্ন দেশে প্রাথমিক ও মাধ্যমিক শিক্ষার্থীদের মনস্তত্ত্বের ওপর অত্যন্ত গুরুত্ব দিয়ে শিক্ষাব্যবস্থা গড়ে তুললেও এ ব্যাপারে বরাবর আমাদের দেশ উদাসীন ছিল। শিক্ষাক্ষেত্রে সাম্প্রতিক সব পদক্ষেপ সেই উদাসীনতা কাটাতে ভূমিকা রাখলে তা নিঃসন্দেহে ইতিবাচক ফল বয়ে আনবে।
আনন্দের সঙ্গে শিক্ষার ব্যবস্থা করা গেলে ক্লাসের সব শিক্ষার্থী খুশিমনে একটা বিষয় গুছিয়ে নিতে পারে, তাদের কাছে শিক্ষা হয়ে উঠতে পারে অনেক উপভোগ্য। আর সেটা তো শাস্তি দেওয়ার কিংবা মুখস্থবিদ্যানির্ভর শিক্ষা পদ্ধতির পরিবর্তে সৃজনশীল শিক্ষা পদ্ধতি গ্রহণের লক্ষ্য অর্জনেও অন্যতম পূর্বশর্ত।
টাইম স্কেল বাতিল
বেসরকারি কলেজশিক্ষকের দিনলিপি
সকালের নাশতায় তিনটে ডিম লাগছে এখন। কদিন আগেও দুটোতে হতো। সন্তানসম্ভবা হওয়ার কারণে এখন বাবা ও মেয়ের পাশাপাশি নিজেকেও খেতে হচ্ছে। যদিও খেতে ইচ্ছে হয় না। সংসারে দিন দিন চাহিদা শুধু বেড়েই চলেছে। নাশতার পাট চুকিয়ে মেয়েকে নিয়ে স্কুলে যাওয়া। আজ আবার ওদের স্কুলে বেতনের তারিখ। পুনর্ভর্তি, নতুন বইখাতা, নতুন ড্রেস—এগুলোতে গত মাসেই অনেকগুলো টাকা লেগেছে। আজ বেতনটা দিতেই হবে—মেয়ের বায়না। ও তো বোঝে না, দুই মাস ধরে ওর বাবা-মায়ের বেতন বন্ধ হয়ে আছে।
রিমা (ছদ্মনাম) এবং ওর স্বামী দুজনই পঞ্চগড় জেলার একটি উপজেলায় দুটি বেসরকারি কলেজে শিক্ষকতা করেন।
কলেজ থেকে ফিরেই কর্তাকে বাজারের থলে এবং ফর্দ ধরিয়ে দেওয়া। যেদিন সকালে ক্লাস থাকে না সেদিনই বাজার করা হয় শুধু। বাজারের ফর্দ আর টাকার মধ্যে কোনো সামঞ্জস্য থাকে না কেনো দিন। প্রথমটির বাড় যেন বেড়েই চলেছে, অপরটি যেন এক জায়গায় থেমেই আছে। অনেকটা তাঁদের চাকরির মতো। বিশ্ববিদ্যালয়ের সর্বোচ্চ ডিগ্রি নেওয়ার পর সরকারি চাকরির সোনার হরিণ না পাওয়ায় বেসরকারি কলেজে প্রবেশ। তাঁদের একজনের চাকরির বয়সসীমা ১৫ বছর, অন্যজনের ১২ বছর। এক যুগ চাকরির পর অবশ্য বেতনটা শতভাগ হয়েছে। এর বাইরে যেন কিছুই পাওয়ার নেই তাঁদের। চাকরিজীবনে একটি মাত্র ইনক্রিমেন্ট—তাও মাত্র ১২৫ টাকা। ৫: ২ অনুপাতের ফাঁদে পড়ে রিমার নিজের সহকারী অধ্যাপক পদে পদোন্নতি হলো না আর পেছনের সারিতে থাকায় রিমার স্বামীর তো সে আশাও নেই। তবু এই স্থির, থেমে থাকা জীবনে আশা জাগিয়েছে টাইম স্কেল প্রাপ্তি। নবম গ্রেড থেকে সপ্তম গ্রেডে প্রবেশ করার পাশাপাশি বেতনও ১১ হাজার টাকা থেকে ১৫ হাজার টাকায় উন্নীত হয়েছে।
বাজারে যাওয়া মানে যেন জ্বলন্ত আগুনের ওপর দিয়ে হেঁটে যাওয়া। জিনিসপত্রের যা দাম, তার ওপর বাজারে বেশ কিছু পাওনাদার রয়েছে। এলাকার স্থায়ী বাসিন্দা হওয়ার সুবাদে মুদির দোকান, কাপড়ের দোকান, এমনকি মাছ-মাংসের দোকানেও টাকা বাকি রেখে কেনাকাটা করা যায়। দোকানিরাও জানে, বেসরকারি কলেজে বেতন আসার কোনো নির্দিষ্ট সময়সীমা নেই। তাই আপাতত বাকি, পরে বেতন এলে টাকা শোধ হবে। মড়ার ওপর খাঁড়ার ঘায়ের মতো একজন এসে একটা হালখাতার দাওয়াত দিয়ে গেল। আসলে পরপর দুই মাস বেতন না আসাতে এবার ধারদেনার পরিমাণ একটু বেশি।
কর্তার বাজারে যাওয়ার পর কলেজে যাওয়ার আগ পর্যন্ত সবচেয়ে ব্যস্ত সময় কাটে রিমার। সংসারের কাজের ফাঁকে ফাঁকে মনে মনে হিসাবের অঙ্কটাও মেলাতে থাকেন তিনি। কাজের মহিলাটি বেতন বাড়িয়ে চেয়েছে; মেয়ের সংগীত, নৃত্য ও চিত্রাঙ্কন ক্লাসের বেতন, দুধের টাকা, মেয়ের ও নিজেদের যাতায়াত, আপ্যায়ন, সামাজিকতা রক্ষা—যেন একটা বৃত্তের ভেতর ঘুরপাক খাচ্ছেন রিমা। তবু দুই মাসের বেতন একসঙ্গে পাওয়া যাবে, এ কথা ভেবে মনে স্বস্তি আসে। মনে মনে ভাবেন, সামনে তাঁর ডেলিভারির সময়ও ওই টাকা থেকে কিছু কাজে লাগানো যাবে।
বাজারে বের হওয়া চিন্তিত মুখের মধ্যে ক্ষোভ ও বেদনা নিয়ে রিমার স্বামী ঘরে ফিরলেন। হাতে ওই দিনের দৈনিক পত্রিকা। নজিরবিহীন ঘটনাটির বর্ণনা রিমাকে শোনালেন তাঁর স্বামী—বেসরকারি শিক্ষকদের টাইম স্কেল বাতিল করা হয়েছে, এমনকি তাঁদের গ্রেডও সপ্তম থেকে নবম গ্রেডে ফিরিয়ে নেওয়া হয়েছে। কী লজ্জা! এ দেশে বেসরকারি শিক্ষাপ্রতিষ্ঠানে প্রায় ছয় লাখ শিক্ষক কর্মরত আছেন। প্রায় ছয় বছর পর এবার ৩০ হাজারের মতো শিক্ষককে টাইম স্কেল দেওয়া হয়েছিল। যাঁরা অনুপাতের বাধায় কখনো পদোন্নতি পাবেন না, যাঁদের চাকরি ১৫-১৮ বছর হয়েছে, টাইম স্কেল তাঁদের একটা সম্মানজনক অবস্থানে নিয়ে গিয়েছিল। সেটিও আবার বন্ধ হয়ে গেল!
ছেলেবেলার একটা অনুভূতি মনে পড়ল রিমার। মা তাঁকে একটা নতুন জামা পরিয়ে দিয়েছিলেন। আনন্দে আত্মহারা রিমা, কিন্তু কিছুক্ষণ পর মা জামাটি খুলে নিয়েছিলেন। কারণ, জামাটি তাঁর জন্য কেনা হয়নি, হয়েছে এক আত্মীয়র জন্য। নতুন জামাটি পরিয়ে আবার খুলে নেওয়ার পর কষ্টে রিমার চোখ জলে ভরে গিয়েছিল। আজ আবার সেই অনুভূতিটাই হলো। মনে মনে অঙ্ক কষে রিমা বের করলেন, এই ৩০ হাজার শিক্ষকের বেতন বাবদ কত টাকা বেশি দিতে হয়েছিল সরকারকে? প্রায় ১০-১২ কোটি টাকা। এ দেশে মন্ত্রী-এমপিদের বাড়ি-গাড়িতেও তো এর চেয়ে বেশি টাকা খরচ হয়।
এ যুগে বাড়িভাড়া ১০০ টাকা আর চিকিৎসা ভাতা ১৫০ টাকা আর কারও আছে কি? বেসরকারি শিক্ষাপ্রতিষ্ঠানের শিক্ষকেরা কি ছাত্রদের লেখাপড়া শেখান না? নামীদামি সরকারি শিক্ষাপ্রতিষ্ঠানে যেসব ছাত্রছাত্রী ভর্তি হতে পারে না তাদের জন্যই তো গ্রামগঞ্জের এসব শিক্ষাপ্রতিষ্ঠান। এ কারণে মেধাবী মুখ রিমারা তেমন একটা পান না। নিজেদের বেতন-ভাতা টিকিয়ে রাখার তাগিদে এসব কম মেধাসম্পন্ন ছাত্রদের গলদঘর্ম হয়ে পড়িয়ে ভালো ফলাফল এনে দিতে হয় এসব বেসরকারি শিক্ষাপ্রতিষ্ঠানের শিক্ষকদের।
কিছুক্ষণ আগের দুই মাসের বেতন একত্রে পাওয়ার স্বপ্নের জালটি যেন বোনা না হতেই ছিঁড়ে গেল!
পরপর চারটে ক্লাসের ধকল সামলে বিকেলে বাড়ি ফিরে রিমার আবার সংসারে প্রবেশ। সংসার নামক চাদরটিকে জোড়াতালি, রিপু আর রঙিন সুতা দিয়ে টিকিয়ে রাখার আপ্রাণ চেষ্টা।
কলেজে সারা দিন আলোচনার কেন্দ্রবিন্দু ছিল আজ টাইম স্কেল বাতিল এবং অর্থ ও শিক্ষা মন্ত্রণালয়ের দ্বন্দ্ব। দ্বন্দ্ব রিমার মনেও। যে অনাগত সন্তানকে পৃথিবীর আলো-হাওয়ায় নিয়ে আসছেন, তাকে এবং যে আছে তাকে ঠিকমতো প্রতিপালন করতে পারবেন তো? শখ ও সাধ্যের টানাপোড়েনে তারা কি ভেসে যাবে নাকি শিক্ষক বাবা-মায়ের আদর্শে সুনাগরিক হিসেবে গড়ে উঠবে?
একে হালকাভাবে দেখার সুযোগ নেই
র‌্যাগিং-ব্যাধি
‘র‌্যাগিং’ নামে উচ্চশিক্ষাপ্রতিষ্ঠানগুলোতে একধরনের সহিংসতা নীরবে-নিভৃতই চলে আসছে। কুৎসিত ও নিষ্ঠুর আচরণের মাধ্যমে নবাগত শিক্ষার্থীদের ‘অভ্যর্থনা’ জানানোর নামই হলো ‘র‌্যাগিং’। সম্প্রতি সে রকম অধিকারের চর্চা করতে গিয়ে চট্টগ্রাম মেরিন একাডেমিতে নির্যাতিত ছাত্রদের একজনের পায়ের নখ উপড়ানো হয়েছে, একজনের কিডনি নষ্ট হতে বসেছে, সারা শরীরে জখম হয়েছে অনেকের এবং মানসিক ভারসাম্য হুমকির মুখে পড়েছে একজনের। ১১ জন নবাগত শিক্ষার্থী একাডেমি ছেড়ে চলে গেছেন।
মেরিন একাডেমি কর্তৃপক্ষ বিষয়টি যে জানে না তা নয়, কিন্তু তারা এটাকে যে হালকাভাবে নিয়েছিল, তা একাডেমির কমান্ড্যান্টের উক্তি থেকেই বোঝা যায়। বৃহস্পতিবারের প্রথম আলোয় প্রকাশিত এ বিষয়ের সংবাদে তিনি বলেছেন, ‘...কিছু ক্যাডেট প্রশিক্ষণের ধকল সইতে না পেরে একাডেমি ছেড়ে চলে যায়, এবারও হয়তো কিছু যেতে পারে।’ অর্থাৎ তিনি একে গতানুগতিক ঘটনা হিসেবেই দেখেছেন। জ্যেষ্ঠ শিক্ষার্থীরা নিজেরাও নবাগত অবস্থায় নির্যাতনের শিকার হয়েছিলেন, তাই বর্তমানের নবাগতদের নির্যাতন করাকে তাঁরা গতানুগতিক অধিকার বলে মনে করেন। এটা চলতে থাকলে বর্তমান নবাগতরাও ভবিষ্যতের নবাগতদের সঙ্গে এমন আচরণই করবেন এবং র‌্যাগিং নামের বিকৃতি চলতেই থাকবে।
দেশের অন্যান্য বিশ্ববিদ্যালয়, মেডিকেল কলেজ, ইঞ্জিনিয়ারিং বিশ্ববিদ্যালয়ে র‌্যাগিং না চললেও ছাত্র রাজনীতির নামে অবৈধ ক্ষমতাচর্চা ও নিষ্ঠুরতার মহড়া লক্ষ্য করা যায়। এ সব শিক্ষা প্রতিষ্ঠানে কঠিন প্রাতিষ্ঠানিক বিধিমালার চাপে নিয়মভঙ্গের ঝোঁকও লক্ষণীয়। পারস্পরিক সম্মান ও ব্যক্তির মর্যাদার বোধ যে সমাজে দুর্বল, সেই সমাজে এ ধরনের ঘটনা ঘটার পরিবেশও জারি থাকে।
সব মিলিয়ে শিক্ষাপ্রতিষ্ঠান পরিচালকদের র‌্যাগিংয়ের মানসিকতার গোড়া খুঁজে তা উৎপাটন করতে হবে। একে হালকাভাবে দেখার কিছু নেই, র‌্যাগিংয়ের অত্যাচারে শারীরিক-মানসিক ক্ষতি অপূরণীয়। অনেক সুবোধ শিক্ষার্থীও র‌্যাগিংয়ের শিকার হয়ে সহিংস মনোভাব অর্জন করতে পারেন, আবার অনেকে ভীরু ও হীনম্মন্যও হয়ে পড়েন। সম্প্রতি বগুড়া মেডিকেল কলেজে শিক্ষার্থী ও শিক্ষকদের উপর্যুপরি বিদ্রূপের শিকার হয়ে এক ছাত্র আত্মহত্যাও করেছেন।
মেরিনের ঘটনায় জড়িত ব্যক্তিদের তাই দৃষ্টান্তমূলক শাস্তি দেওয়া দরকার, নইলে এই অসদাচরণ বন্ধ হবে না। পাশাপাশি শিক্ষক ও প্রাতিষ্ঠানিক-প্রধানদের শিক্ষাবর্ষের শুরুতে এ ব্যাপারে সতর্ক নজরদারিও চালাতে হবে। মেরিন একাডেমিসহ যেসব শিক্ষাপ্রতিষ্ঠানে র‌্যাগিংয়ের মতো অসুস্থ ও নিষ্ঠুর প্রথা চালু আছে, তা বন্ধে আইনি পদক্ষেপ নেওয়া প্রয়োজন।
এই জাতীয় অপচয়ের দায় কর্তৃপক্ষ এড়াতে পারে না
জাতীয় বিশ্ববিদ্যালয়ে সেশনজট
বর্তমানে জাতীয় বিশ্ববিদ্যালয়ের অন্তর্ভুক্ত শিক্ষাপ্রতিষ্ঠানগুলোতে প্রায় ১০ লাখ শিক্ষার্থী স্নাতক, স্নাতক সম্মান ও স্নাতকোত্তর শ্রেণীতে পড়াশোনা করছে, যা অন্যান্য সরকারি ও বেসরকারি বিশ্ববিদ্যালয়ের ছাত্রছাত্রীদের চেয়ে অনেক বেশি। প্রতিবছরই কলেজ ও বিশ্ববিদ্যালয় কলেজে স্নাতক পর্যায়ে ভর্তি হওয়া শিক্ষার্থীর সংখ্যা বাড়ছে। কিন্তু ঠিকমতো তাদের ক্লাস-পরীক্ষা হচ্ছে কি না, যথাসময়ে ফল প্রকাশ পাচ্ছে কি না, তা দেখার কেউ নেই। জাতীয় বিশ্ববিদ্যালয়ের অন্তর্ভুক্ত শিক্ষাপ্রতিষ্ঠানের শিক্ষার্থীদের সেশনজট ও পরীক্ষার ফল প্রকাশে বিলম্বের কারণ অনুসন্ধানে গঠিত ফ্যাক্টস ফাইন্ডিং কমিটির প্রতিবেদনে সেটাই প্রতীয়মান হয়। তাদের মতে, পর্যবেক্ষণ ও আন্তবিভাগীয় সমন্বয়ের অভাবে সেশনজট বাড়ছে এবং পরীক্ষার ফল প্রকাশে বিলম্ব হচ্ছে। তারা পরীক্ষাসংক্রান্ত কাজ তদারকের জন্য একটি কমিটি গঠনেরও সুপারিশ করেছে।
জাতীয় বিশ্ববিদ্যালয়ের অধীন শিক্ষাপ্রতিষ্ঠানের সংখ্যা এক হাজার ছয় শর মতো। অধিকাংশ শিক্ষাপ্রতিষ্ঠানে প্রয়োজনীয় শিক্ষক নেই, অবকাঠামো নেই, নেই শিক্ষার উপকরণও। শিক্ষক না থাকলে সময়মতো পাঠ শেষ হবে না, সময়মতো পাঠ শেষ না হলে সময়মতো পরীক্ষা হবে না। পরীক্ষা হলেও ফল প্রকাশ করা যাবে না। সে ক্ষেত্রে একটি কমিটি করে দিলেই সব সমস্যার সমাধান হয়ে যাবে, ভাবার কারণ নেই। সেশনজটের কারণে শিক্ষার্থীরা যেমন আর্থিক ক্ষতির সম্মুখীন হচ্ছে, তেমনি তাদের জীবন থেকে ঝরে যাচ্ছে মূল্যবান সময়। এই জাতীয় অপচয় ও ক্ষতির দায় জাতীয় বিশ্ববিদ্যালয় প্রশাসন কিংবা সংশ্লিষ্ট শিক্ষাপ্রতিষ্ঠানের শিক্ষকেরা এড়াতে পারেন না।
জাতীয় বিশ্ববিদ্যালয়ে অনিয়ম, অব্যবস্থা ও দুর্নীতি পুরোনো ব্যাধি। সরকার বদলের সঙ্গে সঙ্গে ব্যক্তির বদল হলেও প্রতিষ্ঠানের চরিত্র বদল হয়নি। মাঝখানে জাতীয় বিশ্ববিদ্যালয় বিকেন্দ্রীকরণের আওয়াজ উঠেছিল, তা-ও থেমে গেছে। সবকিছুই আগের নিয়মে চলছে।
সারা বছর রাষ্ট্রীয় ছাপাখানায় পাবলিক ও পিএসসির পরীক্ষার খাতা মুদ্রণের কারণেও জাতীয় বিশ্ববিদ্যালয়ের প্রশ্নপত্র ছাপার সমস্যার কথা জানিয়েছে কমিটি। জাতীয় বিশ্ববিদ্যালয় অনেক অপ্রয়োজনীয় প্রকল্পের নামে প্রচুর অপচয় করছে। সে ক্ষেত্রে নিজস্ব মুদ্রণযন্ত্রে তারা প্রশ্নপত্র ছাপার ব্যবস্থা করতে পারে। তবে কর্তৃপক্ষকে প্রশ্নপত্র ফাঁস না হওয়ার নিশ্চয়তা দিতে হবে। শিক্ষা ক্যালেন্ডার অনুযায়ী জাতীয় বিশ্ববিদ্যালয়ের সব ক্লাস-পরীক্ষা শেষ করে যথাসময়ে ফল প্রকাশ করতে হবে। এ ক্ষেত্রে কোনো অজুহাত চলবে না। কোনো শিক্ষক বা কর্মকর্তা দায়িত্ব পালনে ব্যর্থ হলে তাঁর বিরুদ্ধে শাস্তিমূলক ব্যবস্থা নেওয়ার বিকল্প নেই।
অচিরেই আইনি জটিলতার অবসান হোক
প্রাথমিক বিদ্যালয়ে শিক্ষক-সংকট
সরকার যখন প্রাথমিক শিক্ষার মান বাড়াতে এবং শিক্ষার্থী ঝরে পড়া বন্ধে নানা ধরনের উদ্যোগ নিচ্ছে, তখন সীমান্ত জেলা সাতক্ষীরার বেসরকারি রেজিস্টার্ড প্রাথমিক বিদ্যালয়গুলো তার বিপরীত চিত্রই তুলে ধরে। গত সোমবারের প্রথম আলোর সরেজমিন প্রতিবেদন থেকে জানা যায়, সাতক্ষীরার প্রতিটি উপজেলায় ১০-১২টি করে বেসরকারি রেজিস্টার্ড প্রাথমিক বিদ্যালয়ে শিক্ষক আছেন একজন অথবা দুজন। এসব শিক্ষক জোড়াতালি দিয়ে চালাচ্ছেন বিদ্যালয়ের শিক্ষা কার্যক্রম। এক ক্লাসের শিক্ষার্থীদের লেখার কাজ দিয়ে অন্য ক্লাসে পড়াতে যাচ্ছেন অথবা ওপরের ক্লাসের ছাত্র দিয়ে নিচের ক্লাসে পড়াচ্ছেন। এটি প্রাথমিক শিক্ষার নাজুক অবস্থার কথাই মনে করিয়ে দেয়।
সরকারি প্রাথমিক বিদ্যালয়ে পাঁচ থেকে সাতজন শিক্ষক থাকলেও রেজিস্টার্ড বিদ্যালয়ে আছেন এক বা দুজন। এত স্বল্পসংখ্যক শিক্ষক দিয়ে কোনো শিক্ষাপ্রতিষ্ঠান চালানো সম্ভব নয়। তদুপরি তাঁদের বেতনও কম। দুঃখজনক ব্যাপার হলো, সরকার রেজিস্টার্ড বিদ্যালয়গুলোতে বাড়তি শিক্ষক নিয়োগের সিদ্ধান্ত নিতে পারছে না আইনি জটিলতার কারণে। আগে বিদ্যালয় পরিচালনা কমিটি শিক্ষক নিয়োগ দিত। এ নিয়ে দুর্নীতি ও অনিয়মের অভিযোগও কম ছিল না। এই প্রেক্ষাপটে প্রাথমিক ও গণশিক্ষা অধিদপ্তর জেলা প্রশাসকের নেতৃত্বে গঠিত কমিটির মাধ্যমে শিক্ষক নিয়োগের সিদ্ধান্ত নেয়। কিন্তু এর বিরুদ্ধে আদালতে রিট হওয়ার কারণে নতুন নিয়োগ বন্ধ আছে। এটি কোনোভাবেই গ্রহণযোগ্য নয়।
সবার জন্য শিক্ষা নিশ্চিত করা সরকারের দায়িত্ব। প্রাথমিক শিক্ষায় সরকারি-বেসরকারি বিভাজনও কাম্য নয়। শিক্ষার্থীর সংখ্যার সঙ্গে সামঞ্জস্য রেখে বিদ্যালয়ে শিক্ষক নিয়োগ দিতে হবে। সাতক্ষীরাসহ দেশের অন্যান্য স্থানে যেসব প্রাথমিক বিদ্যালয়ে শিক্ষকের পদ শূন্য আছে, অনতিবিলম্বে সেগুলো পূরণ করতে হবে। আদালতে যাতে রিটের নিষ্পত্তি হয়, সেই উদ্যোগও সরকারকে নিতে হবে। এ ছাড়া অন্তর্বর্তী সময়ের জন্য অস্থায়ী নিয়োগও দেওয়া যেতে পারে। কেননা, শিক্ষক ছাড়া তো শিক্ষা কিংবা শিক্ষাপ্রতিষ্ঠান চলতে পারে না।
উচ্চশিক্ষা
রবীন্দ্র বিশ্ববিদ্যালয় নিয়ে কিছু কথা
জাতীয় পর্যায়ে উদ্যাপিত গত বছর রবীন্দ্র জন্মজয়ন্তী অনুষ্ঠানে প্রধানমন্ত্রী ঘোষণা দিয়েছিলেন, দেশে কবিগুরুর নামে পূর্ণাঙ্গ বিশ্ববিদ্যালয় প্রতিষ্ঠা করা হবে।
আর মাত্র কদিন পরই কবির সার্ধশততম জন্মোৎসব উদ্যাপিত হবে। ১৪১৮ বঙ্গাব্দে কবির জন্মদিন উভয় বাংলায় সাড়ম্বরে পালিত হবে—এমন আয়োজন চলছে। কিছু অনুষ্ঠান বাংলাদেশ ও ভারত যৌথভাবে পালন করবে। এ দিন কলকাতা থেকে কবির স্মৃতির প্রতি সম্মান জানিয়ে ‘সংস্কৃতি’ নামে কলকাতা-ঢাকা স্মারক ট্রেন চালু করা হবে। জন্মজয়ন্তী উদ্যাপনের প্রস্তুতিও শেষ পর্যায়ে। কদিন আগেও এ-সংক্রান্ত সভায় যোগ দিতে দিল্লিতে গিয়েছিলেন সরকারের একজন সচিবের নেতৃত্বে দেশের কজন শীর্ষস্থানীয় বুদ্ধিজীবী। এতে স্পষ্ট যে সরকারের পক্ষ থেকে কবির জন্মোৎসব পালনের সব ধরনের আয়োজনই চলছে।
এ মুহূর্তে দেশের রবীন্দ্র-অনুরাগীদের প্রবল কৌতূহলের উদ্রেক করেছে প্রস্তাবিত রবীন্দ্র বিশ্ববিদ্যালয়ের স্থান নির্ধারণ ও কার্যক্রম শুরুর বিষয় নিয়ে। গণমাধ্যমে প্রকাশিত ও প্রচারিত জনমত থেকে বোঝা যাচ্ছে, কবিগুরুর নামে প্রস্তাবিত বিশ্ববিদ্যালয় কবির স্মৃতিধন্য শাহজাদপুরেই প্রতিষ্ঠার পক্ষে বেশির ভাগের মত রয়েছে। জানা গেছে, ইতিমধ্যেই শিক্ষা মন্ত্রণালয় শাহজাদপুর থেকে প্রয়োজনীয় কাগজপত্র সংগ্রহ করে নিয়েছে। কবির অন্যতম জমিদারি এই শাহজাদপুর ওই বিশ্ববিদ্যালয় প্রতিষ্ঠার উপযোগী জায়গা। চমৎকার এখানকার ভৌগোলিক অবস্থান। পাশ দিয়ে চলে গেছে ঢাকা-বগুড়া মহাসড়ক। উত্তরাঞ্চলের প্রবেশপথ বঙ্গবন্ধু সেতুতে যেতে সময় লাগে আধঘণ্টা। দুই থেকে আড়াই ঘণ্টায় পৌঁছা যায় রাজধানী ঢাকা মহানগরে। শাহজাদপুর থেকে আট কিলোমিটার উত্তরে গেলেই উল্লাপাড়া রেলস্টেশন।
শাহজাদপুর গুরুত্বপূর্ণ ব্যবসার কেন্দ্র। গত শতাব্দীর প্রথম দিকে প্রখ্যাত ব্রিটিশ সিভিলিয়ান ডব্লিউ ডব্লিউ হান্টার তাঁর স্ট্যাটিসটিক্যাল অ্যাকাউন্টস অব বেঙ্গল গ্রন্থে উল্লেখ করেছিলেন, সিরাজগঞ্জের পরই হুরা সাগরপারের শাহজাদপুর একটি বড় ব্যবসাস্থল। ব্যবসা-বাণিজ্যের জায়গা হওয়ায় স্বাভাবিকভাবে আর্থিক দিকে অনেকটাই সচ্ছল এখানকার মানুষ। শিক্ষা-দীক্ষায়ও অনেক এগিয়ে। বিস্মিত হতে হয়, এখানকার সাধারণ মানুষেরও রবীন্দ্রনাথ সম্পর্কে প্রবল আগ্রহ দেখে। আলাপ করে জানা যায়, এখানকার লোকেরা সবাই চায় কবির নামে বিশ্ববিদ্যালয় শাহজাদপুরেই প্রতিষ্ঠা করা হোক।
শাহজাদপুরে বিশ্ববিদ্যালয় স্থাপনের সবচেয়ে বড় সুবিধা হলো, বিশ্ববিদ্যালয় প্রতিষ্ঠার জন্য প্রয়োজনীয় জমি পাওয়া যাচ্ছে। ৬০০ বিঘা খাসজমি রয়েছে, যার পুরোটাই ছিল জোড়াসাঁকোর ঠাকুর পরিবারের। শাহজাদপুরের অদূরে বাঘাবাড়ী নৌবন্দরে ঢাকা-বগুড়া সড়কে স্থাপিত সেতু থেকে সোজা পশ্চিমে তাকালে এক কিলোমিটার দূরেই দেখা যায়, বড়াল ও ধরলা নদীর মধ্যবর্তী জায়গার ওই জমি। এখানে ছিল কবির গো-খামার ও গো-চারণভূমি (বাথান)। এই গো-খামারের জন্য রবীন্দ্রনাথ পাঞ্জাবের শাহিওয়াল থেকে উন্নত জাতের ষাঁড় গরু এনে স্থানীয় গাই গরুর সঙ্গে ‘ক্রস’ করে ‘পাবনা ব্রিড’ নামের এক নতুন জাতের গো-প্রজাতি উদ্ভাবন করেছিলেন। কবির এই গো-পালন কার্যক্রমে সহায়তা করেছিল নিকটবর্তী রাউতারা গ্রামের ঘোষ পরিবার। এসব তথ্য কবির লেখা থেকেই জানা যায়। পতিসরের ঠাকুর জমিদারির সর্বশেষ ম্যানেজার ধীরেন্দ্রনাথ সর্বাধিকারীর লেখা একটি সূত্র থেকে জানা যায়, ১৯৫১ সালে বিশ্বভারতীর উপাচার্য নিযুক্তির সামান্য কিছুদিন আগেও কবিপুত্র রথীন্দ্রনাথ ঠাকুর ওই গো-খামার দেখতে গিয়েছিলেন। কবির গো-পালন কার্যক্রম সম্পর্কে আর কোনো তথ্য কোথাও অদ্যাবধি পাওয়া যায়নি। এখানেই মনোরম পরিবেশে শান্তিনিকেতনের আদলে রবীন্দ্র বিশ্ববিদ্যালয় গড়ে উঠতে পারে। ঠাকুর জমিদারির এই গো-পালন কার্যক্রমের খাসজমি একেবারে নিষ্কণ্টক, আবাদি জমিও নয়, বসতভিটাও নয়। এই জমি অধিগ্রহণ করতে সরকারকে কোনো ধরনের চাপের মুখোমুখি হওয়ারও নাকি সম্ভাবনা নেই। কিছুদিন আগে বঙ্গবন্ধুর নামে মুন্সিগঞ্জের অদূরে আড়িয়ল বিলে আন্তর্জাতিক বিমানবন্দর প্রতিষ্ঠা করতে গিয়ে বঙ্গবন্ধুকন্যা বিব্রতকর অবস্থার সম্মুখীন হয়েছিলেন। জানা গেছে, এই জমি অধিগ্রহণ করতে গেলে তেমন কোনো ঘটনা ঘটার আশঙ্কা নেই। অধিকন্তু একটি সূত্র থেকে জানা গেছে, স্থানীয় জনগণই এসব জমি কবির নামে বিশ্ববিদ্যালয় প্রতিষ্ঠার জন্য সরকারকে দিতে আগ্রহী।
সব দিক বিবেচনা করে সাংস্কৃতিক বিভাগগুলো (ফোকলোর, নাট্যকলা, চারুকলা, সংগীত ইত্যাদিকে) প্রাধান্য দিয়ে পূর্ণাঙ্গ রবীন্দ্র বিশ্ববিদ্যালয় প্রতিষ্ঠার জন্য শাহজাদপুরই সবচেয়ে উপযুক্ত স্থান বলে ধরে নেওয়া যায়। প্রসঙ্গত উল্লেখ করতে হয়, পতিসরের নিজস্ব জমিদারিতে যাওয়ার আগে শাহজাদপুরই ছিল কবির প্রিয় জায়গা। ইউসুফ শাহী পরগনার ডিহি শাহজাদপুর অর্ধবঙ্গেশ্বরী রানি ভবানীর কাছ থেকে কিনেছিলেন কবির পিতামহ প্রিন্স দ্বারকানাথ ঠাকুর। সেই ঠাকুর জমিদারি তদারকির জন্য ১২৯৭ থেকে ১৩০৪ বঙ্গাব্দ পর্যন্ত সময়ে রবীন্দ্রনাথ বহুবার এসেছেন এই শাহজাদপুরে। এখানে বসে রচনা করেছেন অসাধারণ কিছু গান, কবিতা, ছোটগল্প, নাটক, প্রবন্ধ এবং স্বজনদের উদ্দেশে তথ্যনিষ্ঠ বেশ কিছু চিঠি; যা তাঁর সৃষ্ট সাহিত্যকে ভিন্ন এক মর্যাদা দান করেছে। রবীন্দ্র-অনুরাগীরা মনে করছেন, প্রধানমন্ত্রী কবিগুরুর সার্ধশততম জন্মোৎসব পালনের মাহেন্দ্রক্ষণে রবীন্দ্র বিশ্ববিদ্যালয়ের আনুষ্ঠানিক কার্যক্রম শুরুর বিষয়ে তাঁর অভিভাষণে নিশ্চয় উল্লেখ করবেন। দেশে রবীন্দ্র বিশ্ববিদ্যালয় প্রতিষ্ঠার বিষয়ে বিশেষ ঘোষণা দেবেন।
কবি শাহজাদপুর থেকে শেষযাত্রার সময় ১৩০৪ বঙ্গাব্দের আশ্বিন মাসে ‘বিদায়’ কবিতায় লিখেছিলেন, ‘এবার চলিনু তবে/ সময় হয়েছে নিকট, এখন/ বাঁধন ছিঁড়িতে হবে’। কিন্তু শাহজাদপুরের মানুষ কবির সঙ্গে বাঁধনছেঁড়া নয়, বরং সেই বাঁধন আর দৃঢ়বদ্ধ করতে চায়, তাঁর নামে এখানে একটি বিশ্ববিদ্যালয় প্রতিষ্ঠা করে।
শিক্ষা
আঞ্চলিক বৈষম্য ও সিলেট বিভাগ
প্রাকৃতিক সম্পদ আর জনসাধারণের সাধারণ অর্থনৈতিক সামর্থ্যের নিরিখে সিলেট বিভাগ বেশ সমৃদ্ধিশালী। অথচ সামাজিক সাফল্যের নিরিখে এর অবস্থান তত ভালো নয়। শিক্ষাক্ষেত্রে সিলেট বিভাগের অনগ্রসরতার কারণ অনুসন্ধান এবং এ অবস্থা থেকে উত্তরণের উপায় খুঁজে বের করার উদ্দেশ্যে এডুকেশন ওয়াচ-এর সর্বশেষ গবেষণায় উদ্যোগ নেওয়া হয়েছে। আমাদের এ প্রবন্ধ উপর্যুক্ত গবেষণার প্রধান কিছু ফলাফলের ওপর ভিত্তি করে রচিত।
গবেষণায় দেখা গেছে, সিলেটের শহরাঞ্চল ছাড়া পুরো জনপদেই শিশুদের বিদ্যালয়ে অভিগম্যতার হার জাতীয় পর্যায়ের গড় হারের তুলনায় কম। সুনামগঞ্জ ও মৌলভীবাজার জেলায় এবং হাওর ও চা-বাগান এলাকায় এই হার জাতীয় পর্যায়ের গড় হারের অনেক নিচে। যেখানে সিলেট বিভাগের ৩৮ দশমিক ৫ শতাংশ গ্রামে শুধু কাঁচা রাস্তা রয়েছে। সেখানে হাওরাঞ্চলের ৫৪ শতাংশ গ্রামের অবস্থাই এ রকম। প্রধান শিক্ষকেরা জানালেন, শুকনো মৌসুমে যেখানে এক-পঞ্চমাংশ শিক্ষার্থীকে ‘খারাপ’ রাস্তাঘাট পার হয়ে বিদ্যালয়ে আসতে হয়, সেখানে বর্ষা মৌসুমে প্রায় দ্বিগুণসংখ্যক শিক্ষার্থীকে এই অবস্থায় পড়তে হয়। এ অবস্থা শিশুদের শিক্ষায় নিরুৎসাহিত করে।
সাধারণভাবে দেশের অন্যান্য অঞ্চলের শিশুদের তুলনায় সিলেট বিভাগের শিশুরা স্কুলে ভর্তি হয় দেরিতে, আবার আগাম ঝরে পড়ার হারও বেশি। বয়সভিত্তিক নিট ভর্তি হারের বিশ্লেষণ থেকে দেখা যায়, সিলেটের প্রতিটি বয়স গ্রুপের শিশুদের নিট ভর্তি হার এ-সংক্রান্ত জাতীয় গড় হারের চেয়ে কম। যেখানে বাংলাদেশের ছয় বছর বয়সী শিশুদের ৬৫ শতাংশ স্কুলে ভর্তি হয়, সেখানে সিলেট বিভাগের একই বয়সী শিশুদের মধ্যে এই হার মাত্র ৫২ শতাংশ। শিশুদের স্কুলে ভর্তি করানোর বয়স সম্পর্কে অভিভাবকেরা অবহিত না থাকা এবং স্কুলে নিয়ে যাওয়ার পরও ভর্তি করে না নেওয়া অন্যতম কারণ হিসেবে পাওয়া গেছে। অবশ্য অভিভাবকদের একটি অংশ ভর্তি না করানোর কোনো কারণ বলতে পারেননি। শিশুর বয়স ১৫ বছর হতেই সমতল ভূমির অর্ধেক শিশু, হাওরাঞ্চলের ৬০ শতাংশ শিশু এবং চা-বাগান, পাহাড় ও বনভূমির ৭৩ শতাংশ শিশু বিদ্যালয়বহির্ভূত শিশুতে পরিণত হয়। এ-সংক্রান্ত তুলনামূলক জাতীয় হার ৪০ শতাংশেরও নিচে। ঝরে পড়া শিশুদের একটি অংশের পরিবারগুলো পড়ালেখার ব্যয়ভার বহন করতে নিতান্তই অপারগ, আর অন্যরা অল্প বয়সেই আয়-উপার্জনের জন্য নানা ধরনের কাজে যোগ দেয়। বিদ্যালয়ে শিক্ষণ-শিখনের দুর্বল মান, শেখানোর ক্ষেত্রে যত্নের অভাব শিক্ষার্থীদের ঝরে পড়ার অন্যতম প্রধান কারণ হিসেবে উঠে এসেছে।
অভিভাবকেরা সার্বিকভাবে শিক্ষার গুরুত্ব বোঝেন। এমনকি দরিদ্র পরিবারের মা-বাবাদের ক্ষেত্রেও শিক্ষার ব্যাপারে আগ্রহের কমতি নেই। কিন্তু তাঁরা যখন শিশুর শিক্ষালাভকে তাঁদের অর্থনৈতিক কর্মকাণ্ডে অংশ নেওয়ার সঙ্গে তুলনা করেন, তখন অনেক ক্ষেত্রেই দ্বিতীয়টি প্রাধান্য লাভ করে। এ কারণেই সিলেটের গ্রামীণ এলাকায় শিশুশ্রমের ব্যাপক প্রাধান্য লক্ষ করা গেছে। এই শিশুদের কেউ অর্থের বিনিময়ে আবার কেউ বা বিনা মূল্যে শ্রম দান করে। এর সঙ্গে যোগ হয় উন্নত জীবনের প্রত্যাশায় বিদেশ যাওয়ার আকাঙ্ক্ষা, বিশেষ করে যুক্তরাজ্যে। এ বিষয়গুলোকে শিক্ষাপ্রতিষ্ঠানের প্রধানেরা সামগ্রিকভাবে ‘অভিভাবকদের অসচেতনতা’ হিসেবেই চিহ্নিত করেছেন। এ ব্যাপারে তেমন কার্যকর উদ্যোগ নিতে দেখা যায়নি।
দেশের অন্যান্য অঞ্চলের তুলনায় সিলেট বিভাগে প্রাথমিক স্তরের শিক্ষাপ্রতিষ্ঠান কম নেই। কিন্তু এখানে মাধ্যমিক স্তরের শিক্ষাপ্রতিষ্ঠানের অভাব রয়েছে। এটি অন্তত মাধ্যমিক শিক্ষাক্ষেত্রে কম বিনিয়োগের লক্ষণ। সিলেটের প্রাথমিক ও মাধ্যমিক উভয় ধরনের শিক্ষাপ্রতিষ্ঠানেই শিক্ষকস্বল্পতা পাওয়া গেছে। শিক্ষাগত যোগ্যতা আর প্রশিক্ষণ প্রাপ্তির দিক থেকে সিলেট বিভাগের শিক্ষকেরা অবশ্য দেশের অন্যান্য অঞ্চলের শিক্ষকদের মতোই। নারী শিক্ষকের অনুপাতে সিলেট বিভাগ এগিয়ে রয়েছে। কিন্তু দেখা গেছে, গ্রামীণ এলাকার বিদ্যালয়ের শিক্ষকদের এক-চতুর্থাংশ শহর এলাকায় বসবাস করেন।
বিদ্যালয়ে অনুপস্থিত থাকা, কার্যদিবসে দেরিতে উপস্থিত হওয়া ও বিদ্যালয় ছুটি হওয়ার আগেই বিদ্যালয় ত্যাগ করার দিক থেকে সিলেট বিভাগের শিক্ষকেরা দেশের অন্যান্য অঞ্চলের শিক্ষকদের তুলনায় এগিয়ে রয়েছেন। সুনামগঞ্জ, হবিগঞ্জ ও মৌলভীবাজার জেলার গ্রামীণ বিদ্যালয়গুলোর অবস্থা সবচেয়ে শোচনীয়। এসব এলাকার এক-চতুর্থাংশ শিক্ষক জরিপের দিন বিদ্যালয়ে অনুপস্থিত ছিলেন। নারী শিক্ষক ও হাওর এলাকার শিক্ষকদের মধ্যে অনুপস্থিতির হার বেশি পাওয়া গেছে।
জরিপের দিন যেসব শিক্ষক বিদ্যালয়ে উপস্থিত ছিলেন, তাঁদের অল্পসংখ্যকই সময়ানুবর্তিতার উদাহরণ সৃষ্টি করতে পেরেছিলেন। বিশেষ করে, প্রাথমিক বিদ্যালয়গুলোতে এই সমস্যার ব্যাপকতা লক্ষ করা গেছে। এ কারণে একজন প্রাথমিক শিক্ষক দৈনিক গড়ে ৫৬ মিনিট আর একজন মাধ্যমিক শিক্ষক দৈনিক গড়ে ৪৮ মিনিট শিক্ষক-শিক্ষার্থী সংযোগ সময়ের অপচয় করেছেন। সময় নষ্ট করার নিরিখে পুরুষ শিক্ষকেরা নারী শিক্ষকদের তুলনায় এগিয়ে রয়েছেন। শিক্ষক-শিক্ষার্থী সংযোগ সময়ের একটি বড় অংশই এ কারণে অপচয় হয়, যা শিক্ষার্থীদের শিখন, সহপাঠক্রমিক কার্যক্রম এবং আচরণে বিরূপ প্রভাব ফেলে। এটি বিদ্যালয় শৃঙ্খলারও পরিপন্থী।
বিদ্যালয় পরিচালনার মৌলিক বিষয়গুলো যথাযথভাবে প্রতিপালনের ব্যাপারে বিদ্যালয় পরিচালনা কমিটি এবং উপজেলা শিক্ষা কর্মকর্তাদের কর্মোদ্যোগ খুব কমই লক্ষ করা গেছে। বেশ কিছু শিক্ষাপ্রতিষ্ঠান গত এক বছরে একবারও পরিদর্শন করা হয়নি। আবার বেশ কটি মাত্র এক বা দুবার পরিদর্শন করা হয়েছে–যা প্রয়োজনের তুলনায় অপ্রতুল। উপজেলা রিসোর্স সেন্টার থেকে পরিদর্শনের ক্ষেত্রেও ব্যাপক দুর্বলতা পাওয়া গেছে। বিদ্যালয় পরিদর্শন সাধারণভাবে খুবই সাদামাটাভাবে করা হয়ে থাকে। পরিদর্শনকালে যা আলোচনা হয়, সেগুলো সরাসরি শিক্ষার মানোন্নয়নের সমস্যা বা সমস্যাগুলো থেকে উত্তরণের পথ অনুসন্ধানের কোনো লক্ষণ দেখা যায়নি। তবে এ ক্ষেত্রে প্রয়োজনীয়সংখ্যক কর্মকর্তার অভাব একটি বড় কারণ হিসেবে বের হয়ে এসেছে।
এখন প্রশ্ন হলো, এ অবস্থা থেকে উত্তরণের জন্য কী করা যেতে পারে? জাতীয় শিক্ষানীতি ২০১০-এ সমতা বিধানের যে আকাঙ্ক্ষা ব্যক্ত করা হয়েছে, তার প্রতি মনোযোগ দেওয়া দরকার। বিকেন্দ্রীকৃত শিক্ষা পরিকল্পনা প্রণয়ন ও বাস্তবায়ন প্রক্রিয়ার দিকে জোরালোভাবে এগিয়ে যাওয়া প্রয়োজন। চা-বাগানে শিক্ষা পরিকল্পনা প্রণয়ন-প্রক্রিয়ায় বাগান ব্যবস্থাপকদের অংশগ্রহণ বিবেচনায় নিতে হবে। বর্ষা মৌসুমে হাওর এলাকার শিক্ষার্থী ও শিক্ষকদের জন্য ওয়াটার বাস চালু করা যেতে পারে। শিক্ষা প্রসারে যেসব ইতিবাচক কর্মসূচি রয়েছে (যেমন উপবৃত্তি ও উপানুষ্ঠানিক শিক্ষা কর্মসূচি) সেগুলো সিলেটের কোনো কোনো অঞ্চলে বর্ধিত আকারে বিস্তৃত করা যেতে পারে। উপজেলা পর্যায়ে শিক্ষা কর্মকর্তা এবং বিদ্যালয় পর্যায়ে শিক্ষকসংখ্যা বাড়ানো দরকার। হাওর, চা-বাগান ও পাহাড়ের মতো দুর্গম এলাকার বিদ্যালয়সমূহে নিয়োগপ্রাপ্ত শিক্ষকদের জন্য বিশেষ ভাতার ব্যবস্থা করা যেতে পারে। একই সঙ্গে বিদ্যালয় পর্যায়ে জবাবদিহি ও পরিদর্শনের মান বাড়ানো দরকার।
সবশেষে, প্রাথমিক ও মাধ্যমিক শিক্ষার্থীদের অভিগম্যতার ক্ষেত্রে ছেলেমেয়ের যে সমতা অর্জিত হয়েছে ও নারী শিক্ষক নিয়োগের ক্ষেত্রে ইতিমধ্যে যে অগ্রগতি লাভ করা গেছে, তা বজায় রাখার সর্বাত্মক চেষ্টা চালিয়ে যেতে হবে। আঞ্চলিক বৈষম্য দূরীকরণে দৃঢ় রাজনৈতিক অঙ্গীকার, যথাযথ কৌশল নির্ধারণ ও পর্যাপ্ত বিনিয়োগের দিকে নজর দেওয়া দরকার।
সমীর রঞ্জন নাথ, গবেষণা সমন্বয়ক, ব্র্যাক।
শিক্ষা ও শিক্ষক
প্রভাষকদের টাইম স্কেল
অবশেষে বেসরকারি প্রভাষকদের টাইম স্কেল বাদ দিয়ে বেসরকারি সব শিক্ষকের ২০১১ সালের জানুয়ারি ও ফেব্রুয়ারির বেতন-ভাতার সরকারি অংশ ব্যাংকে পৌঁছেছে। শিক্ষকেরা দীর্ঘ প্রতীক্ষার পর দুই মাসের বেতন-ভাতা ব্যাংক থেকে নিজ নিজ অ্যাকাউন্টের মাধ্যমে তুলছেন, যখন মার্চের তৃতীয় সপ্তাহ শুরু হয়ে গেছে। শিক্ষাই জাতির মেরুদণ্ড এবং শিক্ষকেরা মানুষ গড়ার কারিগর—সনাতন এসব বাণীর মুখে সরকারি এই অনীহা, জটিলতা এবং শেষমেশ শম্বুকগতির তৎপরতা বেসরকারি শিক্ষকদের ওপর একধরনের আঘাত ছাড়া আর কিছু নয়। কেননা বসন্তের গান বর্ষায় মানায় না। ঘটনা আরও দুঃখ ও অপমানজনক এই যে কলেজ ও মাদ্রাসার ১৮ হাজার প্রভাষক, যাঁরা ২০১০ সালের নভেম্বর ও ডিসেম্বরের বেতন-ভাতার সরকারি অংশে টাইম স্কেল পেয়েছিলেন, তাঁদের সেই বর্ধিত অর্থ স্থগিত করা হয়েছে। অর্থাৎ যেসব প্রভাষক টাইম স্কেল পেয়ে ওই দুই মাস তিন থেকে চার হাজার টাকা ন্যায্য হিসেবে পেয়েছিলেন, তাঁদের সেই অংশ ২০১১-এর জানুয়ারি থেকে বন্ধ করে দেওয়া হয়েছে।
সরকারি ব্যাখ্যায় বলা হয়েছে, অর্থ মন্ত্রণালয়ের অনুমোদন না নিয়ে শিক্ষা মন্ত্রণালয় ২০১০-এর নভেম্বর ও ডিসেম্বরে প্রভাষকদের টাইম স্কেল বাবদ যে বর্ধিত অর্থ দিয়েছে, শিক্ষা মন্ত্রণালয়ের অধীন মাধ্যমিক ও উচ্চমাধ্যমিক শিক্ষা অধিদপ্তর (মাউশি) এর যথাযথ ব্যাখ্যা অর্থ মন্ত্রণালয়কে দিতে পারেনি। টাইম স্কেলপ্রাপ্ত প্রভাষকদের বর্ধিত অঙ্ক দিতে ৬৪২ কোটি টাকা অতিরিক্ত প্রয়োজন। দেশের বিভিন্ন স্থানে প্রভাষকদের টাইম স্কেল দিয়ে আবার স্থগিত করায় নিন্দা, বিক্ষোভ, মানববন্ধন, মিছিল ইত্যাদি প্রক্রিয়ার সঙ্গে অবিলম্বে টাইম স্কেল চালু করে বকেয়া হিসেবে পূর্ণ বেতন-ভাতাসহ ২০১১-এর মার্চের বেতন দাবি করা হয়েছে। ইতিমধ্যে বিভিন্ন স্থানে জেলা প্রশাসকের মাধ্যমে শিক্ষামন্ত্রীকে স্মারকলিপি প্রদান করা হয়েছে। শিক্ষা মন্ত্রণালয়সংক্রান্ত সংসদীয় স্থায়ী কমিটির সভাপতি রাশেদ খান মেননও তাঁদের দাবির যৌক্তিকতা স্বীকার করেছেন।
দেশে প্রায় ২৭ হাজার এমপিওভুক্ত স্কুল, কলেজ, মাদ্রাসা ও কারিগরি শিক্ষাপ্রতিষ্ঠান আছে বলে এক তথ্যে জানা গেছে, যার মধ্যে কলেজ দুই হাজার ৩৭০টি এবং মাদ্রাসা সাত হাজার ৫৯৭টি। এসব প্রতিষ্ঠানে কর্মরত আছেন তিন লাখ ৫৭ হাজার ২৮৮ জন শিক্ষক-প্রভাষক এবং এক লাখ পাঁচ হাজার ৩৭৪ জন কর্মচারী। মাধ্যমিক ও উচ্চমাধ্যমিক পর্যায়ে দেশের অন্যূন ৯০ শতাংশ শিক্ষার্থী বেসরকারি শিক্ষাপ্রতিষ্ঠানে পড়ালেখা শিখে থাকে। এর মধ্যে বৃহদাংশ বেসরকারি প্রতিষ্ঠানে শিক্ষার্থীদের কাছ থেকে কোনো বেতন বা ফি নেওয়া হয় না। কেননা শিক্ষকেরা নিজেদের চাকরি বাঁচাতে অভিভাবকদের অনুরোধ-উপরোধের মাধ্যমে ছাত্রছাত্রী সংগ্রহ করে থাকেন। এরপর সেই ছাত্রছাত্রীকে পাস করানোর জন্য প্রাণান্ত প্রচেষ্টা চালান। এ কথাও সত্য যে শুধু পাস করানোর জন্য বেসরকারি শিক্ষকেরা অনৈতিক কাজও করে থাকেন। কেননা নির্দিষ্টসংখ্যক বা ৩০ শতাংশ ছাত্রছাত্রী পাস না করলে এমপিও বাতিল হতে পারে। এ জন্য কোনো কোনো অনৈতিকতারও আশ্রয় নেওয়া হয়।
শিক্ষকতা একটি মহান পেশা। তাঁরা সমাজকে দেন, বিনিময়ে তেমন কিছু চান না। কিন্তু বর্তমান সময়ে চরম বেকারসমস্যার কারণে সেই শাশ্বত কমিটমেন্ট নিয়ে অনেকেই শিক্ষকতা করেন না, করতে পারেন না। এটি একটি চাকরি। মাস গেলে বেতন বা কয়েকটি মুদ্রা পাওয়া যায়, ব্যস। অন্যদিকে, যার নেই কোনো গতি সে-ই করে পণ্ডিতি। ভালো চাকরি না জোটার কারণে কোনো মেধাবী লোক শিক্ষকতা পেশায় আসছেন বটে, তবে তাঁদের অধিকাংশেরই সেই মানুষ গড়ে তোলার কমিটমেন্ট নেই। কেননা বঞ্চিত মানুষ শুধু চাকরি করেন। দেশে অনেক শিক্ষাপ্রতিষ্ঠান আছে, যেখানে কর্মরত অধিকাংশ শিক্ষক সাধারণ জ্ঞান ও মেধার নিচে অবস্থান করছেন। তাঁদের দ্বারা শিক্ষা প্রদান হয় না। সুতরাং তাঁদের মধ্য থেকে যাচাই-বাছাই করে প্রকৃত মেধাবী শিক্ষক নির্বাচন করে সরকারি অনুদানভুক্ত করা যায়। কিন্তু সেই কাজটি করার জন্য যাঁদের দায়িত্ব দেওয়া হয়, তাঁরা নিজেরাই যদি ভূত হয়ে বসেন, তাহলে শর্ষের মধ্য থেকে ভূত তাড়ানো মুশকিল। আর এটিই হয়েছে। বিভিন্ন সময়ে নানা ধরনের মূল্যায়ন ও মাঠপর্যায়ে তথ্য গ্রহণে যাঁরা যান, তাঁদের বেশির ভাগ টাকা খেয়ে অযোগ্য ও দায়িত্বহীন শিক্ষককে ‘অনুমোদন’ দিয়ে আসেন। ফলে বেসরকারি শিক্ষা আরও প্রস্ফুটিত হতে পারেনি।
শিক্ষা মন্ত্রণালয় বেসরকারি প্রভাষকদের মধ্যে বৈষম্য তৈরি করে রেখেছে। যেখানে একটি ডিগ্রি কলেজে বিষয়ভিত্তিক দুই বা ততোধিক প্রভাষক রয়েছেন, সেখানে ফাজিল মাদ্রাসায় একজন প্রভাষককে একাদশ-দ্বাদশ থেকে ডিগ্রি পর্যন্ত সমস্ত চাপ সামলাতে হয়। প্রভাষকদের চাকরির আট বছর অতিক্রান্ত হলে যে টাইম স্কেল দেওয়া হয়, তার জন্য ওই প্রভাষককে গভর্নিং বডির হাতে-পায়ে তেল লাগানো ছাড়াও অতিরিক্ত খরচাপাতি করতে হয়। এটি স্বয়ংক্রিয় হলে সমস্যা থাকে না এবং তাঁদের মধ্যেও কাজে সন্তুষ্টি আসে। এদিকে মড়ার ওপর খাঁড়ার ঘায়ের মতো দাঁড়িয়ে আছে উচ্চতর স্কেলের বিষয়ে আনুপাতিক হিসাব। অর্থাৎ তিনজন প্রভাষকের মধ্যে একজনমাত্র উচ্চতর স্কেলপ্রাপ্ত হবেন, অন্যরা হবেন না। এটি কোন ধরনের সামাজিক ন্যায়বিচার, তা বোধগম্য নয়। এতে দেখা যায়, সামান্য দু-এক ঘণ্টার জন্যও কাউকে বঞ্চিত হতে হয়।
আমরা বেসরকারি শিক্ষার মানোন্নয়নে কার্যকর পদক্ষেপসহ প্রভাষকদের টাইম স্কেল পুনর্বহাল করে বকেয়াসহ বেতন-ভাতা দেওয়ার জন্য সরকারের উদ্যোগ দেখতে চাই। প্রত্যাশা করি, একটি সমন্বিত ও মর্যাদাপূর্ণ শিক্ষাপদ্ধতির বাস্তবায়ন করে ভবিষ্যৎ প্রজন্মকে এগিয়ে নেওয়া হোক। 
ছাত্রসন্ত্রাস: ‘জায়গার’ দ্বান্দ্বিক চরিত্র
জগন্নাথ বিশ্ববিদ্যালয়ের ছবিটি দেখে আবার মুষড়ে পড়েছে সচেতন সমাজ। ছাত্রলীগের এক দল তাড়া করছে ছাত্রলীগের অন্য একটি দলকে। তাদের হাতে, পত্রিকার ভাষায়, দেশীয় অস্ত্র দা, কুড়াল, বল্লম ও লাঠি। অংশগ্রহণকারী ছাত্রদের চেহারা স্পষ্ট। তাদের বাবা-মা, আত্মীয়স্বজন, বন্ধুবান্ধব এবং পরিচিতজন ছবিগুলো দেখছে। তাদের মনে কি রেখাপাত হবে? বাবা সকালবেলায় হাতের পত্রিকাখানি নিয়ে রান্নাঘরে মায়ের কাছে এসে বলবে, দেখ, তোমার পুত্রধনের ছবি। পড়ালেখার নামে কী করছে দেখো? স্বরাষ্ট্রমন্ত্রী হয়তো বলবেন, সব দলের ছেলেরা করছে, শুধু আমার (আমাদের) দলের ছেলেরা করছে বলে কথা নেই। পাড়ার সন্ত্রাসমুখী যুবকটি তার বন্ধুকে ছবিটি দেখিয়ে বলবে, দেখলি, জুয়েল ভাই (কাল্পনিক নাম) কেমন হিরো, একেবারে খোলা চাপাতি হাতে এগিয়ে যাচ্ছে। কোনো ভয়ডর নেই। ইশ্, কবে যে আমি বিশ্ববিদ্যালয়ে ঢুকব! রাজনৈতিক সন্ত্রাসী নেতা ভাববেন, যাক, জুয়েল ছেলেটার মধ্যে পটেনশিয়াল আছে, একে ইউজ করা যাবে। আর বিশ্ববিদ্যালয়ের শিক্ষক ভাববেন, যাক, গন্ডগোল তো কেবল শুরু, আরও কিছুদিন বিশ্রাম পাওয়া গেল। পত্রিকার কলাম লিখিয়ে ভাববেন, এত লিখলাম এ বিষয়ে, এত সমাধান দিলাম, না সরকার, না প্রশাসন কেউ কি কিচ্ছু পড়ে না, আমার লেখার সাজেশনগুলো অনুসরণ করলেই তো বিশ্ববিদ্যালয়ের অঙ্গন থেকে সন্ত্রাস দূর হয়ে যেত। পত্রিকার সম্পাদক তাঁর অধস্তনকে ডেকে বলবেন, অমুককে দিয়ে একটা কড়া কলাম লেখার ব্যবস্থা করেন।
ওপরের নাট্যচিত্র থেকে এ কথা স্পষ্ট হয়েছে যে ছাত্রসন্ত্রাস একটি নানামুখী বিষয়, যার উৎস, বিকাশ, বর্ধন ও গতিপথে সমাজের সব অংশ নানাভাবে সংযুক্ত। এটি তাই বিচ্ছিন্ন কোনো বিষয় নয়। তবে আমার আজকের লেখায় ছাত্রসন্ত্রাসের সঙ্গে জায়গা বা জমির যে দ্বান্দ্বিক সম্পর্ক সেটা নিয়ে আলোচনা করব।
প্রথমে জনসংখ্যা ও জায়গার সম্পর্ক নিয়ে একটি তথ্য দিই। আমরা যেহেতু কথায় কথায় আমেরিকার সঙ্গে তুলনা করে কথা বলি, সে জন্য আমেরিকার কথাই বলি। যুক্তরাষ্ট্রের লোকসংখ্যার ঘনত্ব যদি বাংলাদেশে থাকত, তাহলে বাংলাদেশে নাকি মাত্র ১৭ লাখ লোক বাস করতে পারত। কিন্তু সেখানে আছে ১৬ কোটি লোক। কাজেই লোকসংখ্যার সঙ্গে যেমন জায়গার সম্পর্ক আছে, তেমনি ছাত্রছাত্রীর শিক্ষার সঙ্গেও জায়গার সম্পর্ক আছে।
শ্রদ্ধাভাজন চিন্তাবিদ আহমদ ছফা একবার আমার প্রতি স্নেহবশত হাসপাতাল থেকে চিঠি লিখেছিলেন। বলেছিলেন, যে হাসপাতালের বেডে শুয়ে থেকে তাঁর খুব লাভ হয়েছে, তাঁর চিন্তার স্পেস বেড়েছে। অর্থাৎ শয্যাবন্দী অবস্থায় তাঁর চিন্তার মওকা বেড়েছে। রবীন্দ্রনাথের উপেন তাঁর দুই বিঘা জমি হারিয়ে গোটা বিশ্বকে আপন করে পেয়েছিল। বিশ্ববিদ্যালয়গুলোর মূল কাজ বা প্রকৃত ক্ষেত্র হচ্ছে, যেটি আহমদ ছফা হাসপাতালের বেডে শুয়ে অনুধাবন করছিলেন, চিন্তার জায়গা বড় করা। কিন্তু প্রাতিষ্ঠানিকভাবে জ্ঞানের রাজ্য বিস্তৃত করতে গেলে জমি এবং প্রাসঙ্গিক ভবনাদির ও ভৌত সুবিধাদির দরকার হয়। সক্রেটিস যেভাবে গাছের তলায় বসে জ্ঞান-ধারণা দিতেন, সেটি তো আর সম্ভব নয়। প্রচলিতভাবে প্রাতিষ্ঠানিক শিক্ষার ব্যাপারে চিন্তার জায়গা এবং পাঠের জায়গার অবস্থান একীভূত করে দেখার ধারণা অযৌক্তিক নয়। অমিত চৌধুরীর আফটারনুন রাগা চটি উপন্যাসটিতে অক্সফোর্ড বিশ্ববিদ্যালয়ের মনোরম দৃশ্যাবলির বর্ণনা কীভাবে শিক্ষার্থীর চিন্তার উদ্দীপ্ততা বাড়ায়, তার সম্পর্কে ধারণা আছে। রবীন্দ্রনাথের বিশ্বভারতীর আবাসস্থল শান্তিনিকেতন একটি হরিণ-অধ্যুষিত বৃক্ষময়, নদীবিধৌত, ও ‘অবারিত মাঠ’ সম্পৃক্ত শকুন্তলাময় রাজ্য। তার পরও বলব, সময় ও রাজনৈতিক সংস্কৃতির পরিবর্তনের সঙ্গে সঙ্গে চিন্তার জায়গার সঙ্গে ভৌত সুবিধাসম্পন্ন জায়গার একটি সাংঘর্ষিক অবস্থা তৈরি হয়েছে বাংলাদেশে, যেটা আমাদের আমলে নেওয়া উচিত।
এ সাংঘর্ষিক অবস্থায় ঢাকা বিশ্ববিদ্যালয়সহ অন্যান্য সরকারি বিশ্ববিদ্যালয়গুলো বহুদিন থেকে ভুগছে। অর্থাৎ ‘বড় জায়গা, বড় লেখাপড়া’ হওয়ার পরিবর্তে ‘বড় জায়গা, বড় সন্ত্রাসের’ ভূমিতে পরিণত হয়েছে। তবে ব্যতিক্রমভাবে ঢাকা বিশ্ববিদ্যালয়ের সাম্প্রতিক চিত্র খুবই আশাব্যঞ্জক। একটি প্রতিবেদনে বলা হয়েছে, গত তিন বছরে এ বিশ্ববিদ্যালয়ে একটি মিনিটের জন্যও পাঠ-ঘণ্টা নষ্ট হয়নি। ফলে বিভিন্ন অনুষদে শিক্ষাবর্ষে পিছিয়ে থাকার ব্যবধান কোনো কোনো ক্ষেত্রে শূন্যের কোঠায় নেমে এসেছে, কিংবা মাস ছয়েকের ব্যবধানের মধ্যে রয়েছে। চট্টগ্রাম বিশ্ববিদ্যালয়েও কিছু কিছু অনুষদে একই রকম উন্নতির খবর পত্রপত্রিকায় এসেছে। দেশের দুটি প্রধান বিশ্ববিদ্যালয়ের পড়ালেখায় উন্নতির ইতিবাচক ফল জাতি কয়েক বছরের ব্যবধানে পাবে, যখন ২৩ বছর হতে না হতেই স্নাতকোত্তর পাস করে ঢাবি ও চবির শিক্ষার্থীরা পেশাগত জীবনে ঢুকতে পারবে।
কিন্তু ওপরের ছবিটি পুরো কথা বলে না। ঢাবি মোটামুটি শান্ত হলেও কাছাকাছি বিশ্ববিদ্যালয়গুলো যেমন, জগন্নাথ ও জাহাঙ্গীরনগর শান্তিতে নেই। উপর্যুপরি সন্ত্রাসের মোকাবিলায় এ দুটি বিশ্ববিদ্যালয়ের প্রশাসন অস্থির। তেমনি অস্থির রাজশাহী বিশ্ববিদ্যালয় ও সিলেটের শাহজালাল বিশ্ববিদ্যালয়। খুলনা প্রকৌশল ও প্রযুক্তি বিশ্ববিদ্যালয়ও সন্ত্রাসের কারণে এখন সম্ভবত বন্ধ। অর্থাৎ ছাত্রসন্ত্রাস-নির্ভর রাজনীতি জিইয়ে আছে, এটা কেবল জায়গা বদল করছে। এখন নতুন নতুন বিশ্ববিদ্যালয়গুলোতে ছাত্রসন্ত্রাস জায়গা করে নিতে তৎপর। নোয়াখালী, কুমিল্লা বিশ্ববিদ্যালয়সহ আরও অনেক সরকারি বিশ্ববিদ্যালয় আছে, যেগুলো গর্ব করার মতো জায়গা ও ভবনাদির মালিক হয়েছে, কিন্তু যেগুলোতে শিক্ষা কার্যক্রম এখনো ঠিকমতো শুরু হতে পারেনি, অথচ যেগুলো ইতিমধ্যেই বিভিন্নভাবে শিক্ষার্থী এবং শিক্ষক-উৎস বিভিন্ন কার্যক্রমের ফলে অচল হয়ে পড়েছে।
‘জায়গা’ ধারণাটার সঙ্গে ছাত্রসন্ত্রাস-নির্ভর রাজনীতির যোগাযোগ প্রত্যক্ষ। এর আগে এ সম্পর্কিত একটি লেখায় বলেছিলাম যে বিশ্ববিদ্যালয়গুলো ছাত্রসন্ত্রাস-নির্ভর রাজনীতির কবলে পড়লে ছাত্রাবাসগুলো পরিণত হয় দুর্গে। প্রতিপক্ষ ছাত্রসংগঠনগুলো এক একটি ছাত্রাবাস দখল করে দুর্গের মতো ব্যবহার করে। প্রচলিত ধারণায় ‘বড় জায়গা, বড় পড়ালেখা’ একটি আদর্শ অবস্থান হলেও, আমাদের দেশের অলস পাঠ্যসূচি ও পাঠানুক্রমের প্রভাবে এটি একটি আপ্তবাক্যে পরিণত হয়েছে। এখন সেখানে ‘বড় জায়গা, বড় সন্ত্রাস’ বরঞ্চ অধিকতর যুক্তিযুক্ত পরিস্থিতির সৃষ্টি করেছে। বড় জায়গায় বড় গাছের সান্নিধ্যে বড় পুকুরের নিকটে বসে ছাত্রছাত্রী মন শান্ত করে নিয়ে তারপর সন্ধ্যা নেমে এলে চুপচাপ নিভৃতে ছাত্রাবাসে টেবিল ল্যাম্পের তলায় নিবিড়ভাবে অধ্যয়ন করবে, সেটি সাহেব-সাহেবানি তৈরির একটি আদর্শ ক্ষেত্র হতে পারে বটে, একটি ঔপনিবেশিকরূপ দাস্য প্রতিচিত্র তৈরি করতে পারে বটে, কিন্তু বাংলাদেশে যেখানে কিলবিল করে মানুষ, শুধু মাথা গোঁজার জন্য পাহাড়, বন, নদী আর ধানের জমি খেয়ে ফেলছে, সেখানে বড় জায়গা, বড় লেখাপড়ার আদর্শিক চিন্তা প্রমাণ করে যে আমরা আপ্তবাক্যে বিশ্বাস করি, বাস্তব পরিস্থিতির সঙ্গে তা কতটুকু যাবে, যাচাই করি না। যখন লেখাপড়া থাকে হালকা, যখন নিছক ডিগ্রি লাভ থাকে উদ্দেশ্য, যখন জ্ঞানচর্চা ও জ্ঞান বিতরণ থাকে হঠাৎ-মনে পড়ার মতো বিষয়, যখন শিক্ষক, রাজনীতিক, চিকিৎসক, প্রকৌশলী, বিজ্ঞানী, সাংবাদিক, লেখক, ক্রীড়াবিদ, ব্যবসায়ী ও শিক্ষার্থী মনে করে যে দেশের কোনো সমস্যায় তার কিছু করার নেই, তার কোনো কিছু আবিষ্কারের দরকার নেই এবং তার কোনো বিশ্বাসকে প্রশ্ন করার দরকার নেই, তখন ‘জায়গা’টা শিক্ষার ঠিক বিপরীত ভূমিকা পালন করে। তখন জায়গাটা হয়ে পড়ে একটি ভ্রষ্ট, কিন্তু ত্রিমুখী কার্যক্ষেত্র: এক. অলস শিক্ষার্থীর জন্য দিবানিদ্রার মহাব্যবস্থা। দুই. সন্ত্রাসমুখী জ্ঞানবিরোধী কিন্তু অবৈধপথে উপার্জনে ইচ্ছুক শিক্ষার্থীর মহাডেরা। তিন. মৌলবাদী চেতনা বিকাশের ধারণায় বিশ্বাসী শিক্ষার্থীদের জন্য সহজ আশ্রয়কেন্দ্র।
শেষের কথাটা আমলে আনতে হবে এ জন্য যে মৌলবাদী ধর্মীয় চেতনা বৃদ্ধির সঙ্গে উন্নত প্রযুক্তির সহজ মেলবন্ধন চলছে বিশ্বব্যাপী এবং সেনাবাহিনীর সাম্প্রতিক অভ্যুত্থান প্রচেষ্টার সঙ্গে জড়িত বেশির ভাগ সেনাসদস্য জড়িত ছিল বিজ্ঞান ও প্রযুক্তিসম্পৃক্ত ইউনিটের সঙ্গে। যেমন ধরুন, শহর ও লোকালয় থেকে বহু দূরে একটি বিশ্ববিদ্যালয়ে যেখানে একর একর জায়গাজুড়ে পাহাড়ের সন্নিবেশে বিস্তর দালানকোঠা আছে, কিন্তু বিশ্ববিদ্যালয়টির কার্যক্রম চলে মাত্র দিনে কয়েক ঘণ্টা, দুপুরের বিরতিতে সমাপ্ত হয় তার কার্যক্রম, সেখানে দশক দশক ধরে মৌলবাদী চেতনার বিকাশ ঘটবেই। তখন ব্যর্থ হয়ে পড়ে বিশ্ববিদ্যালয়ের মূল লক্ষ্য: জ্ঞানের খোঁজ।
এবার যে হিযবুত তাহ্রীর সদস্য সংখ্যার তালিকা পত্রিকায় এসেছে, সেখানে দেখা যাচ্ছে, অনেকই হচ্ছে এমন একটি বেসরকারি বিশ্ববিদ্যালয়ের শিক্ষক ও ছাত্র, যাদের নিজস্ব ক্যাম্পাস সবচেয়ে বড় জায়গাজুড়ে আছে। অর্থাৎ ছাত্রসন্ত্রাস-নির্ভর রাজনীতি ঢাবি থেকে সরে গেলেও অন্যান্য শিক্ষা ক্ষেত্রে এটা জায়গা খুঁজে নেবে। এ জন্য ব্যক্তিগতভাবে আমি ইউজিসির একটি আদেশের বাস্তব কার্যকারিতা সম্পর্কে সন্দিহান, সেটি হলো বেসরকারি বিশ্ববিদ্যালয়ের একরব্যাপী জায়গা থাকা নিশ্চিত করা। দেশের দলীয় রাজনীতি-নির্ভর সন্ত্রাসমুখী ছাত্ররাজনীতির পরিবেশ না বদলালে ‘বড় জায়গা’ নিয়ে সরকারি বিশ্ববিদ্যালয়গুলো বহুদিন ধরে যেমন বিপদে আছে, তেমনি বেসরকারি বিশ্ববিদ্যালয়গুলোও বিপদে পড়বে। অর্থাৎ ১০ বছর পর পত্রিকায় খবর আসবে অমুক বেসরকারি বিশ্ববিদ্যালয় ছাত্রসন্ত্রাস উদ্ভূত পরিস্থিতি থেকে অনির্দিষ্টকালের জন্য বন্ধ ঘোষিত হয়েছে। ‘বড় জায়গা’ সম্পর্কিত আরেকটি ক্ষেত্রও এখানে আলোচনায় আনা যায়। যেমন, জায়গা হিসেবে ও ভবনাদির সংগ্রহের দিক থেকে জাতীয় বিশ্ববিদ্যালয় গাজীপুরে তার মূল কেন্দ্রসহ দেশব্যাপী ভুবনজোড়া জমির মালিক হয়ে পর্বতের মুশিক প্রসবের মতো অবস্থায় আছে।
জায়গা তৈরি করে দখলিস্বত্ব মানসিকতার এবং লোক বেশি, জায়গা কম হলে এ মানসিকতা তীব্র সন্ত্রাসী রূপ নিতে সময় নেয় না, এবং সাধারণ সন্ত্রাসমুখী ছাত্র ও মৌলবাদী সন্ত্রাসমুখী ছাত্র এ তীব্র সন্ত্রাসী মানসিকতার পেটোয়া বাহিনীতে পরিণত হয়, যাদের ভরণ-পোষণ ও আশ্রয় নিশ্চিত হয় ওই ‘বড় জায়গা’সংবলিত বিশ্ববিদ্যালয়গুলোতে। 
পরীক্ষার ফল পুনর্মূল্যায়ন করুন
মেধার বিস্ফোরণ!
ঢাকা বিশ্ববিদ্যালয়ের নৃবিজ্ঞান বিভাগের ২০০৯-২০১০ শিক্ষাবর্ষে মাস্টার্স পরীক্ষায় ৫২ জন শিক্ষার্থীর মধ্যে প্রথম শ্রেণী পেয়েছেন ২৬ জন। এটা কি মেধার বিস্ফোরণ, নাকি অন্য কিছু?
পরীক্ষায় ভালো ফল নিশ্চয়ই সবার জন্য সুসংবাদ। কিন্তু ঢাকা বিশ্ববিদ্যালয়ের নৃবিজ্ঞান বিভাগের ওই পরীক্ষার ফলাফলের খবরটি সংবাদপত্রে ছাপা হয়েছে সুসংবাদ হিসেবে নয়, একটি উদ্বেগজনক খবর হিসেবে। উদ্বেগের কারণ খুব যৌক্তিক; যেমন, এই ব্যাচের একজন পরীক্ষার্থী, যিনি অনার্সে রেকর্ড পরিমাণ নম্বর পেয়ে প্রথম শ্রেণীতে উত্তীর্ণ হয়েছিলেন, মাস্টার্সের ফলাফলে তিনি পেয়েছেন দ্বিতীয় শ্রেণী। এই ব্যাচের শিক্ষার্থীদের মধ্যে অনার্সে প্রথম শ্রেণী পেয়েছিলেন মাত্র পাঁচজন, আর মাস্টার্সে প্রথম শ্রেণী পেয়েছেন ২৬ জন! অর্থাৎ, অনার্স ও মাস্টার্সের ফলাফলের তারতম্য পাঁচ গুণের বেশি। এমনটা কী করে ঘটতে পারল? যেসব শিক্ষার্থীর ফল খারাপ হয়েছে, তাঁরা সংগত কারণেই ফল পুনর্মূল্যায়নের দাবি তুলেছেন। আর যাঁদের ফল অপ্রত্যাশিতভাবে ভালো হয়েছে, তাঁরা বিস্ময় প্রকাশ করেছেন। বিস্ময় প্রকাশ করেছেন নৃবিজ্ঞান বিভাগের চেয়ারম্যানও।
মোট পরীক্ষার্থীর ৫০ শতাংশ প্রথম শ্রেণী পেয়েছেন, এমন ঘটনা ঢাকা বিশ্ববিদ্যালয়ের ইতিহাসে বিরল। ২০০৪ সালের রাষ্ট্রবিজ্ঞান বিভাগের ৫২ জন এবং ২০০৭ সালের সমাজবিজ্ঞান বিভাগের স্নাতকোত্তর পরীক্ষায় ৪৬ জন শিক্ষার্থীর প্রথম শ্রেণী পাওয়ার ঘটনা চাঞ্চল্য সৃষ্টি করেছিল। অনৈতিকতা ও স্বজনপ্রীতির মাধ্যমে শিক্ষার্থীদের প্রথম শ্রেণী পাইয়ে দেওয়া হয়েছে—এ রকম অভিযোগের সত্যতার প্রমাণ মিলেছিল ওই সব ঘটনার তদন্তে। এমনকি দ্বিতীয় শ্রেণী পেয়েছিলেন, এমন এক ছাত্রীর নম্বর বাড়িয়ে তাঁকে প্রথম শ্রেণীতে প্রথম স্থানের অধিকারী করা হয়েছে—এমন ঘটনারও সত্যতা বিশ্ববিদ্যালয় কর্তৃপক্ষ স্বীকার করেছিল।
এসব ঘটনা যদি চলতেই থাকে, তাহলে ঢাকা বিশ্ববিদ্যালয়ের ডিগ্রির মূল্য ও মর্যাদা অচিরেই শূন্যের কোঠায় নেমে যেতে পারে। আগের ঘটনাগুলোর ক্ষেত্রে দায়ী ব্যক্তিদের বিরুদ্ধে যেসব ব্যবস্থা নেওয়া হয়েছে, তা ছিল ‘গুরু পাপে লঘুদণ্ড’। প্রতিকারের এই ব্যবস্থা থেকে মনে হয়, বিশ্ববিদ্যালয় কর্তৃপক্ষ অপরাধগুলোর গুরুত্ব উপলব্ধি করতে ব্যর্থ। শিক্ষকদের অনৈতিক আচরণের যদি প্রতিকার না হয়, তাহলে শিক্ষাপ্রতিষ্ঠান ও শিক্ষার্থীদের গুরুতর ও সুদূরপ্রসারী ক্ষতির পথগুলো উন্মুক্তই থেকে যাবে। সর্বশেষ ঘটনাটির অবশ্যই প্রতিকার হওয়া উচিত।
ঢাকা বিশ্ববিদ্যালয়ের একজন প্রাক্তন ছাত্র হিসাবে বলছি, এর নিরপেক্ষ তদন্ত হওয়া আসলে দরকার। কেন এত জন প্রথম শ্রেনী পেল সে জন্য নয়। কারন অনার্স থেকে মাস্টার্সে প্রথম শ্রেনী পাওয়া ঢা.বি. তে অনেক সহজ। এই লেখকের বোধ করি যে কোন কারনেই হোক না কেন, সে ধারনা নেই। তদন্ত হওয়া উচিৎ কারন একজন প্রথম শ্রেনী পাওয়া ছাত্র কি করে মাস্টার্সে দ্বিতীয় শ্রেনী পায়। এটা প্রায় অসম্ভব। দয়া করে আবার পড়ুন প্রায় অসম্ভব। আমি আমার অভিজ্ঞতা থেকে বলছি। এর পিছনে নিশ্চিৎ ভাবে ছিল, কোন ঘৃন্য শিক্ষকের নোংরা হাত। হয়ত ঐ ছাত্রটি তোশামোদি করেনি। হয়ত তার নোটটি শিক্ষক নামধারী জন্তুটিকে দেয় নি। তদন্ত করুণ। প্লীজ...প্লীজ।।।
(জানি না প্র-আলো এটা ছাপবে কি না, কিন্তু আজ যারা ছাত্র তারা নানা কারনে সত্য প্রকাশ করতে পারে না--নিয়তির বেড়া জালে আটকে--এক দিন আমিও পারিনি।) 
কমিটির সুপারিশ বাস্তবায়িত হোক
কোচিং ব্যবসা ও ভর্তি-বাণিজ্য
শিক্ষার ক্ষেত্রে কোচিং ব্যবসা ও ভর্তির নামে শিক্ষার্থীদের কাছ থেকে বাড়তি অর্থ আদায়ের সমস্যাও হয়তো জনজীবনের আর দশটি সমস্যার মতো গা সওয়া হয়ে যেত, যদি না এ ব্যাপারে উচ্চ আদালতে রিট হতো। আদালতের নির্দেশনা পেয়ে শিক্ষা মন্ত্রণালয় সংশ্লিষ্ট সবার সঙ্গে বৈঠক করে দুটি তদন্ত কমিটি গঠন করে, যার প্রতিবেদন গত সোমবার জমা দেওয়া হয়েছে। কমিটির বরাতে পত্রিকায় যেসব সুপারিশের কথা এসেছে, তার সঙ্গে দ্বিমত প্রকাশের অবকাশ নেই।
কোচিং ব্যবসা কিংবা ভর্তির নামে শিক্ষার্থীদের কাছ থেকে বাড়তি অর্থ অদায় বন্ধ হোক—এটি শিক্ষার্থী, অভিভাবক সবারই দাবি। কিন্তু বিড়ালের গলায় ঘণ্টা বাঁধকে কে? শিক্ষামন্ত্রী নিজেও স্বীকার করেছেন, রাতারাতি কোচিং বন্ধ করা যাবে না। পর্যায়ক্রমেই যে বন্ধ হবে, তারই বা নিশ্চয়তা কী? কোচিং ব্যবসা বন্ধ করতে হলে এর কারণগুলো আগে চিহ্নিত করতে হবে। তদন্ত প্রতিবেদনে নিজ শিক্ষাপ্রতিষ্ঠানের শিক্ষার্থীদের কোচিং না করা এবং অন্য শিক্ষাপ্রতিষ্ঠানের অনধিক ১০ জন শিক্ষার্থী পড়ানোর কথা বলা হয়েছে। এটি তদারক করার উপায় কী? প্রকৃত প্রস্তাবে আমাদের শিক্ষা পাঠক্রম ও পাঠদান পদ্ধতি এমন পর্যায়ে নিয়ে যেতে হবে, যাতে শিক্ষার্থীরাই কোচিং করতে নিরুৎসাহিত হয়। একই সঙ্গে শিক্ষকদের বেতন-ভাতা বাড়ানোর বিষয়টিও গুরুত্বের সঙ্গে ভাবতে হবে।
অন্যদিকে ভর্তির নামে বেশি অর্থ আদায়ের সমস্যা রাজধানীর কয়েকটি নামকরা শিক্ষাপ্রতিষ্ঠানে সীমাবদ্ধ। যেসব শিক্ষাপ্রতিষ্ঠান শিক্ষার্থীদের কাছ থেকে বাড়তি অর্থ আদায় করেছে, তা ফেরত বা বেতনের সঙ্গে সমন্বয়ের কথা বলেছে তদন্ত কমিটি। এটি কার্যকর করা মোটেই কঠিন কাজ নয়। এর মূল দায় শিক্ষাপ্রতিষ্ঠানের হলেও অভিভাবকদের মন-মানসিকতার পরিবর্তন হওয়া প্রয়োজন। যেকোনো মূল্যে নির্দিষ্ট শিক্ষাপ্রতিষ্ঠানে সন্তানকে ভর্তি করাতে হবে—এই চিন্তা সুস্থতার লক্ষণ নয়।
উল্লিখিত দুই কমিটির সুপারিশ বাস্তবায়িত হলে শিক্ষার্থী ও অভিভাবকেরাই শুধু আশ্বস্ত হবেন না, শিক্ষার গুণগত মানও বাড়বে। শিক্ষা মন্ত্রণালয় যে সদিচ্ছা নিয়ে কমিটি গঠন করেছে, সুপারিশ বাস্তবায়নেও সেই সদিচ্ছার প্রতিফলন থাকা চাই।
শিক্ষাপ্রতিষ্ঠান
ইতিহাস পাঠ কেন জরুরি?
নয় মাসের রক্তক্ষয়ী সশস্ত্র সংগ্রাম ও ৩০ লাখ প্রাণের বিনিময়ে স্বাধীন বাংলাদেশের জন্ম। বাংলাদেশের এই গৌরবময় ইতিহাস বিশ্বের ইতিহাসেও বিশেষ স্থান দখল করে আছে। কিন্তু এই গৌরবোজ্জ্বল ইতিহাস দীর্ঘ ৪০ বছরে বিভিন্নভাবে বিকৃত হওয়ার ফলে বর্তমান প্রজন্ম দেশের প্রকৃত ইতিহাস থেকে বঞ্চিত হচ্ছে। যারা দেশের গৌরবোজ্জ্বল ইতিহাসকে বিকৃত করছে, সেই দায় তাদের। কিন্তু এর সুদূরপ্রসারী বিরূপ ফল ভোগ করবে আমাদের ভবিষ্যৎ প্রজন্ম। ইতিহাস সব সময় তার নিজস্ব গতিতে চলে, কিন্তু ইতিহাস সংরক্ষণের দায়িত্ব আমাদের সবার। যে জাতির ইতিহাসে ’৫২-এর ভাষা আন্দোলন, ’৭১-এর মুক্তিযুদ্ধের মতো গৌরবময় অধ্যায় রয়েছে, আজ সেই জাতির উত্তরসূরিরা কতটুকু ইতিহাস-সচেতনভাবে গড়ে উঠছে? আমাদের গৌরবময় ইতিহাসের দিনগুলো কেবল আনুষ্ঠানিকতা পালন বা বিশেষ দিনে পরিণত হচ্ছে কি না সেটি নতুন করে ভাবার সময় এসেছে। কারণ, বর্তমান ইন্টারনেট যুগে ফেসবুকের অবাধ পদচারণায় ইতিহাস চর্চার ক্ষেত্রটি নতুন প্রজন্মের কাছে কতটুকু চিন্তার জায়গা দখল করতে পারছে তা সমাজবিজ্ঞানীদেরও ভাবিয়ে তুলছে। হয়তো কম্পিউটারের বোতামে চাপ দিলেই গোটা ইতিহাস চোখের সামনে ভেসে উঠছে। কিন্তু স্ক্রিনের সেই ইতিহাসের গভীরে পৌঁছার মানসিকতা ও ধৈর্য কয়জনের আছে?
১৯২১ সালে ঢাকা বিশ্ববিদ্যালয়ের জন্ম মূলত ১৯০৫ সালের বঙ্গভঙ্গের প্রতিক্রিয়ারই ফল। এই প্রতিষ্ঠানটি ১২টি বিভাগ নিয়ে তার আনুষ্ঠানিক শিক্ষাযাত্রা শুরু করেছিল। এই ১২টি বিভাগের মধ্যে ‘ইতিহাস’ বিভাগটিও অন্তর্ভুক্ত ছিল। বিখ্যাত ইতিহাসবিদ ড. রমেশ চন্দ্র মজুমদারকে বিভাগীয় প্রধান করে ঢাকা বিশ্ববিদ্যালয়ের ইতিহাস বিভাগটি চালু হয়েছিল। ১৯২৯ সালে এই ইতিহাস বিভাগের অধীনে ইসলামের ইতিহাস ও সংস্কৃতি বিষয়টিও পাঠ্যসূচিতে অন্তর্ভুক্ত করা হয়। যদিও সেই সময় কলকাতা বিশ্ববিদ্যালয়ের অধীনে হাতে গোনা কয়েকটি কলেজে ইতিহাস বিষয়ে পাঠদান করা হলেও বিশ্ববিদ্যালয়ের ইতিহাসকে স্বতন্ত্র বিভাগ হিসেবে সেই প্রথম চালু করা হয়। ১৯৪৭ সালে দ্বি-জাতিতত্ত্বের ভিত্তিতে দেশবিভাগের পর ১৯৪৮ সালে ঢাকা বিশ্ববিদ্যালয়ের ইতিহাস বিভাগকে বিভক্ত করে ‘ইসলামের ইতিহাস ও সংস্কৃতি’ নামে আরেকটি নতুন বিভাগ চালু করা হয়। এ ছাড়া ১৯৫২ সালে বিখ্যাত ইতিহাসবিদ আহমদ হাসান দানীর প্রচেষ্টায় ঢাকায় প্রতিষ্ঠিত হয় ‘এশিয়াটিক সোসাইটি অব পাকিস্তান’। দেশ স্বাধীন হওয়ার পর ’৭২ সালে এটি ‘এশিয়াটিক সোসাইটি অব বাংলাদেশ’ নামে পরিচিত হয়ে ওঠে। মূলত ঢাকা বিশ্ববিদ্যালয় ও এশিয়াটিক সোসাইটি তাদের জন্মলগ্ন থেকেই ইতিহাস চর্চায় অগ্রণী ভূমিকা পালন করে আসছে। বর্তমানে দেশের বিভিন্ন পাবলিক বিশ্ববিদ্যালয়ে ইতিহাস চর্চা চালু রয়েছে বটে, কিন্তু ইতিহাসের সেই অতীত গৌরব ও জৌলুশ আর নেই। ইতিহাস চর্চার এই দুর্দশার মধ্যেও আমরা আশার ক্ষীণ আলো খুঁজে পাই, জাহাঙ্গীরনগর বিশ্ববিদ্যালয়ের প্রত্নতত্ত্ব বিভাগের মাধ্যমে। ১৯৯০ সালে এই বিভাগটি চালু হওয়ার পর নানা প্রতিকূলতার মধ্যেও একমাত্র এই বিভাগটি বাংলার আদি ইতিহাসকে এখনো খুঁজে চলেছে।
পৃথিবীর বিভিন্ন দেশে জাতীয় ইতিহাস পাঠ বাধ্যতামূলক। কিন্তু আমাদের দেশের শিক্ষাব্যবস্থায় ইতিহাস পাঠের বাধ্যবাধকতার নিয়ম চালু নেই। ফলে দেখা যায়, জাতির আত্মপরিচয়ের ইতিহাস না জেনেই প্রতিবছর সরকারি ও বেসরকারি বিভিন্ন শিক্ষাপ্রতিষ্ঠান থেকে হাজার হাজার শিক্ষার্থী ইতিহাসজ্ঞানবর্জিত হয়ে পাস করে বেরিয়ে যাচ্ছে। বর্তমান শিক্ষানীতির অন্যতম উদ্দেশ্যই হলো শিক্ষার্থীদের অসাম্প্রদায়িক চেতনাসম্পন্ন, উদার, গণমুখী, প্রগতিশীল ও দেশপ্রেমিক নাগরিক হিসেবে গড়ে তোলা। আর এসবের জন্য দরকার ইতিহাস সচেতনতা। কিন্তু বিস্ময়কর হলেও সত্য, বর্তমানে দেশের আটটি জেলার ৩০টি সরকারি কলেজে উচ্চমাধ্যমিক কিংবা স্নাতক পর্যায়ে এখনো ইতিহাস বিষয় পড়ানো হয় না। এ ছাড়া ৬৮টি সরকারি কলেজ ও তিনটি সরকারি মাদ্রাসায় ইতিহাস শিক্ষকের কোনো পদই নেই! কাজেই সরকারি শিক্ষাপ্রতিষ্ঠানের এই দৈন্যদশা থেকেই ইতিহাস চর্চার বর্তমান চিত্রটি সহজে অনুমেয়। যদিও বর্তমান শিক্ষানীতিতে মাদ্রাসা ও কারিগরি শিক্ষার কারিকুলামে ‘বাংলাদেশ স্টাডিজ’ নামে একটি নতুন বিষয় অন্তর্ভুক্তির কথা বলা হয়েছে। কিন্তু ইতিহাস চর্চার বর্তমান দৈন্যদশা এই উদ্যোগেও ঘুচবে কি?
বর্তমানে দেশে মোট ১২২০টি এমপিওভুক্ত কলেজের মধ্যে ৫৮১টিতে ইতিহাস বিষয়ে পাঠদান হয় না। অন্যদিকে ২২৩৪টি এমপিওভুক্ত বেসরকারি মাদ্রাসার কোনোটিতে ইতিহাস বিষয়ে পড়ানো হয় না। অথচ এই শিক্ষাপ্রতিষ্ঠানগুলোর প্রধান দায়িত্বই হলো ছাত্রছাত্রীদের ইতিহাস, বিজ্ঞান, ভূগোলসহ বিভিন্ন বিষয়ে চৌকস করে একজন সুনাগরিক হিসেবে গড়ে তোলা। এমনকি সম্প্রতি গোপালগঞ্জে জাতির জনকের নামে প্রতিষ্ঠিত সরকারি কলেজেও (শেখ মুজিবুর রহমান সরকারি কলেজ) ইতিহাস বিষয়টি স্থান পায়নি, যেটি খুবই হতাশাজনক।
১৯৯২ সালে জাতীয় বিশ্ববিদ্যালয় প্রতিষ্ঠার পর থেকে দেশের বিভিন্ন সরকারি কলেজকে অনার্স ও মাস্টার্স স্তরে উন্নীত করায় সাধারণ জনগণের কাছে উচ্চশিক্ষার দুয়ার উন্মোচন হয়। কিন্তু দুয়ারে উচ্চশিক্ষা পৌঁছালেও শিক্ষার গুণগতমানের দিকটি এখনো প্রশ্নবিদ্ধ। এ ছাড়া দেশের বেশ কয়েকটি বিখ্যাত সরকারি কলেজ থেকে উচ্চমাধ্যমিক স্তর তুলে দেওয়ায় উচ্চমাধ্যমিকের জন্য প্রতিবছর হাজার হাজার ছাত্রছাত্রীকে বেসরকারি কলেজগুলোর ওপর নির্ভর করতে হচ্ছে। লক্ষ্যণীয় বিষয় হলো, অধিকাংশ বেসরকারি কলেজের উদ্দেশ্যই থাকে কীভাবে সহজ পন্থায় ছাত্রছাত্রীদের বেশি নম্বর দিয়ে পাস করানো যায়। এই বাণিজ্যিক দৌড়ে ইতিহাস বিষয়টি স্বাভাবিকভাবেই পিছিয়ে। কারণ, প্রচলিত ধারণামতে ইতিহাস বিষয়ে নম্বর বেশি পাওয়া যায় না। কলেজগুলোর পাশাপাশি বেসরকারি বিশ্ববিদ্যালয়গুলোতেও ইতিহাস বিষয়টির প্রবেশাধিকার একদম নেই। বেসরকারি কলেজ-বিশ্ববিদ্যালয়গুলোর এই মোহনীয় শিক্ষা-বাণিজ্যের অপ্রতিরোধ্য জোয়ারে দেশের ভবিষ্যৎ প্রজন্ম আজ জিম্মি। যেখানে ছাত্রছাত্রীদের মানবিক গুণাবলি গড়ে তোলার ক্ষেত্রগুলো দিন দিন সংকুচিত হয়ে পড়ছে, সেখানে শুধু পরীক্ষায় পাস করানো মানসিকতা ভবিষ্যৎ প্রজন্মের জন্য বড় বিপর্যয় ডেকে আনবে।
ইতিহাস-দর্শনবিহীন শিক্ষা কখনো মানবিক মূল্যবোধকে পুরোপুরিভাবে বিকশিত করতে পারে না। জাতীয় ইতিহাস পঠন ছাড়া কোনো জাতির মধ্যে দেশাত্মবোধ, জাতীয়তাবোধ, অসাম্প্রদায়িক চেতনা ও মুক্তবুদ্ধির উন্মেষ ঘটা সম্ভব নয়। তাই ইতিহাস চর্চার সংকুচিত ক্ষেত্রকে বিকশিত করা অত্যন্ত জরুরি। একই সঙ্গে ইতিহাস গবেষণার জন্য সরকারি সহযোগিতাও বাড়ানো দরকার। 
কোচিং-বাণিজ্য অবশ্যই বন্ধ করতে হবে
সম্প্রতি দ্য ডেইলি স্টার পত্রিকায় লেখা একটা চিঠির মাধ্যমে জানা গেছে, এই ঢাকা শহরের সন্নিকটে দোহারের আওলিয়াবাদ সরকারি প্রাথমিক বিদ্যালয়ে নয় মাস ধরে কোনো প্রধান শিক্ষক নেই। আগের প্রধান শিক্ষক তদবির করে অন্যত্র বদলি নেওয়ার পর ওই বিদ্যালয়ে নতুন কোনো প্রধান শিক্ষক নিয়োগ দেওয়া হয়নি। ওই স্কুলে ৫০০ ছাত্রের জন্য চারজন শিক্ষক আছেন, এর মধ্যে তিনজন নারী শিক্ষক; এবং এঁদের দুজন এখন ছয় মাসের মাতৃত্বকালীন ছুটিতে আছেন। ওই স্কুলে লেখাপড়ার অবস্থাটা কেমন হতে পারে, সে বিষয়ে ধারণা পাওয়ার জন্য আর অধিক গবেষণা করার দরকার পড়ে না।
সারা দেশে সরকারি-বেসরকারি মিলে প্রায় ৬৯ হাজার প্রাথমিক বিদ্যালয় আছে। মন্ত্রণালয়ের তথ্য অনুযায়ী, এর মধ্যে সরকারি প্রাথমিক বিদ্যালয়ের সংখ্যা ৩৭ হাজার ৬৭২। সারা দেশে প্রাথমিক শিক্ষা সমাপনী পরীক্ষায় এবার ২১ লাখ ৮৫ হাজার ৭৪৭ জন অংশ নিয়েছে, এদের মধ্যে উত্তীর্ণ হয়েছে ২১ লাখ ২৫ হাজার ৮৬৯ জন। অর্থাৎ পাসের হার ৯৭ দশমিক ২৬ শতাংশ, যা গতবার ছিল ৯২ দশমিক ৩৪ শতাংশ। পাসের হার বিবেচনা করলে খুশি হওয়ার মতো ব্যাপার বটে। কিন্তু শিক্ষার গুণগত মানে কতটা পরিবর্তন এসেছে, তা কিন্তু কেউ খতিয়ে দেখছেন না। এই গুণগত মানের বিষয়টি কিন্তু তাৎক্ষণিকভাবে ধরা পড়ে না, বিশেষত অভিভাবকেরা তো ধরতেই পারবেন না।
প্রাথমিক স্তরে লেখাপড়ায় আগ্রহ সৃষ্টি করতে না পারলে, এই স্তরে মেধা খুঁজে বের করতে না পারলে, পরবর্তী স্তরে অভিভাবক তাঁর সন্তানের জন্য লাখ লাখ টাকা খরচ করে অত্যন্ত প্রাজ্ঞ শিক্ষক নিয়োগ করে ঈপ্সিত ফল লাভ করতে ব্যর্থ হন। তিনটি বিষয়, যথা—বাংলা, ইংরেজি ও গণিতে আগ্রহ এই প্রাথমিক স্তরে সৃষ্টি হওয়া খুবই প্রয়োজন। বাংলা মায়ের ভাষা বলে ভালোভাবে শেখানো হয় না, ইংরেজি বিদেশি ভাষা বলে পদ্ধতিগতভাবে শেখানো হয় না। সবচেয়ে বড় কথা, ইংরেজি ও গণিতে ভালো শিক্ষক আজকাল আর নেই। চোখ-ধাঁধানো ডিগ্রি অর্জনের সার্টিফিকেট নয়, লেখাপড়ায় যাঁরা ব্যুৎপত্তি অর্জন করেছেন এমন ব্যক্তিরা এখন স্কুল-কলেজে শিক্ষকতার পেশায় আসছেন না। নিয়োগ-প্রক্রিয়ায়ও ত্রুটি আছে। স্বজনপ্রীতির সঙ্গে সঙ্গে অর্থের বিনিময়ে আজকাল স্কুল-কলেজে শিক্ষক নিয়োগ হচ্ছে। বিরাট অঙ্কের টাকার বিনিময়ে অযোগ্য ও অদক্ষ ব্যক্তিকে শিক্ষক হিসেবে নিয়োগ দেওয়া হচ্ছে। শিক্ষকের যদি বিষয়ের ওপর পারদর্শিতা না থাকে, তাহলে শিক্ষার্থীর ভিত্তি কীভাবে মজবুত হবে?
শিক্ষা মন্ত্রণালয় টাকা বরাদ্দ করছে, শিক্ষকেরা বেতনও পাচ্ছেন, স্কুলগৃহ আছে; কিন্তু সেখানে পঠন-পাঠন কীভাবে চলছে, সে বিষয়টি দেখার কেউ নেই। আমরা স্কুলে পড়ার সময় দেখেছি, রেঞ্জ ইন্সপেক্টর বছরে একবার মহকুমা শহরের মাধ্যমিক স্কুল পরিদর্শন করতেন। ইন্সপেক্টর আসবেন—এ খবরটি পাওয়ার সঙ্গে সঙ্গে প্রধান শিক্ষক থেকে শুরু করে সব শিক্ষক তটস্থ থাকতেন। ইন্সপেক্টর কোনো শ্রেণীকক্ষে ঢুকে পড়া ধরবেন এবং ধরতেনও, তাই ছাত্রদের সেভাবে প্রস্তুত রাখা হতো। এখন এসব চল একেবারেই উঠে গেছে। গ্রামাঞ্চলে প্রাথমিক ও মাধ্যমিক স্তরে শিক্ষার মানে কতটা ধস নেমেছে, তা অনেকের কাছেই অজানা। পরীক্ষায় শতভাগ পাসের হার নিয়ে উৎফুল্ল বোধ করলেও গ্রামাঞ্চলে শিক্ষার অধোগতি দেখে কিছুটা আতঙ্কিত হতে হয়। এবারের প্রাথমিক শিক্ষা সমাপনী পরীক্ষায় দেশসেরা ২০টি বিদ্যালয়ের ১৭টিই রাজধানীর। পাসের ক্ষেত্রে শীর্ষস্থানীয় বিদ্যালয়গুলোর মধ্যে গ্রামের কোনো বিদ্যালয় নেই। আরও একটি উদ্বেগজনক ব্যাপার হলো, বিশ্বব্যাংকের অর্থায়নে দেশের সুবিধাবঞ্চিত শিশুদের জন্য পরিচালিত ‘আনন্দ’ স্কুলের প্রাথমিক সমাপনী পরীক্ষায় ফলাফল খুবই হতাশাব্যঞ্জক। প্রাথমিক শিক্ষা সমাপনী পরীক্ষায় সারা দেশের ৩৭১টি শূন্য পাস বিদ্যালয়ের মধ্যে ১৭৯টিই আনন্দ স্কুল।
২১ জানুয়ারি প্রথম আলো পত্রিকায় তৃতীয় পাতায় ফুটপাতের ওপর বসবাসকারী অল্পশিক্ষিত মা রিনা বেগমের ওই ফুটপাতের ওপর মেয়েকে পড়ানোর ছবি দৃষ্টি কেড়ে নেয়। রিনা বেগম তাঁর মেয়ে ফালানীকে স্কুলে ভর্তি করিয়েছিলেন। কিন্তু পড়াশোনা না পারায় স্কুল থেকে জানিয়ে দেওয়া হয়েছে, তাকে আর স্কুলে রাখা হবে না। এরূপ একটি সুবিধাবঞ্চিত এবং বিত্তহীন পরিবারের সন্তানকে লেখাপড়ায় টেনে আনার মধ্যেই তো শিক্ষকদের কর্মের সার্থকতা নিরূপিত হবে। যে বাচ্চার ঘর নেই, দুবেলা খাওয়ার সংস্থান নেই, বাড়িতে পড়ালেখা দেখে দেওয়ার মতো শিক্ষিত অভিভাবক নেই—তাকে সামনে টেনে নিয়ে আসাই তো আজ রাষ্ট্র এবং সমাজের কাছে বিরাট চ্যালেঞ্জ, সবচেয়ে বড় দায়।
শহরে আজকের দিনে যে মেধার বিস্ফোরণ ঘটছে, এর কারণ খুঁজে বের করা খুব কঠিন নয়। শহরাঞ্চলে শিক্ষায় আলোকপ্রাপ্ত বিত্তশালীরা বাস করেন। ছেলেমেয়েদের লেখাপড়ার ব্যাপারে তাদের আগ্রহ আছে এবং আগ্রহ আছে বললে যথেষ্ট হবে না, আর্থিক সংগতিও আছে। তাঁদের এই আর্থিক সংগতির ব্যাপারটা শহরাঞ্চলের স্কুলের বুদ্ধিদীপ্ত শিক্ষকেরা আঁচ করতে পেরেছেন। এ অবস্থার সুযোগ নিয়ে শহরের স্কুলগুলোতে শ্রেণীকক্ষে পাঠদান কর্মসূচি একেবারে শিথিল হয়ে গেছে। এঁদেরই দ্বারা পরিচালিত কোচিং সেন্টারভিত্তিক রমরমা শিক্ষা-বাণিজ্য গড়ে উঠেছে।
আজকের দিনে মেধার সন্ধান শিক্ষকও করেন না এবং মেধার লালন না করার কারণে মেধার উন্মেষও ঘটছে না। অভিভাবক ও শিক্ষার্থী আজ উচ্চ নম্বর, অর্থাৎ উচ্চ গ্রেডের সন্ধানে বেরিয়েছেন। বাড়ি থেকে বেরিয়ে দৃষ্টি বাড়ালেই দেখা যাবে, রাস্তার মোড়ে মোড়ে বাহারি নামের কোচিং সেন্টার বাণিজ্যের পসরা সাজিয়ে বসে আছে। যে শিক্ষক শ্রেণীকক্ষে পড়াতে উৎসাহ বোধ করেন না, এখানে কিন্তু তিনি প্রচুর আগ্রহ নিয়ে পাঠদান করছেন, নোট দিচ্ছেন। সম্ভাব্য প্রশ্নের পাণ্ডিত্যপূর্ণ উত্তর শিক্ষক তৈরি করে ছাত্রের হাতে তুলে দিচ্ছেন। নোটের ফটোকপি এক ছাত্র থেকে আরেক ছাত্রের হাতে ঘুরছে। আজকের দিনে প্রযুক্তির উদ্ভাবন এবং অগ্রগতির সঙ্গে সঙ্গে শিক্ষকের ক্লেশ অনেক কমে গেছে, একই সঙ্গে কোচিং-বাণিজ্যের সুবাদে শিক্ষকের আর্থিক অবস্থার অনেক উন্নতি হয়েছে। অনেক শিক্ষক এই ঢাকা শহরের নামকরা স্কুলে কয়েক বছর চাকরি করে এই শহরেই জমি, বাড়ি/ফ্ল্যাট কিনে ফেলেছেন। কিন্তু যে চাকরির সুবাদে তাঁর এই আর্থিক প্রবৃদ্ধি ঘটেছে কিংবা সচ্ছলতা এসেছে, সেই বিদ্যালয়ের শ্রেণীকক্ষে পড়ানোর ব্যাপারে তাঁর কোনো আগ্রহ নেই। কোচিং সেন্টারে কিংবা রাতে ঘুমাতে যাওয়ার আগপর্যন্ত ঘণ্টাভিত্তিক একটার পর একটা ব্যাচে ছাত্র পড়াচ্ছেন এবং পরীক্ষায় সেট হতে পারে, এমন সম্ভাব্য প্রশ্নের উত্তর জ্ঞানের মোড়ক বা ‘ক্যাপসুল’ আকারে বিতরণ করছেন। শিক্ষার্থী এই জ্ঞানের মোড়ক খুলে গোগ্রাসে গিলে ফেলছে এবং পরীক্ষার খাতায় উগরে দিচ্ছে। কোচিং সেন্টার থেকে পাওয়া নোট বা জ্ঞানের মোড়ক পরীক্ষার খাতায় লিখে চমক লাগানো ফল করছে। কিন্তু দুঃখের বিষয়, বর্তমানে স্কুলের বইতে জ্ঞানভিত্তিক বিষয় যা আছে, তার সন্ধান শিক্ষার্থী পাচ্ছে না। অন্যদিকে পঠন-পাঠন পদ্ধতিতে একটি ছাত্রের মেধা, স্বকীয়তা কিংবা সৃজনশীলতা জাগিয়ে তোলার মতো কোনো ব্যবস্থা বা প্রচেষ্টা নেই। অনেক শিক্ষার্থী মূল বইটা খুলেও দেখেনি। তাক লাগানো নম্বর বা উচ্চ গ্রেড পাওয়ার প্রতিযোগিতায় শহর অঞ্চলের ছাত্রছাত্রীরা এগিয়ে যাচ্ছে ঠিকই, কিন্তু আজ যদি দেশে পৃথকভাবে মেধাভিত্তিক পরীক্ষা নেওয়া হয়, যেখানে কোচিংয়ের মাধ্যমে প্রস্তুতি নিয়ে বসার অবকাশ থাকবে না, তাহলেই আমাদের শিক্ষাব্যবস্থার অসারতা ধরা পড়বে।
কোচিং বন্ধ করতে সম্প্রতি শিক্ষা মন্ত্রণালয়ের করা কমিটি মন্ত্রী মহোদয়ের কাছে যে সুপারিশ পেশ করেছে, তা বর্তমান অবস্থার পরিপ্রেক্ষিতে খুবই সুচিন্তিত। শিক্ষকের নিজের প্রতিষ্ঠান বাদে অন্য প্রতিষ্ঠনের একটি ব্যাচে ১০ জন শিক্ষার্থী পড়াতে পারবেন—এটা ঠিক আছে, কিন্তু একের অধিক ব্যাচ নিতে পারবেন কি পারবেন না, তা সুপারিশ থেকে পরিষ্কার বোঝা যাচ্ছে না। দেশের বর্তমান দ্রব্যমূল্যের ঊর্ধ্বগতি, বাজার-পরিস্থিতি, শহরে বাসাভাড়া, পরিবারের চিকিৎসা-সংকট ইত্যাদি বিবেচনায় নিলে তাঁদের প্রাপ্যতার বিষয়টিও দেখতে হবে। তবে এই প্রাপ্যতার দাবি অবশ্যই তাঁদের অনৈতিক পথে ঠেলে দেবে না, অর্থের মোহে আবদ্ধ করবে না। শিক্ষা একটি মহান পেশা, এটা কোনোভাবেই ব্যবসা নয়—এ কথাটা সব সময়ে খেয়াল রাখতে হবে। অন্যদিকে এটা সবাই আশা করে, অনগ্রসর শিক্ষার্থীদের টেনে তুলতে তাঁরা যে শ্রম ও মেধা ব্যয় করবেন, সমাজ ও রাষ্ট্র অবশ্যই তাঁদের সেই শ্রমের মূল্য ও স্বীকৃতি দেওয়ার ব্যাপারে কোনোরূপ অনীহা দেখাবে না।
১৯৮০ সালের শেষার্ধে দক্ষিণ কোরিয়ার একটি পরিসংখ্যান থেকে জানা গেছে, সে দেশে প্রতিবছর সন্তানদের কোচিং বাবদে ২৫ বিলিয়ন আমেরিকান ডলার ব্যয় হচ্ছিল। অর্থনৈতিক কাঠামো মজবুত থাকা সত্ত্বেও দক্ষিণ কোরিয়ার সিউল সরকার সে দেশে শিক্ষার সব পর্যায়ে কোচিং-বাণিজ্য আইন করে বন্ধ করে দিয়েছে। কোনো শিক্ষার্থী কোচিং গ্রহণ করছে, এটা ধরা পড়লে ওই শিক্ষার্থী স্কুল থেকে বহিষ্কৃত হবে এবং যে শিক্ষক এই কোচিং দেবেন, তিনি চাকরি থেকে ছাঁটাই হবেন। ওই দেশের সরকার অনুধাবন করেছে যে এই কোচিং-বাণিজ্য ব্যাপকভাবে বিস্তার লাভ করার ফলে দেশে সামাজিক বৈষম্য সৃষ্টি হচ্ছিল, যার ফলে দেশে একটি কুলীন সম্প্রদায় গড়ে উঠছিল। কোচিং নিতে অক্ষমেরা রাষ্ট্রীয় বিভিন্ন পর্যায়ে অচ্ছুত বলে গণ্য হচ্ছিল। দক্ষিণ কোরিয়া সমাজতান্ত্রিক রাষ্ট্র না হলেও এ ধরনের শিক্ষাব্যবস্থা দেশের সার্বিক প্রগতি, উন্নয়ন এবং রাষ্ট্রীয় সংহতি গড়ে তোলার পথে ক্ষতিকর প্রভাব ফেলছিল—এ বাস্তবতা ওই দেশের বিচক্ষণ সরকার অস্বীকার করতে পারেনি বলেই এ সময়োপযোগী ব্যবস্থাটা নিয়েছে।
শিক্ষার্থীরা শ্রেণীকক্ষে পড়ালেখার পরিবর্তে প্রাইভেট শিক্ষক বা কোচিং সেন্টারে কেন যায় তা বস্তুনিষ্ট অনুসন্ধান না করে হঠাত কোন সিদ্ধান্ত নিলে তা সফল হবে না। মায়ানমার ও কম্বোডিয়ায় আইন করে কোচিং বন্ধ করা হয়েছিল, সেটা সফল হয়নি । শিক্ষকদের বাইরে কলেজ- বিশ্ববিদ্যালয়ের শিক্ষার্থী , চাকুরিজীবী অনেকে কোচিং এবং প্রাইভেট টিউশনের সাথে যুক্ত রয়েছেন । শ্রেণীকক্ষে মানসম্মত পাঠদান নিশ্চিত করার জন্য শিক্ষাপ্রতিষ্ঠানের ব্যবস্হাপনার মান উন্নত করতে হবে এবং অবকাঠামোগত সমস্যাসমূহ সমাধান করার পাশাপাশি শিক্ষকদের বেচে থাকার মতো বেতন-ভাতার ব্যবস্হা করতে হবে । সমস্যাসমূহ জিইয়ে রেখে প্রাইভেট টিউশন, কোচিং বন্ধ করা কী সম্ভব হবে ?
কারণ অনুসন্ধান ও প্রতিকারের উদ্যোগ চাই
শিক্ষার্থীদের ঝরে যাওয়া
সারা দেশে প্রাথমিক বিদ্যালয়ে শিক্ষার্থী ভর্তির হার শতভাগের কাছাকাছি পৌঁছেছে—এই তথ্য বাংলাদেশকে গর্বিত করে। কিন্তু প্রাথমিক পর্যায়ে শিক্ষার্থীদের ঝরে পড়া বাংলাদেশের শিক্ষাবিস্তারের ক্ষেত্রে এখন পর্যন্ত একটি বড় বাধা হিসেবেই রয়ে গেছে। প্রকৃতপক্ষে, প্রাথমিক ধাপেই যেসব শিক্ষার্থী ঝরে যায়, শিক্ষার কোনো সুফলই তারা পায় না। বয়স বাড়ার সঙ্গে সঙ্গে তারা তাদের যৎসামান্য শিক্ষাটুকুও ভুলে যায় এবং শেষ পর্যন্ত শিক্ষাবঞ্চিত জনগোষ্ঠীর তালিকার অন্তর্ভুক্ত হয়। ফলে, জনসংখ্যা বৃদ্ধির সঙ্গে সঙ্গে শিক্ষাবঞ্চিত জনগোষ্ঠীর আকারও ব্যাপকভাবে বৃদ্ধি পাচ্ছে।
এই হতাশাব্যঞ্জক প্রেক্ষাপটে বাড়তি হতাশা যুক্ত হয়, যখন মাধ্যমিক পর্যায়ে ঝরে পড়া শিক্ষার্থীর সংখ্যা হয় নজরে পড়ার মতো। ২০১০-২০১১ শিক্ষাবর্ষে সারা দেশের এসএসসি বা সমমানের ১০টি বোর্ডের অধীনে নবম শ্রেণীতে নিবন্ধিত হয়েছিল ১৫ লাখ ৮৯ হাজার ৭৪৩ জন শিক্ষার্থী। দুই বছর পড়াশোনার পর আগামীকাল বুধবার থেকে যে মাধ্যমিক স্কুল সার্টিফিকেট (এসএসসি) পরীক্ষা শুরু হচ্ছে, তাতে তাদের সবারই অংশগ্রহণ করার কথা। কিন্তু শিক্ষা মন্ত্রণালয়ের হিসাব বলছে, পরীক্ষা দেবে ১১ লাখ ৪৩ হাজার ৯৫১ জন। মানে, এ দুই বছরে ঝরে গেছে প্রায় সাড়ে চার লাখ শিক্ষার্থী। যখন আমরা ২০১৫ সালের মধ্যে সহস্রাব্দ উন্নয়ন লক্ষ্যমাত্রা অর্জনের আকাঙ্ক্ষা করি, যখন আমরা স্বপ্ন দেখি যে বাংলাদেশের জনবলের একটি বড় অংশ হবে ন্যূনতম উচ্চমাধ্যমিক স্তরের শিক্ষা ও প্রশিক্ষণপ্রাপ্ত, তখন মাধ্যমিক স্তরেই ২৮ শতাংশ শিক্ষার্থী ঝরে পড়া একটি বড় দুশ্চিন্তার বিষয়।
শিক্ষার্থী ঝরে পড়ার হার বৃদ্ধি পেয়েছে, বিষয়টি এমন নয়। যে মাত্রায় ঝরে পড়ার হার কমানোর চেষ্টা করা হচ্ছে, সে মাত্রায় তা কমছে না। ঝরে পড়ার মূল কারণ দারিদ্র্য—এ সত্য যথার্থই চিহ্নিত করা হয়েছে। এ জন্য সরকার বিনা মূল্যে বই, উপবৃত্তি, দুপুরের খাবার দেওয়াসহ বিভিন্ন পদক্ষেপ নিয়েছে। কিন্তু এসবের সুফল প্রত্যাশিত মাত্রায় দৃশ্যমান হচ্ছে না কেন, সেটাই আর গভীরভাবে খতিয়ে দেখা প্রয়োজন। জনগোষ্ঠীর মানসিকতা, পাঠদান ও পরীক্ষা পদ্ধতি, বিদ্যালয়ের পরিবেশ ও অবকাঠামো, বিশেষত মেয়ে শিক্ষার্থীদের বিদ্যালয়ে যাওয়া-আসার পথে নিরাপত্তা ইত্যাদি বিভিন্ন বিষয় বিবেচনায় নিয়ে আরও সৃজনশীল ও কার্যকর ব্যবস্থা নেওয়া প্রয়োজন, যাতে করে ঝরে পড়ার প্রবণতা আরও হ্রাস পায়।