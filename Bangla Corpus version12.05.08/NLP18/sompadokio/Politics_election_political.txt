আইজি প্রিজনের অমার্জনীয় অসদাচরণ
কারাগার পরিদর্শনে বাধা:
জাতীয় মানবাধিকার কমিশনের চেয়ারম্যান ড. মিজানুর রহমানের কারাগার পরিদর্শন ছিল এমন একটি প্রয়োজনীয় উদ্যোগ, যা ছিল কমিশন আইনের সঙ্গে সংগতিপূর্ণ। কিন্তু তাতে বাধা দিয়েছেন আইজি প্রিজন। কমিশনের তরফে কারাগার পরিদর্শন কোনোভাবেই কারও অনুমোদনের ওপর নির্ভর করে না। তবে যেটা লক্ষণীয় সেটা হলো, সিলেটের জনপ্রশাসন যথাযথভাবে কমিশন চেয়ারম্যানের প্রস্তাবিত পরিদর্শনকে সফল করতে আয়োজনের কোনো ত্রুটি রাখেনি। আমরা যে বিবরণ পেয়েছি তাতে মনে হচ্ছে, আইজি প্রিজন তাঁর কোনো ব্যক্তিগত ভ্রান্তি বা অহম থেকে কমিশন চেয়ারম্যানের কর্তব্যকাজে বাধা দিয়েছেন। এটাও লক্ষণীয় যে ক্ষুব্ধ কমিশন চেয়ারম্যান এ জন্য রীতিমতো আইজি প্রিজনের অপসারণ দাবি করেছেন।
এ প্রসঙ্গে আমরা স্মরণ করতে পারি যে গত বছর কমিশন চেয়ারম্যান খাগড়াছড়ি সফরে গিয়েছিলেন। সেখানে তিনি পিলখানা বিদ্রোহের দায়ে বিচারের জন্য অপেক্ষমাণ কয়েদিদের সঙ্গে কথা বলেন। পরে তিনি সাংবাদিকদের বলেছিলেন, কয়েদিরা বিচার চান। কিন্তু চলমান বিচার-প্রক্রিয়ার স্বচ্ছতা নিয়ে তাঁরা সন্দিহান। এ নিয়ে তাঁদের উদ্বেগ আছে। তাঁর এই মন্তব্যের পর তাঁকে রাঙামাটি কারাগার পরিদর্শন করতে দেওয়া হয়নি। সে ক্ষেত্রেও আইজি প্রিজনের নির্দেশ ছিল। আমরা যত দূর বুঝতে পারি, দেশের কারাগারগুলোকে ঘিরে দুর্নীতির ডালপালা বিস্তার করেছে। এমনকি এমন অভিযোগও রয়েছে যে কোনো কোনো ক্ষেত্রে দুর্নীতির অর্থ বহু প্রভাবশালী ব্যক্তির মধ্যে ভাগাভাগির ঘটনাও ঘটছে।
অতীতে কারা সংস্কার কমিশনের সুপারিশ যথাযথভাবে বাস্তবায়িত হয়নি। বেশির ভাগ কারাগারে স্থান সংকুলান একটা বিরাট সমস্যা। সেখানে দুর্নীতির কারণে বিচারাধীন কয়েদি ও দণ্ডিতদের মানবাধিকারের লঙ্ঘন ঘটছে। এ রকম প্রেক্ষাপটে কমিশন চেয়ারম্যান পর্যায়ক্রমে কারাগারগুলো পরিদর্শন করছিলেন। আইজি প্রিজনের পক্ষে কমিশন চেয়ারম্যানের নিরাপত্তাগত যে প্রশ্ন তোলা হয়েছে বলে খবর বেরিয়েছে, তা আমাদের কাছে গ্রহণযোগ্য মনে হয় না। কারণ, কারাগারগুলোতে ভিআইপি পরিদর্শনের বিধিবদ্ধ ব্যবস্থা এমনিতেই বজায় থাকার কথা।
প্রসঙ্গক্রমে আমরা মানবাধিকার কমিশনের প্রতি বর্তমান সরকারের সার্বিক ও অব্যাহত বিমাতাসুলভ আচরণের নিন্দা না জানিয়ে পারি না। প্রায় চার বছর হতে চলল, অদ্যাবধি কমিশনের বিধি চূড়ান্ত হয়নি। তাদের লোকবল এখনো অপ্রতুল। কমিশন স্বাধীনভাবে একটি তদন্তও করতে পারেনি। কমিশন বানিয়ে এ রকম অবস্থায় ফেলে রাখার কারণে জাতিসংঘ সম্প্রতি বাংলাদেশ মানবাধিকার কমিশনকে দ্বিতীয় শ্রেণীর ক্যাটাগরিতে ফেলেছে। অথচ আফগানিস্তান, নেপাল ও শ্রীলঙ্কার কমিশন ‘এ’ ক্যাটাগরিভুক্ত। আমরা আশা করব, স্বরাষ্ট্র মন্ত্রণালয়সংক্রান্ত সংসদীয় স্থায়ী কমিটি কমিশনকে সক্রিয় করতে উদ্যোগী এবং আইজি প্রিজনের বিরুদ্ধে আনা শৃঙ্খলা ভঙ্গের অভিযোগ খতিয়ে দেখতে উদাসীন থাকবে না।
সংঘাতের মহড়ায় উদ্বিগ্ন দেশবাসী
নির্বাচনী রাজনীতি:
আগামী জাতীয় সংসদ নির্বাচন নিয়ে ক্ষমতাসীন মহাজোট ও বিএনপির নেতৃত্বাধীন চারদলীয় জোট এখন মুখোমুখি অবস্থানে। সরকারি দল বলছে, সংবিধান সংশোধনের পর তত্ত্বাবধায়ক সরকারের অস্তিত্ব নেই। বর্তমান সরকারের অধীনেই নির্বাচন হবে। বিরোধী দল বলছে, তত্ত্বাবধায়ক সরকার ছাড়া তারা কোনো নির্বাচনে যাবে না, নির্বাচন করতেও দেবে না। বিএনপির চেয়ারপারসন খালেদা জিয়া লংমার্চের পর সরকারের বিরুদ্ধে ফাইনাল খেলার যে ঘোষণা দিয়েছিলেন, সরকারি দলের পক্ষ থেকে তার জবাবও দেওয়া হয়েছে। তারা বলেছে, নির্বাচনই হবে ফাইনাল খেলা। দুই-আড়াই বছর আগে থেকে নির্বাচন নিয়ে দুই পক্ষের জবাব-পাল্টা জবাবের মহড়ায় দেশবাসী উদ্বিগ্ন ও শঙ্কিত।
কোনো গণতান্ত্রিক দেশেই নির্বাচন নিয়ে এত দীর্ঘ সময় ধরে বিতর্ক হয় না। নব্বইয়ে গণ-অভ্যুত্থানে সামরিক স্বৈরশাসকের বিদায়ের পর আশা করা গিয়েছিল, গণতান্ত্রিক আমলে সামরিক শাসনের দুষ্টক্ষতগুলো আমরা ঝেড়ে-মুছে ফেলতে পারব। কিন্তু তা সম্ভব হয়নি। সামরিক শাসকেরা গায়ের জোরে ক্ষমতায় আসেন এবং গায়ের জোরেই টিকে থাকেন। গণতান্ত্রিক ব্যবস্থায় দেশ পরিচালনার মতো বিরোধী দলের সঙ্গে আচরণেও সরকারের গণতান্ত্রিক মানসিকতার প্রতিফলন থাকা প্রয়োজন। তেমনি বিরোধী দলও গঠনমূলক ভূমিকা রাখবে—এটাই সবার প্রত্যাশা ছিল।
কিন্তু গত দুই দশকের গণতান্ত্রিক শাসন দেশবাসীকে যারপরনাই হতাশ করেছে। যেখানে গণতন্ত্রের মূল কথা আলোচনা ও সহযোগিতা, সেখানে তারা বৈরিতাই জিইয়ে রাখছে। সরকারি দলের মনোভাব সবকিছু দখলে রাখার। বিরোধী দলের চিন্তা সব কাজে সরকারের বিরোধিতা করা। এমনকি জাতীয় নির্বাচন কীভাবে অনুষ্ঠিত হবে, সে ব্যাপারেও তারা কখনোই একমত হতে পারেনি। আজ যাঁরা সংসদে আইন পাস করে তত্ত্বাবধায়ক সরকারব্যবস্থা বাতিল করেছেন, তাঁরাই এই দাবিতে সর্বাত্মক আন্দোলন করেছেন। আবার এখন যাঁরা তত্ত্বাবধায়ক সরকার ছাড়া নির্বাচন করবেন না বলে জিহাদ ঘোষণা করছেন, ক্ষমতায় থাকতে তাঁরা তত্ত্বাবধায়ক সরকারব্যবস্থা মানতে চাননি। আরও দুঃখজনক হলো, যার অধীনেই নির্বাচন হোক না কেন, পরাজিত পক্ষ কখনোই ফল মেনে নেয় না।
এই চরম নেতিবাচক রাজনীতিই দেশকে বারবার সংঘাতের দিকে ঠেলে দিচ্ছে। এমনকি ১/১১-এর অনাকাঙ্ক্ষিত ঘটনার পেছনেও ছিল নির্বাচন নিয়ে দুই পক্ষের বিরোধ। বাংলাদেশের মতো সমস্যাসংকুল ও দুর্বল অর্থনীতির দেশে সরকারি ও বিরোধী দলের একযোগে কাজ করার কথা থাকলেও বাস্তবে আমরা এর বিপরীতই দেখে আসছি। এতে রাজনৈতিক দলগুলোর একগুঁয়েমি বজায় থাকলেও দেশ ও দেশের মানুষকে বড় ধরনের কাফফারা দিতে হয়েছে।
ক্ষমতাসীন ও বিরোধী উভয় পক্ষের উচিত এই বৈরিতা থেকে বেরিয়ে আসা। নতুন নির্বাচন কমিশন গঠনসহ যেকোনো সমস্যাই আলোচনার মাধ্যমে সমাধান করা যায়। প্রধানমন্ত্রী গতকাল সংবাদ সম্মেলনে সবার সঙ্গে আলোচনার মাধ্যমে নির্বাচন কমিশন গঠনের যে প্রতিশ্রুতি দিয়েছেন, দেশবাসী তার বাস্তবায়নই দেখতে চাইবে। আগামী জাতীয় নির্বাচন হবে নতুন নির্বাচন কমিশনের অধীনে। সে ক্ষেত্রে সবার কাছে গ্রহণযোগ্য নির্বাচন কমিশন গঠনই হতে পারে রাজনৈতিক বৈরিতা ও সংঘাত অবসানের প্রাথমিক পদক্ষেপ।
বিশেষ সাক্ষাৎকার
তত্ত্বাবধায়কব্যবস্থা পুনর্বিবেচনা করা উচিত:
আকবর আলি খানের জন্ম ১৯৪৪ সালে, ব্রাহ্মণবাড়িয়ার নবীনগরে। ঢাকা বিশ্ববিদ্যালয় থেকে ইতিহাস বিভাগে সম্মানসহ মাস্টার্স করার পর ১৯৬৭ সালে তিনি পাকিস্তান সিভিল সার্ভিসে যোগ দেন। ১৯৭১ সালে মুক্তিযুদ্ধে যোগ দিয়ে মুজিবনগর সরকারের প্রতিরক্ষা মন্ত্রণালয়ে উপসচিব হিসেবে দায়িত্ব পালন করেন। পরে কানাডার কুইন্স বিশ্ববিদ্যালয় থেকে অর্থনীতিতে এমএ ও পিএইচডি ডিগ্রি লাভ করেন। ১৯৯৫ থেকে ২০০১ সালের জুন পর্যন্ত তিনি সরকারের অর্থসচিব ছিলেন। ২০০২-০৫ সময়কালে বিশ্বব্যাংকের বিকল্প নির্বাহী পরিচালক হিসেবে দায়িত্ব পালন করেন। ২০০৬ সালের অক্টোবরের শেষে রাষ্ট্রপতির নেতৃত্বে যে তত্ত্বাবধায়ক সরকার গঠিত হয়েছিল, তাতে তিনি উপদেষ্টা হিসেবে যোগ দিয়েছিলেন, ডিসেম্বর মাসে পদত্যাগ করেন। বর্তমানে লেখালেখি, গবেষণামূলক কাজ ও বিভিন্ন বেসরকারি বিশ্ববিদ্যালয়ে খণ্ডকালীন শিক্ষকতায় নিয়োজিত। গত বছর ফ্রেন্ডলি ফায়ার্স, হাম্পটি ডাম্পটি ডিজঅর্ডার, অ্যান্ড আদার এসেজ এবং অন্ধকারের উৎস হতে নামে তাঁর দুটি বই প্রকাশিত হয়েছে।
: সাক্ষাৎকার নিয়েছেন মশিউল আলম
প্রথম আলো : দেশের রাজনৈতিক অবস্থার গতি-প্রকৃতি কেমন লক্ষ করছেন?
আকবর আলি খান : বাংলাদেশের রাজনীতি অতীতেও সংঘাতপ্রবণ ছিল, বর্তমানেও তেমনই আছে এবং অদূর ভবিষ্যতেও এর কোনো পরিবর্তনের সম্ভাবনা লক্ষ করা যাচ্ছে না। এটা দেশের জন্য যেমন মঙ্গলজনক নয়, তেমনই রাজনৈতিক দলগুলোর জন্যও কোনো ভালো ফল বয়ে আনবে না। সংঘাত আরও সংঘাতের সৃষ্টি করবে; একটা অশুভ চক্রের সৃষ্টি হবে। অশুভ চক্র যে পরিণতি নিয়ে আসে তা কখনোই দেশের মানুষের জন্য শুভ হতে পারে না। এতে রাজনৈতিক দলগুলো লাভবান হবে, এটা মনে করার কোনো কারণ নেই।
প্রথম আলো : ইতিমধ্যে ব্যবস্থাগত দিক থেকে একটা বড় পার্থক্য ঘটে গেছে। বিগত তিনটি সংসদ নির্বাচন অনুষ্ঠিত হয়েছে তত্ত্বাবধায়ক সরকারব্যবস্থায়। এবার এই ব্যবস্থা বাতিল করা হয়েছে। এখন এক নতুন পরিস্থিতির উদ্ভব ঘটেছে...
আকবর আলি খান : পরিস্থিতি আরও জটিল হয়েছে। এখন রাজনৈতিক দলগুলোকেই নতুন এই পরিস্থিতির মূল্যায়ন করতে হবে। এমনিতে এখানে কোনো আশার আলো দেখা যাচ্ছে না। একটি ঐতিহাসিক কারণে বাংলাদেশে তত্ত্বাবধায়ক সরকারব্যবস্থা প্রবর্তন করতে হয়েছিল, যদিও এটা গণতন্ত্রের তত্ত্বের সঙ্গে সম্পূর্ণভাবে সামঞ্জস্যপূর্ণ নয়। ব্যবস্থাটা সব দলের কাছেই গ্রহণযোগ্য হয়েছিল; এই ব্যবস্থায় তিনটি সাধারণ নির্বাচন অনুষ্ঠিত হয়েছে। এর ঐতিহাসিক প্রয়োজন কিন্তু আদালতও অস্বীকার করেননি, সে জন্য আদালত পূর্ববর্তী তত্ত্বাবধায়ক সরকারগুলোকে অবৈধ ঘোষণা করেননি।
প্রথম আলো : আদালতের পূর্ণাঙ্গ
রায় তো এখনো পাওয়া যায়নি।
আকবর আলি খান : তা আমরা এখনো পাইনি। কিন্তু সংক্ষিপ্ত রায়ে আদালত উল্লেখ করেছেন যে আগামী দুটি সাধারণ নির্বাচন তত্ত্বাবধায়ক সরকারের অধীনে অনুষ্ঠিত হতে পারে। অনেকে এ বিষয়ে মনে করেন যে আদালত একটি অসামঞ্জস্যপূর্ণ রায় দিয়েছেন, একদিকে বলেছেন যে তত্ত্বাবধায়ক সরকারব্যবস্থা গণতান্ত্রিক ব্যবস্থার সঙ্গে খাপ খায় না এবং সেহেতু আইনসম্মত নয়, আবার অন্যদিকে বলেছেন যে আগামী দুটি নির্বাচন তত্ত্বাবধায়ক সরকারব্যবস্থার অধীনে হতে কোনো অসুবিধা নেই। আদালতের বক্তব্য এখন পর্যন্ত যা শুনেছি তা থেকে আমার মনে হচ্ছে, আদালত বলতে চাইছেন অনির্দিষ্টকাল ধরে তত্ত্বাবধায়ক সরকারব্যবস্থা চলতে পারে না। কারণ সেটা গণতন্ত্রের সঙ্গে সামঞ্জস্যপূর্ণ নয়। কিন্তু সুনির্দিষ্ট সময় পর্যন্ত এটা চালু থাকাতে আদালত কোনো আপত্তি করেননি।
প্রথম আলো : আপনি বলতে চাইছেন, আগামী দুটি সংসদ নির্বাচন তত্ত্বাবধায়কব্যবস্থার অধীনেই হওয়া উচিত?
আকবর আলি খান : আদালতের রায়ের পরিপ্রেক্ষিতে তাড়াহুড়ো করে যেভাবে সংবিধান সংশোধন করে তত্ত্বাবধায়ক সরকারব্যবস্থা এখন থেকেই বাতিল করে দেওয়া হয়েছে, তা নিয়ে অনেক প্রশ্ন উঠবে।
প্রথম আলো : প্রশ্ন তো ইতিমধ্যে উঠেছে...
আকবর আলি খান : এই সংবিধান সংশোধনীর ফলে সমস্যার সমাধান হয়নি, বরং নতুন করে আরও অনেক সমস্যার সৃষ্টি হয়েছে।
প্রথম আলো : বিএনপি যদিও বলেছে তত্ত্বাবধায়কব্যবস্থা ছাড়া তারা নির্বাচনে যাবে না, আবার একই সঙ্গে বলেছে, সবার মতামত নিয়ে নিরপেক্ষ নির্বাচন কমিশন গঠন করতে হবে। অর্থাৎ নির্বাচন কমিশন তাদের কাছে গ্রহণযোগ্য হলে তারা নির্বাচনে অংশ নিতেও পারে...
আকবর আলি খান : তত্ত্বাবধায়ক সরকারব্যবস্থা থাকলেও একটি গ্রহণযোগ্য নির্বাচন কমিশনের প্রয়োজন আছে, না থাকলেও প্রয়োজন আছে। কিন্তু আমাদের এখানে নির্বাচন কমিশনে নিয়োগ সম্পর্কে কোনো সুস্পষ্ট নীতিমালাও নেই, কোনো বিধিমালাও নেই। আমরা যদি গত তিনটি নির্বাচনের অভিজ্ঞতা পর্যালোচনা করি, তাহলে দেখতে পাব কোনো নির্বাচিত সরকারই সবার কাছে গ্রহণযোগ্য নির্বাচন কমিশন নিয়োগ দিতে পারেনি। এর ফলে দেখা গেছে, নির্বাচনের আগের মুহূর্তে তত্ত্বাবধায়ক সরকার এসে নতুন নির্বাচন কমিশন নিয়োগ দিয়েছে এবং তাদের দিয়ে নির্বাচন পরিচালনা করেছে। অর্থাৎ তত্ত্বাবধায়ক সরকারব্যবস্থা যদি চালু থাকত, তাহলে নির্ধারণ করা যেত যে তত্ত্বাবধায়ক সরকার আসার পরে তারা নতুন করে নির্বাচন কমিশন পুনর্গঠন করবে।
প্রথম আলো : কিন্তু সে সুযোগ তো এখন আর নেই। এখন সব পক্ষের কাছে গ্রহণযোগ্য, নিরপেক্ষ একটি নির্বাচন কমিশন গঠন করার কী উপায় আছে?
আইনি জটিলতা দূর করার উদ্যোগ নিন
কুমিল্লা সিটি করপোরেশন নির্বাচন
সামান্য ভুলভ্রান্তির কারণে কুমিল্লা সিটি করপোরেশনের নির্বাচন নিয়ে অনিশ্চয়তার আশঙ্কা দেখা দিয়েছে। নব গঠিত এই সিটি করপোরেশনের নির্বাচন শুরুতেই বাধাগ্রস্ত হোক তা কাম্য হতে পারে না। সমস্যাটি দ্রুত দূর করার ব্যাপারে সে কারণেই সংশ্লিষ্ট সবার মনোযোগ প্রয়োজন।
কুমিল্লা সিটি করপোরেশনের দুটি ওয়ার্ডের সীমানা নিয়ে দুটি সরকারি নথিতে দুই রকম তথ্য থাকায় আইনি জটিলতা দেখা দিতে পারে। নির্বাচনের প্রস্তুতি নেওয়ার পর কেউ বিষয়টি নিয়ে আদালতে গেলে নির্বাচন স্থগিত হয়ে যাওয়ার আশঙ্কা রয়েছে। নির্বাচনের প্রস্তুতির আগে তাই বিষয়টির নিষ্পত্তি জরুরি।
সীমানা নির্ধারণের ব্যাপারে দাবি-আপত্তি পর্যালোচনা করে সীমানা নির্ধারণের কাজটি সম্পন্ন করেছে জেলা প্রশাসন এবং স্থানীয় বাসিন্দাদের জেলা প্রশাসন নির্ধারিত এই সীমানার ব্যাপারে সমর্থন রয়েছে। সে অনুযায়ী স্থানীয় সরকার মন্ত্রণালয়ে প্রতিবেদনও পাঠানো হয়েছে। কিন্তু স্থানীয় সরকার মন্ত্রণালয় থেকে সীমানাসংক্রান্ত যে গেজেট প্রকাশ করা হয়েছে সেখানে ২৪ নম্বর ওয়ার্ডের সঙ্গে লালমাইয়ের আংশিক এবং ২২ নম্বর ওয়ার্ডের সঙ্গে দক্ষিণ গোপীনাথপুরের আংশিক এলাকা যুক্ত হিসেবে দেখানো হয়েছে। জেলা প্রশাসন সাবেক পৌরসভার ওয়ার্ড ও চৌহদ্দি বহাল রেখেই নতুন ঘোষিত সিটি করপোরেশনের সীমানা নির্ধারণ করেছে, কোনো ওয়ার্ডকে ভাগ বা কোনো ওয়ার্ডের কোনো অংশ অন্য ওয়ার্ডের সঙ্গে যুক্ত করেনি। জেলা প্রশাসন সেভাবেই প্রতিবেদন পাঠিয়েছে। স্থানীয় সরকার মন্ত্রণালয়ের গেজেটে ওয়ার্ডের সীমানা ভিন্ন হওয়ার বিষয়টি ভুল বলেই ধরে নেওয়া যায়। কুমিল্লা সিটি করপোরেশনের নির্বাচন নিয়ে যেকোনো ধরনের জটিলতা এড়াতে এই ভুলটি শোধরানো জরুরি হয়ে পড়েছে।
সিটি করপোরেশনের নির্বাচনী আইন অনুযায়ী সিটি করপোরেশন গঠিত হওয়ার ১৮০ দিনের মধ্যে নির্বাচন করতে হবে। সে হিসেবে আগামী জানুয়ারির প্রথম সপ্তাহের আগে নির্বাচন অনুষ্ঠানের বাধ্যবাধকতা রয়েছে। নির্বাচন কমিশন আগামী ২০ থেকে ২২ নভেম্বরের মধ্যে তফসিল ঘোষণা করতে চায়। নির্বাচন কমিশনার এম সাখাওয়াত হোসেন বলেছেন, স্থানীয় সরকার মন্ত্রণালয় চাইলেই এই অসংগতি দূর করতে পারে। আমরা আশা করব, মন্ত্রণালয় অবিলম্বে এই অসংগতি দূর করার উদ্যোগ নেবে এবং নির্বাচন অনুষ্ঠানকে নির্বিঘ্ন করতে কমিশনকে সহায়তা করবে।
আকবর আলি খান : তত্ত্বাবধায়ক সরকারব্যবস্থা এখন আর নেই বটে, কিন্তু আমি মনে করি এ বিষয়ে আরও অনেক চিন্তাভাবনা করার প্রয়োজন আছে, সুযোগও আছে। রাজনৈতিক দলগুলো সেটা করবে বলে আমি আশা করি। কিন্তু তত্ত্বাবধায়কব্যবস্থার প্রশ্ন ছাড়াও যদি আমরা নির্বাচন কমিশন পুনর্গঠনের চিন্তা করি, তাহলে কয়েকটি ব্যবস্থা বিবেচনা করা যেতে পারে। একটি হলো, সরকার ও বিরোধী দল আলোচনায় বসে মিলিতভাবে একটি প্যানেল গঠন করবে, সেই প্যানেল থেকে নির্বাচন কমিশনের চেয়ারম্যান ও সদস্যদের নিয়োগ দেওয়া হবে। কিন্তু এটা সম্ভব কি না জানি না, কারণ বর্তমানে দেখা যাচ্ছে এক পক্ষ আরেক পক্ষের মুখ দেখতেই রাজি হচ্ছে না। সে ক্ষেত্রে দ্বিতীয় যে ব্যবস্থা গ্রহণ করা যেতে পারে সেটা হচ্ছে, দুটি প্রধান রাজনৈতিক দল একজন বা দুজন করে মধ্যস্থতাকারী মনোনয়ন দেবে। মধ্যস্থতাকারীরা আলাপ-আলোচনা করে একটি প্যানেল তৈরি করে সরকারের কাছে জমা দিতে পারেন, সেই প্যানেল থেকে নির্বাচন কমিশনে নিয়োগ দেওয়া হবে।
প্রথম আলো : দুই দলের পরস্পরের প্রতি যে বিরূপ মনোভাব লক্ষ করা যাচ্ছে...
আকবর আলি খান : হ্যাঁ, সে জন্য এমন আশঙ্কাও হয় যে মধ্যস্থতাকারীরাও ব্যর্থ হয়ে যেতে পারেন, যদি তাঁরা উভয় পক্ষের গ্রহণযোগ্য প্যানেল তৈরি করতে সক্ষম না হন। তাহলে তৃতীয় একটি বিকল্প ব্যবস্থা নেওয়া যেতে পারে। সেটা হলো, প্রধান নির্বাচন কমিশনার ও অন্যান্য কমিশনার পদে সরকার যাঁদের প্রাথমিকভাবে নির্বাচন করবে, তাঁদের নাম প্রকাশ করে আইনসংক্রান্ত সংসদীয় স্থায়ী কমিটিতে শুনানির ব্যবস্থা করা। স্থায়ী কমিটিতে এই নিয়োগের বিপক্ষে বক্তব্য রাখার জন্য সবাইকে সুযোগ দিতে হবে। তাহলে যে লাভ হবে সেটা হলো, যেসব ব্যক্তিকে নির্বাচন কমিশনে নিয়োগ দেওয়া হচ্ছে, তাঁদের কারোর বিরুদ্ধে যদি কোনো অভিযোগ থাকে তবে সেটা একটা ফোরামে উত্থাপিত হতে পারে, দেশের মানুষ জানতে পারবে, সরকার জানতে পারবে। যাঁদের মনোনীত করা হবে, তাঁদেরও বক্তব্য রাখার সুযোগ দিতে হবে। এই প্রক্রিয়ার ফলে যেটা হবে, তা হলো একেবারেই অযোগ্য ব্যক্তির নির্বাচন কমিশনে নিযুক্ত হওয়ার সম্ভাবনা কমে যেতে পারে।
প্রথম আলো : আপনি যে তিনটি বিকল্প উপায়ের কথা বললেন, এগুলোর কোনোটি কি বাস্তবে সম্ভব বলে আপনার মনে হয়?
আকবর আলি খান : আমি মনে করি, পর্যায়ক্রমে তিনটা উদ্যোগই নেওয়া উচিত। প্রথমে সরকার ও বিরোধী দলের আনুষ্ঠানিকভাবে আলোচনায় বসা উচিত। সেখানে ব্যর্থ হলে মধ্যস্থতাকারীদের একটা প্যানেল সৃষ্টি করা যেতে পারে। এবং মধ্যস্থতাকারীরা ঐকমত্য প্রতিষ্ঠায় ব্যর্থ হলে সংসদীয় স্থায়ী কমিটিতে শুনানির ব্যবস্থা করা যেতে পারে।
প্রথম আলো : রাজনীতির মাঠ ক্রমেই উত্তপ্ত হয়ে উঠছে। বিএনপি এ মাসে কয়েকটি রোডমার্চের ঘোষণা দিয়েছে। সামনে আরও কঠোর কর্মসূচি দেওয়া হবে বলেও তারা বলছে। অবিলম্বে সরকারের পদত্যাগের দাবি জানাচ্ছে তারা। রাজনৈতিক অস্থিরতায় জনদুর্ভোগ, অর্থনৈতিক ক্ষয়ক্ষতি ইত্যাদির আশঙ্কা বাড়ছে। এসব কমানোর কী উপায়?
আকবর আলি খান : রাজনৈতিক অস্থিরতা প্রশমনের একটা উপায় হতে পারে তত্ত্বাবধায়ক সরকারব্যবস্থাটি পুনর্বিবেচনা করা। এ সম্পর্কে সরকার ও বিরোধী দলের মধ্যে আলাপ-আলোচনা হওয়া উচিত। যদি তত্ত্বাবধায়ক সরকার নিয়ে ঐকমত্য না হয়, তবে অন্য কোনো বিকল্প ব্যবস্থা হতে পারে কি না সেটা সম্পর্কেও সরকার ও বিরোধী দলের মধ্যে আলোচনা হতে পারে। আরেকটা হলো, যদি সবার গ্রহণযোগ্য নির্বাচন কমিশন প্রতিষ্ঠা করা হয়, তাহলে উত্তেজনা অনেকটা প্রশমিত হবে। কিন্তু এমন নির্বাচন কমিশন যদি প্রতিষ্ঠা করা হয় যা হবে অতি বিতর্কিত, তাহলে উত্তেজনা বাড়বে, আরও সংঘাত হবে। এখানে একটা বিষয় মনে রাখতে হবে, যেহেতু নির্বাচন এগিয়ে আসছে, যা-ই করা হোক না কেন, রাজনৈতিক উত্তেজনা কিন্তু বাড়তে থাকবে। কারণ দুই দলই তাদের নির্বাচনী প্রস্তুতি হিসেবে তাদের রাজনৈতিক কার্যকলাপ বাড়িয়ে দেবে।
প্রথম আলো : তত্ত্বাবধায়ক সরকারব্যবস্থা ও নির্বাচন কমিশন পুনর্গঠন নিয়ে যদি দুই পক্ষের মধ্যে সমঝোতা ও ঐকমত্য না হয় তাহলে কী হবে? আর কী বিকল্প আছে? আদৌ কোনো বিকল্প আছে কি?
আকবর আলি খান : যেকোনো বিকল্প নিয়ে সমস্যা হলো, সেটা সরকারের কাছে বা আমাদের কাছে গ্রহণযোগ্য হলেই চলবে না, বিরোধী যেসব দল নির্বাচনে অংশ নেবে, তাদের কাছে গ্রহণযোগ্য হতে হবে। একটা বিকল্প হতে পারে বিরোধী দলের কাছে গ্রহণযোগ্য একটি জাতীয় সরকার গঠন করা; সেটা এক দলের সরকার থাকবে না, সব দলের প্রতিনিধিদের নিয়ে গঠিত একটি জাতীয় সরকার হবে। কীভাবে সে সরকার পরিচালিত হবে, সেটা সবাই মিলে আলাপ-আলোচনা করে ঠিক করবেন। সেই সরকারের গুরুত্বপূর্ণ পদগুলোতে বিরোধী দলের প্রতিনিধিদের নিয়োগ দেওয়া যেতে পারে। সে সরকার কার্যকর বা গ্রহণযোগ্য হলো কি না, সেটা প্রধান বিরোধী দল বলতে পারবে। সেটা সম্পর্কে আমাদের কোনো মন্তব্য করা ঠিক হবে না। যে সমস্যার সৃষ্টি হয়েছে এবং ভবিষ্যতে যা আরও জটিল আকার ধারণ করবে, তা সমাধানের একেবারেই যে কোনো বিকল্প পথ নেই তা নয়। তবে তত্ত্বাবধায়ক সরকারব্যবস্থাই সবচেয়ে সহজ বিকল্প। আরও দুটি নির্বাচন তত্ত্বাবধায়ক সরকারের অধীনে হতে পারে, তার পরে কী হবে সেটা পরবর্তী সময় সবাই মিলে চিন্তাভাবনা করে দেখবেন।
প্রথম আলো : প্রধানমন্ত্রী শেখ হাসিনা বলেছেন, তত্ত্বাবধায়ক সরকারব্যবস্থা বাতিল করা হয়েছে অসাংবিধানিক শক্তির ক্ষমতায় আসার পথ রুদ্ধ করতে। এটা কি সরকারের পুনর্বিবেচনা করার সম্ভাবনা আছে?
আকবর আলি খান : তত্ত্বাবধায়ক সরকার যখন ছিল না, তখনো অসাংবিধানিক শক্তি ক্ষমতায় এসেছে। সেটা বাংলাদেশে ঘটেছে, পাকিস্তানে ঘটেছে, পৃথিবীর অন্যান্য দেশেও ঘটেছে। কাজেই তত্ত্বাবধায়ক সরকারব্যবস্থা বাতিল করলেই অসাংবিধানিক শক্তির ক্ষমতায় আসা ঠেকানো যাবে, এমন কোনো নিশ্চয়তা নেই। আমাদের দেশে তো তিনটি নির্বাচনের মধ্যে দুটি নির্বাচনে এ ধরনের কোনো সমস্যা দেখা দেয়নি। তৃতীয় নির্বাচনের সময় যে সমস্যা দেখা দিয়েছে, সেটা তত্ত্বাবধায়কব্যবস্থার দোষ নয়। তত্ত্বাবধায়ক সরকার না থাকলেও এ ধরনের ব্যবস্থা চলে আসতে পারত।
প্রথম আলো : রাজনৈতিকভাবে বাংলাদেশ যে একটা অশুভ চক্রের মধ্যেই ঘুরপাক খাচ্ছে, তা থেকে বের হওয়ার কোনো পথই কি নেই? কেন বারে বারে আমরা একই রকমের সংকটের মধ্যে পড়ে যাচ্ছি?
আকবর আলি খান : রাজনৈতিক দলগুলোর নেতৃত্বের ওপর তৃণমূল থেকে চাপ সৃষ্টি করা দরকার, কারণ দেশ একটা সংকটের দিকে যাচ্ছে। আমাদের এই উদ্বেগের কথা যদি রাজনৈতিক দলগুলোর নেতৃত্বের কাছে তুলে ধরা যায়, তাহলে তাঁরা হয়তো সংকটের সমাধান করার জন্য অধিকতর সচেষ্ট হবেন। কাজটা কঠিন, কিন্তু অসম্ভব নয়। এর জন্য দরকার রাজনৈতিক নেতাদের সদিচ্ছা এবং সহযোগিতা। এটা যদি তাঁরা করেন, তাহলে সমাধান সম্ভব।
উপাচার্যের অসত্য ভাষণ
গণমাধ্যমের ওপর এত রোষ কেন?:
জগন্নাথ বিশ্ববিদ্যালয়ের সাম্প্রতিক ছাত্র আন্দোলন সম্পর্কে উপাচার্য মেজবাহউদ্দিন আহমদ প্রথম আলোকে জড়িয়ে যে বক্তব্য দিয়েছেন, তা যেমন ভিত্তিহীন ও উদ্দেশ্যমূলক, তেমনি বিদ্বেষপ্রসূত। তিনি যে বিশ্ববিদ্যালয়ের অভিভাবক, সেই বিশ্ববিদ্যালয় পরিচালনায় ব্যর্থ হয়ে এখন উদোর পিণ্ডি বুধোর ঘাড়ে চাপানোর চেষ্টা করছেন। স্বয়ং শিক্ষামন্ত্রী তাঁর এহেন বক্তব্যে বিস্ময় প্রকাশ করেছেন। আমরা উপাচার্যের অসত্য ভাষণের তীব্র প্রতিবাদ ও নিন্দা জানাই।
ভাবতে অবাক লাগে, কী করে একজন উপাচার্য এ ধরনের দায়িত্বজ্ঞানহীন কথা বলতে পারেন। নিজের ব্যর্থতার দায় এড়াতে তিনি তাঁর বিশ্ববিদ্যালয়ের শিক্ষার্থীদের এই বলে হুমকি দিয়েছেন, ‘আন্দোলন যত হবে, মামলা তত বাড়বে।’ উপাচার্য একদিকে দাবি করছেন যে প্রথম আলোর খবরে ছাত্ররা আন্দোলনে নেমেছেন, অন্যদিকে বলছেন, আন্দোলনকারীদের বিরুদ্ধে ব্যবস্থা নেবেন। পদের মোহ মানুষকে কতটা হিতাহিতজ্ঞানশূন্য করে, জগন্নাথ বিশ্ববিদ্যালয়ের উপাচার্যের বক্তব্য থেকেই তা ধারণা করা যায়। বিশ্ববিদ্যালয়ের ছাত্র হিসেবে কর্মরত ১৫ সংবাদদাতার বিরুদ্ধে ঘটনায় উসকানি দেওয়ার অভিযোগ এনে মামলার দায়ও উপাচার্য এড়াতে পারেন না।
কে জগন্নাথ বিশ্ববিদ্যালয়ে ছাত্র আন্দোলন উসকে দিয়েছে, তা দেশবাসীই বিচার করবে। উপাচার্য দাবি করেছেন, প্রথম আলোয় প্রতিবেদন প্রকাশের পর ‘শিক্ষার্থীরা অযৌক্তিকভাবে সহিংসতা ঘটিয়েছে। এর পেছনে প্রথম আলোর ইন্ধন আছে।’ তাঁর এই বক্তব্য সর্বৈব অসত্য। সাধারণ শিক্ষার্থীদের সহিংসতার পথে ঠেলে দিয়েছেন উপাচার্য নিজেই। প্রথম আলোর বিরুদ্ধে বিষোদ্গার করেই তিনি ক্ষান্ত হননি, যেখানে যেভাবে পারবেন, ব্যবস্থা নেওয়ারও হুমকি দিয়েছেন। আমরা মনে করি, এই হুমকি কেবল প্রথম আলোর প্রতি নয়, গোটা গণমাধ্যমের প্রতি। প্রথম আলো কোনো অসত্য খবর প্রকাশ করেনি।
জগন্নাথ বিশ্ববিদ্যালয় আইনের (২০০)২৭(৪) ধারায় বলা হয়েছে, ‘বিশ্ববিদ্যালয় প্রকল্প বাস্তবায়িত হওয়ার পর বিশ্ববিদ্যালয়ের পৌনঃপুনিক ব্যয় যোগানে সরকার কর্তৃক প্রদেয় অর্থ ক্রমান্বয়ে হ্রাস পাইবে এবং পঞ্চম বৎসর হইতে উক্ত ব্যয়ের শত ভাগ অর্থ বিশ্ববিদ্যালয়ের নিজস্ব আয় ও উৎস হইতে বহন করিতে হইবে।’ তবে আইনটি সংশোধনের আগ পর্যন্ত বরাদ্দ না কমানোর আশ্বাস রয়েছে।
বিশ্ববিদ্যালয় আইনের বিধান দেখিয়ে যে অর্থ মন্ত্রণালয় অর্থ ছাড় করতে রাজি হয়নি, সে কথা কি উপাচার্য অস্বীকার করতে পারবেন? তিনি বলেছেন, বিশ্ববিদ্যালয়ের অর্থ দেয় শিক্ষা মন্ত্রণালয়। অর্থ মন্ত্রণালয়ের অনুমতি ছাড়া কোনো মন্ত্রণালয়েরই অর্থ ব্যয়ের ক্ষমতা নেই, সেই সত্যটিও কি জগন্নাথ বিশ্ববিদ্যালয়ের উপাচার্যের জানা নেই?
বাঘা তেঁতুল
তাঁরা ফেরেন নাই:
ঢাকা বিশ্ববিদ্যালয়ের বাংলা ও সংস্কৃত বিভাগের প্রভাষক মুহম্মদ শহীদুল্লাহ সরকারি বৃত্তি নিয়ে প্যারিসের সরবন বিশ্ববিদ্যালয়ে বৈদিক থেকে আধুনিক ভারতীয় ভাষা বিষয়ে গবেষণা করতে গিয়েছিলেন ১৯২৬ সালে। ১৯২৮ সালের আগস্টে ফিরে এসে কাজে যোগ দেন। প্রয়োজনের অতিরিক্ত একটি দিনও তিনি বিদেশ-বিভুঁইয়ে থাকার প্রয়োজন মনে করেননি। তাঁর বিদ্যার যে পুঁজি ছিল, তা যদি বছর দশ-পনেরো ফরাসি দেশ, জার্মানি ও ব্রিটেনের কোনো বিশ্ববিদ্যালয়ে খাটাতেন, তা হলে বহু টাকা নিয়ে দেশে ফিরতে পারতেন।
মুহাম্মদ কুদরাত-এ-খুদা ছিলেন অত্যন্ত মেধাবী। কলকাতা বিশ্ববিদ্যালয়ে রসায়নে এমএসসিতে প্রথম শ্রেণীতে প্রথম। পরে ওই বিশ্ববিদ্যালয়েই সম্মানজনক ‘প্রেমচাঁদ রায়চাঁদ’ স্কলার। ১৯২৯ সালে লন্ডন বিশ্ববিদ্যালয় থেকে ডিএসসি করেন। সে এক সাংঘাতিক ডিগ্রি। তিনি যে থিসিস জমা দেন, তা দেখে তাঁর পরীক্ষক মন্তব্য করেন: তুমি অনেক বেশি কাজ করে ফেলেছ, এর তিন ভাগের এক ভাগই তোমার ডিগ্রির জন্য যথেষ্ট।
যদি প্রাতিষ্ঠানিক ডিগ্রির প্রশ্ন ওঠে, তা হলে স্বীকার করতে হবে কুদরাত-এ-খুদার মানের ডিগ্রি ব্রিটিশ ভারতে খুব কম মানুষেরই ছিল। মৌলিক কাজের জন্য লন্ডন বিশ্ববিদ্যালয় জগদীশচন্দ্র বসুকে ডিএসসি দেয় ১৮৮৬ সালে এবং তাঁর আগে রসায়নে এডিনবরা থেকে ডিএসসি করেন প্রফুল্লচন্দ্র রায়। তাঁরাও অতি আরামে লন্ডনে থেকে যেতে পারতেন। খুব খাতির করেই সেখানকার বিশ্ববিদ্যালয়গুলো রাখত, রেস্তোরাঁর বাসন মেজে জীবিকা নির্বাহের প্রয়োজন হতো না। কিন্তু তাঁরা যথাসময়ে দেশে ফিরে আসেন। যে প্রতিষ্ঠান থেকে আচার্য্য প্রফুল্ল রায়, স্যার জগদীশচন্দ্র ও ড. খুদাকে পাঠানো হয়েছিল, তাঁরা এক দিনও দেরি না করে সেখানে এসে কাজে যোগদান করেন।
ঢাকা বিশ্ববিদ্যালয় প্রতিষ্ঠার প্রথম ৫০ বছরে বহু শিক্ষক উচ্চশিক্ষা গ্রহণের জন্য দেশি ও বিদেশি সরকারের বা প্রতিষ্ঠানের বৃত্তি নিয়ে অথবা বিশ্ববিদ্যালয়ের টাকায় বিদেশে গেছেন। দু-একজন ছাড়া সবাই যথাসময়ে ফিরে এসেছেন। স্বাধীনতার পর থেকে অবস্থার পরিবর্তন ঘটে। দেশের চেয়ে সরকারি ও আধা সরকারি বা স্বায়ত্তশাসিত প্রতিষ্ঠানের কর্মকর্তারা অনেক বেশি স্বাধীনতা লাভ করেন। স্বাধীনতার চেতনা ঢাকা ও অন্যান্য পাবলিক বিশ্ববিদ্যালয়ের একশ্রেণীর শিক্ষকদের মধ্যে প্রবলভাবে সঞ্চারিত হয়। বিশ্ববিদ্যালয় তাঁদের পাঠিয়েছে উচ্চশিক্ষা গ্রহণ করতে, তাঁরা সেখানে গিয়ে স্বাধীনতার পূর্ণ স্বাদ গ্রহণ করেন। নীলক্ষেত এলাকার শ্বাসরুদ্ধকর পরিবেশ তাঁদের ভালো লাগল না, তাঁরা পেলেন স্বাধীনতা ও মুক্তির স্বাদ।
গত ৩০ সেপ্টেম্বর প্রথম আলো এক প্রতিবেদনে জানিয়েছে, ঢাকা বিশ্ববিদ্যালয়ের কাছ থেকে টাকা নিয়ে উচ্চশিক্ষার জন্য বিদেশে গেলেও গত তিন দশকে ১৩৯ জন শিক্ষক আর ফিরে আসেননি। তাঁদের মধ্যে ১০৪ জনের কাছে বিশ্ববিদ্যালয় এক কোটি ৩৩ লাখ ৫৩ হাজার টাকা পাবে। বারবার চেষ্টা করেও বিশ্ববিদ্যালয় এই টাকা আদায় করতে পারেনি। অনেকের সঙ্গে এখন যোগাযোগই করতে পারছে না। উপাচার্য আ আ ম স আরেফিন সিদ্দিক বলেন, তাঁরা বিশ্ববিদ্যালয়ের শিক্ষক হওয়ার কারণেই সহজে বিদেশে উচ্চশিক্ষার সুযোগ পেয়েছিলেন। ভালো সুযোগ পেয়ে কেউ আর ফিরে না এলে বিশ্ববিদ্যালয় তেমন কিছু করতে পারে না।
ভালো সুযোগ বলতে কেউ হয়তো অক্সফোর্ড, হার্ভার্ড, কেমব্র্রিজে প্রফেসর হিসেবে যোগ দিয়ে থাকবেন। অমর্ত্য সেনের মতো একদিন যদি তাঁরা নোবেল পুরস্কার পান, তা হলে আমাদের গর্বের সীমা থাকবে না। ঢাকা বিশ্ববিদ্যালয়ের যে গুটিকয় টাকা তাঁরা মেরে দিয়ে গেছেন, তা নোবেল পুরস্কারের অর্থ থেকে অনায়াসে পরিশোধ করতে পারবেন। তবে সংখ্যায় তাঁরা এত বেশি, ১৩৯—বিদেশে একত্র হয়ে তাঁরা ‘ঢাকা বিশ্ববিদ্যালয় ওভারসিজ’ নামে আরেকটি বিশ্ববিদ্যালয় প্রতিষ্ঠাও করতে পারেন। সেখানে প্রবাসী বাঙালিদের ছেলেমেয়েরা পড়বে।
ভালো সুযোগ বলতে বঙ্গসন্তান বোঝে ডলার। এক ডলারকে ৭০ দিয়ে গুণ দিলে যা হয়, তা-ই তাদের কাছে গুরুত্বপূর্ণ। সেই ডলার কামাই করতে গিয়ে বিশ্ববিদ্যালয়ের শিক্ষকের অতি মর্যাদার চাকরি ছুড়ে ফেলে যেকোনো কাজ ও জীবিকা গ্রহণে তাঁদের অরুচি নেই। তাঁদের অরুচি নেই কোনো রেস্তোরাঁর কিচেনে বসে অ্যাপ্রোন পরে তরকারি কুটতে, পেঁয়াজের খোসা ছাড়াতে, রাস্তায় দাঁড়িয়ে গাড়ি মুছতে, কোনো বদমেজাজি বুড়ির বাগানের ঘাস সাফ করতে, কোনো সাহেবের ঘোড়ার ঘাস কাটতে, সপ্তায় পাঁচ দিন পাঁচ বাড়িতে গিয়ে কাপড় ইস্তিরি করতে, কোনো নিঃসঙ্গ বুড়ির চার-পাঁচটি কুকুরকে সকালে-বিকেলে পায়খানা করিয়ে হাওয়া খাইয়ে আনতে, কোনো ডিপার্টমেন্ট স্টোরে লরি থেকে মাল নামিয়ে ট্রলিতে করে ঠেলতে। ওগুলো করে যে টাকা পাওয়া যায়, নীলক্ষেত এলাকার কারও বেতনের তা ছয় গুণ।
তা ছাড়া নীলক্ষেতের চেয়ে বিদেশে কত সুবিধা। রাস্তাঘাট-দোকানপাট তকতকে-ফকফকে। এখানে থাকলে বাজারের থলে নিয়ে নিউমার্কেট, পলাশী ও হাতিরপুল বাজারে গিয়ে দোকানির সঙ্গে রাগারাগি করে মাথায় রক্ত চড়ে। ব্লাডপ্রেশার বেড়ে যায়। পুঁটিমাছের ভাগার দাম হাঁকে ১২০ টাকা। তাতে পুঁটি আছে ১০টা। দুই কেজি মাংসে কসাই হাড্ডি দেয় ৮০০ গ্রাম, চর্বি ২০০ গ্রাম। বিদেশে কী শান্তি! এসব ঝামেলা নেই। তবে বিদেশে গিয়ে কেউ শান্তিতে থাকতে চাইলে আমরা বাধা দেব না। আল্লাহ তাঁদের কোটিপতি করুন। কিন্তু আমাদের জনগণের টাকাগুলো ফেরত দিলে বেঁচে যাই।
জাল-জোচ্চুরি এমন জিনিস যে তা চোর-বাটপার করলে যেমন ঘৃণার, স্যার-ম্যাডামরা করলে আরও ঘৃণার্হ। যাঁরা জনগণের টাকা মেরে চলে গেছেন নিরুদ্দেশে, তাঁদের থেকে যদি টাকা আদায় করতে না পারি, আসুন আমরা সবাই মিলে তাঁদের ঘৃণাটা করি।
সবার দায়িত্বশীল থাকা বাঞ্ছনীয়
যুদ্ধাপরাধের বিচার:
বিলম্ব সত্ত্বেও একাত্তরের যুদ্ধাপরাধের দায়ে একজন অভিযুক্তের বিচার শুরু হতে চলার খবরে বিভিন্ন মহলে আশাবাদ সৃষ্টি হয়েছে। আসামিপক্ষের তরফে বিচার বর্জনের ইঙ্গিত সত্ত্বেও ৩০ অক্টোবর বিচার শুরু হচ্ছে। এখন সংশ্লিষ্ট মহলের উচিত হবে, জনগণের ও আইনের শাসনের দাবি পূরণে যাতে আশাভঙ্গের কারণ না ঘটে, তা নিশ্চিত করা। পুরো বিষয়টি যাতে সুষ্ঠু, পরিচ্ছন্ন, গ্রহণযোগ্য ও নিরপেক্ষ থাকে, সে জন্য প্রসিকিউশন ও তদন্তের সঙ্গে সংশ্লিষ্ট ব্যক্তিরাই শুধু নন, পুরো নির্বাহী বিভাগকেও সজাগ থাকতে হবে। কারণ, তারা তাদের কাজে স্বাধীন হলেও বাস্তবে আনুষঙ্গিক অনেক বিষয়েই প্রসিকিউশন ও তদন্ত সংস্থা নির্বাহী বিভাগের ওপর নির্ভরশীল থাকে।
মানবতার বিরুদ্ধে অপরাধের বিচার-প্রক্রিয়াটি যুগপৎ আইনি ও রাজনৈতিকভাবে সংবেদনশীল। তাই বিচার-সংক্রান্ত খবরাখবর প্রকাশে গণমাধ্যমকেও দায়িত্বশীল হতে হবে। কোনো কোনো ক্ষেত্রে মিডিয়ার অতি উৎ সাহ সমস্যা সৃষ্টি করে।
গোড়া থেকেই আমরা নির্বাহী বিভাগ, বিশেষ করে, এক জুনিয়র মন্ত্রীকে বিচার অনুষ্ঠান নিয়ে নানা মন্তব্য করতে দেখছি, যা বিচারবিরোধীদের অপপ্রচারের ক্ষেত্র তৈরি করেছে। এত দিন বিষয়টি আনুষ্ঠানিকভাবে বিচার শুরু না হওয়ার পর্যায়ে ছিল। কিন্তু এখন যদি অতি উৎ সাহী ব্যক্তিদের না সামলানো হয়, তাঁরা যদি আগের মতো মেঠো বক্তৃতা করে আসর মাত করার প্রবণতা অব্যাহত রাখেন, তাহলে সমূহ বিপদ। সরকারের মধ্যে যাঁরা বাগাড়ম্বরপ্রিয়, তাঁদের মনে রাখা উচিত, হাইকোর্টে বিচারাধীন কোনো মামলা নিয়ে তাঁরা কিন্তু একই ধরনের মন্তব্য করেন না। তাঁরা কোনো ফৌজদারি মামলা চলমান থাকার সময় বলেন না যে আদালত অমুক তারিখ বা সময়ের মধ্যে দোষীকে শাস্তি দেবেন। আদালতের প্রতি অযাচিত পক্ষাবলম্বনও কখনো আদালত অবমাননা বলে গণ্য হতে পারে। ট্রাইব্যুনাল ইতিমধ্যে প্রথমবারের মতো ইংরেজি দৈনিক নিউ এজ-এ প্রকাশিত একটি নিবন্ধের বিষয়ে আদালত অবমাননার রুল জারি করেছেন। এখন সরকারের তরফে যুদ্ধাপরাধ ট্রাইব্যুনালের বিচারাধীন বিষয়ে সব ধরনের অনভিপ্রেত মন্তব্য করা থেকে বিরত থাকা উচিত। মানুষ এখন আরও সতর্কতার সঙ্গে লক্ষ করবে যে মানবতাবিরোধী অপরাধের দায়ে বিচার-প্রক্রিয়া নিয়ে সরকার, প্রসিকিউশন ও তদন্ত সংস্থা কী ধরনের আচরণ দেখিয়ে থাকে। ট্রাইব্যুনালের পক্ষে ঘোষিত মুখপাত্র ছাড়া অন্যদের আনুষ্ঠানিক সংবাদ সম্মেলন পরিহার করাই বাঞ্ছনীয়।
আন্তর্জাতিক অপরাধ ট্রাইব্যুনাল আইন অনুযায়ী, তদন্তকারী দল তাদের তদন্ত প্রতিবেদন চিফ প্রসিকিউটরের কাছে পেশ করবে। কিন্তু আমরা দেখলাম, দেলাওয়ার হোসাইন সাঈদী ও সালাউদ্দিন কাদের চৌধুরীর তদন্ত প্রতিবেদন প্রথমেই মিডিয়ার সামনে পেশ করা হলো। এটা অসংগত ও বিধিবহির্ভূত, যা নানা প্রশ্ন তৈরি করতে পারে। তদন্ত প্রতিবেদন জমাদানের আগে সংবাদ সম্মেলন ডাকা বিধিসম্মত কি না, সেই প্রশ্ন তোলা হলেও তা অগ্রাহ্য করা হচ্ছে। এটা কাম্য নয়।
আমরা আশা করব, আন্তর্জাতিক সম্প্রদায় ও বিরোধী দলের বৈধ উদ্বেগ বিবেচনায় নিয়ে ট্রাইব্যুনাল তার ওপর অর্পিত সাংবিধানিক ও আইনি দায়িত্ব সুসম্পন্ন করতে সক্ষম হবেন, যা ন্যায়বিচার নিশ্চিত করার পাশাপাশি জাতিকে গ্লানিমুক্ত করবে।
সরকার
দুর্নীতিকে আশকারা দেবেন না:
কয়েকজন মন্ত্রীর বিরুদ্ধে দুর্নীতির অভিযোগ জোরদার হওয়ার পরিপ্রেক্ষিতে প্রধানমন্ত্রী শেখ হাসিনা সম্প্রতি অভিযোগকারীদের উদ্দেশে বলেছেন, ‘শুধু মৌখিক অভিযোগ করলে হবে না। তথ্য-প্রমাণসহ অভিযোগ জানালে এবং তার প্রমাণ হাজির করতে হবে।’
আপাতদৃষ্টিতে দলীয় সমর্থকদের কাছে প্রধানমন্ত্রীর এহেন বক্তব্য শ্রুতিমধুর বিবেচিত হতে পারে। কিন্তু গভীরভাবে খতিয়ে দেখলেই বোঝা যাবে, দুর্নীতিবাজদের প্রকারান্তরে তিনি আশকারাই দিলেন অভিযোগকারীদের প্রতি তথ্য-প্রমাণ উপস্থাপনের ‘প্রায় অসম্ভব’ একটা চ্যালেঞ্জ ছুড়ে দিয়ে। দুর্নীতিবাজ মন্ত্রী-প্রতিমন্ত্রী-সাংসদ-আত্মীয়স্বজন-নেতা-পাতিনেতারা এ ধরনের বক্তব্যে বিলক্ষণ প্রীত হয়ে বগল বাজাচ্ছেন হয়তো বা। কিন্তু প্রধানমন্ত্রীর প্রতি সুবিবেচনার আহ্বান জানিয়ে বলতে চাই, মন্ত্রিসভার সবার বিরুদ্ধে তো দুর্নীতির অভিযোগ ওঠেনি, চিহ্নিত কয়েকজনের বিরুদ্ধে উঠেছে। সুতরাং, তথ্য-প্রমাণ সংগ্রহ করে দুর্নীতি প্রমাণ করার দায়িত্ব তো তাঁকে এবং সরকারকেই নিতে হবে। তিনি হাঁড়ির খবর রাখেন না, তা তো নয়।
ফেব্রুয়ারি ২০১১ সালে জাতীয় সংসদের ফ্লোরে সড়ক যোগাযোগব্যবস্থার বেহাল অবস্থার অভিযোগ প্রথম উত্থাপন করেছিলেন সাংসদ তোফায়েল আহমেদ। তত্ত্বাবধায়ক সরকারের আমলের সংস্কারবাদী ‘আরএটিএস’-এর অন্যতম নেতা হিসেবে তিনি যে ‘কক্ষচ্যুত নক্ষত্র’ হয়ে পড়েছেন, তা সারা দেশের মানুষই জানে। কিন্তু তাঁর অভিযোগটা ভিত্তিহীন ছিল না। ওই অভিযোগের জবাবে যখন টেলিভিশন ক্যামেরার সামনে তিনি সংসদ নেত্রীর কাছ থেকে অপমানজনক জবাব পেলেন, তখন আওয়ামী লীগের ‘নতুন জাতে ওঠা জুনিয়র নেতা’ ওই অভিযোগকে এই বলে উড়িয়ে দিলেন, ‘ঈর্ষার কারণেই ওই অভিযোগ তোলা হয়েছে। অভিযোগের কোনো ভিত্তি নেই।’
এরপর আগস্ট ২০১১ পর্যন্ত ছয় মাস পার করার পরও বিপর্যস্ত সড়ক যোগাযোগব্যবস্থার মেরামত সম্পর্কে কিছুই করলেন না যোগাযোগমন্ত্রী সৈয়দ আবুল হোসেন। রমজান মাসের সংক্ষিপ্ত অধিবেশনে আরও জোরেশোরে উঠল অভিযোগ। এবারও প্রধানমন্ত্রী অভিযুক্তকে বাঁচাতে বললেন, ‘শত্রুর হাতে অস্ত্র তুলে দেবেন না। তাহলে যা অর্জিত হয়েছে, সেগুলোও ভেস্তে যাবে।’ এভাবে দুর্নীতিবাজদের আড়াল করলে নিজের এবং দলের অবধারিত ভরাডুবি ঠেকানো যাবে না।
আমাদের যাদের সৌভাগ্য ও দুর্ভাগ্য হয়েছে ঢাকা বিশ্ববিদ্যালয়ের ছাত্র হিসেবে এবং ছাত্রলীগের সক্রিয় মাঠকর্মী হিসেবে স্বাধীনতাসংগ্রাম এবং স্বাধীনতা-উত্তর প্রথম বাংলাদেশ সরকারের শাসনামলকে একেবারে কাছে থেকে দেখার, তাদের কাছে জাতির পিতা বঙ্গবন্ধু শেখ মুজিবুর রহমানের ১৯৭২ সালের একটা সর্বনাশা আশকারা আজও দুঃস্বপ্নের মতো স্মৃতিতে জাগরূক রয়েছে। ওই সময়ের যুদ্ধবিধ্বস্ত দেশের মানুষের সাহায্যার্থে যে আন্তর্জাতিক রিলিফের বান ডেকেছিল, তার একাংশ আত্মসাতের অভিযোগ উঠেছিল আওয়ামী লীগের কিছু নেতা-পাতিনেতা-কর্মীর বিরুদ্ধে। একই সঙ্গে, জাতীয়করণের মাধ্যমে রাষ্ট্রায়ত্ত কলকারখানাগুলোতেও শুরু হয়েছিল লুটপাট ও দুর্নীতি। কিন্তু বঙ্গবন্ধু এক বক্তৃতায় বলে বসলেন, ‘আমার দলের লোকদের কেউ কিছু বলবেন না, ওরা কখনো কিছু পায়নি।’ ওই সর্বনাশা আশকারার ভয়াবহ পরিণাম বঙ্গবন্ধুকে তাঁর শাসনের বাকি সময়জুড়েই বহন করতে হয়েছিল। ১৯৭৫ সালে তাঁর দুঃখ-ভারাক্রান্ত উক্তিটা প্রধানমন্ত্রী কি ভুলে গেছেন, ‘সারা দুনিয়া থেকে আমার দুঃখী মানুষের জন্য আমি ভিক্ষা করে আনি আর তা লোপাট করে দেয় চাটার দল।’
১৯৯১ সালের পর থেকে অনুষ্ঠিত তিনটি নির্বাচনেই শাসক দল জনগণ কর্তৃক বিপুলভাবে প্রত্যাখ্যাত হয়েছে। প্রতিবারই প্রত্যাখ্যানের প্রধান কারণ হিসেবে চিহ্নিত হয়েছে শাসক দলের দুর্নীতি ও দুঃশাসনের বিরুদ্ধে সৃষ্ট বিপুল গণরোষ। ১৯৯১-৯৬ মেয়াদের বিএনপি সরকারের দুর্নীতি ও দুঃশাসনকে বহু গুণে ছাড়িয়ে গিয়েছিল ২০০১-০৬ মেয়াদের বিএনপি-জামায়াত জোট সরকারের অভূতপূর্ব দুর্নীতি ও দুঃশাসনের রেকর্ড। সঙ্গে যোগ হয়েছিল জামায়াত-শিবিরের বিভিন্ন পকেট সংগঠন হিসেবে জন্মগ্রহণকারী বিভিন্ন নাম ও লেবাসধারী জঙ্গি সংগঠনগুলোর তালেবানি তাণ্ডব, বোমাবাজি ও হত্যাযজ্ঞ। সর্বোপরি যুক্ত হয়েছিল ‘যুবরাজ’ এর হাওয়া ভবনের প্যারালাল সরকারের দুর্নীতির মচ্ছব। তখন স্বৈরাচারী ও দুর্নীতিবাজ এরশাদকে পর্যন্ত বলতে শোনা গিয়েছিল, ‘তারেক জিয়ার বেধড়ক লুণ্ঠনের কাছে তাঁর দুর্নীতির রেকর্ড নাকি নস্যি প্রমাণিত হয়ে গিয়েছিল।’
২০০৮ সালের নির্বাচনে সেই বিএনপি-জামায়াত জোটকে মাত্র ৩২টি আসন ধরিয়ে দিয়ে বাংলাদেশের জনগণ তাদের পর্বত-প্রমাণ দুর্নীতি-লুটপাট-জঙ্গিবাদ-দুঃশাসনের দাঁতভাঙা জবাব দিয়েছেন। কিন্তু ২০১১ সালের অক্টোবরে তাদের ওই লুটপাটের পর পাঁচ বছর হয়ে গেছে। মানুষের স্মৃতি থেকে তা অনেকখানি হারিয়ে গেছে। আর ২০০৭ সালের ১১ জানুয়ারি থেকে ২০০৯ সালের ৬ জানুয়ারি পর্যন্ত প্রায় দুই বছরের তত্ত্বাবধায়ক সরকার নামধারী ছদ্মবেশী সামরিক সরকারের স্বাদও পেয়েছে জনগণ। ওই সরকারের সুপরিকল্পিত এজেন্ডা ছিল বিএনপি ও আওয়ামী লীগের দুর্নীতির রেকর্ডগুলোকে জোরেশোরে জনগণের সামনে উন্মোচিত করে এবং দুই দলের নেতা-কর্মীদের দুর্নীতির মামলায় দলে দলে জেলে পুরে দুই নেত্রীকে এ দেশের রাজনীতি থেকে ‘মাইনাস’ এবং তৃতীয় একটি ‘কিংস পার্টির’ জন্মের জন্য রাজনৈতিক ক্ষেত্র প্রস্তুত করা।
উইকিলিকসের সাম্প্রতিক ফাঁস করা গোপন তারবার্তা থেকে সুস্পষ্ট প্রমাণ পাওয়া যাচ্ছে যে ডিজিএফআইয়ের ওই সময়ের আসল টার্গেট ছিলেন শেখ হাসিনা। তাঁকে যুক্তরাষ্ট্র থেকে দেশে ফিরতে না দেওয়ার জন্য জেনারেলদের প্রাণপণ প্রয়াস ফলপ্রসূ না হওয়ায় তাঁকে গ্রেপ্তার করা হয়েছিল। আর ওই পদক্ষেপকে ‘ব্যালেন্স’ করার জন্যই ‘পাতানো খেলা’ হিসেবে বেগম খালেদা জিয়াকেও গ্রেপ্তার করা হয়েছিল, যা তিনি আগেই অবহিত হয়েছিলেন। আরও তাৎপর্যপূর্ণ হলো, জামায়াতে ইসলামী ২০০৭-০৮ সালের ডিজিএফআই ও তত্ত্বাবধায়ক সরকারের বেশ কয়েকজন মহাশক্তিধর সামরিক কর্মকর্তার (অবসরপ্রাপ্তরাসহ) প্রত্যক্ষ পৃষ্ঠপোষকতার ছত্রচ্ছায়া লাভ করেছিল। মেজর জেনারেল আমিন, ব্রিগেডিয়ার জেনারেল ফজলুল বারী এবং তত্ত্বাবধায়ক সরকারের উপদেষ্টা মেজর জেনারেল (অব.) মতিনের এহেন জামায়াতপ্রীতি এখন পুরোপুরি উন্মোচিত হয়েছে। শেখ হাসিনা তাঁর গত ৩৩ মাসের শাসনে এ দেশের সামরিক অ্যাস্টাবলিশমেন্টের বৃহদাংশের মজ্জাগত বিএনপি-জামায়াতপ্রীতি দূরীভূত করতে পেয়েছেন, তা বিশ্বাস করার কারণ নেই। অতএব, আগামী নির্বাচন সামনে রেখে এ দেশের রাজনীতির চারিত্র্য মনে রেখেই তাঁকে এবং আওয়ামী লীগকে এগোতে হবে। সামরিক কিংবা সিভিল আমলাতন্ত্রকে নির্বাচনে জেতার জন্য সহায়ক শক্তি হিসেবে পাশে পাবে বিএনপি-জামায়াত। এই শক্তি কেন্দ্রগুলোকে পরাস্ত করতে হবে আওয়ামী লীগ এবং তাদের প্রগতিশীল মিত্রদের ভরসা করতে হবে জনগণের ওপরই।
প্রধানমন্ত্রী শেখ হাসিনা কি বুঝতে পারছেন না, জনগণ ক্রমেই তাঁর এবং তাঁর দলের ওপর আস্থা হারিয়ে ফেলছেন? বেসামাল মূল্যস্ফীতি সাধারণ জনগণের দৈনন্দিন জীবনকে আক্ষরিক অর্থেই অসহনীয় করে তুলেছে। সারা দেশের ভাঙাচোরা খানাখন্দে ভরা রাস্তাঘাট, সড়ক-জনপথ—ওসব পথ চলাচলকারী জনমানুষের মরণ-ফাঁদে রূপান্তরিত হয়ে গেছে। শুধু প্রলম্বিত বর্ষার অতিবৃষ্টির দোহাই দিয়ে পার পাওয়া যাবে না। আড়াই বছরের অক্ষম্য অবহেলার কথা যেমন মানুষ ভুলে যায়নি তেমনি যোগাযোগ মন্ত্রণালয়ের প্রতিটি সংস্থা ও বিভাগের দুর্নীতির কাহিনিগুলোও তারা মনে-প্রাণে বিশ্বাস করে। এগুলো তাদের দৈনন্দিন জীবনের যন্ত্রণা ও অসনীয় অভিজ্ঞতারই অংশ। অতএব, যোগাযোগমন্ত্রী যতই বড় গলায় নিজের সার্টিফিকেট দেন না কেন, ‘I am a proven honest man’—ওই ধরনের বাগাড়ম্বর তাঁকে জনগণের কাছে আরও হাস্যাস্পদই করে তুলেছে (বিএনপি-জামায়াত জোট সরকারের স্বরাষ্ট্র প্রতিমন্ত্রী লুৎফুজ্জামান বাবরের ‘We are lookig for Shatruj (শত্রুজ)’-এর মতো আবুল হোসেনের ওপরের বক্তব্যটা ভবিষ্যতে তাঁকে বহুদিন তাড়া করে ফিরবে!)।
বর্তমান সরকারের বিদ্যুৎ-প্ল্যান্টের ঠিকাদারি বিভিন্ন চীনা কোম্পানিকে পাইয়ে দেওয়ার জন্য যোগাযোগমন্ত্রীর দৌড়-ঝাঁপ ও লবিংয়ের খবর বহুবার পত্রপত্রিকায় প্রকাশিত হয়েছে—এগুলো কি প্রধানমন্ত্রীর অজানা? অভ্যন্তরীণ নৌপরিবহনমন্ত্রী কর্ণফুলী ড্রেসিং প্রকল্প নিয়ে কত ধরনের নয়ছয় করেছেন, তা কি প্রধানমন্ত্রী জানেন না? মন্ত্রিসভার সদস্য হয়েও সড়ক পরিবহন শ্রমিক ফেডারেশনের কার্যকরী সভাপতি পদে বহাল থাকা কি ‘Clash of Interests’-এর প্রমাণ নয়? যে ২৪ হাজার ড্রাইভিং লাইসেন্স প্রদানের জন্য নৌমন্ত্রী সুপারিশ করেছেন, তার বিনিময়ে লাইসেন্সপ্রার্থীরা কি দিয়েছেন, তা খুঁজে বের করা কি সরকারের গোয়েন্দা সংস্থা এবং দুর্নীতি দমন কমিশনের দায়িত্বের আওতায় পড়ে না? ২০০৭-০৮-এর অভিজ্ঞতা বলছে, আওয়ামী লীগ ক্ষমতাচ্যুত হলে এই ফাইলগুলো ফের নড়াচড়া হবে। ২০০৭-০৮-এর তত্ত্বাবধায়ক সরকারের আমলের দুর্নীতি দমন কমিশনের মামলাগুলোর আইনগত ত্রুটি ছিল বলে আদালতে ওগুলোর বেশির ভাগ টেকেনি। কিন্তু মামলাগুলো কি ভুয়া ছিল?
আইনের ফাঁকফোকরে অভিযুক্ত দুর্নীতিবাজেরা ওই ধরনের মামলা থেকে রেহাই পেয়ে এখন যখন সাধুসন্তের মতো সততার গলাবাজি শুরু করেছেন, তখন নব্য ফেরেশতাদের ভাবমূর্তি জনমনে উজ্জ্বল হয়েছে মনে করলে শেখ হাসিনা মারাত্মক ভুল করবেন। আইন প্রতিমন্ত্রীর নেতৃত্বাধীন কমিটির মাধ্যমে আওয়ামী লীগের হাজার হাজার নেতা-কর্মী, মন্ত্রী-সান্ত্রির দুর্নীতির মামলাগুলো প্রত্যাহারের মহাযজ্ঞে জনগণের বাহবা পাওয়ার কারণ নেই। এভাবে একতরফা নিজেদের মামলাগুলো প্রত্যাহার করায় খালেদা জিয়া, তারেক রহমান, আরাফাত রহমান, গিয়াসউদ্দিন আল মামুন, মোসাদ্দেক আলী ফালু, হারিছ চৌধুরীসহ বিএনপির দুর্নীতিবাজ নেতা-কর্মীদের দুর্নীতির মামলাগুলো কিছুটা হলেও বিশ্বাসযোগ্যতা হারিয়েছে। আরেকটি কারণে ক্ষমতাসীনদের কাঠগড়ায় দাঁড়াতে হবে। তাহলো দুর্নীতি দমন কমিশনকে সুপরিকল্পিতভাবে ‘নখদন্তহীন ব্যাঘ্রে’ পরিণত করা। লেফটেন্যান্ট জেনারেল হাসান মশহুদের নেতৃত্বাধীন দুর্নীতি দমন কমিশনের প্রচণ্ড গতিশীলতা ও কর্মতৎপরতার তুলনায় ড. গোলাম রহমানের নেতৃত্বাধীন দুর্নীতি দমন কমিশনের ঝিমিয়ে পড়া বা অকর্মণ্যতা কি জনগণ খেয়াল করছে না? কমিশনকে এভাবে অকার্যকর করায় সরকারের কি কোনো ভূমিকা ছিল না? একজন সৎ আমলা হিসেবে গোলাম রহমানের সুনাম ছিল। কিন্তু তাঁর নেতৃত্বাধীন কমিশনের এভাবে পথ হারানোর রহস্য কী? আমার সমালোচনামূলক এ নিবন্ধ হয়তো প্রধানমন্ত্রীর পছন্দ হবে না। কিন্তু হালুয়া-রুটি এবং চেয়ারের লোভে তাঁর কৃপাপ্রার্থী হওয়ার জন্য যাঁরা চাটুকারিতায় গলদগর্ম হচ্ছেন, তাঁদের ব্যাপারে এখনই সতর্ক হওয়া প্রয়োজন। আমরা আওয়ামী লীগের সমালোচনা করি ভুল-ত্রুটিগুলো সংশোধনের প্রত্যাশায়। কারণ, আমরা আবারও বিএনপি-জামায়াত-জঙ্গিবাদীদের খপ্পরে পড়তে চাই না। আবারও হাওয়া ভবনের যুবরাজের প্রজা হতে চাই না। বাংলাদেশকে আবারও পাকিস্তান হতে দিতে চাই না।
সরকারের অনেক সুকৃতি ও সাফল্য রয়েছে। কৃষি, শিক্ষা, খাদ্যশিল্প, গণপূর্ত, যুদ্ধাপরাধীদের বিচার, ২১ আগস্টের গ্রেনেড হামলার বিচার—এসব ক্ষেত্রে সরকারের নিষ্ঠাবান প্রয়াসকে সমর্থন করি। কিন্তু সব সাফল্যই চাপা পড়ে যাচ্ছে দুর্নীতির কারণে।
মাননীয় প্রধানমন্ত্রী, আল্লাহর ওয়াস্তে দুর্নীতিকে আশকারা দেবেন না।
‘গণক’ দিয়ে পররাষ্ট্রনীতি চলে না
কী বললেন পররাষ্ট্রমন্ত্রী?:
পররাষ্ট্রমন্ত্রী দীপু মনি বহুল আলোচিত তিস্তা নদীর পানি বণ্টন চুক্তি সম্পর্কে কোনো সুসংবাদ দিতে পারেননি; বরং মঙ্গলবার নিজ দপ্তরে আয়োজিত সংবাদ সম্মেলনে সাংবাদিকদের হতাশ না হওয়ার পরামর্শ দিয়ে নিজেই দেশবাসীর কাছে একরাশ হতাশা ছড়িয়েছেন। তিনি বলেছেন, ‘আমি গণক নই। তিস্তার পানি বণ্টন চুক্তি কবে হবে, সেই দিনক্ষণ বলতে পারব না।’
কেবল তিস্তার পানিচুক্তি নয়, পররাষ্ট্রনীতি-সংক্রান্ত সব বিষয়ে বাংলাদেশ কী অর্জন করল, কী করতে পারল না, তা জানার অধিকার নিশ্চয়ই জনগণের আছে। আর পররাষ্ট্রমন্ত্রী হিসেবে তাঁর কাছেই তো জানতে চাইবে। এ বিষয়ে সাংবাদিকেরা যেসব প্রশ্ন করেছেন, তা জনগণেরই মনের কথা। পররাষ্ট্রমন্ত্রী তাতে উষ্মা প্রকাশ করতে পারেন না, কিংবা ‘আমি গণক নই’ বলে এই অতীব গুরুত্বপূর্ণ বিষয়কে হালকা করে দেখাও সমীচীন নয়।
মনমোহন সিংয়ের ঢাকা সফরের অনেক আগে থেকে সরকারের দায়িত্বশীল মহল তিস্তার পানি বণ্টন চুক্তির ব্যাপারে আশার কথা শুনিয়ে আসছিল। এমনকি গত ৫ সেপ্টেম্বর ভারতের পররাষ্ট্রসচিব যখন বললেন, মমতার আপত্তির কারণে তিস্তার পানিচুক্তি হচ্ছে না, তখনো আমাদের পররাষ্ট্রমন্ত্রী বেশ জোরের সঙ্গেই বলেছিলেন, ‘চুক্তি হবেই।’ কারণ যা-ই হোক, সেই চুক্তি যখন হয়নি, দেশবাসীকে তার কারণ ব্যাখ্যা করা কিংবা চুক্তি কবে হবে, সে বিষয়ে অবহিত করা পররাষ্ট্রমন্ত্রীরই দায়িত্ব। দেশবাসী চুক্তির দিনক্ষণই জানতে চাইছে, গত ৪০ বছরে কোন সরকার কী করেছে, কী করেনি—সেই গল্প শুনতে চাইছে না। ভারত সরকার যেখানে সে দেশের বিরোধী দল, গণমাধ্যম, এমনকি বাংলাদেশের গণমাধ্যমকেও তাদের অবস্থান খোলাখুলি ব্যাখ্যা করেছে—বাংলাদেশ সরকারের নীতিনির্ধারকেরা তার প্রয়োজন বোধ করেননি। মনমোহনের সফরের পরও প্রধানমন্ত্রীর পররাষ্ট্রবিষয়ক উপদেষ্টা গওহর রিজভী একাধিকবার বলেছেন, শিগগিরই চুক্তি হবে। অর্থমন্ত্রী আবুল মাল আবদুল মুহিত জানিয়েছিলেন, ‘তিন মাসের মধ্যে চুক্তি হবে।’ আর এখন পররাষ্ট্রমন্ত্রী যদি বলেন, দিনক্ষণ বলতে পারছি না, তখন মানুষ কী বুঝবে? এই সমন্বয়হীনতা সুস্থ পররাষ্ট্রনীতির লক্ষণ নয়।
কারণ যা-ই হোক, স্বীকার করতে হবে, সরকার মনমোহন সিংয়ের সফরের সময় তিস্তার পানি বণ্টন চুক্তিটা করতে পারেনি। কে কতবার আলোচনা করেছিলেন, কিংবা এর পেছনে ভারতের অভ্যন্তরীণ রাজনীতি কতটা দায়ী, সেসব দেশবাসীকে আশ্বস্ত করবে না। কবে নাগাদ তিস্তার পানি বণ্টন চুক্তি হবে, সেটাই তারা জানতে চাইবে। এ ব্যাপারে কী অগ্রগতি হয়েছে, তা জানানো সরকারের দায়িত্ব।
ট্রানজিটের বিষয়েও নীতিনির্ধারকদের বক্তব্য বেশ বিভ্রান্তিকর। প্রথমে বলা হয়েছিল, ট্রানজিট-সুবিধার বিনিময়ে ভারতের কাছ থেকে মোটা অঙ্কের আর্থিক সুবিধা পাওয়া যাবে। এখন বলা হচ্ছে, পরীক্ষামূলক ট্রানজিট দেওয়া হচ্ছে। কিন্তু তার বিনিময়ে বাংলাদেশ যে সামান্য মাশুল পাচ্ছে, তাতে লাভ দূরের কথা, ক্ষতিই পোষাবে না বলে গবেষকদের অভিমত। এ বিষয়েও আমরা সরকারের স্পষ্ট বক্তব্য চাই।
কালের পুরাণ
নারায়ণগঞ্জে আটকে গেল নারীর ক্ষমতায়ন?:
২০০৮ সালের জাতীয় সংসদ নির্বাচনে আওয়ামী লীগের বিজয়ের পেছনে অন্যান্য কারণের মধ্যে একটি ছিল দলীয় প্রার্থী বাছাই। সে সময় শেখ হাসিনা যাঁদের মনোনয়ন দিয়েছিলেন, তাঁদের (দু-একজন ব্যতিক্রম বাদে) বিরুদ্ধে সন্ত্রাস, চাঁদাবাজি, মাস্তানি কিংবা বড় ধরনের দুর্নীতির অভিযোগ ছিল না। যে কারণে প্রার্থী পদ থেকে বাদ পড়েছিলেন ঢাকার মকবুল হোসেন, হাজি সেলিম, নারায়ণগঞ্জের শামীম ওসমান, ফেনীর জয়নাল হাজারী। ১৯৯৬ সালের আওয়ামী লীগের সরকারে গুরুত্বপূর্ণ দায়িত্ব পালনকারী কয়েকজন নেতাও মনোনয়ন পাননি, যাঁদের মধ্যে ছিলেন মোহাম্মদ নাসিম, অধ্যাপক আবু সাইয়ীদ। শেখ হাসিনার বর্তমান মন্ত্রিসভায় অনেক অনভিজ্ঞ বা দুর্বল ব্যক্তি আছেন, কিন্তু কারও কপালে গডফাদার কিংবা মহাদুর্নীতিবাজের তকমা ছিল না। অবশ্য গত আড়াই বছরে সেই পরিচ্ছন্ন ভাবমূর্তি আর নেই। কোনো কোনো মন্ত্রীর নাম বললেই যে চেহারা জনমনে ভেসে ওঠে, তা মোটেই উজ্জ্বল নয়।
কোনো কোনো মন্ত্রীর কার্যক্রম দেশের গণ্ডি ছাড়িয়ে বিদেশেও ব্যাপকভাবে সমালোচিত। অর্থমন্ত্রী আবুল মাল আবদুল মুহিতকে বিশ্বব্যাংক সোজাসাপ্টা জানিয়ে দিয়েছে, ‘পদ্মা সেতু প্রকল্পে দুর্নীতির তথ্য-প্রমাণ তাদের কাছে আছে। বিষয়টি সুরাহা না হলে তারা পদ্মা সেতু প্রকল্পে কোনো অর্থ দেবে না। (প্রথম আলো, ৭.১০.১১)
মন্ত্রিসভায় রদবদল, পরিবর্তন কিংবা ছাঁটাই-বাছাই যে একটি স্বাভাবিক প্রক্রিয়া, প্রধানমন্ত্রী শেখ হাসিনা এই সহজ কথাটি মানতে চান না। ঝাড়াই-মোছাই করে মন্ত্রিসভা থেকে বিতর্কিত ব্যক্তিদের বিদায় করে বাকি মেয়াদটা সরকার জনগণের প্রত্যাশা পূরণে মনোযোগী হলে আওয়ামী লীগের ফের ক্ষমতায় আসার ক্ষীণ সম্ভাবনা ছিল। কিন্তু সংসদের বাইরে বা ভেতরে কেউ ব্যর্থ মন্ত্রীদের পদত্যাগ দাবি করলেই প্রধানমন্ত্রী যেভাবে তথ্য-প্রমাণ হাজির করতে বলেন, তাতে মনে হয় তিনি দুর্নীতিবাজদেরই রক্ষা করতে চাইছেন। উইকিলিকস এক মারাত্মক তথ্য হাজির করেছে। প্রধানমন্ত্রী তাঁর মন্ত্রিসভায় এমন কাউকে নেননি, যিনি বা যাঁরা তাঁর চ্যালেঞ্জ হতে পারেন। যাঁরা মন্ত্রী হয়েছেন, তাঁদের মধ্যে কেউ কেউ খুবই যোগ্য, সততার পরীক্ষায়ও উত্তীর্ণ। কিন্তু অধিকাংশের প্রধান যোগ্যতা হলো প্রধানমন্ত্রীর প্রতি নিঃশর্ত আনুগত্য।
আড়াই বছরের মাথায় এসে প্রধানমন্ত্রীর কাছে বড় চ্যালেঞ্জ হয়ে দাঁড়িয়েছে নারায়ণগঞ্জ সিটি করপোরেশন নির্বাচন। যে দলটি মাত্র কয়েক ঘণ্টার আলোচনায় সংবিধান সংশোধন করে তত্ত্বাবধায়ক সরকারব্যবস্থা বাতিল করে দিল, সেই দল নারায়ণগঞ্জে মেয়র পদের প্রার্থী ঠিক করতে পারল না। কী কঠিন বিপাকে পড়েছে আওয়ামী লীগ! দলের শীর্ষ নেতৃত্বও মনে করে, সাবেক পৌর মেয়র সেলিনা হায়াত আইভী এলাকায় অত্যন্ত জনপ্রিয়, তিনি সাধারণ মানুষের জন্য কাজ করেছেন, তাঁর বিরুদ্ধে কোনো সন্ত্রাস বা দুর্নীতির অভিযোগ নেই। তার পরও তাঁকে সমর্থন দিতে পারছে না দল। কোথায় হাত-পা বাঁধা আছে, নারায়ণগঞ্জের আওয়ামী লীগের কর্মী-সমর্থকেরা নেতৃত্বের কাছে স্বভাবতই তা জানতে চাইবেন।
প্রধানমন্ত্রী এবং আওয়ামী লীগের অন্য নেতারা এত দিন বলে আসছিলেন, ‘বিএনপিতে সব চোর-বাটপার, সন্ত্রাসী ও দুর্নীতিবাজ। ২০০৮ সালের নির্বাচনে তারা দুর্নীতিবাজ ও সন্ত্রাসীদের মনোনয়ন দিয়েছিল বলেই জনগণ প্রত্যাখ্যান করেছে। আওয়ামী লীগ কখনোই সন্ত্রাসী ও দুর্নীতিবাজদের প্রশ্রয় দেয় না, সমর্থন করে না।’ কিন্তু নারায়ণগঞ্জ সিটি করপোরেশন নির্বাচনে এসেই সবকিছু ওলটপালট হয়ে গেল!
নারায়ণগঞ্জ সিটি করপোরেশন নির্বাচনে মেয়র পদে তিনজন প্রধান প্রার্থী—আওয়ামী লীগের সেলিনা হায়াত আইভী ও শামীম ওসমান এবং বিএনপির তৈমুর আলম খন্দকার। বিএনপির নীতিনির্ধারকেরা ইতিমধ্যে তৈমুর আলম খন্দকারকে সমর্থন দিয়েছেন। দলীয় চেয়ারপারসন খালেদা জিয়া সাবেক সাংসদ মুহাম্মদ গিয়াসউদ্দিনকে ডেকে নিয়ে তাঁর সঙ্গে বিরোধ মিটিয়ে ফেলারও নির্দেশ দিয়েছেন। কিন্তু প্রধানমন্ত্রীও দুই প্রার্থীকে ডেকে নিয়ে কথা বলেছেন। কিন্তু সিদ্ধান্ত জানাতে পারেননি। এর পেছনে রহস্য কী? আমাদের প্রধানমন্ত্রী তো এতটা দুর্বল নন। তিনি যদি নারায়ণগঞ্জের সাধারণ মানুষের কথা শুনতেন, দলের তৃণমূল পর্যায়ের নেতা-কর্মীদের মনোভাব জানতে চেষ্টা করতেন, দেখতেন অধিকাংশই সেলিনা হায়াত আইভীর পক্ষে। চাইলে তিনি গোয়েন্দা প্রতিবেদনও দেখে নিতে পারেন।
প্রধানমন্ত্রী যে গরিব-দুঃখী মানুষের রাজনীতির কথা বলেন, তাঁদের প্রতিনিধি হওয়ার যোগ্যতা কার আছে? অবশ্যই আইভীর। তত্ত্বাবধায়ক সরকার যখন প্রধানমন্ত্রীকে জেলে পুরেছিল, তখন কারা তাঁর মুক্তির দাবিতে আন্দোলন করেছেন, নারায়ণগঞ্জে তাঁর পক্ষে জনমত গড়ে তুলেছেন? আইভী ও তাঁর অনুসারীরা। তখন শামীম ওসমান, নাসিম ওসমানের খোঁজ ছিল না। নাসিম ওসমান স্বৈরাচারী এরশাদের দলে আর শামীম ওসমান ভারত, যুক্তরাষ্ট্র হয়ে কানাডা পাড়ি জমিয়েছিলেন। আওয়ামী লীগের লাখ লাখ নেতা-কর্মী দেশেই ছিলেন, পালিয়ে যাননি। তাঁদের অনেকে তত্ত্বাবধায়ক সরকারের আমলে জেল-জুলুম সহ্য করেছেন। শামীম ওসমান কিন্তু ১/১১-এর মহাপ্রলয়ের পর পালাননি, পালিয়েছিলেন ২০০১ সালের নির্বাচনের ফল প্রকাশের রাতেই। তাঁর আগে তিনি খালেদা জিয়া, মতিউর রহমান নিজামী প্রমুখকে নারায়ণগঞ্জে যাওয়া নিষিদ্ধ ঘোষণা করেছিলেন। অন্যকে নিষিদ্ধ করতে গিয়ে যে নেতা নিজ এলাকায় সাত বছর নিষিদ্ধ ছিলেন, সেই নেতাকে সমর্থন জানানোর জন্য আওয়ামী লীগের শীর্ষ নেতৃত্ব এত উদ্গ্রীব! শামীম ওসমান এখন দলের কোনো পদে নেই, সরকারের কোনো পদে নেই। তার পরও নারায়ণগঞ্জের সবকিছু চলে তাঁর কথায়। তাঁর কাছে সাংসদ, ডিসি, এসপি কিছুই না। প্রকাশ্য সভায় স্থানীয় সাংসদ কবরীকে তেড়ে আসার দৃশ্যও দেশবাসী টেলিভিশনের কল্যাণে দেখেছে।
বুধবারের প্রথম আলোর প্রধান শিরোনাম ছিল ‘শামীমের বিরুদ্ধে সন্ত্রাসের মামলা বেশি, তৈমুরের সব দুর্নীতির মামলা’। এই প্রতিবেদনে বলা হয়: ‘শামীমের বিরুদ্ধে ১৭টি মামলা হয়েছে, যার মধ্যে পাঁচটির কার্যক্রম চলছে। এর মধ্যে অস্ত্র আইনেও মামলা রয়েছে। আছে সন্ত্রাস, দাঙ্গা-হাঙ্গামার মামলা। শামীম ওসমানের বিরুদ্ধে অতীতে নারায়ণগঞ্জ সদর থানায় নয়টি, সিদ্ধিরগঞ্জ থানায় একটি, দুর্নীতি দমন কমিশনের (দুদক) দুটিসহ ১২টি মামলা ছিল। এর মধ্যে বর্তমান সরকার তিনটি প্রত্যাহার করে নিয়েছে। একটি হাইকোর্টের নির্দেশে বাতিল হয়েছে। দুর্নীতি ও আয়কর ফাঁকির মামলায় নিম্ন আদালতে শামীম দণ্ডিত হলেও হাইকোর্ট থেকে ছাড়া পান।’ ১৯৯৫, ১৯৯৬ ও ২০০১ সালের সদর থানায় তিনটি মামলা থেকেও শামীম এর আগে খালাস পেয়েছেন। ১৯৯৪ সালের সদর থানায় দুটি মামলার আসামি ছিলেন শামীম। ১৯৯৭ সালে আওয়ামী লীগের আমলে সেই মামলা থেকে অব্যাহতি পান।’
তৈমুর আলমের বিরুদ্ধে ১১টি দুর্নীতির মামলা আছে। বর্তমানে সচল আছে নয়টি। তিনটিতে নিম্ন আদালতে শাস্তি হলেও হাইকোর্টে স্থগিত আছে। এ ছাড়া অতীতে তাঁর বিরুদ্ধে হত্যা ও বিস্ফোরক আইনেও মামলা হয়েছিল। সেই মামলা বিএনপি ক্ষমতায় এসে প্রত্যাহার করে নিয়েছে। আওয়ামী লীগ ক্ষমতায় এসে শামীম ওসমানের মামলা প্রত্যাহার করে নিয়েছে। এরাই হলেন আমাদের জনপ্রতিনিধি! মামলার আসামি হওয়াই যেন নেতা, সাংসদ বা মেয়র হওয়ার পূর্বশর্ত।
নারায়ণগঞ্জে শামীম ওসমান ও তৈমুর আলম খন্দকার দুই বৃত্তের দুটি ফুল। একজনের বিরুদ্ধে সন্ত্রাস, দাঙ্গা-হাঙ্গামার অভিযোগ। আরেকজনের বিরুদ্ধে দুর্নীতির। বিআরটিসির চেয়ারম্যান হয়ে তিনি প্রতিষ্ঠানটিকে ধ্বংস করেছেন। এর পুরস্কার হিসেবে বিএনপি তাঁকে বেছে নিয়েছে, এখন আওয়ামী লীগও কি শামীম ওসমানকে সমর্থন জানিয়ে দলের শ্রেষ্ঠত্ব প্রমাণ করতে চায়? তৈমুরের বিরুদ্ধে ১২ মামলা, শামীমের বিরুদ্ধে ১৭টি।
নারায়ণগঞ্জ সিটি করপোরেশন নির্বাচন নিয়ে আওয়ামী লীগের দলীয় হাইকমান্ড দ্বিধাবিভক্ত। এক পক্ষ শামীম ওসমানের পক্ষে, আরেক পক্ষ বিপক্ষে। শামীমের পক্ষের লোকেরা বলছেন, ভবিষ্যতে নারায়ণগঞ্জকে ঠিক রাখতে হলে নাকি শামীম ওসমানের মতো শক্ত লোক দরকার। রাজনীতি কি মল্লযুদ্ধের স্থান? রাজনীতি কি পেশিশক্তি দ্বারা নিয়ন্ত্রিত হবে না নীতি ও আদর্শ দ্বারা। আওয়ামী লীগ রাজনৈতিকভাবে দেউলিয়া না হলে ২০০৮ সালের প্রত্যাখ্যাতদের আবার পুনর্বাসন করছে কেন? এই পুনর্বাসন-প্রক্রিয়া লক্ষ্মীপুরেও দেখা গেছে খুনির মৃত্যুদণ্ড মওকুফের মধ্য দিয়ে। যে শামীম ওসমানের জন্য ২০০১ সালে নারায়ণগঞ্জে দলের ভরাডুবি ঘটল, দলকে গডফাদার ও সন্ত্রাসীর দলের বদনাম নিতে হলো, সেই শামীম ওসমানকে সমর্থনের জন্য দলের একাংশ মরিয়া হয়ে উঠেছে। তাদের একটাই যুক্তি, পরিচ্ছন্ন ভাবমূর্তির আইভী পেরে উঠবেন না তৈমুর আলম খন্দকারের সঙ্গে। তাহলে পরিচ্ছন্ন ভাবমূর্তির মানুষ কি রাজনীতি ছেড়ে দেবেন?
শেষ পর্যন্ত আওয়ামী লীগের শীর্ষ নেতৃত্ব কাউকে সমর্থন না দেওয়ার সিদ্ধান্ত নিয়েছেন বলে পত্রিকায় খবর বের হয়েছে। আওয়ামী লীগের পক্ষ থেকে কেউ তা অস্বীকার করেননি। দলের যুগ্ম সাধারণ সম্পাদক মাহবুব উল আলম হানিফের বরাতে চ্যানেল আইয়ে এ খবর প্রচার হলে শামীম শিবিরে তোলপাড় শুরু হয়ে যায়। কেননা, তিনি প্রথম থেকেই দাবি করে আসছিলেন কেন্দ্রীয় নেতৃত্বের সমর্থন আছে। দুই দিন আগে হানিফ সাহেবও নারায়ণগঞ্জে ভূ-রাজনীতি ব্যাখ্যা করে বলেছিলেন, ‘সাবেক পৌরসভা ও বর্তমান সিটি নির্বাচন এক নয়।’ অর্থাৎ প্রচ্ছন্নভাবে শামীমকেই সমর্থন করেছিলেন।
কয়েক মাস আগে একটি বিখ্যাত সাময়িকীতে বিশ্বের ১০ জন প্রভাবশালী নারীনেত্রীর তালিকায় বাংলাদেশের প্রধানমন্ত্রী শেখ হাসিনার নামও অন্তর্ভুক্ত করেছিল। তালিকায় ষষ্ঠ স্থানে তাঁর নাম। এটি বাংলাদেশের জন্য নিঃসন্দেহে গৌরবের বিষয়। মার্কিন যুক্তরাষ্ট্রসহ বহির্বিশ্ব যেসব কারণে বাংলাদেশের রাজনৈতিক নেতৃত্বের প্রশংসা করে, তার অন্যতম হলো নারীর ক্ষমতায়ন। এবার জাতিসংঘ সাধারণ পরিষদে যোগ দিতে গিয়েও প্রধানমন্ত্রী একটি সমাবেশে নারীর ক্ষমতায়নে তাঁর সরকারের সফলতা তুলে ধরেছেন। উদাহরণ টেনে প্রধানমন্ত্রী বলেছেন, তিনি এমন একটি দেশের প্রতিনিধিত্ব করছেন, যে দেশের প্রধানমন্ত্রী নারী, বিরোধীদলীয় নেত্রী নারী, সংসদ নেতা ও উপনেতা নারী। কৃষি, স্বরাষ্ট্র ও পররাষ্ট্রমন্ত্রী নারী, যে দেশের উচ্চবিচারালয়ে ও জনপ্রশাসনের শীর্ষ পদে নারীরা আছেন। ভবিষ্যতে জাতীয় সংসদে ডেপুটি স্পিকার পদেও একজন নারী নেওয়ার চিন্তাভাবনা হচ্ছে।
কিন্তু প্রধানমন্ত্রীর নারীর ক্ষমতায়নের এই ধারা মনে হচ্ছে নারায়ণগঞ্জে এসে আটকে গেছে। দেশে ফেরার পর সংবাদ সম্মেলনে এ-সংক্রান্ত এক প্রশ্নের সরাসরি জবাব না দিয়ে তিনি বলেছেন, ‘তাঁরা নারী-পুরুষ নন, প্রার্থীর যোগ্যতা ও ক্ষমতা দেখেই সমর্থন জানাবেন।’ সৎ, যোগ্য ও জনপ্রিয় প্রার্থী আওয়ামী লীগের সমর্থন পাবেন—সেটাই তো নারায়ণগঞ্জের আওয়ামী লীগের কর্মীদের দাবি ছিল। তৃণমূলের সমর্থন আইভীর পক্ষে, নারায়ণগঞ্জের সাধারণ মানুষের সমর্থন আইভীর পক্ষে। তার পরও কেন্দ্রীয় নেতৃত্ব সিদ্ধান্ত দিতে পারছে না। এর পেছনে রহস্য কী?
আইভীর পক্ষে মাস্তান নেই, চাঁদাবাজ নেই, সন্ত্রাসী নেই, পেশিশক্তি নেই। একজন নারী হয়েও আট বছরের বেশি সময় ধরে তিনি অত্যন্ত সততা ও দক্ষতার সঙ্গে নারায়ণগঞ্জ পৌরসভা পরিচালনা করেছেন, বিপদে-আপদে সব সময় দলের সঙ্গে ছিলেন এবং আছেন—এসবই কি তাঁর অযোগ্যতা?
তাহলে কি আমরা ধরে নেব, নারীর ক্ষমতায়ন নিউইয়র্ক, ওয়াশিংটন, বোস্টন, ঢাকা ঘুরে নারায়ণগঞ্জে এসে থমকে আছে! আর এক পা-ও এগোবে না।
বিশেষ সাক্ষাৎকার
অনুসন্ধান কমিটির মাধ্যমেই নতুন নির্বাচন কমিশন:
মোহাম্মদ আবু হেনার জন্ম ১৯৩৭ সালে, রাজবাড়ী জেলার পাংশা উপজেলার বাহাদুরপুর গ্রামে। পড়াশোনা করেছেন হাবাসপুর হাইস্কুল, পাবনা এডওয়ার্ড কলেজ ও ঢাকা বিশ্ববিদ্যালয়ে। ১৯৬৩ সালে পাকিস্তান সিভিল সার্ভিসে যোগ দেওয়ার আগে তিনি ঢাকা বিশ্ববিদ্যালয়ে ইংরেজি বিভাগে শিক্ষকতা করতেন। মুন্সিগঞ্জের এসডিও হিসেবে সরকারি চাকরি শুরু করে মোহাম্মদ আবু হেনা বিভিন্ন গুরুত্বপূর্ণ পদে অধিষ্ঠিত ছিলেন। এর মধ্যে উল্লেখযোগ্য হলো স্থানীয় সরকার বিভাগ, বেসামরিক বিমান চলাচল, পাট, মৎস্য ও পশুপালন মন্ত্রণালয়ের সচিব এবং পরিকল্পনা কমিশনের জ্যেষ্ঠ সদস্য পদ গ্রহণ। ১৯৯১-৯৩ সালে তিনি জাপান ও ফিলিপাইনে বাংলাদেশের রাষ্ট্রদূত ছিলেন। এ ছাড়া মোহাম্মদ আবু হেনা ২০০৮-১০ মেয়াদে বেসরকারি সংস্থা ব্র্যাকের ন্যায়পাল হিসেবেও দায়িত্ব পালন করেন। ১৯৯৬ সালে বিচারপতি মুহাম্মদ হাবিবুর রহমানের নেতৃত্বাধীন তত্ত্বাবধায়ক সরকারের অধীনে অনুষ্ঠিত জাতীয় নির্বাচনে প্রধান নির্বাচন কমিশনারের দায়িত্ব পালন করেন।
 সাক্ষাৎকার নিয়েছেন আব্দুল কাইয়ুম ও সোহরাব হাসান
প্রথম আলো : নির্বাচন পরিচালনার ক্ষেত্রে নির্বাচন কমিশন কতটা স্বাধীন? আপনার অভিজ্ঞতার আলোকে জানতে চাইছি।
মোহাম্মদ আবু হেনা : প্রশাসনিক দায়িত্ব পালনকালে নির্বাচনী কাজে আমার কোনো অভিজ্ঞতা ছিল না। তাই ১৯৯৬ সালে তত্ত্বাবধায়ক সরকার গঠনের পর যখন প্রস্তাবটি এল, দ্বিধাদ্বন্দ্বে ছিলাম। কিন্তু আমার ঘনিষ্ঠজন ও শুভানুধ্যায়ীরা বললেন, এ চ্যালেঞ্জ তোমাকে গ্রহণ করতে হবে। তৎকালীন প্রধান উপদেষ্টা বিচারপতি মুহাম্মদ হাবিবুর রহমানও আশ্বস্ত করলেন যে, আমার প্রতি প্রধান দুটি রাজনৈতিক দলেরই আস্থা আছে। তখন আমি চ্যালেঞ্জটি নিলাম। সে সময় দ্বিতীয় কোনো কমিশনারও ছিলেন না। কমিশনের পুরো কাঠামোটি নতুন করে সাজাতে হয়েছে। প্রথমেই আমি নির্বাচন কমিশন আইন, বিধিমালা ইত্যাদি সম্পর্কে জানতে চেষ্টা করলাম। তারপর নির্বাচনে অংশগ্রহণকারী দলগুলোর মনোভাব জানতে তাদের সঙ্গে খোলাখুলি আলোচনা করলাম। দায়িত্ব নেওয়ার পর দ্বিতীয় দিন থেকেই আলোচনা শুরু করি। এর পাশাপাশি নির্বাচন-প্রক্রিয়া এগিয়ে নিতে কী কী করণীয়, তার একটি তালিকা করলাম। সাংবিধানিক পদের দায়িত্ব পালন করতে হলে সবার আস্থা যেমন জরুরি, তেমনি জরুরি বিষয়টি গভীরভাবে জানা। আমার হাতে সময় ছিল মাত্র দুই মাস। ১৯৯৬ সালের ৯ এপ্রিল আমি প্রধান নির্বাচন কমিশনারের দায়িত্ব নিই এবং ১২ জুন নির্বাচন অনুষ্ঠিত হয়। আমি খোলা মন নিয়ে সবার সঙ্গে কথা বলেছি, তাদের অভিযোগ শুনেছি। যেসব অভিযোগের সত্যতা পাওয়া গেছে, সংশ্লিষ্টদের বিরুদ্ধে ব্যবস্থাও নিয়েছি।
প্রথম আলো : জাতীয় নির্বাচন পরিচালনা একটি বিরাট দায়িত্ব, যা কেবল কমিশনের মুষ্টিমেয় লোক দ্বারা প্রতিপালন করা সম্ভব নয়। সে কারণে জনপ্রশাসন থেকে লোকবল আনতে হয়। এ ক্ষেত্রে কোনো সমস্যায় পড়েছেন কি না?
মোহাম্মদ আবু হেনা : যেকোনো কাজ সুচারুভাবে সম্পন্ন করতে প্রয়োজন প্রশাসনিক দক্ষতা, সততা ও ব্যক্তিত্বের দৃঢ়তা। যেন কেউ মনে না করেন, তাঁকে প্রভাবিত করা যাবে। এই আস্থা খুবই জরুরি। নির্বাচনের সময় নির্বাচন কমিশনকে কাজ করতে হয় রিটার্নিং অফিসার ও প্রিসাইডিং অফিসারদের নিয়ে। তাঁরা আসেন জনপ্রশাসন থেকে। আমার পূর্বসূরিদের প্রতি শ্রদ্ধা জানিয়েও বলব, এ ক্ষেত্রে বিচারপতিদের চেয়ে প্রশাসনিক কর্মকর্তারা অনেক বেশি দক্ষতার পরিচয় দিতে পারেন। বিচারপতি মুহাম্মদ হাবিবুর রহমান বিষয়টি বুঝতে পেরেছিলেন বলে সিইসি পদে বিচার বিভাগ থেকে কাউকে নেননি। হতে পারে তিনি বিচার বিভাগকে বিতর্কিত করতে চাননি।
প্রথম আলো : আপনি দক্ষ, সৎ ও শক্ত লোকের সমন্বয়ে নির্বাচন কমিশন গঠনের কথা বলছেন। এই দক্ষ, সৎ ও শক্ত চরিত্রের লোক কী করে বাছাই করা যায়?
মোহাম্মদ আবু হেনা : দক্ষ, সৎ ও শক্ত চরিত্রের লোক বাছাইয়ে একটি অনুসন্ধান কমিটি (সার্চ কমিটি) গঠন করা যেতে পারে। কমিটির প্রধান হতে পারেন সাবেক কোনো প্রধান বিচারপতি, সদস্যরা আসতে পারেন প্রশাসনিক কাজে দক্ষ অবসরপ্রাপ্ত সরকারি কর্মকর্তাদের মধ্য থেকে। আসতে পারেন পেশাজীবীদের মধ্য থেকেও। তবে কমিটির সদস্যসংখ্যা পাঁচজনের বেশি হওয়া উচিত নয়।
প্রথম আলো : এ ধরনের কমিটি কি প্রতিদ্বন্দ্বী রাজনৈতিক দলগুলো মেনে নেবে?
মোহাম্মদ আবু হেনা : না মানার কারণ দেখি না। সার্চ কমিটির সিদ্ধান্তই তো চূড়ান্ত নয়। তারা সংসদের কার্য উপদেষ্টা কমিটিতে প্রস্তাব পাঠাবে, যেখানে সংসদ নেতা ও বিরোধীদলীয় নেতা আছেন, তাঁরা কমিটির বৈঠকে না থাকলেও তাঁদের প্রতিনিধিরা যান। প্রস্তাবিত নামগুলো নিয়ে সেখানে আলোচনা হবে এবং সেখান থেকে চূড়ান্ত তালিকা রাষ্ট্রপতির কাছে পেশ করা হবে। রাষ্ট্রপতি সেই তালিকা অনুযায়ী নিয়োগ দেবেন।
প্রথম আলো : বর্তমান কার্য উপদেষ্টা কমিটিতে সরকারি দলের সদস্যসংখ্যা অনেক বেশি। সে ক্ষেত্রে বিরোধী দলের বক্তব্য আমলে নেওয়ার সুযোগ কতটুকু?
মোহাম্মদ আবু হেনা : কিন্তু এর বিকল্প কী? অনেকে দুই দলের মধ্যে আলোচনার কথা বলেছেন। কেউ কেউ মধ্যস্থতাকারী নিয়োগের কথা বলছেন। তাতে জটিলতা আরও বাড়বে। কার্য উপদেষ্টা কমিটি তো বহাল আছে, নতুন কাঠামো তৈরি না করে সেখানে আলোচনাই যুক্তিসংগত। আর আলোচনার উদ্দেশ্যই হবে মতৈক্যে পৌঁছানো। দুই পক্ষের মতামতের ভিত্তিতে একটি চূড়ান্ত তালিকা তৈরি করা। সমঝোতা তো আলোচনার মাধ্যমেই হতে হবে।
প্রথম আলো : যুক্তির খাতিরে যদি ধরেও নিই যে সমঝোতার মাধ্যমে কমিশন গঠিত হলো। কিন্তু সেই কমিশন জাতীয় নির্বাচন করার সময় সরকার তথা সংশ্লিষ্ট সংস্থাগুলোর ওপর কর্তৃত্ব প্রতিষ্ঠা করতে পারবে কি? বিশেষ করে, সরকারের যেসব মন্ত্রণালয় নির্বাচনের সঙ্গে যুক্ত, যেমন—স্বরাষ্ট্র, সংস্থাপন, স্থানীয় সরকার মন্ত্রণালয় ইত্যাদি?
মোহাম্মদ আবু হেনা : এ কারণেই দায়িত্বপ্রাপ্ত ব্যক্তিকে যেমন সৎ ও দক্ষ হতে হবে, তেমনি শক্ত হতে হবে। প্রতিদ্বন্দ্বী প্রার্থী ও দলগুলো নির্বাচনের রায় নিজের পক্ষে নিতে প্রশাসনকে নানাভাবে প্রভাবিত করতে চাইবে। নির্বাচন কমিশনের প্রথম কাজ হবে তা প্রতিহত করা। সংশ্লিষ্ট কর্মকর্তাদের ওপর কঠোর নজরদারির মাধ্যমে অর্পিত দায়িত্ব সম্পর্কে তাদের সজাগ করে দিয়ে তা করা যায়। তারপরও যদি কেউ নির্বাচনী আইন লঙ্ঘন করে, তবে তার শাস্তি নিশ্চিত করতে হবে। তাতে প্রতিদ্বন্দ্বী প্রার্থী ও দলগুলোও কঠিন বার্তা পেয়ে যাবে। তারা যখন বুঝবেন, কমিশন বা দায়িত্বপ্রাপ্ত ব্যক্তিকে কোনোভাবে প্রভাবিত করা যাবে না, তখন সেই চেষ্টা থেকে বিরত থাকবেন। অভিজ্ঞতা থেকে বলতে পারি, আমি যাঁদের দিয়ে কমিশনের কাজ সুষ্ঠুভাবে করাতে পারব বলে মনে করেছি, তাঁদেরই নিয়ে এসেছি। উপনির্বাচনের সময় আমরা প্রধানমন্ত্রীকে চিঠি দিয়ে বলেছি, তফসিল ঘোষণার পর যেন তিনি বা তাঁর সরকারের কোনো মন্ত্রী নির্বাচনী এলাকায় না যান। তাঁরা সেটি মেনেছেন।
প্রথম আলো : তত্ত্বাবধায়ক সরকারব্যবস্থা বাতিলের সময় সরকার বলেছিল, নির্বাচন কমিশনকে সম্পূর্ণ স্বাধীন করা হবে। নির্বাচনের সঙ্গে সম্পৃক্ত সব প্রতিষ্ঠান তাদের নির্দেশে কাজ করবে। বাংলাদেশের রাজনৈতিক বাস্তবতায় তা কতটা সম্ভব?
মোহাম্মদ আবু হেনা : নির্বাচন কমিশনের স্বাধীনতা সাংবিধানিকভাবেই স্বীকৃত। এটি দেওয়া-নেওয়ার বিষয় নয়। কিন্তু বাস্তব সমস্যা হলো, অর্থ ও লোকবলের অভাব। দুদিক থেকেই কমিশনের সক্ষমতা গড়ে তুলতে হবে। অর্থ বরাদ্দ থাকলেও ছাড় করতে অনেক সময় লেগে যায়। আমার প্রস্তাব হলো, আগেই সংশ্লিষ্ট ব্যক্তিদের সঙ্গে বসে বাজেটের অর্থ বরাদ্দ ও ছাড়ের ব্যবস্থা করতে হবে। নির্বাচন কমিশনের জন্য বরাদ্দ বাজেটের টাকা ব্যয়ের জন্য যেন আলাদাভাবে মন্ত্রণালয়ের অনুমতির দরকার না হয়। এই আর্থিক স্বাধীনতা দরকার। কমিশনের কেন্দ্রীয় সচিবালয় থেকে উপজেলা পর্যন্ত কমিশনের নিজস্ব কর্মকর্তা আছেন, কিন্তু নির্বাচন পরিচালনার জন্য তা যথেষ্ট নয়। বাইরে থেকে রিটার্নিং অফিসার বা প্রিসাইডিং অফিসারদের নিয়োগ করা হয়। তাঁরা সরকারি কর্মকর্তা। তা ছাড়া শিক্ষক ও বেসরকারি কর্মকর্তারাও নির্বাচনী দায়িত্ব পালন করেন। কমিশন তার কাজের জন্য যাদের চাইবে, সরকার তাদের দিতে বাধ্য থাকবে। সমস্যা হলো, সংশ্লিষ্ট কর্মকর্তারা ভাবেন, এক মাস বা দুই মাসের জন্য কমিশনে এলাম। আবার আগের জায়গায় ফিরে যেতে হবে। অতএব সেই সংস্থা বা সংস্থাপ্রধানের প্রতিই তাঁদের আনুগত্য থাকে। এরপরও তাঁদের দায়িত্ব সম্পর্কে সজাগ করতে হবে। বোঝাতে হবে, প্রজাতন্ত্রের কর্মকর্তা হিসেবে তিনি বেআইনি কিছু করতে পারেন না। আমার প্রস্তাব ছিল, নির্বাচনী দায়িত্ব পালনকারী সব কর্মকর্তার এসিআর লেখার ক্ষমতা নির্বাচন কমিশনকে দেওয়ার। অধ্যাদেশ ১৩, ১৯৯১-এ বলা আছে, কোনো কর্মকর্তা আইনবহির্ভূত কিছু করলে নির্বাচন কমিশন তাঁকে সাময়িক বরখাস্ত করতে পারবে। বিচারপতি সাহাবুদ্দীন আহমদ এটি করে গিয়েছিলেন। আমি মনে করি, শাস্তিটা আরও কঠোর হওয়া প্রয়োজন। কেউ সাময়িক বরখাস্ত হলে মামলা নিষ্পত্তি না হওয়া পর্যন্ত তা যেন প্রত্যাহার করা না হয়। তাতে দায়িত্বপ্রাপ্তরা সমঝে চলতে বাধ্য হবেন।
প্রথম আলো : অনেক ক্ষেত্রেই দেখা যায়, অন্যায় করলেও তাঁরা শাস্তি পান না; বরং ক্ষমতার পালাবদলের পর পুরস্কৃত হন।
মোহাম্মদ আবু হেনা : আমার সর্বশেষ নির্বাচন ছিল টাঙ্গাইলের উপনির্বাচন। সেই নির্বাচনে দায়িত্বে অবহেলার কারণে আমি চার-পাঁচজন ম্যাজিস্ট্রেটকে সাময়িক বরখাস্ত করেছিলাম। সেখানে নির্বাচন পর্যবেক্ষণে একজন কমিশনারের নেতৃত্বে প্রতিনিধিদল পাঠিয়েছিলাম। তাদের রিপোর্টের ভিত্তিতে এ ব্যবস্থা নেওয়া হয়েছিল। এ ছাড়া আমি যে পদক্ষেপটি নিয়েছিলাম, তা হলো ফলাফল স্থগিত করা। আমার ধারণা হয়েছিল, নির্বাচন অবাধ ও সুষ্ঠু হয়নি। অতএব বিষয়টি তদন্ত না করে ফলাফল ঘোষণা করা ঠিক হবে না। আমি মে মাসে (২০০০) পদত্যাগ করার পরই উপনির্বাচনের ফল ঘোষণা করা হয় এবং সংশ্লিষ্ট কর্মকর্তাদের সাময়িক বরখাস্তের আদেশও তুলে নেওয়া হয়।
প্রথম আলো : নির্বাচন কমিশনকে যদি আর্থিকভাবে ও লোকবল দিয়ে স্বয়ংসম্পূর্ণ করা হয়, তাহলে কি বিশ্বাসযোগ্য নির্বাচন করা সম্ভব?
মোহাম্মদ আবু হেনা : অনেকটাই সম্ভব। নির্বাচন কমিশনকে যদি সত্যিকারভাবে শক্তিশালী করা হয়, তাহলে তত্ত্বাবধায়ক সরকারের অনুপস্থিতিতেও বিশ্বাসযোগ্য নির্বাচন করা অসম্ভব নয়।
প্রথম আলো : গণতান্ত্রিক-ব্যবস্থার উন্নয়নে বর্তমান নির্বাচন কমিশন যেসব সংস্কারের উদ্যোগ নিয়েছে, সেসব সম্পর্কে আপনার মূল্যায়ন কী?
মোহাম্মদ আবু হেনা : বর্তমান নির্বাচন কমিশন নির্বাচনী আইন সংস্কারের যে উদ্যোগ নিয়েছে, তা প্রশংসনীয়। তবে কাজটি শুরু হয়েছিল অনেক আগেই। নির্বাচন কমিশনকে শুধু কাঠামোগতভাবে শক্তিশালী করলে হবে না। আইনে যেসব সীমাবদ্ধতা আছে, সেগুলো দূর করতে হবে। আচরণবিধি সংস্কারের লক্ষ্যে আমরা একটি প্রশ্নমালা তৈরি করে রাজনৈতিক দল, গণমাধ্যম ও নাগরিক সমাজের কাছে পাঠিয়েছিলাম। তেমন সাড়া পাইনি। কমিউনিস্ট পার্টি ও ওয়ার্কার্স পার্টিসহ কয়েকটি বাম দল সাড়া দিয়েছিল। সে সময় ফেয়ার ইলেকশন মনিটরিং (ফেমা) বেশ কিছু সেমিনারের আয়োজন করেছিল। সে সময় আমরা বেশ কিছু সুপারিশ তৈরি করে আইন কমিশনের কাছে পাঠিয়েছিলাম। কিন্তু কমিশন সেটি ফাইলবন্দী করে রাখে। সেখানে পাঠানোই সম্ভবত আমাদের ভুল ছিল। বর্তমান কমিশন অধ্যাদেশ জারির মাধ্যমে বিষয়গুলো আইনে পরিণত করতে পেরেছে, এটি তাদের সাফল্য। নির্বাচনী আচরণবিধিও অনেক কঠোর করা হয়েছে। যেমন, নির্বাচনী প্রচার তথা সভা-সমাবেশের ওপর বিধিনিষেধ আরোপ। এখন ইচ্ছেমতো কেউ নির্বাচনী প্রচার চালাতে পারে না। নির্বাচনী প্রচার নিয়েই সংঘর্ষ হয়, রাজনৈতিক অসহিষ্ণুতা চরমে পৌঁছে। মনোনয়নপত্র জমা দেওয়ার সময় শোডাউনও বন্ধ করা হয়েছে। আমরা নির্বাচনী আচরণবিধি জারি করে বললাম, এ কাজগুলো করা যাবে, এগুলো করা যাবে না। আচরণবিধি লঙ্ঘন করলে একজন সাব-জজের নেতৃত্বে গঠিত নির্বাচনী তদন্ত কমিটি সঙ্গে সঙ্গে ব্যবস্থা নিত। তারা অনেক জাঁদরেল নেতাকেও নোটিশ দিয়েছে।
প্রথম আলো : নির্বাচনী আইন সংস্কারে বর্তমান নির্বাচন কমিশন কিছু সুপারিশ করেছে। সেগুলো সম্পর্কে আপনার অভিমত কী? এর বাইরে আপনার কোনো সুপারিশ আছে কি না?
মোহাম্মদ আবু হেনা : তাদের অধিকাংশ সুপারিশের সঙ্গে আমি একমত হলেও রাষ্ট্রীয় খরচে প্রার্থীদের প্রচারণা কিংবা নির্বাচনী ব্যয়নির্বাহকে যুক্তিযুক্ত মনে করি না। তাতে প্রার্থীদের নিজস্ব খরচ বন্ধ করা যাবে না; বরং রাষ্ট্রের অপচয় হবে। নির্বাচনী আইন সংস্কারের দুটি উদ্যোগের সঙ্গে আমার নিজেকে সংযুক্ত রাখার সুযোগ হয়েছিল। প্রথমটি হলো: সাবেক সচিব মতিউল ইসলামের নেতৃত্বাধীন কমিটি, দ্বিতীয়টি গবেষণা প্রতিষ্ঠান সেন্টার ফর পলিসি ডায়ালগের (সিপিডি) প্রতিবেদন তৈরি। প্রার্থীদের ব্যয়নির্বাহের ক্ষেত্রে এখন তদারকির ব্যবস্থা নেই। নির্বাচন কমিশন প্রতিটি এলাকায় একজন করে নির্বাচনী ব্যয় পর্যবেক্ষণ কর্মকর্তা নিয়োগ করতে পারে। প্রত্যেক প্রার্থী তাঁদের খরচ রেজিস্টার বইয়ে লিপিবদ্ধ করবেন এবং উল্লিখিত কর্মকর্তা প্রতি সপ্তাহে সেই বই পরীক্ষা-নিরীক্ষা করে কমিশনে রিপোর্ট পাঠাবেন, এতে প্রার্থীরা বাড়তি খরচের ব্যাপারে সতর্ক হবেন। ফলে কোনো প্রার্থী এক কোটি টাকা ব্যয় করে কাগজপত্রে ১৫ লাখ টাকা দেখাতে পারবেন না। অবাধ ও সুষ্ঠু নির্বাচনের জন্য আরেকটি গুরুত্বপূর্ণ কাজ হলো ঝুঁকিপূর্ণ এলাকা চিহ্নিত করে আগে থেকে প্রতিকারের ব্যবস্থা নেওয়া। বিশেষ করে, নারী ও সংখ্যালঘু ভোটাররা যাতে নির্বিঘ্নে ভোটকেন্দ্রে গিয়ে ভোট দিতে পারেন, নির্বাচন কমিশনকে সেই নিশ্চয়তা দিতে হবে।
প্রথম আলো : আপনাকে অনেক ধন্যবাদ।
মোহাম্মদ আবু হেনা : ধন্যবাদ।
সময়ের প্রতিবিম্ব
নারায়ণগঞ্জে গণভোট ও কমিশনের অগ্নিপরীক্ষা:
একটি মহকুমা শহর, পাশে বয়ে চলেছে শীতলক্ষ্যা। পশ্চিমপাড়ের জেটিতে প্রতিদিন দু-তিনটি স্টিমচালিত স্টিমার ভেড়ে। শহরে আছে কয়েক শ হোসিয়ারি কারখানা। এখান থেকে গেঞ্জি-চাদর-গামছা গাঁটে গাঁটে যায়, ভারতের বিভিন্ন স্থানে। নদীর ঘাটে বিলেতি কোম্পানির বিচিত্র নামের সব স্টিমার: অস্ট্রিচ, কিউই ইত্যাদি। স্টিমার যায় মুন্সিগঞ্জ, চাঁদপুর, বরিশাল হয়ে গোয়ালন্দ; তারপর শিয়ালদহ-কলকাতা। স্বল্প পরিচিত সেই শহরটি এখন জাতীয় রাজনীতির কেন্দ্রবিন্দুতে। প্রতিদিন দৈনিক পত্রিকা আর বেসরকারি টেলিভিশনে আলোচিত হচ্ছে ছোট্ট শহরটির পৌরসভা থেকে প্রথম করপোরেশনে রূপান্তরের পর মেয়র নির্বাচন। বিশেষ করে একটি প্রধান রাজনৈতিক দলের দুই বিপরীত চরিত্রের প্রার্থী যাচাই-বাছাই আলোচনা করছে গণমাধ্যম আর ভোটদাতারা।
নারায়ণগঞ্জে আমি প্রথম এসেছিলাম ১৯৪৮ সালে যখন কুমিল্লা ভিক্টোরিয়া কলেজের ছাত্র। খবর পেলাম, অবিভক্ত বাংলার প্রধানমন্ত্রী হোসেন শহীদ সোহরাওয়ার্দী পাকিস্তান সৃষ্টির ছয় মাস পর পূর্ব পাকিস্তানে আসবেন। পূর্ব পাকিস্তানের নব্য প্রধানমন্ত্রী—মুখ্যমন্ত্রী বলা হতো না—খাজা নাজিমউদ্দিনের মোসলেম লীগ সরকার তাঁকে স্টিমার থেকে নামতে দেবে না। আমরা যাঁরা ইতিমধ্যে মোসলেম লীগ সরকারের স্বল্পকালীন দুঃশাসনে ক্ষুব্ধ জনগণকে সংঘবদ্ধ করছি, তারা তাঁকে অভ্যর্থনা জানাতে দল বেঁধে নারায়ণগঞ্জে আসার সিদ্ধান্ত নিলাম। আরেকটি উদ্দেশ্য ছিল রবাহূত হয়ে ঢাকায় একটি যুব সম্মেলনে যোগদান। সম্মেলনের উদ্যোক্তা একসময়ের অবিভক্ত বাংলার কয়েকজন তরুণ মোসলেম ছাত্রলীগ নেতা। নুরুদ্দিন, আনোয়ার হোসেন, কামরুদ্দিন, ইয়ার মোহাম্মদ, শামসুজ্জোহা, শেখ মুজিবুর রহমান প্রমুখ। ঢাকার আবুল হাসনাত রোডের সেই সম্মেলনেই আমি প্রথম মুজিব ভাইকে দেখলাম, মোহিত হলাম আর ভাবশিষ্য বনে গেলাম।
শহীদ সোহরাওয়ার্দীকে স্টিমার থেকে নামার পর জননিরাপত্তা আইনে গ্রেপ্তার করে একই স্টিমারে ফেরত পাঠাল। আমরা ঢাকায় যাওয়ার জন্য ঢুকে গেলাম ছোট্ট শহরটিতে। বোস কেবিনের বিখ্যাত মেওয়া-এলাচদানা-ভরা রাজভোগ খেয়ে ঢাকা রওনা হলাম। হুডখোলা ফোর্ড কোম্পানির ট্যাক্সি, ছয়জন করে যাত্রী ঢাকা-নারায়ণগঞ্জ ফেরি করে। ট্যাক্সির লাইনম্যান চিৎকার করে ডাকছে, ‘ঢাকা এ্যাকজন, এ্যাকজন। ভাড়া ৫০ পয়সা তথা আট আনা। নারায়ণগঞ্জ-ঢাকার আদিরাস্তা ফতুল্লা, চাষাঢ়া, শ্যামপুর, পঞ্চবটী, পোস্তগোলা, সূত্রাপুর আর লক্ষ্মীবাজার, পুরোনো রাস্তা ধরে এলাম ভিক্টোরিয়া পার্কে। সদরঘাটে চিত্তরঞ্জন এভিনিউতে একটি হোটেলে ঠাঁই হলো। পরদিন দল বেঁধে গেলাম আবুল হাসনাত রোডের সম্মেলনস্থলে, যেখানে দেখা হলো মুজিব ভাই ও পরবর্তীকালের আওয়ামী লীগের আয়োজক প্রতিষ্ঠাতার সঙ্গে যাদের প্রায় সবাইকে এত দিনে হারিয়ে ফেলেছি।
ঢাকা থেকে কুমিল্লা ফেরার পথে নারায়ণগঞ্জে এসে শুনলাম, সেখানে শহীদ সোহরাওয়ার্দীর একজন অনুগত গুণগ্রাহী খান সাহেব ওসমান আলীর বাসায় আমাদের থাকার ব্যবস্থা হয়েছে। সারা বাংলায় তখনো আওয়ামী মোসলেম লীগের ব্যাপ্তি ঘটেনি, কিন্তু এরই মধ্যে খান সাহেব ওসমান আলী নারায়ণগঞ্জে আওয়ামী লীগের প্রথম শক্ত দুর্গটি গড়ে তুলেছেন। সেই ঘাঁটি আমৃত্যু আগলে ছিলেন তাঁর সুযোগ্য পুত্রদ্বয় শামসুজ্জোহা আর মোস্তফা সরওয়ার। সেই দুর্গে বারবার আঘাত হেনেছে মোসলেম লীগ আমলের সরকার, জিয়াউর রহমানের সামরিক শাসন, এরশাদের একাধিপত্য স্বৈরশাসন। সেই সব প্রতিহত করে ঘাঁটি আগলে যাঁরা ছিলেন, সেই খান সাহেব ওসমানের প্রকৃত সুজন উত্তরসূরি—জোহা ও মোস্তফা সরওয়ার একে একে দুনিয়া থেকে বিদায় নিলেন। অন্যদিকে সর্বশেষ বংশধরদের কয়েকজন কালক্রমে তাঁর কীর্তিকে ম্লান করে দিয়ে পরিচিত হলেন আওয়ামী লীগের ভেকধারী গডফাদার ও দখলদার আর বাজিকর নামে। আসন্ন নারায়ণগঞ্জ সিটি করপোরেশন নির্বাচন উপলক্ষে প্রকাশিত গণমাধ্যমে প্রকাশিত হচ্ছে তাঁদের একজনের কীর্তিকাহিনি আর নির্বাচনী সম্পৃক্ততা নিয়ে প্রতিবেদন। ভেবে দুঃখ পাই, খানসাহেব ওসমানের গড়া এককালের শান্তির নীড় এখন সন্ত্রাসের নারায়ণগঞ্জ। সেই নারায়ণগঞ্জের সিটি করপোরেশন নির্বাচনই আমার আজকের আলোচ্য বিষয়।
খান সাহেবের প্রয়াণের পর দীর্ঘদিন নারায়ণগঞ্জে আওয়ামী লীগের কর্মীরা ছিল নিষ্প্রাণ। দীর্ঘ কয়েক বছর পর অসাম্প্রদায়িক নারায়ণগঞ্জে শান্তি ও সৌহার্দ্য ফিরিয়ে আনলেন, সন্ত্রাসমুক্ত পরিবেশ প্রতিষ্ঠা করলেন আলী আহমদ চুনকা। তাঁর পূর্বপরিচিতি ছিল মোসলেম লীগের স্বেচ্ছাসেবক তথা মাস্তান, বর্তমানকালের আওয়ামী লীগের গডফাদারদের সমতুল্য। খান সাহেব, ভাসানী ও বঙ্গবন্ধুর সংস্পর্শে এসে হয়ে গেলেন নারায়ণগঞ্জে আওয়ামী লীগের প্রধান স্তম্ভ। হাল ধরলেন খান সাহেবের ও সমমানের আওয়ামী নেতাদের তিরোধানের পর বিপর্যস্ত দলটির, চাঙা করে তুললেন হতোদ্যম সমর্থক ও কর্মীদের। এ ছাড়াও দুষ্টের দমন আর শিষ্টের পালন করে সন্ত্রাসীমুক্ত নারায়ণগঞ্জে অভূতপূর্ব জনপ্রিয়তা অর্জন করলেন। কৃতজ্ঞ নারায়ণগঞ্জবাসী তাঁকে পৌরপিতা নির্বাচন করলেন জিয়াউর রহমানের আমলের নিপীড়ন এবং বিএনপি-সন্ত্রাসীদের সকল হুমকি-ধমকি, মামলা-হামলা উপেক্ষা করে। তাঁর অকালমৃত্যুর পর কন্যা আইভী দায়িত্ব নিলেন পিতার অসমাপ্ত কাজগুলো সম্পন্ন করার। বিরূপ পরিবেশে দলের নিভু-নিভু প্রদীপটি জ্বালিয়ে রাখলেন। কীভাবে, সেই কাহিনি পরে বলছি।
জিয়া-পরবর্তী এরশাদ-আমলে, আরও পরে ১/১১-পরবর্তী পরিস্থিতিতে নারায়ণগঞ্জে খান সাহেবের অপোগণ্ড উত্তরসূরিরা আওয়ামী লীগের দলের ও কর্মীদের দুঃসময়ে বারবার গা ঢাকা দিয়েছিলেন। ফিরে এলেন আওয়ামী শাসনের নিরাপত্তার বলয়ে। শ্রদ্ধেয় মতিয়া চৌধুরীর ভাষায় গর্ত থেকে বেরিয়ে সব মূষিক এখন হুলো বিড়ালের মতো গর্জন করেছে। নারায়ণগঞ্জের জনগণের ভাগ্যের পরিহাস, ভেবে দুঃখ পাই, খান সাহেব ওসমান, শামসুজ্জোহা আর মোস্তফা সরওয়ারের পরিবারের পরিচয়ে পরিচিত সেই হুলো বিড়ালগুলো। কয়েক বছর আগে তাদের একজন শামীম ওসমানের হিন্দু মন্দির দখলের ওপর একটি প্রতিবেদন লিখেছিলাম। ইতিপূর্বে বরিশালের সর্বজনশ্রদ্ধেয় প্রয়াত আওয়ামী লীগ নেতা আবদুর রব সেরনিয়াবাতের এক নাতির কীর্তিকলাপ নিয়ে লিখেছিলাম। ‘দাদাকে চিনতাম নাতিকে চিনি না।’ এবার দুঃখের সঙ্গে লিখলাম, ‘বাবাকে আর ভাইদের চিনতাম, ছোট ভাইকে চিনি না।’ অবশ্য আমার প্রতিবেদন ছাপা হওয়ার পর মন্দিরটি দখলমুক্ত হয়েছে।
সিটি করপোরেশনের নির্বাচনের অন্যতম প্রার্থী আইভীর পরিচিতিতে এবার লিখছি ‘বাবাকে চিনতাম, বাপের সকল চারিত্রিক গুণের অধিকারী মেয়েকে চিনলাম।’ সামরিক সরকারের আওয়ামী বৈরী মহলের এবং প্রশাসনিক দাপট উপেক্ষা করে বাবা আলী আহমদ চুনকা আওয়ামী লীগের অস্তিত্ব বজায় রেখেছিলেন। তাঁর মৃত্যুর পর নারায়ণগঞ্জের সুশীল আওয়ামী নেতৃত্বে যে শূন্যতা দেখা দিয়েছিল, তা পূরণের জন্য সুদূর নিউজিল্যান্ড থেকে তাঁকে উড়িয়ে আনলেন দলের অতীত দিনের স্মৃতিঘেরা নিবেদিত আওয়ামী লীগকর্মী ও নেতারা। শুধু চুনকার মেয়ের পরিচয়ে মাত্র দুই সপ্তাহে অপরিচিত আইভী নারায়ণগঞ্জবাসীর মন জয় করে নিলেন। পিতার শূন্যস্থান পূরণ করে পৌরসভার হাল ধরলেন, আওয়ামী বৈরী পরিবেশে দলকে সুশীল করলেন। পৌরমাতা নির্বাচিত নারায়ণগঞ্জকে সন্ত্রাসী চাঁদাবাজ-দখলবাজ-দখলদারদের হাত থেকে উদ্ধার করলেন।
কী অদ্ভুত সাদৃশ্য—একইভাবে আজ থেকে ৩০ বছর আগে বাংলাদেশ আওয়ামী লীগের এমনি দুর্দিনে দিল্লি থেকে ছুটে এসেছিলেন শেখের মাইয়্যা শেখ হাসিনা। বাংলার মানুষ শেখ হাসিনাকে, বঙ্গবন্ধুর সুযোগ্য কন্যাকে মাথায় তুলে নেতৃত্বের আসনে যেভাবে বসিয়েছিলেন, নারায়ণগঞ্জের দলমত-নির্বিশেষে শান্তিপ্রিয় সকল নাগরিক প্রয়াত চুনকার প্রতি ভালোবাসা ও প্রীতির পরাকাষ্ঠায় আইভীকে ভাসিয়ে নিয়ে গেলেন। সুদীর্ঘ ১১ বছর নারায়ণগঞ্জের কর্তৃত্বে থেকে দলীয় কর্মকাণ্ডের স্রোত নানা প্রতিবন্ধক অপসারণ করে প্রবহমান রেখেছেন তিনি। একইভাবে ঐতিহ্যময় শহরটিকে করেছেন সন্ত্রাসমুক্ত। নিজে অর্জন করেছেন অসীম জনপ্রিয়তা।
গত কয়েক বছর নানা উপলক্ষে নারায়ণগঞ্জ সফরের সময় জানতে চেষ্টা করছি আইভীর স্বল্পসময়ে অর্জিত ক্যারিশমার পরিমাপ কী? বিগত সাধারণ নির্বাচনে আওয়ামী প্রার্থী কবরীর সমর্থনে আয়োজিত জনসভায় উপস্থিত ছিলাম। মঞ্চে আমার ডানে আইভী, বাঁয়ে কবরী। সভা শেষে মঞ্চ থেকে নেমে সরু গলি দিয়ে বেরোতে পারি না। রাস্তাজুড়ে কয়েক হাজার নানা বয়সী মহিলা। তারা শুধু আইভীকে, চুনকার মাইয়্যাকে একনজর দেখতে এসেছে। এরপর কয়েক দিন আগে অন্য ধরনের নির্বাচনী আবহাওয়া-উত্তপ্ত পরিবেশে আমার সর্বসময়ের সঙ্গী ও অনুচর সাইদুজ্জামান শাহীনের আত্মীয়ার বিয়ের অনুষ্ঠানে গিয়েছিলাম। সেখানে দুই প্রার্থী আইভী ও তৈমুরের সঙ্গে আসন্ন নির্বাচন নিয়ে অনেক কথা হয়। তাঁরা উদ্বেগের সঙ্গে প্রকাশ করলেন স্থানীয় নির্বাচনে প্রশাসনের পক্ষপাতিত্বের আর নির্বাচনের সময়ের আগে ও পরের আইনশৃঙ্খলা পরিস্থিতি নিয়ে দুর্ভাবনার কথা। সন্ত্রাসমুক্ত নির্বাচনের জন্য সেনাবাহিনী মোতায়েনের প্রয়োজনীয়তা উল্লেখ করলেন।
ঢাকায় ফিরে নির্বাচন কমিশনার একান্ত সুহূদ সাখাওয়াত হোসেনকে আমার জানা নারায়ণগঞ্জের প্রাক-নির্বাচন পরিস্থিতি অবহিত করেছি। তাঁর সঙ্গে আলোচনায় আমি আমার বোঝা পরিস্থিতি বর্ণনা করলাম। তাঁর আহূত সভায় একজন প্রার্থীর সমর্থনে হাততালি দেওয়া প্রশাসক এখনো বহাল তবিয়তে আছেন কেন তা জানতে চাইলাম। বর্তমান প্রশাসনের বিশেষ করে পুলিশ প্রশাসনের সঙ্গে সন্ত্রাসীদের দহরম-মহরমের শোনা কথা শোনালাম। বলেছি, নারায়ণগঞ্জবাসী এমনই ভীতসন্ত্রস্ত যে জুনিয়র ওসমান-ভ্রাতাদের দাপটে ভীতসন্ত্রস্ত আওয়ামীপন্থী হয়েও নারায়ণগঞ্জবাসীর অনেকেই আদৌ ভোটকেন্দ্রেই হয়তো যাবে না, এমন আভাসও পেয়েছি। তেমনটি হলে বিএনপির তৈমুরের জন্য হবে পোয়াবারো, আওয়ামী লীগের জন্য দুশ্চিন্তার কারণ।
অতীতের ও বর্তমানে নারায়ণগঞ্জ পরিচিতিটি আসল প্রতিপাদ্য বিষয় নয়। প্রতিপাদ্য হচ্ছে, (এক) নারায়ণগঞ্জে আগামী সাধারণ নির্বাচনটি কেমন হবে তার রূপায়ণ থেকে বোঝা যাবে দলীয় সরকারের ‘তত্ত্বাবধানে’ ছোটবড় কোনো ধরনের সুষ্ঠু ও অবাধ নির্বাচন সম্ভব কি না। ২০১৪ সালে দলটির মাস্তান ও গডফাদারদের এবং বশংবদ প্রশাসনের বিরুদ্ধে নির্বাচন কমিশন আগাম কোনো ব্যবস্থা নিতে পারবে কি না। প্রসঙ্গত উল্লেখ্য, ২০০৬ সালের নির্বাচনটি নিয়ে, বিএনপি-প্রভাবিত প্রশাসনের ভূমিকা নিয়ে এমনি আশঙ্কা ব্যক্ত করেই আওয়ামী লীগ লগি-বৈঠা আন্দোলনের সূচনা করেছিল। শেষ পর্যন্ত এই ‘আন্দোলনের ফসল’ আলোচিত ১/১১। তত্ত্বাবধায়ক সরকার অথবা এ ধরনের একটি নিরপেক্ষ কর্তৃত্বের প্রয়োজনীয়তা সম্পর্কে বিএনপির দাবির যৌক্তিকতা বা অসারতা প্রমাণিত হবে। (দুই) নারায়ণগঞ্জের নির্বাচন পঞ্চদশ সংশোধনীর ওপর হবে একটি প্রতীকী গণভোট। আগামী ২০১৪ সালের ‘ফাইনালের’ আগেই নারায়ণগঞ্জের সেমিফাইনালে রেফারিদের পরিচয় জানা যাবে, চেনা যাবে। (তিন) আগামী নির্বাচনে আওয়ামী লীগের প্রার্থী নির্বাচনের মানদণ্ডটি জানা যাবে নারায়ণগঞ্জে দলটির সমর্থিত প্রার্থীর পরিচয়। এখনই বোঝা যাবে আওয়ামী লীগ কি জনসমর্থনে আস্থাবান হয়ে নাকি মাস্তান-নির্ভরতার নিরিখে ভবিষ্যতের সংসদের ৩০০ প্রার্থী বাছাই করবে। নারায়ণগঞ্জে কোন প্রার্থীকে সমর্থন দেওয়া হবে তা থেকে এই প্রশ্নের উত্তর পাওয়া যাবে। (চার) সর্বোপরি নারায়ণগঞ্জে হবে বর্তমান নির্বাচন কমিশনের নিরপেক্ষতা ও অবাধ নির্বাচন অনুষ্ঠানে ব্যক্তিত্ব ও প্রভাব প্রয়োগে দৃঢ়তার চরম পরীক্ষা। নারায়ণগঞ্জের নির্বাচন প্রাক্কালে বর্তমান কমিশনের মনোভাবটি শান্তিপ্রিয় সন্ত্রাসবিরোধী নাগরিকদের কাছে স্বচ্ছ নয়। কেউ কেউ আমাকে সরাসরি প্রশ্ন করলেন, নারায়ণগঞ্জের সুশীল সমাজের সর্বস্তরে নাগরিকদের দাবি উপেক্ষা করে চিহ্নিত সন্ত্রাসীদের আপত্তি মেনে নিয়ে কেন সেনাবাহিনী মোতায়েনে নির্বাচন কমিশনের অনীহা? বস্তুত, নির্বাচন কমিশন বর্তমান ক্ষমতাসীন সরকারের প্রভাবমুক্ত হয়ে সুষ্ঠু ও স্বাধীনভাবে নির্বাচন করতে সক্ষম কি না, সেটা নারায়ণগঞ্জের এই নির্বাচনের মধ্য দিয়ে নিশ্চিত হওয়া যাবে।
আমি ব্যক্তিগতভাবে নারায়ণগঞ্জের নির্বাচনের ব্যাপারে আগ্রহী। কারণ এখানেই এবার দিবালোকের মতো পরিষ্কার হয়ে যাবে কেন সংসদে তড়িঘড়ি সংবিধান সংশোধন করে তত্ত্বাবধায়ক ব্যবস্থা বাতিল করা হলো। আমার চূড়ান্ত সুপারিশ হচ্ছে, নারায়ণগঞ্জের আওয়ামী সমর্থক, সুশীল সমাজ ও আওয়ামী মনোভাবাপন্ন নিরপেক্ষ জনগণকেই নির্ধারণ করার অধিকার দিতে হবে তারা ঠ্যাঙ্গাড়ু ‘নগরপিতা’ নাকি মমতাময়ী ‘নগরমাতাকে’ মেয়র পদে দেখতে চান—সংগঠনের কেন্দ্র থেকে চাপিয়ে দেওয়া কোনো সিদ্ধান্ত নয়।
এবিএম মূসা: সাংবাদিক ও কলাম লেখক।
কালের পুরাণ
খালেদা জিয়ার ‘নতুন নেতৃত্ব’:
শেষ পর্যন্ত কোনো অঘটন ছাড়াই খালেদা জিয়ার ঢাকা-সিলেট রোডমার্চ শেষ হয়েছে। এ জন্য চারদলীয় জোট নেতারা মোবারকবাদ পেতে পারেন। সিলেটে খালেদা জিয়ার জনসভায় প্রচুর লোক হয়েছে। মানুষের ভিড় দেখা গেছে পথসভাগুলোতেও। ক্ষমতাসীন দলের যেসব হামবড়াভাব নেতা জনপ্রিয়তা ও ক্ষমতা চিরস্থায়ী ভাবেন, তাঁদের জন্য এটি সতর্কবার্তা হতে পারে। অবশ্য যদি তাঁরা দেয়ালের ভাষা পড়তে পারেন।
রোডমার্চে বিপুল জনসমাগম দেখে বিএনপি তথা চারদলীয় জোট নেতাদের উৎফুল্ল হওয়া স্বাভাবিক। সেই উৎফুল্লের মাত্রা এমন পর্যায়ে পৌঁছেছে যে কারও কারও মাথা ঠিক রাখা সম্ভব হয়নি। মনে হচ্ছে, তাঁরা ক্ষমতায় এসে গেছেন এবং এখন তাঁদের প্রধান কর্তব্য হলো আওয়ামী লীগের নেতা ও মন্ত্রীদের ধরে ধরে বিচার করা ও ডান্ডাবেড়ি পরানো।
চার দলের শরিক বিজেপির সভাপতি আন্দালিব রহমান বর্তমান সরকারের কয়েকজন মন্ত্রীকে ডান্ডাবেড়ি পরানোর জন্য খালেদা জিয়ার প্রতি দাবি জানিয়েছেন। জামায়াতের সাবেক ভারপ্রাপ্ত সেক্রেটারি জেনারেল এ টি এম আজহারুল ইসলামকে ডান্ডাবেড়ি পরানোর প্রতিবাদে তিনি এ দাবি করেন।
জামায়াতের রাজনীতি আমরা সমর্থন করি না। কিন্তু কোনো রাজনৈতিক নেতাকে এভাবে ডান্ডাবেড়ি পরানোর তীব্র নিন্দা করি। কোনো সভ্য দেশে এটি চলতে পারে না। দলীয় সন্ত্রাসকে রাষ্ট্রীয় সন্ত্রাস দিয়ে মোকাবিলা করা যায় না। জামায়াতের নেতারা রাস্তায় হাঙ্গামা করলে আদালত বিচার করবেন। সরকার বা পুলিশের কাজ আদালতে সোপর্দ করা।
আবার এই ডান্ডাবেড়ির প্রতিবাদ জানাতে গিয়ে যদি কেউ রাজনৈতিক প্রতিপক্ষকে পাল্টা ডান্ডাবেড়ি পরানোর দাবি জানান, সেটাও অসভ্যতা। এটা হলো দাঁতের বদলে দাঁত, জানের বদলে জান নেওয়ার মধ্যযুগীয় রাজনীতি। আমাদের নেতা-নেত্রীরা নিজেদের যতই আধুনিক বলে দাবি করুন না কেন, ভেতরে তাঁরা মধ্যযুগকেই লালন করেন। আন্দালিব রহমান পেশায় একজন আইনজীবী, বিদেশ থেকে বার-অ্যাট-ল করেছেন। তাঁর নিশ্চয়ই জানার কথা, এ যুগে কাউকে ডান্ডাবেড়ি পরানো বেআইনি, অমানবিক।
আর আন্দালিব রহমান কাদের ডান্ডাবেড়ি পরাতে চাইছেন? আওয়ামী লীগের সভানেত্রী শেখ হাসিনা তাঁর মায়ের আপন মামাতো বোন। শেখ ফজলুল করিম আপন মামা। আবুল হাসানাত আবদুল্লাহ তাঁর মায়ের আপন খালাতো ভাই, শেখ হেলাল তাঁর মায়ের আপন মামাতো ভাই। তাঁরা সবাই আওয়ামী লীগের নেতা। এখন আন্দালিব রহমান কি তাঁদের পায়ে ডান্ডাবেড়ি পরাতে চাইছেন? এই হলো আমাদের নতুন প্রজন্মের রাজনীতিক এবং তাঁদের রাজনীতি!
আন্দালিব রহমান লজ্জার খাতিরে নাম না বললেও কার কার পায়ে ডান্ডাবেড়ি পরাতে হবে তার একটি তালিকা দিয়েছেন বিএনপির নেতা এম ইলিয়াস আলী। এই তালিকায় আছেন সংসদের উপনেতা সাজেদা চৌধুরী, কৃষিমন্ত্রী মতিয়া চৌধুরী, বাণিজ্যমন্ত্রী ফারুক খান, আইন প্রতিমন্ত্রী কামরুল ইসলাম, স্থানীয় সরকার প্রতিমন্ত্রী জাহাঙ্গীর কবির নানক, আওয়ামী লীগের যুগ্ম সাধারণ সম্পাদক মাহবুব উল আলম হানিফ, সাংসদ ফজলে নূর তাপস ও মির্জা আজম। তিনি বলেছেন, ‘ম্যাডাম (খালেদা জিয়া), আগামীতে আপনি ক্ষমতায় যাবেন। প্রধানমন্ত্রী হবেন। কিন্তু আওয়ামী লীগের মন্ত্রী ও নেতাদের ডান্ডাবেড়ি পরানো না হলে জনগণের দাবি পূরণ হবে না।’
খালেদা জিয়াও তাঁর দাবি পুরো অগ্রাহ্য করেননি। বলেছেন, ‘যেহেতু এটা জনগণের দাবি, তাই কিছুটা হলেও তো আমাদের করতে হবে।’
অর্থাৎ বিএনপির নেত্রী ক্ষমতায় গিয়ে জনগণের কল্যাণে কী করবেন, সে সম্পর্কে কিছু না বললেও আওয়ামী লীগের নেতা ও মন্ত্রীদের ডান্ডাবেড়ি পরানোর দাবি পূরণের আশ্বাস দিয়েছেন।
ক্ষমতাসীন ও বিরোধী—উভয় শিবিরের রাজনীতিকদের জিঘাংসা মনোভাব দেখে আতঙ্কিত হই। ভাবি, আমরা কোথায় আছি। বিশ্ব যখন এগিয়ে চলেছে, তখন আমাদের নেতা-নেত্রীরা ক্ষমতায় থাকার জন্য ও যাওয়ার জন্য দেশ ও জনগণকে জিম্মি করছেন।
খালেদা জিয়া যখন বলেন, ‘অত্যাচারী এই সরকারের পতন না হওয়া পর্যন্ত আমি ঘরে ফিরে যাব না’ তখন আমরা ভাবি, এই লড়াইয়ের শেষ কোথায়? তাঁদের কাছে দেশের চেয়ে দল বড়, দলের চেয়ে ব্যক্তির আকাঙ্ক্ষা আরও বড়। এখন তিনি ‘জাগো, জেগে ওঠো বাংলাদেশের মানুষ’—স্লোগান নিয়ে মানুষের সমর্থন আদায়ের চেষ্টা করছেন। কিন্তু তাঁদের সব কর্মসূচি, আন্দোলন হলো দেশ ডোবানোর।
খালেদা জিয়া তাঁর ভাষণে সরকারের নানা ব্যর্থতা ও দুর্বলতার কথা তুলে ধরেছেন, পদ্মা সেতু নির্মাণে দুর্নীতির কঠোর সমালোচনা করেছেন, তত্ত্বাবধায়ক সরকারের অধীনে নির্বাচনের দাবি করেছেন। এগুলো যৌক্তিক দাবি। কিন্তু তিনি যখন বর্তমান নির্বাচন কমিশনকে চামচা বলে অভিহিত করেন, তখনই বিচারপতি আজিজের নেতৃত্বাধীন কমিশনের কথা মনে পড়ে। খালেদা জিয়া আলোচনার মাধ্যমে যে নতুন নির্বাচন কমিশন গঠনের কথা বলেছেন, তার মডেল আজিজ মার্কা হবে কি না, তাও আমরা জানতে চাই। অন্তত নির্বাচন কমিশন গঠন নিয়ে আলোচনার জন্য হলেও যেন তিনি সংসদে যান। সরকার যদি তাঁদের ন্যায়সংগত দাবি অগ্রাহ্য করে, তখন সংসদ থেকে বেরিয়ে আসতে পারবেন।
এ সভায় খালেদা জিয়া জামায়াতকে পাশে নিয়ে আওয়ামী লীগের আন্দোলন করার সমালোচনা করে বলেছেন, আওয়ামী লীগের সঙ্গে থাকলে স্বাধীনতার পক্ষের শক্তি, আর বিরুদ্ধে গেলে রাজাকার হয়ে যায়। তাঁর এ সমালোচনা মেনে নিয়েও বলব, দুই দলই পালাক্রমে সাবেক স্বৈরাচার ও রাজাকারকেও পুনঃপ্রতিষ্ঠিত করেছে। একবার জামায়াতকে পাশে নিয়ে আওয়ামী লীগ আন্দোলন করেছে। আরেকবার এরশাদকে সঙ্গে নিয়ে খালেদা জিয়া আওয়ামী লীগের পতন ঘটাতে সচেষ্ট ছিলেন। এখন আবার এরশাদ আওয়ামী লীগের ঘাড়ে এবং জামায়াত বিএনপির ঘাড়ে সওয়ার হয়েছে। অতএব, ওপরে থুতু নিক্ষেপ করলে নিজের গায়েই এসে পড়ে।
খালেদা জিয়া যখন বলেন ভারতকে টিপাইমুখে বাঁধ করতে দেওয়া হবে না, সীমান্তে হত্যা বন্ধ করতে হবে, জনগণের সমর্থন ছাড়া চুক্তি হলে তা বাস্তবায়িত হবে না, তখন আমরা তার মধ্যে দোষের কিছু দেখি না। কিন্তু জামায়াতকে নিয়ে জোট করলেও তিনি যুদ্ধাপরাধের বিচারের বিরোধিতা করতে পারেন না।
খালেদা জিয়া বলেছেন, ‘যুদ্ধাপরাধীদের শাস্তি দেওয়ার নামে যা করা হচ্ছে, তা করার অধিকার এই সরকারের নেই। কেননা, এটা করতে হলে তাদের নিজ ঘরের মধ্য থেকে করতে হবে। ট্রাইব্যুনালকে আন্তর্জাতিক মানের করতে হবে। স্বাধীনতার পর ৪০ হাজার বাংলাদেশির হত্যার বিচার করতে হবে।’
একটি হত্যার বিচার না হওয়ায় আরেকটি হত্যা বৈধ হয়ে যায় না। তিনি তো তিনবার প্রধানমন্ত্রী হয়েছিলেন। কেন ৪০ হাজার বাংলাদেশি হত্যার বিচার করেননি?
ধর্ম নিয়ে খালেদা জিয়া যেসব উসকানিমূলক বক্তব্য রেখেছেন, তা অতীতের কথাই মনে করিয়ে দেয়। একবার তিনি বলেছিলেন, আওয়ামী লীগকে ভোট দিলে মসজিদে উলুধ্বনি শোনা যাবে। এই রকম নাফরমানি বক্তব্য কোনো দায়িত্বশীল নেত্রী বলতে পারেন? এবার তিনি প্রধানমন্ত্রী শেখ হাসিনার ধর্মপরিচয় নিয়েও প্রশ্ন তুলেছেন। ধর্ম নিয়ে কারোরই বাড়াবাড়ি করা উচিত নয়। আমরা রাজনীতিতে ধর্মের ব্যবহারের বিরোধী। আমাদের দুই নেত্রীর একজন অন্যের ধর্ম নিয়ে প্রশ্ন করেন। আরেকজন জন্মতারিখ নিয়ে।
খালেদা জিয়া আওয়ামী লীগের মধ্যে যেসব যুদ্ধাপরাধী আছে, তাদের বিচারের দাবি করেছেন। বিএনপি ও জামায়াতের ভেতরের যুদ্ধাপরাধীদের বিচার হলে আওয়ামী লীগের ভেতরের যুদ্ধাপরাধীদের বিচার হবে না কেন? ন্যায্য প্রশ্ন। এ ব্যাপারে বিএনপির নেত্রীর কাছে কোনো সাক্ষ্য-প্রমাণ থাকলে হাজির করুন। কিন্তু যুদ্ধাপরাধীদের পক্ষ নেবেন না।
সিলেটের জনসভায় খালেদা জিয়ার সবচেয়ে গুরুত্বপূর্ণ বিষয় হলো, আগামী নির্বাচনে বিএনপি জয়ী হলে কে দেশ পরিচালনা করবেন সেই সংক্রান্ত ঘোষণা। খালেদা জিয়া বলেছেন, ‘তত্ত্বাবধায়ক সরকারের অধীনে আগামী নির্বাচন অনুষ্ঠিত হবে। নির্বাচনের পর দেশ পরিচালনার জন্য একটি সঠিক নীতিমালা করে নতুনদের কাছে ক্ষমতা ছেড়ে দেব।’ওই সরকারে তাঁর ভূমিকা সম্পর্কে বিএনপির চেয়ারপারসন বলেন, ‘আমি ও আমার দলে যাঁরা সিনিয়র (জ্যেষ্ঠ) আছি, তাঁরা সরকারকে সহযোগিতা করব। সাহায্য ও বুদ্ধি-পরামর্শ দেব। নতুনেরাই পারবে দেশকে এগিয়ে নিয়ে যেতে।’
অর্থাৎ খালেদা জিয়া সাফ জানিয়ে দিয়েছেন, তিনি পরবর্তী বিএনপি সরকারের প্রধান হচ্ছেন না। তাহলে কে প্রধান হবেন? নাম না বললেও সে কথাটিও ইঙ্গিতে জানিয়ে দিয়েছেন। রাজনৈতিক মহলে এত দিন যে জল্পনা ছিল, সেটাই কি সত্য প্রমাণিত হতে চলেছে? জল্পনা ছিল বিএনপি নির্বাচনে জয়ী হলেও খালেদা জিয়া প্রধানমন্ত্রী হবেন না। তাহলে কে প্রধানমন্ত্রী হবেন? কে দেশ পরিচালনার দায়িত্ব নেবেন? অবধারিতভাবে তারেক রহমান। এভাবেই তাঁকে তৈরি করা হয়েছে। প্রথমে দলে সিনিয়র যুগ্ম মহাসচিব, তারপর সিনিয়র ভাইস চেয়ারম্যান। দলীয় নেতারাও তারেককে ‘নতুন প্রজন্ম’ ও ‘তারুণ্যের’ নেতা হিসেবে উল্লেখ করে থাকেন।
অনেকে বলেছেন, খালেদা জিয়ার যেহেতু বয়স হয়ে গেছে, এ জন্যই তিনি নতুন নেতৃত্বের হাতে দায়িত্ব দিয়ে যেতে চান। কিন্তু বিএনপিতে কি দায়িত্ব নেওয়ার আর কেউ নেই? যে তারেক রহমানের বিরুদ্ধে এত অভিযোগ, এত বদনাম, এত মামলা তাঁকেই দেশ পরিচালনার দায়িত্ব দিতে হবে কেন?
২০০১-০৬ মেয়াদে তাঁর পরোক্ষ ‘দেশ পরিচালনার’ অভিজ্ঞতা মানুষ ভুলে যায়নি। ওই সময়ে খালেদা জিয়া নামে প্রধানমন্ত্রী থাকলেও সরকার চালিয়েছেন তারেক রহমানই। হাওয়া ভবন হয়ে উঠেছিল বিকল্প নয়, ক্ষমতার প্রধান কেন্দ্র। হাওয়া ভবনের সম্মতি ছাড়া সে সময় গাছের একটি পাতাও নড়ত না। খালেদা জিয়ার প্রথম সরকারের সঙ্গে তুলনা করলেই স্পষ্ট হবে তারেক রহমান কী করেছেন।
আর ক্ষমতায় তারেক আসা মানে তো তারেক একা নন। তারেকের সঙ্গে গিয়াসউদ্দিন আল মামুন আসবেন, হারিছ চৌধুরী আসবেন, লুৎফুজ্জামান বাবর আসবেন। আসবেন দেশ-বিদেশে আত্মগোপন করে থাকা তারেকের অনুসারীরা। ২১ আগস্টের বোমা হামলার সঙ্গে তারেক জড়িত কি না, আদালত প্রমাণ করবেন। আমরা সেই বিতর্কে যাচ্ছি না।
কিন্তু রাজনীতিতে সবচেয়ে জরুরি হলো জনধারণা বা পারসেপশন। যেমন বাংলাদেশে এরশাদের চেয়েও দুর্নীতিবাজ লোক হয়তো আছেন। কিন্তু এরশাদ সম্পর্কে জনগণের ধারণা হলো তিনি মহাদুর্নীতিবাজ। তেমনি তারেক রহমান কতটি সন্ত্রাসী ঘটনার সঙ্গে নিজে জড়িত তা প্রমাণসাপেক্ষ হলেও মানুষের ধারণা, ২০০১-০৬ মেয়াদে যত অন্যায়, অপকর্ম, রাজনৈতিক খুন, বোমাবাজি হয়েছে, তাতে তাঁর প্রত্যক্ষ বা পরক্ষ মদদ ছিল। বিএনপির নেতৃত্ব সেই ধারণাকে ভুল প্রমাণ করতে পারেনি। এর রকম একজন বিতর্কিত ‘তরুণ নেতৃত্ব’কে দেশবাসী প্রধানমন্ত্রী পদে বেছে নেবেন বলে মনে হয় না। 
আমাদের আমলাতন্ত্রের জয় হোক!
বিশ্বভ্রমণের স্বপ্নের সমাধি ঘটবে স্বদেশেই?:
দুনিয়ার এত দেশে গেলেন, সমস্যায় পড়লেন না, পড়লেন নিজের দেশে। আবদুস সাত্তার সালাউদ্দিন একজন মুক্তিযোদ্ধা, কানাডা থেকে শুরু করেছিলেন গাড়ি নিয়ে বিশ্বভ্রমণ। দেশের মাটি স্পর্শ না করলে একটি বিশ্বভ্রমণ কি পূর্ণতা পায়! আবদুস সাত্তার তা-ই করতে চেয়েছিলেন, আর এখানেই বড় ভুল করে বসেছেন তিনি! দেশে আসার পর এক বছরের বেশি সময় ধরে আটকে আছে তাঁর গাড়িতে চড়ে বিশ্বভ্রমণ। বাংলাদেশের আমলাতন্ত্র যে কী জিনিস, তা না জেনে তিনি যে ‘ভুল’ করেছেন, তা কি এমনই ভুল, যা প্রায়শ্চিত্তেরও অতীত?
আবদুস সাত্তার তাঁর গাড়িটি নিয়ে কানাডা থেকে সড়কপথে ভ্রমণে বের হন ২০০৯ সালের আগস্টে। ২২টি দেশ ঘুরে গত বছরের ২৯ মে বাংলাদেশে আসার আগে করাচি বন্দর থেকে তাঁর গাড়িটি জাহাজে তুলে দেন চট্টগ্রাম বন্দরের উদ্দেশে। সেই গাড়ি নিয়ে বাংলাদেশ ঘুরে আবার বের হবেন বাকি বিশ্বের উদ্দেশে—এই ছিল তাঁর পরিকল্পনা। গাড়িটি চট্টগ্রাম বন্দরে এসেছে ঠিকই, কিন্তু আটকে আছে সেখানেই, আজকের দিন পর্যন্ত। গত বছরের জুন থেকে এ বছরের অক্টোবর পর্যন্ত হিসাব করলে এক বছর চার মাস। গাড়ির শুল্ক নিয়ে ঝামেলায় পড়েন তিনি। এখন বাংলাদেশ ঘোরা তো দূরে থাক, বাকি বিশ্বভ্রমণই এখন শিকেয় ওঠার দশা। গাড়িটি ছাড়াতে এ সময় তিনি কমলাপুর আইসিডির শুল্ক কর্মকর্তার দপ্তর, আমদানি-রপ্তানি নিয়ন্ত্রক দপ্তর, বাণিজ্য মন্ত্রণালয়, চট্টগ্রাম শুল্ক কার্যালয় ও এনবিআর থেকে শুরু করে প্রধানমন্ত্রীর দপ্তর পর্যন্ত ঘুরেছেন। কোনো কাজ হয়নি।
সরকারের বিভিন্ন দপ্তরের একটিই কথা, গাড়ি নিয়ে এক দেশ থেকে অন্য দেশে ভ্রমণ করতে হলে ‘কারনেট দ্য প্যাসেজ’ নামে একটি বিশেষ অনুমতি নিতে হয়, যা আবদুস সাত্তার নেননি। যদি ধরে নেওয়া হয় যে ভুল করেই তিনি এ কাজটি করেননি, এর কি কোনো প্রতিকার নেই? বিষয়টি নিয়ে পত্রিকায় প্রতিবেদন বের হয়েছে, বিশ্বভ্রমণের গাড়িটি ছাড় করাতে ঢাকা বিশ্ববিদ্যালয়ের পর্যটন বিভাগের শিক্ষার্থীরা আন্দোলনে নেমেছেন, মানববন্ধন পর্যন্ত করেছেন। যে স্বপ্ন নিয়ে শুরু করেছিলেন বিশ্বভ্রমণ, তার সমাধি হতে চলেছে দেশের মাটিতে! ‘এ পরাজয় আমি মেনে নিতে পারছি না। এর চেয়ে ভালো, সরকার আমাকে গুলি করে মেরে ফেলুক। আমি এ মৃত্যু মেনে নেব।’ কতটা হতাশ হলে একজন স্বপ্ন দেখা লোকের মুখ থেকে এ কথা বের হয়!
সরকার এখন কী করবে?
নেতিবাচক রাজনীতি পরিহার করুন
এবং বিরোধীদলীয় নেতা কী বলেন:
সংসদের বিরোধীদলীয় নেতা খালেদা জিয়া তাঁর দল ও জোটের শরিকদের নিয়ে বিরোধী জোটের দায়িত্ব কতটা পালন করছেন, সেদিকে খেয়াল না রেখে প্রকাশ্য জনসভায় দায়িত্বহীন কথাবার্তার তুবড়ি ছোটাচ্ছেন। ১১ অক্টোবর সিলেটের জনসভায় তিনি যেসব কথা বলেছেন, তাতে দায়িত্বহীনতা ও বিদ্বেষই ফুটে উঠেছে। বিশেষ করে, শারদীয় দুর্গোৎসব উপলক্ষে প্রধানমন্ত্রীর একটি উক্তির উল্লেখ করে তিনি যা বলেছেন, তা শিষ্টাচারবর্জিত।
খালেদা জিয়া একাধিকবার বাংলাদেশের নির্বাচিত প্রধানমন্ত্রীর দায়িত্ব পালন করেছেন। তিনি কী করে প্রধানমন্ত্রী সম্পর্কে এমন কথা উচ্চারণ করতে পারলেন, ‘তাঁর তো ধর্মেরই ঠিক নেই?’। এ ধরনের দায়িত্বহীন কথা ছড়িয়ে তিনি কি রাজনৈতিকভাবে লাভবান হতে পারবেন বলে মনে করেন? কখনো সরকারে, কখনো বিরোধী দলে নেতৃত্বের ভূমিকায় থেকে খালেদা জিয়ার দীর্ঘ রাজনৈতিক জীবনে অনেক অভিজ্ঞতা হওয়ার কথা। গণতান্ত্রিক ব্যবস্থায় জনগণের স্বার্থে দেশকে পরিচালনার ক্ষেত্রে সরকারের পাশে দায়িত্বশীল বিরোধী দলের ভূমিকা কত গুরুত্বপূর্ণ, সেটা তাঁর উপলব্ধিতে আসা উচিত।
জনগণ খালেদা জিয়াসহ বিএনপিকে সংসদে প্রধান বিরোধী দলের মর্যাদা দিয়েছে; কিন্তু তিনি বা তাঁর দলের সাংসদেরা কি কখনো ভেবে দেখেছেন, জনগণের রায়ের মর্যাদা তাঁরা কতটা রেখেছেন? সংসদ অধিবেশনে উপস্থিত থেকে সরকারের কর্মকাণ্ডের জবাবদিহি চাওয়া ও জনমানুষের পক্ষে কথা বলার পরিবর্তে তাঁরা ক্রমাগত সংসদ বর্জন করে চলেছেন। আবার তাঁরা সাংসদ হিসেবে বিদেশ সফরসহ বেতন-ভাতা ও অন্যান্য সুযোগ-সুবিধা ঠিকই গ্রহণ করে চলেছেন। দেশে সমস্যার শেষ নেই, অথচ তাঁরা জনগণের দুঃখ-দুর্দশা লাঘবের দাবিতে আন্দোলন করছেন না, ক্ষমতার মসনদের দিকে তাকিয়ে গাছে কাঁঠাল দেখে গোঁফে তা দিচ্ছেন। তাঁরা ‘অবিলম্বে’ সরকারের পদত্যাগ দাবি করছেন; ক্ষমতায় যাওয়ার আগেই তালিকা তৈরি করছেন প্রতিপক্ষ দলের কোন কোন নেতাকে ডান্ডাবেড়ি পরাবেন। আশ্চর্যের বিষয়, জামায়াতে ইসলামীর একজন নেতার নাম উল্লেখ করে তাঁকে ডান্ডাবেড়ি পরানোর প্রতিশোধ নিতে বিএনপির কতিপয় নেতা যখন বললেন, তাঁরা ক্ষমতায় গেলে আওয়ামী লীগের কয়েকজন নেতাকে ‘ডান্ডাবেড়ি না পরালে জনগণের দাবি পূরণ হবে না’, তখন একজন সাবেক প্রধানমন্ত্রী হয়ে খালেদা জিয়া তাতে সায় দিলেন।
খালেদা জিয়া ও তাঁর দলের নেতাদের কথাবার্তায় যে বিদ্বেষ মনোভাব প্রকাশিত হচ্ছে, তার পরিণতি ভয়ংকর হতে পারে; সেটা কেবল দেশ ও জাতির জন্যই খারাপ পরিণতি ডেকে আনবে না, বিএনপি ও তার শরিক দলগুলোও ভীষণভাবে ক্ষতিগ্রস্ত হবে। সুতরাং, এমন নেতিবাচক মনোভাব ত্যাগ করে প্রকৃত গণতান্ত্রিক আচরণে সচেষ্ট হোন।
সুস্থ রাজনৈতিক বক্তব্যই প্রত্যাশিত
প্রধানমন্ত্রীর অতীতমুখী ভাষণ:
সিলেটে বিরোধীদলীয় নেতা খালেদা জিয়ার জনসভার পরদিন নীলফামারীতে প্রধানমন্ত্রী শেখ হাসিনার জনসভা থাকায় তা নিয়ে জনমনে ব্যাপক কৌতূহল ছিল। তিনি যে তাঁর ভাষণে আগের দিন বিরোধীদলীয় নেতার বক্তব্যের জবাব দেবেন, সে সম্পর্কেও আমরা নিঃসংশয় ছিলাম। কিন্তু দেশের এই ক্রান্তিলগ্নে প্রধানমন্ত্রীর ভাষণ মানুষকে আশ্বস্ত করতে পেরেছে বলে মনে হয় না। এ মুহূর্তে রাজনীতিতে যে দুটি বিষয় নিয়ে আলোচনার ঝড় বইছে—সবার সঙ্গে আলোচনা করে নির্বাচন কমিশন গঠন এবং তত্ত্বাবধায়ক সরকার পুনঃপ্রতিষ্ঠার দাবি বিষয়ে তিনি কিছু বলেননি। কিছু বলেননি পদ্মা সেতু প্রকল্প নিয়ে বিশ্বব্যাংকের অভিযোগ সম্পর্কেও।
প্রধানমন্ত্রী সরকারের উন্নয়ন কর্মসূচির দীর্ঘ ফিরিস্তি দেওয়ার পাশাপাশি বিগত চারদলীয় জোট নেতাদের দুর্নীতির বিচার করার কথা বলেছেন। অতীতের দুর্নীতির দায়ে যখন তিনি কাউকে জেল খাটানোর হুমকি দেন, তখন তাঁর সরকারের আমলে কোথায় কী হচ্ছে, দেশবাসী তা-ও জানতে চাইবে। অতীত সরকারের দুর্নীতির বিচার জরুরি। কিন্তু তার চেয়েও বেশি জরুরি বর্তমানের দুর্নীতি রোধে কার্যকর পদক্ষেপ নেওয়া।
প্রধানমন্ত্রীর বক্তব্যে অতীত যতটা গুরুত্ব পেয়েছে, বর্তমান ততটাই উপেক্ষিত হয়েছে। শেয়ারবাজারে ধস, নিত্যপণ্যের মূল্যবৃদ্ধি, গ্যাস ও বিদ্যুৎ-সংকট নিয়েও তিনি জনগণকে কোনো আশার বাণী শোনাতে পারেননি। প্রধানমন্ত্রী বলেছেন, ‘দেশের মানুষ ভালো আছে, এটা বিরোধী দলের নেত্রীর পছন্দ নয়।’ কিন্তু দেশের মানুষ কি সত্যিই ভালো আছে?
প্রধানমন্ত্রী যুদ্ধাপরাধের বিচারের ব্যাপারে যে প্রত্যয় ব্যক্ত করেছেন, আমরা তা সমর্থন করি। কতিপয় মতলববাজ ছাড়া দেশের সর্বস্তরের মানুষই যুদ্ধাপরাধের বিচার চায়। বিচার-প্রক্রিয়া সুষ্ঠুভাবে এগিয়ে যাক, সেটাই সবার প্রত্যাশা। যারা এই বিচারের বিরোধিতা করছে, তাদের মুখোশও উন্মোচন করতে হবে। তবে আদালতিক বিষয়ে রাজনৈতিক বাহাস যত কম হয়, ততই মঙ্গল। প্রধানমন্ত্রী উত্তরবঙ্গের উন্নয়নে যেসব পদক্ষেপ নেওয়ার কথা বলেছেন, তার সঙ্গে দ্বিমত করার কিছু নেই। শিল্প-বাণিজ্যসহ অনেক ক্ষেত্রেই উত্তরবঙ্গ পিছিয়ে আছে। দেশকে এগিয়ে নেওয়ার জন্য সব অঞ্চলের সুষম উন্নয়ন প্রয়োজন।
প্রধানমন্ত্রী তাঁর বক্তৃতায় বিরোধীদলীয় নেতার ব্যক্তিগত প্রসঙ্গ টেনে প্রশ্ন করেছেন, ‘কয়টায় তাঁর সকাল হয়, রাতে তিনি কী করেন?’ এ ধরনের কটাক্ষপূর্ণ বক্তব্য যেমন শিষ্টাচারের সীমা লঙ্ঘন করে, তেমনি রাজনৈতিক তিক্ততা বাড়ায়। জাতীয় নেতা-নেত্রীদের কাছ থেকে আমরা সুস্থ ও শালীন রাজনৈতিক বক্তব্যই আশা করি।
আওয়ামী লীগের নির্বাচনী ইশতেহারে রাজনীতিতে শিষ্টাচার ফিরিয়ে আনার যে অঙ্গীকার ছিল, প্রধানমন্ত্রী ‘আপনি আচরি ধর্মের’ মাধ্যমে তা বাস্তবায়নে মনোযোগী হলে নিঃসন্দেহে রাজনীতিতে তার ইতিবাচক প্রভাব পড়বে।
উত্তরাধিকার
যে ‘নতুন’ পুরাতনের ভূত:
বিরোধীদলীয় নেত্রী খালেদা জিয়া, দু-দুবারের জন্য প্রধানমন্ত্রী হয়েছেন যিনি, তিনি কি আর মানুষের মন না বুঝে পারেন? তিনি ঠিকই বুঝেছেন, তবে একটু দেরিতে। তার আগেই বর্তমান প্রধানমন্ত্রী নতুন সরকারের সঙ্গে নতুন একগুচ্ছ ব্যক্তিকে এমপি-মন্ত্রী-উপদেষ্টা হিসেবে থাকে থাকে বসিয়েছেন। নতুনের প্রতিযোগিতায় পিছিয়ে থাকার ভয়ে একেবারে যাকে বলে ট্রাম্পকার্ড খেলে বসলেন খালেদা জিয়া। জানিয়ে দিলেন, আগামীবার ক্ষমতায় এসে ‘নতুন নেতৃত্বের হাতে ক্ষমতা ছেড়ে দেব’।
শুনে অবাক হলাম। এ দেশের রাজনীতিতে কোনো কিছুই দেখা বাকি নেই। কোনো মুখই আর লুকানো নেই। সবার সবকিছুর সঙ্গে জনগণ মোটামুটি পরিচিত। যেটুকু বাদ ছিল, তার কিছুটা গত তত্ত্বাবধায়ক সরকারের সময় দুদকের মামলার বিবরণে আর এখন উইকিলিকস মারফত জানা হচ্ছে। কিছুই আর নতুন লাগার কথা নয়।
খালেদা জিয়া যা করবেন বলেছেন, শেখ হাসিনা ইতিমধ্যে তার কিছুটা নমুনা দেখিয়েছেন। নতুন সরকার গঠনকালে তিনি একঝাঁক নতুন মুখকে সামনে নিয়ে এলেন। তাঁদের অনেককেই বাংলাদেশের মানুষ আগে দেখেনি, তাঁদের কাজকর্মের পরিচয় পাওয়ার সৌভাগ্য অনেকেরই হয়নি। উইকিলিকস থেকে দেখা যাচ্ছে, শেখ হাসিনার নতুনদের পক্ষে যুক্তি ছিল এ রকম: তাঁরা নতুন, তাঁরা ইতিমধ্যে যথেষ্ট অর্থবিত্তের মালিক এবং নতুন বিধায় তাঁরা দুর্নীতি শেখেনইনি। সরকারের পৌনে তিন বছরে কিছুই আর নতুন নেই। নতুন এমপি-মন্ত্রী-উপদেষ্টাদের কৃতিত্বের কিছু স্বাক্ষর দেশবাসী ইতিমধ্যে জেনেছে। বাকিটা পরের কোনো আমলে অথবা উইকিলিকসের ভবিষ্যতের কোনো পত্রে হয়তো আমরা জানতে পারব। তখন আমরা এও জানতে পারব যে নতুন থেকে পুরোনো হতে হতে কী কী তাঁরা নতুন শিখেছেন।
কিন্তু নতুন তো আসলেই দরকার। পোশাক তো দূরের কথা, এক মোবাইল ফোনও মানুষ বেশি দিন ব্যবহার করে না এখন। নতুনত্ব ছাড়া ব্যবসা বা প্রেম—কোনোটাই সুন্দর সাবলীল থাকে না এ যুগে। সেখানে রাজনীতির নতুন না হয়ে উপায় কী? নব্বইয়ে এরশাদ বিদায়ের পর আগত বিএনপি সরকার ‘নতুন’ হতে চাইছিল। ১৯৯৬-এর আওয়ামী লীগ সরকার ভাব নিয়েছিল নতুন জমানা আসছে। বিগত তত্ত্বাবধায়ক সরকারকেও এর পক্ষপাতীরা ‘নতুন ধরনের সরকার’ বলেছিলেন। সেই সরকারের দেওয়া নির্বাচনে ‘নতুন ধরনের নির্বাচনী কৌশল’ নিয়ে নেমেছিল আওয়ামী লীগ এবং জয়ীও হয়েছিল। মার্কিন মুলুকে বারাক ওবামা নতুন কিছু দেওয়ার নামেই বিপুল ভোট পেয়েছিলেন। দিনের শেষে দেখা যাচ্ছে, কিছুই নতুন নয়, সবই পুরোনোর নতুন খেল। তাহলে খালেদা জিয়া নতুন কী দেবেন? বিএনপির নতুন নেতৃত্ব কোথা থেকে আসবে? গত আমলে দুই ‘নতুনের’ আবির্ভাব হয়েছিল বিএনপির রাজনীতির হাত ধরে। তাঁদের একজন বিএনপির সিনিয়র যুগ্ম মহাসচিব তারেক রহমান, অন্যজন তৎকালীন স্বরাষ্ট্র প্রতিমন্ত্রী লুৎফুজ্জামান বাবর। প্রথমজন দুর্নীতির মামলা মাথায় নিয়ে বিদেশে পলাতক, দ্বিতীয়জন হাজতঘরে। সেই থেকে ‘নতুন’ নিয়ে আমরা ভীত। কিন্তু নতুনের আকর্ষণ তাতে ফুরাবে কেন?
নতুন হওয়া নিয়ে একবার ভালোই বিপাকে পড়েছিলেন কিংবদন্তির রসজ্ঞ গোপাল ভাঁড়। কথিত আছে, রাজা কৃষ্ণচন্দ্র গোপালের পুরোনো মুখ, পুরোনো ভাঁড়ামো দেখতে দেখতে বিরক্ত হয়ে যাচ্ছিলেন। গোপাল তাঁর মন ভালো করার জন্য হাসিমুখে যা-ই বলুন না কেন, রাজার মুখ যথারীতি বেজার। গোপাল থামার পাত্র নন। কিছুদিন বিরতি নিয়ে নতুন এক ফন্দি কষলেন। রাস্তা থেকে এক কুলি ভাড়া করা হলো। তারপর একটা বড় ধামায় উঠে বসে কুলিকে হুকুম করলেন, ‘আমাকে রাজা কৃষ্ণচন্দ্রের কাছে নিয়ে চলো।’ সেই মোতাবেক গোপালসমেত ধামা মাথায় তুলে কুলি হাজির হলো কৃষ্ণচন্দ্রের দরবারে। বড় একটা কুমড়োর মতো ধামায় বসা গোপালকে দেখে রাজা তো হেসেই কুটিকুটি। হাসি থামলে জিজ্ঞাসা করলেন, ‘গোপাল, তোমার কী হয়েছে? ধামায় চড়ে বসেছ কেন?’ গোপাল গম্ভীর মুখে উত্তর দেন, ‘মহারাজ, আজ এই আমার নতুন।’ নতুন দেখাবার মতো কিছুই আর ছিল না গোপালের। তাই নিজে না বদলে ভঙ্গি বদলালেন আর বদলালেন তাঁর বাহন।
বিভ্রান্ত হওয়ার অবকাশ নেই যে খালেদা জিয়ার নতুন নেতৃত্ব আসবেন তাঁর পরিবার থেকেই। তাঁর দু-দুটি পুত্র। দেখা যাক, তাঁদের কোন ভঙ্গিতে কোন বাহনে চড়িয়ে ‘নতুন’ বলে হাজির করেন।
রাজনীতিতে উত্তরাধিকার জিনিসটা স্ববিরোধী। উত্তরাধিকার হয় সম্পত্তিতে এবং উত্তরাধিকারীদের জন্য তা হক, তা না দেওয়াটা বেইনসাফ। রাজার পুত্রকে রাজত্ব না দেওয়া রাজতান্ত্রিক চোখে বেইনসাফ, কারণ দেশ রাজার সম্পত্তি বৈ আর কিছু নয়। কিন্তু গণতন্ত্রে রাজনীতির উত্তরাধিকার জনগণই ঠিক করবে। জনগণের পছন্দ-অপছন্দ জানার চূড়ান্ত নিরিখ হলো নির্বাচন। কিন্তু যিনি দেশনেত্রী অথবা যিনি জননেত্রী, তাঁদের উত্তরাধিকার ভাবনা অবশ্যই জনগণ ও রাজনীতি বিশ্লেষকদের জন্য গুরুত্বপূর্ণ। হাওয়া কোন দিকে বইছে, তা জানা না থাকলে এ দেশে জীবনের হাল ধরা কঠিন। এবং পুরাতনদের নতুন হওয়ার হিড়িকের মধ্যে সত্যি সত্যিই নতুন নেতৃত্ব বের হয়ে আসা আরও কঠিন। কিন্তু ইতিহাস সাক্ষী, মুজিব বা জিয়া নতুন নেতা হিসেবে আবির্ভূত হতে বেশি সময় নেননি।
রাষ্ট্রের ওপর পারিবারিক উত্তরাধিকারের দাপট সবচেয়ে বেশি মধ্যপ্রাচ্যে। কিন্তু সেখানে অন্য এক নজির স্থাপন করেছিলেন মিসরের জাতীয়তাবাদী নেতা গামাল আবদেল নাসের এবং তাঁর পুত্র খালেদ আবদেল নাসের। নাসেরের মতো জনপ্রিয় নেতা গত শতকে আরবে আর আসেননি। যাঁরা তাঁর নাম জানেন, তাঁদের নিরানব্বই ভাগই জানেন না যে তাঁর এক পুত্র ছিলেন, যিনি স্বগুণেই গুরুত্বপূর্ণ হয়ে উঠেছিলেন, অথচ কেবল পিতার নিষেধাজ্ঞার কারণে পিতার জীবদ্দশায় রাজনীতিতে ‘নতুন নেতৃত্ব’ হওয়ার চেষ্টা করেননি। নাসের, ১৯৫২ সালে, মিসরের রাজা ফারুকের রাজতন্ত্রকে উচ্ছেদকারী বিপ্লবের নেতা। তাঁর নামে আরব জাতীয়তাবাদ সে সময় বিপুলভাবে উদ্দীপ্ত হতো। ১৯৫৬ থেকে ১৯৭০ সাল পর্যন্ত তিনি মিসরের অবিসংবাদী প্রেসিডেন্ট ছিলেন। ব্রিটিশদের হাত থেকে সুয়েজ খাল জাতীয়করণ করে আরবদের চোখে তিনি হয়ে উঠেছিলেন মহানায়ক।
১৯৬০ সালের কথা। বাবার সঙ্গে এক গাড়িতে করে যাচ্ছিলেন নাসেরের জ্যেষ্ঠ পুত্র খালেদ। জনতা তাঁদের দেখে হাত নাড়ছিল। জবাবে খালেদও হাত নেড়ে শুভেচ্ছা ফেরত দিলেন। নাসের সেটা দেখে ধমকে দিলেন, ‘তোমার মাথা খারাপ হয়ে গেছে?’ নাসেরের ভয় হলো, ছেলে এখনই নিজেকে মহাগুরুত্বপূর্ণ ভাবা শুরু করেছে। খালেদও যা বোঝার বুঝে নিয়েছিলেন।
১৯৭০ সালে নাসেরের মৃত্যুর পর ভাইস প্রেসিডেন্ট আনোয়ার সাদাত হলেন মিসরের প্রেসিডেন্ট। সে সময় খালেদের কথা কেউ বলেনি এবং খালেদও নতুন নেতা হওয়ার চেষ্টা করেননি। তাঁর নীরবতা ভাঙল তখনই, যখন আনোয়ার সাদাত এবং তাঁর পরের প্রেসিডেন্ট সম্প্রতি বিতাড়িত হোসনি মোবারক মিসরকে নাসেরের জাতীয়তাবাদী পথ থেকে সরাতে থাকলেন। সাদাত ইসরায়েলের সঙ্গে মৈত্রী করলেন আর সরকার-প্রশাসন-সেনাবাহিনী ও রাজনীতি থেকে নাসেরপন্থী জাতীয়তাবাদীদের বিতাড়িত করতে থাকলেন।
১৯৮৮ সালে খালেদের বিরুদ্ধে সরকার অভিযোগ তুলল যে তিনি গোপনে ‘মিসরীয় বিপ্লব’ নামে একটি বামপন্থী সংগঠন গড়ে তুলেছেন এবং তাঁর নেতৃত্বে সংগঠনটি ইসরায়েলি তিন কূটনীতিককে হত্যার ষড়যন্ত্র করছে। বিচারে তাঁর ফাঁসি হওয়ার কথা। কিন্তু বিচারকেরা বেঁকে বসলেন, জনগণও ফুঁসে উঠল। তারা তাদের জাতীয় নায়কের পুত্রকে ফাঁসিকাষ্ঠে দেখতে চায় না। খালেদ গোপনে দেশত্যাগ করলেন। তাঁর অনুপস্থিতিতেই রায় ঘোষিত হলো এবং আদালত তাঁকে নির্দোষ ঘোষণা করলেন। ২৯ মাস ধরে চলা বিচারের শেষ ১০ মাস তিনি দেশেই ছিলেন। পরে তিনি কায়রো বিশ্ববিদ্যালয়ের অধ্যাপনায় জড়িত হন।
খালেদকে শেষ দেখা যায় তাহরির স্কয়ারে, তরুণদের সমর্থনে দাঁড়াতে। গুপ্ত দলের মাধ্যমে তিনি যা করতে ব্যর্থ হয়েছিলেন, নাসেরের আদর্শে উজ্জীবিত তরুণদের মাধ্যমে সেটাই অর্জিত হলো। পশ্চিমাদের পুতুলশাসক ইসরায়েলপন্থী মিসরীয় স্বৈরশাসক হোসনি মোবারকের বিতাড়ন দেখেই তিনি শেষ নিঃশ্বাসটি ছাড়লেন। গত মাসের ১৫ সেপ্টেম্বর কায়রো হাসপাতালে তাঁর মৃত্যু হয়। তাঁর জানাজায় ইসলামি ব্রাদারহুড ছাড়া সব দল এবং কায়রোর লাখো মানুষের ঢল নেমেছিল। আরবের সবচেয়ে জনপ্রিয় নেতার পুত্রের জীবন, আর আমাদের ক্ষমতাবান নেতা-নেত্রীদের পুত্র-কন্যাদের জীবন মেলালে নতুনের প্রতি ভরসা হারাতে হয়।
ফারুক ওয়াসিফ: সাংবাদিক।
    আপনার সাথে আমি পুরো একমত পোষন করি । নতুন অবশ্যই দরকার । আর তা হল ভাল একজন লাঠিওয়ালা লোক । বাংলাদেশ লাঠির শাসন ছাড়া অন্য কোন শাসনের উপযোগী নয়। এর প্রমাণ একই চালক সেনানিবাসে কোনরকম অনিয়ম করেই না। সুযোগ পেলেও করে না। কেননা সে জানে, সুযোগের আড়ালে এর মেধ্য কোথাও না কোথাও সে আইনের হাতে বন্দী হতে পারে । তাই যতক্ষণ সে সেনানিবাসে গাড়ি চালায় ততক্ষণ তার শাস্তি নিশ্চিত মনে করেই সে অটোমেটিকেলী ভাল হয়ে যায় । এই একই চালকে সেখান থকে বেরিয়েই কি করে , তা আমাদের সবারই জানা আছে । কেন করে , তাও আমরা জানি । তাহলে আমরা গণতন্ত্র বলতে কি বুঝি ? আর এই তথাকথিত গণতন্ত্র(?) কার জন্য ?
তাৎক্ষণিক প্রতিক্রিয়া
এখন সরকার কী করে সেটাই দেখার বিষয়:
বহুল আলোচিত পদ্মা সেতু প্রকল্প নিয়ে অনিশ্চয়তা দেখা দিয়েছে। বিশ্বব্যাংক ইতিমধ্যে জালিয়াতি ও দুর্নীতির অভিযোগ এনে এই প্রকল্পে অর্থায়ন স্থগিত ঘোষণা করেছে। অর্থমন্ত্রী আবুল মাল আবদুল মুহিত আশা করছেন, বিশ্বব্যাংকের সঙ্গে আলোচনা করে শিগগিরই সমস্যার সমাধান হবে। এই পরিপ্রেক্ষিতে তত্ত্বাবধায়ক সরকারের সাবেক দুই উপদেষ্টা আকবর আলি খান ও এম হাফিজউদ্দিন খানের তাৎক্ষণিক প্রতিক্রিয়া প্রকাশ করা হলো
পদ্মা সেতুর প্রকল্প নিয়ে বিশ্বব্যাংক যে অভিযোগ করেছে, তাদের কাজের রীতি অনুযায়ী সেটি নাটকীয়ভাবে হয়নি। এর আগে সরকারের বিভিন্ন পর্যায়ে এ সম্পর্কে আভাস দেওয়া হয়েছে।
বিশ্বব্যাংক যেকোনো অভিযোগ পেলেই তার ভিত্তিতে কোনো সিদ্ধান্ত নেয় না। তাদের কাজ করার একটি রীতি বা প্রক্রিয়া আছে। বিশ্বব্যাংকের বিভিন্ন বিভাগ আছে। কোনো প্রকল্পে দুর্নীতির অভিযোগ এলে তা তদন্তের কাজটি করে থাকে ইন্টেগ্রিটি বিভাগ। এ বিভাগে আইন উপদেষ্টা আছেন। তাঁর পরামর্শ না নিয়ে তারা কোনো কাজ করবে না। আবার পদ্মা সেতুর ক্ষেত্রে দক্ষিণ এশীয় প্রকল্প-সহায়তার জন্য যে বিভাগ আছে, এ নিয়ে তাদের সঙ্গেও আলোচনা করার কথা।
বিশ্বব্যাংকে যেকোনো অভিযোগের ফাইল সর্বনিম্ন পর্যায় থেকে সর্বোচ্চ পর্যায়ে পরীক্ষা-নিরীক্ষা করা হয়। যদি দেখা যায়, অভিযোগটির পক্ষে যথেষ্ট তথ্য-প্রমাণ নেই, তখন এ নিয়ে আর তারা এগোবে না। আর যদি তথ্য-প্রমাণ পাওয়া যায়, তখন তারা সংশ্লিষ্ট দেশের সরকারকে জানায়। অর্থমন্ত্রী যেহেতু বিশ্বব্যাংকের পরিচালনা পর্ষদের সদস্য, সেহেতু তাঁকেই বিষয়টি জানানো হয়। হয়তো সরকারপ্রধানকে সরাসরি জানায় না। পদ্মা সেতুর বিষয়ে তার ব্যতিক্রম হয়নি বলেই আমার বিশ্বাস। অর্থাৎ তাদের রিপোর্টটি অর্থমন্ত্রীকে দেওয়ার আগে অনেক প্রক্রিয়া সমাপ্ত করেছে।
প্রথমে এ ধরনের সিদ্ধান্তের কথা সরকারকে জানায়, বাইরে প্রকাশ করে না। সরকার যদি প্রয়োজনীয় ব্যবস্থা নেয়, তখন আর কোনো সমস্যা থাকে না। কিন্তু সরকার যদি সেটি করতে ব্যর্থ হয়, তখন তারা তাদের সিদ্ধান্তের যৌক্তিকতা ব্যাখ্যা করে।
যমুনা সেতু নির্মাণে দুর্নীতির যে অভিযোগ উঠেছিল, সেটি মূল কাজের দরপত্র আহ্বান বা পরামর্শক নিয়োগ নিয়ে নয়। অভিযোগ উঠেছিল, সেতু নির্মাণের কারণে যারা ক্ষতিগ্রস্ত হয়েছিল তাদের পুনর্বাসন নিয়ে। সেবারেও অভিযোগ পাওয়ার পর বিশ্বব্যাংক শুনানির ব্যবস্থা করেছিল।
এ ছাড়া দুর্নীতির অভিযোগে বিশ্বব্যাংক দীর্ঘদিন জ্বালানি খাতে ঋণ দেওয়া বন্ধ রেখেছিল, যার প্রধান কারণ ছিল বিদ্যুৎ চুরি বা সিস্টেম লস। আর ঢাকা-ময়মনসিংহ সড়ক সংস্কারে দুর্নীতির অভিযোগ উঠেছে ঠিকাদারের বিরুদ্ধে।
আমরা মনে করি, সরকার উদ্যোগ নিলে এখনো বিষয়টির সন্তোষজনক নিষ্পত্তি হতে পারে। বিশ্বব্যাংক যেহেতু অর্থায়ন করবে, সেহেতু তাদের আপত্তি অগ্রাহ্য করলে সহায়তার অর্থ প্রত্যাশা করা যায় না।
এখন সরকার কী করে, সেটাই দেখার বিষয়।
আকবর আলি খান: সাবেক তত্ত্বাবধায়ক সরকারের উপদেষ্টা।
নগর দর্পণ: চট্টগ্রাম
নিয়তির বিধান এবং পাথরঘাটার তুচ্ছ ঘটনা:
চট্টগ্রামের শীর্ষস্থানীয় সন্ত্রাসী বিধান বড়ুয়া সম্প্রতি গ্রেপ্তার হয়েছেন। দীর্ঘ ছয় বছর কাতারে প্রবাস জীবন কাটিয়ে গোপনে দেশে ফেরার পর র‌্যাবের হাতে ধরা পড়েন তিনি।
কথা হচ্ছে, যাঁর বিরুদ্ধে অন্তত তিনটি হত্যাসহ ২১টি মামলা আছে এবং একটি মামলায় সাজাও হয়েছে ২০ বছরের, তিনি হঠাৎ জীবনের ঝুঁকি নিয়ে দেশে ফিরে এলেন কেন? নিজ দলের সরকার ক্ষমতায় থাকলে অনেকেই মামলা-মোকদ্দমা-দণ্ডকে থোড়াই কেয়ার করেন, আত্মগোপনের আড়াল ছেড়ে বেরিয়ে আসেন দাপটে। এই দাপটের পেছনে থাকে দলীয় নেতা বা গডফাদারের অভয়বাণী। কিন্তু বিধানের দল তো এখন ক্ষমতায় নেই, এমনকি তাঁর পৃষ্ঠপোষক হিসেবে ঘুরেফিরে যাঁর নাম উঠে আসছে পত্রপত্রিকায়, বিএনপির সেই নেতা সালাউদ্দিন কাদের চৌধুরীও তো এখন জেলে। তাহলে কার ভরসায়, কী উদ্দেশ্যে দেশে ফিরলেন তিনি?
বিধান বলেছেন, কোনো রাজনৈতিক নেতার জন্য নয়, মা-বাবা ও স্ত্রীর টানেই তিনি জীবনের ঝুঁকি নিয়ে ফিরে এসেছেন। খুন করতে যাঁর হাত কাঁপে না, অনেক মা-বাবা-স্ত্রী-সন্তানের সারা জীবনের কান্নার উপলক্ষ হয়ে আছেন যে লোকটি, তিনি হঠাৎ নিজের নিরাপত্তার কথা না ভেবে মা-বাবা ও স্ত্রীর জন্য এতটা অধীর ও কাতর হয়ে উঠবেন—এ কথা কতটা বিশ্বাসযোগ্য?
র‌্যাব বলছে, রাজনৈতিক সম্পৃক্ততার জোরে ঝুঁকি নিয়ে দেশে ফিরেছেন বিধান। কোনো অস্থিরতা সৃষ্টির উদ্দেশ্যে পুরোনো সহযোগীদের সংগঠিত করার পরিকল্পনাও তাঁর ছিল বলে ধারণা করছে আইনশৃঙ্খলা রক্ষাকারী বাহিনী।
সালাউদ্দিন কাদের চৌধুরীর সঙ্গে ঘনিষ্ঠতার কথা স্বীকার করেছেন বিধান। তবে, সেই ঘনিষ্ঠতাকে বলেছেন ‘অতীত অধ্যায়’। এখনো তাঁর সঙ্গে সম্পর্ক আছে কি না—সাংবাদিকদের এ রকম প্রশ্নের যে উত্তর তিনি দিয়েছেন, তা যেন প্রায় দার্শনিকতার পর্যায়ে উন্নীত। বলেছেন, ‘হ্যাঁ বললেও দোষ, না বললেও বিপদ। হ্যাঁ বললে মরতে হবে, না বললে যেতে হবে জেলে।’
এ কথার মধ্যেই হয়তো নিহিত আছে সন্ত্রাসীদের জন্য নিয়তির বিধান।
আশির দশকে ছাত্রলীগের সাবেক নেতা ও ইউপি চেয়ারম্যান আকতার হোসেন ওরফে রাজুর হাত ধরে রাজনীতিতে এসেছিলেন বিধান বড়ুয়া। কিন্তু একটি চুরির ঘটনায় চেয়ারম্যান তাঁকে শাস্তি দিলে ক্ষুব্ধ হয়ে দল ত্যাগ করেন তিনি। যোগ দেন তৎকালীন ক্ষমতাসীন দল জাতীয় পার্টিতে।
এরপর সালাউদ্দিন কাদের চৌধুরী ন্যাশনাল ডেমোক্রেটিক পার্টি (এনডিপি) গঠন করলে সেই দলে যোগ দেন। সালাউদ্দিন কাদের চৌধুরীর আশ্রয় পেয়ে বেপরোয়া হয়ে ওঠেন বিধান। নিজের নামে সন্ত্রাসী বাহিনী (বিধান বাহিনী) গড়ে তুলে পুরো রাউজান এলাকা নিয়ন্ত্রণ করতে থাকেন। ১৯৯৩ সালে তাঁর হাতে খুন হন তাঁর প্রথম রাজনৈতিক গুরু ইউপি চেয়ারম্যান আকতার হোসেন (রাজু)।
পরবর্তী এক দশকে তাঁর বাহিনীর হাতে আওয়ামী লীগ ও অঙ্গসংগঠনের এক ডজনের বেশি নেতা-কর্মী খুন হয়েছেন বলে অভিযোগ আছে। বিধান ও তাঁর বাহিনীর দাপট অব্যাহত ছিল বিগত চারদলীয় জোট সরকারের মাঝামাঝি সময় পর্যন্ত। ২০০৪ সালে ‘অপারেশন ক্লিন হার্ট’ শুরু হলে আত্মগোপনে চলে যান তিনি। এর মধ্যে মাথা মুড়িয়ে গায়ে গেরুয়া কাপড় চাপিয়ে বৌদ্ধ ভিক্ষু সেজে আইনশৃঙ্খলা রক্ষাকারী বাহিনীকে ফাঁকি দিয়েছেন অনেক দিন। কিন্তু তাঁর ছদ্মবেশ ধারণের কথা জানাজানি হয়ে গেলে ভুয়া পাসপোর্ট বানিয়ে মধ্যপ্রাচ্যে পালিয়ে যান তিনি। প্রশ্ন ওঠে এখানেও। একটি পাসপোর্ট তৈরির জন্য সাধারণ একজন নাগরিকের কত ঝামেলা পোহাতে হয়, ভুক্তভোগীমাত্রই তা জানেন। সেখানে ইউসুফ আলী নাম দিয়ে বিধান বড়ুয়া এত সহজে পুলিশি তদন্ত পেরিয়ে পাসপোর্ট পেলেন কী করে? তদুপরি মধ্যপ্রাচ্যে বাংলাদেশিদের জন্য দুর্লভ চাকরির বাজারে দক্ষতা-যোগ্যতাহীন বিধানের একটি শিপিং কোম্পানিতে চাকরিই বা জুটে গেল কী করে?
কোনো ‘প্রভুর’ পৃষ্ঠপোষকতা ছাড়া এই প্রক্রিয়াগুলো সুচারুভাবে সম্পন্ন হয়েছে—এ কথা বিশ্বাস করা সত্যিই কঠিন। ঝুঁকি নিয়ে বিধানের দেশে ফিরে আসায় তাই সন্দেহের উদ্রেক হয়—সেই ‘প্রভুর’ বিপদের দিনে ঋণ শোধ করতে ফিরে আসেননি তো তিনি?
বিধান সাংবাদিকদের কাছে বলেছেন, ২০ বছর আগে সন্ত্রাসের রাজনীতি থেকে সরে আসতে চেয়েছিলেন তিনি। কিন্তু পার্টি ছাড়লে মৃত্যু অবধারিত জেনে পারেননি। হাতের কাছে অনেক উদাহরণ থাকলেও বিধান বড়ুয়ারা বুঝতে পারেন না—এটা এমনই এক চক্রব্যূহ, যেখানে ঢোকার পথটি যত সহজ, বেরিয়ে আসার নয়। আইনশৃঙ্খলা রক্ষাকারী বাহিনীর হাতে ধরা পড়ার পর বেরিয়ে আসার আর কোনো পথ না পেলে এ রকম অনেক সন্ত্রাসীর কাতরতা আমরা শুনেছি, ‘ভালো হতে চাই’।
এ মুহূর্তে মনে পড়ছে জাতীয় পার্টি আমলের একজন প্রভাবশালী মন্ত্রীর পোষ্যগুন্ডা আবদুর রহিম ওরফে আবদুইয়ার কথা। হাটহাজারী এলাকায় খুন, ধর্ষণ, চাঁদাবাজি, অগ্নিসংযোগ—হেন কোনো দুষ্কর্ম নেই যা করেননি এই আবদুইয়া। জাতীয় পার্টির পতনের পর দীর্ঘকাল পালিয়ে বেড়িয়েছেন। তাবলিগ জামাতে যোগ দিয়ে ধর্মে-কর্মে মন দিয়েছিলেন। এলাকায় ফিরে এসে তাঁর ভালো হতে চাওয়ার আকাঙ্ক্ষার কথা জানিয়েছিলেন প্রকাশ্যে। কিন্তু নিয়তি তাঁকে ছাড়েনি—আততায়ীর হাতে প্রাণ দিয়েছেন আবদুইয়া। তাঁর পৃষ্ঠপোষক কিন্তু আছেন বহাল তবিয়তে, এখন তিনি নির্বাচিত জনপ্রতিনিধি।
গিয়াস হাজারিকা নামের আরেক সন্ত্রাসী ও অস্ত্র ব্যবসায়ীর পরিণতি ছিল আরও করুণ। একসময় গায়ক হিসেবে তাঁর কিছুটা খ্যাতিও হয়েছিল।
চট্টগ্রাম শিল্পকলা একাডেমীতে একটি অনুষ্ঠানে গান করার পর বন্ধু-শুভানুধ্যায়ীরা অনেকেই উপমহাদেশের খ্যাতিমান শিল্পী ভূপেন হাজারিকার সঙ্গে তাঁর কণ্ঠের তুলনা করেছিলেন। উদ্দীপিত শিল্পী তখন নিজের নামের কিছু অংশ পাল্টে গিয়াস হাজারিকা নাম নিয়েছিলেন। কিন্তু সন্ত্রাসের সঙ্গে জড়িয়ে পড়ার কারণে সেই নামটি ব্যর্থ হয়ে গেল। পুলিশের হাতে ধরা পড়ে কিছুদিন জেলে ছিলেন তিনি। ছাড়া পেয়ে সাংবাদিকদের জানিয়েছিলেন, ভালো হতে চান তিনি—এমনকি সাউন্ডটেক থেকে একটি একক গানের অ্যালবাম প্রকাশের পরিকল্পনার কথাও জানিয়েছিলেন। কিন্তু গিয়াস হাজারিকার শিল্পীজীবনের সাফল্য দেখার সৌভাগ্য হয়নি আমাদের। ক্রসফায়ারে মরতে হয়েছিল তাঁকে।
এ গল্প অসংখ্য তরুণের। কিন্তু গল্প শেষের নীতিকথাটি মনে রাখবে কে?
বিধানের পরিণতি কী হবে, এখনো তা আমরা জানি না। শুধু জানি, নষ্ট রাজনীতিকদের আশ্রয়ে-প্রশ্রয়ে থেকে যাঁরা নিজেদের অপ্রতিরোধ্য ভাবেন, মৌচাক ভেঙে গেলে তাঁদের জীবন খড়কুটোর চেয়েও তুচ্ছ!
২.
নগরের পাথরঘাটা এলাকায় গত ১১ সেপ্টেম্বর একটি তুচ্ছ ঘটনাকে কেন্দ্র করে বড় ধরনের সংঘর্ষ ঘটে গেল। এতে সাংবাদিকসহ আহত হয়েছেন ৩০ জন। অগ্নিসংযোগের ঘটনাও ঘটেছে। পরে প্রশাসন ও জনপ্রতিনিধিরা উপস্থিত হয়ে পরিস্থিতি নিয়ন্ত্রণে আনেন।
এলাকাবাসী কেউ বলছেন, লক্ষ্মী পূজা উপলক্ষে এক কিশোরের পটকা ফোটানো থেকে—কেউ বলছেন, স্থানীয় মাঠে ক্রিকেট খেলা নিয়ে দুই পক্ষের ঝগড়া থেকে এর সূত্রপাত। কারণ যা-ই হোক, তা যে বড় সংঘর্ষের বিষয় হতে পারে না, এতে দ্বিমত নেই কারও। কিন্তু গুজব ছড়িয়ে পুরো ঘটনাকে ভিন্ন খাতে প্রবাহিত করে একটি মহল, যা প্রায় হিন্দু-মুসলিম সংঘর্ষে রূপ নিতে যাচ্ছিল। নগরের অন্যান্য এলাকায় ফোন করে লোকজনকে উত্তেজিত করার খবরও পাওয়া গেছে। আপাতত সামাল দেওয়া গেছে পরিস্থিতি। কিন্তু এ ধরনের ঘটনা থেকে এই বার্তাটি পাওয়া গেল—একটি মহল যেকোনো অছিলায়, তা সে তুচ্ছ ঘটনাই হোক, সাম্প্রদায়িক সম্প্রীতি নষ্ট করার চেষ্টা চালিয়ে যাচ্ছে।
পাথরঘাটা জেলেপাড়া-সংলগ্ন ওই এলাকাটিতে এ রকম ঘটনা নতুন কিছু নয়। গত কয়েক বছরে অন্তত চারবার এ রকম ঘটেছে। প্রতিবারই গুজব ছড়ানো হয়, মাইকে উসকানিমূলক বক্তব্য প্রচার করা হয়। কয়েক বছর আগে একবার নগর মহল্লা সর্দার কমিটির হস্তক্ষেপে নিরসন হয়েছিল এ রকম উত্তেজনাকর পরিস্থিতি।
একই অঞ্চলে বারবার এ ধরনের পরিস্থিতি সৃষ্টির পেছনে কোনো সুনির্দিষ্ট কারণ যে আছে তাতে সন্দেহ নেই। সেই কারণটি চিহ্নিত করতে হবে। একটি নির্দিষ্ট চক্রই যে অব্যাহতভাবে এই অপপ্রয়াস চালিয়ে যাচ্ছে, সে বিষয়টিও প্রায় নিশ্চিত। দোষীদের শনাক্ত করে আইনের আওতায় না আনলে ভবিষ্যতে বড় কিছু ঘটানোর চেষ্টায় থাকবে এই মহলটি।
বিশ্বজিৎ চৌধুরী: কবি, লেখক ও সাংবাদিক।
তাৎক্ষণিক প্রতিক্রিয়া
সহায়তা চাইলে বিশ্বব্যাংকের আপত্তি আমলে নিতে হবে:
বহুল আলোচিত পদ্মা সেতু প্রকল্প নিয়ে অনিশ্চয়তা দেখা দিয়েছে। বিশ্বব্যাংক ইতিমধ্যে জালিয়াতি ও দুর্নীতির অভিযোগ এনে এই প্রকল্পে অর্থায়ন স্থগিত ঘোষণা করেছে। অর্থমন্ত্রী আবুল মাল আবদুল মুহিত আশা করছেন, বিশ্বব্যাংকের সঙ্গে আলোচনা করে শিগগিরই সমস্যার সমাধান হবে। এই পরিপ্রেক্ষিতে তত্ত্বাবধায়ক সরকারের সাবেক দুই উপদেষ্টা আকবর আলি খান ও এম হাফিজউদ্দিন খানের তাৎক্ষণিক প্রতিক্রিয়া প্রকাশ করা হলো
পদ্মা সেতু প্রকল্প নিয়ে সৃষ্ট অচলাবস্থা দেশের জন্য অত্যন্ত দুর্ভাগ্যজনক। কেননা, এই সেতুর সঙ্গে বাংলাদেশের ভবিষ্যৎ তথা অর্থনীতির উন্নয়ন অঙ্গাঙ্গিভাবে জড়িত। পদ্মা সেতু বাস্তবায়িত হলে দক্ষিণ-পশ্চিমাঞ্চলের মানুষই কেবল উপকৃত হবে না, যোগাযোগব্যবস্থায়ও বৈপ্লবিক পরিবর্তন আসবে।
সে ক্ষেত্রে সরকারের উচিত, বিশ্বব্যাংকের কাছ থেকে যেসব অভিযোগ ও আপত্তি এসেছে, তার দ্রুত সুরাহা করা। এটি দুভাবে হতে পারে: বিশ্বব্যাংক যে তদন্ত করেছে, সরকার সেটি আমলে নিয়ে প্রয়োজনীয় ব্যবস্থা নিতে পারে। দ্বিতীয়ত, সরকার নিজেও তদন্ত করে দেখতে পারে। দ্বিতীয় দফা তদন্ত সময়সাপেক্ষ। তা ছাড়া সরকারের একটি বিভাগের বা প্রকল্পের অনিয়মের তদন্ত সরকারেরই আরেকটি সংস্থা করলে তা কতটা গ্রহণযোগ্য হবে, সেই প্রশ্নও উঠতে পারে। আর দুর্নীতি দমন কমিশনও তো তাদের ভাষায়ই নখদন্তহীন সংস্থা।
আর সরকার যদি মনে করে বিশ্বব্যাংকের অভিযোগ ভিত্তিহীন, তার পক্ষে তথ্য-প্রমাণও হাজির করতে হবে। বিশ্বব্যাংকের অর্থসহায়তা নিতে হলে তাদের আপত্তি তো আমলে নিতে হবে।
এর বিকল্প আছে, বিশ্বব্যাংককে বাদ দিয়ে নিজস্ব অর্থায়নে পদ্মা সেতু নির্মাণ করা। কিন্তু তাতে দেশের অর্থনীতিতে যে চাপ পড়বে, তা মোকাবিলা করার সামর্থ্য আমাদের আছে কি না, তা-ও ভেবে দেখা প্রয়োজন।
সার্বিকভাবে অর্থনৈতিক পরিস্থিতি ভালো বলা যাবে না। আমদানি বেড়েছে, বিশেষ করে, রেন্টাল বিদ্যুতের জন্য জ্বালানি তেল আমদানিতে প্রচুর বৈদেশিক মুদ্রা ব্যয় করতে হচ্ছে। অন্যদিকে সাম্প্রতিক কালে রপ্তানি কমছে, যা গত অর্থবছরে অনেক বেড়েছিল।
আমরা এ কথাও বলব, বিশ্বব্যাংক ধোয়া তুলসী পাতা নয়। সেখানেও দুর্নীতি আছে। আমাদের যদি নৈতিক জোর থাকে, তাহলে তার সঙ্গে লড়াই করা যায়। আর যদি কোনো ঘাপলা থেকে থাকে, তাহলে লড়াই করে লাভ হবে না। বিশ্বব্যাংকের সহায়তায় দেশে আরও অনেক প্রকল্প আছে, সেগুলোর ওপর নেতিবাচক প্রভাব পড়তে পারে।
তবে আমার অভিজ্ঞতা বলছে, বিশ্বব্যাংক বা এ ধরনের প্রতিষ্ঠান বড় বড় প্রকল্পের ব্যাপারে অনেক বেশি সতর্ক থাকে। কেননা, এর সঙ্গে তাদের ভাবমূর্তি বা গ্রহণযোগ্যতার প্রশ্নও আছে।
যমুনা সেতুর পুনর্বাসনে দুর্নীতি নিয়ে মুজিবুল হক দুলু নামের একজন বিশ্বব্যাংকের কাছে অভিযোগ করেছিলেন। তিনি বলেছিলেন, ৭০ হাজার লোক উদ্বাস্তু হয়েছে এবং তারা ক্ষতিপূরণ পায়নি। তারা বিষয়টি তদন্ত করে কোনো সত্যতা পায়নি।
তবে এবারের অভিযোগটি পরামর্শক প্রতিষ্ঠান নিয়ে। আমরা মনে করি, সরকারের উচিত হবে বিষয়টির দ্রুত সুরাহা করা।
এম হাফিজউদ্দিন খান: সাবেক তত্ত্বাবধায়ক সরকারের উপদেষ্টা।
৭০ অনুচ্ছেদের বিলোপ প্রয়োজন
সিপিডির সংলাপ:
সংবিধান অনুযায়ী আগামী সাধারণ নির্বাচন অনুষ্ঠানের বাকি দুই বছরের কিছু বেশি। অথচ নির্বাচনী আইন ও রাজনৈতিক দল সংস্কারের বিষয়টি যে তিমিরে ছিল, সেখানেই আছে। বড় কোনো দলেই অভ্যন্তরীণ গণতন্ত্র অনুশীলনের আওয়াজ মিলছে না।
কার্যকর অর্থে অসহায় ভোটাররা দুই বড় দলের প্রার্থীদের মধ্য থেকেই ‘জনপ্রতিনিধি’ পাঠাবেন সংসদে। আর সেই সংসদের বিরোধীদলীয় সদস্যরাও সংসদ বর্জন করবেন। আমরা রাজনীতির এই গোলকধাঁধায় খাবি খাচ্ছি। নির্বাচন কমিশন দল নিবন্ধনব্যবস্থা চালু করে নিশ্চয়ই বিরাট একটা কাঠামোগত অগ্রগতি নিশ্চিত করেছে। কিন্তু সেই ধারাবাহিকতায় প্রত্যাশিত সুফল পাওয়া যায়নি। সেন্টার ফর পলিসি ডায়ালগের (সিপিডি) সংলাপে সেই চিত্রই ফুটে উঠেছে। জাতীয় সংসদ নিষ্ক্রিয় এখন উভয় অর্থে। শুধু যে বিরোধী দল বর্জন করে একে ন্যুব্জ রাখছে তা-ই নয়, সরকারি দলও যে এই প্রতিষ্ঠানকে কার্যকর ও অর্থপূর্ণ করতে সচেষ্ট, তার প্রমাণ নেই।
নির্বাহী বিভাগের চাওয়া-পাওয়ার সঙ্গে সরকারি দলবেষ্টিত জাতীয় সংসদের কোনো মতভিন্নতা সেভাবে দেশবাসীর নজরে আসে না। বাজেট কিংবা আইনের খসড়া, যেটাই যখন নির্বাহী বিভাগ থেকে শেরেবাংলা নগরে প্রস্তাব করা হয়, সেটা তেমন কোনো বাধা ছাড়াই পাস হয়ে যায়। প্রথম সংসদে ব্যবসায়ীরা ছিলেন ২৪ শতাংশ, এখন ৫৬ শতাংশ। মন্ত্রিসভার সদস্য বাছাইয়েও ব্যবসায়ীরা অগ্রাধিকার পাচ্ছেন। ব্যবসায়ীরা সরকারের নীতিনির্ধারণী সব পর্যায়ে জেঁকে বসায় দ্রব্যমূল্য বৃদ্ধিসহ বিভিন্ন আন্তর্জাতিক ঠিকাদারি ইত্যাদি প্রক্রিয়ায় তাঁরা প্রভাব ফেলতে পারছেন।
একটি দেশের গণতান্ত্রিক অগ্রযাত্রায় সংখ্যালঘুদের প্রতিনিধিত্ব একটি বিরাট মাপকাঠি। পঞ্চম থেকে নবম সংসদ পর্যন্ত মাত্র ২৪ জন সংখ্যালঘু প্রতিনিধি নির্বাচিত হওয়া প্রমাণ করে, দলগুলো গণতন্ত্রের শর্ত পূরণ করছে না। সরকারি দলের এক নেতা সংলাপে দেশের সব ক্ষমতা কেন্দ্রীভূত থাকাকে গণতন্ত্রের সংকটের অন্যতম কারণ হিসেবে চিহ্নিত করেন। কিন্তু সংবিধানের ১৫তম সংশোধনীতে সরকারি দল আগের ধারাই নীরবে টিকিয়ে রেখেছে। কারও বিরাগভাজন হতে ঝুঁকি নেয়নি। এ রকম যা কিছু তেতো অথচ গণতন্ত্র ও সুশাসনের জন্য অপরিহার্য, সে বিষয়ে দুই বড় দলের সাংসদেরা নানা মাত্রায় উদাসীন। তাঁরা প্রায় প্রত্যেকেই কাজের সময়ে মুখ বন্ধ রাখাকেই নিরাপদ মনে করেন। কারণ, মনোনয়ন লাভটাই হয় ব্যক্তিবিশেষের পছন্দ-অপছন্দে। এটা চলমান অপরাজনীতির একটা দুর্ভেদ্য শিকল। একে ভাঙতে হলে মনোনয়ন-প্রক্রিয়াও সর্বাংশে গণতান্ত্রিক হতে হবে।
সিপিডির সংলাপে তথ্য এসেছে, ছোট দলগুলোর অংশগ্রহণ ক্রমান্বয়ে কমছে। এর মূলে রয়েছে নিয়ন্ত্রণহীনভাবে নির্বাচনী জোট বাঁধার রাজনীতি। আমাদের ভাবা উচিত, ৭০ অনুচ্ছেদে দলবদল নিষিদ্ধের যে নীতি আমরা সংসদ পরিচালনায় ব্যবহার করি, সেটা কেন তাহলে সংসদ গঠনকালে প্রযোজ্য হবে না।
বিশেষ সাক্ষাৎকার
অবিশ্বাসের রাজনৈতিক সংস্কৃতি থেকে বেরিয়ে আসতে হবে
ব্রিগেডিয়ার জেনারেল (অব.) এম সাখাওয়াত হোসেনের জন্ম ১৯৪৮ সালের ১ ফেব্রুয়ারি, বরিশালে। ১৯৬৬ সালে তিনি তৎকালীন পাকিস্তান সেনাবাহিনীতে কমিশন লাভ করেন। ১৯৭১ সালে মুক্তিযুদ্ধ চলাকালে সাখাওয়াত হোসেন পাকিস্তানে বন্দী ছিলেন এবং ১৯৭৩ সালে দেশে ফেরার পর বাংলাদেশ সেনাবাহিনীতে যোগ দেন। ১৯৭৫ সালের ডিসেম্বর পর্যন্ত তিনি ঢাকায় ৪৬ ব্রিগেডে স্টাফ অফিসার হিসেবে কর্মরত ছিলেন। ১৯৭৯-৮১ সালে ঢাকায় সেনা দপ্তরে অপারেশন ডাইরেক্টরেটে গুরুত্বপূর্ণ দায়িত্ব পালনের পর তিনি দুটি ইনফেন্ট্রি ব্রিগেড ও একটি আর্টিলারি ব্রিগেডের অধিনায়ক ছিলেন। তিনি বাংলাদেশ ডিফেন্স সার্ভিসেস কমান্ড অ্যান্ড স্টাফ কলেজে পড়াশোনা শেষ করে যুক্তরাষ্ট্রের ইউএসএ কমান্ড অ্যান্ড স্টাফ কলেজ থেকে স্নাতক ডিগ্রি নেন। এর আগে পাকিস্তান ন্যাশনাল ডিফেন্স কলেজ থেকে স্ট্র্যাটেজিক স্টাডিজে স্নাতকোত্তর ডিগ্রি লাভ করেন। সেনাবাহিনী থেকে অবসর নেওয়ার পর সাখাওয়াত হোসেন ২০০৭ সালের ১৪ ফেব্রুয়ারি থেকে নির্বাচন কমিশনার হিসেবে দায়িত্ব পালন করে আসছেন।
 সাক্ষাৎকার নিয়েছেন সোহরাব হাসান
প্রথম আলো : নারায়ণগঞ্জ সিটি করপোরেশন নির্বাচন ৩০ অক্টোবর। ইতিমধ্যে প্রার্থীরা আনুষ্ঠানিক নির্বাচনী প্রচারণা শুরু করেছেন। কেউ কেউ প্রতিপক্ষের বিরুদ্ধে প্রভাব সৃষ্টির অভিযোগ এনেছেন। এখন নির্বাচন কমিশনের প্রস্তুতি ও পদক্ষেপ কী?
সাখাওয়াত হোসেন : যেকোনো নির্বাচন অনুষ্ঠানের জন্য দুই ধরনের প্রস্তুতি থাকে। প্রথমত, লোকবল ও সরঞ্জামাদি সরবরাহ। দ্বিতীয়ত, নির্বাচন পরিচালনা। প্রথম দফার প্রস্তুতি প্রায় শেষ। সেখানে যুগ্ম সচিব পদমর্যাদার এমন একজনকে রিটার্নিং অফিসার করা হয়েছে, যিনি নির্বাচন কমিশনের নিজস্ব কর্মকর্তা। এর আগে চট্টগ্রাম সিটি করপোরেশনসহ অধিকাংশ পৌর নির্বাচনে রিটার্নিং অফিসার পদে নিজস্ব কর্মকর্তাকেই নিয়োগ দেওয়া হয়েছে। এ ছাড়া তফসিল ঘোষণার পর থেকেই সেখানে নয়জন ম্যাজিস্ট্রেট শুরু থেকে কাজ করছেন। মোট ২৭ জন ম্যাজিস্ট্রেট নিয়োগ দেওয়া হবে, যার মধ্যে নয়জন জুডিশিয়াল সার্ভিসের।
জেলা প্রশাসক সম্পর্কে আপত্তির বিষয়টি আমরা আগেই জেনেছিলাম। সে কারণেই তাঁকে রিটার্নিং অফিসার করা হয়নি। তিনি নির্বাচনের সময় দেশেও থাকছেন না।
প্রথম আলো : নির্বাচনী আচরণবিধি লঙ্ঘনের অভিযোগ উঠেছে। এর প্রতিকারে আপনারা কী করেছেন?
সাখাওয়াত হোসেন : প্রচারণার শুরুতে বিভিন্ন মেয়র প্রার্থী একে অপরের বিরুদ্ধে আক্রমণাত্মক বক্তব্য রেখেছেন। আমরা তাঁদের সতর্ক করে দিয়েছি। এ ছাড়া একজন সাংসদ প্রতিপক্ষ প্রার্থীর বিরুদ্ধে বক্তব্য রাখলে আমরা তাঁকেও সতর্ক করে দিয়েছি। এরপর কেউ নির্বাচনী আচরণবিধি লঙ্ঘন করলে কাউকে আর সতর্ক করা হবে না। শাস্তিমূলক ব্যবস্থা নেওয়া হবে।
প্রথম আলো : আইনশৃঙ্খলা রক্ষায় কী ব্যবস্থা নেওয়া হয়েছে?
সাখাওয়াত হোসেন : আমরা নারায়ণগঞ্জের আইনশৃঙ্খলা পরিস্থিতির ওপর নিবিড় নজর রাখছি। প্রতিটি থানার কার্যক্রম পর্যবেক্ষণ করা হচ্ছে। কেউ কোনো অভিযোগ আনলে তা আমলে নেওয়ার জন্য বলেছি। জেলা পুলিশ প্রশাসন আইনশৃঙ্খলা রক্ষার দায়িত্বে নিয়োজিত আছে। এর পাশাপাশি সাড়ে চার হাজার অতিরিক্ত সদস্য পাঠানো হবে। এ ছাড়া ব্যাটালিয়ন আনসার, পুলিশ, এপি ব্যাটালিয়ন ও কোস্টগার্ড মোতায়েন করা হবে। নির্বাচনী কাজ তদারকির জন্য নির্বাচন কমিশন থেকে ২৭ জন পর্যবেক্ষক পাঠানো হবে। ৩০টিরও বেশি ভিডিও ক্যামেরা এবং ২৫-৩০টি কেন্দ্রে সিসি টিভি বসানো হবে, যার সঙ্গে রিটার্নিং অফিসারের কার্যালয় ও নির্বাচন কমিশনের সরাসরি সংযোগ থাকবে। গণমাধ্যমের কর্মীদের জন্য তা উন্মুক্ত থাকবে।
প্রথম আলো : নারায়ণগঞ্জ সিটি করপোরেশন নির্বাচনে সেনাবাহিনী মোতায়েনের দাবি উঠেছে। এ ব্যাপারে আপনাদের পদক্ষেপ কী হবে?
সাখাওয়াত হোসেন : নির্বাচন অবাধ ও সুষ্ঠু করতে যা যা প্রয়োজন, তার সবই করা হবে। প্রয়োজনে সেখানে সেনাবাহিনীও মোতায়েন করা হবে। আমরা পরিস্থিতি পর্যবেক্ষণ করছি, অবস্থা বুঝেই সিদ্ধান্ত নেওয়া হবে। ইতিমধ্যে নির্বাচন কমিশন থেকে জানিয়ে দেওয়া হয়েছে, মন্ত্রী ও তাঁদের পদমর্যাদার কেউ নির্বাচনী এলাকায় যেতে পারবেন না। সাংসদেরা গেলেও দুই দিন আগে সেখান থেকে চলে আসতে হবে। অর্থাৎ নির্বাচনের দুই দিন আগে থেকে সেখানে এমন কেউ থাকতে পারবেন না, যাঁরা সিটি করপোরেশনের ভোটার নন।
প্রথম আলো : ইভিএম বা ইলেকট্রনিক ভোটিং মেশিন ব্যবহারের বিরুদ্ধে বিরোধী দল ও কোনো কোনো প্রার্থীর পক্ষ থেকে আপত্তি এসেছে। বিষয়টি আপনারা কীভাবে দেখছেন?
সাখাওয়াত হোসেন : চুরি করা সম্ভব হবে না বলেই তাঁরা ইভিএম পদ্ধতির বিরোধিতা করছেন। প্রধানমন্ত্রী সম্প্রতি ইভিএম পদ্ধতি ব্যবহারের কথা বলায় কেউ কেউ বিষয়টি রাজনৈতিকভাবে নিয়ে থাকতে পারেন। কিন্তু আমরা ইভিএম পদ্ধতির কথা বলে আসছি ২০০৯ সাল থেকে। যেসব দেশে ইভিএম পদ্ধতি বাতিল করা হয়েছে, সেসব দেশে সেন্ট্রাল সার্ভারের ব্যবস্থা ছিল না। আমরা ইভিএম পদ্ধতি চালু করতে যাচ্ছি নির্বাচন-প্রক্রিয়াকে আরও সুষ্ঠু ও গতিশীল করতে। এ ব্যাপারে কোথায় ত্রুটি আছে, সেটি বলুন। আমরা সংশোধন করব। কিন্তু কিছু না দেখে এর বিরোধিতা করা সমীচীন নয়। আমাদের দেশের সংস্কৃতি হচ্ছে একদল সমর্থন করলে অন্যদল বিরোধিতা করবে।
আর যারা ইভিএমের বিরোধিতা করছে, তারা তো নির্বাচন কমিশনকেই মানতে চাইছে না। অথচ নিরপেক্ষভাবে দেখলে আমরা যতগুলো নির্বাচন করেছি, সেগুলো অতীতের যেকোনা নির্বাচন থেকে অবাধ ও সুষুম হয়েছে। ২০০৮ সালের জাতীয় নির্বাচনকে অনেক বিদেশি পর্যবেক্ষক ইউরোপীয় মানের বলে উল্লেখ করেছেন। পৌরসভাসহ স্থানীয় সরকার সংস্থার নির্বাচনও অবাধ ও সুষ্ঠু হয়েছে বলেই বিরোধী দল প্রায় ৫০ ভাগ আসন পেয়েছে। এর আগের স্থানীয় সরকার নির্বাচনগুলোতে বিরোধী দল ১০-১২ শতাংশের বেশি আসন পায়নি। আমরা প্রয়োজনে স্থানীয় সরকার সংস্থার নির্বাচনেও সেনা মোতায়েন করেছি। কিন্তু এম এ সাঈদ সাহেবের আমলে বিএনপি অনেকবার দাবি করার পরও তা করা হয়নি।
প্রথম আলো : এই কমিশনের মেয়াদ শেষ হয়ে যাচ্ছে আগামী ফেব্রুয়ারিতে। সবার কাছে গ্রহণযোগ্য নতুন নির্বাচন কমিশন কীভাবে গঠিত হতে পারে?
সাখাওয়াত হোসেন : বাংলাদেশের যে রাজনৈতিক সংস্কৃতি, তাতে সব দল একসঙ্গে বসে সিদ্ধান্ত নেবে তেমন আশা করা যায় না। এ কারণেই আমরা বলেছিলাম একটি সার্চ কমিটি গঠন করা হোক এবং ওই কমিটি কতগুলো নাম প্রস্তাব করবে এবং সেসব নাম সংসদের কার্য উপদেষ্টা কমিটিতে আলোচিত হবে। আমাদের এই প্রস্তাব নিয়ে রাজনৈতিক দলগুলোর সঙ্গেও কথা বলেছি। অনেকেই একমত হয়েছেন। কিন্তু প্রধান বিরোধী দল বিএনপি বৈঠকে আসেনি। সরকারি দল আওয়ামী লীগ বৈঠকে এলেও কোনো মতামত দেয়নি। আমরা ডিসেম্বরের মধ্যেই আমাদের সুপারিশগুলো সরকারের কাছে পেশ করব, তারাই সিদ্ধান্ত নেবে, কীভাবে নতুন নির্বাচন কমিশন হবে।
প্রথম আলো : সরকারি দলের পক্ষ থেকে বলা হচ্ছে, নির্বাচন কমিশন স্বাধীন ও শক্তিশালী হলে তত্ত্বাবধায়ক সরকার ছাড়াও নির্বাচন অবাধ ও সুষ্ঠু হতে পারে।
সাখাওয়াত হোসেন : আমরাও মনে করি তত্ত্বাবধায়ক সরকার ছাড়া নির্বাচন কমিশন অবাধ ও সুষ্ঠু নির্বাচন করতে পারে। তবে এ ক্ষেত্রে পূর্বশর্ত হচ্ছে, রাজনৈতিক সংস্কৃতি বদলাতে হবে। বর্তমানে আমাদের দেশে রাজনৈতিক দলগুলোর মধ্যে সন্দেহ ও অবিশ্বাস প্রবল। কেউ কাউকে বিশ্বাস করছে না। এই অবিশ্বাসের সংস্কৃতি থেকে আমাদের আগে বেরিয়ে আসতে হবে। পশ্চিমবঙ্গে ৩৫ বছর পর যে নির্বাচনে বিরোধী দল ক্ষমতায় এসেছে, সেই নির্বাচনটি কিন্তু ক্ষমতাসীন বামফ্রন্টের অধীনে হয়েছে। সেখানে কেউ নির্বাচনী ফল নিয়ে প্রশ্ন তোলেনি। কিন্তু আমাদের এখানে কেউ পরাজয় মানতে চান না।
দ্বিতীয়ত, নির্বাচন কমিশন স্বাধীন ও শক্তিশালী করার জন্য অর্থনৈতিক স্বনির্ভরতা জরুরি। রাজনৈতিক পর্যায়ে হয়তো এ ব্যাপারে তেমন বাধা নেই। কিন্তু আমলাতান্ত্রিক বাধা আছে। বাজেটে নির্বাচন কমিশনকে বরাদ্দ দিলেও তা ছাড় করাতে অনেক কাঠখড় পোড়াতে হয়। যেখানে পাঁচ কোটি টাকা খরচ করা প্রয়োজন, সেখানে বরাদ্দ পাওয়া যায় এক কোটি টাকা। যে কারণে অনেক সময় নিরাপত্তাকর্মী ও নির্বাচনী কাজে নিয়োজিত অন্যান্য কর্মীর পাওনাও পরিশোধ করা যায় না।
প্রথম আলো : ঢাকা সিটি করপোরেশন নির্বাচন করার উদ্যোগ নিয়েও আপনারা ব্যর্থ হলেন কেন?
সাখাওয়াত হোসেন : এখানে আইনগত যে বাধা আছে, তা দূর করা প্রয়োজন। আইনে আছে, মেয়াদ শেষ হওয়ার ১৮০ দিনের মধ্যে নির্বাচন হতে হবে। নির্বাচন কমিশন এই সময়ের মধ্যে নির্বাচন করতে চাইলে কোনো বাধা নেই। কিন্তু এই সময়ের মধ্যে নির্বাচন না হলে কী হবে, তা আইনে লেখা নেই। ঢাকা সিটি করপোরেশনের মেয়াদ শেষ হয়েছে অনেক আগে। ফলে এখন এর নির্বাচন করতে হলে স্থানীয় সরকার মন্ত্রণালয়ের অনুমতি প্রয়োজন। আমরা স্থানীয় সরকার মন্ত্রণালয়কে এ ব্যাপারে চিঠি দিয়েছি। মন্ত্রণালয় বলল, তারা ঢাকা সিটি করপোরেশনকে ভাগ করে দুটি করপোরেশন করবে। কিন্তু এখনো এ ব্যাপারে কোনো সিদ্ধান্ত হয়নি। আমরা আবারও চিঠি দেব। সম্ভব হলে আমাদের মেয়াদের মধ্যেই ঢাকা সিটি করপোরেশন নির্বাচন করে যাব।
প্রথম আলো : নির্বাচন কমিশনকে আরও শক্তিশালী করতে আইনগত কি বাধা আছে?
সাখাওয়াত হোসেন : নির্বাচন কমিশন শক্তিশালী হওয়ার অর্থ নির্বাচনসংক্রান্ত তার সিদ্ধান্তই চূড়ান্ত। আমরা চাই, তফসিল ঘোষণার পর থেকে নির্বাচনের ফলাফল পর্যন্ত আইনি সুরক্ষা। এখন কমিশনের সিদ্ধান্তের বিরুদ্ধে ক্ষতিগ্রস্ত ব্যক্তি বা প্রার্থী আদালতের শরণাপন্ন হয়ে স্থগিতাদেশ নিয়ে আসেন। ফলে আমাদের অনেক সিদ্ধান্তই কার্যকর হয় না। বিশেষ করে প্রার্থিতা বাতিলের ক্ষেত্রে এই রিটের যথেচ্ছ ব্যবহার হচ্ছে। নারায়ণগঞ্জ সিটি করপোরেশন নির্বাচনেও কমিশন প্রার্থিতা বাতিল করলেও কয়েকজন প্রার্থী রিট করে আদালতের স্থগিতাদেশ নিয়ে প্রতিদ্বন্দ্বিতা করছেন।
জনপ্রশাসনের ব্যাপারে আমাদের প্রস্তাব হলো, নির্বাচনের সময় অন্তত চারটি মন্ত্রণালয় যেন নির্বাচন কমিশনের সঙ্গে পরামর্শ না করে কোনো সিদ্ধান্ত না নেয়। মন্ত্রণালয়গুলো হলো জনপ্রশাসন, মন্ত্রিপরিষদ, স্থানীয় সরকার ও স্বরাষ্ট্র। নির্বাচন কমিশনের কাজের সঙ্গে এই মন্ত্রণালয়গুলো কোনো না কোনোভাবে জড়িত। তফসিল ঘোষণার পর থেকে নির্বাচন অনুষ্ঠান পর্যন্ত নির্বাচন কমিশনের সঙ্গে আলোচনা করেই তাদের সিদ্ধান্ত নিতে হবে। অন্যথায় নির্বাচনকে প্রভাবিত করার সুযোগ থাকে।
প্রথম আলো : এই মুহূর্তে নির্বাচন কমিশনের প্রধান চ্যালেঞ্জ কী?
সাখাওয়াত হোসেন : নির্বাচন কমিশনের প্রধান চ্যালেঞ্জ হচ্ছে আমাদের রাজনৈতিক সংস্কৃতি। জয়ের জন্য প্রার্থী বা রাজনৈতিক দলগুলো কোনো অন্যায়, অপকৌশল ও অপকর্মের আশ্রয় নিতে দ্বিধা করেন না। কালোটাকা ও পেশিশক্তি ব্যবহারও সাধারণ রেওয়াজে পরিণত হয়েছে। আমরা অনেক কিছু নিয়ন্ত্রণ করেছি। তবে সবটা পেরেছি দাবি করব না। আর সবকিছু আইন দিয়ে প্রতিরোধ করাও যায় না। এ জন্য রাজনৈতিক সংস্কৃতির পরিবর্তন প্রয়োজন।
দ্বিতীয় চ্যালেঞ্জ হলো পরাজয় স্বীকার করতে না পারা। বাংলাদেশে এ পর্যন্ত কোনো নির্বাচনের ফলাফল পরাজিত দল মেনে নেয়নি। রাজনৈতিক দলগুলোর মধ্যে নির্বাচনের রায় মেনে নেওয়ার মানসিকতা থাকতে হবে।
তৃতীয় চ্যালেঞ্জ হলো জনপ্রশাসন। নির্বাচনী কাজ তো একা নির্বাচন কমিশন করে না। জনপ্রশাসনকে নিয়েই তাকে কাজ করতে হয়। সে কারণে জনপ্রশাসনের কর্মকর্তাদের নিরপেক্ষ ভূমিকা জরুরি। কিন্তু বর্তমানে জনপ্রশাসনে তার অভাব প্রকট। যে কারণে নির্বাচন সামনে এলেই জেলা প্রশাসন ও পুলিশ প্রশাসনের লোকদের বদলি এবং সেনাবাহিনী মোতায়েনের দাবি ওঠে। আসলে এটি জনপ্রশাসনের প্রতি মানুষের অনাস্থার বহিঃপ্রকাশ।
প্রথম আলো : নারায়ণগঞ্জ সিটি করপোরেশন নির্বাচন অবাধ ও সুষ্ঠু হবে বলে মনে করেন?
সাখাওয়াত হোসেন : আমরা মনে করি, নির্বাচন অবাধ ও সুষ্ঠু হবে। কমিশন সেই লক্ষেই সর্বাত্মক চেষ্টা চালাচ্ছে। কোনো রকম অনিয়ম সহ্য করা হবে না। নির্বাচনী আচরণবিধি মানার ব্যাপারে শুরু থেকে আমরা কঠোর অবস্থান নিয়েছি। নির্বাচনে টাকাপয়সা দিয়ে কেউ যাতে প্রভাবিত করতে না পারে, সে জন্য এডিসির নেতৃত্বে একটি মনিটরিং টিম কাজ শুরু করেছে, যাতে এনবিআরের কর্মকর্তারাও আছেন। কোন প্রার্থী কত খরচ করছেন, এই টিম হিসাব তার নেবে। সাত দিন পর পর তারা কমিশনকে রিপোর্ট দেবে, সে রিপোর্ট পরীক্ষা-নিরীক্ষা করে আমরা ব্যবস্থা নেব।
প্রথম আলো : আপনাকে ধন্যবাদ।
সাখাওয়াত হোসেন : ধন্যবাদ।
দেশবাসীর আবেগ-অনুভূতির প্রতি অবমাননা
পররাষ্ট্রসচিবের উক্তি:
শরিয়াহর নামে সৌদি আরবের রাজতান্ত্রিক বিচার, সেই বিচারে একজনের জীবনের বদলা হিসেবে আট বাংলাদেশির শিরশ্ছেদের ঘটনা যখন বিশ্বব্যাপী অমানবিক ও নিষ্ঠুর বলে আখ্যায়িত, তখন বাংলাদেশের পররাষ্ট্রসচিব সাফাই গাইছেন। শনিবার পররাষ্ট্র দপ্তরে আয়োজিত সংবাদ সম্মেলন করে তিনি দাবি করছেন, ‘অযৌক্তিক কিছু হয়নি’। পররাষ্ট্রসচিবের এমন মন্তব্য যেমন দায়িত্বহীন তেমনি নিহত ও তাঁদের স্বজনদের প্রতি সহানুভূতিহীন।
প্রতিটি দেশেরই নিজস্ব আইন ও নীতিনৈতিকতার অধিকার রয়েছে। কিন্তু আজকের বিশ্বে কোনো দেশই বিচ্ছিন্ন নয়। আন্তর্জাতিক আইন ও মানবাধিকারের ধারণাও কোনো বিশেষ দেশের বেলায় বিপরীত হতে পারে না। সে কারণেই সৌদি আরবে আট বাংলাদেশি নাগরিকের শিরশ্ছেদ নিয়ে ব্যাপক সমালোচনা হয়েছে। পৃথিবীর বহু দেশে মৃত্যুদণ্ড বৈধ হলেও প্রকাশ্যে শিরশ্ছেদের নজির খুব বেশি নেই। বিচারের অর্থই হচ্ছে, দোষী ও ক্ষতিগ্রস্ত উভয়েই উপলব্ধি করবে যে, বিচারের রায় পক্ষপাতহীন ও প্রতিহিংসাহীন হয়েছে। সেটাই শাস্তিপ্রাপ্ত ও তাঁদের স্বজনদের সান্ত্বনা। কিন্তু যে আট বাংলাদেশির শিরশ্ছেদ করা হয়েছে, তাঁদের কোনোই সান্ত্বনা রইল না। তাঁদের স্বজনেরা কি মানতে পারবেন যে, অকাট্য প্রমাণের ভিত্তিতে ন্যায়বিচার হয়েছে?
পররাষ্ট্রসচিবই বা কীভাবে নিশ্চিত হলেন, একজনের জীবনের বিনিময়ে আটজনের প্রাণ হরণ যৌক্তিক? সৌদি আরবের রাজতান্ত্রিক স্বৈরশাসকের বিচারের মানদণ্ডই কি তাঁর যৌক্তিকতার মানদণ্ড? পাশাপাশি এই প্রশ্নও উঠবে, দীর্ঘ পাঁচ বছর ধরে চলা বিচারে বাংলাদেশ সরকার তার নাগরিকদের সুবিচার প্রাপ্তির জন্য কী কী ব্যবস্থা নিয়েছিল?
পররাষ্ট্রসচিব মিজারুল কায়েস বলেছেন, ‘আইনের শাসনে বিশ্বাস করলে সৌদি আরবের বিচার মানতে হবে।’ বাংলাদেশে নিযুক্ত সৌদি রাষ্ট্রদূত বলেছেন, নিহতের পরিবার আসামিদের ক্ষমা না করায় বিচারের ব্যাপারে তাঁদের কিছু করার ছিল না। অর্থাৎ তাঁর বক্তব্যেও একধরনের কৈফিয়তের সুর ছিল, যা আমাদের পররাষ্ট্রসচিবের কথায় ছিল না। এটি খুবই দুঃখজনক। অ্যামনেস্টি ইন্টারন্যাশনালসহ আন্তর্জাতিক মানবাধিকার সংস্থাগুলো সৌদি আরবের বিচারব্যবস্থার নৈতিকতা নিয়ে প্রশ্ন তুলেছে। বাংলাদেশের মানুষ যখন বিভিন্ন কর্মসূচির মাধ্যমে এই বিচারের প্রতিবাদ জানিয়েছে, তখন পররাষ্ট্রসচিবের এই উক্তি তাদের আবেগ-অনুভূতির প্রতি চরম অবমাননারই শামিল।
'পররাষ্ট্রসচিবই বা কীভাবে নিশ্চিত হলেন, একজনের জীবনের বিনিময়ে আটজনের প্রাণ হরণ যৌক্তিক? সৌদি আরবের রাজতান্ত্রিক স্বৈরশাসকের বিচারের মানদণ্ডই কি তাঁর যৌক্তিকতার মানদণ্ড? পাশাপাশি এই প্রশ্নও উঠবে, দীর্ঘ পাঁচ বছর ধরে চলা বিচারে বাংলাদেশ সরকার তার নাগরিকদের সুবিচার প্রাপ্তির জন্য কী কী ব্যবস্থা নিয়েছিল?বাংলাদেশের মানুষ যখন বিভিন্ন কর্মসূচির মাধ্যমে এই বিচারের প্রতিবাদ জানিয়েছে, তখন পররাষ্ট্রসচিবের এই উক্তি তাদের আবেগ-অনুভূতির প্রতি চরম অবমাননারই শামিল।
    "একজনের জীবনের বিনিময়ে আটজনের প্রাণ হরণ যৌক্তিক?"
    - বিষয়টি এক জন আর আটজনের নয়, বিষয় হল এরা অপরাধ করেছিল কিনা ?
    ”দীর্ঘ পাঁচ বছর ধরে চলা বিচারে বাংলাদেশ সরকার তার নাগরিকদের সুবিচার প্রাপ্তির জন্য কী কী ব্যবস্থা নিয়েছিল?”
    এটাই বরং যৌক্তিক প্রশ্ন। বিচারের রায়ে যে শাস্তি পাওয়ার তা না দেয়াটাই অমানবিক।তবে কারো কারো শুধু প্রকাশ্যে বিচার নিয়ে আপত্তি, এরা বিচার ও আইনের উৎপত্তি এবং বিচার ও আইনের প্রয়োগের লক্ষ্য ও উদ্দেশ্য বেমালুম ভুলে গেছে অথবা এড়িয়ে যাচ্ছেন। 
   সৌদি আরবের আইনের শাসনের ধ্বজা-ধারীরা ইরান কে আক্রমন করার জন্যে গোপন অভিসারে আমেরিকার কাছে কানমন্ত্র দেয় 
    ইরান সৌদি আরবের রাষ্ট্রদূত কে হত্যার সুপারি দেয় কোনও এক ড্রাগ-লর্ড কে., পাকিস্তান অদৃস্শ হাতে হাক্কানীর হাতে হাত দিয়ে আফগানিস্তানের প্রাক্তন প্রেসিডেন্ট কে মেরে ফেলে
    এই ভাবে মুখে ইসলাম , শরিয়া আর আইনের শাসনের বুলি কপচিয়ে, আর বুকে হত্যার জিঘাংসা নিয়ে , রাষ্ট্রীয় পর্যায়ে সন্ত্রাস আর গুমের কারনামা চলছে 
বাঘা তেঁতুল
নারায়ণগঞ্জ:
আমাদের ছোটবেলায় যখন স্টিমারে ঢাকায় আসা-যাওয়া করতাম, তখন নারায়ণগঞ্জ হয়ে আসতে হতো। স্টিমার সিরাজগঞ্জ থেকে গোয়ালন্দ হয়ে শিবালয় (আরিচা) আসত। শিবালয় থেকে ভাগ্যকুল হয়ে নারায়ণগঞ্জ। নারায়ণগঞ্জ থেকে ট্রেনে ঢাকার ফুলবাড়িয়া স্টেশন। জীবনে আমি প্রথম ঢাকা দেখার আগে নারায়ণগঞ্জ দেখেছি। তখন নদী ছিল দুকূল প্লাবিত। ‘অস্ট্রিচ’, ‘কির্ডয়ি’ নামে বড় বড় স্টিমার চলত।
সেকালে নারায়ণগঞ্জের খুব নাম ছিল। দেশের অন্যতম প্রধান নদীবন্দর। গুরুত্বপূর্ণ ব্যবসাকেন্দ্র, বিশেষ করে পাটের ব্যবসার জন্য বিখ্যাত। বন্দরটি ছোট হলেও এর একটি কসমোপলিটান চরিত্র ছিল। নানা জাতির ব্যবসায়ীরা এখানে ব্যবসা করতেন। ইউরোপীয়, মাড়োয়ারি প্রভৃতি ব্যবসায়ী ছিলেন উল্লেখযোগ্যসংখ্যক। ঢাকা প্রথমে প্রাদেশিক রাজধানী ও পরে জাতীয় রাজধানী হওয়ায় নারায়ণগঞ্জের অতীত গৌরব হারিয়ে যেতে থাকে। পাটেরও ভাগ্যবিপর্যয় ঘটে, নারায়ণগঞ্জেরও ভাগ্যবিপর্যয় ঘটে। ছিল মহকুমা শহর, তারপর জেলা সদর, এবার নারায়ণগঞ্জ উন্নীত হয় সিটি করপোরেশন হিসেবে। এই পরিবর্তন পুরোনো এই নগরবাসীর জীবনে কী পরিবর্তন আনে, সেটাই দেখার বিষয়।
সিটি করপোরেশন ঘোষিত হওয়ার পরে প্রথম নির্বাচন হতে যাচ্ছে। প্রার্থী ও নাগরিকদের মধ্যে উৎসাহ-উদ্দীপনা বেশি থাকাই স্বাভাবিক। উৎসবমুখর পরিবেশে প্রচার-প্রচারণা হবে, সেটাই কাম্য। দুর্নীতিতে নিমজ্জিত ও সমস্যায় জর্জরিত দেশে আমাদের সংবাদপত্র তার প্রথম পাতার অর্ধেক উপহার দিয়েছে নারায়ণগঞ্জকে। চ্যানেলগুলোর জাতীয় সংবাদ শুরু হয় নারায়ণগঞ্জ দিয়ে। ভাবখানা এই—নারায়ণগঞ্জের ওপর গোটা জাতির ভবিষ্যৎ নির্ভর করছে। বাঙালি বহু গুণে গুণান্বিত, তবে একটি ব্যাপারে রয়েছে তার ঘাটতি, তা হলো মাত্রাজ্ঞান। যে বিষয়কে সে একবার ধরে, তাকে লেম্বুচেপা না চিপে ছাড়ে না।
আত্মপ্রবঞ্চিত এই জাতির দৈনন্দিন সামাজিক আচার-আচরণের মতো নির্বাচনী প্রচারণারও একটি স্থায়ী চরিত্র দাঁড়িয়ে গেছে। প্রার্থীদের ছায়ার ৫০ গজের মধ্যে আগে কেউ যেতে পারত না। গেলেও বুক করত ধড়ফড়। নির্বাচনের আগে প্রার্থী নিজেই বুকে জড়িয়ে ধরছেন লোকজনকে।
বস্তির যে বৃদ্ধাকে গলির মোড়ের পান-সিগারেটের দোকানিও খালা বলে সম্বোধন করে না, বলে ‘এই বেটি’, তাকে জড়িয়ে ধরছেন বাঘের মতো প্রার্থী। নেতার পাঞ্জাবির ঘামে ভিজে যাচ্ছে বুড়ির গতর। তার হাড়সর্বস্ব হাতখানি বলিষ্ঠ হাতে প্রার্থী তাঁর নিজের চাঁদিতে নিয়ে ঘষে বলছেন, ‘দোয়া করেন মা, দোয়া করেন। এবার আমি জিতলে এই জায়গায় টিনশেড বানাইয়া দিমু। রাস্তা থিকা বিদ্যুৎ টাইনা আইনা দিমু, কোনো বিল দেওন লাগব না।’
ঘরে ঘরে গিয়ে প্রার্থী মুরব্বিদের কদমবুসি করছেন, যুবকদের সঙ্গে করছেন করমর্দন, শিশুদের করছেন গালে হাত দিয়ে আদর। নানা রকম আশ্বাস ও প্রতিশ্রুতি বর্ষিত হচ্ছে বৃষ্টির মতো। দাঁতখিলাল ঠোঁটে চেপে আঁটো গেঞ্জি গায়ে দিয়ে ১০-১২ জন সফরসঙ্গী আছেন প্রার্থীর সঙ্গে। তাঁদের দিকে তাকিয়ে ভোটারদের অন্তরাত্মা খাঁচাছাড়া। প্রার্থীদের আচরণ ও অভিনয় টিভি চ্যানেলগুলো সুচারুভাবে প্রচার করছে। তাতে প্রার্থীদের উৎসাহ আরও বেড়েছে।
গত সাধারণ নির্বাচনের আগে স্থানীয় সরকার শক্তিশালীকরণ ও গতিশীল করতে এক কমিটি গঠন করেছিল সরকার। তখন সেখানে আমার মতো অনভিজ্ঞ ও অভাজনকেও ডাকা হয়েছিল মতামতের জন্য। একটি জিনিস আমি খুব ভালো জানি যে, কোনো বিজ্ঞ ব্যক্তির কাছেই কোনো গুরুতর ব্যাপারে আমার কাঁচা পরামর্শ গ্রহণযোগ্য হবে না। ওই কমিটিকে আমি বলেছিলাম, যে দেশে চাকরি-বাকরিতে নিয়োগের ক্ষেত্রে শুধু নয়, ছেলেমেয়েদের বিয়েশাদি, বউভাত ও কুলখানি পর্যন্ত দলীয় ভিত্তিতে হয়, সেখানে স্থানীয় সরকার নির্বাচন নির্দলীয়ভাবে করার যুক্তি কোথায়?
নির্দলীয়ভাবে যদি নির্বাচন হয়ও, প্রার্থীর দলীয় পরিচয় কীভাবে মুছে ফেলা যাবে? বাতাবিলেবু ও আপেলের জুস খেতে দিয়ে যদি কাউকে বলা হয়—খেয়ে নিন, ভাববেন না এটা কিসের জুস। কিন্তু যে খাবে, সে ঠিকই টের পাবে কোনটা আপেল আর কোনটা বাতাবির রস। চোখের সামনে দেখতে পাচ্ছে জিনিসটি কী, তার পরও যদি কেউ বলে এর পরিচয় জানার দরকার নেই, এর পরিচয় ভুলে থাকুন অমুক তারিখ রাত ১২টা পর্যন্ত—তা কোন ধরনের প্রবঞ্চনা!
নারায়ণগঞ্জের নির্বাচন নিয়ে আওয়ামী লীগ যে খেল দেখাল, তার তুলনা কি কোথাও খুঁজে পাওয়া যাবে? দলের মধ্যে নেতৃত্বের যে মাঠপর্যায়ে কোনো নিয়ন্ত্রণ নেই, তার পরিচয় পাওয়া গেল। একদল নেতা আজ বলছেন এক কথা, তার প্রকাণ্ড শিরোনাম হচ্ছে। পরদিন অন্য নেতা বলছেন তার বিপরীত কথা, তারও মস্ত বড় শিরোনাম হচ্ছে। দলীয় প্রতিদ্বন্দ্বী প্রার্থীরা যে প্রচার পেলেন, তা প্রত্যক্ষ ভোটে রাষ্ট্রপতি নির্বাচনেই কেউ পেয়ে থাকেন। তার পরও বলা হচ্ছে নির্দলীয় নির্বাচন। বাংলাদেশে আইন মানতে হয় দুর্বলকে, প্রবল আইনকে পদাঘাত করলে কিছু আসে-যায় না।
খুব বিপজ্জনক মানুষকে নিয়েও যদি অত্যধিক প্রচার হয়, তার একটি ইতিবাচক মূর্তিও তৈরি হয় মানুষের মধ্যে। কোনো মহাদানবও মহামানবের ভাবমূর্তি অর্জন করতে পারে। মিডিয়ার বিষয়টি ভাবা দরকার।
প্রচলিত ধারার সর্বনাশা রাজনীতি নিজে নিজে টিকে থাকতে পারে না, শক্তি সঞ্চয় তো নয়ই—যদি না পায় নানা দিকের আনুকূল্য। মিডিয়ার আনুকূল্য, ব্যবসায়ী শ্রেণীর আনুকূল্য, সমাজের এলিট বা অধিপতিশ্রেণীর আনুকূল্য। এত দিক থেকে আনুকূল্য ও সুবিধা পাওয়ার পর ওই ধারার রাজনীতিকে—তা যত ক্ষতিকর ও গণবিরোধীই হোক, তা নড়ানো আর সাধারণ মানুষের পক্ষে সম্ভব হয় না। নারায়ণগঞ্জ থেকে আমরা সেই শিক্ষাই পেলাম।
সৈয়দ আবুল মকসুুদ: গবেষক, প্রাবন্ধিক ও কলাম লেখক।
অবিলম্বে নির্বাচন অনুষ্ঠানই কাম্য
মহানগর বিভক্তিকরণ:
ইংরেজিতে বিশ্বব্যাপী একটি শব্দ প্রচলিত আছে—জেরিম্যান্ডারিং। এর মানে হলো, কোনো একটি রাজনৈতিক দল প্রধানত তার দলীয় স্বার্থসিদ্ধির জন্য যখন কোনো শহরের নির্বাচনী এলাকাকে বিভক্ত করে। বিশ্বের বহু শহরেই এমনটা ঘটেছে। বর্তমান সরকার পাঁচ বছর মেয়াদি ঢাকা সিটি করপোরেশনের মেয়াদ প্রায় ১০ বছর হলেও নির্বাচন অনুষ্ঠানে অনাগ্রহী থাকছে। জনমনে যখন এ ধারণা প্রবল যে ইতিমধ্যেই জনপ্রিয়তা হারানোর কারণে ক্ষমতাসীন দলটি ঢাকা সিটি করপোরেশন নির্বাচন অনুষ্ঠানের ঝুঁকি নিতে চাইছে না। এবং সে কারণেই মেয়র পদে রাজনৈতিক প্রতিদ্বন্দ্বী দলের নেতাকে হজম করে আসছিল।
মন্ত্রিসভায় ১৭ অক্টোবরের বৈঠকে ঢাকা সিটি করপোরেশনকে দুই ভাগ করার সিদ্ধান্ত নেওয়া হয়েছে। স্থানীয় সরকার প্রতিমন্ত্রীর দাবি, এত দিন নির্বাচন হতে না দেওয়ার কারণ এই বিভক্তিকরণ। এ যুক্তি সত্য হলে ধরে নিতে হবে, আওয়ামী লীগ উপযুক্ত একাধিক প্রার্থী খুঁজে পেয়েছে। এত দিন খবর ছিল, মেয়র পদে প্রার্থী নিয়ে তারা সংকটগ্রস্ত।
আওয়ামী লীগের সমর্থক সাবেক মেয়র মোহাম্মদ হানিফই নগর সরকারের ধারণা দিয়েছিলেন। স্থানীয় সরকারকে বিকেন্দ্রীকরণ ও গণতন্ত্রায়ণের মাধ্যমে যাঁরা স্থানীয় সরকারের উৎকর্ষ আশা করেন, তাঁরা সরকারের শুধু ভাগ করার নীতিকে দুর্ভাগ্যজনক হিসেবেই দেখছেন। বিএনপির সমর্থক মেয়র সাদেক হোসেন খোকাকে নির্বাচন ছাড়া সরানো সম্ভব ছিল না। এখন প্রস্তাবিত আইনে প্রশাসক নিয়োগের বিধান রাখা হবে। এর অর্থ দাঁড়াবে, এই নির্বাচন অনুষ্ঠান ছাড়াও নির্বাচিত ব্যক্তিরা অপসারিত হতে পারবেন। এর পরিবর্তে জায়গা করে নেবেন আমলারা। নগর পরিকল্পনাবিদদের অনেকে মনে করেন, দুটি নয়, আরও বেশিসংখ্যক নির্বাচনী এলাকায় মহানগরকে বিভক্ত করা হলে তা থেকে সুফল পাওয়া যেত। জনগণ সহজে তাদের কিছু কাজকর্ম করিয়ে নিতে নির্বাচিত জনপ্রতিনিধিদের সাক্ষাৎ পেত।
রাজউক ও ডিসিসির মধ্যে নানা বিষয়ে সমন্বয়হীনতা বিরাজমান। যেমন, কোনো ভবন অবৈধভাবে গড়ে ওঠার পর তা কে ভাঙবে, তা নিয়ে বিতর্কমুক্ত হতে পারেনি তারা। মহানগরের ডিটেইল্ড এরিয়া প্ল্যান বা ড্যাপ বাস্তবায়নে চারটি বড় প্রতিষ্ঠানকে আলাদাভাবে দায়িত্ব দেওয়া হয়েছিল। দেখা গেছে, প্রত্যেকেই আলাদা কৌশল ও ভাবনা থেকে এমনভাবে পরিকল্পনা করেছে, যা সমন্বয়হীনতা সৃষ্টি করে। এই মহানগরের নানামুখী উন্নয়নের সঙ্গে ৪০টির বেশি প্রতিষ্ঠান কাজ করছে। বহু ধরনের আইন রয়েছে। যার একটির সঙ্গে আরেকটি সামঞ্জস্যপূর্ণ নয়। সুতরাং মহানগরের বিভক্তিকরণের সঙ্গে বহু প্রশাসনিক প্রশ্নের ফয়সালা করতে হবে। তবে সবচেয়ে বড় চিন্তা দুই মহানগরে সমাজের সৎ ও যোগ্য লোকদের নির্বাচিত হওয়ার পথ সুগম করা। নির্বাচন কমিশনকে এ বিষয়ে এখনই ভাবতে হবে।
উন্নত গণতান্ত্রিক সমাজে জেরিম্যান্ডারিং ঘটলেও আমাদের মতো উদ্বেগ-উৎকণ্ঠা সৃষ্টি হয় না। কারণ, তারা আর যা-ই করুক, আনুগত্য বা অর্থের বিনিময়ে সেখানে মনোনয়ন বিকিকিনি হয় না। ঢাকা মহনগরেও সেটা আমরা দেখতে চাই না। মেয়র সাদেক হোসেন যখন তাঁর ক্ষমতাহীনতার কথা বলেন, তখন আমরা তাঁর গ্রহণযোগ্যতা দেখতে পাই। কারণ, রাজউক ও ডিসিসির মতো প্রতিষ্ঠানগুলো কেন্দ্রীয় সরকারের কঠোর নিয়ন্ত্রণে থাকায় স্বাধীনভাবে কোনো সিদ্ধান্ত নিতে পারছে না। এরও অবসান দরকার।
ঢাকা সিটি করপোরেশন
এবার চাই দুজন প্রধানমন্ত্রী!:
ঢাকার পর্বতপ্রমাণ সমস্যার কীভাবে সমাধান করতে হবে, বর্তমান সরকার তার একটা লাগসই পথ বের করেছে। সেটি হলো, ঢাকা সিটি করপোরেশনকে দুই ভাগ করে ‘ঢাকা উত্তর’ ও ‘ঢাকা দক্ষিণ’ নামে দুজন মেয়রের অধীনে ঢাকা সিটি করপোরেশনের পুনর্বিন্যাস। সরকারের পক্ষ থেকে বলা হয়েছে, এতে বিপুল জনসংখ্যা-অধ্যুষিত রাজধানী ঢাকার সমস্যা মোকাবিলা করা সহজ হবে।
সত্যিই, লাগসই সমাধান!! ঢাকা সিটি করপোরেশন তথা ঢাকাবাসীর সব সেবামূলক চাহিদা দুজন মেয়র মেটাতে পারলে বর্তমান সরকার বিরাট কৃতিত্বের দাবি করতে পারবে। এই সাফল্যের (যদি হয়) সূত্র ধরে সরকার বাংলাদেশের পর্বতপ্রমাণ সমস্যার সমাধানের জন্য ‘দুজন প্রধানমন্ত্রী’র প্রস্তাবও করতে পারে। বিপুল জনসংখ্যা-অধ্যুষিত বাংলাদেশের সমস্যার সমাধান যেহেতু একজন প্রধানমন্ত্রীর পক্ষে সম্ভব হচ্ছে না, কাজেই দুজন প্রধানমন্ত্রী হওয়াই ভালো হবে। বলা বাহুল্য, সংসদীয় নির্বাচনের মাধ্যমেই দ্বিতীয় প্রধানমন্ত্রী নির্বাচিত হবেন। সরকার ‘উপপ্রধানমন্ত্রী’ পদ সৃষ্টি করতে চাইলে আমি একমত হব না। কারণ, তাহলে তো সরকার ‘ডেপুটি মেয়র’ পদ সৃষ্টি করতে পারত। যেসব যুক্তিতে সরকার দুটি মেয়র পদ সৃষ্টি করছে, একই যুক্তিতে দুটি প্রধানমন্ত্রী পদও হতে পারে। হওয়া উচিত। বিপুল জনসংখ্যা ও সমস্যার সমাধান দুই ক্ষেত্রেই একই যুক্তি প্রযোজ্য।
আর ‘দুই প্রধানমন্ত্রী’ পদ সৃষ্টি করে দেশ শাসন করে যদি দেশের অবস্থার পরিবর্তন করা যায়, বহুমুখী সমস্যার সমাধান করা যায়, তাহলে বর্তমান সরকার, আওয়ামী লীগ ও প্রধানমন্ত্রী শেখ হাসিনা সারা বিশ্বে প্রশংসিত হবেন। সুশাসনের এ রকম মৌলিক মডেল আর কোনো দেশ দিতে পারেনি। এবার যুবলীগ শেখ হাসিনার ‘শান্তির মডেল’-এর সঙ্গে ‘প্রশাসনিক মডেল’-এর বার্তা নিয়েও পৃথিবীর নানা দেশে সফর করতে পারবে।
রাজধানী ঢাকার প্রশাসনব্যবস্থার দুর্বলতা, সিটি করপোরেশনের ক্ষমতা ও অর্থের সীমাবদ্ধতা নিয়ে গত দুই দশকে অসংখ্য সেমিনার হয়েছে। বহু লেখালেখি ও টিভি টক শোতে এ নিয়ে আলোচনা হয়েছে। বহু বিশেষজ্ঞ, রাজনীতিবিদ, গবেষক, নাগরিক সমাজের প্রতিনিধি এতে অংশ নিয়েছেন। স্থানীয় সরকার বিষয়ে আমার বিশেষ আগ্রহ আছে বলে এই বিষয়ের আলোচনায় আমি শ্রোতা হিসেবে অংশ নিই। মনে পড়ে না, কোন সভায় ঢাকার জন্য দুজন মেয়রের প্রস্তাব করা হয়েছে। কেউ করলেও তা সভায় গুরুত্ব লাভ করেনি। তবে দুজন ডেপুটি মেয়রের প্রস্তাব অনেকে করেছেন।
বর্তমান সরকারের মন্ত্রিসভা এ রকম একটি গুরুত্বপূর্ণ সিদ্ধান্ত কীভাবে নিল, তা আমি জানি না। কোনো গবেষণা, প্রকাশ্য জনমত জরিপ, ব্যাপক মতবিনিময়, সংসদে বিতর্ক, প্রধান বিরোধী দলের সঙ্গে আলোচনা—কিছুই চোখে পড়েনি। এটা তো আওয়ামী লীগের কোনো দলীয় সিদ্ধান্ত নয়। এটা খুব গুরুত্বপূর্ণ একটি প্রশাসনিক সিদ্ধান্ত। শুধু মন্ত্রিসভার সদস্যদের খেয়ালখুশিতে বা প্রধানমন্ত্রীর একক আগ্রহে (অন্যরা সুর মিলিয়েছে) এত বড় সিদ্ধান্ত নেওয়া ঠিক হয়নি। এটা গণতান্ত্রিক মনোভাব ও সুশাসনের অঙ্গীকারের প্রতিফলন নয়।
অনেকে বলতে পারেন, ‘দুই মেয়র কাজ করার আগেই তুমি এর সমালোচনা করছো কেন?’ খুব সংগত প্রশ্ন। আমি সমালোচনা করছি প্রধানত আমার বিবেচনা বোধ থেকে। দ্বিতীয়ত, আমি সমালোচনা করছি সিদ্ধান্ত গ্রহণের প্রক্রিয়াটি পার্টিসিপেটরি হয়নি বলে। কোনো বিশেষজ্ঞ এর পক্ষে কিছু বলেননি। বরং অন্য কথা বলেছেন, অন্য দেশে এমন ব্যবস্থা নেই। তা ছাড়া, ডিসিসির মূল সমস্যা মেয়র পদের সংখ্যায় নয়। মূল সমস্যা অন্যত্র এবং তা বহু। দুজন মেয়র নির্বাচিত হলেই মূল সমস্যাগুলো আপনাআপনি সমাধান হয়ে যাবে না। এ জন্যই আমি সমালোচনা করছি।
প্রথমে মন্ত্রিসভা বা একটি দায়িত্বপ্রাপ্ত কমিটিকে চিহ্নিত করতে হবে, ডিসিসির মূল সমস্যাগুলো কী কী? ডিসিসির কাছে জনগণের প্রত্যাশা কী কী? তারপর দেখতে হবে, এর সমাধান কী? সমাধানের ‘প্রস্তাব’ নিয়ে বিশেষজ্ঞসহ বিভিন্ন স্টেকহোল্ডারদের সঙ্গে মতবিনিময় করতে হবে। বেশির ভাগ স্টেকহোল্ডার যেসব বিষয়ে সম্মতি দেবেন, (শতভাগ একমত হওয়া সম্ভব নয়) সেগুলোই মন্ত্রিসভা বাস্তবায়ন করলে সঠিক কাজ হতো। বেশির ভাগ মহল দুই মেয়র পদ সমর্থন করবে, এটা আমার মনে হয় না। তবে করতেও তো পারে। সে ক্ষেত্রে দুই মেয়র পদ মেনে নেওয়া ছাড়া উপায় নেই।
আমাদের একক নেতানির্ভর ও দূষিত রাজনীতির একটা বড় সমস্যা হলো, তারা বিশেষজ্ঞ মতামত বা স্টেকহোল্ডারদের মতামত তোয়াক্কা করে না। তাদের বিশেষজ্ঞ হচ্ছে ‘দলীয় সেবাদাস বিশেষজ্ঞ’, যারা নেত্রীর সুরে কথা বলবে (দুই বড় দলের ক্ষেত্রেই এ কথা প্রযোজ্য)। স্বাধীন বিশেষজ্ঞ মতামত দুই দলই তেমন পছন্দ করে না। বড় দুটি দল কোনো বিষয়ে স্বাধীন মতামত জানতেও খুব আগ্রহী নয়।
সরকার যখন সিদ্ধান্ত নিয়েই ফেলেছে, তখন এর বাস্তবায়ন করা কঠিন হবে না। কারণ, এর বিরুদ্ধে কোনো আন্দোলন হবে না। এসব বিষয় নিয়ে খুব কম লোকই মাথা ঘামায়। এটা তো ঢাকা বিশ্ববিদ্যালয়ের ছাত্র-বেতন বাড়ার মতো বিষয় নয়। ক্যাম্পাস উত্তপ্ত হতে পারে, এমন কোনো সঠিক সিদ্ধান্তও মন্ত্রিসভা সাধারণত নেয় না। কারণ, তাঁরা জানেন, এর পরিণাম কী! ডিসিসির জন্য দুজন কেন, পাঁচজন মেয়রের পদ সৃষ্টি হলেই বা সংগ্রামী ছাত্রদের কী-ই বা এসে যায়। কাজেই প্রায় কোনো সোচ্চার প্রতিবাদ ছাড়াই (হরতাল, মিছিল, অগ্নিসংযোগ) এই সিদ্ধান্ত বাস্তবায়িত হবে।
বিষয়টা এখন সর্বত্র আলোচিত হচ্ছে, তাই আলোচনার সুবিধার্থে আমি ডিসিসির সমস্যা ও সমাধান সম্পর্কে কয়েকটি কথা বলতে চাই। এটা একটি বড় গবেষণার বিষয়। তবু কয়েক লাইনে বিষয়টা লিখছি শুধু পাঠককে সমস্যাটি সম্পর্কে প্রাথমিক ধারণা দেওয়ার জন্য। সমস্যাটি কত বড়, তা অনুধাবন করার জন্য।
ঢাকা সিটি করপোরেশন একটি ঢাল-তলোয়ারবিহীন নিধিরাম সর্দার। কিছু উন্নয়নমূলক কাজ ও নগরের পরিষ্কার-পরিচ্ছন্নতা ছাড়া বড় মাপের কোনো কাজ করার ক্ষমতা ও বাজেট ডিসিসির নেই। ঢাকা শহরের মানুষকে নানামুখী সেবা দেওয়ার জন্য ৫৬টি প্রতিষ্ঠান কাজ করছে। এই ৫৬টি প্রতিষ্ঠান ১০টি মন্ত্রণালয়ের অধীন। এর কোনোটির ওপর ডিসিসির কোনো নিয়ন্ত্রণ নেই। বিভিন্ন সংস্থা বিভিন্ন মন্ত্রণালয়কে জবাবদিহি করে। কারও ওপর মেয়র খবরদারি করতে পারেন না। কাজেই ঢাকার মানুষকে সেবা দেওয়ার কোনো একক ‘কর্তৃপক্ষ’ গড়ে ওঠেনি। মেয়রের ওপর রয়েছে মন্ত্রণালয় ও মন্ত্রী। মন্ত্রীও নির্বাচিত, মেয়রও নির্বাচিত। মন্ত্রী ওই মন্ত্রিত্বের জন্য নির্বাচিত নন। মেয়র মেয়র পদের জন্য নির্বাচিত। অথচ এই ‘নির্বাচিত’ মেয়র মন্ত্রীর অধীন। অদ্ভুত ব্যবস্থা!
রাজউক, ওয়াসা, ডেসা, পুলিশ, সড়ক বিভাগ নগরের কয়েকটি গুরুত্বপূর্ণ বিভাগ। অথচ এর একটির ওপরও মেয়রের কর্তৃত্ব নেই। মেয়রের কথা শুনতে তারা বাধ্য নয়। তারা জবাবদিহি করে ভিন্ন ভিন্ন মন্ত্রণালয়ে।
ডিসিসির বাজেট আর লোকবলও সীমিত। এক কোটি ২০ লাখ মানুষকে সেবা দিতে হলে যে বাজেট, লোকবল, শাখা অফিস, ডেপুটি মেয়র (অন্তত দুজন) ও প্রযুক্তিগত সুবিধা দরকার, তার ২৫ শতাংশও ডিসিসির নেই। এক কোটিরও কম লোকসংখ্যা নিয়ে পৃথিবীতে বহু দেশ আছে। তাদের প্রেসিডেন্ট, প্রধানমন্ত্রীও আছে। বিরাট বাজেট আছে। তার তুলনায় ঢাকার অবস্থা কী? লোকসংখ্যা কিন্তু অনেক দেশের মতোই। আমরা কি রাজধানী ঢাকাকে একটি ‘দেশের’ মতো করে ভাবতে পেরেছি? আমাদের ভাবনারও এত দৈন্য যে আমরা রাজধানী ঢাকাকে তার প্রত্যাশিত অবয়বে ভাবতে পারি না। এই ভাবনার অভাব ও অতিমাত্রায় কেন্দ্রশাসিত প্রশাসনব্যবস্থায় অভ্যস্ত বলে আমরা ঢাকার জন্য আলাদা প্রশাসনিক ব্যবস্থাপনার কথা চিন্তা করি না বা করতে পারি না। এটা একটা বড় মনস্তাত্ত্বিক সমস্যা।
রাজধানী ঢাকাকে যদি একটি গতিশীল শহরে রূপান্তর করতে হয়, যদি আগামী ৫০ বছরের লক্ষ্য নিয়ে এর পরিকল্পনা, ডিজাইন, অবকাঠামো নির্মাণ করতে হয়, এক কোটি ৫০ লাখ লোককে (ভবিষ্যতে) সুষ্ঠুভাবে সেবা দেওয়ার জন্য সব সেবামূলক প্রতিষ্ঠানকে ঢেলে সাজাতে হয়, তাহলে ঢাকার প্রশাসনিক কাঠামো নিয়ে গবেষণা, মতামত বিনিময়, বিশেষজ্ঞ পরামর্শ ও বিদেশের কয়েকটি বড় শহরের প্রশাসনিক ব্যবস্থা স্টাডি করা দরকার। আমাদের কাছাকাছি দিল্লি (দিল্লির একজন মুখ্যমন্ত্রী রয়েছেন), মেট্রো ম্যানিলা ও টোকিও শহর আমরা পর্যবেক্ষণ করতে পারি। এই তিনটি শহর পর্যবেক্ষণ করলেই আমরা ঢাকার জন্য অনেক ধারণা পাব। নতুন করে গবেষণাও করতে হবে না।
এই ইস্যুতে মিলিয়ন ডলার প্রশ্ন হলো: ঢাকার প্রশাসনিক প্রধান কে হবেন—এ ব্যাপারে বিশেষজ্ঞদের মধ্যে বিভিন্ন মত রয়েছে। মতগুলো হলো: (১) রাজধানী ঢাকা পরিচালিত হবে ‘সিটি গভর্নমেন্ট’ দ্বারা। প্রতিটি সেবা সংস্থা এই সরকারের অধীনে থাকবে। (২) ঢাকার জন্য একজন মেয়র, দুজন ডেপুটি মেয়র থাকবেন। (৩) ঢাকার প্রশাসনিক প্রধান হবেন রাজধানীবিষয়ক একটি মন্ত্রণালয়ের মন্ত্রী (মনে রাখা দরকার, দিল্লির একজন মুখ্যমন্ত্রী আছেন। মন্ত্রী আরও ছোট পদ)। (৪) মেয়রকে মন্ত্রীর মর্যাদা দিয়ে সব সেবামূলক প্রতিষ্ঠান ডিসিসির অধীনে রাখতে হবে।
আলাপ-আলোচনা ও অন্যান্য দেশের অভিজ্ঞতার আলোকে এই সমস্যার সমাধান বের করতে হবে। তবে দুজন কেন, ১০ জন ক্ষমতাহীন মেয়র দিয়েও ঢাকার বহুমুখী সমস্যার সমাধান করা সম্ভব নয়।
ডিসিসির বর্তমান মেয়র সাদেক হোসেন খোকা ডিসিসি সংস্কারের ব্যাপারে গত আড়াই বছরে এ ব্যাপারে নানা কাজ করতে পারতেন। গবেষণা, মতামত বিনিময় ও স্টাডি ট্যুরের কাজটা এত দিনে সম্পন্ন করতে পারতেন। তিনি বর্তমান সরকার, বিরোধী দল, জাতীয় সংসদ ও জনগণের সামনে একটি কার্যকর সিটি গভর্নমেন্টের রূপরেখা দিয়ে যেতে পারতেন। সেই কাজটি তিনি করলেন না। সরকার তাঁর (অনেকের মতামতসমৃদ্ধ) রূপরেখা গ্রহণ হয়তো করত না। কিন্তু তাঁর রিপোর্টে যদি যুক্তি থাকত এবং বাস্তবসম্মত সুপারিশ হতো, তাহলে জনগণ তা গ্রহণ করত। এটা কম সাফল্য হতো না। কিন্তু তিনি সে পথে যাননি।
এখন প্রধানমন্ত্রী, মন্ত্রিসভা ও স্থানীয় সরকার মন্ত্রণালয়ের কোর্টে বল। তাঁরা কীভাবে খেলবেন, জনগণ তা দেখার প্রতীক্ষায়।
তাই বলে নাগরিক সমাজের চুপ করে থাকা উচিত হবে না। ওসমানী উদ্যানের কয়েকটি গাছ রক্ষার জন্য যদি নাগরিক সমাজ আন্দোলন করতে পারে, তাহলে সেই তুলনায় ঢাকা সিটি করপোরেশন তথা ঢাকার প্রশাসনিক ব্যবস্থা অনেক বড় ইস্যু নয় কি? আসুন, এ নিয়ে জনমত তৈরি করি।
মুহাম্মদ জাহাঙ্গীর: উন্নয়নকর্মী ও কলাম লেখক।
যুক্তি তর্ক গল্প
ক্ষমতার বৃত্তে বাঁধা পড়ছে আওয়ামী লীগ:
দেশে রাজনৈতিক অস্থিরতার পদধ্বনি শোনা যাচ্ছে। জোরেশোরেই শোনা যাচ্ছে। আমাদের নব্বই-পরবর্তী গণতান্ত্রিক আমলে প্রধান বড় দুই দলের মধ্যেই ক্ষমতার অদল-বদল ঘটেছে। নিয়ম করে প্রতি নির্বাচনেই এই পরিবর্তন ঘটেছে। উভয় দলই বিরোধী দলে অবস্থানের সময় মোটামুটি একই রকম ভূমিকা পালন করে চলেছে, যা পরবর্তী নির্বাচনে ক্ষমতায় যাওয়া নিশ্চিত করার জন্য মরিয়া তৎপরতার বহিঃপ্রকাশ। এতে গণতন্ত্রের বিকাশ রুদ্ধ থাকছে, দেশের অর্থনৈতিক বিকাশ ব্যাহত হচ্ছে এবং সামগ্রিকভাবে মানুষের দুর্ভোগ বেড়ে চলেছে।
বিরোধী দলে থাকলে দুই বড় দলের আচরণ প্রায় একই রকম হলেও সরকার গঠন করার পর তাতে কিছু পার্থক্য থাকছে। বিএনপি গতবার সরকারে এসেছিল জামায়াতকে সহযোগী করে। তার পাশাপাশি তারা বাংলা ভাই, জেএমবি ও হুজির মতো জঙ্গি সংগঠনকে মদদ দিয়েছিল। সে সময় দেশে একুশে আগস্টের মতো মারাত্মক গ্রেনেড হামলা ছাড়াও যশোরে উদীচীর সম্মেলনে, ঢাকায় ছায়ানটের নববর্ষের অনুষ্ঠানে, নেত্রকোনায় সিনেমা হলে এবং সারা দেশে একযোগে বোমাবাজির ঘটনাসহ ব্যাপক জঙ্গি তৎপরতা চলেছে। বাংলাদেশ হয়ে পড়েছিল জঙ্গিদের অভয়াশ্রম এবং পাকিস্তানের সামরিক গোয়েন্দাদের ঘাঁটি। এ ছাড়া হাওয়া ভবনের কীর্তি এবং তারেক জিয়া ও তাঁর সাঙ্গপাঙ্গদের বিকল্প সরকার চালানোর ঘটনা মানুষ এখনো ভোলেনি।
আওয়ামী লীগের সরকার জঙ্গিবিরোধী স্পষ্ট অবস্থান নিয়েছে, বঙ্গবন্ধুর খুনি ও জঙ্গিদের বিচার এবং অনেকের শাস্তি কার্যকর করেছে। এ ছাড়া পাকিস্তানি সামরিক গোয়েন্দাদের তৎপরতা বন্ধ করেছে। প্যারালাল সরকার চালানোও বন্ধ হয়েছে। গত তিন বছরে দেশে জঙ্গিদের তৎপরতা বন্ধ রয়েছে। গ্রেনেড-বোমা হামলার ঘটনাও ঘটেনি।
মুশকিল হচ্ছে, এটুকুতে বাংলাদেশের চলছে না, মানুষেরও চলছে না। আওয়ামী লীগের কাছে মানুষের প্রত্যাশা এমনিতেই বেশি। এবার আরও একটু বেশি। কারণ, বিএনপির গত আমলে জঙ্গিবাদী তৎপরতা, দুর্নীতি ও দুঃশাসন মিলে মানুষ এত অতিষ্ঠ ছিল যে কেবল এর থেকে মুক্তি চায়নি, স্থায়ীভাবে ব্যর্থতার বৃত্ত থেকে বাংলাদেশের মানুষ বেরিয়ে আসতে চেয়েছে। সে কারণেই তারা নির্বাচনে বিএনপির দিক থেকে প্রায় সম্পূর্ণই মুখ ফিরিয়ে নিয়েছিল। ফলে বিপুলভাবে বিজয়ী সরকারের ব্যর্থতা মানুষের কাছে কাম্য নয়।
কেবল কাম্য নয় বললেও ভুল হবে। মানুষ ঠিক ভাবতে পারছে না আওয়ামী লীগ ব্যর্থ হলে, ক্ষমতায় পুনরায় বিএনপি-জামায়াত জোট এলে তাদের ভূমিকা কী হবে, দেশের ভবিষ্যৎই বা কোন দিকে যাবে?
এযাবৎ আওয়ামী লীগ তার জঙ্গিবিরোধী ও মুক্তিযুদ্ধের চেতনা বিকাশের এজেন্ডা পূরণের সাফল্যের কথা বলতে পারবে। যুদ্ধাপরাধীদের বিচার শুরু হওয়ায় এ বিষয়ে মানুষ আশ্বস্ত বোধ করছে।
কিন্তু জনগণের আদালতে যেকোনো সরকারের বিচারে সম্ভবত শেষ পর্যন্ত দ্রব্যমূল্য, আইনশৃঙ্খলা পরিস্থিতি ও নাগরিক জীবনে স্বস্তি-শান্তিই প্রাধান্য পেয়ে থাকে। জিনিসের দাম বাড়তে থাকল, ধনী-দরিদ্রের ব্যবধান বাড়ছেই, গ্যাস-বিদ্যুৎ পরিস্থিতির আশানুরূপ উন্নতি নেই, দুর্নীতি আগের মতোই চলছে। বিরোধী দলকে সংসদ বা অন্যান্য কাজে অংশগ্রহণের সুযোগ দিতে সরকারের অনীহা সুস্পষ্ট, একদলীয় ও এক ব্যক্তির শাসনই প্রকট রূপ ধারণ করছে। এর ফলে রাজনীতি সংঘাতের দিকে যাচ্ছে। বিএনপি-জামায়াত নির্বাচনের পরের হারানো অবস্থান যেন ফিরে পেতে শুরু করেছে। এসব আলামতে মানুষ উদ্বিগ্ন হচ্ছে ও বিরক্ত বোধ করছে।
পদ্মা সেতু কেলেঙ্কারি, স্টক মার্কেট ব্যবস্থাপনায় ব্যর্থতা, বিশ্বব্যাংক ও উন্নয়ন-সহযোগীদের সঙ্গে সম্পর্কের টানাপোড়েন এবং নাগরিক সমাজের মতামতের প্রতি উপেক্ষা সরকারের জন্য সংকট গভীরতর করছে। সরকার অতি আত্মবিশ্বাসী হয়ে তাদের পক্ষের মানুষের মতামতের তোয়াক্কাই করছে না। এটি সরকারের জনবিচ্ছিন্নতা তৈরি করে, যার প্রতিক্রিয়া নির্বাচনে দেখা যাবে বলে আশঙ্কা হয়। ক্ষমতায় বসে সব সময় জনপ্রতিক্রিয়ার ধরনগুলো বোঝা যায় না।
বাজার ও বাস্তবতা মিলে মানুষের মনে সরকারের সাফল্য-ব্যর্থতা নিয়ে প্রশ্ন দেখা দিয়েছে। বিএনপির মধ্য ও নিম্ন পর্যায়ের নেতাদের বক্তব্যে প্রতিহিংসার ভাব স্পষ্ট। তাঁরা খালেদা জিয়ার কাছে তালিকা দিয়েছেন ক্ষমতায় এসে কাকে কাকে ডান্ডাবেড়ি পরাতে হবে। তার মধ্যে সাজেদা চৌধুরী, মতিয়া চৌধুরীর মতো নারী ও প্রকৃত রাজনৈতিক নেতারাও রয়েছেন। অর্থাৎ আওয়ামী লীগ জামায়াতের দ্বিতীয় সারির নেতাকে ডান্ডাবেড়ি পরালে তার প্রতিশোধ নেওয়া হবে আওয়ামী লীগের প্রথম সারির নেতাদের ডান্ডাবেড়ি পরিয়ে। প্রতিশোধের আগুন সব সময়ই মারাত্মক। আর দলীয় নেত্রী যখন এই প্রতিহিংসার মনোভাবে সায় দেন, প্রশ্রয় দিয়ে কথা বলেন, তখন দেশের ভবিষ্যৎ নিয়ে দুশ্চিন্তায় পড়তেই হয়।
প্রতিহিংসার রাজনীতির দায় বিএনপির ঘাড়ে চাপিয়ে দেওয়া যায়, কিন্তু তাতে তো দেশের মুক্তি নেই, মানুষের কল্যাণ নিশ্চিত হবে না। মানুষ আওয়ামী লীগের কাছ থেকে আরও পরিণত ও প্রজ্ঞাপূর্ণ রাজনীতি আশা করছে, যা ব্যাপক মানুষের ঐক্য প্রতিষ্ঠা করে প্রতিহিংসাপরায়ণ জঙ্গিবাদী, দেশদ্রোহী রাজনীতিকে দুর্বল করে ফেলবে। আইনি ও পুলিশি ব্যবস্থার মাধ্যমে অপরাধে লিপ্ত জঙ্গি, ধর্মান্ধ ও দুর্নীতিগ্রস্ত রাজনীতিকে হয়তো শায়েস্তা করা যায়। কিন্তু পাশাপাশি যদি দেশে সুস্থধারার গণতান্ত্রিক রাজনীতির বাতাবরণ তৈরি করা না যায়, তাহলে এই বৃত্ত থেকে দেশ বের হতে পারবে না। বরং সমগ্র রাজনীতিতেই এই দূষণ ছড়াতে থাকবে, যার বাইরে আওয়ামী লীগও থাকতে পারছে না। রাজনৈতিক অগ্রগতি তখনই হবে যখন সন্ত্রাস, দুর্নীতি ও জঙ্গিবাদী রাজনীতির সম্পর্কে মোহ, বিভ্রান্তি ও বিশ্বাস কেটে যাবে। সেটা কেবল আইনি ও পুলিশি ব্যবস্থায় ঘটবে না, সুস্থ রাজনীতির মাধ্যমেই হবে। কিন্তু ক্ষমতায় আসার পর আওয়ামী লীগ অভ্যন্তরীণভাবে কেবল সভানেত্রী-কেন্দ্রিক হুকুম তামিলের দলে পরিণত হয়েছে। আর প্রধান বিরোধী দলের সঙ্গে চলছে শুধুই বিরোধিতার কথাবার্তা, বিষোদগার, লাগামহীন সমালোচনা। আর সারা দেশে ক্ষমতাসীন দলের পক্ষে চলছে ক্ষমতার দাপটের প্রকাশ। এভাবে চলতে চলতে আওয়ামী লীগের নিজস্ব রাজনীতি স্তিমিত হয়ে পড়েছে। অবস্থা দেখে মনে হচ্ছে, নেতা-কর্মীদের কোনো রাজনৈতিক এজেন্ডা নেই। যে রাজনীতি আওয়ামী লীগের, তা মাঠপর্যায়ে জাগিয়ে রাখছে, চালিয়ে যাচ্ছে কিছু সামাজিক সংগঠন, যেমন—ঘাতক দালাল নির্মূল কমিটি বা সেক্টর কমান্ডারস ফোরাম, কিছু সাংস্কৃতিক সংগঠন, যেমন—বিভিন্ন সাংস্কৃতিক জোট, এমনকি কিছু বামপন্থী দল।
আওয়ামী লীগের নেতা-কর্মীদের বড় অংশ ক্ষমতার লাভে ভাগ বসানোর কাজে ব্যস্ত। বিভিন্ন জায়গায় দখল, অবৈধ ব্যবসা, দুর্নীতিতে জড়িয়ে পড়ছে, কোথাও কোন্দলে জড়াচ্ছে, যা মারামারি-খুনোখুনি পর্যন্ত গড়াচ্ছে। এর নেতিবাচক প্রভাব পড়ছে পুলিশসহ প্রশাসনের বিভিন্ন স্তরে। দুর্নীতি, অপরাধ ও কোন্দল রাজনীতিহীন দলীয় পরিবেশকে আরও দূষিত করছে। যেন নিজের অজান্তে প্রতিপক্ষের ব্যক্তিকেন্দ্রিক ক্ষমতাভিত্তিক রাজনীতিহীনতার ছকে পা দিয়েছে আওয়ামী লীগ।
বাংলাদেশে অতিরাজনীতির অভিযোগ শোনা যায়। অর্থাৎ সব ক্ষেত্রেই রাজনৈতিকীকরণ হচ্ছে। আদতে হচ্ছে দলীয়করণ, বাধাগ্রস্ত হচ্ছে প্রকৃত সুস্থ রাজনীতি। আওয়ামী লীগের মতো জনসম্পৃক্ত দল এখন কেন্দ্রীভূত নেতৃত্বের এক স্থবির দল, যার কোনো রাজনৈতিক কর্মসূচি নেই।
এ অবস্থায় দুর্নীতি, দ্রব্যমূল্য, বিদ্যুৎ, আইনশৃঙ্খলা পরিস্থিতির উন্নতি ব্যাহত হচ্ছে। বরং ক্ষমতাসীনদের ছত্রচ্ছায়ায় দখল, অবাঞ্ছিত কর্তৃত্বের যেসব ঘটনা ঘটে চলেছে, তা জনমনে তীব্র বিরূপ প্রতিক্রিয়া সৃষ্টি করছে। মানুষের মনে হতাশা জমছে, ভবিষ্যৎ নিয়ে আশঙ্কা বাড়ছে। অথচ দলীয় নেতা, মন্ত্রী, সাংসদ—সবাই কেবল গা-জোয়ারি কথা বলছেন, তাতে সংঘাতের হাওয়া তপ্ত হচ্ছে দেশে। বিরোধী দল মাঠ গরম করার ও মাঠ অধিকার করার সুযোগ পাচ্ছে।
আওয়ামী লীগের নেতৃত্ব রাজনীতির লাগাম টেনে ধরেছেন ঠিকই, কিন্তু দলীয় নেতা-কর্মীদের ক্ষমতার অপব্যবহার বা দুর্নীতির রাশ টানতে পারছেন না। মানুষ বিএনপির দুর্নীতির কথা জানে, কিন্তু দেখা গেছে, বর্তমান বাস্তবতা অসহনীয় মনে হলে তারা অন্য যে বিকল্প পায়, তাকেই ক্ষমতায় পাঠায়। ১৯৯১ থেকে এ পর্যন্ত এটাই ঘটেছে। বাংলাদেশের মানুষের এই মনস্তত্ত্বটা বোঝা দরকার। আর দেশের ভবিষ্যৎ, গণতান্ত্রিক ব্যবস্থার ভবিষ্যৎ চিন্তা করে সরকারেরও নিজের দায়িত্ব ঠিক করা উচিত। সেই সঙ্গে দলকে ক্ষমতার বৃত্তে আবদ্ধ না করে রাজনৈতিক কর্মসূচি পালনের মাধ্যমে জনতার সঙ্গে রাখতে হবে।
আবুল মোমেন: কবি, প্রাবন্ধিক ও সাংবাদিক।
বিরোধী দল সংসদে তাদের কথা বলুক
নেতা-নেত্রীদের বাগ্যুদ্ধ:
রাজনৈতিক নেতৃত্বের কাছে জনগণ বরাবরই দায়িত্বশীল আচরণ ও বক্তব্য প্রত্যাশা করে। কেননা, তাঁরাই দেশ পরিচালনা করে থাকেন। তাঁদের কর্মকাণ্ডের ওপরই দেশের ভবিষ্যৎ নির্ভর করে। রাজনৈতিক মত ও পথের পার্থক্য সত্ত্বেও তাঁরা দেশ ও জনগণের কল্যাণে সব শক্তি নিয়োগ করবেন, এটাই সবাই আশা করে।
দুঃখজনক হলেও সত্য, সম্প্রতি শীর্ষ রাজনৈতিক পর্যায় থেকে এমন সব বক্তব্য এসেছে, যা অনাকাঙ্ক্ষিত ও অনভিপ্রেত। বিরোধীদলীয় নেতা খালেদা জিয়া সিলেটের জনসভায় প্রধানমন্ত্রীর ধর্মবিশ্বাস নিয়ে কটাক্ষ করে বক্তব্য দিয়েছেন, যার প্রতিবাদ এসেছে আওয়ামী লীগের কাছ থেকে। এখানেই ঘটনার ইতি ঘটেনি। প্রধানমন্ত্রী শেখ হাসিনা আরেক জনসভায় বিরোধীদলীয় নেতার বক্তব্যের জবাবে এমন কিছু বলেছেন, যা আরও বিতর্কের জন্ম দিয়েছে। বিরোধীদলীয় নেতা বিবৃতি দিয়ে প্রধানমন্ত্রীর বক্তব্যের প্রতিবাদ করেছেন। জবাবে আওয়ামী লীগের পক্ষ থেকে পাল্টা বক্তব্য এসেছে। দুই পক্ষই অযথা বাগ্যুদ্ধে নেমে পড়েছে।
আমাদের স্পষ্ট বক্তব্য হলো, কোনো রাজনৈতিক দল বা নেতার এমন কিছু বলা উচিত নয়, যা ব্যক্তিগত আক্রমণের পর্যায়ে পড়ে। নেতা-নেত্রীরা তাঁদের বক্তৃতা-বিবৃতিতে নিজেদের রাজনৈতিক দর্শন ও উন্নয়ন নীতি তুলে ধরবেন। প্রতিপক্ষের ভুলত্রুটির সমালোচনা করবেন। কিন্তু তা কোনোভাবেই শালীনতা বা শিষ্টাচারের সীমা লঙ্ঘন করবে না।
মনে রাখা প্রয়োজন, নব্বইয়ে সামরিক স্বৈরতন্ত্রের পতনের পর থেকে আওয়ামী লীগ ও বিএনপিই পালাক্রমে দেশ শাসন করে আসছে, যার লক্ষ্য ছিল রাজনীতি ও সমাজে গণতান্ত্রিক ব্যবস্থা সুদৃঢ় করা। এ ক্ষেত্রে সাফল্যের কৃতিত্ব এবং ব্যর্থতার দায়ও তাদের ভাগ করে নিতে হবে। কেবল সব দায় প্রতিপক্ষের ওপর চাপিয়ে আত্মরক্ষার সুযোগ নেই। আমরা নেতা-নেত্রীদের কাছ থেকে সুরুচি, শালীনতা ও সংযমই আশা করি। কারও ধর্মবিশ্বাস কিংবা ব্যক্তিগত জীবন নিয়েও কটাক্ষ কাম্য নয়।
গণতান্ত্রিক ব্যবস্থায় জাতীয় সংসদই হওয়া উচিত রাজনীতির কেন্দ্রবিন্দু। সেখানেই নেতা-নেত্রীরা যুক্তিতর্কের মাধ্যমে দেশ পরিচালনার সর্বোত্তম নীতি-পরিকল্পনা গ্রহণ করবেন। কিন্তু বিরোধী দল সংসদে অনুপস্থিত থাকলে সেটি কী করে সম্ভব হবে? বিরোধী দলের চিফ হুইপ জয়নুল আবদিন ফারুক শনিবার বলেছেন, ‘তাঁরা সংসদে যাওয়ার চিন্তাই করছেন না।’ এ ধরনের চিন্তাভাবনা গণতন্ত্রের পরিপন্থী। স্পিকার নিরপেক্ষভাবে সংসদ চালাচ্ছেন না বলে অভিযোগ করেছেন তিনি। তাঁর বক্তব্যের যথার্থতা প্রমাণের জন্যও তাঁদের সংসদে যেতে হবে।
আমরা এমন একটি গণতান্ত্রিক ব্যবস্থা চাই, যেখানে জাতীয় সংসদ সরকারি ও বিরোধী দলের উপস্থিতিতে প্রাণবন্ত থাকবে। ভোটাররা প্রতিনিধিদের মাধ্যমে সেখানে তাঁদের বক্তব্য তুলে ধরার সুযোগ পাবেন। প্রতিটি সাংবিধানিক প্রতিষ্ঠান স্বাধীনতা ও স্বাতন্ত্র্য বজায় রেখে অর্পিত দায়িত্ব পালন করতে পারবে। আমরা এমন একটি গণতান্ত্রিক ব্যবস্থা চাই, যেখানে রাজনৈতিক নেতৃত্ব ব্যক্তিগত আক্রমণ পরিহার করে দেশ ও জাতির কল্যাণে নিজেদের নিয়োজিত রাখবেন। ব্যক্তি, দল ও গোষ্ঠীর ওপর দেশ ও জনগণকে স্থান দিতে হবে। তাঁদের কাছে বাগ্যুদ্ধ নয়, বাকসহিষ্ণুতাই প্রত্যাশিত।
সময়ের প্রতিবিম্ব
দলের দোহাই শামীমের, নেত্রীর দোয়া আইভীর:
দুই সপ্তাহ ল্যাবএইড হাসপাতালের কেবিনে শুয়ে থাকায় লেখালেখি হয়নি, টেলিভিশনে বকবকানি বন্ধ ছিল। তবে প্রায় সব দৈনিক পত্রিকা পড়ার আর চ্যানেলে খবর-মন্তব্য শোনার অফুরন্ত সময় পেয়েছি। দুই গণমাধ্যমেই অনেক খবরের মধ্যে প্রাধান্য পেয়েছে খালেদা জিয়ার রোডমার্চ আর প্রধানমন্ত্রীর বিভিন্ন সমাবেশে দেওয়া ভাষণ। তবে সব ছাপিয়ে প্রতিদিনই আলোচিত প্রধান খবর ছিল নারায়ণগঞ্জের সিটি করপোরেশনের নির্বাচনী প্রচারণার খুঁটিনাটি। পত্রিকার খবরের বিচিত্র সব শিরোনাম আগাম জানান দিচ্ছে, কোন প্রার্থীর মতলব কী, কে নির্বাচনের ফল ঘোষণার আগেই পাঁচ হাজার ভোটে জেতার ব্যবস্থা করে রেখেছে। কোনো এক প্রার্থীর অভিযোগ আভাস দিয়েছে নারায়ণগঞ্জে প্রশাসনের ভূমিকা কী হতে পারে। আরও ছাপা হচ্ছে নির্বাচন নিয়ে নারায়ণগঞ্জবাসীর উদ্দীপনা আর সন্ত্রাস নিয়ে উদ্বেগের সম্ভাব্য খবর। একটি খবরের মনকাড়া শিরোনামটি দিয়েছে প্রথম আলো—‘নেতার শামীম জনতার আইভী’। বার্তা বিভাগের যিনি মানানসই শিরোনামে এককথায় বহু কথা বলে প্রার্থীদের অবস্থান বুঝিয়ে দিয়েছেন, তাঁকে অভিনন্দন।
পত্রিকা পড়া এবং খবর শোনা ছাড়াও নারায়ণগঞ্জের নির্বাচন সম্পর্কে রোগশয্যায় শুয়ে অনেক খোঁজখবর নিয়েছি। আগে একটি প্রতিবেদনে এর কারণ ব্যাখ্যা করেছি। পাঠকদের হয়তো প্রতিবেদনটির বক্তব্য স্মরণে আছে, তবু পুনর্ব্যক্ত করছি। আগামী সাধারণ নির্বাচন যদি দলীয় সরকারের পরোক্ষ তত্ত্বাবধানে হয় তবে কেমন হবে, সেটির আগাম আভাস পাওয়া যাবে নারায়ণগঞ্জের নির্বাচনে। জনপ্রতিনিধিত্ব আইন অনুসারে, স্থানীয় নির্বাচনে কোনো দল প্রার্থী দিতে পারেন না। তাই নির্বাচনী বিধিকে পাশ কাটানোর জন্য আওয়ামী লীগের নেতৃত্বের একটি অংশ বলেছেন ‘মনোনয়ন’ নয়, দলীয় ‘সমর্থন’ দেওয়া হয়েছে। নির্বাচন কমিশন তাঁদের ‘সতর্ক’ করেনি, যেমনটি করেছিল সাংসদ নাসিম ওসমানকে ভাইয়ের পক্ষে নির্বাচনী তৎপরতার দায়ে। অপরদিকে, একই প্রার্থীর দলীয় সমর্থক বলে পরিচয় দেওয়া আওয়ামী লীগের নেতাদের শুধু ‘অনুরোধ’ করেছেন। মৃদু তিরস্কার করে বলেছেন, ভবিষ্যতে এমনটি করবেন না। বলা বাহুল্য, আওয়ামী লীগের কতিপয় নেতা আর সাংসদ নাসিম ওসমান সতর্কবাণী আর অনুরোধকে পাত্তাই দিচ্ছেন না। উদ্বিগ্ন দুই প্রার্থীর অনুরোধে একটুখানি সাড়া দিয়ে প্রশাসনিক রদবদলও শুধু নমঃ নমঃ করে সেরেছেন।
রদবদল নিয়ে দুই প্রার্থী বলেছেন, জেলা প্রশাসককে অপসারিত নয়, দূরে সরিয়ে দিয়ে তাঁরই বশংবদ একজনকে তাঁর যা করার করতে রেখে গেছেন। তাঁরা উদ্বেগ প্রকাশ করে বলেছেন, চারটি থানায় আছেন একজন প্রার্থীর দীর্ঘদিনের বশংবদ কর্মকর্তা। কী হবে নির্বাচনের দিন তাঁদের ভূমিকা, তা অনুমান করে তাঁরা দুশ্চিন্তাগ্রস্ত। পত্রিকার খবর হচ্ছে, অতি উৎসাহী হয়ে পুলিশ আইভীর পোস্টার ছিঁড়ছে। নির্বাচন কমিশনের কর্মকর্তারা শুধু নালিশই শুনে যাচ্ছেন। জনতার দাবি মেনে নির্বাচন কমিশন শেষ পর্যন্ত সেনা মোতায়েন করার সিদ্ধান্ত নিয়েছে। মোতায়েন মানে ‘স্ট্রাইকিং ফোর্স’, কেন্দ্রের বাইরের সন্ত্রাস বা সন্ত্রাস প্রতিরোধ করবে। দুই প্রার্থী বলছেন যা ঘটার তা তো ঘটবে ভেতরে। তাঁদের ব্যাখ্যা, সেখানে ব্যালট ছিনতাই, এজেন্টদের হুমকি দেওয়া ইত্যাকার অঘটন রোধের দায়িত্বে থাকবেন একজন প্রার্থীর দীর্ঘদিনের অনুগ্রহভাজন সুবিধাভোগী কতিপয় স্থানীয় প্রশাসনিক আর পুলিশ কর্মকর্তা। তাঁরা এখনই স্কেল আর ফিতা দিয়ে শুধু আইভীর পোস্টারের মাপজোখ করছেন। শামীমের বড় পোস্টারের নিচ দিয়ে মাথা সরিয়ে হেঁটে যাচ্ছেন। এতসবের মধ্যে একটি খবর পড়ে মজা পেলাম। আইভীর পোস্টার ছেঁড়ার অভিযোগের জবাবে শামীম বলেছেন, এসব বৃষ্টিতে ভিজে ছিঁড়ে গেছে। তাহলে প্রকৃতিও পক্ষপাতিত্ব করছে—আইভীর প্রতি বৈরী, তাই শুধু বেছে বেছে তাঁর পোস্টারগুলো ভিজিয়ে দিচ্ছে!
বিভিন্ন সূত্রে আরও অনেক খবর হাসপাতালে শয্যাশায়ীর কাছে পৌঁছেছে। এমনি একটি অকিঞ্চিৎকর খবর হলো, নারায়ণগঞ্জে মেশিনে ভোট দেওয়া পদ্ধতিটি নিয়ে মৃদু আপত্তি। নির্বাচন কমিশনের আমন্ত্রণে আগেই ইলেকট্রনিক ভোটিং মেশিনের (ইভিএম) ব্যবহারের মহড়া দেখেছি। আমি তাদের বলেছিলাম, নতুন ভালো কিছু করতে গেলে এমন খুঁতখুঁতি শুনতে হয়। যেমন সত্তরের নির্বাচনেই অমুক মার্কা বাক্সে ব্যালটের বদলে এল ব্যালট পেপারে অমুক মার্কায় ছাপ দেওয়ার ব্যবস্থা। সেদিন যাঁরা আপত্তি করেছিলেন, তাঁরাই বিপুল ভোটে জয়লাভ করেছিলেন। তাই ছহুল-সাখাওয়াত ভাইদের বলেছিলাম, ‘করে ফেলেন। অন্তত পদ্ধতিটির একটি যাচাই তো করা হবে।’ তার পরও যন্ত্রটির স্থাপনা নিয়ে একটি পত্রিকার ছোট্ট খবর আমাকে বিভ্রান্তিতে ফেলেছে। নারায়ণগঞ্জ থেকে আমাকে দেখতে হাসপাতালে এসেছিলেন বহুদিনের পরিচিত তোলারাম কলেজের একজন আইভীভক্ত অধ্যাপক। ইভিএম নিয়ে আলোচনায় তিনি সেদিনের একটি পত্রিকার বিশেষ খবর নজরে আনলেন। যে নয়টি ওয়ার্ডে পদ্ধতিটির পরীক্ষা হবে, এর সব কটিতেই তার হিসাব অনুযায়ী আইভীর সমর্থকদের সংখ্যা বেশি। তার মানে, মেশিন বসানো নয়, সেটি বসানোর স্থান নির্ধারণ নিয়ে অনেকের মনে বিভ্রান্তির সৃষ্টি হয়েছে।
এখন আলোচনা করা যাক ‘মনোনয়ন’ আর ‘সমর্থন’ শব্দদ্বয়ের মারপ্যাঁচ, যা আমার আজকের প্রতিবেদনের শিরোনামটি ব্যাখ্যা করবে। আওয়ামী লীগের দলীয় ‘সমর্থন’ নিয়ে দু-চারজন সিনিয়র নেতা কমিশনের সঙ্গে লুকোচুরি খেলেছেন। নারায়ণগঞ্জের নির্বাচনী তফসিল ঘোষণার পর আমি কথা বলেছিলাম আওয়ামী লীগের গুরুত্বপূর্ণ পদে অধিষ্ঠিত দুই নেতার সঙ্গে। দলটির নতুন বর্তমান নেতৃত্বের সবাইকে চিনি না, তবে দুজনের প্রজ্ঞা ও দলীয় কর্মকাণ্ড পরিচালনায় দক্ষতা ও আন্তরিকতা সম্পর্কে অবহিত আছি। একজন বাহাউদ্দিন নাছিম, দলের সব প্রতিকূল পরিস্থিতিতে দলনেত্রীর সকল দুঃসময়ে অতি কাছে থাকেন যিনি। দ্বিতীয়জন হচ্ছেন ভারপ্রাপ্ত সাধারণ সম্পাদক হানিফ, সরকারের বাইরে থেকে যিনি দলকে গুছিয়ে রাখার প্রশংসনীয় কর্তব্য পালন করে যাচ্ছেন। দলীয় কর্মকাণ্ডকে আন্তরিকতার সঙ্গে সচল রেখেছেন। সরকারের মধ্যে দলকে হারিয়ে যেতে দেননি। উভয়ের সঙ্গেই আমার নির্বাচনী তফসিল ঘোষণার পর আইভীর প্রার্থিতা নিয়ে কথা হয়েছিল। দুজনই জানিয়ে দিলেন, তাঁরা নিজেরা কিংবা দল কাউকে সমর্থন দেবে না, আইন অনুসরণে মনোনয়নের প্রশ্নই ওঠে না। দুই দিন না যেতেই কোন কাঠির ছোঁয়ায় তাঁদের অবস্থান পাল্টে গেল, সেই রহস্য না হয় অনুদ্ঘাটিত থাকুক। কিন্তু মনোনয়ন আর সমর্থনের লুকোচুরিতে দায়িত্বশীল দুই নেতার ভূমিকা আমাকে বিস্মিত ও ব্যথিত করেছে। নির্বাচনী প্রচারণার ক্ষেত্রে নারায়ণগঞ্জের দলীয় কর্মীদের করেছে বিভক্ত ও বিভ্রান্ত।
শামীমকে তথাকথিত দলীয় সমর্থনের আরেকটি অধ্যায়। নির্বাচনের আগে আইভী আর শামীম দুজনই গিয়েছিলেন দলীয় নেত্রীর কাছে। শামীম চাইলেন সমর্থন, আইভী চাইলেন দোয়া, যেমনটি চেয়েছিলেন তাঁর বাবা চুনকা বঙ্গবন্ধুর কাছে। কাহিনিটি খণ্ডিত আকারে বর্ণনা করেছেন প্রতিবেদক আসিফ হোসেন গত বৃহস্পতিবারের প্রথম আলোয়। সে সময় প্রধানমন্ত্রীর কার্যালয় ছিল বর্তমানের জাতীয় সংসদ। অধিবেশন চলাকালে চুনকা গিয়েছিলেন সংসদ ভবনে প্রধানমন্ত্রীর কক্ষে। আমি তখন আওয়ামী লীগের সাংসদ, চুনকার সঙ্গে কক্ষে আমিও ছিলাম। চুনকাকে বুকে জড়িয়ে ধরে বঙ্গবন্ধু বলেছিলেন, ‘জানি কী জন্য আসছিস। কিন্তু দলের প্রার্থী তো খোকা, মনোনয়ন তো দিতে পারব না। তবে দোয়া করে দিলাম।’ ইতিহাসের কী চমকপ্রদ পুনরাবৃত্তি! দলের কথিত সমর্থন পেলেন শামীম আর দলনেত্রী দোয়া করলেন বঙ্গবন্ধুর প্রিয়ভাজন চুনকার মেয়ে আইভীকে। আমার ধারণা, ‘যদি’ সুষ্ঠু ও অবাধ নির্বাচন হয় ৩০ অক্টোবর, শেখ হাসিনাও আইভীকে বুকে জড়িয়ে বলবেন, ‘আমি জানতাম, তুমিই জিতবে।’ সম্ভাব্য এই দৃশ্য উপস্থাপনের স্বপ্ন যদি কেউ দেখেন, তাঁকে ওপরের বাক্যের ‘যদি’ শব্দটিকে গুরুত্ব দিতে হবে। আস্থা রাখতে হবে নির্বাচন কমিশনের ওপর।
এই ‘সমর্থন’ আর ‘দোয়ার’ দ্বন্দ্ব আমাকে মনে করিয়ে দিল মহাভারতের একটি কাহিনি। সেই কাহিনির পশ্চাৎপটে নারায়ণগঞ্জ থেকে পাওয়া একটি অস্বস্তিকর খবর। সেখানে নাকি আওয়ামী লীগের চিরাচরিত সমর্থক সংখ্যালঘুদের কথিত দলীয় প্রার্থীর পরিচয় বিভ্রান্ত করছে, আবার হুমকি-ধমকিও দেওয়া হচ্ছে। কাহিনিটি হচ্ছে কুরুক্ষেত্রের যুদ্ধের প্রাক-মুহূর্তে দুরাচারী দুর্যোধন আর ধর্মপুত্র যুধিষ্ঠির গেলেন শ্রীকৃষ্ণের সমর্থন যাচনা করতে। দুর্যোধন প্রথমে কক্ষে ঢুকে দেখেন শ্রীকৃষ্ণ ঘুমাচ্ছেন। তিনি বসে রইলেন মাথার কাছে। একটু পরে যুধিষ্ঠির এসে বসলেন পদপ্রান্তে। চিৎ হয়ে শোওয়া শ্রীকৃষ্ণ চোখ মেলেই প্রথমে দেখলেন পায়ের কাছে যুধিষ্ঠিরকে। তাঁকে আশীর্বাদ জানালেন, সমর্থনও দেবেন বললেন। অতঃপর দুর্যোধন জানালেন তাঁর আরজি। তার পরের কাহিনি সংক্ষেপে বলছি। উভয়ের যাচনা মঞ্জুর করে শ্রীকৃষ্ণ দুর্যোধনকে দিলেন নিজের অক্ষৌহিণী যোদ্ধা বাহিনী। যুধিষ্ঠিরকে জানালেন, তিনি স্বয়ং ধর্মযুদ্ধে তাঁর পক্ষে অবস্থান নেবেন। তবে নিজের বাহিনীর বিরুদ্ধে অস্ত্র ধরবেন না। মধ্যম পাণ্ডব অর্জুনের রথের সারথি হয়ে ধর্মযুদ্ধে অংশ নেবেন। কুরুক্ষেত্রে শ্রীকৃষ্ণ অর্জুনকে কীভাবে ধর্মযুদ্ধে অটল রেখেছিলেন তাঁরা যেন তা গীতায় পড়ে নেন।
উপরিউক্ত কাহিনির মাজেজা নারায়ণগঞ্জের সংখ্যালঘু ভোটারদের ব্যাখ্যা করার প্রয়োজন আছে বলে মনে হয় না। তবে উপাখ্যানটি বর্ণনা করার কারণ অধ্যাপকের অন্য একটি প্রশ্নের উত্তরে দিয়েছি। তিনি জানতে চাইলেন, নারায়ণগঞ্জের সংখ্যালঘু সম্প্রদায় নির্বাচন নিয়ে আতঙ্কে আছে, তাদের শঙ্কা কীভাবে দূর করা যাবে? আমি তাঁকে বললাম, ‘তোমার স্বজাতীয়দের আমার হয়ে রবীন্দ্রনাথের একটি চরণ পৌঁছে দিয়ো। চরণটি হচ্ছে, “ধর্ম যবে শঙ্খরবে করিবে আহ্বান—নীরব হয়ে নম্র হয়ে পণ করিও প্রাণ”।’
প্রতিবেদনটি দীর্ঘ করব না। মহাজাতকের একটি গল্প দিয়ে উপসংহার টানছি। আগে একটু বলে নিই, আমাদের ছোটবেলায় পাঠ্যবইয়ে ঈশপের গল্প আর মহাজাতকের গল্পচ্ছলে বলা হিতবাণী পড়তে হতো।
জাতকের গল্পটি হচ্ছে, একজন মুনি আর একটি ইঁদুরের। একদিন ইঁদুরটি বিড়ালের তাড়া খেয়ে ধ্যানরত মুনির কোঁচড়ে আশ্রয় নিল। মুনি ইঁদুরের ভীতির কারণ জেনে তার গায়ে কমণ্ডলুর জল ছিটিয়ে বললেন, ‘এবার তুই বিড়াল হয়ে যা।’ কয়েক দিন পর সেই বিড়াল বাঘের তাড়া খেয়ে আবার মুনির আশ্রয়ে এল। এবার মুনি বললেন, ‘বাঘ হয়ে বাঘের সঙ্গে লড়াই কর।’ ইঁদুর প্রথমে বিড়াল, তারপর বাঘ হয়ে তেড়ে গেল মুনিকে খাওয়ার জন্য। মুনি এবার কমণ্ডলুর জল ছিটিয়ে বললেন, ‘পুনর্মূষিক ভবঃ—আবার ইঁদুর হয়ে যা।’
নারায়ণগঞ্জের নাগরিক ভোটারদের জন্য আমার প্রার্থনা, ৩০ অক্টোবরের পর তাদের যেন দিবারাত্রি ‘পুনর্মূষিক ভবঃ’ মন্ত্রটি জপ করতে না হয়।
এবিএম মূসা: সাংবাদিক ও কলাম লেখক।
দুদক নখদন্তযুক্ত হবে কি?
সংসদীয় কমিটির সুপারিশ:
সরকারি কর্মকর্তাদের বিরুদ্ধে দুর্নীতির অভিযোগ তদন্তে সরকারের কাছ থেকে আগাম অনুমতির প্রয়োজন হবে না বলে অভিমত দিয়েছে দুদক (দুর্নীতি দমন কমিশন) আইন পর্যালোচনায় গঠিত কমিটি। এটা ইতিবাচক ঘটনা বটে, কিন্তু অনেকে সমুদ্রে গিয়ে এক বালতি পানি ঢেলে দেওয়ার সঙ্গেও তুলনা করতে পারেন। তাতে পানি বাড়ে বটে, মালুম পাওয়া যায় না। এ রকমের একটি মামুলি সুপারিশ করতে ইন্দোনেশিয়া, দক্ষিণ কোরিয়া ও অস্ট্রেলিয়া ভ্রমণ করার কোনো দরকার ছিল না। আইন ও সংসদবিষয়ক মন্ত্রণালয় এবং সংসদীয় কমিটি গত আড়াই বছরে দুর্নীতির বিরুদ্ধে যে মনোভাব দেখিয়েছে, তাতে কমিটির কাছ থেকে বৈপ্লবিক সুপারিশ আশা করা অরণ্যে রোদন মাত্র।
দুদক আইন সংশোধনের বিষয়টি সংসদের বিবেচনাধীন বলেই পুনর্গঠিত দুদক কাজেকর্মে গতি সঞ্চার করতে পারছে না—তা মোটেই সত্য নয়। সামগ্রিকভাবে এক-এগারোর গোড়ার দিকে দেশে দুর্নীতির বিরুদ্ধে যে ধরনের জনমত ও জনচেতনা সৃষ্টি হয়েছিল এবং রাষ্ট্র যেভাবে তার পৃষ্ঠপোষকতা দিয়েছিল, তা এখন বলা চলে শূন্যের কোঠায়।
দেশে যত সরকারি-আধাসরকারি ও স্বায়ত্তশাসিত প্রতিষ্ঠান রয়েছে, প্রায় সবখানেই দুর্নীতির মচ্ছব চলছে। আর এসব প্রতিষ্ঠানের দুর্নীতি ধরার কাজ শুধু দুদকেরও নয়। আমরা এ পর্যন্ত দুর্নীতিবাজ সরকারি কর্মকর্তাদের বিরুদ্ধে কার্যকর ও গ্রহণযোগ্য বিভাগীয় ব্যবস্থা গ্রহণের সাড়াশব্দ লক্ষ করিনি। এ ক্ষেত্রে বর্তমান আওয়ামী লীগ তথা মহাজোট সরকারের গত আড়াই বছরের সঙ্গে জোট সরকারের ‘অন্ধকার যুগের’ তফাত খুঁজে পাওয়া কঠিন। সে কারণেই সংসদীয় কমিটির বোধোদয়কে আমরা ঘটা করে বাহবা দিতে অপারগ। বৈদেশিক মুদ্রা খরচ করে তাঁরা দুর্নীতি দমনে যে জ্ঞানের ভান্ডার সঞ্চয় করে এনেছেন, তার যে বয়ান আমরা ইতিমধ্যে জেনেছি, তাতে ভরসা কম। কারণ ন্যায়পাল যখন থেকেও নেই তখন দুদককে খুব সহজেই পঞ্চদশ সংশোধনীর মাধ্যমে সংবিধানের দেহে প্রতিস্থাপন করা যেত। এ ব্যাপারে দাবিও ছিল। সংসদীয় কমিটি তাতে কর্ণপাত করেনি।
আমরা স্মরণ রাখব, সরকারি কর্মকর্তা-কর্মচারীদের বিরুদ্ধে দুর্নীতির মামলা দায়েরে সরকারের অনুমতি লাগবে কি লাগবে না—এই কূটতর্ক একটি পাকিস্তানি ব্যাধি। পাকিস্তানি সামরিক শাসকেরাও একসময় বুঝতে পেরেছিলেন যে এই ক্ষমতা সরকারের হাতে থাকার দরকার নেই। ব্যুরোর কাছে থাকা উচিত। এ নিয়ে সেই ১৯৫৮ সাল থেকে বহু ধরনের পরিপত্র দুদকের হাতে মজুদ আছে। জেনারেল এরশাদও একদা এই বিধিনিষেধ প্রত্যাহার করেছিলেন। কিন্তু তার ফল কী হয়েছিল, তা দেশবাসীর জানা। সুতরাং সংসদীয় কমিটির এই বোধোদয় সর্বগ্রাসী দুর্নীতির আগ্রাসন প্রতিরোধে যথেষ্ট নয়। তাদের সুপারিশ কার্যকর হলেও দুদক যে নখদন্তযুক্ত হবে, তার নিশ্চয়তা কী?
অতএব কমিটির উচিত হবে, দুদককে সংবিধানে স্থান দেওয়া এবং তার অর্থনৈতিক ও কাঠামোগত স্বাধীনতা নিশ্চিত করা। অন্যান্য সাংবিধানিক প্রতিষ্ঠানের মতো দুদকেরও জবাবদিহি থাকবে সরাসরি রাষ্ট্রপতির কাছে, কমিটির সুপারিশ অনুযায়ী আইন মন্ত্রণালয়ের কাছে নয়।
অভিযোগ আমলে নিয়ে ত্বরিত ব্যবস্থা নিন
নারায়ণগঞ্জ সিটি নির্বাচন:
প্রধান নির্বাচন কমিশনার (সিইসি) এ টি এম শামসুল হুদা রোববার নারায়ণগঞ্জ সিটি করপোরেশন নির্বাচনের প্রার্থী ও সাংবাদিকদের সঙ্গে মতবিনিময় করেছেন। তিনি তাঁদের বক্তব্য শুনেছেন এবং নির্বাচনকে অবাধ, সুষ্ঠু ও শান্তিপূর্ণ করার ব্যাপারে দৃঢ়প্রত্যয় ব্যক্ত করেছেন।
সিইসি নির্বাচনকে অবাধ ও সুষ্ঠু করার যে প্রত্যয় ব্যক্ত করেছেন, তা সফল করতে কমিশনের এখনো অনেক কিছু করণীয় আছে। প্রথমত, মতবিনিময় সভায় একাধিক প্রার্থী ভোট কারচুপির যে আশঙ্কা প্রকাশ করেছেন, তা আমলে নিয়ে এখনই প্রয়োজনীয় ব্যবস্থা নিতে হবে। দ্বিতীয়ত, নির্বাচনের সঙ্গে সংশ্লিষ্ট সবাই যাতে নিরপেক্ষভাবে দায়িত্ব পালন করেন, তা নিশ্চিত করতে হবে।
শুরু থেকে নারায়ণগঞ্জের প্রশাসন ও আইনশৃঙ্খলা রক্ষাকারী বাহিনীর সদস্যদের বিরুদ্ধে পক্ষপাতিত্বের অভিযোগ রয়েছে। কমিশন সেখানে ভ্রাম্যমাণ আদালত গঠন করার পরও কীভাবে একজন মেয়র পদপ্রার্থীর পোস্টার বিভিন্ন স্থান থেকে গায়েব হয়ে যায়? কারা এসব করেছেন, তা কি আইনশৃঙ্খলা রক্ষাকারী বাহিনীর অজানা? রাতের বেলায় কেবল একজন প্রার্থীর পোস্টার বৃষ্টিতে ভিজে যাওয়ার গল্পও বিশ্বাসযোগ্য নয়। এ ব্যাপারে কমিশন বা আইনশৃঙ্খলা রক্ষাকারী বাহিনীর কোনো ব্যবস্থা না নেওয়া দুঃখজনক। প্রার্থীরা একে অন্যের বিরুদ্ধে অভিযোগ এনেছেন। কার অভিযোগ ভিত্তিহীন এবং কার অভিযোগের পেছনে সত্যতা আছে, তা বিচারের দায়িত্ব কমিশনেরই।
সিইসি বলেছেন, সন্ত্রাস হলে ভোট গ্রহণ বন্ধ করে দেওয়া হবে। আমরা একমত; কিন্তু তার চেয়েও জরুরি হলো ভোটের আগে এমন পরিবেশ সৃষ্টি করা, যাতে কেউ ভোটের দিন কিংবা তার আগে ও পরে সন্ত্রাসী তৎপরতা চালাতে সাহস না পায়। বিভিন্ন স্থানে ভোটারদের ভয়ভীতি দেখানো হচ্ছে বলে যে অভিযোগ এসেছে, আশা করি কমিশন সে ব্যাপারে ত্বরিত ব্যবস্থা নেবে। বিশেষ করে, সংখ্যালঘু ও ঝুঁকিপূর্ণ এলাকায় ভোটারদের এমন অভয় দিতে হবে যে তাঁরা নির্বিঘ্নে ভোটকেন্দ্রে গিয়ে ভোট দিয়ে নিরাপদে বাড়ি ফিরতে পারবেন। কয়েকটি থানার পুলিশ সদস্যদের বিরুদ্ধে একজন প্রার্থীর পক্ষে কাজ করার যে অভিযোগ এসেছে, তা সত্য হলে তাঁদের বিরুদ্ধে পদক্ষেপ নেওয়া উচিত। প্রয়োজনে তাঁদের বদলি করতে হবে। অনুরূপ ব্যবস্থা নেওয়া প্রয়োজন প্রশাসনের অভিযুক্ত কর্মকর্তাদের বিরুদ্ধেও।
প্রশাসনের ওপর সব প্রার্থীর আস্থা না থাকলে নির্বাচন সুষ্ঠু ও শান্তিপূর্ণ করা কঠিন হবে। একজন প্রার্থী নির্বাচনের দিন একজন নির্বাচন কমিশনারকে এলাকায় থাকার যে অনুরোধ করেছেন, তা-ও যুক্তিসংগত। তাঁর উপস্থিতি সুষ্ঠু পরিবেশের সহায়ক হবে। সিইসি শান্তিশৃঙ্খলা রক্ষায় নির্বাচনী এলাকায় পুলিশ, র‌্যাব ও আনসার বাহিনীর পাশাপাশি সেনাসদস্য মোতায়েনের কথাও বলেছেন। কেবল টহলদারি নয়, প্রয়োজনে যাতে তারা কেন্দ্রের ভেতরেও দায়িত্ব পালন করতে পারে, সে ব্যবস্থাও করতে হবে।
নারায়ণগঞ্জ সিটি করপোরেশন নির্বাচন অবাধ, সুষ্ঠু ও শান্তিপূর্ণ করা নির্বাচন কমিশনের জন্য একটি বড় চ্যালেঞ্জ। সেই চ্যালেঞ্জ তারা কীভাবে মোকাবিলা করে, সেটাই দেখার বিষয়।
'প্রশাসনের ওপর সব প্রার্থীর আস্থা না থাকলে নির্বাচন সুষ্ঠু ও শান্তিপূর্ণ করা কঠিন হবে।' 
সিইসি বলেছেন , সন্ত্রাস হলে ভোট বন্ধ করে দেয়া হবে। এটা কোন সমাধান হলে ?সন্ত্রাসীরা তো হেরে যাওয়া নিশ্চিত জেনেই সন্ত্রাসী তাণ্ডব চালিয়ে ভোট বন্ধ করে দিতে চাইবে।বরং ভোটের আগেই চিহ্নিত সন্ত্রাসীদের নিদেন পক্ষে নজরবন্দী করে রাখা যায় না ?
সহজিয়া কড়চা
রাজনীতির যূপকাষ্ঠে ঢাকার গর্দান:
অসামরিক-সামরিক আমাদের সব শাসকই যেন জাতীয় কবি কাজী নজরুল ইসলামের মতো খেয়ালি, যাঁরা সদম্ভে বলতে পারেন, ‘আমি তাই করি ভাই যখন চাহে এ মন যা,/ করি শত্রুর সাথে গলাগলি, ধরি মৃত্যুর সাথে পাঞ্জা।’ কোনো ব্যাপারে তাঁদের মর্জি হলে সে ব্যাপারে সিদ্ধান্ত নিতে তাঁরা কালবিলম্ব করেন না। কুড়ি-বাইশ বছর আগে যাঁর বিরুদ্ধে লড়েছেন, তাঁর সঙ্গে গলাগলি করতে দ্বিধা করেন না। ওই সময় যাঁর সঙ্গে যুগপৎ আন্দোলন করেছেন, তাঁর সঙ্গে পাঞ্জা লড়া তো বটেই, কুস্তি লড়তেও কার্পণ্য করেন না। রাজনৈতিক প্রতিপক্ষকে নির্মূল করতে অথবা স্বার্থসিদ্ধি করতে যেকোনো দূরত্বে যেতেও তাঁদের বিবেকে বাধে না।
বহুদিন থেকে যেসব বিষয় নিয়ে আমার বইপত্র লেখার পরিকল্পনা রয়েছে তার মধ্যে একটি: ঢাকা। ঢাকা দক্ষিণ এশিয়ার পুরোনো ঐতিহাসিক নগরগুলোর একটি। ঢাকার বয়স কলকাতার দ্বিগুণ—দিল্লির প্রায় সমবয়সী। নব্বইয়ের দশকে দিল্লিতে লাইব্রেরিতে কাজ করার সময় আমি একজন ঢাকা বিশেষজ্ঞের সঙ্গে কয়েক দিন আলোচনা করার সুযোগ পেয়েছিলাম। তাঁর থেকে সাহায্য নিয়ে বাংলাদেশে দু-একজন ঢাকা নিয়ে কাজ করেছেন, তবে তাঁর ঋণ স্বীকার করে কৃতজ্ঞতা প্রকাশ করেননি। সেই ঢাকা বিশেষজ্ঞের নাম আজিমুশ শান হায়দার। তিনি উর্দুভাষী, স্বাধীনতার আগে ঢাকার বাসিন্দা ছিলেন। পরে মধ্যপ্রাচ্যে স্থায়ীভাবে বসবাস করতেন। গবেষণার কাজে মাঝেমধ্যে ভারত ও পাকিস্তানে আসতেন।
ঢাকা নিয়ে আমার আরেক বিশেষজ্ঞের সঙ্গে আলাপ হয় ইসলামাবাদে। তিনি শুধু উপমহাদেশের নন, এশিয়ার একজন বিশিষ্ট পুরাতত্ত্ববিদ। তিনি হলেন আহমদ হাসান দানী। বছর দুই আগে তিনি মারা গেছেন। ভারতের পুরাতত্ত্ববিদেরাও তাঁকে খুব মর্যাদা দিতেন। আমি যখন দিল্লিতে ইন্ডিয়ান কাউন্সিল ফর হিস্ট্রিক্যাল রিসার্স, নেহরু মিউজিয়াম অ্যান্ড লাইব্রেরি বা ন্যাশনাল গান্ধী মিউজিয়াম অ্যান্ড লাইব্রেরিতে কাজ করতে যেতাম, সেখানে কারও কারও কাছে ড. দানীর উচ্ছ্বসিত প্রশংসা শুনি। আমি উপমহাদেশে মুসলমানদের মধ্যে যে কয়জন অসাম্প্রদায়িক, উদার, সংস্কারমুুক্ত ও উঁচু মাপের মানুষ দেখেছি, তাঁদের একজন ড. দানী। ইসলামাবাদে আমি দিন দুই তাঁর আতিথ্য গ্রহণ করে ধন্য হয়েছি। আমি ও আমার স্ত্রী তক্ষশীলা দেখতে যাব, তাঁকে বললাম। তিনি বললেন, ‘আপনি একা হলে এক কথা ছিল। বেগম সাহেবাকে নিয়ে যাবেন। আমি একটি বিশেষ দূরত্ব পর্যন্ত পৌঁছে দিয়ে আসি।’ তখন তাঁর বয়স আশির মতো। ওই বয়সে নিজে গাড়ি চালিয়ে আমাকে শ খানেক মাইল দূরে পৌঁছে দেন। সেখান থেকে তক্ষশীলা কর্তৃপক্ষকে আমাকে আতিথেয়তা দিতে নির্দেশ দেন। তাঁর থেকে ঢাকা বিষয়ে অনেক কিছু জানতে পারি। ইসলামাবাদ আর্কাইভসেও তাঁর মাধ্যমে কাজ করার সুযোগ পাই। আজকে যে ঢাকা জাদুঘর আমরা দেখছি, তার জন্য আমরা দুজন মানুষের কাছে অশেষ ঋণী। তাঁরা হলেন নলিনীকান্ত ভট্টশালী এবং আহমদ হাসান দানী।
ঢাকা জাদুঘরের ব্যাপারে আর যে দুজনের কাছে আমাদের অশেষ ঋণ তাঁরা হলেন হাকিম হাবিবুর রহমান ও সৈয়দ মোহাম্মদ তৈফুর। আমার বিরল সৌভাগ্য তাঁদের দুজনের পুরোনো কাগজপত্র দেখারও সুযোগ পেয়েছি তাঁদের সহূদয় বংশধরদের দয়ায়। চকবাজারে হাকিম হাবিবুর রহমানের বাড়িতে গিয়ে তাঁর কাগজপত্র ঘাঁটার সুযোগ পেয়েছি। ঢাকা বিশ্ববিদ্যালয়কে তিনি বহু অমূল্য বই দান করে গেছেন। বিশ্ববিদ্যালয় কর্তৃপক্ষের অনুগ্রহে তাঁর আলমারিগুলো খুলে দেখার সুযোগ হয়েছিল। সব বই-ই আরবি-ফারসি বা উর্দু। বাংলাদেশের ইতিহাস নিয়ে যাঁরা গবেষণা করবেন, তাঁদের এই তিন ভাষায় অধিকার থাকা অপরিহার্য। আমাদের অনেকেরই তা নেই। সে জন্য আমাদের প্রকৃত ইতিহাস লেখা হচ্ছে না, তবে ‘ইতিহাস’ শব্দটি বাংলার আকাশে বাতাসে অবিরাম ধ্বনিত-প্রতিধ্বনিত হচ্ছে।
আমাদের মতো অলস মানুষের ভিড়ে আরেক কাজ-পাগল ইতিহাসবিদ হলেন প্রফেসর সিরাজুল ইসলাম, এশিয়াটিক সোসাইটি বাংলাদেশের কর্ণধার। এ দেশে কর্মীর ও যোগ্য সহকর্মীর অত্যন্ত অভাব। তার মধ্যেও তিনি বহু মানুষকে দিয়ে বড় বড় কাজ করিয়ে নিচ্ছেন। আমার তিনি অবিচল অনুরাগী ও হিতার্থী। তিন খণ্ডে বাংলা ও ইংরেজিতে বাংলাদেশের ইতিহাস (১৭০৪-১৯৭১) রচনার যে প্রকল্প তিনি গ্রহণ করেন, তার একজন লেখক আমাকেও বানালেন। অন্যান্য বড় প্রকল্পের সঙ্গেও যুক্ত করেন। কিন্তু আমি কিছু কাজ আর বেশির ভাগ অকাজে ব্যস্ত থাকায় তাঁর সব অনুরোধ রক্ষা করতে পারি না। চিরস্থায়ী বন্দোবস্তের ওপর ড. সিরাজুল ইসলামের মতো কাজ আর কোনো বাঙালি ইতিহাসবিদ করেননি।
এশিয়াটিক সোসাইটির উদ্যোগে ঢাকার ৪০০তম প্রতিষ্ঠাবার্ষিকী ২০০৮ থেকে উদ্যাপিত হয়েছে। যদিও আমার কাছে যে তথ্য আছে, তাতে ঢাকার বয়স ৭০০ বছরের নিচে নয়। হাকিম হাবিবুর রহমানের জং ধরা স্যুটকেসে আমি কিছু উর্দু কাগজ পেয়েছিলাম, যা ঢাকা বিশ্ববিদ্যালয়ের ফারসি ও উর্দু বিভাগের অধ্যাপক ড. মুহাম্মদ আবদুল্লাহকে দিয়ে অনুবাদ করাই। তাতে জানা যায়, সচিবালয়ের দক্ষিণ দিকে মহান সুফি আবদুল মালেক ইয়ামেনী মারা যান ১২২১ খ্রিষ্টাব্দে, হিজরি ৬৪২ সালে। অর্থাৎ আজ থেকে ৭৯০ বছর আগে। তাঁর চারিত্রিক মাহাত্ম্যে মুগ্ধ হয়ে ঢাকার বহু অমুসলমান ইসলাম ধর্ম গ্রহণ করেন। ঢাকার হিন্দুরাও ছিলেন তাঁর ভক্ত। পীর ইয়ামেনী সম্পর্কে গবেষণায় হাত দিয়েছিলেন আরেক মহান বাঙালি লেখক ভাই গিরিশচন্দ্র সেন, যাকে মুসলমান-হিন্দু নির্বিশেষে মৌলবি গিরিশ সেন বলে সম্বোধন করতেন। হাকিম হাবিবুর রহমানের কাগজপত্র থেকে আরও জানা যায় যে, ঢাকেশ্বরী মন্দিরও ঢাকায় মোগল রাজধানী স্থাপনের কয়েক শ বছর আগে প্রতিষ্ঠিত। মতিঝিলে রাজউক ভবনের পাশে শাহ নিয়ামতউল্লাহ বুৎশিখনের মাজারসংলগ্ন মূল মসজিদ ও সিদ্ধেশ্বরী মন্দিরও মোগল যুগের আগের।
পৃথিবীর সব জাতির সমৃদ্ধ ইতিহাস, ঐতিহ্য ও সভ্যতা থাকে না। যেমন মালয়েশিয়ার নেই। বাংলাদেশের আছে, বাঙালির আছে। কিন্তু বাঙালি মুসলমানের মতো এমন হতভাগ্য জাতি আর দুনিয়ায় একটিও নেই যে তার সোনার অক্ষরে লেখা ইতিহাসকে কুটি কুটি করে ছিঁড়তে পছন্দ করে।
ঢাকা বিশ্ববিদ্যালয়ের অন্যতম প্রতিষ্ঠাতা কর্মকর্তা বিদগ্ধ ব্রিটিশ ইতিহাসবিদ এবং পূর্ববঙ্গ বিশেষজ্ঞ এইচ ই স্টেপলটনের কিছু লেখা নিয়ে আমি কথা বলেছিলাম আমাদের দুজন বিদগ্ধ ইতিহাসবিদ মমতাজুর রহমান তরফদার এবং চট্টগ্রামের আবদুল করিমের সঙ্গে। তাঁরা ছিলেন মধ্যযুগের বাংলাদেশ বিশেষজ্ঞ। ড. মজিফুল্লাহ কবীরকে প্রধান এবং হাসান হাফিজুর রহমানকে সম্পাদক করে যখন ‘বাংলাদেশের স্বাধীনতাযুদ্ধের ইতিহাস লিখন ও মুদ্রণ প্রকল্প’ গ্রহণ করা হয়, তখন তাঁদের দুজনের অনুরোধে দলিলপত্র সংগ্রহে কিছু কাজ করি। তখন শুধু ঢাকা নয়, এক নতুন পূর্ব বাংলার ইতিহাসের সন্ধান পাই।
১৮৭৯ সালে প্রকাশিত ‘Lower provinces of Bengal’-এর কিছু রিপোর্ট তাঁদের দেখাই। তাতে ঢাকা, রাজশাহী ও চট্টগ্রাম বিভাগের ঐতিহাসিক তথ্য ছিল। ওই রিপোর্টে ঢাকা সম্পর্কে অমূল্য তথ্য পাই। সেখানে লালবাগ কেল্লা, আওরঙ্গজেবের তৃতীয় পুত্র সুলতান মোহাম্মদ আজিম, পরী বানুু, শায়েস্তা খাঁ, চক (বাজার), মীর আবুল কাশেম প্রতিষ্ঠিত ঈদগা, মীর মুরাদ প্রতিষ্ঠিত হুসেনি দালান, ঢাকেশ্বরী মন্দির, আর্মেনিয়ান চার্চ, কদম রসুল, পাঁচ পীরের দরগা প্রভৃতি বিষয়ে তথ্যপূর্ণ রচনা ছিল। ঢাকা-নারায়ণগঞ্জের মাঝে ‘পাগলা ব্রিজ’-এর সম্পর্কে বলা হয়েছিল এটি ১৬৬০ খ্রিষ্টাব্দে মীরজুমলা তৈরি করেন। আরেকটিতে বলা হয়েছিল ঢাকা-ময়মনসিংহের মাঝে রয়েছে টঙ্গী ব্রিজ। ব্রিজটি সিপাহি বিদ্রোহের সময় এক ইংরেজ ম্যাজিস্ট্রেটের নির্দেশে ভেঙে ফেলা হলে আবার মেরামতও করা হয়। এই ব্রিজের গুরুত্ব সম্পর্কে বলা হয়েছিল it is impending the flood of the river.
বাংলার রাজধানী রাজা মানসিংহ রাজমহলে স্থানান্তরিত করেন ১৫৯৫ সালে। ১৬০৮ সালে সম্রাট জাহাঙ্গীরের সময় ইসলাম খান চিশতি বাংলার সুবেদার হয়ে আসেন। তিনি রাজমহল থেকে রাজধানী সরিয়ে প্রশাসনিক সুবিধার জন্য মাঝামাঝি জায়গা ঢাকায় নিয়ে আসেন। সম্রাটের নামে এর নামকরণ হয় জাহাঙ্গীরনগর। কিন্তু ঢাকার মানুষ সব সময় একে ঢাকা বলেই ডাকত। এরপর সুবা বাংলার রাজধানী ১৭০৪ সালে ঢাকা থেকে মুর্শিদাবাদে সরিয়ে নেওয়া হয়। রাজধানী সরিয়ে নিলে ঢাকার রাজনৈতিক গুরুত্ব কমে গেলেও তার অর্থনৈতিক ও সাংস্কৃতিক গুরুত্ব কমেনি। সারা ভারতের বড় ব্যবসায়ীরা ঢাকায় ব্যবসা-বাণিজ্য করতেন।
অদূরদর্শী শাসকদের খামখেয়ালিতে বারবার ঢাকার ওপর আঘাত এসেছে, আবার ঢাকা ফিরে পেয়েছে তার মর্যাদা। ১৯০৫ সালে ঢাকা হয় পূর্ববঙ্গ ও আসাম প্রদেশের রাজধানী। ১৯১১-তে সেটা বানচাল হলে আবার ঢাকা গুরুত্ব হারায়। ১৯৪৭-এ ঢাকা হয় পূর্ব পাকিস্তানের রাজধানী। বিকশিত হতে থাকে অতি দ্রুত। জনসংখ্যা বাড়তে থাকে দ্রুততর গতিতে। পরাজিত পাকিস্তানি বাহিনী আত্মসমর্পণ করে ঢাকা রেসকোর্স ময়দানে। গণপ্রজাতন্ত্রী বাংলাদেশের সংবিধানের ৫(১) অনুচ্ছেদে বলা হয়েছে: ‘প্রজাতন্ত্রের রাজধানী ঢাকা।’
জেনারেল এরশাদ যখন ঢাকার বানান Dacca থেকে Dhaka করেন, তখন তা নিয়ে কেউ উচ্চবাচ্য করেনি। ধ্বনিগত দিক থেকে এই বানানই হওয়া উচিত। কয়েক মাস পরে আমার মনে হলো, এরশাদ সাহেব ক্ষমতা জবরদখল করে যেমন সংবিধান লঙ্ঘন করেছেন, ঢাকার বানান পরিবর্তন করে ডবল লঙ্ঘন করলেন। তখন তাঁর বিরুদ্ধে আমরা আন্দোলন করছিলাম। যুগপৎ নেতৃত্ব দিচ্ছিলেন শেখ হাসিনা ও বেগম খালেদা জিয়া। মিটিং-মিছিল প্রায়ই হতো। তখন আওয়ামী-বিএনপি বা আমেরিকাপন্থী, ভারতপন্থী, চীনপন্থীদের মধ্যে এত মেরুকরণ হয়নি। একদিন এক মিছিলে হাঁটছিলাম। পাশে ছিলেন সাবেক প্রধান বিচারপতি কামাল উদ্দিন হোসেন। তাঁকে বললাম, সংবিধানে লেখা আছে Dacca, এরশাদ সাহেব করলেন Dhaka, একি সংবিধান লঙ্ঘন নয়। মাননীয় বিচারপতি বললেন, ‘নিশ্চয়ই। সংবিধানের সুস্পষ্ট লঙ্ঘন।’ তারপর ঢাকার বানান নিয়ে আমি লিখলাম, সভা-সমাবেশে প্রতিবাদ করলাম এবং রাষ্ট্রপতির কাছে সংবিধান লঙ্ঘনের কথা উল্লেখ করে চিঠি দিলাম। রাষ্ট্রপতির মিলিটারি সেক্রেটারি আমাকে জানালেন, ভুল হয়েছে, শিগগিরই সংশোধন করা হবে। অনেক দিন পরে ১৯৮৮-তে সংবিধান সংশোধন করে Dhaka করা হয়।
এখন শুনছি ঢাকা নগর ভাগ হবে। একটি চাল কুমড়াকে ফালা দিয়ে যেভাবে দুই টুকরা করা হয়, সেভাবে পূর্ব-পশ্চিমে ফালা দেওয়া হবে। সঙ্গে সঙ্গে ঢাকা হয়ে যাবে দ্বিখণ্ডিত। একটি উত্তর ঢাকা, অন্যটি দক্ষিণ ঢাকা। দুই সৎভাই বা বোন যেমন বাপের বাড়িটিকে মাঝখানে খুঁটি পুঁতে ভাগ করে নেয়, রাজধানী ঢাকাকে সেভাবে ভাগ করে নেওয়া হবে। কিন্তু ভাগ তো হবে, রাজধানী হবে কোনটি? সংবিধান বলছে, ‘প্রজাতন্ত্রের রাজধানী ঢাকা।’ দক্ষিণ ঢাকার লোকেরা বলবে, আমরা রাজধানী চাই, রাষ্ট্রপতির ভবন পড়ছে আমাদের ভাগে। উত্তরপাড়ার নাগরিকেরা দাবি ছাড়বেন কেন? তাঁরা বলবেন, প্রধানমন্ত্রীর কার্যালয় আমাদের এলাকায়, বাংলাদেশের রাজধানী হবে উত্তর ঢাকা। সংবিধানে কোনটা লিখবেন। সমস্যার সমাধান বেরিয়ে যাবে। কারণ, সংবিধান সংশোধন করা তো ডালভাত। নতুন সংশোধিত সংবিধানে লেখা থাকবে: বাংলাদেশের রাজধানী শীতকালে থাকবে দক্ষিণে, গ্রীষ্ম ও বর্ষায় থাকবে উত্তর ঢাকায়।
বলা হয়েছে, ঢাকায় লোকজন বেশি, একে সামাল দেওয়া এক মেয়রের পক্ষে সম্ভব নয়। সেই যুক্তিতে চট্টগ্রামকে ভাগ করতে হবে। সিলেটের লোক কম কি? রাজশাহী ও খুলনাও এক মেয়রের পক্ষে সামাল দেওয়া সম্ভব নয়। দ্বিখণ্ডিত ঢাকাও তো কম বড় হবে না। কোনো দিন যদি আওয়ামী লীগ ক্ষমতায় না থাকে, অন্য কোনো দল বা গোষ্ঠী ক্ষমতায় আসে, তারা যদি দুই ঢাকাকে নাগরিক সুবিধা বাড়াতে চার ভাগ করে, আওয়ামী লীগের নেতারা প্রতিবাদ করবেন কোন মুখে?
গুজবটির কোনো ভিত্তি আছে কি না জানি না। নিজের কানে শুনেছি ঢাকার নামও নাকি বদলে দেওয়ার পরামর্শ দিয়েছেন সরকারঘনিষ্ঠদের কোনো কোনো গোত্র। তাঁরা বলছেন, সায়গন যদি হো চি মিন সিটি হতে পারে, ঢাকার সাদামাটা অর্থহীন নাম রাখার যুক্তি কোথায়? তবে ঢাকা তো দুটি। কোনটির নাম কী হবে? দক্ষিণ ঢাকার লোক যদি ‘জাহাঙ্গীরনগর’ পুনর্বহাল করতে চান, উত্তর ঢাকার নতুন নামকরণের কোনো সমস্যাই হবে না।
ঢাকা পৌরসভার ইতিহাস দেড় শ বছরের। আনন্দচন্দ্র রায়, খাজা ইউসুফ, খাজা নাজিমউদ্দিন প্রমুখ এর নগরপিতা ছিলেন। ঢাকার একটি অখণ্ড সত্তা রয়েছে কলকাতা, দিল্লি, মুম্বাই, ব্যাংকক, বেইজিং, তেহরান, প্যারিস, বার্লিন, লন্ডন, টোকিওর মতো। যে দেশে বিভেদ ও মতপার্থক্যের শেষ নেই, সেখানে একটি নতুন বিরোধের জন্ম দেওয়ার যুক্তি কোথায়? আমলাদের কাছে নগরের দায়িত্ব অর্পণ করবেন কেন? না হয় বিনা প্রতিদ্বন্দ্বিতায় আওয়ামী লীগের একজন নির্বাচিত হোন, তাও ভালো, কিন্তু দোহাই আপনাদের, তরমুজ বা কুমড়ার মতো নগরকে ফালা ফালা করবেন না। প্রত্যেক নগরের এবং রাজধানীর একটি অখণ্ড সত্তা ও চারিত্র আছে। একটি কর্তৃপক্ষের অধীনে থাকা ছাড়া তার উন্নতির দ্বিতীয় পথ নেই।
অন্নদাশঙ্কর রায় আগের মতো এখনো খুব বেশি পঠিত লেখক নন। কিন্তু তাঁর একটি ছড়া বহু উচ্চারিত। সেই ছড়াটির দুটি শব্দ বদলে আমরা গাইতে পারি:
তেলের শিশি ভাঙলে পরে
খুকুর পরে রাগ করো,
তোমরা যারা ধেড়ে খুকি
ঢাকা ভেঙে ভাগ করো—
তারবেলা তারবেলা তারবেলা।
সৈয়দ আবুল মকসুুদ: গবেষক, প্রাবন্ধিক ও কলাম লেখক।
দল না থাকুক, আমরা তো আছি:
দৈনিক প্রথম আলো থেকে উদ্ধৃত করছি: ২১ তারিখ বেলা সাড়ে ১১টা। নারায়ণগঞ্জ শহরের কলেজ রোডের গৃহবধূ তাহমিনা আক্তার রান্না ফেলে বাড়ির বাইরে বেরিয়ে এলেন। নারায়ণগঞ্জ সিটি করপোরেশন নির্বাচনে মেয়র পদপ্রার্থী সেলিনা হায়াৎ আইভীকে জড়িয়ে ধরে তিনি বললেন, ‘আপা, ভয় পাবেন না। মনে সাহস রাখেন। দল না থাকুক, আমরা তো আছি।’ (প্রথম আলো, ২২ অক্টোবর ২০১১)
এমন কথা গত শুক্রবার গণসংযোগকালে বেশ কয়েকবার শুনেছেন সেলিনা হায়াৎ আইভী। সকাল নয়টায় তিনি শুরু করেন প্রচারণা ও গণসংযোগ। চলে বেলা একটা পর্যন্ত। বাড়ি থেকে বের হওয়ার পরই তাঁর সঙ্গে যুক্ত হয় শত শত মানুষ। সমর্থকেরা তাঁকে সাহস জোগান। বলেন, পরিস্থিতি যতই বৈরী হোক, তাঁরা আইভীকে ছেড়ে যাবেন না। শামীম ওসমানের ঘাঁটি বলে পরিচিত জামতলার বাসিন্দা সত্তরোর্ধ্ব লুৎফুন্নেসা আইভীর মাথায় হাত বুলিয়ে দোয়া করেন। কী দোয়া করেছেন—জানতে চাইলে তিনি প্রথম আলোকে বলেন, ‘যা কওয়ার আল্লাহরেই কইছি। আল্লাহই দেখব। কেউ ঠেকাইতে পারব না।’
আমার উদ্ধৃতির এখানেই শেষ। মাহমুদুর রহমান মান্না দৈনিক পত্রিকাগুলোর মধ্যে প্রথম আলোকে একটু বেশি পছন্দ করেন। প্রথম আলো আওয়ামী লীগকে আবার একটু বেশি অপছন্দ করে—এ রকম করে বলার অভ্যাস আছে একটি মহলের। প্রথম আলোর বিরুদ্ধে সবচেয়ে বেশি অভিযোগ তোলার কথা জামায়াতে ইসলামীর। কারণ, এই একটি প্রশ্নে প্রথম আলো কখনো ছাড় দিয়ে কথা বলেনি। এবং সে জন্য বিএনপিরও একটু অস্বস্তি থাকতে পারে প্রথম আলোর ব্যাপারে। কিন্তু আওয়ামী লীগের একটি বিশেষ মহলের উষ্মা কেন? প্রথম আলো এক-এগারোর পক্ষে ছিল বলে? সে তো আওয়ামী লীগও ছিল। এখন ব্যাপারটা যদি এমন হয় যে আমার পক্ষে বললেই ভালো আর সমালোচনা করলেই শত্রুপক্ষের গোপন এজেন্ট। এটা তো গণতান্ত্রিক দৃষ্টিভঙ্গি নয়, ফ্যাসিবাদী চিন্তার বহিঃপ্রকাশ।
প্রথম আলো কেবল সেলিনা হায়াৎ আইভীর কথাই লেখেনি, তারা পাশাপাশি অপর দুই আলোচিত প্রার্থীর গণসংযোগ তৎপরতার কথাও কাগজে ছেপেছে। আমি কেবল সেলিনা হায়াৎ আইভীর কথা লিখলাম, তা আমার এই লেখার জন্য প্রাসঙ্গিক বলে। সপ্তাহ খানেক আগে সুশাসনের জন্য নাগরিকের (সুজন) একটি টিম নারায়ণগঞ্জের নির্বাচনী হালচাল পর্যবেক্ষণ করতে গিয়েছিল। সেই টিমের দুজন সদস্য ফিরে এসে আমাকে বলেছিলেন, ‘মান্না, কী বলব, ২০ জন মানুষকে জিজ্ঞেস করেছিলাম। তাদের মধ্যে ১৮ জন আইভীর সমর্থক। কী করলেন আপনারা?’
কী করলাম আমরা, সেটাই আমার আজকের লেখার মূল প্রতিপাদ্য বিষয়। কিন্তু এই প্রতিপাদ্যটাও বোধহয় ঠিক হলো না। যা কিছুই করা হলো নারায়ণগঞ্জকে নিয়ে, তার কোথাও তো আমি নেই। মে মাসের মাঝামাঝি তৎকালীন নারায়ণগঞ্জ পৌরসভার মেয়র সেলিনা হায়াৎ আইভীর সঙ্গে আমার ফোনে কথা হয়েছিল। তখন সিদ্ধিরগঞ্জ ও ফতুল্লাকে সঙ্গে নিয়ে নারায়ণগঞ্জ সিটি করপোরেশন গড়ে তোলার সিদ্ধান্ত নিয়েছে সরকার। আইভীর তাতে আপত্তি নেই। তাঁর আপত্তি নব্য প্রতিষ্ঠিত এই সিটি করপোরেশনে একজন আমলাকে প্রশাসক হিসেবে নিয়োগের ব্যাপারে। আইভী ব্যাপারটি দলের হাইকমান্ডকে জানাতে চেষ্টা করেছিলেন। কিন্তু হাইকমান্ডের সামনে যে চীনের প্রাচীর, সেটা তিনি ডিঙাতে পারেননি। স্থানীয় সরকার মন্ত্রণালয়ের যাঁরা দায়িত্বে আছেন, তাঁরা তাঁকে বলেছেন, আগে তাঁদের সঙ্গে কথা বলতে।
আমি বুঝতে পারি, নারায়ণগঞ্জ সিটি করপোরেশনের নির্বাচনে সরকারি দলের যে সমস্যা দেখা দিয়েছে, তার শুরু সেই থেকে অথবা আরও আগে থেকে। এবং সেখানে ডা. সেলিনা হায়াৎ আইভী যে নিজেই একজন সমস্যা হয়ে দাঁড়িয়েছেন, তা সংশ্লিষ্ট মন্ত্রণালয়ের নীতিনির্ধারকদের আচরণ থেকে বোঝা গিয়েছিল।
ডা. আইভী সমস্যা হলেন কেন? কিন্তু সে কথা বলার আগে আলোচনা করা দরকার, নারায়ণগঞ্জ সিটি করপোরেশনের ব্যাপারটি কী হলো? শোনা যাচ্ছিল, ঢাকা সিটি করপোরেশনকে ভেঙে ফেলা হবে। কারণ, সিটি করপোরেশন একটি মন্ত্রণালয়ের অধীনে হলেও মন্ত্রী পদমর্যাদার ঢাকা সিটি করপোরেশনের মেয়রকে মন্ত্রীর চেয়ে বড় দেখাচ্ছিল। কোনো কোনো রাজনৈতিক নেতা বিষয়টিতে স্বস্তি বোধ করছিলেন। বলা হচ্ছিল, ঢাকা সিটি করপোরেশন অনেক বড় হয়ে গেছে, যা ম্যানেজ করা অসম্ভব। যদিও নিউইয়র্ক, লন্ডন, প্যারিস বা বিশ্বের অনেক বড় বড় শহরে এ প্রশ্ন আসছে না। ঢাকা শহরের ক্ষেত্রে এ প্রশ্ন এল কেন?
সম্প্রতি ঢাকা সিটি করপোরেশনকে দুই ভাগ করা নিয়ে এ প্রশ্ন আরও ব্যাপকভাবে আলোচিত। বিরোধী দল বলছে, এ সিদ্ধান্ত মূলত রাজনৈতিক। বিশেষজ্ঞরা যেসব মত প্রকাশ করেছেন, তা প্রধানত ঢাকা সিটি দুই ভাগ করাকে প্রশাসনিকসহ অন্যান্য বিবেচনায় ভুল বলা হচ্ছে। ঢাকা সিটি কি এত বড় হয়ে গেছে, যা ম্যানেজ করার বাইরে? তাহলে সেই যে ঢাকা শহরে তিনটি পৌরসভা ছিল, সেগুলো একত্র করে বৃহত্তর ঢাকা সিটি করা হলো কেন? একইভাবে প্রশ্ন করা যেতে পারে, ছোট্ট নারায়ণগঞ্জ পৌরসভার সঙ্গে সিদ্ধিরগঞ্জ ইত্যাদিকে যুক্ত করে নারায়ণগঞ্জকে সিটি করপোরেশন করা হলো কেন? আলাদা করে বন্দর, ফতুল্লার উন্নয়ন করা কি ঢাকা মহানগরকে যে বিবেচনায় দ্বিখণ্ডিত করা হলো, সেই বিবেচনায় সহজ ছিল না?
নিন্দুকদের মতে, ডা. আইভীকে সাইজ করার দরকার ছিল আওয়ামী লীগের বর্তমান কেন্দ্রীয় নেতৃত্বের। সে জন্যই এই মহা আয়োজন। না হলে আইভীকে তো বাদ দেওয়া যাবে না। স্থপতি মোবাশ্বের হোসেন এক টক শোতে বলেছিলেন, দেশের প্রধানমন্ত্রীকে পদচ্যুত করা সম্ভব, যদি বেশির ভাগ এমপি একমত থাকেন। কিন্তু নির্বাচিত মেয়রকে ক্ষমতা থেকে সরিয়ে দেওয়া দুষ্কর। নয় বছরের বেশি সময় ধরে সাদেক হোসেন খোকা ঢাকা মহানগরের মেয়র হয়ে আছেন। প্রায় পাঁচ বছর ধরে এই তিতা বড়ি গিলেছে না তত্ত্বাবধায়ক ও আওয়ামী লীগ সরকার? এখন অবশ্য সরকার একটা বুদ্ধি বের করেছে। এবার চাকরি যাবে খোকার।
কিন্তু ডা. আইভীর কী হয়েছে? তিনি তো ক্ষমতাসীন দলেরই লোক। আট বছর ধরে তিনিও নারায়ণগঞ্জ পৌরসভার মেয়র। আট বছর বড় দীর্ঘ সময়। এত দিন ধরে ক্ষমতায় থাকলে মানুষ জনপ্রিয়তা হারায়। কিন্তু নারায়ণগঞ্জের রাস্তার পাশে দাঁড়িয়ে থাকা এক ল্যাম্পপোস্টকে জিজ্ঞেস করুন কিংবা পথে চলতে থাকা একটা বাস থামিয়ে প্রশ্ন করুন, আইভী কেমন লোক? জবাব মিলবে, আইভী ভালো লোক। বর্তমানে যাঁরা শামীম ওসমানের ক্যাম্পেইনার হয়েছেন, তাঁদের বাদ দিয়ে যেকোনো ১০০টা মানুষকে কাতারবন্দী করে দাঁড় করিয়ে একই প্রশ্ন করুন, সবাই বলবে—বড় ভালো লোক। সেই মানুষটাকে সমর্থন দেওয়া হলো না কেন? শামীম ওসমানের জন্যই তো? শামীম ওসমান দলের জন্য এতই অপরিহার্য? কেন?
আওয়ামী লীগের সেসব নেতা-কর্মী, যাঁরা ধমক খেয়ে, আদিষ্ট হয়ে কিংবা হতে পারে ভালোবাসা ও কৃতজ্ঞতাবোধ থেকে শামীম ওসমানের পেছনে আছেন, তাঁদের উদ্দেশে আমি বলতে চাই, শামীম ওসমানের বিরুদ্ধে আমার বক্তব্য নেই। আমি শামীম ওসমানকে তিন দশক ধরে চিনি। আমি মনে করি, দলের প্রতি তাঁর অঙ্গীকার ও নিবেদন নিয়ে প্রশ্ন নেই। কিন্তু এ কথা প্রায় সবাই বলছে, শামীম ওসমানের বিরুদ্ধে সন্ত্রাসের অভিযোগ আছে, মামলা আছে। কেন? রাজনীতিতে একটা কথা আছে—তুমি কেমন মানুষ, সেটাই বড় কথা নয়; বড় কথা, মানুষ তোমাকে কেমন জানে। এটাই হলো ভাবমূর্তি। শামীম ওসমান সত্যি সত্যি সন্ত্রাসী কি না, সে কথায় আমি যাব না। কিন্তু এ কথা বলব যে রাজনীতির মাঠে শামীম ওসমানের ইমেজ খারাপ ছিল; এবং সে কারণে এ নির্বাচনে তাঁকে সমর্থন দেওয়া কোনোভাবেই দলের উচিত হয়নি।
শামীম যত কথাই বলুন না কেন, এক দশক আগে খালেদা জিয়ার চট্টগ্রাম যাওয়ার পথে যে বাধা তিনি তৈরি করেছিলেন, তা তাঁকে সারা দেশেই একজন সন্ত্রাসীর পরিচিতি এনে দিয়েছে। কেন করেছিলেন তিনি এমন একটি কাজ? একা একা? নিজস্ব সিদ্ধান্তে? হতে পারে তা? নিশ্চয়ই না। আমি আগে বলেছি দলের নেতৃত্বের প্রতি তাঁর অঙ্গীকার ও নিবেদনের কথা। আজ দলের স্বীকার করা উচিত, শামীম ওসমানের মতো এ রকম এক সাহসী নেতার এই অসুর ভাবমূর্তির অন্তত অর্ধেকের জন্য দল দায়ী। দল যদি সে ভুল বুঝতে পারে, তার জন্য প্রায়শ্চিত্ত করতে চায়, তাহলে শামীম ওসমানকে এই অপবাদ থেকে তুলে আনার চেষ্টা করুন। তাঁকে অন্যভাবে পুরস্কৃত করুন। এই নির্বাচনে বিভিন্ন ছলাকলা করে, সমর্থন করে তাঁকে পুরস্কৃত করা যাবে না।
নির্বাচনের ফলাফল কী হবে, তা আমি বলতে পারব না। খুব ইচ্ছা করছিল নারায়ণগঞ্জ যেতে, সরেজমিনে পরিস্থিতি দেখে আসতে। কিন্তু যাইনি পাছে না আমার যাওয়া নিয়ে কোনো ভুল-বোঝাবুঝি হয়। অসংখ্য ফোন পাচ্ছি নারায়ণগঞ্জ থেকে। এর মধ্যে দলের অনেক কর্মীও আছেন। আমি প্রাথমিকভাবে বলতে পারি, এই নির্বাচনে নৈতিকভাবে সেলিনা হায়াৎ আইভী জিতেছেন। অর্থাৎ নৈতিকভাবে সৎ ও যোগ্য প্রার্থী বিজয়ী হয়েছেন। মানুষ দল এবং দলীয় নেতার স্বেচ্ছাচারিতার বিরুদ্ধে তাঁদের মত ব্যক্ত করেছেন, এখন যা ইচ্ছা তা-ই করা যাবে না। এ কথা তো এখন সূর্যের আলোর মতো পরিষ্কার, আওয়ামী লীগ এবং দলের সভানেত্রী শেখ হাসিনা দলগত কিংবা ব্যক্তিগতভাবে আইভীকে সমর্থন দেননি। তার পরও টিভিতে দেখছি আইভীর পেছনে জনতার স্রোত।
এটা সৎ রাজনীতি ও নেতৃত্বের প্রতি জনতার আস্থা ও ভালোবাসার প্রকাশ। দল যদি আইভীকে সমর্থন দিত, তাহলে তিনি অনায়াসে জিতে আসতেন—এ কথা বলা যায়।
২২ অক্টোবর শনিবার প্রথম আলোকে দেওয়া সাক্ষাৎকারে নারায়ণগঞ্জ শহর আওয়ামী লীগের সভাপতি আনোয়ার হোসেন বলেন, ‘নারায়ণগঞ্জের মানুষ ভালো ও মন্দের পার্থক্য করতে জানে।’ তিনি বলেন, ‘কেন্দ্র যে সিদ্ধান্ত নিয়েছে, সেটা ভুল। নেতা-কর্মীরা এ জন্য ব্যথিত। কারণ, যাঁকে সমর্থন দেওয়া হয়েছে, তিনি এমন ব্যক্তি যে যখন দল বিপদে, তখন দেশ ছেড়ে পালান। এ ব্যাপারে নেতা-কর্মীদের কোনো মতই নেওয়া হয়নি।’ জেলা আওয়ামী লীগের আহ্বায়ক এস এম আকরামও এ বিষয়ে কিছু জানেন না।
কেন্দ্রীয় নেতৃত্বের এই বিশেষ সিদ্ধান্তটি এবং সিদ্ধান্ত গ্রহণের প্রক্রিয়াটি যে ভুল, তা বলার অপেক্ষা রাখে না। আশা করি, ৩০ তারিখে সেই ভুল সত্যায়িত হবে, যদি নির্বাচন কোনো অঘটনের শিকার না হয়।
মাহমুদুর রহমান মান্না: রাজনীতিবিদ ও কলাম লেখক।
কি আর বলব লজ্জা লাগে ,,
ব্যক্তির চেয়ে দল বড় । দলের চেয়ে দেশ। সুতরাং কিছু সংখ্যক নেতা নেত্রী কাকে সমর্থন দিলো সেটা বিবেচনা করছি না।
ডাঃ আইভি আওয়ামীলীগের ছিলেন, আছেন, থাকবেন।
এই দলের সমর্থকদের বেশিরভাগ আইভিকে সমর্থন করেছেন এবং করবেন। 
সেনাবাহিনীর ভয়ে শামিম ওসমান দলকে বিপদে ফেলে গা ঢাকা দিয়েছিলেন।আর সেনাবাহিনী আবার মাঠে নামলে তাঁর দুঃসাহসে আবার লাগাম পড়বে। শামিমের হয়তো অস্ত্র ও পেশীশক্তি আছে। কিন্তু সেনাবাহিনীর কাছে সেসব কিছুই নয়। 
নৈতিকতার প্রশ্নে যিনি জয়ি আছেন ভোটের রাজনীতিতে তার বিজয় সুনিশ্চিত তা জোর দিয়ে বলা যেতে পারে। 
কি লিখব বুঝতে পারছিনা। তবে এটুকু বলতে পারি আমি আবার আশাননিত হতে পারছি আমাদের রাজনিতি নিয়ে। কারণ, রাজনিতিবিদ হিশেবে কেউ ্যে সত্যি কথা এভাবে বলতে পারবে তা আমি শুধু আশা করতাম আর আজ তার বাসতবায়ন দেখলাম।
কেন্দ্র যাঁকে সমর্থন দিয়েছেন ,তিনি এমন ব্যক্তি যে যখন দল বিপদে, তখন দেশ ছেড়ে পালান।
আসুন -সবাই মিলে সেলিনা হায়াৎ আইভীকে বিজয়ী করি , আর আওয়ামিলীগ কে বুঝাই - আওয়ামিলীগ করি বলে নিজের চোখে টিনের চশমা লাগাই নাই, বিবেক কে কারো কাছে বানধক রাখি নাই । 
কেন্দ্র যাঁকে সমর্থন দিয়েছেন ,তিনি এমন ব্যক্তি যে যখন দল বিপদে, তখন দেশ ছেড়ে পালান। 
আসুন -সবাই মিলে সেলিনা হায়াৎ আইভীকে বিজয়ী করি , আর আওয়ামিলীগ কে বুঝাই - আওয়ামিলীগ করি বলে নিজের চোখে টিনের চশমা লাগাই নাই, বিবেক কে কারো কাছে বানধক রাখি নাই । 
এই নির্বাচনটার তাৎপর্য অনেক। আইভী যদি জয়ী হন তাহলে আমাদের রাজনীতিতে অচীরেই আমরা অনেক ভালো এবং যোগ্য লোক দেখতে পাবো। বিশেষ মার্কা বা দলের রাজনীতি থেকে বাংলাদেশের জনগন-ও বেরিয়ে আসবে। আমরা যোগ্য লোক-কে নির্বাচিত করতে শিখবো। আমি নারায়ণগঞ্জবাসী-র কাছে আবেদন করছি, চলুন আমরা আমাদের রাজনীতির বহু প্রতিক্ষিত এই পট-পরিবর্তন নারায়ণগঞ্জ থেকে এবং এই নির্বাচন থেকে-ই শুরু করি। ‘ডা. আইভী আপা, ভয় পাবেন না। মনে সাহস রাখেন। দল না থাকুক, আমরা তো আছি।’আশা করি, ৩০ তারিখে আওয়ামী লীগ এবং দলের সভানেত্রীর সেই ভুল সত্যায়িত হবে, যদি নির্বাচন কোনো অঘটনের শিকার না হয়। আইভী আপার জননো অনেক শুভ কামনা। 
জনাব মান্না,খুব শীঘ্রই আপনার দলের পক্ষ থেকে কিছু হুশিয়ারী বার্তা পাওয়ার অপেক্ষায় থাকুন। 
মান্না ভাই সত্যকে কেউ পছন্দ করে না, কারণ সত্য যে বড় নির্মম ও তেতো৷ 
মান্না ভাই আপনার চম্ৎকার লেখাটির জন্য । তবে আমি মনে করি নারায়াণ গন্জ নিয়ে আওয়ামী লীগ একটা ভুল সিদ্ধান্ত নিয়েছে । তবে মনে হয় ৩০ অক্টোবরে তার প্রমান হবে । 
ধন্যবাদ আপনাকে এরকম সাহসী এবং তথ্য সমৃদ্ধ প্রতিবেদন লেখার জন্য।
আমি ব্যক্তিগতভাবে নারায়নগঞ্জ বাসীকে অনুরোধ জানাই একজন সৎ যোগ্য, সাহসী ও শিক্ষত প্রার্থী হিসেবে আইভিকে তাদের মূল্যবান ভোট দিয়ে সত্য ও ন্যায় পরায়নতাকে অসত্য ও সন্ত্রাসবাদের উর্দ্ধে রেখে সন্ত্রাসবাদকে সমূলে রুখে দেওয়ার জন্য। নারায়নগঞ্জবাসী এবার দেখাবার সময় এসেছে আমরা শান্তিপ্রীয় জনতা সন্ত্রাসবাদকে আর সহ্য করব না। সন্ত্রাসবাদকে রুখতে এবং সততাকে এগিয়ে নিতে আমাদের শক্তিই সর্বাপেক্ষা শক্তিশালী।
শুভকামনা ডা। সেলিনা হায়াত আইভির জন্য। জয়ই আপনার একমাত্র পুরস্কার। 
আমি বিশ্বাস করি নারায়নগঞ্জের মানুষ ভুল করবে না। সত্য ও আলোর পথ সবাই চেনে। আমাদের রাজনিতিতে ভাল মানুষের যে অভাব তার জন্য আমরা, বাংলার মানুষেরাই দ্বায়ি। নতুন শুরুর যে আলো তা সলেনিা হায়াৎ আইভীর বিজয়ের মাঝে পাবো । 
নির্বাচন কি নিরপেক্ষ হবে? জনতার শক্তিকে কি বিজয়ী করতে দেয়া হবে? 
আওয়ামলীগ যে পদে পদে ভুল করছে...এই নারায়নগঞ্জের সিদ্ধান্ত তার একটি উদাহরন মাত্র। ওদের হাতে সুবর্ন সুযোগ ছিলো....। আইভিকে মনোনয়ন দিয়ে অনায়াসে নির্বাচনে জিতে তাদের নিন্মগামী ভাবমুর্তীটাকে কিছুটা পুনরুদ্ধার করতে পারতো। কিন্তু এই দুটি প্রধান দলই শামীম আর তৈমুরকে টাইপের প্রার্থী মনেনয়ন দিয়ে তাদের আসল চরিত্র আবার ফুটিয়ে তুলেছে। 
    ধন্যবাদ মান্নাভাই আপনাকে সত্য এবং সুন্দর লেখার জন্য। আপনি ঠিকই বলছেন জনগণ সবসময়ই সঠিক পথে থাকে। অতীতে কিছু কিছু লোকের সন্ত্রাসী কর্মকান্ডের কারনে দলের ভাবমুর্তি যেমন নষ্ঠ হয়েছিল তেমনী নারায়নগন্জ সন্ত্রাসের জনপদ হিসাবে পরিচিতি লাভ করেছিল । পৌরনির্বাচনে দলের সামনে দলীয় ভাবমূর্তি পুরুনুদ্ধারের একটা সুযোগ ছিল। জনগণ যদি সুষ্ঠভাবে তাদের মতামত দিতে পারে তাহলে আওয়ামীলীগের প্রার্থী সিলেকশন যে ভূল ছিল তা প্রমানিত হবে। কারণ আই ভি একজন জনপরিক্ষীত নেতা । 
    দল যখন জনপ্রিয়তার শীর্ষে থাকে তখন দলের সমর্থন ও প্রতীক হলো জয়ের মাপকাঠি। কিন্তু আওয়ামীলীগের এখন যা অবস্থা আওয়ামীলীগকেই এখন জয়ের জন্য ”সৎ” প্রতীককে গ্রহণ করতে হবে। আমার মনে হয় তারা ভাগভাটোয়ারার তালে আছে, সুতরাং দল আগামীতে ক্ষমতায় না গেলেও মনে মনে জনগণের প্রত্যাখ্যান স্বীকার করে নিয়েছেন। তবে মনে রাখতে হবে এই স্বীকারের পেছনে অনেক তেতো অপেক্ষা করছে। 
    সরকারী দল ভালো ইমেজের প্রার্থী বাদ দিয়ে একজন গডফাদার ইমেজের লোককে বেছে নিল।
    দেখা যাক নারায়নঞ্জের মানুষ কোন দিকে যায়।
    নির্বাচন কমিশনের জন্যও একটা অগ্নিপরীক্ষা বটে। এত বিতর্কের পরও তারা বিতর্কিত ইভিএম প্রথমবারের মত নির্বাচনে ব্যাবহার করতে যাচ্ছে। 
    এবার সময় এসেছে গটফাদার মু্ক্ত নারায়নগঞ্জ গড়ার।নারায়নগঞ্জ বাসি ভূল করলে এর খেসারত কিন্তু আপনাদেরই দিতে হবে ? 
    আমি দিনাজপুর থেকে বলতে পারি ,শামিম এর জন্য "না"। 
    মান্না সাহেব ধন্যবাদ আপনার এই সুন্দর লেখার জন্য. দেখা যাক সত্যর জয় হয় নাকি আওয়ামীলীগ এর..! 
    মান্না ভাইকে অসংখ্য ধন্যবাদ কাউকে তোয়াক্কা না করে এতো সুন্দর একটি সংবাদ পরিবেশন করার জন্য্। আমি তাকে আমার পক্ষ থেকে তাই অসংখ্য ধন্যবাদ জানাচ্ছি। 
    ভালো মানুষরা সবসময় মানুষকে ভালোবাসতে জানে। ড. আইভি তেমনি একজন ভালো মানুষ যিনি মানুষকে খুব কাছে থেকে ভালোবাসতে পারেন। 
    এই ভোটের ফলাফলের উপর আগামী নিবাচনের ফলাফলের ইংগিত্ বহন করে ।
    যদি - শামিম ওসমান ভোটে জিতে .......... তাহলে বুজবেন আগামিতে আবার আ:লীগ ক্ষমতায় আসছে।
    যদি - সেলিনা হায়াৎ আইভী ভোটে জিতে ...তাহলে বুজবেন মানুষ আ:লীগের কায্ক্রমে খুশি না ।
    যদি - তৈমুর খন্দকার ভোটে জিতে .........তাহলে বুজবেন আগামিতে বি এন পি ক্ষমতায় আসছে । 
    জনাব মাননা কি জানেন না ভোটের ফলাফল কি ? জনোগনের দাবি বড়ো না ওসমান বড়ো ? 
    আমি জনাব মান্না ভাইকে ধন্যবাদ দিচ্ছি। আপনার এই লিখাটি সময়োপযুগী লিখা, এবং পাঠকদের সকল মন্তব্যের সাথে আমিও একমত। আশা করি নারায়ণগঞ্জবাসী তাদের ভবিষ্যত নির্ধ্বরন করতে ভুল করবেননা। 
    আইভী যদি জিতে তবে বুঝব মানুষ ভাল লোক চিনে 
    নারায়ণগঞ্জ এর সিটি কর্পোরেশন নির্বাচন শুধু নারায়ণগঞ্জ বাসীর জন্য বিবেকের পরীক্ষা নয়, এ নির্বাচন সারা বাঙালি জাতির জন্য আগ্নি পরীক্ষা। আসুন আমরা আইভি কে নির্বাচিত করে আমাদের বিবেকের কাছে নিজেদের ....। আমরা কতটা দেশপ্রেমিক তা প্রমাণের এটাই উপযুক্ত সময় । এ নির্বাচন সন্ত্রাস, দুর্নীতি, চাঁদাবাজি..র বিপক্ষে বাঙ্গালির বিবেকের রায় ।। আর নয় ..আর নয়..............আমরা যুব সমাজ হব দেশের কাণ্ডারি.....। 
    অনেক অনেক শুভ কামনা মান্না সাহেবের জন্য... 
    দুষ্ট রাজনীতি পরিহারের মুখম সময়। নারায়নগন্জ বাসিদের আহবান জানাব ডা: আইভিকে নির্বাচিত করে তাদের সুনাগরিকের দ্বায়িত পালনের জন্য। 
    স্বাধীনতার পর এই প্রথম কেন্দ্র থেকে চাপিয়ে দেয়া সিদ্ধান্তে ভেটো দিল তৃনমূল।আজ নারায়ণগঞ্জকে প্রমান করতে হবে ভাল বিকল্প পেলে জনগণ ভুল করেনা।আর যদি তারা ভুল করে,তাহলে আমরা নেতাদের ভুলে প্রতবাদ করার নৈতিক অধিকার হারাবো।পরিশেষে বলবো, মাহমুদুর রহমান মান্নারাই আমাদের আশাহত হতে দেয়না। 
    মান্না ভাই , এ ভাবেই দলের ভিতর চাটুকার বিবেক হীন অগনতানত্রিক শক্তিকে দুর্বল করতেই হবে। অন্ধ দলদাস চাইনা অামরা। 
    এ হঠকারিতার ফায়দা নেবে তৈমুর। না হলে তৈমুর কখনো হালে পানি পেতো না। 
    মান্না ভাইকে ধন্যবাদ 
    মান্না ভাই আইভি জিতলেও শেখ হাসিনা বলবেন আমি তার জন্য দোয়া করেছিলাম। আমি ব্যক্তিগতভাবে তাকেই সমর্থন করেছিলাম। সে আমার দলের একনিষ্ট কর্মী। 
    জনগণ আইভির, কেননা তারা আইভিকে ভালবাসে, কিন্ত আইভি জনগণের হতে পারেনি। আর এ কারনে ১০০ % নিশচিত বিজয় আইভির হাতছারা হয়ে যেতে পারে। যে দল তার বাবার ত্যাগের মূল্যায়ণ করেনা, আইভির মূল্যায়ণ করেনা, সে দল আইভির কী দিতে পারে ? তারপর ও আইভি বেহায়ার মত আওয়ামিলীগের ফলকটি লানতের তক্তার মত গলায় ঝুলিয়ে আছেন। কার জন্য আইভির রাজনীতি ? হাসিনার, দলের নাকি জনগণের ? কেন আইভি এখনো বলতে পারছেনা যে, " আমি দল ত্যাগ কারলাম"। তার এই না বলাটা তার পরাজয় বয়ে আনতে পারে। আমি যখন ভাবি ভোট টা আইভিকে দেব কিন্ত পরেই মনে হয় তাতো যাবে আওয়ামিলীগের ঘরে, বিজয়ী দেখতে চাই আইভিকে, কিন্ত মনে হয় তাতো হবে দলের বিজয় । তারপর ও এসব মেনে নেয়া যেত যদি দল তাকে মনোনয়ন দিত। কিন্ত তা ও হয়নি । আমার মত আরো লোকের এই সমস্যা হতে পারে, আর তারা ও হয়তো ভোট টা দিতে গিয়ে ও দেয়া হবেনা। এমনটি হলে আইভির যদি পরাজয় হয় , তা হলে তারজন্য আইভি নিজেই দায়ী । আইভিকে মানুষের আইভি হতে হবে, যদি সত্যি তার রাজনীতি হয় মানুষের জন্য। ব্যক্তির চেয়ে দল বড়, আর দলের চেয়ে মানুষ (জনগণ )। 

    সোহেল তাজ ,মাননা ,পারথ আপনাদের মত নেতার খুব দরকার । 

আইভীর ছেঁড়া পোস্টার আর রাজনীতির ভবিষ্যৎ:
নারায়ণগঞ্জ সিটি করপোরেশন নির্বাচন ৩০ অক্টোবর। মেয়র পদে মূল প্রতিদ্বন্দ্বী তিনজন। একজন বিএনপির, একজন আওয়ামী লীগের আর তৃতীয় জন আইভী (ডা. সেলিনা হায়াৎ আইভী)।
সচেতন পাঠক, সম্ভবত ইতিমধ্যেই মনে মনে গজ গজ করছেন—এটা তো আমরা সবাই জানি, মায়ের কাছে মামাবাড়ির গল্প বলার আর সময় পেলে না!
তথাস্তু! সোজাসুজি আসল কথায় চলে আসি।
আমি করজোড়ে নারায়ণগঞ্জ সিটি করপোরেশনের সম্মানিত ভোটারদের সবিনয় অনুরোধ করছি, আপনারা ডা. সেলিনা হায়াৎ আইভীকে ভোট দিয়ে, আপনাদের নতুন সিটির প্রথম মেয়র নির্বাচন করুন।
ধরেই নিচ্ছি, যাঁরা আইভীকে সমর্থন করেন না, তাঁরা অধমের কথায় রুষ্ট হবেন। প্রথম আলোয় পড়েছিলাম, সাংসদ নাসিম ওসমান সাহেব প্রথম আলোর সম্পাদক সাহেবকে গণপিটুনির আশ্বাস দিয়েছিলেন। অধম নগণ্য, তাই প্রত্যাশা অত্যল্প।
আইভীকে ভোট দেওয়ার অনুরোধের কারণ একটাই—নারায়ণগঞ্জ সিটি করপোরেশন নির্বাচনে জয়-পরাজয়ের ওপরই নির্ভর করবে ভবিষ্যতে আমাদের সাংসদ-মন্ত্রী-প্রধানমন্ত্রী কে হবেন। এমনকি বিচারপতি কে হবেন, সেটা এই নির্বাচনের ফলাফলের ওপর নির্ভরশীল। কারণ তিন বছর ধরেই দেখছি, যে দল ক্ষমতায়, প্রধান বিচারপতি শুধু সে দলের সমর্থক আইনজীবীদেরই বিচারপতি নিযুক্ত হওয়ার জন্য যোগ্য মনে করেন। আর নিম্ন আদালতের বিচারকদের মধ্য থেকে কাকে যে কখন বিচারপতি হওয়ার যোগ্য মনে করেন, তার কারণ দর্শানোর কোনো বাধ্যবাধকতা আছে বলে তো মনে হয় না। ফাঁকতালে কিছু ভালো বিচারক যে নিয়োগ পাচ্ছেন না, তা নয়। কিন্তু সুুপ্রিম কোর্ট যেকোনো প্রতিষ্ঠানের, যেকোনো সিদ্ধান্ত যদি ‘কারণ দর্শানো’ ব্যতিরেকে হয়, তাহলে সহজেই সেই সিদ্ধান্তের আইনগত বৈধতা চ্যালেঞ্জ করে মামলা করলে ফল পাওয়া যায়।
সুপ্রিম কোর্টের রায়েই বলা হয়েছে, কাকে, কেন বিচারপতি হিসেবে নিয়োগ দেওয়ার জন্য রাষ্ট্রপতির কাছে সুপারিশ করা হচ্ছে, প্রধান বিচারপতিকে তা লিখিতভাবে জানাতে হবে এবং এ লেখালেখি করার আগে জ্যেষ্ঠ বিচারপতি ও অন্যদের সঙ্গে সলাপরামর্শ করতে অর্থাৎ মতামত নিতে হবে।
আমাদের উইকিলিকস বোধ হয় শিগগিরই হবে না। না হওয়া পর্যন্ত প্রধান বিচারপতির লিখিত এবং কারণসংবলিত মতামত জানতে পারব না। অবশ্য তথ্য অধিকার আইনের আওতায় চেষ্টা তো করা যেতে পারে। জানতে পারলে বোঝা যেত যে, শ দেড়েক জ্যেষ্ঠতর জেলা আদালতের বিচারকদের ডিঙিয়ে যাঁকে সুপারিশ করা হয়েছে, প্রধান বিচারপতি যাঁকে বিচারপতির শপথবাক্য পাঠ করালেন, তিনি যে সবার চেয়ে বেশি যোগ্য, দক্ষ ও সৎ, তা কীভাবে মূল্যায়ন করলেন?
অনেকটা প্রকটভাবে আওয়ামী লীগ কেমন করে বুঝল, নারায়ণগঞ্জের ভোটাররা আইভীকে আর পছন্দ করেন না। পত্রপত্রিকায় পড়েছি, আওয়ামী লীগের নেতারা সিদ্ধান্ত নেওয়ার আগে অন্তত মিলিত হয়েছেন, আলাপ-আলোচনা করেছেন, সংবাদ সম্মেলন করেছেন, দুই প্রতিদ্বন্দ্বী প্রার্থী—সেলিনা হায়াৎ আইভী আর শামীম ওসমানকে ঢাকায় তলব করেছেন, সমঝোতার চেষ্টা হয়েছে। পরবর্তী সময়ে সাংসদ বা এমনকি প্রতিমন্ত্রীর বিকল্প পদও আলাপ-আলোচনায় এসেছে। ফয়সালা হয়নি। আওয়ামী লীগ বেছে নিয়েছে শামীম ওসমানকে।
আইভী ও শামীম ওসমান দুটি পৃথক ঘরানার রাজনীতিবিদ। অধমের সম্বল শুধু সংবাদমাধ্যম। সংবাদমাধ্যম থেকে যা জেনেছি, এর সারমর্ম হলো—আইভী প্রায় আট বছর নারায়ণগঞ্জ পৌরসভার চেয়ারম্যান ছিলেন কিন্তু দুর্নীতি-সন্ত্রাসের তেমন কোনো অভিযোগ তাঁর বিরুদ্ধে নেই। সিটি করপোরেশন ঘোষিত হওয়ার পর বেশ কয়েক মাস সরকারি প্রশাসক দায়িত্বে আছে। অর্থাৎ আইভী ‘পদে’ নেই মাস চারেক। এর পরও তাঁর বিরুদ্ধে কোনো মামলা হয়নি।
অন্যদিকে শামীম ওসমানের কৃতিত্ব-খ্যাতি দেশজোড়া। তাঁর বিরুদ্ধে মামলা তো প্রায় দেড় ডজন এবং সম্ভবত প্রায় সব কিসিমেরই আছে। আর নিজের দল ক্ষমতায় না থাকলে ভদ্রলোক দেশে থাকতে আগ্রহী হন না সচরাচর। প্রতিপক্ষ দল ক্ষমতায় থাকবে আর আমরা হালুয়া-রুটি বা টু-পাইস কামাব, এমন আশা করার মতো উজবুক তো আর বড় নেতা হতে পারেন না। তাই দেশে থেকে যদি কোনো ফায়দা না হয়, তাহলে দরকার কী।
এখন একেবারে খোদ-আপনা দল ক্ষমতায়। তাই শুধু দেশে থাকা নয়, বড় পদও দরকার এবং দলও মনে করেছে, শামীম ওসমান দলের জন্য আদর্শ প্রার্থী। আওয়ামী লীগের রাজনীতিবিদ ও কলামিস্ট মাহমুদুর রহমান মান্না প্রথম আলোতে তাঁর ২৬ জুলাইয়ের কলামের (দল না থাকুক, আমরা তো আছি) শেষে লিখেছেন, শামীম ওসমানকে দলীয় সমর্থন দেওয়া দলের কেন্দ্রীয় নেতৃত্বের একটা ভুল সিদ্ধান্ত।
তাঁর সঙ্গে অধম সম্পূর্ণ একমত। কিন্তু এ সিদ্ধান্তটা যে ভুল সিদ্ধান্ত, সেটার প্রমাণ দিতে পারেন একমাত্র নারায়ণগঞ্জের ভোটাররা।
২.
নারায়ণগঞ্জের ভোটাররা যদি শামীম ওসমানকে ভোট দিয়ে নির্বাচন করেন, তাহলে দলের সিদ্ধান্তটা যে ভুল ছিল না, সেটা প্রমাণিত হবে। অর্থাৎ প্রমাণিত হবে আইভীর মতো প্রার্থী, যাঁর বিরুদ্ধে সন্ত্রাস, খুন, চাঁদাবাজি, হানাহানির মামলা বা অভিযোগ নেই, তাঁকে ভোটাররা পছন্দ করেন না। দুর্নীতি করেননি, তাই হয়তো ভোটারদের অপছন্দ।
পক্ষান্তরে যাঁকে সংবাদমাধ্যম ‘গডফাদার’ আখ্যায়িত করছে এবং গডফাদার খেতাব যিনি বহু বছরে, বহু সন্ত্রাসী ও বেআইনি কার্যকলাপে সম্পৃক্ত থেকে যথাযথভাবে মূল্যায়িত হয়েছেন, তাঁর মতো প্রার্থীই ভোটারদের পছন্দ এবং ভবিষ্যতের নির্বাচনে আমরা শামীম ওসমানের মতোই প্রার্থী পাব। দল তখন বলবে, দেখলে তো, এ দেশের ভোটাররা গডফাদারকে পছন্দ করে ভোট দেয়। অতএব আমরা গডফাদার-গোছের প্রার্থীদেরই মনোনয়ন দেব।
আইভী-গোছের প্রার্থীদের সংবাদমাধ্যম এবং নচ্ছার সুশীল সমাজ-গোছের ‘গায়ে মানে না, আপনি মোড়ল’ মার্কা লোকজন যতই চেঁচাক না কেন, জনগণ বেছে নেয় দুর্নীতিপরায়ণ সন্ত্রাসী, গডফাদারদের। শামীম ওসমান, সৈয়দ আবুল হোসেন, শাজাহান খানের মতো লোকজনই এ দেশের ভোটারদের প্রিয় পাত্র। এবং হারিছ চৌধুরী, গিয়াস আল মামুন, লুৎফুজ্জামান বাবর গং। মানি লন্ডারিং, বোমা, হত্যার সঙ্গে জড়িত গংই মনোনয়ন পাবে, ভোট পাবে, নেতা হবে, শহর ও দেশ চালাবে।
আমার দৃঢ় বিশ্বাস, নারায়ণগঞ্জবাসী সন্ত্রাসী রাজনীতির পক্ষে ভোট দেবেন না। দিতে পারেন না। অনেকে অনেকবার বলেছেন, তা-ও পুনরাবৃত্তি করছি—এ দেশের ভোটার সব সময়ই ভালো-মন্দের ফারাক করেছেন সেই ১৯৫৪ সালের যুক্তফ্রন্টের নির্বাচন থেকে, অর্থাৎ অর্ধশতাব্দীরও আগে থেকে।
অবশ্য অনেক সময় ভোটাররা বাধ্য হয়েছেন দুই বদলোকের মধ্য থেকে একজনকে ভোট দিতে। কারণ প্রার্থীই ছিলেন দুজন। এবার চিত্রটা সম্পূর্ণ ভিন্ন। বদলোকের বিপরীতে পরীক্ষিত ভালো প্রার্থী আছেন—আইভী আছেন।
আইভীকে ভোট দিন। আইভীর পোস্টার ছেঁড়া যায়, কিন্তু ভোটাররা বিভ্রান্ত হন না।
ড. শাহ্দীন মালিক, জ্যেষ্ঠ আইনজীবী, সুপ্রিম কোর্ট।
অবশ্য অনেক সময় ভোটাররা বাধ্য হয়েছেন দুই বদলোকের মধ্য থেকে একজনকে ভোট দিতে। কারণ প্রার্থীই ছিলেন দুজন। এবার চিত্রটা সম্পূর্ণ ভিন্ন। বদলোকের বিপরীতে পরীক্ষিত ভালো প্রার্থী আছেন—আইভী আছেন।
    আইভীকে ভোট দিন।" ...আইভী না থাকলে ব্যালট বাক্সে ব্লেড ফেলতে বলতাম । কারন একজন চিহ্নিত সন্ত্রাসি আর একজন আত্ন স্বীক্বত দুরনীতিবাজ । ব্লেড ফেলার অধিকার জনগনের আছে । আইভীকে ভোট দিন। প্রমান করুন জনগন এখনও ভাল লোককে চায় । 
    আওয়ামী লীগ ভুল করেছে !!! 
    সন্ত্রাস নয় এক জন ভাল মানুস কে বেছে নিবে নারায়নগঞ্জ বাসি । 
    কেন শুধু আইভির কথা বলছেন? শামিম ওসমান ছাড়াও তো অনেক প্রার্থী আছে। ড শাহদীন মালিকের কেনই বা মনে হল যে লোকজন শুধু আওয়ামী লীগের প্রার্থীকেই ভোট দেবেন?? 
    তথাস্তু! সোজাসুজি আসল কথায় চলে আসি।
    আমি করজোড়ে নারায়ণগঞ্জ সিটি করপোরেশনের সম্মানিত ভোটারদের সবিনয় অনুরোধ করছি, আপনারা ডা. সেলিনা হায়াৎ আইভীকে ভোট দিয়ে, আপনাদের নতুন সিটির প্রথম মেয়র নির্বাচন করুন। 
    দুজন সন্ত্রাসী আর একজন ভাল মানুষ এ নির্বাচনে প্রতিদ্বন্দিতা করছেন অপেক্ষায় আছি কার জয় হয় । আপনি ঠিকই লিখেছেন এই নির্বাচন আমাদের জাতীয় নির্বাচনে ব্যাপক প্রভাব ফেলবে । একজন ভোটারের একটি ভোট বদলিয়ে দিতে পারে পরবর্তী জাতীয় নির্বাচন । সন্ত্রাসীর পুনর্বাসন নিশ্চয় আমরা চাইব না । 
    লেখক ঠিক কথা বলেছেন, লেখকের সাথে ১০০% একমত। 
সুকানি
    এতো সোজা সাপ্টা আর সরল নিবেদন! জানি না হিসেব টা আদতেও এতো সোজা কি-না। কারণ, গত সাধারণ নির্বাচনে "না" ভোটের ব্যবস্থা ছিল, আট কোটি ভোটারের মধ্যে "না" ভোট দিয়েছিলেন লাখ তিনেক, যা বাতিল ভোটের অর্ধেক(!)।,... শামীম ওসমান এবার তো প্রথম আলো ছিঁড়বে!!! 
    লেখকের সাথে সম্পূর্ণ একমত। 
    ডাক্তার সেলিনা হায়াতের সমস্যা হয়লো উনি কোন দলের প্রাথী তাহা কাহারু বোদগম্য হইতেছেনা. উনি মনে হই দুই নাউকায় পা দিয়াছে. না হই এমন নিস্কলঙ্ক মহিলাকে দল মনোনয়ন না দেওয়ার রহস্য কি? 
কালের পুরাণ
‘বুকের মধ্যে পোস্টার আছে:
বুধবার রাতে একটি টিভি চ্যানেলে নারায়ণগঞ্জের ‘ভোটের লড়াই’ দেখছিলাম। তিন মেয়র পদপ্রার্থী ডা. সেলিনা হায়াৎ আইভী, শামীম ওসমান ও তৈমুর আলম খন্দকার মুখোমুখি হয়েছিলেন। সেই অনুষ্ঠানের প্রায় পুরো সময় সরব ছিলেন ডা. আইভী ও শামীম ওসমান। তুলনায় নিষ্প্রভ তৈমুর। ডা. আইভী আট বছর নারায়ণগঞ্জ পৌরসভার মেয়র ছিলেন। তাঁর বাবা আলী আহাম্মেদ চুনকাও পৌরসভার মেয়র ছিলেন। দল বা কারও দয়ায় নয়, দলের বিপক্ষে দাঁড়িয়ে জয়ী হয়েছিলেন। দুজনই সুনামের সঙ্গে দায়িত্ব পালন করেছেন। বিএনপি-সমর্থক প্রার্থী তৈমুর আলম খন্দকারও স্বীকার করেছেন, পৌরসভার চেয়ারম্যান থাকাকালে ডা. আইভী কোনো দুর্নীতি করেননি। তার পরও অনুষ্ঠানে শামীম ওসমান পৌরসভার কাজের ঠিকাদারি নিয়োগ ও খাল ভরাট করে মার্কেট নির্মাণের যেসব অভিযোগ আনেন, তিনি তথ্যপ্রমাণসহ তার যথাযথ জবাব দেন।
ওই অনুষ্ঠানেই শামীম ওসমানের বিরুদ্ধে সন্ত্রাস, সড়ক অবরোধ, টেন্ডারবাজি, চাঁদাবাজির অভিযোগ তোলেন আইভী। অধিকাংশ অভিযোগ অস্বীকার করলেও বিএনপির নেত্রী খালেদা জিয়ার গাড়িবহর ১১ ঘণ্টা আটকে দেওয়ার অভিযোগটি অস্বীকার করতে পারেননি শামীম ওসমান। তবে তিনি নিজেকে গুলি ছোড়া জওয়ানের সঙ্গে তুলনা করে কেন্দ্রীয় নেতৃত্বকে হুকুমদাতা হিসেবে অভিহিত করেছেন। অর্থাৎ শামীম ওসমান নিজের অপকর্মের দায় কেন্দ্রীয় নেতৃত্বের ওপর চাপিয়েছেন। সে সময় খালেদা জিয়া বিরোধীদলীয় নেতা (এবং এখনো)। সংসদীয় গণতন্ত্রে যাঁকে ছায়া সরকারের প্রধান বিবেচনা করা হয়। দলবলসহ তাঁকে ১১ ঘণ্টা রাস্তার মধ্যে আটকে রাখা রাজনৈতিক মাস্তানি ছাড়া কিছু নয়। কোনো সভ্য দেশে হলে এর জন্য তাঁকে কঠিন শাস্তি পেতে হতো। তবে শাস্তি শামীম ওসমান না পেলেও নারায়ণগঞ্জের আওয়ামী লীগের নেতা-কর্মীরা পেয়েছেন ২০০১ সালের নির্বাচনের পর। শাস্তি পেয়েছেন সেখানকার সংখ্যালঘু সম্প্রদায়ের মানুষও। কেননা বিএনপি মনে করে, সংখ্যালঘুরা আওয়ামী লীগের ভোটব্যাংক। এদের যত আঘাত করা যাবে, আওয়ামী লীগের তত ভোট কমবে।
২০০১ সালে নারায়ণগঞ্জের সব কটি আসনে আওয়ামী লীগ পরাজিত হলেও এলাকা ছাড়তে হয়েছে একমাত্র শামীম ওসমানকেই। এর কারণ স্বনামখ্যাত এই জনপ্রতিনিধির আগের পাঁচ বছরের কর্মকাণ্ড। কেবল শামীম ওসমান নন, সেদিন পালিয়ে গিয়েছিলেন ফেনীর জয়নাল হাজারী, লক্ষ্মীপুরের আবু তাহের, ঢাকার হাজি সেলিম, হাজি মকবুল এবং আরও কেউ কেউ। একই কারণে তাঁরা খ্যাতিমান।
ওই অনুষ্ঠানে শামীম ওসমানকে জিজ্ঞেস করা হয়েছিল, এলাকায় কেন তিনি গডফাদার হিসেবে পরিচিতি পেয়েছেন। জবাবে শামীম ওসমান বলেছেন, যেদিন তিনি যুদ্ধাপরাধী হিসেবে গোলাম আযমের বিচার দাবি করেছিলেন এবং নারায়ণগঞ্জে তাঁর প্রবেশ নিষিদ্ধ করেছিলেন, সেদিন থেকেই রাজনৈতিক প্রতিপক্ষ তাঁকে গডফাদার উপাধি দিয়েছিল। গোলাম আযমের বিচার চেয়ে বিভিন্ন শ্রেণী-পেশার মানুষ আন্দোলন করেছেন নব্বইয়ের দশক থেকে। আন্দোলন করেছে বিভিন্ন রাজনৈতিক দল ও সাংস্কৃতিক সংগঠন। ১৯৯২ সালের ২৬ মার্চ তাঁর বিচারের দাবিতে ২৪ জন বিশিষ্ট নাগরিকের উদ্যোগে গণ-আদালত গঠন করা হয়েছিল। তাঁদের বিরুদ্ধে রাষ্ট্রদ্রোহ মামলা হলেও কেউ গডফাদার হিসেবে চিহ্নিত হননি। শামীম ওসমান কেন এই ভূষণে ভূষিত হলেন নারায়ণগঞ্জের ভোটাররা কেন্দ্রে যাওয়ার আগে নিশ্চয়ই একবার ভাববেন।
২.
নারায়ণগঞ্জ ঐতিহ্যবাহী শহর। একসময় এটি ছিল দেশের অন্যতম প্রধান নৌবন্দর এবং ব্যবসাকেন্দ্র। বিশেষ করে পাটকে কেন্দ্র করে এখানে গড়ে উঠেছিল বিখ্যাত আদমজী জুট মিল। ১৯৪৯ সালে আওয়ামী লীগ গঠিত হওয়ার আগে অনেকগুলো প্রস্তুতি সভা হয়েছিল এই নারায়ণগঞ্জে। এখানে উপমহাদেশের অনেক খ্যাতিমান ব্যক্তির আগমন ঘটেছিল। নারায়ণগঞ্জে বোস কেবিন বলে খ্যাত রেস্তোরাঁয় একবার সুভাষচন্দ্র বোস এসে চা খেয়েছিলেন। এ জন্য নারায়ণগঞ্জবাসী গর্ব বোধ করেন। রবীন্দ্রনাথ ঠাকুর ও কাজী নজরুল ইসলামও কলকাতা থেকে স্টিমারে ঢাকায় আসতেন নারায়ণগঞ্জ হয়ে। সেই নারায়ণগঞ্জ সিটি করপোরেশন নির্বাচন নিয়ে স্বভাবতই সারা দেশের মানুষের আগ্রহ ও কৌতূহল। এবারে বাড়তি কৌতূহলের কারণ এটিই সম্ভবত বর্তমান নির্বাচন কমিশনের শেষ নির্বাচন। ফেব্রুয়ারিতে তাদের মেয়াদ শেষ হয়ে যাচ্ছে।
প্রশ্ন উঠেছে, আগামী পাঁচ বছর কে নেতৃত্ব দেবেন নারায়ণগঞ্জকে? শামীম ওসমান, তৈমুর আলম খন্দকার না সেলিনা হায়াৎ আইভী? কার নেতৃত্ব বরণ করে নেবেন নারায়ণগঞ্জবাসী? একদা যে নারায়ণগঞ্জ শান্তি ও সমৃদ্ধির শহর হিসেবে পরিচিত ছিল, সেই নারায়ণগঞ্জে কার জন্য সন্ত্রাসের জনপদের বদনাম কুড়িয়েছে? এসব প্রশ্নের উত্তর ভোটাররা ৩০ অক্টোবর দেবেন আশা করি।
নারায়ণগঞ্জে মেয়র পদে তিন প্রধান প্রার্থীর ভাবমূর্তি তিন রকম—একজন দুর্নীতির মামলার আসামি, একজন সন্ত্রাসের দায়ে অভিযুক্ত, অপরজন আট বছর পৌরসভার মেয়রের দায়িত্ব পালন করার পরও পরিচ্ছন্ন ভাবমূর্তির অধিকারী। এটি স্থানীয় নির্বাচন। দলীয় পরিচয়ের চেয়ে ব্যক্তিগত ভাবমূর্তি ও সততা অনেক বেশি গুরুত্বপূর্ণ। আইভী ও শামীম আওয়ামী লীগ পরিবারের হলেও কেউ সেই অর্থে দলের প্রার্থী নন। আবার দুজনই দলের প্রার্থী। কেন্দ্রীয় নেতারা শামীম ওসমানের পক্ষে নেমেছেন, তৃণমূলের নেতা-কর্মীদের বৃহত্তর অংশ আইভীর সঙ্গে আছেন। আছেন স্থানীয় সাংসদ সারাহ্ বেগম কবরীও। তাঁর পক্ষে গণজোয়ার দেখে কেউ কেউ অপপ্রচার চালাচ্ছেন। ভোটারদের ভয়ভীতি দেখাচ্ছেন।
আমরা লক্ষ করি, সেলিনা হায়াৎ আইভী গুটিকয়েক সমর্থক নিয়ে প্রচারণায় নামলেও কয়েক মিনিটের মধ্যে তা জনস্রোতে রূপ নেয়। শত শত মানুষ তাঁর পেছনে কাতারবন্দী হয়। সর্বস্তরের নারী-পুরুষের কাছে তিনি সততা ও শান্তির প্রতীক। তৃণমূলের আওয়ামী লীগের নেতা-কর্মী-সমর্থকদের প্রত্যাশা ছিল, আইভীই দলের সমর্থন পাবেন। পাননি। তার বদলে বৃহত্তর জনগোষ্ঠীর সমর্থন পেয়েছেন। তাঁর সমর্থনে নাগরিক পরিষদ গঠিত হয়েছে। সৃষ্টি হয়েছে গণজোয়ার।
নির্বাচন যত এগিয়ে আসছে ততই উত্তেজনা বাড়ছে। সেটি স্বাভাবিক। কিন্তু গুজব কাম্য নয়। শামীম ওসমান বৃহস্পতিবার সংবাদ সম্মেলন করে বলেছেন, জঙ্গি হামলা হবে। এটি কিসের আলামত? জঙ্গি হামলার খবর তিনি আগাম কী করে জানলেন? সরকারের গোয়েন্দা সংস্থাগুলোর কাছে এ ধরনের তথ্য থাকলে তাদের প্রথম ও প্রধান কর্তব্য হবে সম্ভাব্য হামলা নস্যাৎ করা এবং চক্রান্তকারীদের পাকড়াও করা। কোনো ব্যক্তি বা প্রার্থীর কাছে এই তথ্য ফাঁস করার অর্থ হবে জঙ্গিদের আত্মগোপন করার সুযোগ দেওয়া? কোনো পেশাদার গোয়েন্দা তা করতে পারে না। শামীম ওসমানের আরেকটি গুরুতর অভিযোগ, তাঁর সমর্থক কারও হাতে কালোটাকা ধরিয়ে দিয়ে বলা হবে, এরা শামীমের লোক। এরা কালো টাকা ছড়াচ্ছে। এর উত্তরে সেই বাংলা প্রবাদটির কথাই মনে পড়ে, ‘ঠাকুর ঘরে কে রে, আমি কলা খাই না।’
নির্বাচনী প্রচারে ইতিমধ্যে বেশ কিছু অঘটন ঘটেছে। কোথাও ডা. আইভীর পোস্টার ছিঁড়ে ফেলা হয়েছে, কোথাও ভোটারদের ভয়ভীতি দেখানো হচ্ছে। ‘আইভী পাঁচ হাজার ভোটও পাবেন না’ বলে অপপ্রচার চালানো হচ্ছে। বিশেষ করে সংখ্যালঘু ভোটারদের ভয়ভীতি দেখানোর বিষয়টি খুবই উদ্বেগজনক। তাঁরা সব সময়ই শঙ্কা ও উদ্বেগে থাকেন। সুষ্ঠু ও শান্তিপূর্ণ পরিবেশ নিশ্চিত না হলে তাঁদের অনেকেই ভোটকেন্দ্রে যাবেন না। এই অবস্থায় ভোট কারচুপি করা সহজ।
৩.
নারায়ণগঞ্জের এই নির্বাচনী যজ্ঞে অনেকগুলো পক্ষ—সরকার, নির্বাচন কমিশন, প্রার্থী ও ভোটার। নির্বাচন অবাধ ও সুষ্ঠু করা সবার জন্যই চ্যালেঞ্জ। সবচেয়ে বড় চ্যালেঞ্জ সরকারের জন্য। কেননা একটি সিটি করপোরেশনে কথিত ‘মনোনীত’ প্রার্থী পরাজিত হলে মাথায় আকাশ ভেঙে পড়বে না, সরকারের পতনও ঘটবে না। তবে নির্বাচন অবাধ ও সুষ্ঠু না হলে কিংবা কেউ জনরায় উল্টে দেওয়ার চেষ্টা হলে সরকারের অপূরণীয় ক্ষতি হবে। বিশ্বাসযোগ্যতা হারাবে। বিরোধীরা বলার সুযোগ পাবে, যেই সরকার সুষ্ঠুভাবে একটি স্থানীয় সংস্থার নির্বাচন করতে পারে না, সেই সরকারের অধীনে জাতীয় নির্বাচন হতে পারে না।
নির্বাচন কমিশনের জন্য চ্যালেঞ্জ হলো এত দিনের সুনাম রক্ষা করা। বিএনপি যা-ই বলুক না কেন, বর্তমান কমিশনের অধীনে ২০০৮ সালের জাতীয় নির্বাচনসহ অধিকাংশ স্থানীয় সংস্থার নির্বাচন অবাধ ও সুষ্ঠু হয়েছে। কূলে এসে যাতে তরী না ডুবে যায়, সেটি কঠিন পরীক্ষা তাদের। প্রধান নির্বাচন কমিশনার এ টি এম শামসুল হুদা বলেছেন, ‘ভোটাররা বাড়ি থেকে বের হয়ে নির্বিঘ্নে ভোটকেন্দ্রে গিয়ে ভোট দিয়ে নিরাপদে বাড়ি ফিরে আসতে পারলেই নির্বাচন সুষ্ঠু হয়েছে বলা যাবে।’ এ হলো নির্বাচনের প্রকাশ্য রূপ। কিন্তু দৃশ্যের বাইরেও যে অনেক অঘটন ঘটে, সে সম্পর্কেও কমিশনকে সজাগ থাকতে হবে। কালোটাকা ছড়ানো তেমনই একটি অদৃশ্য রূপ।
এর পরের চ্যালেঞ্জ স্থানীয় প্রশাসনের। ভয়ভীতি ও প্রলোভন উপেক্ষা করে তারা কতটা নিরপেক্ষ ও সততার সঙ্গে কাজ করতে পারে, তার ওপরই নির্বাচন সুষ্ঠু হওয়া না-হওয়া নির্ভর করে। কোনো দিকে তাদের সামান্য হেলে পড়লে চলবে না। স্থানীয় প্রশাসন ও আইনশৃঙ্খলা রক্ষাকারী বাহিনীর কেউ যদি কোনো প্রার্থীর পক্ষে কাজ করে, তাহলে তাঁর বিরুদ্ধে এখনই ব্যবস্থা নিন।
প্রার্থীর চ্যালেঞ্জ হলো নির্বাচন সুষ্ঠুভাবে করতে সহযোগিতা করা; কোনো অপকৌশল বা ছলচাতুরীর আশ্রয় না নেওয়া; প্রত্যেক প্রার্থীর প্রভাবিত এলাকায় পেশিশক্তি, কালোটাকা কিংবা আইনবহির্ভূত প্রভাব না খাটানো। কেউ কালোটাকা ও অস্ত্রশস্ত্র ব্যবহার করলে পুরো নির্বাচনই কালিমালিপ্ত হবে। আমরা আশা করব, নারায়ণগঞ্জের সচেতন ভোটাররা তা হতে দেবেন না।
সবশেষে ভোটার তথা নারায়ণগঞ্জবাসীর বড় চ্যালেঞ্জ হলো, তাঁরা কেমন নেতৃত্ব বেছে নেবেন? গডফাদার না পরিচ্ছন্ন ভাবমূর্তির প্রার্থীকে? সৎ না দুর্নীতিবাজ ব্যক্তিকে? তারা কি শান্তিতে থাকবেন, না সন্ত্রাসের সঙ্গে বসবাস করবেন—সেই সিদ্ধান্ত তাদেরই নিতে হবে। তাঁরা কি এমন প্রার্থী বাছাই করবেন, যাঁরা বিপদ দেখলে দেশ থেকে পালিয়ে যান? না, তারা এমন প্রার্থীকে নির্বাচন করবেন, যিনি সুখে-দুঃখে তাঁদের সঙ্গে থাকবেন, বিপদে সহায় হবেন?
সব প্রশ্নের জবাব পাওয়া যাবে ৩০ অক্টোবর। সেদিনই স্পষ্ট হবে নারায়ণগঞ্জ তুমি কারা—শান্তির না সন্ত্রাসের? দুর্নীতির না সততার? নৈরাজ্যের না সমৃদ্ধির? নেতাশক্তির না জনশক্তির?
৫.
লেখাটি শেষ করব এক বন্ধু সাংবাদিকের অভিজ্ঞতার কথা পাঠকদের জানিয়ে। তিনি কয়েক দিন আগে নারায়ণগঞ্জে গিয়েছিলেন নির্বাচনী প্রচারণা দেখতে। শীতলক্ষ্যা নদীর ওপারে বন্দর থানা ঘুরে তাঁর খটকা লাগল, প্রতিপক্ষ দুই প্রার্থীর অসংখ্য পোস্টার ঝুললেও সেলিনা হায়াৎ আইভীর পোস্টার দেখছেন না। দেখলেও কদাচিৎ।
চায়ের দোকানের মলিন পোশাকের এক প্রৌঢ় লোককে জিজ্ঞেস করলেন, ‘শামীম ও তৈমুরের পোস্টারে পুরো বন্দর ছেয়ে গেছে। কিন্তু আইভীর পোস্টার দেখছি না যে?’ জবাবে কণ্ঠে জোর এনে ওই ভদ্রলোক বললেন, ‘বুকের মধ্যে আইভী আপার পোস্টার আছে। ৩০ অক্টোবর ভোটের দিন দেখিয়ে দেব।’ তিনি আরও জানালেন, ‘রাতের আন্ধারে কাগজের পোস্টার ছিঁড়ে ফেলা যায় কিন্তু মানুষের বুকের মধ্যে যাঁর পোস্টার গেঁথে আছে, সেই পোস্টার কখনোই ছেঁড়া যায় না।’
তাঁর কথা সত্য হোক। নারায়ণগঞ্জে নৈরাজ্য ও সন্ত্রাসের বিরুদ্ধে শান্তির জয় হোক। গণতন্ত্র বাঁচুক।
সোহরাব হাসান: কবি, সাংবাদিক।
রাজনীতি
মঞ্চ-বাণিজ্য জিন্দাবাদ!:
গত ১৬ অক্টোবর প্রথম আলোর শেষ পাতার একটি খবর পড়ে চমকে উঠেছি। জনসভার মঞ্চে উঠিয়ে বক্তৃতা দেওয়ার সুযোগ করে দেওয়ার বিনিময়ে বিএনপির এক নেতা আরেক নেতার কাছ থেকে টাকা নিয়েছেন। ৫, ১০, ৫০ হাজার নয়, ২০ লাখ টাকা। রাজনীতির দুর্বৃত্তায়ন শুরু হয়েছে অনেক আগেই। ব্যবসা আর রাজনীতি এখন মুদ্রার এপিঠ-ওপিঠ। সাংসদদের মধ্যে এখন অধিকাংশই ব্যবসায়ী। ফলে গণতন্ত্র বা জনগণের স্বার্থ নয়, ব্যবসায়িক স্বার্থ রক্ষা এবং ব্যবসার লাভকে জ্যামিতিক হারে বৃদ্ধি করাই হচ্ছে ব্যবসায়িক রাজনীতিকদের ধ্যান, জ্ঞান ও আরাধনা।
১৬ অক্টোবর প্রথম আলোয় প্রকাশিত খবর অনুযায়ী, সিলেট এলাকার বিএনপিদলীয় সাবেক সাংসদ সৈয়দ মকবুল হোসেন কেন্দ্রীয় বিএনপির সাংগঠনিক সম্পাদক ও সিলেট জেলা বিএনপির সভাপতি ইলিয়াস আলীর বিরুদ্ধে ‘মঞ্চবাণিজ্য’র অভিযোগ এনেছেন। সৈয়দ মকবুল হোসেন প্রথম আলোকে বলেছেন, ‘আমার কাছ থেকে ২০ লাখ টাকা নিয়েছেন ইলিয়াস আলী। বলা হয়েছিল মঞ্চে তুলে বক্তব্য দেওয়ার সুযোগ করে দেওয়া হবে। আমাকে মঞ্চে তোলা হয়েছিল, কিন্তু বক্তব্যের সুযোগ দেওয়া হয়নি। আমি অপমানিত হয়েছি। আমি টাকার হিসাব চাই। আমার টাকা গেল কই?’
আমরা কত রকম বাণিজ্যই না দেখেছি—মনোনয়ন-বাণিজ্য, আবাসন-বাণিজ্য, শিক্ষা-বাণিজ্য, বিচার-বাণিজ্য। এবার দেখলাম মঞ্চ-বাণিজ্য। বিএনপির নেত্রী খালেদা জিয়া রোডমার্চ করে সিলেটে গিয়ে জনসভা করেন। যে মঞ্চ থেকে খালেদা জিয়া ওই জনসভায় ভাষণ দেন, জানা গেছে তার দখল নিয়েছিল ইলিয়াস আলীর লোকেরা। মঞ্চে কাকে তোলা হবে এবং কাকে বক্তৃতা দিতে দেওয়া হবে, তার হর্তাকর্তাও ছিল তাঁর ‘ঠ্যাঙ্গাড়ে বাহিনী’। অভিযোগ সত্য হয়ে থাকলে এই মঞ্চ-বাণিজ্য করে নিশ্চয়ই ইলিয়াস আলীর আয়-রোজগার ভালোই হয়েছে। এক সৈয়দ মকবুলের কাছ থেকে নিয়েছেন ২০ লাখ। বাকিদের কাছ থেকেও নিশ্চয় ভালোই কামাই-রোজগার হয়েছে। জয়তু রাজনীতি! জাতীয়তাবাদের মহান সৈনিক ইলিয়াস ভাই জিন্দাবাদ! এক জনসভার মঞ্চ দখল করেই যদি কোটিপতি বনে যাওয়া যায়, তাহলে তো আমাদের সবার চাকরি-বাকরি, ব্যবসা-বাণিজ্য, কৃষিকাজ, উৎপাদন—সবকিছু বাদ দিয়ে দলে দলে রাজনীতির ময়দানে শামিল হওয়া উচিত। আসুন, আমরা সবাই রাজনীতির ময়দানে নেমে পড়ি, আর বজ্রকণ্ঠে আওয়াজ তুলি, ‘আদর্শ মোদের ইলিয়াস ভাই, কোটি টাকায় দখল চাই।’
বাংলাদেশের রাজনীতির এ সর্বনাশ কে করল? সামরিক শাসকেরা। প্রথম সামরিক শাসক জিয়াউর রহমান বলেছিলেন, তিনি রাজনীতিকে রাজনীতিকদের জন্য ‘ডিফিকাল্ট’ করে তুলবেন। তাঁর প্ররোচনায়ই সামরিক গোয়েন্দা সংস্থা রাজনৈতিক দল ভাঙাগড়ার খেলায় মেতে ওঠে। বিভিন্ন দল থেকে রাজনীতিক ভাগিয়ে এনে সামরিক গোয়েন্দারা যে দলটির পত্তন করেন, সেই দলটির নাম বাংলাদেশ জাতীয়তাবাদী দল বা বিএনপি। বাংলাদেশি জাতীয়তাবাদ জিন্দাবাদ! একই ধারা চালু করেন তাঁর উত্তরসূরি হুসেইন মুহম্মদ এরশাদ। তিনি বাংলাদেশি জাতীয়তাবাদের সমর্থক।
কিন্তু এ কেমন জাতীয়তাবাদ? জাতীয়তাবাদীরা তো হয় ভীষণ দেশপ্রেমিক। জাতীয়তাবাদীরা তো নিজের দেশের মুক্তিযুদ্ধকে বিতর্কিত করে না, জাতীয়তাবাদীরা তো স্বাধীনতাবিরোধী শক্তিকে নিয়ে জোট গড়ে গদগদ আনন্দে উদ্বেলিত হয়ে ওঠে না। কিন্তু বাংলাদেশের জাতীয়তাবাদীদের কথাই আলাদা। আওয়ামী ও ভারত-বিরোধিতাই তাদের রাজনীতির মূল সম্বল। বিএনপির জন্ম যেমন অরাজনৈতিক, ভেতরটাও তেমন শূন্য গর্ভ। তবু বাংলার মানুষ জিয়াউর রহমানকে পছন্দ করে। তার অবশ্য একটি কারণ ছিল। ব্যক্তিগতভাবে তিনি সৎ ছিলেন, কিন্তু রাজনীতিকে করেছেন কলুষিত। তার ছেলে তারেক রহমান অবশ্য হাওয়া ভবনের হাওয়াই রাজনীতি দিয়ে দুর্নীতির বরপুত্র সেজে বসেন। এবারে তারেক রহমানকে পেছনে ফেলে ইলিয়াস আলী যেন বাজিমাত করে দিলেন। নষ্ট রাজনীতির গ্রেডিংয়ে এবার তিনি এ-প্লাস পেয়েছেন। আমরা কায়মনোবাক্যে প্রার্থনা করি যে, ‘মঞ্চ-বাণিজ্য’র আবিষ্কারক এবং তার সফল রূপকার ইলিয়াস আলী যেন জাতীয় ও আন্তর্জাতিক শিরোপায় অভিষিক্ত হন।
ব্যবসায়ীদের হাতে রাজনীতিকে কে তুলে দিল? রাজনীতি নিজেই ব্যবসায়ীদের কাছে গেল? নাকি ব্যবসায়ীরাই রাজনীতিকে গিলে ফেলল? আমরা আমজনতা অনেক কিছু বুঝতে পারি না। আমরা শুধু জিয়ার আদর্শের কথা শুনি। আমরা বঙ্গবন্ধুর আদর্শের কথা শুনি। কিন্তু শেয়ারবাজার থেকে যখন শীর্ষ দুই দলের সমর্থক বড় বড় ব্যবসায়ীরা ২০ হাজার কোটি টাকা নিয়ে সটকে পড়েন, তখন আওয়ামী আদর্শ ও জাতীয়তাবাদী আদর্শ মিলেমিশে একাকার হয়ে যায়। কী সেলুকাস এই দেশ, দুর্ঘটনায় লাশের সারি, মন্ত্রী যায় শ্বশুরবাড়ি!
রাজনীতি কেন দুর্বৃত্ত ও মাস্তানদের হাতে জিম্মি হয়ে যায়? রাজনৈতিক দলগুলোকে কেন দুর্বৃত্তদের ওপর নির্ভর করতে হয়? নারায়ণগঞ্জ সিটি করপোরেশনের মেয়র নির্বাচনে শামীম ওসমানের মতো লোককে সমর্থন দেওয়া কি আওয়ামী লীগের জন্য খুব দরকার ছিল? শামীম ওসমান জনগণের সমর্থন কতটা পাবেন, জানি না। তবে বৈঠকখানার রাজনীতি যে তাঁর কবজায়, তা আমরা বুঝতে পেরেছি। শামীম ওসমান জিন্দাবাদ!
ছোট্ট এই দেশটি আমাদের। স্বাধীনতার পর ৪০ বছর হতে চলল। দেশটা এখনো কেন সোনার বাংলা হয়ে উঠছে না, তা নিয়ে আমাদের শঙ্কার অন্ত নেই। ইলিয়াস ও শামীমেরা রাজনীতির নিয়ন্ত্রণ নিলে শনৈঃ শনৈঃ দেশ ও দশের উন্নতি হবে। ইলিয়াসদের মতো ‘মঞ্চ-বাণিজ্য’ করে যে কেউ রাতারাতি কোটিপতি হতে পারবেন। শামীমদের মতো ‘দখল-বাণিজ্য’ করেও যে কেউ দলের সমর্থন পেতে পারেন। এবং আমরা সবাই যদি তাঁদের অনুসরণ করি, তাহলে বাংলার প্রতিটি ঘর কিছু দিনের মধ্যে কোটিপতিতে সয়লাব হয়ে যাবে। এমন একটি স্বপ্নিল সম্ভাবনাকে বাস্তবায়ন করার জন্য আসুন, সবাই রাজনীতিকে জীবনের ‘ধ্রুবতারা’ করে সামনের দিকে এগিয়ে যাই।
শেখ হাফিজুর রহমান: সহযোগী অধ্যাপক, আইন বিভাগ, ঢাকা বিশ্ববিদ্যালয়।
কালোটাকামুক্ত নির্বাচন হওয়া জরুরি:
আগামীকালবহুলআলোচিত নারায়ণগঞ্জ সিটি করপোরেশন নির্বাচন। ত্রিপক্ষীয় প্রতিদ্বন্দ্বিতার এ নির্বাচন জাতীয় গুরুত্ব অর্জন করেছে। পেশিশক্তি ও কালোটাকার বিপরীতে সৎ ও যোগ্য প্রার্থী নির্বাচন করার বিষয়টি যথেষ্ট আলোচিত। এই প্রেক্ষাপটে নাগরিক সমাজের তিনজন প্রতিনিধির মতামত প্রকাশ করা হলো।
সচেতন নাগরিক হিসেবে আমরা চাই, নারায়ণগঞ্জ সিটি করপোরেশন নির্বাচন অবাধ, সুষ্ঠু ও শান্তিপূর্ণ হোক। তবে এই কঠিন ও দুরূহ কাজটি কেবল নির্বাচন কমিশনের পক্ষে করা সম্ভব নয়। সে জন্য সরকার, স্থানীয় প্রশাসন, আইনশৃঙ্খলা রক্ষাকারী বাহিনীর সদস্য, যাঁরা সরাসরি নির্বাচন-প্রক্রিয়ায় জড়িত, তাঁদের সহযোগিতা প্রয়োজন। সবাই আন্তরিকভাবে চেষ্টা করলে সুষ্ঠু ও অবাধ নির্বাচন সম্পন্ন করা অসম্ভব নয়।
একটি নির্বাচন তখনই আমরা অবাধ বলব, যখন ভোটাররা নির্বিঘ্নে তাঁদের ভোটাধিকার প্রয়োগ করতে পারবেন এবং ফলাফলে সেই রায়ের প্রতিফলন ঘটবে। প্রশাসন কারও প্রতি পক্ষপাতদুষ্ট হলে সেটি সম্ভব নয়।
যদিও নারায়ণগঞ্জে একটি স্থানীয় সরকার সংস্থার নির্বাচন হচ্ছে, জাতীয়ভাবে এর গুরুত্ব অনেক। সেখানে একটি ভালো নির্বাচন হলে যেমন তার ইতিবাচক প্রভাব আমাদের জাতীয় রাজনীতিতে পড়বে, তেমনি ভালো নির্বাচন না হলে তার নেতিবাচক প্রভাবও জাতীয় রাজনীতিতে সুদূরপ্রসারী প্রভাব বিস্তার করতে পারে। সেই সঙ্গে এও বলব, নারায়ণগঞ্জ সিটি করপোরেশন নির্বাচন বর্তমান নির্বাচন কমিশনের জন্য একটি বড় চ্যালেঞ্জ। সম্ভবত এটিই তাদের শেষ নির্বাচন। তাই সেখানে একটি অবাধ ও সুষ্ঠু নির্বাচন পরিচালনা করতে যেকোনো পরিস্থিতি তাদের শক্ত হাতেই মোকাবিলা করতে হবে। এর কোনো বিকল্প নেই।
২০০৮ সালের জাতীয় নির্বাচন এবং ২০০৯ সালে উপজেলা নির্বাচন অবাধ ও সুষ্ঠুভাবে সম্পন্ন করে তারা জনগণের আস্থা অর্জন করেছে। পরবর্তী দু-একটি নির্বাচনে কিছু কিছু বিচ্যুতি ঘটলেও নির্বাচন কমিশনের সদিচ্ছা প্রশ্নবিদ্ধ হয়নি। তবে স্থানীয় সরকার সংস্থার মধ্যে চট্টগ্রাম সিটি করপোরেশন নির্বাচন ছিল একটি বড় চ্যালেঞ্জ এবং তা সফলভাবেই তারা মোকাবিলা করেছে। আমরা আশা করব, নবগঠিত নারায়ণগঞ্জ সিটি করপোরেশন নির্বাচনটি সম্পূর্ণ অবাধ ও সুষ্ঠু হবে। এ জন্য যা যা প্রয়োজন, তা করতে নির্বাচন কমিশন দ্বিধা করবে না।
ট্রান্সপারেন্সি ইন্টারন্যাশনাল বাংলাদেশ দুর্নীতি নিয়ে কাজ করে। একটি দুর্নীতিমুক্ত সমাজ, রাষ্ট্র ও রাজনীতি প্রতিষ্ঠাই আমাদের লক্ষ্য। রাজনীতির সঙ্গে নির্বাচনের সম্পর্ক অত্যন্ত নিবিড়। সে কারণে রাজনীতিকে দুর্নীতিমুক্ত করতে হলে নির্বাচনে কালোটাকার দৌরাত্ম্যও কমাতে হবে। নির্বাচনে দুর্নীতির প্রধান উপাদান কালোটাকা।
আপাতদৃষ্টিতে কালোটাকার প্রভাবমুক্ত নির্বাচন করা কঠিন মনে হলেও সর্বোচ্চ পর্যায়ে রাজনৈতিক সদিচ্ছা থাকলে অসম্ভব নয়। ২০০৮ সালের জাতীয় নির্বাচনে কালোটাকার প্রভাব অনেকখানি কমানো সম্ভব হয়েছিল। যদিও পরবর্তী স্থানীয় সরকার সংস্থার নির্বাচনে তার দৌরাত্ম্য আবার বেড়ে গেছে।
সেই সঙ্গে আমাদের এ কথাও মনে রাখতে হবে, নির্বাচনে কালোটাকার ব্যবহার আমাদের রাজনৈতিক সংস্কৃতির অংশ। কেবল আইন করে বা আচরণবিধি জারি করে এটি পুরোপুরি নির্মূল করা যাবে না। এর জন্য রাজনৈতিক সংস্কৃতিতে পরিবর্তন আনতে হবে।
ইফতেখারুজ্জামান: নির্বাহী পরিচালক, ট্রান্সপারেন্সি ইন্টারন্যাশনাল বাংলাদেশ (টিআইবি)।
জয় হোক সৎ ও যোগ্য প্রার্থীর:
আগামীকালবহুলআলোচিত নারায়ণগঞ্জ সিটি করপোরেশন নির্বাচন। ত্রিপক্ষীয় প্রতিদ্বন্দ্বিতার এ নির্বাচন জাতীয় গুরুত্ব অর্জন করেছে। পেশিশক্তি ও কালোটাকার বিপরীতে সৎ ও যোগ্য প্রার্থী নির্বাচন করার বিষয়টি যথেষ্ট আলোচিত। এই প্রেক্ষাপটে নাগরিক সমাজের তিনজন প্রতিনিধির মতামত প্রকাশ করা হলো।
আমাদের দেশে নির্বাচনে যে বিষয়টি সবচেয়ে গুরুত্বপূর্ণ বিবেচনা করা হয়, তা হলো স্বতঃস্ফূর্ততা। গণতন্ত্রের প্রতি জনগণের যে অপরিমেয় আস্থা আছে এবং তাঁরা এর প্রতি যে অত্যন্ত শ্রদ্ধাশীল, নির্বাচনে তাঁদের সক্রিয় অংশগ্রহণই তার প্রমাণ। এ কারণে আমাদের দেশে ভোট দেওয়ার হার উন্নত দেশগুলো থেকে অনেক বেশি।
কিন্তু এখানে যে বিষয়টি উপেক্ষিত থাকে, তা হলো সৎ ও যোগ্য প্রার্থী বাছাই। নির্বাচন হলো সৎ ও যোগ্য প্রার্থী বাছাইয়ের সুযোগ, তা অনেকেই ভুলে যান। নির্বাচন হলো প্রার্থী বাছাইয়ের প্রক্রিয়া মাত্র। এই প্রক্রিয়ায় ভুল হলে গণতন্ত্র সংহত হতে পারে না।
এখানে প্রথম প্রশ্ন হলো, ভোটাররা স্বাধীনভাবে ভোট দিতে পারছেন কি না? দ্বিতীয় প্রশ্ন এবং আমার বিবেচনায় সবচেয়ে গুরুত্বপূর্ণ প্রশ্ন হলো, তাঁরা কাকে ভোট দিচ্ছেন? ভোটের মাধ্যমে যদি আমি সৎ, যোগ্য ও জনগণের জন্য কাজ করবেন, এমন প্রার্থীকে বাছাই করি, তাহলে নির্বাচনের পর আফসোস করতে হয় না। কিন্তু এর বিপরীত হলে সেই গণতন্ত্রের সুফল জনগণ পায় না।
বলা হয়, ভোট প্রত্যেক নাগরিকের পবিত্র আমানত। প্রশ্ন হলো, সেই আমানত আমি কার কাছে গচ্ছিত রাখছি। যিনি আমানতের মর্যাদা দেবেন, তাঁর কাছে গচ্ছিত রাখলে কোনো সমস্যা নেই। কিন্তু যিনি আমার ভোটের মর্যাদা দেবেন না, সে রকম প্রার্থীকে বিজয়ী করলে যে পরে পস্তাতে হয়, তার বহু নজির আছে।
নির্বাচনের দুটি দিক। প্রথমত এর ব্যবস্থাপনা। এর দায়িত্ব পুরোপুরি নির্বাচন কমিশনের। ভোটাররা যাতে নির্বিঘ্নে ভোটকেন্দ্রে গিয়ে তাঁদের ভোটাধিকার প্রয়োগ করতে পারেন, কমিশনকে সেই নিশ্চয়তা দিতে হবে। এ ক্ষেত্রে নির্বাচনের সঙ্গে সংশ্লিষ্ট প্রশাসন ও আইনশৃঙ্খলা রক্ষাকারী বাহিনীকে সততা ও নিরপেক্ষতার সঙ্গে দায়িত্ব পালন করতে হবে।
কিন্তু ভোটাররা কাকে নির্বাচন করবেন বা কোন ধরনের প্রার্থীকে জয়ী করবেন, সেটি সম্পূর্ণ তাঁদের সিদ্ধান্তের ব্যাপার।
নারায়ণগঞ্জ সিটি করপোরেশনের নির্বাচন সামনে রেখে যে কথাগুলো বলা প্রয়োজন তা হলো, নারায়ণগঞ্জবাসীই ঠিক করবেন, তাঁরা কোন ধরনের প্রার্থী বাছাই করবেন। তাঁরা প্রার্থীদের অতীত ও বর্তমান কর্মকাণ্ড জানেন। কে তাঁদের জন্য কী করেছেন, সেটাও অজানা নয়। তাঁরা সবকিছু বিবেচনায় নিয়ে সৎ ও যোগ্য প্রার্থীর পক্ষে রায় দেবেন বলেই আমার বিশ্বাস।
নারায়ণগঞ্জ সিটি করপোরেশন নির্বাচনের প্রচারকাজ এত দিন মোটামুটি শান্তিপূর্ণভাবেই চলেছে। বড় ধরনের কোনো অপ্রীতিকর ঘটনা ঘটেনি। কিন্তু শেষ মুহূর্তে একধরনের উত্তেজনা লক্ষ করা যাচ্ছে, যা কোনোভাবেই সুষ্ঠু ও শান্তিপূর্ণ নির্বাচনের জন্য সহায়ক নয়। নির্বাচন কমিশনের উচিত হবে ভোটারদের উদ্বেগ ও উৎকণ্ঠা প্রশমনে এখনই প্রয়োজনীয় পদক্ষেপ নেওয়া এবং নির্বাচন অবাধ ও সুষ্ঠুভাবে সম্পন্ন করা। এর আগের নির্বাচনগুলো নির্বাচন কমিশন যে মানের করেছে, তা থেকে কোনোভাবেই নিচে নামা যাবে না; বরং আগের অভিজ্ঞতা কাজে লাগিয়ে একটি সর্বাঙ্গীণ সুন্দর এবং সবার কাছে গ্রহণযোগ্য নির্বাচনই আমরা তাদের কাছে প্রত্যাশা করি।
বর্তমানে যাঁরা ক্ষমতায় আছেন, তাঁরা নারীর ক্ষমতায়নের কথা বেশ জোরের সঙ্গে বলেন। নারায়ণগঞ্জে প্রার্থী সমর্থনের ক্ষেত্রে তার প্রতিফলন ঘটবে বলেই সবাই আশা করেছিলেন; কিন্তু তা ঘটেনি।
এর পরও আমি মনে করি, নারায়ণগঞ্জের মানুষ সৎ, যোগ্য ও নিবেদিতপ্রাণ প্রার্থীকে বেছে নিতে ভুল করবেন না। সর্বোপরি নারায়ণগঞ্জ সিটি করপোরেশন নির্বাচন অবাধ ও সুষ্ঠু হোক এবং নারায়ণগঞ্জের ভোটাররা যোগ্য ও সৎ প্রার্থীকেই বাছাই করে নিতে পারবেন—এটাই আমাদের প্রত্যাশা।
সুলতানা কামাল: সাবেক তত্ত্বাবধায়ক সরকারের উপদেষ্টা এবং আইন ও সালিশ কেন্দ্রের নির্বাহী পরিচালক।
আমরা মাগুরার পুনরাবৃত্তি চাই না
তবু নির্বাচন সুষ্ঠু হোক:
শেষ পর্যন্ত সেনা মোতায়েন ছাড়াই আগামীকাল নারায়ণগঞ্জ সিটি করপোরেশনের নির্বাচন হতে যাচ্ছে। নির্বাচন নিয়ে নারায়ণগঞ্জে এখন টানটান উত্তেজনা। নির্বাচন অবাধ ও সুষ্ঠু হবে কি না, সেই প্রশ্ন তুলেছেন একাধিক প্রার্থী। শঙ্কায় আছেন ভোটাররাও। গতকাল সেনাবাহিনী মোতায়েন না করার খবর ছড়িয়ে পড়লে শহরের বিভিন্ন স্থানে বিক্ষোভ মিছিল হয়। সন্ধ্যায় নির্বাচন কমিশন জানিয়ে দিয়েছে, সরকারের অসহযোগিতার কারণে তারা সেনা মোতায়েনের সিদ্ধান্ত নিয়েও কার্যকর করতে পারেনি। তবে কমিশন আশা করছে, সেনা মোতায়েন না হলেও নির্বাচন অবাধ ও সুষ্ঠু হবে।
সরকারের এ সিদ্ধান্ত সংবিধানের ১২৬ অনুচ্ছেদের সুস্পষ্ট লঙ্ঘন। এতে বলা হয়েছে, ‘নির্বাচন কমিশনের দায়িত্ব পালনে সহায়তা করা সকল নির্বাহী কর্তৃপক্ষের কর্তব্য হইবে।’ সরকারের এই অবস্থান নির্বাচনী কাজে নিয়োজিত কর্মকর্তাদের কাছে ভুল বার্তা পৌঁছে দিতে পারে।
সরকারের নীতিনির্ধারকেরা এত দিন বলে আসছেন, নির্বাচন কমিশন সম্পূর্ণ স্বাধীন। নির্বাচনের বিষয়ে সব সিদ্ধান্ত নেওয়ার এখতিয়ার তাঁদের আছে। সুষ্ঠু নির্বাচনের জন্য তত্ত্বাবধায়ক সরকারের প্রয়োজন নেই। নারায়ণগঞ্জ সিটি করপোরেশন নির্বাচনের ক্ষেত্রে কমিশনকে সেই ক্ষমতা প্রয়োগ করতে দেওয়া হয়নি। এর মাধ্যমে সাংবিধানিক এই সংস্থাটির ক্ষমতা শুধু খর্ব করাই হয়নি, নতুন করে এর ভাবমূর্তি প্রশ্নবিদ্ধ করা হয়েছে।
বর্তমান সরকারের আমলেই স্থানীয় সরকার সংস্থার নির্বাচনে সেনা মোতায়েনের বিধান জারি করা হয়। কিন্তু নির্বাচন কমিশন নারায়ণগঞ্জ সিটি কর্পোরেশন নির্বাচনে সেনা মোতায়েনের জন্য চিঠি দিলেও সরকার তার জবাব দেওয়ার প্রয়োজনবোধ করেনি। এটি এই সাংবিধানিক সংস্থার প্রতি অবজ্ঞারই উদাহরণ হয়ে থাকবে। মূল কথা হলো, নির্বাচনটি অবাধ, সুষ্ঠু ও গ্রহণযোগ্য করা। আইনশৃঙ্খলা রক্ষায় নিয়োজিত পুলিশ, আনসার প্রভৃতির ওপর যথেষ্ট আস্থা না থাকার কারণেই সেনা মোতায়েনের দাবি উঠেছে। কমিশন যখন সেই দাবি মেনে নিয়ে সেনা মোতায়েনের সিদ্ধান্ত নেয়, তখন কিন্তু সরকার আপত্তি করেনি। এমনকি সরকার দলীয় প্রার্থীসহ সকলেই কমিশনের সিদ্ধান্তকে স্বাগত জানিয়েছিল। শেষ মুহূর্তে সরকারের এ অসহযোগিতা নানা প্রশ্নের জন্ম দিয়েছে।
আমরা মনে করি, নির্বাচন কমিশন তো বটেই, সরকারের জন্যও এ নির্বাচন অনুষ্ঠান বড় চ্যালেঞ্জ। নির্বাচন অবাধ, সুষ্ঠু ও শান্তিপূর্ণ হলে শেষ বিচারে তার কৃতিত্ব যেমন সরকারের, তেমনি কোনো অঘটন ঘটলে তার দায়ও সরকারকে নিতে হবে।
সব শঙ্কা, উদ্বেগ ও জল্পনাকে দূরে ঠেলে আগামীকাল নারায়ণগঞ্জ সিটি করপোরেশন নির্বাচন অবাধ, সুষ্ঠু হবে এবং ভোটাররা যোগ্য ও সৎ প্রার্থীকে বেছে নিতে পারবেন, এটাই সবার প্রত্যাশা। কোনো দৃশ্য বা অদৃশ্য হাতের কারসাজিতে যাতে কেউ নির্বাচনকে প্রভাবিত করতে কিংবা ভোটের ফল উল্টে দিতে না পারে, সে ব্যাপারে সংশ্লিষ্ট সবাই সজাগ থাকবেন এমনটাই কাম্য। আমরা মাগুরার উপনির্বাচনের পুনরাবৃত্তি চাই না। চাই চট্টগ্রাম সিটি করপোরেশনের মতো আদর্শ ও দৃষ্টান্ত অনুসরণীয় নির্বাচন।
    সব শঙ্কা, উদ্বেগ ও জল্পনাকে দূরে ঠেলে আগামীকাল নারায়ণগঞ্জ সিটি করপোরেশন নির্বাচন অবাধ, সুষ্ঠু হবে এবং ভোটাররা যোগ্য ও সৎ প্রার্থীকে বেছে নিতে পারবেন । জনগন ভাবছে সরকার সেনা মোতায়েন না করে এবং ই ভি এম সম্পর্কে দলীয় লোকের আপত্তি থাকা সত্বেও কেন জোর করে এখানকার জনগনের উপর এরকম সিদ্ধান্ত চাপাতে চাইছে ? সাধারণ মানুষের মধ্যে একধরনের আতংক কাজ করছে । একজনকে তাদের নেতা হিসেবে প্রতিষ্ঠিত হওয়া ঠেকানোর নাটক করতে যেয়ে অন্য দুজন দুমেরুর হলেও তাদের সমর্থক কর্মীদের মধ্যের আন্তমিল রয়েছে এটা এলাকার সবাই জানে। সরকারও তা জানে। আসলে এথানে মানুষ যাকে বেশী ভয় পাচ্ছে , সে একেবারেই চুপ থাকবে । কোন সন্ত্রাসী কাজ সে করবে না। এটা করে সে প্রমাণ করবে তাকে মানুষ ভুল বুঝেছে। সুতরাং সে প্রতিমন্ত্রী হয়ে গেলে জনগন তাকে সাদরে বরণ করে নেবে। অতএব, ইলেকশন খুব শান্তুপূর্ণভাবেই হয়ে যাবে । কিন্তু সরকার অতি চালাকী করতে এখানে একটা নাটক মঞ্চস্থ করতে চাইছেন । এই সরল অংকটাকে পুজি করে কেয়ারটেকার ছাড়া এবং বিতর্কিত ই ভি এম নিয়ে আগামী জাতীয় নির্বাচন স্বচ্ছ হতে কোন সমস্যা নেই এই বিশ্বাস জনগনের মাঝে সৃষ্টি করাই হচ্ছে তাদের আসল লক্ষ্য । কিন্তু তাদের মনে রাখা উচিত। তারা যেমন এদেশর জনগন, ঠিক যাদেরকে বোকা বানাবার জন্য এ নাটক করছেন, তারাও এদেশের জনগন । নাটকের শেষ দৃশ্য এখনি মানুষ বুঝে ফেলেছে ।
জাতীয় সংসদের কাছে জবাবদিহির নমুনা
প্রধানমন্ত্রী নেই, মন্ত্রীরাও নেই!:
জাতীয় সংসদে বিরোধী দলের সাংসদেরা অনুপস্থিত রয়েছেন ঘোষণা দিয়েই। সদস্যপদ রক্ষার বাধ্যবাধকতা না থাকলে তাঁরা জাতীয় সংসদে ফিরে যাবেন না বলেই ধারণা করি। কিন্তু সরকারি দলের সাংসদ, বিশেষ করে মন্ত্রীদের গরহাজির থাকার কী কারণ থাকতে পারে?
বৃহস্পতিবার জাতীয় সংসদের কয়েকজন জ্যেষ্ঠ সদস্য সংসদে মন্ত্রীদের পাইকারি অনুপস্থিতিতে ক্ষোভ প্রকাশ করেন। একজন সাংসদ মন্ত্রীদের বিরুদ্ধে অভিযোগ করেছেন, ‘প্রধানমন্ত্রী সংসদে থাকলে মন্ত্রীরা সেজেগুজে আসেন; কিন্তু প্রধানমন্ত্রী সংসদে নেই, মন্ত্রীরাও নেই।’ অভিযোগটি হালকাভাবে দেখার সুযোগ নেই। তাহলে মন্ত্রীরা কি প্রধানমন্ত্রীর সুদৃষ্টি পাওয়ার জন্যই সংসদে আসেন; যে জনগণ তাঁদের ভোট দিয়ে সংসদে পাঠিয়েছেন, তাদের জন্য কি কিছুই করণীয় নেই? উল্লেখ্য, কমনওয়েলথ সম্মেলনে যোগ দিতে প্রধানমন্ত্রী শেখ হাসিনা বুধবার রাতে অস্ট্রেলিয়া চলে যাওয়ার পর দিন সংসদে এ ঘটনা ঘটে। এটিই হলো জবাবদিহির নমুনা!
সংসদীয় ব্যবস্থায় সরকার তথা মন্ত্রীরা জাতীয় সংসদের কাছে জবাবদিহি করতে বাধ্য। কিন্তু তাঁরা যদি সংসদেই না আসেন, জবাবদিহি হবে কী করে? বৃহস্পতিবার কয়েকজন সাংসদ উপদেষ্টাদের ভূমিকা নিয়ে ক্ষোভ প্রকাশ করেছেন। মন্ত্রণালয়ের কাজকর্মে তাঁদের হস্তক্ষেপ লক্ষ করা যায়, যা মোটেই কাম্য নয়।
শুরু থেকেই নবম জাতীয় সংসদের ভূমিকা নিয়ে প্রশ্ন উঠেছে। বিরোধী দলের অভিযোগ, জাতীয় গুরুত্বপূর্ণ বিষয়ে সেখানে আলোচনা না হয়না। সরকারের নীতিনির্ধারকেরা তা আমলে নেওয়ার প্রয়োজন বোধ করেননি। কিন্তু খোদ সরকারি দলের জ্যেষ্ঠ সাংসদেরা যখন একই প্রশ্ন তুলেছেন, তখন তাঁরা কী বলবেন? অবস্থা এমন দাঁড়িয়েছে যে দু-একটি মন্ত্রণালয় ছাড়া বাকিগুলোর কাজকর্ম নিয়ে সংসদে আলোচনা উঠলেই মন্ত্রীরা বেকায়দায় পড়েন। সদুত্তর দিতে পারেন না।
দেশবাসী চায়, মন্ত্রীরা নিয়মিত সংসদে হাজির থেকে জবাবদিহি করবেন। গত পৌনে তিন বছরে তাঁরা কী করতে পেরেছেন, কী পারেননি তা জানাবেন। আগামী সোয়া দুই বছরে সরকার কী করতে চায়, সেই পরিকল্পনাও তারা জনগণের সামনে তুলে ধরতে পারেন। তাতে হয়তো সরকারের ভুল সংশোধনের একটা সুযোগ থাকে। কিন্তু মেয়াদের দ্বিতীয়ার্ধে এসে আগের সরকারের মুন্ডপাতে কোনো ফায়দা হবে বলে মনে করিনা।
সুষ্ঠু নির্বাচন ক্ষমতায়িত স্থানীয় সরকারের শর্ত:
আগামীকালবহুলআলোচিত নারায়ণগঞ্জ সিটি করপোরেশন নির্বাচন। ত্রিপক্ষীয় প্রতিদ্বন্দ্বিতার এ নির্বাচন জাতীয় গুরুত্ব অর্জন করেছে। পেশিশক্তি ও কালোটাকার বিপরীতে সৎ ও যোগ্য প্রার্থী নির্বাচন করার বিষয়টি যথেষ্ট আলোচিত। এই প্রেক্ষাপটে নাগরিক সমাজের তিনজন প্রতিনিধির মতামত প্রকাশ করা হলো।
এবার নারায়ণগঞ্জ সিটি করপোরেশনের (নাসিক) নির্বাচন, বিশেষ করে মেয়র নির্বাচন মিডিয়ার মাধ্যমে জনগণের কাছে একটি বহুল আলোচিত বিষয়ে পরিণত হয়েছে। এটি নারায়ণগঞ্জ সিটি করপোরেশনের প্রথম নির্বাচন এবং এখানে প্রথম রাজনৈতিক দলের প্রকাশ্য সমর্থন পরিলক্ষিত হয়েছে। আমাদের সংবিধানপ্রণেতাদের ইচ্ছা ছিল, স্থানীয় সরকার নির্বাচন নির্দলীয়ভাবে হবে। এবার এর প্রকাশ্য ব্যত্যয় ঘটেছে।
প্রথমত, নির্দলীয় নির্বাচন হলে মানুষ নিরপেক্ষভাবে সৎ ও যোগ্য প্রার্থীকে ভোট দেওয়ার একটা সুযোগ পায়। দলীয়ভাবে হলে মার্কায় ভোট দেওয়ার বিষয়টি গুরুত্ব পায়। এর ফলে তৃণমূলে নেতৃত্ব বিকাশের যে চিন্তা সংবিধানপ্রণেতারা করেছিলেন, সেই গণতান্ত্রিক প্রক্রিয়াটি বিঘ্নিত হয়। বর্তমানে নাসিক নির্বাচন উপলক্ষে যে দলীয় ভিত্তিতে নির্বাচন করার আবহ দেখা দিল, সেটি এ দেশের গণতান্ত্রিক ভিত্তি রচনায় বিঘ্ন ঘটাবে বলে আমার ধারণা।
দ্বিতীয়ত, এই নির্বাচনে অনেক প্রার্থীরই অতীতের কর্মকাণ্ড, মামলা-মোকদ্দমা ও সঞ্চিত সম্পদের যে চিত্র ধরা পড়েছে, সেটি সন্ত্রাসমুক্ত স্থানীয় সরকার গঠনে সহায়ক নয়। এ জন্য প্রার্থিতার বেলায় বিধিনিষেধের ব্যাপারে আরও চিন্তাভাবনা করা দরকার।
তৃতীয়ত, নারায়ণগঞ্জের এবং সফল, সৎ, যোগ্য প্রার্থী মেয়র হিসেবে নিজের প্রার্থিতা বিনম্রভাবে তুলে ধরেছেন। বিপরীতে আমরা নেতা-নেত্রীর নামোচ্চারণ ও ক্ষমতার আস্ফাালন দেখতে পেয়েছি। নারীর ক্ষমতায়নের যে প্রতিশ্রুতি আমাদের সব রাজনৈতিক দল করে থাকে, সেই পরিপ্রেক্ষিতে এটা তাদের মানসিকতার বিচার হয়ে গেল বলে আমাদের ধারণা। নির্বাচনে ভোটারদের ভোট প্রদানের মাধ্যমে তাঁদের মুক্ত মানসিকতার বিচার ঘটবে বলে আমাদের মনে হয়।
চতুর্থত, এখানে প্রশাসনের নিরপেক্ষতা নিয়ে প্রশ্ন অনেকেই তুলেছেন। নির্বাচন কমিশন কিছু কিছু ব্যবস্থা ও পদক্ষেপও নিয়েছে। সেটা কতটুকু কার্যকর হয়েছে, তারও এক পরীক্ষা এই নির্বাচন। ভবিষ্যতে সুষ্ঠু নির্বাচনের জন্য সরকারকে দক্ষ, যোগ্য, নিরপেক্ষ প্রশাসন গড়ে তুলতে সচেষ্ট হওয়া প্রয়োজন। না হলে নির্বাচন কমিশনের পক্ষে সুষ্ঠু নির্বাচন পরিচালনা করা সম্ভব হবে না। এই সূত্র ধরেই নির্বাচন কমিশনের গ্রহণযোগ্যতা, নিরপেক্ষতা, কার্যকারিতা ইত্যাদি বিষয় বিবেচনা করে সব রাজনৈতিক দলের সঙ্গে পরামর্শ করা এবং নাগরিক সমাজের মতামত গ্রহণ প্রয়োজনীয় বলে মনে হয়।
পঞ্চমত, এখানে নতুন প্রযুক্তির ব্যবহার ভোট প্রদানের বেলায় ঘটছে। এ নিয়ে নানা মত শোনা গেছে। এই ভোটের মাধ্যমে এই প্রযুক্তির কার্যকারিতা সম্পর্কে আমরা ধারণা করতে পারব—এটা আশা করা যায়।
ষষ্ঠত, এখানে সেনাবাহিনী মোতায়েনের দরকার দেখা গেছে এবং বেশির ভাগ প্রার্থী এর পক্ষে জোরেশোরে কথা বলেছেন। কিন্তু শেষ খবর হচ্ছে, সেনা মোতায়েন হচ্ছে না। নির্বাচন কমিশন সাংবিধানিক সংস্থা। প্রশাসনিক যেকোনো সংস্থা একে সহযোগিতা করতে বাধ্য। ভারতেও নির্বাচন অনুষ্ঠানে সেনাসহায়তা নেওয়া হয়। নারায়ণগঞ্জের বেশির ভাগ ভোটকেন্দ্র ঝুঁকিপূর্ণ। কাউন্সিলর পদেও বেশ কয়েকজন প্রার্থীদাঁড়িয়েছেন, যাঁদের সন্ত্রাসী অতীত রয়েছে। একজন মেয়র পদপ্রার্থীর বিরুদ্ধেও সন্ত্রাসের অভিযোগ রয়েছে এবংতাঁর বিরুদ্ধে একাধিক মামলাও রয়েছে। এই অবস্থা বিবেচনা করেই নির্বাচন কমিশন চার কোম্পানি সেনাসদস্যচেয়েছিলেন। এখানে সেনা-সহায়তার ব্যবস্থা না হওয়ার অর্থ স্থানীয়সরকার নির্বাচন আইনের লঙ্ঘন। এতে করে যদি ভোটবাক্স ছিনতাই-হট্টগোল ও বিশৃঙ্খলা হয়, তার দায়িত্ব ভোটাররা ও নির্বাচন কমিশনের নয়, কারণ তাঁরা তো আশঙ্কা জানিয়েছিলেনই। সার্বিক দায়দায়িত্ব তখন বর্তাবে সরকারের ওপর।
নারায়ণগঞ্জের নাগরিকেরা এই নির্বাচনে যেসব দাবি তুলেছেন, তা থেকে প্রতীয়মান হয়, স্থানীয় সরকারকে আরও ক্ষমতায়িত করা প্রয়োজন, তাঁদের বর্তমান কার্যপরিধি প্রয়োজনের তাগিদে পুনর্বিবেচনার দাবি রাখে। আমরা বিকেন্দ্রীকৃত উন্নয়ন পরিকল্পনা ও বাজেট প্রণয়নের যেসব উচ্চারণ শুনেছি, সেগুলো বাস্তবায়নের পদক্ষেপ নেওয়া প্রয়োজন এবং স্থানীয় সরকারের জবাবদিহি কেবল স্থানীয় সরকার মন্ত্রণালয়ের কাছে নয়। জনসাধারণ ও নাগরিকদের কাছে এই জবাবদিহি কায়েম করা অত্যন্ত জরুরি। ভবিষ্যতেও মিডিয়া এবারের মতো সক্রিয়ভাবে তথ্য-উপাত্ত ও অনুসন্ধান চালু রাখবে।
উল্লেখ্য, এরই মাঝে কিছু পৌরসভার নির্বাচন হয়েছে। সেগুলো মিডিয়ার প্রয়োজনীয় দৃষ্টি আকর্ষণ করতে পারেনি। আমি নারায়ণগঞ্জের সুশৃঙ্খল নির্বাচন এবং সৎ, যোগ্য ও জনপ্রিয় ব্যক্তির বিজয় কামনা করি।
মোজাফ্ফর আহমদ: অর্থনীতিবিদ; সভাপতি, সুজন।
কে জিতবেন, কে হারবেন?:
আজ অনুষ্ঠিত হচ্ছে নারায়ণগঞ্জ সিটি করপোরেশন নির্বাচন। এ নির্বাচন নিয়ে নারায়ণগঞ্জবাসী তো বটেই, সারা দেশের মানুষেরই ব্যাপক আগ্রহ আছে। সরকার রাজি না হওয়ায় নির্বাচন কমিশন সেখানে সেনা মোতায়েন করতে পারেনি। সরকারের এই সিদ্ধান্ত নির্বাচনে কি কোনো প্রভাব ফেলবে? নির্বাচন কি অবাধ ও সুষ্ঠু হবে? এ নিয়ে লিখেছেন চট্টগ্রাম বিশ্ববিদ্যালয়ের সাবেক উপাচার্য আবদুল মান্নান ও ঢাকা বিশ্ববিদ্যালয়ের আইন বিভাগের অধ্যাপক আসিফ নজরুল।
নারায়ণগঞ্জ সিটি করপোরেশনের মেয়র নির্বাচনে মূল প্রার্থী তিনজন। কিন্তু এই নির্বাচনে শুধু তাঁদের জয়-পরাজয় নির্ধারিত হবে না; হবে আরও কিছু পক্ষের জয়-পরাজয় নির্ধারণ; হবে কিছু বিতর্কের মীমাংসা, অন্তত আংশিকভাবে।
প্রার্থী নিয়ে প্রথমে বলে নিই। মূল তিনজন প্রার্থীর একজন বহু বছর ধরে জনপ্রতিনিধির দায়িত্ব পালন করেছেন। কিন্তু তাঁর বিরুদ্ধে কোনো দুর্নীতি বা সন্ত্রাসের অভিযোগ কখনো উচ্চারিত হয়নি। এমনকি বিরোধী দলের পক্ষ থেকেও তাঁর বিরুদ্ধে কোনো অভিযোগ করা হয়নি। জনপ্রিয় এই প্রার্থীকে সমর্থন করে তাঁর বিজয় সুনিশ্চিত করতে পারত আওয়ামী লীগ। কিন্তু আওয়ামী লীগ তাঁকে সমর্থন দেয়নি। তার পরও নির্বাচন ঠিকমতো হলে এই প্রার্থীই জিততে পারেন। তিনি জিতলে তা হবে গণতন্ত্রের জয়, সকল সুন্দর কিছুর জয়। আমরা বহুদিন ধরে বলে আসছি, বাংলাদেশের মানুষ যোগ্য বিকল্পের অভাবে বড় দুই দলের ঠিক করা প্রার্থীকে ভোট দিয়ে আসছে। নারায়ণগঞ্জবাসীর সামনে সুযোগ এসেছে যোগ্য একজন তৃতীয় বা বিকল্প প্রার্থীকে নির্বাচন করার। তিনি নির্বাচিত হলে তা হবে বড় দুই দলের চাপিয়ে দেওয়া সিদ্ধান্তের বিরুদ্ধে মানুষের স্বাধীন ও সুশীল সত্তার জয়।
এই প্রার্থী বিজয়ী হলে আওয়ামী লীগের নৈতিক পরাজয় হবে। কিন্তু আমি নিশ্চিত, আওয়ামী লীগ তখন বলবে, বিজয়ী আমাদের লোক; কাজেই আমাদেরই বিজয় হয়েছে! তারা এটি বললেও অসুবিধা নেই। কারণ, এই প্রার্থী জিতলে নারায়ণগঞ্জে কিছুটা হলেও সন্ত্রাস ও দখলদারির রাজনীতির প্রকোপ কমবে, বিরোধী দলের রাজনীতি করার পরিবেশ থাকবে—সর্বোপরি জনগণ একজন যোগ্য ও সৎ মেয়র থাকার সুফল ভোগ করবে।
অন্যদিকে যে প্রার্থীর পক্ষ নিয়ে আওয়ামী লীগের কেন্দ্রীয় নেতারা প্রচারণা চালিয়েছেন, তিনি জয়ী হলে আসলে এটি হবে শুধু তাঁর ব্যক্তিগত জয়, আওয়ামী লীগের নয়। কারণ, সুষ্ঠু নির্বাচনের স্বার্থে নারায়ণগঞ্জে সেনা মোতায়েনের যে দাবি অন্য দুই প্রার্থী করে আসছেন, আওয়ামী লীগ সরকার তা শোনেনি। আবার নির্বাচন কমিশন এই দুই প্রার্থী বেশি জনপ্রিয়—এমন এলাকায় বিতর্কিত ইভিএম পদ্ধতিতে ভোট গ্রহণ করছে। ফলে আওয়ামী লীগ-সমর্থিত প্রার্থী বিজয়ী হলেও তা বিতর্কিত বিজয় হবে, এই বিজয়ে কৃতিত্ব দাবি করার মতো তেমন কিছুও দলটির থাকবে না। বরং ফলাফল এমন হলে দলীয় সরকারের অধীনে সুষ্ঠু নির্বাচন সম্ভব নয়, এটি আরও জোরালোভাবে বলতে পারবে বিরোধী দল।
নির্বাচনে বিএনপি-সমর্থিত প্রার্থী (দুর্নীতির অভিযোগে অভিযুক্ত) বিজয়ী হলে তা হবে আওয়ামী লীগের সবচেয়ে গুরুত্বপূর্ণ কৌশলগত বিজয়। আওয়ামী লীগ তখন বলতে পারবে যে দলীয় সরকারের অধীনে সেনাবাহিনী মোতায়েন ছাড়া এবং ইভিএম পদ্ধতি ব্যবহার করে সুষ্ঠু নির্বাচন করা সম্ভব। এই দাবির ভিত্তিতে আগামী সংসদ নির্বাচন একইভাবে (দলীয় সরকারের অধীনে, সেনা মোতায়েন ব্যতীত এবং ইভিএম পদ্ধতিতে) করার চেষ্টা করবে আওয়ামী লীগ। আমার ধারণা, নির্বাচনে কারচুপির পরিকল্পনা থাকলে তখন জাতীয় নির্বাচনের সময় করা হবে। জার্মানি, ইতালি, নেদারল্যান্ড, ফিনল্যান্ডের মতো প্রযুক্তিতে চরম উৎকর্ষ অর্জনকারী দেশ গত কয়েক বছরে ইভিএম নির্ভরযোগ্য নয় বলে বাদ দিয়েছে। এই পরিপ্রেক্ষিতে স্বল্পশিক্ষিত, স্বল্প-প্রযুক্তিনির্ভর এবং স্বল্পোন্নত রাজনৈতিক সংস্কৃতির এই দেশে একতরফাভাবে ইভিএম চালু করার পেছনে কারচুপির চিন্তাই বেশি কাজ করছে—এমন বিশ্বাস বহু মানুষ করে থাকে।
নারায়ণগঞ্জ নির্বাচনে ইতিমধ্যে পরাজয় ঘটেছে নির্বাচন কমিশনের। প্রধান নির্বাচন কমিশনার ‘টাকা নেবেন, কিন্তু ভোট দেবেন নিজের বিবেচনায়’ এ ধরনের অনৈতিক কথা বলেছেন এবং ইভিএম পরীক্ষামূলকভাবে ভোটারদের দেখানোর সময় আওয়ামী লীগ-সমর্থিত প্রার্থীর প্রতীক দেখিয়েছেন—এসব নিয়ে বিতর্ক ছিল। কিন্তু তাঁর এবং নির্বাচন কমিশনের ভাবমূর্তিও সবচেয়ে বড় ক্ষতি হয়েছে সেনা মোতায়েনের বিষয়ে। কমিশন প্রার্থীদের এবং নারায়ণগঞ্জবাসীকে সুস্পষ্ট অঙ্গীকার দিয়েছিল যে নির্বাচনের দুই দিন আগে থেকে সেনা মোতায়েন করা হবে। এর পরও সরকার নির্বাচন কমিশনকে সম্পূর্ণভাবে উপেক্ষা করে সেনা মোতায়েনে নির্দেশ দেয়নি। এমনকি এ-সম্পর্কিত কমিশনের চিঠির উত্তর দেওয়ার সৌজন্য প্রকাশ করেনি। এর আগে সরকার কমিশনকে বিভিন্নভাবে উপেক্ষা করেছে। কিন্তু কমিশনের অসহায়ত্ব ও সীমাবদ্ধতা কখনো এত প্রকটভাবে ফুটে ওঠেনি।
প্রধান নির্বাচন কমিশনার বলেছেন, ‘সরকার দায়িত্ব পালন না করলে আমি কী করতে পারি!’ প্রথম আলোর ওয়েবপেজে কিছু পাঠক লিখেছেন, ‘আপনি পদত্যাগ করতে পারেন।’ আমি বলব, কমিশনের উচিত ছিল আগেই আরও অনেক ব্যক্তিত্বপূর্ণ ও আত্মমর্যাদাশীল আচরণ করা। বছর খানেক আগে স্থানীয় সরকার নির্বাচনে সরকার যখন প্রথম সেনা মোতায়েন-সম্পর্কিত নির্বাচন কমিশনের পরামর্শ উপেক্ষা করে, কমিশনের তখনই উচিত ছিল, হয় উচ্চ আদালতে সরকারের বিরুদ্ধে মামলা করা অথবা পদত্যাগের হুমকি দেওয়া। এখন বিদায়লগ্নে এসেও যদি কমিশনাররা পদত্যাগ করেন, তাতে একটি উজ্জ্বল নজির স্থাপিত হতে পারে দেশে।
নারায়ণগঞ্জ নির্বাচনে আরেকটি সুস্পষ্ট পরাজয় ঘটেছে দলীয় সরকারের অধীনে নির্বাচনবাদীদের। সংবিধানের ১২৬ অনুচ্ছেদ সুস্পষ্টভাবে বলে দিয়েছে, সরকারের কর্তব্য হচ্ছে নির্বাচন অনুষ্ঠানে নির্বাচন কমিশনকে সহায়তা করা। কমিশন সহায়তা চেয়েছিল সেনা মোতায়েনের বিষয়ে। সরকার তা উপেক্ষা করে বুঝিয়ে দিয়েছে, পছন্দমতো নির্বাচন করার লক্ষ্যে তার পক্ষে সংবিধান লঙ্ঘন করাও সম্ভব। দলীয় সরকারের এমন চরিত্র আমরা বাংলাদেশের প্রতিটি সরকারের অধীনে নির্বাচনে দেখেছি। এবারও দেখলাম। এই দৃষ্টান্ত কোনো আইনবলেই দলীয় সরকারের অধীনে নির্বাচন কমিশনের পক্ষে স্বাধীনভাবে কর্ম-সম্পাদন করা (অন্তত অচিরেই) সম্ভব নয়, তা প্রমাণ করে দিয়েছে।
নারায়ণগঞ্জে ‘জনগণের প্রার্থী’ বিজয়ী হতে পারেন, কিন্তু বিজয়ী হবে না ‘জনগণের সরকারের’। বিভিন্ন ভুল, অনিয়ম আর আইন ভঙ্গ করে নিজেই এই পরাজয় রচনা করেছে বর্তমান সরকার।
আসিফ নজরুল: অধ্যাপক, আইন বিভাগ, ঢাকা বিশ্ববিদ্যালয়।
সরকারের ভেতরে কি আরও সরকার আছে?:
আজ অনুষ্ঠিত হচ্ছে নারায়ণগঞ্জ সিটি করপোরেশন নির্বাচন। এ নির্বাচন নিয়ে নারায়ণগঞ্জবাসী তো বটেই, সারা দেশের মানুষেরই ব্যাপক আগ্রহ আছে। সরকার রাজি না হওয়ায় নির্বাচন কমিশন সেখানে সেনা মোতায়েন করতে পারেনি। সরকারের এই সিদ্ধান্ত নির্বাচনে কি কোনো প্রভাব ফেলবে? নির্বাচন কি অবাধ ও সুষ্ঠু হবে? এ নিয়ে লিখেছেন চট্টগ্রাম বিশ্ববিদ্যালয়ের সাবেক উপাচার্য আবদুল মান্নান ও ঢাকা বিশ্ববিদ্যালয়ের আইন বিভাগের অধ্যাপক আসিফ নজরুল।
যদিও স্থানীয় সরকার সংস্থার একটি নির্বাচন, তার পরও এটা নিয়ে বাড়তি আগ্রহ এ জন্য যে নবগঠিত নারায়ণগঞ্জের সিটি করপোরেশনের কে প্রথম মেয়র নির্বাচিত হবেন। তা ছাড়া রাজধানীর কাছেই হওয়াতে আরও বেশি আগ্রহ যুক্ত হয়েছে। অন্যদিকে দেশের বড় দুটি দলের স্থানীয় নেতারা এই নির্বাচনে প্রতিদ্বন্দ্বিতা করছেন। এখানে আওয়ামী লীগের দুজন প্রার্থী: একজন শামীম ওসমান, যাঁকে সমর্থন দিয়েছে কেন্দ্রীয় আওয়ামী লীগ। আরেকজন ডা. সেলিনা হায়াৎ আইভী, যিনি স্থানীয় আওয়ামী লীগ নেতাদের সমর্থন পেয়েছেন। আর আছেন বিএনপির সমর্থিত একক প্রার্থী তৈমুর আলম খন্দকার।
আরেকটি বিষয় লক্ষণীয় হলো, সংবিধানের পঞ্চদশ সংশোধনী পাস হওয়ার পর এটিই প্রথম নির্বাচন। বর্তমান নির্বাচন কমিশনের জন্যও এটি বড় এবং সম্ভবত শেষ নির্বাচন। তাই নির্বাচন কমিশন, সরকারসহ সংশ্লিষ্ট সবার জন্যই এটা বড় পরীক্ষা। নির্বাচন কমিশনকে একটি সুষ্ঠু, নিরপেক্ষ ও অবাধ নির্বাচন করতে হবে। কেননা নির্বাচন অনুষ্ঠানের দায়িত্ব মূলত তাদেরই। সাধারণ ভোটাররাও তা-ই চান। তা ছাড়া স্থানীয় বিভিন্ন কারণে এ নির্বাচন নিয়ে বিপুল আবেগ-উদ্দীপনাও জেগেছে। এই অবস্থায় সবাই চেয়েছে নির্বাচনে কোনো রকম বিঘ্ন না ঘটুক। সে জন্যই আইনশৃঙ্খলা পরিস্থিতির ওপর বেশি জোর দেওয়া হচ্ছে।
এসব কারণেই একাধিক প্রার্থী, ভোটার ও নির্বাচন কমিশনসহ সবাই নির্বাচনে সেনাবাহিনীর সহায়তা চেয়েছেন। এবং আইনতও সেই দাবি তাঁরা করতে পারেন। শুক্রবার পর্যন্ত ধারণা ছিল যে সেনাবাহিনী মোতায়েন করা হবে। সবকিছু মোটামুটি ঠিকই ছিল। এর মধ্যে অনাকাঙ্ক্ষিত ও অপ্রত্যাশিতভাবে সেনা মোতায়েন হয়নি। এই অঘটনে নারায়ণগঞ্জের ভোটাররা হতাশ হয়েছেন আর দেশবাসীর অনেকেই হয়েছেন শঙ্কিত। এ থেকেই সন্দেহ জেগেছে, নির্বাচন কতটা নিরপেক্ষ হবে। এরই মধ্যে প্রধান নির্বাচন কমিশনার এ টি এম শামসুল হুদা বলেছেন, সরকার যেহেতু তাঁদের চাহিদামতো সেনা মোতায়েন করেনি, সেহেতু কোনো গোলযোগ হলে তার দায়িত্ব নির্বাচন কমিশনের নয়।
প্রশ্ন হলো, এ রকম অবস্থায় দায়িত্বটা তাহলে কে নেবে? সংগত কারণেই সরকারের দিকেই দায়টা ঝুলে থাকবে।
অনেক সময় দেখা যায়, সরকারের মধ্যেও সরকার কাজ করে। সরকারের ভেতর অন্য কোনো শক্তি সরকারের অনেক ভালো কাজকে নষ্ট করে দেয়। এদের জন্য পুরো সরকারই বিপাকে পড়ে। এখানেও সে রকম হয়েছে কি, যার জন্য সরকার একটি সাংবিধানিক দায়িত্ব পালনে ব্যর্থ হলো? এর আগে মাগুরা উপনির্বাচনে বিগত চারদলীয় জোট সরকার এ রকম পরিস্থিতি সৃষ্টি করে যথেষ্ট বিপত্তির জন্ম দিয়েছিল এবং তার খেসারতও তাদের দিতে হয়েছিল। এখানেও আমরা আরেকটি মাগুরা-ধরনের নির্বাচন চাই না।
উত্তেজনা ও অশান্তির পরিস্থিতিতে কখনো কখনো সেনাবাহিনী একটা প্রতিরোধক শক্তি হিসেবে কাজ করে। এর আগে চট্টগ্রাম সিটি করপোরেশন নির্বাচনেও প্রথমে সেনাবাহিনী দেওয়া হয়নি। পরে তাদের মোতায়েন করা হয় এবং তার ফল ভালোই হয়। এই নির্বাচনেও সরকার সুবিবেচনার পরিচয় দিতে পারত।
আমরা আশা করব, নারায়ণগঞ্জ সিটি করপোরেশন নির্বাচনে কোনো গোলযোগ হবে না এবং নারায়ণগঞ্জের মানুষ তাঁদের পছন্দ অনুযায়ী নির্ভয়ে ভোট দিয়ে তাঁদের প্রতিনিধি নির্বাচন করবেন। মনে রাখতে হবে, এই নির্বাচনই শেষ নির্বাচন নয়, ভবিষ্যতে জাতীয় নির্বাচন আসছে। তার জন্য ভোট-প্রক্রিয়া সুসম্পন্ন করার সরকারি সামর্থ্য ও সদিচ্ছার ওপর জনগণের আস্থা নির্ভর করবে। এই নির্বাচন তাদের সেই সুযোগ করে দিয়েছিল।
সরকার বলছে, আগামী নির্বাচন নির্বাচিত সরকার অথবা অন্তর্বর্তী সরকারের অধীনে হবে। যার অধীনেই হোক, সে রকম একটি সরকারের অধীনে নির্বাচন সুষ্ঠু হবে, সেই আস্থার প্রমাণ তো সরকারকেই দিতে হবে। না হলে সরকারের যুক্তি ধোপে টিকবে না। নির্বাচন সুষ্ঠু করার জন্য যা যা করার দরকার ছিল, তা না করে সরকার ভুলই করল বলে আমাদের ধারণা।
তত্ত্বাবধায়ক সরকারের বদলে দলীয় সরকারের অধীনে নির্বাচন করার দাবি প্রতিষ্ঠা করতেও এই নির্বাচনে তার পরীক্ষা দেওয়া যেত। আমি মনে করি, এখনো পরীক্ষার সময় শেষ হয়ে যায়নি। নারায়ণগঞ্জের নির্বাচন অবাধ ও সুষ্ঠু করে সরকার পরীক্ষায় উত্তীর্ণ হতে পারে।
আমাদের আইনে অন্যান্য আইন প্রয়োগকারী সংস্থার সঙ্গে প্রতিরক্ষা বাহিনীকেও একই কাজে লাগানোর সুযোগ রয়েছে। সেই সুযোগটা নষ্ট করা মানে বিশেষ কোনো কারণে একটা ভুল সংকেত দেওয়া। এ অবধি সরকার বলেনি, কোন কারণে তারা এমন সিদ্ধান্ত নিল। যদি নির্বাচনে কোনো অঘটন ঘটে, তাহলে এ রকম সিদ্ধান্তের খেসারত তাদের দিতে হতে পারে।
মানুষ এখন অনেক সচেতন, শুধু দলীয় সমর্থনের ওপর নির্ভর করে নির্বাচনে জয়ী হওয়া যাবে না। মানুষ এখন নিজস্ব বিচার-বুদ্ধি প্রয়োগ করছে, নিজস্ব পছন্দের প্রার্থী বেছে নেওয়ার আকাঙ্ক্ষা প্রবল হচ্ছে। তাদের সেই আকাঙ্ক্ষা বাস্তবায়নের সুযোগ অবশ্যই দিতে হবে।
আবদুল মান্নান: সাবেক উপাচার্য, চট্টগ্রাম বিশ্ববিদ্যালয়।
আইভীর জয়, মানুষের জয়:
নারায়ণগঞ্জ সিটি করপোরেশনের মেয়র পদে নির্বাচনে সেলিনা হায়াৎ আইভীর বিজয় অস্বাভাবিক নয়। আমি এর আগের লেখায় লিখেছিলাম, নির্বাচন সুষ্ঠু হলে ‘জনগণের প্রার্থী’ জিতবেন। নির্বাচন দৃশ্যত সুষ্ঠুভাবে হওয়ায় তিনিই জিতেছেন। শেষ মুহূর্তে বিএনপির প্রার্থী নির্বাচন থেকে সরে দাঁড়ানোয় তাঁর বিজয় আরও সুনিশ্চিত হয়েছে। বিএনপির সমর্থকদের কাছে সংগত কারণে শামীমের চেয়ে আইভী অনেক বেশি গ্রহণযোগ্য। নিজ দলের প্রার্থী সরে দাঁড়ানোর পর তাঁদের সিংহভাগ আইভীকে ভোট দিয়েছেন, এটি ধারণা করা যায়। তবে আইভী যে বিপুলসংখ্যক ভোটের ব্যবধানে জিতলেন, এটি মূলত তাঁরই কৃতিত্ব। তাঁর নিষ্কলুষ, দৃঢ়চেতা ও জনমুখী চরিত্র তাঁকে নারায়ণগঞ্জের মানুষের আপনজন হিসেবে আগেই প্রতিষ্ঠিত করেছে।
আইভী আওয়ামী লীগ থেকে এ নির্বাচনে দাঁড়াতে চেয়েছিলেন। তাঁকে সমর্থন করে তাঁর বিজয়ের কৃতিত্ব দাবি করতে পারত দলটি। এখন তাঁর বিজয়ে কিছুটা হলেও নৈতিক পরাজয় হলো তাদের। কিন্তু আমার ধারণা, আওয়ামী লীগ এখন বলবে, বিজয়ী আমাদের লোক, কাজেই আমাদেরই বিজয় হয়েছে! আওয়ামী লীগ এটিও দাবি করবে যে নারায়ণগঞ্জ সিটি নির্বাচন প্রমাণ করেছে, দলীয় সরকারের অধীনে সেনাবাহিনী মোতায়েন ছাড়া এবং ইভিএম পদ্ধতি ব্যবহার করে সুষ্ঠু নির্বাচন করা সম্ভব। এই দাবির ভিত্তিতে আগামী সংসদ নির্বাচন একই রকমভাবে (দলীয় সরকারের অধীনে, সেনা মোতায়েন ব্যতীত এবং ইভিএম পদ্ধতিতে) করার চেষ্টা জোরদার করবে আওয়ামী লীগ। তবে নির্বাচন থেকে সরে এসে বিএনপি সেই সুযোগ কিছুটা হলেও নস্যাৎ করে দিয়েছে। যে নির্বাচনে প্রধান বিরোধী দল নেই, সে নির্বাচনের ভিত্তিতে কোনো কিছু দাবি করার সুযোগ কমে যাওয়ার কথা।
বিএনপি মেয়র পদে নির্বাচন থেকে সরে দাঁড়িয়েছে একেবারে শেষ মুহূর্তে। এ সিদ্ধান্ত আকস্মিক হলেও অভাবিত নয়। নির্বাচনে বিএনপির প্রার্থীর জেতার সম্ভাবনা জোরালো ছিল না। বিএনপির অংশগ্রহণ থাকলে নির্বাচনে সেনা মোতায়েন না করার বিষয়টি বিএনপি মেনে নিয়েছে—এটি প্রতিষ্ঠিত করার সুযোগ ছিল। তা ছাড়া বিএনপির এই আশঙ্কাও ছিল যে নির্বাচনে কারচুপি করে হলেও শামীমকে জেতানো হবে।
বিএনপির প্রার্থী সরে দাঁড়ানোয় সেই কারচুপির আশঙ্কা অনেকাংশে দূর হয়েছিল। কারণ, তৈমুরের ভোট আইভী পাবেন, এমন পরিস্থিতিতে শামীমকে জেতানোর জন্য কারচুপি করতে হলে তা বিশাল মাত্রায় করতে হতো। গণমাধ্যমের এত গভীর নজরদারির মধ্যে ছোটখাটো কারচুপি হয়তো করা যায়, কিন্তু বিশাল কারচুপি করা সম্ভব নয়।
মেয়র নির্বাচন বর্জন করার জন্য বিএনপিকে খুব একটা সমালোচনা শুনতে হচ্ছে না। কারণ, সেনা মোতায়েন না করে এই পরিবেশ আওয়ামী লীগ সরকারই তৈরি করেছে। সংবিধানের ১২৬ অনুচ্ছেদ সুস্পষ্টভাবে বলে দিয়েছে, সরকারের কর্তব্য হচ্ছে নির্বাচন অনুষ্ঠানে নির্বাচন কমিশনকে সহায়তা করা। কমিশন সহায়তা চেয়েছিল সেনা মোতায়েনের বিষয়ে। সরকার তা উপেক্ষা করে বুঝিয়ে দিয়েছে, পছন্দমতো নির্বাচন করার লক্ষ্যে তার পক্ষে সংবিধান লঙ্ঘন করাও সম্ভব। প্রধান নির্বাচন কমিশনার নিজেও বলেছেন যে সরকার সংবিধান লঙ্ঘন করেছে। বিএনপির নির্বাচনের ঘোষণা তাই খুব সমালোচিত হওয়ার মতো কিছু হয়নি।
নারায়ণগঞ্জে ‘জনগণের প্রার্থী’ বিজয়ী হলেন। বিজয়ী হলো নারায়ণগঞ্জের মানুষও। আমরা বহুদিন যাবৎ বলে আসছি, বাংলাদেশের মানুষ যোগ্য বিকল্পের অভাবে বড় দুই দলের ঠিক করা প্রার্থীকে ভোট দিয়ে আসছে। নারায়ণগঞ্জবাসীর সামনে সুযোগ এসেছিল যোগ্য একজন তৃতীয় বা বিকল্প প্রার্থীকে নির্বাচিত করার। আইভী নির্বাচিত হওয়ার মধ্য দিয়ে বড় দুই দলের চাপিয়ে দেওয়া সিদ্ধান্তের বিরুদ্ধে মানুষের স্বাধীন ও সুশীল সত্তার জয় হয়েছে। আশা করব, আইভী মানুষকে নিরাশ করবেন না।
নারায়ণগঞ্জ সিটি নির্বাচনে ইতিমধ্যে প্রশ্ন উঠেছে নির্বাচন কমিশনের স্বাধীনতা নিয়ে। কমিশন প্রার্থীদের এবং নারায়ণগঞ্জবাসীকে সুস্পষ্ট অঙ্গীকার দিয়েছিল যে নির্বাচনের দুই দিন আগে সেনা মোতায়েন করা হবে। এর পরও সরকার নির্বাচন কমিশনকে সম্পূর্ণ উপেক্ষা করে সেনা মোতায়েনের নির্দেশ দেয়নি। এমনকি এ-সম্পর্কিত কমিশনের চিঠির উত্তর দেওয়ার সৌজন্য প্রকাশ করেনি। কমিশনের এখন কর্তব্য হচ্ছে, এ সম্পর্কে সরকারের কাছে সুস্পষ্ট ব্যাখ্যা দাবি করা এবং জনগণকে তা জানানো। তা করতে ব্যর্থ হলে প্রধান নির্বাচন কমিশনার ও অন্য কমিশনারদের উচিত হবে পদত্যাগ করা। সংবিধান লঙ্ঘন এবং সাংবিধানিক প্রতিষ্ঠানকে অবমাননা করার প্রতিবাদে কমিশনাররা পদত্যাগ করলে একটি উজ্জ্বল নজির স্থাপিত হবে দেশে।
আসিফ নজরুল: অধ্যাপক, আইন বিভাগ, ঢাকা বিশ্ববিদ্যালয়।
এখন কী বলবেন শামীম ওসমান:
দুর্জনের ছলের অভাব হয় না।
নির্বাচনের আগে শামীম ওসমান বলেছিলেন, ‘সেলিনা হায়াৎ আইভী পাঁচ হাজার ভোটের বেশি পাবেন না।’ কিন্তু সেই আইভী বিশাল ভোটের ব্যবধানে তাঁকে হারিয়ে প্রমাণ করেছেন, সন্ত্রাস নয়, জনগণই ক্ষমতার উৎস।
নারায়ণগঞ্জে গতকাল ভোটবিপ্লব হয়েছে। শান্তির পক্ষে। ন্যায় ও সততার পক্ষে। উন্নয়নের পক্ষে। ভোটবিপ্লব হয়েছে সন্ত্রাসের বিরুদ্ধে। পেশিশক্তি, কালোটাকার বিরুদ্ধে। চাঁদাবাজি ও দখলবাজির বিরুদ্ধে। এ নির্বাচনে আইভীর পক্ষে ছিল জনতা, শামীমের পক্ষে ছিলেন নেতা। শেষ পর্যন্ত জনতারই বিজয় হয়েছে। এ জন্য আমরা নারায়ণগঞ্জবাসীকে অভিনন্দন জানাই।
নির্বাচনের আগে শামীম ওসমান বলেছিলেন, নির্বাচন অবাধ ও সুষ্ঠু হবে, এখন বলছেন, নির্বাচনে কারচুপি হয়েছে। কে কারচুপি করেছে? গতকাল যাঁরা নির্বাচনী দায়িত্বে ছিলেন, যাঁরা পর্যবেক্ষক ছিলেন, তাঁরা দেখেছেন কীভাবে শামীম ওসমানের সমর্থকেরা বিভিন্ন কেন্দ্রে ভোটারদের ভয়ভীতি দেখিয়েছেন। পুলিশ ও নির্বাচন কর্মকর্তাদের সঙ্গে বাদানুবাদে লিপ্ত হয়েছেন। এমনকি শামীম ওসমান নিজেও তোলারাম কলেজের ছাত্রলীগের নেতা নাজিমুদ্দিন রনিকে মারধর করেছেন। অবস্থা বেগতিক দেখে র‌্যাবের কর্মকর্তারা শামীম ওসমানকে বাড়িতে পৌঁছে দিয়ে বলেছেন, আপনি এখানেই থাকুন।
যে শামীম ওসমানকে তাঁরা জনতার রোষ থেকে রক্ষা করেছেন, এখন সেই শামীম ওসমানই তাঁদের বিরুদ্ধে পক্ষপাতিত্বের অভিযোগ এনেছেন। বলেছেন, ‘সাজানো নির্বাচন হয়েছে। আগে জানলে নির্বাচনে অংশ নিতাম না।’
নির্বাচনে প্রমাণিত হলো, তাঁর সঙ্গে আওয়ামী লীগ থাকলেও নারায়ণগঞ্জের মানুষ ছিল না।
নারায়ণগঞ্জ সিটি করপোরেশন নির্বাচন অনেক ঘটনা-অঘটনের জন্ম দিয়েছে। জাতির সামনে অনেক প্রশ্ন রেখে গেছে। তার কিছু উত্তর গতকাল পাওয়া গেছে। কিছু উত্তর ভবিষ্যতে পাওয়া যাবে। কিছু প্রশ্নের উত্তর কোনো দিনই পাওয়া যাবে না। যেমন, শামীম ওসমান গুজব ছড়িয়েছিলেন যে জঙ্গি হামলা হতে পারে। স্বরাষ্ট্রমন্ত্রী তাঁর আশঙ্কা নাকচ করে দিয়েছেন। প্রধান নির্বাচন কমিশনার বলেছেন, অভিযোগ মিথ্যা হলে তাঁর প্রার্থিতা বাতিলসহ তাঁকে শাস্তি পেতে হবে। জঙ্গিবাদবিরোধী সরকার কী শাস্তি দেয়, আমরা তা দেখার অপেক্ষায় আছি।
এ নির্বাচনে আমরা সবচেয়ে গুরুত্বপূর্ণ যে প্রশ্নটির উত্তর পেয়েছি, তা হলো জনরায়। জনগণের ইচ্ছার প্রতিফলন। সন্ত্রাস করে, মানুষকে ভয়ভীতি দেখিয়ে কিংবা কালোটাকা ছড়িয়েও যে সেই রায় বদলে দেওয়া যায় না, নারায়ণগঞ্জের মানুষ তা আবারও প্রমাণ করলেন।
এ নির্বাচনে প্রমাণিত হলো, জনগণ সিদ্ধান্ত নিতে ভুল করে না। ভুল করেন আমাদের নেতা-নেত্রীরা। ভুল করে সরকার, ভুল করে বিরোধী দল, যার খেসারত এ জাতিকে ৪০ বছর ধরে দিতে হয়েছে।
এ নির্বাচনের মাধ্যমে আরও প্রমাণিত হলো, দল বা প্রতীক নয়; মানুষ প্রার্থীকে বেছে নেন। কেননা নির্বাচন থেকে তৈমুর আলম খন্দকার সরে দাঁড়ানোর পর মেয়র পদে দুই প্রধান প্রার্থী ছিলেন সেলিনা হায়াৎ আইভী ও শামীম ওসমান। তাঁরা দুজনই আওয়ামী লীগের। অথচ কত তফাত।
এ নির্বাচনে কয়েকটি অঘটন।
প্রথম অঘটন হলো, শামীম ওসমানের প্রতি আওয়ামী লীগ কেন্দ্রীয় নেতৃত্বের সমর্থন। প্রথমে রাখঢাক থাকলেও পরে কেন্দ্রীয় নেতারা সদলবলে নারায়ণগঞ্জে গিয়েছেন। তবে যাঁরা গিয়েছিলেন, তাঁদের সঙ্গে দলীয় সংহতির চেয়েও বেশি ছিল ব্যক্তিগত সৌহার্দ্য। তাঁদের অনেকেই শামীম ওসমানের মতো ২০০১ সালের নির্বাচনের পর গা ঢাকা দিয়েছিলেন, বিদেশে পালিয়ে গিয়েছিলেন।
দ্বিতীয় অঘটন হলো, সিদ্ধান্ত নিয়েও নির্বাচন কমিশন সেনা মোতায়েন করতে পারেনি। এর মাধ্যমে সরকার সংবিধান লঙ্ঘন করেছে। এর বিরুদ্ধে রিট হয়েছে। আমরা রিটের ফল জানতে চাই।
তৃতীয় অঘটন হলো, বিএনপি-সমর্থিত প্রার্থী তৈমুর আলম খন্দকারের নির্বাচনী প্রতিদ্বন্দ্বিতা থেকে সরে দাঁড়ানো। কাজটি আত্মঘাতী। দলকে বাঁচাতে গিয়ে নিজে অপমানিত হয়েছেন এবং নারায়ণগঞ্জের ভোটারদের বঞ্চিত করেছেন।
তিনি দলের কথায় নির্বাচন কমিশনকে বেকায়দায় ফেলতে চেয়েছিলেন। কিন্তু সেখানে সুষ্ঠু নির্বাচনের ফলেনির্বাচন কমিশন তার ভাবমূর্তিপুনরুদ্ধার করতে সক্ষম হয়েছে। অন্যদিকে তৈমুর আলম খন্দকারের ভাবমূর্তিএখন শূন্যের কোটায়। দলের প্রতি অন্ধ আনুগত্য কাউকে যোগ্য রাজনীতিক হিসেবে প্রতিষ্ঠা করে না। তিনি তাই প্রমাণ করলেন।
তবে এখানে সবচেয়ে গুরুত্বপূর্ণযে কথাটি বলা প্রয়োজন, তা হলো—শেষ এবং চূড়ান্ত অঘটনটি নারায়ণগঞ্জবাসীঘটতে দেয়নি। তারা সব ভয়ভীতি উপেক্ষা করে ভোটকেন্দ্রে গিয়েছেন এবং জনতার প্রার্থীকেই বিজয়ী করেছেন। এ জন্য তাদের আবারও ধন্যবাদ জানাই।
সোহরাব হাসান: কবি, সাংবাদিক।
তিনি আমাদের আলোকবর্তিকা:
নারায়ণগঞ্জ সিটি করপোরেশন নির্বাচনে ডা. সেলিনা হায়াৎ আইভীর অবিস্মরণীয় বিজয় দলীয় স্বেচ্ছাচারিতার বিরুদ্ধে একটি প্রচণ্ড চপেটাঘাত। আমি ব্যক্তিগতভাবে খুবই ব্যথিত যে আওয়ামী লীগের মতো একটি দল, তার দলীয় প্রার্থী সমর্থন দেওয়ার ব্যাপারে, কোনো ছোটখাটো ভুল নয়, এত বড় একটি ভুল করেছিল। তবে আমি মনে করি, এটা বর্তমান দলের একটা চরিত্রগত ভুল। এ কারণে আওয়ামী লীগের নেতা-নেত্রীর মধ্যে একটা ব্যাপক রদবদল হওয়া দরকার। রদবদল বলতে আমি শুধু ব্যক্তির পরিবর্তন বোঝাচ্ছি না, আমি তাঁদের চিন্তাচেতনার পরিবর্তন ও পরিচ্ছন্নতার কথা বলছি। এখনো যদি তাঁরা গণতান্ত্রিক ধ্যান-ধারণার দ্বারা নিজেদের চালিত না করতে পারেন, তাহলে শেষ পর্যন্ত আমাদের তাঁরা একটা স্বেচ্ছাচারী সাম্প্রদায়িক স্বৈরাচারের কাছে ছেড়ে দিতে পারেন। ২০০৮ সালের সাধারণ নির্বাচনে মানুষ বড় আশা করে আওয়ামী লীগকে ভোট দিয়েছিল। কিন্তু এখন যদি তারা মনে করে জনগণের সেই ম্যান্ডেট জনগণের ইচ্ছার প্রতিফলন ঘটানোর পরিবর্তে কারও খেয়ালখুশি চরিতার্থ করার হাতিয়ার, তাহলে বলব, তিনি যে-ই হোন, তিনি নিশ্চয় বিপথগামী।
অনেকেই হয়তো এ রকম করে বলবেন না, কিন্তু আমি একটি কথা খুবই জোর দিয়ে বলব, বিএনপির শেষ মুহূর্তে সরে দাঁড়ানোর সিদ্ধান্তটি খুবই সুচিন্তিত ও পরিপক্ব। তৈমুরের পরাজয় এমনিতেও ঘটতে পারত। এমনকি শামীম ওসমানের চেয়েও কম ভোট পেতে পারতেন। মানুষ যে রকমভাবে ভোট দিতে গেছেন, সেটা তাঁদের দুজনের কারও জন্য নয়। আইভী একবার বললেন, জনতাই তাঁর সেনাবাহিনী, জনগণ কিন্তু ঠিক সেভাবেই দাঁড়িয়ে গিয়েছিলেন। তাঁরা বাঁধভাঙা জোয়ারের মতো ভোট দিতে গেছেন। কোনো কিছুই তাঁরা কেয়ার করেননি। তাঁরা আইভীকে ভোট দিতেই গেছেন। তাঁরা বাসা থেকে বেরিয়েছিলেনই আইভীকে ভোট দিতে। শামীমের জন্য যেমন নয়, তেমনি তৈমুরের জন্যও নয়। আমি মনে করি, বিএনপি নেতৃত্ব যথাযথভাবে এটা আগাম বুঝতে পেরেছিলেন। আমি আওয়ামী লীগ করি বলে বিএনপির একটি দূরদর্শী ও প্রজ্ঞামণ্ডিত একটি সিদ্ধান্তকে স্বাগত জানাতে অপারগ থাকতে পারি না। তাদের সিদ্ধান্ত সঠিক ছিল, এবং সেটা তাদের একটা বিরাট লজ্জা ও গ্লানি থেকে বাঁচিয়ে দিয়েছে। বিএনপি হয়তো এখন বলবে যে তারা শামীমকে জেতানোর জন্য সেনা মোতায়েন করেনি, কিন্তু সেটা ধোপে টিকবে না। বিএনপির কাছে দলগতভাবে আইভী ও শামীমের মধ্যে কোনো তফাৎ ছিল না। কারণ, দুজনই আওয়ামী লীগের প্রার্থী। বিএনপি সুন্দরের জন্য লড়াই করছে না। তারাও সততা, নিষ্ঠা এবং সন্ত্রাসের বিরুদ্ধে লড়াই করছে না। যদি তারা সেটাই করত, তাহলে আইভী তাদের দল করুক আর না-ই করুক, তারা তাঁকে সমর্থনের কথা ভাবত। এবং সে সিদ্ধান্ত নিতে পারলে সেটা একটা মূল্যবোধ ও নীতিবোধের জায়গা থেকে আসত।
অন্যদিকে আজ থেকেই দেখবেন, আওয়ামী লীগ কী করে সুর পাল্টাতে শুরু করেছে। একেকজন একেক রকম করে ব্যাখ্যা দিতে শুরু করবেন। ভেতরে ভেতরে কে কীভাবে আইভীকে সমর্থন দিয়েছিলেন, তা নিয়ে হরেক রকম কেচ্ছাকাহিনি শুনবেন। তিনি যাতে জয়ী হতে পারেন, সে জন্য তাঁরা কত রকম কৌশল করেছেন। হয়তো ইনিয়েবিনিয়ে বলা হবে, নেত্রীর খুব ইচ্ছা ছিল, আইভীকে সমর্থনদানের। কিন্তু অজ্ঞাত বিবিধ কারণে দিতে পারেননি। আর বলবে, এই যে দেখ, আমাদের দল ক্ষমতায়, আমরা সেনাবাহিনী দিইনি, কিন্তু তাই বলে নিজেদের পছন্দের প্রার্থীকে জিতিয়ে আনতে কোনো রকম কসরৎ করিনি। সুতরাং তাদের অধীনেই জাতীয় নির্বাচন হতে পারে। সে জন্য তত্ত্বাবধায়ক সরকারের কোনো রকম দরকার নেই। কিন্তু প্রকৃত সত্য সেখানে নয়। যে নেতৃত্ব শামীম ওসমানকে সমর্থন দিয়েছিল, তাদের কোনো উপায় ছিল না, জনস্রোতের সামনে মাথা নত না করার।
এখন আইভীর বিজয়টা আমরা কীভাবে দেখব। যদি আওয়ামী লীগের নিষ্ঠাবান কর্মীদের কথা বলেন, সাধারণ মানুষের কথা বলেন, তাহলে এই বিজয় তাঁদেরই। সেই জনগণের বিজয় কিন্তু বিএনপি মানছে না। তার মানে হচ্ছে, তারাও আওয়ামী লীগের মতো ওই একই অবস্থানে দাঁড়িয়ে তারা তাদের রাজনীতিটা সারার চেষ্টা করছে।
নারায়ণগঞ্জের জনগণকে আমি স্যেলুট করি। আমি মনে করি, পরিবর্তনের জন্য তারা একটি ট্রেন্ড সেটার। এটা সারা দেশের জনগণ দেখছেন। আগামী দিনের গণতন্ত্রের লড়াইয়ের জন্য আইভী একটি আইকন, একটি আলোকবর্তিকা।
মাহমুদুর রহমান মান্না: রাজনীতিবিদ ও কলাম লেখক।
নারায়ণগঞ্জবাসীকে অভিনন্দন
সন্ত্রাসের বিরুদ্ধে গণরায়:
সব উদ্বেগ-উৎকণ্ঠার অবসান ঘটিয়ে শেষ পর্যন্ত নারায়ণগঞ্জ সিটি করপোরেশন নির্বাচন যে সুষ্ঠু ও শান্তিপূর্ণভাবে সম্পন্ন হয়েছে, তা আমাদের গণতন্ত্রের জন্য একটি সুসংবাদ বটে। যেকোনো নির্বাচনের লক্ষ্য ভোটারদের পছন্দের প্রতিনিধি বেছে নেওয়া এবং সে জন্য শান্তিপূর্ণ ও অভয় পরিবেশ জরুরি। নারায়ণগঞ্জ সিটি করপোরেশন নির্বাচনের দায়িত্বে নিয়োজিত প্রশাসনিক কর্মকর্তা, আইনশৃঙ্খলা রক্ষাকারী বাহিনীর সদস্যরা সেই কাজটি সুচারুভাবে সম্পন্ন করেছেন। এ জন্য সংশ্লিষ্ট সবারই ধন্যবাদ প্রাপ্য। তবে এই নির্বাচনে সর্বাধিক কৃতিত্বের দাবিদার নারায়ণগঞ্জের ভোটাররা। তাঁরা মেয়র পদে একজন সৎ, যোগ্য প্রার্থীকে বেছে নিয়েছেন। আমরা তাঁদের অভিনন্দন জানাই।
এই নির্বাচনের প্রতি শুধু নারায়ণগঞ্জবাসী নয়, সারা দেশের মানুষেরই ব্যাপক আগ্রহ ও কৌতূহল ছিল। বর্তমান নির্বাচন কমিশনের অধীনে সম্ভবত এটাই শেষ নির্বাচন। এটি তাদের জন্য বড় চ্যালেঞ্জ ছিল। নির্বাচন কমিশন প্রার্থীদের দাবি অনুযায়ী সেনা মোতায়েনের সিদ্ধান্ত নিয়েও বাস্তবায়ন করতে পারেনি সরকারের অসহযোগিতার কারণে। তবে কমিশন জোর দিয়েই বলেছিল, সেনাবাহিনী মোতায়েন করা হোক বা না হোক, নির্বাচন অবাধ ও সুষ্ঠু হবে। তারা দেশবাসীর কাছে দেওয়া প্রতিশ্রুতি রক্ষা করেছে। এ জন্য তাদের ধন্যবাদ জানাই।
গতকাল সকাল আটটা থেকে বিকেল চারটা পর্যন্ত টানা ভোট নেওয়া হয়েছে। কিছু বিচ্ছিন্ন অপ্রীতিকর ঘটনা ছাড়া নির্বাচন শান্তিপূর্ণ হয়েছে। আমরা আশা করব, প্রতিদ্বন্দ্বী সব প্রার্থী নির্বাচনের ফল সানন্দে গ্রহণ করবেন।
নারায়ণগঞ্জের ভোটাররা প্রমাণ করলেন, তাঁরা সব ভয়ভীতি উপেক্ষা করে স্বাধীনভাবে রায় দিতে দ্বিধাবোধ করেন না। তাঁরা নির্বিঘ্নে তাঁদের ভোটাধিকার প্রয়োগ করতে পেরেছেন। এই নির্বাচনী ফলাফল আমাদের জাতীয় নির্বাচনেও ইতিবাচক প্রভাব ফেলবে, আশা করি। এর মাধ্যমে আবারও সত্য উদ্ভাসিত, পেশিশক্তি ও কালোটাকা দিয়ে জনগণের রায় বানচাল করা যায় না। অতীতে আমরা দেখেছি, কারচুপির মাধ্যমে বহু বিজয়ী প্রার্থীকে হারানো হয়েছে। নারায়ণগঞ্জে তার পুনরাবৃত্তি না ঘটায় দেশবাসী আশ্বস্ত হয়েছে।
তবে এই নির্বাচনে বিএনপি-সমর্থিত মেয়র পদপ্রার্থী তৈমুর আলম খন্দকারের প্রতিদ্বন্দ্বিতা থেকে সরে দাঁড়ানোর বিষয়টি প্রশ্নবিদ্ধ হয়ে থাকবে। প্রার্থিতা প্রত্যাহারের অধিকার সবার আছে। কিন্তু তিনি ও তাঁর দল যে অজুহাত দেখিয়েছেন, তা গ্রহণযোগ্য নয়।
এই নির্বাচনের আরেকটি বড় শিক্ষা প্রার্থিতা প্রত্যাহার কিংবা সমর্থন, উভয় ক্ষেত্রে ওপর থেকে চাপিয়ে দেওয়া সিদ্ধান্তের ফল ভালো হয় না। তাতে যেমন জনমতের প্রতিফলন ঘটে না, তেমনি উপেক্ষিত থাকে তৃণমূলের নেতা-কর্মীদের আকাঙ্ক্ষাও। গণতন্ত্রকে এগিয়ে নিতে হলে রাজনৈতিক দলের শীর্ষপর্যায় থেকে সিদ্ধান্ত চাপিয়ে দেওয়ার প্রবণতা পরিহার করতে হবে।
আমরা আশা করব, নারায়ণগঞ্জে নির্বাচন-উত্তর পরিবেশ সুষ্ঠু ও শান্তিপূর্ণ থাকবে। নির্বাচনে যাঁরা পরাজিত হয়েছেন, তাঁরা নির্দ্বিধায় ফল মেনে নেবেন এবং যাঁরা বিজয়ী হয়েছেন, তাঁদের কাছ থেকে সংযত ও সহনশীল আচরণ কাম্য। কেউ এমন কিছু করবেন না, যাতে পরিবেশ অশান্ত হয়ে ওঠে। সবাইকে মিলেমিশে এখন নারায়ণগঞ্জের উন্নয়ন ও অগ্রগতির প্রতিই মনোযোগী হতে হবে।
জনতা কী চায় আর নেতারা কী করেন:
আমি সব সময় বলি, আমরা, দেশের সাধারণ নাগরিকেরা, এক দিনের রাজা। বছরের পর বছর ধরে ওই একটা দিনের জন্য অপেক্ষা করি, যে দিনটা একান্তই আমার। যে দিন পরম শক্তিধর গডফাদার কিংবা দণ্ডমুণ্ডের কর্তাও আমার সামনে এসে করজোড়ে দাঁড়ান, সুন্দর করে হাসেন এবং আমার কৃপা প্রার্থনা করেন। আমি প্রবেশ করি একটা গোপন ঘরে, আমার হাতে থাকে একটা সিল, একটা ব্যালট বাক্স, আমি আমার নিজের ইচ্ছামতো ভোট দিই, আমার এত দিনের রাগ-ক্ষোভ-বঞ্চনা—অবমাননার শোধ নিই। কিংবা একটা নতুন স্বপ্নে উদ্বুদ্ধ হয়ে কারও প্রতি আমার সমর্থন ব্যক্ত করি। আমি সেদিন রাজা, কারণ আমি রাজা বানাই।
আমরা এভাবেই একবার এ দল আরেকবার ও দলকে ক্ষমতায় এনেছি। আগের মেয়াদেই যারা পেয়েছিল দুই-তৃতীয়াংশ সংখ্যাগরিষ্ঠতা, পরেরবারেই তাদের আর এক-চতুর্থাংশ আসনও থাকে না।
আমাদের খুব কষ্ট হয়, অবমাননা হয়, যখন আমাদের এক দিনের রাজার ওই সম্মানটুকুও কেউ কেড়ে নেওয়ার চেষ্টা করে। ২০০৬ সালে নিজেদের মেয়াদ শেষ হয়ে যাওয়ার সময় বিএনপি-জামায়াত তা-ই করার চেষ্টা করেছিল। তারা নিজেদের লোককে তত্ত্বাবধায়ক সরকারপ্রধান বানানোর জন্য সংবিধান সংশোধন করেছিল, নিজেদের লোককে নির্বাচন কমিশনার নিয়োগ দিয়ে রেখেছিল এবং অবশেষে নিজেদের রাষ্ট্রপতিকেই তত্ত্বাবধায়ক সরকারের প্রধান উপদেষ্টা বানিয়ে একটা প্রহসনের নির্বাচন অনুষ্ঠানের দিকে যাচ্ছিল। সেই নির্বাচন হয়নি। দুই বছর পরে একটা দিন এল, যেটা কিনা জনগণের দিন। মানুষ তার এত দিনের অপমানের শোধ নিল। ভোটের জোয়ারে ভেসে গেল বিএনপি-জামায়াত চক্র।
কিন্তু তা থেকে কেউ শিক্ষা নেয়নি। সংবিধান সংশোধিত হয়েছে, তত্ত্বাবধায়ক সরকারের বিধান তাতে নেই। মানুষের এক দিনের রাজা হওয়ার ক্ষমতাটুকু কেড়ে নেওয়া হয়েছে বলেই মনে হয়।
এরই প্রেক্ষাপটে এল নারায়ণগঞ্জ সিটি করপোরেশন নির্বাচন। মেয়র পদে তিনজন প্রধান প্রার্থী; দুজন আওয়ামী লীগের, একজন বিএনপির। এর মধ্যে একজনের ভাবমূর্তি খুবই খারাপ। ২০০১ সালের নির্বাচনে আওয়ামী লীগের পরাজয়ের জন্য যে কজন গডফাদারের কুখ্যাতিকে কারণ বলে মনে করা হয়, তিনি তাঁদেরই একজন। তাঁকেই কিনা আওয়ামী লীগ সমর্থন দিয়ে বসল! অন্য আওয়ামী লীগারের ভাবমূর্তি খুবই পরিচ্ছন্ন। তিনি চিকিৎসক, ২০০৩ সালে আওয়ামী লীগের দুঃসময়ে নারায়ণগঞ্জ পৌরসভায় নির্বাচন করে জয়লাভ করেছিলেন মানুষের ভোটে। সাংবাদিক এবিএম মূসা সূত্রে জেনেছি, তিনি তাঁর বাবার ভাঙাবাড়িতে থাকেন। তিনি নারায়ণগঞ্জের মমতা ব্যানার্জি। বিএনপির প্রার্থীর বিরুদ্ধেও নানা রকমের মামলা আছে আর ভোটের মাঠে তিনি কোনো রকমের আওয়াজ তুলতে ব্যর্থ হয়েছিলেন। এ অবস্থায় আওয়ামী লীগের কেন্দ্রীয় সম্পাদক, মন্ত্রীরা শামীম ওসমান সমীপে যাচ্ছেন, তাঁর প্রতি দলের সমর্থন ব্যক্ত করে আসছেন। সারা দেশের মানুষের চোখ তখন নারায়ণগঞ্জের দিকে, আওয়ামী লীগ এটা কী করল? একজন ত্যাগী জনপ্রিয় উজ্জ্বল ভাবমূর্তির প্রার্থীকে বাদ দিয়ে একজন বিতর্কিত লোককে কেন তারা সমর্থন দিচ্ছে? তাহলে কি এ দেশে ভালোমানুষের কোনো জায়গা নেই? অন্ধকারের কাছে চিরদিন হেরে যাবে আলো?
না, মানুষ ভেতরে ভেতরে প্রস্তুত হচ্ছিল। আসুক সেই দিনটা, যেদিন আমরা এসব ব্যাপারে আমাদের রায় জানিয়ে দেব। কিন্তু হঠাৎ করে এল অশনি সংকেত। নির্বাচন কমিশন নারায়ণগঞ্জ নির্বাচনে সেনা মোতায়েন করার কথা ঘোষণা করেছে, সব ঠিকঠাক, সেনাবাহিনীর ইউনিট মাঠে নামার জন্য তৈরি। এই সময়ে জানা গেল, সরকার চাইছে না, তাই সেনাবাহিনী নিয়োজিত হচ্ছে না। খবরটা শুনে আমার চারপাশ অন্ধকার হয়ে এসেছিল। আমি উদ্বিগ্ন হয়ে পড়েছিলাম; ভাবছিলাম, এই দেশে কি তাহলে থাকা যাবে না? এটা কিসের ইঙ্গিত? সরকার কী বার্তা দিতে চায়? তাহলে কি এরশাদ আমলে যেমন করে কেন্দ্র দখল করে ভোট করা হতো, তা-ই করা হবে? ভোট যে মার্কাতেই পড়ুক না কেন, ফল ঘোষণার সময় সরকার তার নিজের প্রার্থীকে বিজয়ী বলে ঘোষণা করবে? তা করা হলে দেশ রক্তারক্তির দিকেই কেবল যাবে। দ্বিতীয়ত, এটা সংবিধান ও আইনের স্পষ্ট লঙ্ঘন। নির্বাচন কমিশন যা বলবে, তা মানতে সাংবিধানিকভাবে সরকার বাধ্য। সরকার যদি তা না করে, তাহলে কমিশন কী করতে পারবে? তার তো নিজের পুলিশ, নিজের বাহিনী নেই। কমিশন আদালতে যেতে পারে। আদালতের সিদ্ধান্ত যদি সরকার না মানে? তাহলে যা হয়, তার নাম নৈরাজ্য। আমরা কি তাহলে নৈরাজ্যের যুগে প্রবেশ করলাম? এই দেশ ছেড়ে কোথাও যাব না বলে প্রতিজ্ঞা করে রেখেছি, সেই প্রতিজ্ঞা কি রাখা যাবে না? নাকি দেশের ভালোর জন্য আপ্রাণ চেষ্টা চালিয়ে লড়াই করে সবাই মিলে মরতে হবে?
এ অবস্থায় নির্বাচন হয়েছে। সুষ্ঠু ভোট হলে ডা. সেলিনা হায়াৎ আইভী যে একতরফাভাবে ভোট পাবেন, এ ব্যাপারে আমার সন্দেহ ছিল না। সেটা তৈমুর সাহেব থাকলেও হতো। ভোটে মানুষ তার অবস্থান জানিয়ে দিয়েছে। জানিয়ে দিয়েছে, তারা ভালোর পক্ষে। এবং এখনো দেশের অসাম্প্রদায়িক শান্তিপ্রিয় মুক্তিযুদ্ধের চেতনাসমৃদ্ধ মানুষ এবং সারা বিশ্বের সঙ্গে ডিজিটালি যুক্ত তরুণ প্রজন্ম মনে করে, আওয়ামী লীগের বিকল্প জামায়াত এবং অবক্ষয়িত বিএনপি নয়। খারাপ আওয়ামী লীগের বিকল্প কী, নারায়ণগঞ্জের মানুষ সেটাই দেখিয়ে দিল। আইভীর পক্ষে ফেসবুকে অনেক পাতা খোলা হয়েছিল, গ্রুপ হয়েছিল, একটু পরপর আইভীর পক্ষে ভোট চেয়ে বার্তা এসেছে ফেসবুকে। এটা তরুণ প্রজন্ম নিজের গরজে নিজের উদ্যোগে করেছে। এই বার্তাটা কি আওয়ামী লীগের শীর্ষস্থানীয় ব্যক্তিরা শুনতে পাচ্ছেন?
আওয়ামী লীগ আগামী নির্বাচনে মানুষের ভোটেই জয়লাভ করতে পারবে, যদি তারা ১) ব্যর্থ, দুর্নীতিবাজ, সন্ত্রাসী, খারাপ ভাবমূর্তির নেতা-মন্ত্রীদের অপসারিত করে ভালো, সৎ, যোগ্য, দক্ষ নেতা-মন্ত্রীদের সামনে আনে। ২) ৩০০ আসনে সেলিনা হায়াৎ আইভীর মতো ভালো মানুষ, শান্তিপ্রিয় মানুষ, সৎ মানুষকে মনোনয়ন দেয়। ৩) বিশ্বাস করে যে ভোট আমেরিকা দেয় না, ভারত দেয় না, সামরিক-বেসামরিক প্রশাসন দেয় না, গুন্ডাপান্ডা সন্ত্রাসীরা দেয় না; ভোট দেয় সাধারণ মানুষ। নিরস্ত্র, ভাষাহীন মানুষ। তারা দলে দলে যায়, একা একা ভোট দেয় এবং পাল্টে দেয় ক্ষমতার দাবাখেলার সব চাল। তারাই ১৯৭০ সালের নির্বাচনে পাকিস্তানি সেনাবাহিনীর চালকে উল্টে দিয়েছিল। বারবার তারা এটা প্রমাণ করেছে। ৪) গণমাধ্যম, নাগরিক সমাজের বক্তব্যকে একটুখানি আমলে নেয়। (সরকারের এজেন্সিগুলো সব সময়ই সরকারকে তাই শোনায়, যা সরকার শুনতে চায়। এবারও নাকি গোয়েন্দা সংস্থাগুলো প্রতিবেদন দিয়েছিল, আইভী আর শামীম ওসমানের মধ্যে শামীম ওসমানের জনপ্রিয়তা একটু বেশি। এ রকম ভুল খবর ১৯৭০ সালের নির্বাচনের আগে, ২০০১ সালের নির্বাচনের আগে সংস্থাগুলো সরকারকে দিয়েছিল) ৫) তত্ত্বাবধায়ক সরকারের ধারণাটিকে আবার ফিরিয়ে আনে।
কিন্তু আমরা জানি, ইতিহাস থেকে কেউ শিক্ষা গ্রহণ করবে না। সরকার এই জয়কে আওয়ামী লীগেরই জয় বলে হজম করে ফেলবে। ব্যর্থ মন্ত্রীদের অপসারিত করা হবে না। গডফাদাররা থাকবে, নতুন নতুন গডফাদার, নতুন নতুন ভূমিদস্যু নতুনতর দস্যুবৃত্তিতে মত্ত হয়ে উঠবে এবং জনগণ ত্রাহি ত্রাহি করতে থাকবে। আগামী নির্বাচনে তত্ত্বাবধায়ক সরকারের সুযোগ রাখা হবে না এবং গুন্ডাপান্ডা দিয়ে নির্বাচন করার চেষ্টা করা হবে। এর একমাত্র পরিণতি হবে রাজনৈতিক হানাহানি। গণতন্ত্রের স্বাভাবিক পথচলা ব্যাহত হবে, এমনকি গণতন্ত্রও ব্যাহত হতে পারে। সেটা কারও জন্যই ভালো হবে না। আমি এই কথা ফখরুদ্দীন-মইন উ আহমেদের তত্ত্বাবধায়ক সরকারের আমলেও বলেছি, পরেও বলেছি, এখনো বলছি, আবারও বলব—গণতন্ত্রের কোনো বিকল্প নেই, গণতন্ত্রের বিকল্প হলো আরও গণতন্ত্র, আর সবচেয়ে খারাপ গণতন্ত্রও সবচেয়ে ভালো স্বৈরতন্ত্রের চেয়ে ভালো।
আওয়ামী লীগ ও সরকারের জন্য ভালো হতো, যদি আওয়ামী লীগ আগেই সেলিনা হায়াৎ আইভীকে সমর্থন দিত অথবা কারও প্রতিই সমর্থন ব্যক্ত না করত। এর পরে উচিত ছিল, নির্বাচন কমিশনের চাওয়া সেনা মোতায়েনের কাজটা সাংবিধানিক বাধ্যবাধকতা অনুসারে ও নিজেদের সদিচ্ছার প্রমাণ হিসেবে সুসম্পন্ন করা। তাতে আজকে সরকারের ভাবমূর্তি অনেক উজ্জ্বল থাকত, তাদের জন্য রাজনীতি অনেক সহজ হয়ে যেত। কিন্তু সরকার ও সরকারি দল এ ক্ষেত্রে ভুল করেছে এবং আইন অমান্য করেছে। এর ফল কী দাঁড়ায়, সামনে আমরা দেখতে পাব।
কিন্তু আমরা যারা সাধারণ মানুষ, আমরা যারা ক্ষমতা-কাঠামোর অংশ নই, তাদের জন্য আজকের প্রহর একটা আলোকিত প্রভাত হিসেবে দেখা দিয়েছে। আমরা আবার এই দেশের ভবিষ্যতের প্রশ্নে আস্থাশীল হতে পারছি। কারণ, আমরা দেখছি, দেশের মানুষ ভালোর পক্ষে, আলোর পক্ষে। দেখছি, জনগণের জোয়ারের কাছে সব ষড়যন্ত্র, সব অন্ধকারের শক্তি খড়কুটোর মতো ভেসে যায়। আমরা দেখছি, মানুষের পরাজয় নেই। ১৯৮৬ সালে, তখন আমি বুয়েটে পড়ি, আমার ২১ বছর বয়স, ঘোরতর সামরিক শাসনের কালে একটা কবিতা লিখেছিলাম, যেটা এখনো আবৃত্তিকারেরা আবৃত্তি করে থাকেন:
মানুষের জাগরণে অবিশ্বাস করো না মানুষ
মানুষের উদ্বোধনে অবিশ্বাসী হয়ো না মানুষ
মানুষের উজ্জীবনে আস্থাহীন হয়ো না সারথী
মানুষ জাগবে ফের। (‘মানুষ জাগবে ফের’, খোলা চিঠি সুন্দরের কাছে)
২৫ বছর পরেও মানুষের জাগরণের শক্তিতে, সম্মিলিত মানুষের বিপুল বিশাল অসম্ভব সুন্দর বিক্রমে আমার আস্থা এতটুকু কমেনি। দাঁতে দাঁত চেপে চোয়াল শক্ত রেখে নীরবে ভোটকেন্দ্রে ঢুকে মানুষ তার বদলে দেওয়ার ক্ষমতার একটা ছোট্ট কিন্তু সুন্দর রূপ দেখিয়ে দিয়েছে। আর ভোটের ফল ঘোষণার সময় শহীদ জিয়া হলের সামনে সমবেত হাজার হাজার মানুষের হর্ষোল্লাসে এত দিনের চাপা দিয়ে রাখা বেদনা যেন বাঁধভাঙা ঢেউয়ের মতো প্রকাশিত হতে আমরা দেখেছি।
আমাদের নেতাদের বলি, কোটি হূদয়ের এই অব্যক্ত বেদনার ভাষ্য পাঠ করার চেষ্টা করুন। ক্ষমতার লৌহবর্মবেষ্টিত শিখরাসীন পাষাণ হূদয়ে জনগণের কণ্ঠস্বর কি এবারও পৌঁছাবে না?
আনিসুল হক: সাহিত্যিক ও সাংবাদিক।
নারায়ণগঞ্জ নির্বাচনের শিক্ষা:
নারায়ণগঞ্জের সুষ্ঠু, অবাধ ও গ্রহণযোগ্য নির্বাচন যে দেশবাসীকে স্বস্তি দিয়েছে, তাতে সন্দেহ নেই। জনগণের শক্তিই যে সবার ওপরে—নারায়ণগঞ্জের নির্বাচন এই গণতান্ত্রিক চেতনা আরও জোরালো করেছে। ‘অরাজনৈতিক’ স্থানীয় সরকারের নির্বাচন হলেও এই নির্বাচনের রাজনৈতিক গুরুত্ব অস্বীকার করার উপায় নেই। নারায়ণগঞ্জের নির্বাচনের অভিজ্ঞতা ও ফলাফলের শিক্ষণীয় অনেক দিক রয়েছে, যা আমাদের জাতীয় রাজনীতির জন্য খুবই গুরুত্বপূর্ণ।
বর্তমান নির্বাচন কমিশনের মেয়াদ শেষ পর্যায়ে। এই নির্বাচন কমিশনের অধীনে ২০০৮ সালের জাতীয় নির্বাচনসহ সংসদের কয়েকটি আসনে উপনির্বাচন, চট্টগ্রাম সিটি করপোরেশনসহ বিভিন্ন সিটি ও পৌরসভা, উপজেলা, ইউনিয়ন পরিষদ এবং সর্বশেষ নারায়ণগঞ্জ সিটি করপোরেশন নির্বাচন অনুষ্ঠিত হলো। সামান্য ত্রুটি-বিচ্যুতি ছাড়া এই সবগুলো নির্বাচন গ্রহণযোগ্যতা পেয়েছে। নির্বাচন কমিশনের প্রতি আমরা কৃতজ্ঞতা প্রকাশ করছি। নির্বাচন কমিশন অধিকাংশ ক্ষেত্রেই দায়িত্বশীলতা ও বিচক্ষণতার সঙ্গে স্বাধীনভাবে কাজ করতে পেরেছে বলেই এটি সম্ভব হয়েছে। তবে শেষ পর্যায়ে নারায়ণগঞ্জ সিটি করপোরেশন নির্বাচনের সময় নির্বাচন কমিশনের সঙ্গে সহযোগিতার ক্ষেত্রে সরকার যে আচরণ করেছে, তা অগ্রহণযোগ্য। নির্বাচন কমিশন সেনাবাহিনী মোতায়েন করতে চাওয়ার পরও সরকার এ ব্যাপারে সহযোগিতা না করে দায়িত্বহীনতার পরিচয় দিয়েছে। সবচেয়ে বড় কথা, সরকারের এই আচরণ দেশবাসী ভালোভাবে নেয়নি। প্রধান বিরোধী দল বিএনপি নারায়ণগঞ্জ নির্বাচন থেকে সরে দাঁড়ানোর ক্ষেত্রে সরকারের এই আচরণকেই কারণ হিসেবে উল্লেখ করেছে। বিএনপির নির্বাচন বর্জন কিছুটা হলেও এই নির্বাচনের সাফল্যকে ম্লান করেছে। আমরা আশা করব, সরকার এই নির্বাচনের অভিজ্ঞতা থেকে শিক্ষা নেবে।
গণতন্ত্রে জনগণই যে মূল কথা—নারায়ণগঞ্জ নির্বাচনের মধ্য দিয়ে বিষয়টি আবারও স্পষ্ট হয়েছে। অরাজনৈতিক নির্বাচন হলেও প্রার্থীদের প্রতি রাজনৈতিক দলগুলোর সমর্থন ছিল। জনগণ কোন ধরনের প্রার্থী পছন্দ করে, সে বিষয়টি সামনের দিনগুলোতে রাজনৈতিক দলগুলোকে বিবেচনায় নিতে হবে। প্রথমত, জনগণ কী চায় সেটা যেমন বিবেচনায় নিতে হবে, তেমনি এ ক্ষেত্রে স্থানীয় জনগণ বা তৃণমূলের মতামতকেই গুরুত্ব দেওয়া উচিত। চাপিয়ে দেওয়া কিছু জনগণ মেনে নেয় না। সামনে জাতীয় নির্বাচনসহ যেকোনো নির্বাচনে প্রার্থী মনোনয়ন দেওয়ার ক্ষেত্রে রাজনৈতিক দলগুলো বিষয়টি বিবেচনায় নেবে বলে আশা করছি।
প্রধান বিরোধী দল বিএনপির সমর্থিত প্রার্থী শেষ সময়ে দলের নির্দেশে প্রার্থিতা প্রত্যাহার করেছেন। রাজনৈতিক কৌশল হিসেবেই যে বিএনপি কাজটি করেছে, তা স্পষ্ট। বলা যায়, এই নির্বাচনকে প্রশ্নবিদ্ধ করা এবং এর গ্রহণযোগ্যতা ক্ষুণ্ন করতেই কাজটি করা হয়েছে। রাজনৈতিক কৌশল হিসেবে এ ধরনের নেতিবাচক অবস্থান কোনোভাবেই গ্রহণযোগ্য হতে পারে না।
স্থানীয় সরকারের একটি নির্বাচনই বেশ কিছুদিন ধরে জাতীয় রাজনীতির কেন্দ্রবিন্দুতে পরিণত হয়েছে। গণমাধ্যমেরও পুরো মনোযোগ ছিল এই নির্বাচনের দিকে। সবকিছু মিলিয়েই নির্বাচন সুষ্ঠু ও অবাধ হয়েছে। আমরা যদি ভবিষ্যতের জাতীয় নির্বাচনের কথা বিবেচনায় নিই, এটা আমাদের মানতেই হবে যে একটি গ্রহণযোগ্য নির্বাচন অনুষ্ঠানের ব্যাপারে দেশের রাজনৈতিক দলগুলোর মধ্যে জাতীয় পর্যায়ে সমঝোতার বিকল্প নেই। সামনে একটি গ্রহণযোগ্য নির্বাচন কমিশন গঠন করতেও এর বিকল্প নেই। আশা করি, আমাদের রাজনৈতিক দলগুলো এই সত্য স্বীকার করে সে অনুযায়ী কাজ করবে।
রাজনীতিকেরা কেন জনগণকে বোকা ভাবেন!:
ওপরের শিরোনামটিকে বিষয় করে জাতির কাছে প্রশ্ন তুলেছেন শ্রদ্ধাভাজন সম্পাদক মাহ্ফুজ আনাম তাঁর সম্পাদিত ডেইলি স্টার পত্রিকায়। ওই মন্ত্রব্য প্রতিবেদনে তিনি আমাদের অর্থাৎ জনগণের পক্ষ নিয়ে আশ্চর্য হয়ে জিজ্ঞেস করেছেন, সম্মানীয়া প্রধানমন্ত্রী ও বিরোধী দলের নেত্রী এমন কিছু বিষয়ে জাতিকে নসিহত করছেন যে, মনে হয় জাতি যেন ঘুমিয়ে আছে, জাতি কিছু জানে না, তাদের যা-ই শোনাবে, তারা তা-ই শুনবে। মাহ্ফুজ আনাম রাজনৈতিক নেতৃত্বের অর্বাচীনতার দুটো উদাহরণ দিয়েছেন। প্রথমটি হলো, প্রধানমন্ত্রী কর্তৃক পদ্মা সেতু নির্মাণ নিয়ে বিশ্বব্যাংকের আপত্তির ব্যাপারে তাঁর মন্তব্য, যেখানে তিনি বলেছেন যে সাকো কোম্পানি (সৈয়দ আবুল হোসেন কোম্পানি) দুর্নীতি করেছে কি না, তা খতিয়ে দেখতে হবে। আর দ্বিতীয়টি হলো, বিরোধী দলের নেত্রীর বিস্ময়কর উক্তি যে আওয়ামী লীগ নাকি মুক্তিযুদ্ধ করেনি, সে মন্তব্যটি। মাহ্ফুজ আনাম বলছেন, যেখানে বিশ্বব্যাংক নির্দিষ্ট অভিযোগের ভিত্তিতে (যেটা জনসমক্ষে প্রকাশিত হয়েছে) পদ্মা সেতুর সহায়তা বন্ধ রেখেছে এবং এ কারণে এই সরকারের জনগণের কাছে প্রদত্ত অঙ্গীকার ‘পদ্মা সেতু এ সরকারের আমলেই তৈরি হয়ে যাবে’ সেটা পর্যন্ত হুমকির মুখে রয়েছে, সেখানে প্রধানমন্ত্রী সেটিকে বড় করে না দেখে যোগাযোগমন্ত্রীর ভূমিকাকে সমর্থনের চেষ্টায় আছেন এবং সেটা জনগণকে বোঝাতে চাইছেন, এবং এর থেকে মনে হয়, প্রধানমন্ত্রী মানুষের প্রাপ্ত তথ্য ও বোধশক্তিকে অবজ্ঞা করছেন।
আর বিরোধী দলের নেত্রীর মন্তব্য তো আরও শিরদাঁড়া কাঁপানো। তিনি সব সময় মনে করেন এবং বলেও থাকেন যে যুদ্ধাপরাধ বলে কিছু হয়নি। এ দেশে স্বাধীনতাযুদ্ধের সময় বাংলাদেশের বিরুদ্ধে ও বাঙালির বিরুদ্ধে মুসলিম লীগ, জামায়াতে ইসলামীসহ বিভিন্ন ধর্মভিত্তিক দল ও তাদের তাঁবেদার বাহিনী শান্তি কমিটি, রাজাকার, আলবদর ও আলশামস বাহিনীগুলো কোনো যুদ্ধাপরাধ সংঘটিত করেনি, এটা হচ্ছে মোটামুটি তাঁর স্থায়ী ধারণা। কিছুদিন আগে বিএনপির ভারপ্রাপ্ত মহাসচিব এ রকম মন্তব্যও করেছেন যে জনৈক শীর্ষস্থানীয় যুদ্ধাপরাধী নেতা কোথায় নির্দিষ্টভাবে খুন বা ধর্ষণ করেছেন, তার সাক্ষ্যপ্রমাণ হাজির করতে না পারলে তাঁকে যুদ্ধাপরাধী বলা যাবে না। যুক্তিটা এ রকম যে দ্বিতীয় বিশ্বযুদ্ধ শেষ হলে নুরেমবার্গ বিচারালয়ে যখন যুদ্ধাপরাধের দায়ে জার্মান সেনাপতিদের বিচার হচ্ছিল, তখন যেন জানতে চাওয়া হচ্ছিল এসব সেনাপতি প্রত্যক্ষভাবে ইহুদি নিধনের জন্য নির্দিষ্টকৃত গ্যাস চেম্বারে গিয়ে গ্যাস উন্মোচনের সুইচটি টিপেছিল কি না! সে যা-ই হোক, বিরোধী দলের নেত্রীর যে কথাটি মাহ্ফুজ আনাম মনে করছেন যে লোকজনকে বোকা ভাবার মওকা, সেটি হচ্ছে আওয়ামী লীগ নাকি মুক্তিযুদ্ধ করেনি। এটা অবশ্য সত্য যে দেশজুড়ে যে লাখ লাখ লোক মুক্তিযুদ্ধ করেছিল, তারা সবাই আওয়ামী লীগ করত না, কিন্তু তার চেয়েও বড় ঐতিহাসিক সত্য এটি যে, আওয়ামী লীগের নেতৃত্বেই সমগ্র মুক্তিযুদ্ধ পরিচালিত হয়েছিল। বেসামরিক দিক থেকে তো বটেই, সামরিক দিক থেকেও। সত্যিই মানুষকে বোকা ও (বোবা) না ভাবলে এমন মন্তব্য করা সহজ নয়।
মাহ্ফুজ আনাম তাঁর চমৎকার মন্তব্য প্রতিবেদন শেষ করছেন অনেকটা হতাশার ভঙ্গিতে এবং উপায়ান্তর না দেখে ‘যে দেশ যে রকম সে দেশ তেমন নেতা পায়’ প্রবচনের সমর্থনে। তিনি বলছেন, রাজনৈতিক শীর্ষ নেতারা মানুষকে বোকা ভাববেন না কেন। কারণ, তাঁদের যেকোনো জনসভায় লাখ লাখ মানুষ জমায়েত হয়। সেটা ঢাকার কেন্দ্রীয় স্থলে হলেও যা, চট্টগ্রামের বাঁশখালী উপজেলার প্রত্যন্ত অঞ্চল গন্ডামারাতে হলেও তা-ই। কিন্তু কেন শীর্ষ রাজনৈতিক নেতাদের এত জনসমর্থন দেখা যায়, তারও একটি ব্যাখ্যা মাহ্ফুজ আনাম বা আমরা যাঁরা এ বিষয়ে সমান বিস্ময়বোধ অনুভব করি, আমাদের দেওয়া উচিত।
খুবই সীমিত বোঝার ক্ষমতা দিয়ে আমি এর একটি ব্যাখ্যা দাঁড় করাতে চাই। দেখি, কীভাবে এগোয় কথাটা।
প্রথম যুক্তি হলো, বেকারত্ব: লেখক হুমায়ূন আহমেদ কোথায় যেন লিখেছিলেন যে রাস্তায় কেউ তরমুজ খেলে ষাটজন লোক তা দাঁড়িয়ে দেখে। অর্থাৎ বেকার লোকদের তরমুজ খাওয়া দেখা ছাড়া আর কোনো কাজ নেই। ঠিক সে রকম শীর্ষ রাজনৈতিক নেতাদের জনসভায় লোকের সমাগম হওয়া ঠিক যে তাঁদের বাচন ও বচন উপভোগ করার জন্য বা তাঁদের সম্মোহনী ব্যক্তিত্বের কারণে লোকজন হামলে পড়ে তা নয়, কিংবা তাঁদের কথার সমর্থনে তারা জনসভায় যায় তা নয়, তাদের আর কোনো কাজ করার থাকে না বলে তারা জনসভায় যায়। আর এরপর যদি টাকা দিয়ে লোক আনার ব্যবস্থা থাকে জনসভায়, তাহলে তো বেকার লোকদের আয়েরও রাস্তা খোলে।
দ্বিতীয় যুক্তি হলো ব্যক্তিপূজা: আমার এক বুদ্ধিদীপ্ত রাজনৈতিকমনা ছাত্র পরবর্তী জীবনে দলীয় রাজনীতিতে প্রবেশ করে। এ পর্যায়ে তার সঙ্গে একবার আমার দূরের কোনো ভ্রমণে দেখা হয়। কথাবার্তার একসময় তার নেত্রীর প্রসঙ্গে কিছু বলতে গিয়ে লক্ষ করলাম সে কোনো সময় নেত্রীর নাম বলছিল না, বলছিল বিশেষণসহকারে নেত্রীর পদবিগুলো। আমার আরেক ছাত্র, সেও বুদ্ধিদীপ্ত, পরবর্তী জীবনে উত্তরাধিকারসূত্রে গদিনশিন পীর হয়। তার বিয়ের দাওয়াত পেয়ে গেলাম এবং পরবর্তী সময়ে তার বউভাতের দাওয়াতে গেলাম পীরের আস্তানায়। একপর্যায়ে স্থানীয় একজন লোকের কাছে কী প্রসঙ্গে আমার ছাত্রের নাম উল্লেখ করলে, ওই লোক আমাকে শুধরে দিয়ে দীর্ঘ সময় ধরে পীর সাহেবের সব বিশেষণযুক্ত শব্দ উচ্চারণ করে তারপর থামল। আমার প্রথম ছাত্রের আচরণ এবং দ্বিতীয় ছাত্রের শিষ্যের আচরণের মধ্যে যদি কোনো পার্থক্য না থাকে, তাহলে বুঝতে হবে সমাজের সংকট খুব গভীরে। সংসদে সাংসদেরা যখন ভাষণ দেন, তখন গুনে দেখবেন কতবার তাঁরা নিছক প্রয়োজনবিহীনভাবে তাঁদের নেত্রীদের স্তুতি করে থাকেন।
ব্যক্তিপূজা বা কাল্টিজম সব সমাজে কমবেশি আছে, কিন্তু আমাদের সমাজে এটি একটি মারাত্মক ব্যাধির মতো এবং কেন এটা তা-ই, তার কারণ হচ্ছে জ্ঞানের রাস্তা খোঁজার ব্যাপারে আমাদের সীমাবদ্ধতা। যে সমাজে বলা হচ্ছে এর বাইরে তুমি চিন্তা করতে পারবে না, এর বাইরে তুমি প্রশ্ন করতে পারবে না কিংবা অমুক বিষয়ে বহু আগেই সমাধান দেওয়া আছে, সে সমাজে জ্ঞানচর্চার ক্ষেত্রে এবং রাজনৈতিক পথ খোঁজার ক্ষেত্রে যে অনিবার্য পতনশীলতা আসে, সেটাকে ঢাকা দিতে দুটো পথ তৈরি হয়—একটি হচ্ছে ব্যক্তিপূজা, আরেকটি হচ্ছে সম্মোহিত বা মিস্টিফাইড থাকা এবং চিন্তা করে দেখলে, এ দুটো কাজই খুব সহজ পন্থার কাজ।
আমার এক সহকর্মী রসিক ছিলেন। তিনি আরেকজন জাতীয়ভাবে পরিচিত সহকর্মীকে খুব শ্রদ্ধা করতেন। এবং শিক্ষকদের সভা-সমিতিতে প্রথম সহকর্মী দ্বিতীয় সহকর্মীকে উদ্দেশ করে বলতেন, অমুক যা বলেন, আমার কথাও তা-ই। বড় দলগুলোর রাজনৈতিক চর্চায় দেখি গুরুত্বপূর্ণ সিদ্ধান্তের ভার নেত্রীর ওপর ছেড়ে দেওয়া হয়। এগুলো হচ্ছে সহজ পন্থা। আপনার চিন্তাটা আরেকজন করে নিল। একটি দেশের বেশির ভাগ লোক যখন সহজ কাজগুলো দীর্ঘদিন ধরে প্রশ্নবিহীন করতে থাকে, তখন সে সমাজ এগোয় না। পাঠাগার ছেড়ে, গবেষণাগার ছেড়ে, সাধনা ছেড়ে, বিজ্ঞান ছেড়ে, স্বাস্থ্য ছেড়ে, সংসদ ছেড়ে এবং অর্থনৈতিক উৎপাদন ছেড়ে সবাই যদি রাস্তায় তোরণ তৈরি, জনসভায় হুংকার দেওয়া, আধ্যাত্মিকতা চর্চার নামে অলস জীবন যাপন করা কিংবা অযাচিতভাবে বিদেশ ভ্রমণের পাঁয়তারা নিয়ে ব্যস্ত থাকে, তাহলে পদ্মা সেতু দিল্লি দুরস্ত হয়ে যাবে বৈকি।
আরেকটা জিনিস সাধারণভাবে জনগণকে অন্ধ করে রাখতে সাহায্য করে, সেটা হলো সম্মোহিত হয়ে থাকা। জ্ঞান-বিজ্ঞান ও ধর্মচর্চায় যেসব দেশ মানবতার উদ্বোধনে উন্নতি লাভ করেছে, সেসব দেশের বুদ্ধিবৃত্তিক ইতিহাস পাঠ করলে দেখা যায়, সেখানে জ্ঞান-সাধনার চর্চায় এবং ধর্মের তাত্ত্বিক অনুশীলনে একটি শক্তিশালী অসম্মোহিত হওয়ার প্রচেষ্টা তৈরি হয়েছিল। অসম্মোহিত বা ডিমিস্টিফাইড হওয়ার প্রক্রিয়া যদি সমাজের বুদ্ধিবৃত্তিক শ্রেণীর দ্বারা উদ্বোধিত না হয়, তাহলে কিন্তু জাতি দিকনির্দেশনা পাবে না। বিতর্ক থাকতে হবে, বিতর্ক সহ্য করতে হবে, পুরোনো প্রশ্নের উত্তর খুঁজে পেতে হবে, নতুন প্রশ্নের সৃষ্টি হবে, নতুন প্রশ্নের অবসান হবে, তখন আরও নতুন প্রশ্ন উঠে আসবে। সমাজে জঙ্গম পরিস্থিতি সৃষ্টি করবে বুদ্ধিবৃত্তিক শ্রেণীর সদস্যরাই।
আমাদের সমাজে ডিমিস্টিফিকেশনের খুব অভাব হয়েছে জীবন যাপনে এবং জীবনচিন্তায়। এ অভাবের সুযোগ নিচ্ছে সহজপন্থী রাজনৈতিক নেতারা ব্যক্তিপূজার শক্তিশালী কাঠামো তৈরি করে এবং জনগণকে সহজ পথের ধোঁকা দিয়ে। জনগণও সহজ পথটা খোঁজে এবং ভালোবাসে; কেননা তাদের চোখের সামনে কঠিন পথের অভিযাত্রী নেই।
ড. মোহীত উল আলম, বিভাগীয় প্রধান, ইংরেজি, ইউল্যাব, ঢাকা।
রাজনৈতিক দলকে কী বার্তা পাঠাল নারায়ণগঞ্জবাসী:
অনেক হয়েছে বলা-কওয়া, অনেক হয়েছে লেখালেখি। অতঃপর নারায়ণগঞ্জ নিয়ে লেখার ইতি টানব ভেবেছিলাম। কিন্তু প্রথম আলোর সোহরাব হাসান তাগাদা দিলেন, সম্পাদক এমনকি পাঠকও আরেকটি লেখা চান। তাই বিশ্লেষণাত্মক একটি প্রতিবেদন পাঠক সমীপে পেশ করলাম। নির্বাচনের আগে দুটি লেখায় আমি এককালের মফস্বল শহরটির প্রতি আমার মমতাবোধ ও সংশ্লিষ্টতার কথা বলেছি। ইতিপূর্বে একটি লেখায় বলেছি, নারায়ণগঞ্জ স্টিমারঘাট ছিল সমগ্র বাংলাদেশ থেকে রাজধানী ঢাকার একমাত্র প্রবেশপথ। বলা হয়নি, প্রথম বাঙালি তথা এশিয়ান ইংলিশ চ্যানেল পাড়ি দেওয়া ব্রজেন দাস কয়েকবার নারায়ণগঞ্জ থেকে চাঁদপুর বিরতিহীন প্রস্তুতি সাঁতার দিয়েছিলেন। আমি তখন চ্যানেল ক্রসিং কমিটির প্রতিষ্ঠাতা সদস্য, এই উপলক্ষে বারবার নারায়ণগঞ্জে গিয়েছি। সমগ্র পাকিস্তানের জাতীয় অলিম্পিকে সাঁতারে প্রতিবছর শীর্ষস্থান দখল করে রাখত নারায়ণগঞ্জের কাশিপুর ক্রীড়া চক্রের (কেসিসি) ছেলেমেয়েরা। তাদের সাঁতার প্রস্তুতি দেখার আমন্ত্রণ পেতাম। দানবীর আর পি সাহার আমন্ত্রণে গিয়েছি কুমুদিনী ওয়েলফেয়ার ট্রাস্টে, সারা ভারতে ধুতি সরবরাহকারী ঢাকেশ্বরী বস্ত্র কারখানার মালিকদের আতিথ্য গ্রহণ করেছি। ইতিপূর্বে বলেছি, কীভাবে নারায়ণগঞ্জে প্রোথিত হয়েছিল আজকের আওয়ামী লীগের বীজটি। ঐতিহ্যবাহী তোলারাম কলেজ ছিল সমগ্র পূর্ব পাকিস্তানের শীর্ষস্থানীয় শিক্ষাপ্রতিষ্ঠানের অন্যতম। অধ্যক্ষ শামসুল হুদার আমন্ত্রণে গিয়েছি কলেজের বিভিন্ন অনুষ্ঠানে।
এতক্ষণ যা বললাম, সবই অতীতের শান্তিময় নারায়ণগঞ্জের চিত্র। কালক্রমে আমার সেই নারায়ণগঞ্জ তার ঐতিহ্য, শান্ত পরিবেশ আর ঐতিহাসিক গৌরবটি হারিয়ে ফেলেছে। তবে হারিয়ে যায়নি উপরিউক্ত কারণে নারায়ণগঞ্জের প্রতি আমার একধরনের দুর্বলতা। সেই হারিয়ে যাওয়া ছোট্ট মহকুমা শহরটিকে কালের পরিক্রমায় হারিয়ে ফেলায় আমার মনে একধরনের মর্মবেদনা অনুভব করেছি। এমনি যাতনা অনুভব করি যখন আমার জন্মস্থান ফেনীর একই ধরনের রূপান্তর নিয়ে আমার দুর্ভাবনা হয়। নারায়ণগঞ্জ বা ফেনী শুধু নয়, স্বাধীনতা-পরবর্তী অনেক শহর আর অঞ্চলে বিগত শতাব্দীর শেষ দিকে প্রায় একই সময়ে বিভিন্ন শাসনামলে রাজনৈতিক নীতিবোধের অবক্ষয় ঘটেছে। সন্ত্রাসের চারণভূমির পরিচিতি পেয়েছে। অবশ্য সারা বাংলাদেশে এই অবক্ষয়ের সূচনা করেছিলেন এক সামরিক শাসক, বিস্তারিত করেছিলেন আরেকজন জেনারেল। তবে নারায়ণগঞ্জ সেই রাজনৈতিক চরিত্রহীনতা ও নীতি-বিচ্যুতির রাহুগ্রাস থেকে মুক্ত থেকেছে বিগত বছরগুলোকে। প্রাণবন্ত শহরটিতে পরিবর্তনের সুবাতাস প্রথম বইয়েছিলেন আলী আহাম্মেদ চুনকা। চুনকা-পরবর্তী জমানায় নারায়ণগঞ্জে সাময়িক দুর্বৃত্তায়ন ও সন্ত্রাসের উত্থান ঘটেছিল। তার অবসান ঘটিয়ে স্নিগ্ধ রাজনীতিতে সুবাতাসটি আবার পুরোদমে বইয়ে দেওয়ার দায়িত্ব পেয়েছিলেন তাঁর কন্যা। রোববার কৃতজ্ঞ নারায়ণগঞ্জবাসী সেই মুক্তির বাতাস সঞ্চালনের পাখাটি নতুন করে তুলে দিলেন তাঁর কন্যার হাতে।
আমার সাংবাদিকতার ক্রান্তিকালে চুনকার আমন্ত্রণে নারায়ণগঞ্জে গিয়েছি। চুনকা চলে গেলেন, ত্রাস ও শঙ্কায় বিপর্যস্ত নারায়ণগঞ্জে যাওয়া হয়নি। অতঃপর চুনকার মেয়ে এলেন, কীভাবে বিদেশ থেকে তাঁকে নিয়ে এলেন নারায়ণগঞ্জের আওয়ামী লীগের ঐতিহ্যবাহী জনগণ, সে কাহিনি ইতিপূর্বে বলেছি। আওয়ামী লীগের পরিচিতি নিয়ে কতিপয় দুর্বৃত্ত নারায়ণগঞ্জকে সন্ত্রাসের জনপদে পরিণত করেছিল, সে ইতিহাসও সবার জানা। তাদের সৃষ্ট সন্ত্রাসী পরিবেশ থেকে নারায়ণগঞ্জ মুক্ত করলেন আওয়ামী ঐতিহ্যবাহী ঘরানার একটি মেয়ে। সিটি করপোরেশন নির্বাচনে সেই মুক্তির মন্দিরের সোপানটি হারাতে চাননি বলেই নারায়ণগঞ্জবাসী নির্বাচনের মাধ্যমে নয়া মুক্তি ও শান্তির বার্তাবাহী আইভীকে নিজেদের হূদয়ের মাঝে আরও সুরক্ষিত করলেন।
একসময়ে আইভী আর সন্ত্রাসমুক্ত নারায়ণগঞ্জ একাত্ম হয়ে গেল। তারপর আইভীকে স্থানচ্যুত করার ষড়যন্ত্র শুরু হলো। বাসস্ট্যান্ড, নদীর পাড়, বন্দরে-ব্যবসায়ে, শিল্প-কারখানায় দখলদারি, ভূমিদস্যুতা, সাধারণ নাগরিকের মাঝে দৌরাত্ম্য প্রতিরোধে আইভীর প্রচেষ্টা ও সাফল্যের লক্ষণগুলো যাঁরা মেনে নিতে পারেননি, তাঁরা নারায়ণগঞ্জ সিটি করপোরেশন নির্বাচনে সেই সুযোগ নিতে সচেষ্ট হলেন। সেই প্রচেষ্টায় করপোরেশনে রূপান্তরের পর তাঁকে প্রশাসক পদে নিয়োগ দেওয়া হলো না। অথচ কুমিল্লাসহ বেশ কয়েকটিতে পূর্বনির্ধারিত মেয়র প্রশাসক পদে বহাল হলেন, ব্যতিক্রম ঘটল নারায়ণগঞ্জে।
আইভীকে জিজ্ঞেস করলাম, এখন কী করবে? আইভী তেজি স্বরে বলল, ‘সরকারি নিয়োগ নয়, ভবিষ্যতে নির্বাচনের মাধ্যমেই এই পদটি আমাকে জনগণই দেবে।’ একই প্রশ্ন আবার করেছি সিটি নির্বাচনের তফসিল ঘোষণার পর। আওয়ামী লীগের দোহাই দিয়ে দলের দু-তিনজন নেতা শামীম ওসমানকে দলীয় প্রার্থী ঘোষণা করলেন। আইভী আমাকে জানাল, সে মেয়র পদে প্রতিদ্বন্দ্বিতা করবেই। সে দ্ব্যর্থহীন ভাষায় জানাল, ‘দল না চাইতে পারে, নারায়ণগঞ্জের জনগণ তাকে মেয়র পদে দেখতে চায়। দলের কতিপয় নেতার অনুগ্রহভাজন হয়ে নয়, দলনেত্রীর দোয়া আর জনগণের সমর্থন ও শুভেচ্ছা নিয়ে তাকে নির্বাচন করতেই হবে। নারায়ণগঞ্জবাসীকে হতাশ করব না, তাদের আবার দুর্বৃত্তকবলিত হতে দেব না।’ দলের সভানেত্রীর দোহাই দিয়ে তাকে দলের কতিপয় নেতা ঢাকা ডেকে এনে বললেন, ‘শামীম ওসমানকে মনোনয়ন দেওয়া হয়েছে, তুমি নির্বাচন করবে না।’ এ সম্পর্কে আইভী আমার মতামত জানতে চাইলে আমি বললাম, ‘তাঁরা কি দলের নীতিনির্ধারক? উচ্চপর্যায়ের কোনো স্তর থেকে নারায়ণগঞ্জে দলীয় প্রার্থীকে মনোনয়ন দেওয়া হয়নি।’ দুই দিন পর দলনেত্রী উভয়কে ডেকে পাঠালেন। কী বললেন নেত্রী—জিজ্ঞেস করলাম আইভীকে। জানলাম, নেত্রী দুজনকে বলেছেন, তোমরাই মিলেমিশে সিদ্ধান্ত নাও। সেই মিলমিশ শেষ পর্যন্ত হয়নি। আইভীকে জিজ্ঞেস করলাম, ‘এখন কী করবে?’ তার জবাব, ‘আমি নির্বাচন করব, কারণ আমি এখন দলীয় গণ্ডিতে নেই, আমি এখন দলমতনির্বিশেষে সকল নারায়ণগঞ্জবাসীর মনোনীত প্রার্থী।’ মনে মনে বললাম এই তো ‘চুনকার মাইয়া’। প্রকাশ্যে বললাম, এগিয়ে যাও। এ হচ্ছে দলীয় সমর্থন-মনোনয়নের ভোজবাজির কাহিনি।
এখন আলোচিত হতে হবে, নারায়ণগঞ্জের নাগরিক সমাজ কেন তাঁকে মেয়র পদে অধিষ্ঠিত করতে চেয়েছে? শুধুই কি আইভীর প্রতি ভালোবাসার কারণে, পিতা চুনকার আদর্শের অনুসারীর জন্য বিশেষ স্নেহ ও মমতা? প্রথম উত্তর, নারায়ণগঞ্জবাসীর সিদ্ধান্তের মূলে রয়েছে কথিত আওয়ামী লীগ-সমর্থিত শামীম ওসমানের কর্মকাণ্ডে সন্ত্রাসী পরিচয়ের কারণে তার প্রতি নারায়ণগঞ্জবাসীর বিরাগ। বিপরীতে রয়েছে পৌরসভা পদে অধিষ্ঠিত থাকাকালে আট বছর একটি শান্ত সন্ত্রাসমুক্ত পরিবেশ সৃষ্টিতে আইভীর অবদানের কারণে সৃষ্ট জনপ্রিয়তা। নারায়ণগঞ্জবাসী আইভীকে নজিরবিহীন সমর্থন দিয়ে মূলত তাদের সন্ত্রাসবিরোধী অবস্থানটি জানিয়ে দিয়েছে। এই বক্তব্যটি আরও বিস্তারিতভাবে ব্যাখ্যা করছি। প্রথমত, ভাবনায় নিতে হবে ক্ষমতাসীন আওয়ামী লীগের জনপ্রিয়তার যে ধস নেমেছে, এ নিয়ে সংশয়ের অবকাশ নেই। সুতরাং শামীম ওসমানকে আওয়ামী লীগের বাজিকরদের অপকর্মের দায়ভার নিতে হয়েছে, যা যুক্ত হয়েছে তার সন্ত্রাসী পরিচয়ের সঙ্গে। তবে শুধু এই কারণটিকে হারজিতের বিশ্লেষণে বিবেচনায় আনা যেত; যদি শামীম নয়, অন্য কেউ আওয়ামী লীগের সমর্থিত প্রার্থী বলে পরিচিত পেত।
বাস্তবে নাসিক (নারায়ণগঞ্জ সিটি করপোরেশন) নির্বাচনে আওয়ামী লীগের প্রার্থীর যোগ্যতা সরকারের শাসনের ব্যর্থতা-সফলতার জনমতের মানদণ্ডে যাচাই করা হয়নি। দেশের সর্বত্র আওয়ামী লীগ সরকারের সমালোচনায় দ্রব্যমূল্য, বিদ্যুৎ, গ্যাস, শেয়ার মার্কেট, বিচারবহির্ভূত হত্যাকাণ্ড, টেন্ডারবাজি, চাঁদাবাজি, দখলবাজি ইত্যাকার বিষয়ে প্রাধান্য পেয়ে থাকে। নারায়ণগঞ্জের স্থানীয় নির্বাচনে সবগুলো বিষয় আলোচিত হয়নি, সরকারি দলের দুর্বৃত্ত ও গডফাদারদের দখলবাজি ও চাঁদাবাজি আর ভূমিদস্যুতাই হয়েছে নির্বাচনের ফলাফলের নিয়ামক।
উপরিউক্ত প্রেক্ষাপটে যা বলা যায়, তা হলো আগাম একটি হুঁশিয়ারি। সেটি হচ্ছে, দলীয় সরকারের অধীনে নির্বাচন করে ভোটকেন্দ্র দখল, ব্যালট বাক্স ছিনতাই, কালোটাকার প্রভাব খাটিয়ে এবং প্রশাসনকে প্রভাবিত অথবা আইনশৃঙ্খলা রক্ষাকারী বাহিনীকে ব্যবহার করে ভবিষ্যতের সাধারণ নির্বাচনে জয়ী হওয়া যাবে না। বাহুবল, অস্ত্রবল আর অর্থবলে জেতার জন্য কোনো সন্ত্রাসীকে সাধারণ নির্বাচনে মনোনয়ন দিলে জনগণ তাকে শুধু প্রত্যাখ্যান করবে না, সর্বত্র দলের জন্য বিপর্যয়ের কারণ হবে। প্রশাসনকে দলীয়করণ করে কোনো অতিরিক্ত সুবিধা পাওয়া যাবে না, কারণ প্রশাসকেরাও জনমতের হাওয়ায় পাল ওড়াবে, যেমনটি করেছে নারায়ণগঞ্জে। বিজয় ছিনিয়ে আনতে আইনশৃঙ্খলা রক্ষাকারী বাহিনী সহায়ক হবে না। কারণ তারা জনগণের মুখোমুখি হবে না বরং পাশে দাঁড়াবে, যেমনি দাঁড়িয়েছে নারায়ণগঞ্জে। নির্বাচন কমিশনকে যতই ক্ষমতাহীন করা হোক, তাদের স্বাধীনভাবে নির্বাচন পরিচালনার পথে যতই প্রতিবন্ধকতা সৃষ্টি করা হোক, তারা স্বীয় কর্তব্য পালনে সাহসী হলে, অনড় থাকলে তাদের কর্তব্যচ্যুত করা যাবে না।
উপরিউক্ত সকল না-সূচক মন্তব্য করা হলো নারায়ণঞ্জে নির্বাচনের আগে ও পরের বিভিন্ন আলামত পর্যালোচনা ও পর্যবেক্ষণ করে। বস্তুত নারায়ণগঞ্জে একটি মিনি-ন্যাশনাল অর্থাৎ জাতীয় অণুনির্বাচন অনুষ্ঠিত হয়েছে। এ রকম যে হবে সে কথাটি আগেই বলেছি। অনেকে হয়তো আমতা আমতা করে বলতে পারেন উপরিউক্ত সকল ‘না’ বলা সম্ভব হয়েছে নারায়ণগঞ্জের সীমিত পরিধিতে নির্বাচনটি হয়েছে বলে। তা ছাড়া সীমিত পরিধিতে ছিল মিডিয়া বা গণমাধ্যমের ব্যাপক উপস্থিতি। শত শত ক্যামেরার চোখ আর কয়েক শ গণমাধ্যমকর্মী প্রতিনিয়ত সজাগ দৃষ্টি রেখেছিলেন নির্বাচন পরিচালনাকারীদের ও আইনশৃঙ্খলা রক্ষাকারী বাহিনীর ওপর। সারা দেশে নির্বাচনে কি এমন নজরদারি সম্ভব হবে? এই প্রশ্নের উত্তর এই লেখার সমাপ্তিতে দিয়েছি। আগাম বলছি, এই নজরদারি করবে জনতা।
নির্বাচন কমিশনকে সৈন্য সরবরাহ না করে নিধিরাম সর্দার বানানোর চেষ্টাটি নস্যাৎ করে দিয়েছেন প্রধান নির্বাচন কমিশনার এ টি এম শামসুল হুদা আর নির্বাচন কমিশনার এম সাখাওয়াত হোসেন। তাঁরা প্রবল ব্যক্তিত্ব ও অসীম মনোবলের প্রকাশ ঘটিয়ে নির্বাচনকালীন সময়ে কেন্দ্র দখল আর ভোট ছিনতাই ঠেকাতে ত্বরিত ব্যবস্থা গ্রহণে কর্মদক্ষতার পরিচয় দিয়েছেন। এ নিয়ে রোববারের দু-একটি সাধারণের অজানা ঘটনা সর্বসাধারণ্যে প্রকাশ করছি। যেমন—সিদ্ধিরগঞ্জে মিজমিজির একটি কেন্দ্র সন্ত্রাসীরা দখল করে নিয়েছিল। জাল ভোট আর কেন্দ্র দখলের পরিকল্পনা করেছিল তোলারাম কলেজ আর আদর্শ বিদ্যালয়ে। খবর গেল কমিশনার এম সাখাওয়াত হোসেনের কাছে, তাঁদের নির্দেশে শত শত র‌্যাব কেন্দ্রগুলো ঘিরে ফেলার পর প্রকৃত ভোটারেরা স্বচ্ছন্দে ভোট দিলেন। সুতরাং নারায়ণগঞ্জের সন্ত্রাসী প্রার্থী যে ‘কিছুই’ করার চেষ্টা করেননি তা নয়। কিন্তু কাউকে ‘কিছুই’ হতে দেননি মিডিয়ার শ খানেক প্রতিনিধি, নিরপেক্ষ প্রশাসন আর র‌্যাব-পুলিশ, সন্ত্রাসবিরোধী ভোটযুদ্ধে অংশগ্রহণকারী নারায়ণগঞ্জবাসী আর করিৎকর্মা নির্বাচন কমিশন।
সর্বশেষ মন্তব্য: নির্বাচনী ফলাফলের মাধ্যমে প্রধান রাজনৈতিক দলগুলোকে নারায়ণগঞ্জবাসী কী বার্তা পাঠিয়েছে? (১) জনগণ ভবিষ্যতে শুধু বিশেষ দলীয় মার্কা দেখে নয়, প্রার্থী যাচাই করে ভোট দেবে। যোগ্য প্রার্থী মনোনয়ন দিন, জনগণ সন্ত্রাসীনির্ভর নির্বাচন হতে দেবে না। তারা ভোট ছিনতাইয়ের সকল প্রক্রিয়া অকেজো করে দেওয়ার নীলনকশা এমনকি সূক্ষ্ম কারচুপি বানচালের ক্ষমতা রাখে। (২) আইনশৃঙ্খলা রক্ষাকারী বাহিনী, প্রশাসন বা নির্বাচন কমিশনকে যতই দলীয়করণ অথবা প্রভাবিত করা হোক, তারা জনমতের বিপরীতে অবস্থান নেবে না।
এবিএম মূসা: সাংবাদিক ও কলাম লেখক।
রাজনৈতিক দলকে কোন বার্তা পাঠায় নাই নারায়ণগঞ্জবাসী। আমাদের দেশে মানুষ এখনো ভোট দেয় দলীয় প্রতীক দেখে, হয় নৌকা নয় ধানের শিষ। স্থানীয় নির্বাচনে কোন দলীয় প্রতীক থাকে না। নারায়ণঞ্জের নির্বাচনে আইভী এবং শামীম ওসমান দুজনেই ছিল আওয়ামিলিগের প্রার্থী। আইভীর পক্ষে নারায়ণঞ্জের আওয়ামিলিগের নেতা এবং কর্মীরা অনেক কাজ করেছে। আওয়ামিলিগ জানে যে আইভী আওয়ামিলিগ ছেড়ে যাবে না, সুতরাং সেখানকার সাধারন মানুষেরা তাকেই ভোট দিবে, তবে আইভী যদি আওয়ামিলিগ ছেড়ে দেয়ার কথা বলতো, তাহলে দেখা যেত আসলেই সে জয়ী হতো কিনা।
    ২। তবে এই নির্বাচনে লাভবান হয়েছে আওয়ামিলিগ, আর বিএনপির হয়েছে ভরাডুবি। এই নির্বাচনের মাধ্যমে এই সরকার দেখালো যে শুধুমাত্র নির্বাচন কমিশনের মাধ্যমে নির্বাচন সম্ভব। বিএনপির আন্দোলনের প্রধান বিষয় ছিল তত্ত্বাবধায়ক সরকার। এখন নারায়ণঞ্জের সুষ্ঠু নির্বাচনের পর বিএনপির আন্দোলনের বিষয় কি হবে? বিএনপি আসলে সাধারন মানুষদের সমর্থন আরো হারাবে বলে মনে হচ্ছে। 
    রাজনৈতিক দলকে কোন বার্তা পাঠায় নাই নারায়ণগঞ্জবাসী। আমাদের দেশে মানুষ এখনো ভোট দেয় দলীয় প্রতীক দেখে, হয় নৌকা নয় ধানের শিষ। স্থানীয় নির্বাচনে কোন দলীয় প্রতীক থাকে না। নারায়ণঞ্জের নির্বাচনে আইভী এবং শামীম ওসমান দুজনেই ছিল আওয়ামিলিগের প্রার্থী। আইভীর পক্ষে নারায়ণঞ্জের আওয়ামিলিগের নেতা এবং কর্মীরা অনেক কাজ করেছে। আওয়ামিলিগ জানে যে আইভী আওয়ামিলিগ ছেড়ে যাবে না, সুতরাং সেখানকার সাধারন মানুষেরা তাকেই ভোট দিবে, তবে আইভী যদি আওয়ামিলিগ ছেড়ে দেয়ার কথা বলতো, তাহলে দেখা যেত আসলেই সে জয়ী হতো কিনা।
    তবে এই নির্বাচনে লাভবান হয়েছে আওয়ামিলিগ, আর বিএনপির হয়েছে ভরাডুবি। এই নির্বাচনের মাধ্যমে এই সরকার দেখালো যে শুধুমাত্র নির্বাচন কমিশনের মাধ্যমে নির্বাচন সম্ভব। বিএনপির আন্দোলনের প্রধান বিষয় ছিল তত্ত্বাবধায়ক সরকার। এখন নারায়ণঞ্জের সুষ্ঠু নির্বাচনের পর বিএনপির আন্দোলনের বিষয় কি হবে? বিএনপি আসলে সাধারন মানুষদের সমর্থন আরো হারাবে বলে মনে হচ্ছে। 
    আবারো ধন্যবাদ শ্রদ্ধেয় এবিএম মুসা। প্রথম আলোর সোহরাব হাসানকেও ধন্যবাদ দিতে হয় কারন নাসিক নির্বাচনের পরে বাংলাদেশের "বিবেক"গন যখন চুপ মেরে আছেন তখন তিনি আপনার কাছ থেকে এই যথারীতি অসাধারণ রচনাটি আদায় করেছেন। তবে আমার দুটো প্রশ্নের উত্‌তর পাচ্ছিনা।
    ১। নাসিক'এর নির্বাচিত মেয়র আইভি দেশের প্রধানমন্ত্রীর সাথে সৌজন্য সাক্ষাৎ করতে গেছেন, (পৃথিবীর অন্যত্র এই প্রথা নেই), সেখানে কেনই বা শামীম ওসমানের উপস্থিতি আর কেনইবা তাদের দুজনকে "একত্রে" কাজ করার পরামর্শ প্রধানমন্ত্রীর? যদি রাজনৈতিক নিরপেক্ষতার জন্যই এই পরামর্শ তাহলে তো সব পরাজিত প্রার্থীকেই উপস্থিত করার প্রয়োজন ছিলো।
    ২। নির্বাচন কমিশনের সাংবিধানিক ক্ষমতায় দেয়া নির্দেশানুসারে সরকার সেনাবাহিনী নিয়োগতো করেইনি বরং নির্বাচন কমিশনের চিঠির উত্তর পর্যন্ত দেয়ার সৌজন্য দেখায়নি। যা সংবিধানের লংঘন বলে সংবিধান বিশেষজ্ঞরা ব্যাখ্যা দিচ্ছেন। এ বিষয়ে প্রধানমন্ত্রী কিছুই বলেন নি বরং বিএনপিকে একচোট নিয়েছেন।
    আমরা কী আমাদের ওই দুটো প্রশ্নের উত্তর পেতে পারি? এনি ওয়ান? সোহরাব হাসান? 
    জাতীয় সংসদ নির্বাচনে কোনো গুণগত পরিবর্তন আসবে বলে মনে হয় না। কারণ, সেখানে ব্যক্তির চেয়ে প্রতীকটা বড় ফ্যাক্টর হয়ে দাঁড়ায়। 
    গতবার সময় জটিলতার কারণে আমি ভোটার হতে পারিনি, এবং আওয়ামীলীগ এর বিশাল জয়ে ভীষণ ভালো লেগেছিল আবার কিছুটা খারাপও লেগেছে কারণ আমি এই জয়ে অংশ নিতে পারিনি।
    এখন মনে হয়, সেইসময় ভোটার না হয়ে ভালই হয়েছে আওয়ামীলীগ কে ভোট দিয়ে আজ আণূশোচোণা করতে করতে হচ্ছে না। 
    জনগন রাজনৈতিক দলকে অনেক বার্তাই দেয় এবং তারা এগুলি থোরাই পরোয়া করে৷ এই দেখুন না প্রধানমন্ত্রী আইভিকে ডাকলেন একই সংগে শামীম ওসমানকেও ডাকলেন, কেন ? অথচ আইভির ব্যাপারে প্রধানমন্ত্রীর ভূমিকা সবারই জানা৷ 
    হয়তো সবাই একমত হবেন যে, শেখ হাসিনা এখন আইভির করুনা চাইছেন। কি কথা ! শামীম কে সাথে নিয়ে কাজ করার কথা কেন বলবেন তিনি ? আইভিকেও বুঝতে হবে, যে আওয়ামিলীগ তাকে ছুড়ে ফেলেছেন আর জনগণ তাকে কোলে তুলে নিয়েছে । অতএব, আইভি , না তুমি আওয়ামিলীগের, না শেখ হাসিনার , তুমি শুধু জনগণের ।
আইভী ছিলেন, শামীম ছিলেন কিন্তু একজন ছিলেন না:
১ নভেম্বর রাতে টেলিভিশন দেখতে দেখতে এই লেখাটার সিদ্ধান্ত নিলাম। পাঠক, আপনারা নিশ্চয়ই দেখেছেন টেলিভিশনের সেই দৃশ্য। সন্ধ্যায় নবগঠিত নারায়ণগঞ্জ সিটি করপোরেশনের প্রথম মেয়র ডা. সেলিনা হায়াৎ আইভী মাননীয় প্রধানমন্ত্রীর সঙ্গে দেখা করতে গিয়েছিলেন। আইভী নিজে থেকে এই দেখা করতে যাননি। যখন নারায়ণগঞ্জ সিটি করপোরেশনের নির্বাচন হয়েছে, তখন প্রধানমন্ত্রী দেশের বাইরে ছিলেন। ফিরে এসেই তিনি আইভীকে দেখা করতে বলেছেন। সেলিনা হায়াৎ আইভী যাবেন না? নিশ্চয়ই যাবেন। এর আগে যখন নারায়ণগঞ্জ পৌরসভা ভেঙে দেওয়া হচ্ছিল এবং সিটি করপোরেশন গঠন করার প্রক্রিয়া চলছিল, তখন আইভী কত চেষ্টা করেছেন একবার প্রধানমন্ত্রীর সঙ্গে দেখা করার জন্য। পারেননি। এমন বড় কিছু চাওয়ার ছিল না তাঁর। আইভী শুনেছিলেন, নবগঠিত সিটি করপোরেশনে একজন আমলাকে প্রশাসক হিসেবে নিয়োগ দেওয়া হবে। তিনি চাইছিলেন, তাঁকেই অন্তর্বর্তী প্রশাসক নিয়োগ দেওয়া হোক। কিন্তু তিনি তা পারেননি। তাঁর কাছে জানতে চাওয়া হয়েছিল, কী ব্যাপারে কথা বলবেন তিনি। আইভী জবাব দিলে তাঁকে আগে প্রতিমন্ত্রীর সঙ্গে কথা বলতে বলা হয়েছিল। কারণ, এ ব্যাপারে তিনিই কর্তৃপক্ষ। কর্তৃৃপক্ষের কাছে কথা বলতে গেলে তিনি বলেছিলেন, এ জন্য তাঁরাই যথেষ্ট; প্রধানমন্ত্রীর কাছে যাওয়ার দরকার নেই। আইভী তাঁকে বোঝানোর চেষ্টা করেছিলেন। কিন্তু কোনো কাজ হয়নি। আইভী আর প্রধানমন্ত্রীর সঙ্গে দেখা পাননি। এখন সেই প্রধানমন্ত্রী নিজে থেকে তাঁকে ডেকেছেন। আইভী যাবেন না? প্রধানমন্ত্রী তাঁর দলের সভানেত্রীও তো বটে। আইভী তো নির্বাচনের পর বলেছেন যে তিনি এখনো আওয়ামী লীগই করেন। তবে যাবেন না কেন?
অতএব, আইভী গিয়েছিলেন। রাত আটটায় গণভবনে প্রবেশ করলে প্রধানমন্ত্রীর সহকারী একান্ত সচিব (এপিএস) সাইফুজ্জামানসহ প্রধানমন্ত্রীর ব্যক্তিগত কর্মকর্তারা তাঁকে ফুল দিয়ে শুভেচ্ছা জানান। এ সময় তাঁর সঙ্গে ছিল দুই ছেলে সীমান্ত ও অনন্ত। এ ছাড়া আইভীর সঙ্গে নারায়ণগঞ্জের আওয়ামী লীগের নেতারাও ছিলেন। ১৫ মিনিট পর প্রধানমন্ত্রী আইভীকে ডেকে নেন। প্রথমে তাঁরা দুজন একান্তে কথা বলেন। এরপর প্রধানমন্ত্রী শামীমকেও ডেকে নেন। রাত নয়টায় প্রধানমন্ত্রী আইভী ও শামীমকে অন্য একটি কক্ষে নিয়ে যান। সেখানে নৌপরিবহনমন্ত্রী শাজাহান খান, পরিবেশ ও বন প্রতিমন্ত্রী হাছান মাহমুদসহ নারায়ণগঞ্জের আওয়ামী লীগের নেতারা উপস্থিত ছিলেন।
প্রধানমন্ত্রী প্রথমেই আইভীকে ফুল দিয়ে শুভেচ্ছা জানান; তাঁকে জড়িয়ে ধরেন। এরপর আইভী এবং পরে তাঁর দুই ছেলে প্রধানমন্ত্রীকে ফুল দেন। প্রধানমন্ত্রীর পাশে আইভী বসেন। তাঁর ডান পাশের সারিতে নারায়ণগঞ্জের নেতারা এবং বাঁ পাশের সারির একটি চেয়ারে শামীম ওসমান বসেন।
পরে সেলিনা হায়াৎ আইভী প্রথম আলোকে বলেন, ‘আমি ঘরে ঢুকতেই প্রধানমন্ত্রী আমাকে জড়িয়ে ধরে বলেন, “বাপের বেটি।” তিনি আমাকে ফুল দিয়ে শুভেচ্ছা জানান এবং সব ধরনের সহযোগিতার আশ্বাস দেন।’
টেলিভিশনে এসব দৃশ্য যাঁরা দেখেছেন, তাঁরা বেশ অবাক হয়ে গেছেন। প্রধানমন্ত্রী আইভীকে এত ভালোবাসেন! গত ৩১ অক্টোবর প্রথম আলোয় ‘আইভীর বিজয়ে প্রধানমন্ত্রী খুশি’ শিরোনামে বিশেষ প্রতিনিধি লিখেছেন: সেলিনা হায়াৎ আইভী নারায়ণগঞ্জের মেয়র নির্বাচিত হওয়ায় উচ্ছ্বাস প্রকাশ করেছেন প্রধানমন্ত্রী শেখ হাসিনা। বিশেষ করে, সিটি করপোরেশনে দেশে প্রথমবারের মতো একজন নারী মেয়র নির্বাচিত হওয়ায় তিনি খুশি হন। গত সোমবার বিকেলে প্রধানমন্ত্রীর কার্যালয়ে মন্ত্রিসভার বৈঠকে তাঁর আনন্দের বিষয়টি প্রকাশ করেন বলে পত্রিকায় খবর এসেছে। পত্রিকা আরও জানায়, প্রধানমন্ত্রী বৈঠকে বলেন, নারায়ণগঞ্জের দুই মেয়র প্রার্থীই তাঁর কাছে এসেছিলেন। দুজনকেই তিনি সমর্থন করেছেন। তবে আইভী বিজয়ী হওয়ায় তিনি খুশি হয়েছেন। এ প্রসঙ্গে তিনি অস্ট্রেলিয়ায় পার্থের নারী মেয়রের সঙ্গে কথোপকথনের বিষয়টি উল্লেখ করেন। তাঁকে তিনি বলেন, ‘তুমি একজন নারী মেয়র। আমার দেশেও একজন নারী মেয়র হতে যাচ্ছে।’
আক্কেল গুড়ুম হয়ে যাওয়ার মতো অবস্থা না? পার্থের নারী মেয়রের সঙ্গে আমাদের প্রধানমন্ত্রীর কথা হয়েছে নির্বাচনের তিন-চার দিন আগে। সেদিনই অথবা সম্ভবত তার আগেই তিনি জানতেন, সেলিনা হায়াৎ আইভী জিতবেন। তাহলে তিনি শামীম ওসমানকে বসে যেতে বললেন না কেন? যে সময়কার কথা আমরা আলোচনা করছি, তখন কি বোঝা গিয়েছিল বিএনপির প্রার্থী তৈমুর আলম খন্দকার প্রার্থিতা প্রত্যাহার করে নেবেন? আমাদের পররাষ্ট্রমন্ত্রী বলেছেন, তিনি গণক নন। কবে তিস্তার পানি নিয়ে চুক্তি সই হবে, তা তিনি বলতে পারেন না। বর্তমান মন্ত্রিসভায় বা সরকারে কিংবা সরকারের সঙ্গে সংশ্লিষ্ট এমন কেউ আছেন, যিনি গণক? বলে দিতে পারেন, বিএনপি কোন নির্বাচনে অংশ নেবে, কোন নির্বাচনে নেবে না? কোন নির্বাচনে প্রার্থী দিয়ে একেবারে শেষ মুহূর্তে প্রত্যাহার করবে? তাই কি হয়? রাজনীতি কোনো জাদুবিদ্যা বা গণকশাস্ত্র নয়। এটা সব সময় একটি সম্ভাব্য সমাজবিজ্ঞান। সেটা সবাই বিশ্লেষণ করার চেষ্টা করেন। সেভাবে মাননীয় প্রধানমন্ত্রীও একটি বিশ্লেষণ দাঁড় করাতেই পারেন। তাঁর বিচারে যদি আইভীর বিজয় সম্ভাবনা প্রায় নিশ্চিত ছিল, তার পরও শামীম ওসমানকে তিনি সমর্থন করেন কীভাবে?
প্রথম আলোর ওয়েবসাইটে ঢুকলাম। যে প্রতিবেদনটির কথা আমি উল্লেখ করেছি, তার ওপর পাঠকদের মতামত পড়ে দেখলাম। ৮৩ জন পাঠক এর ওপর মতামত পাঠিয়েছেন। চার-পাঁচজন পাওয়া যেতে পারে, যাঁরা প্রধানমন্ত্রীর এ বক্তব্যকে ঘুরেফিরে সমর্থন করেছেন। আর সবাই বিরূপ মন্তব্য করেছেন।
গত ৩১ অক্টোবর প্রথম আলোয় আমি বলেছিলাম, ‘আজ থেকেই দেখবেন, আওয়ামী লীগ কী করে সুর পাল্টাতে শুরু করে। একেকজন একক রকম করে ব্যাখ্যা দিতে শুরু করবেন। ভেতরে ভেতরে কে, কীভাবে আইভীকে সমর্থন দিয়েছিলেন, তা নিয়ে হরেক রকম কেচ্ছাকাহিনি শুনবেন। তিনি যাতে জয়ী হতে পারেন, সে জন্য তাঁরা কত রকম কৌশল করেছেন। হয়তো ইনিয়ে-বিনিয়ে বলা হবে, নেত্রীর খুব ইচ্ছা ছিল, আইভীকে সমর্থনদানের। কিন্তু অজ্ঞাত বিবিধ কারণে দিতে পারেননি।’
এ লেখাটা এখানে উদ্ধৃত করলাম কেবল এ কারণে যে, ওয়েবসাইটে পাঠকদের মন্তব্যে চোখে পড়ল মো. ইব্রাহিমের কথা। তিনি বলেছেন, ‘আমি আগেই বলেছিলাম, আইভী জিতলে মাননীয় প্রধানমন্ত্রী এটাই বলবেন। এতই যদি খুশি হবে তাহলে...!’
অন্য মন্তব্যগুলো পড়লে দেখা যাবে, তাঁরা সবাই প্রধানমন্ত্রীর এ মন্তব্যে কষ্ট পেয়েছেন। কেউ কেউ ক্ষুব্ধ প্রতিক্রিয়া ব্যক্ত করেছেন। সুশান নামে একজন লিখেছেন, ‘আমাদের পলিটিশিয়ানরা কি পাল্টাবেন না?’
এর আগে আমি প্রথম আলোয় দুটো লেখা লিখেছি নারায়ণগঞ্জ নির্বাচনের ওপর। দু-একটা টক শোতে কথাও বলেছি। আমাকে পছন্দ করেন এ রকম অনেকে বলেছেন, আপনার দল কী ভাবছে? প্রধানমন্ত্রী কি রেগে যাচ্ছেন না আপনার ওপর? পাঠক, একজন নেত্রী যখন প্রধানমন্ত্রী, তখন তিনি সমালোচনার ঘেরাটোপের মধ্যেই থাকেন। সরকারের সমালোচনা হবে আর সরকারপ্রধানের গায়ে তার আঁচও লাগবে না, তা কি হয়? কিন্তু আমি—দল করি বলেই নয়, ব্যক্তিগতভাবেই—মনে করি, প্রধানমন্ত্রী কিংবা বিরোধী দলের নেত্রী দুটি ইনস্টিটিউশন। তাঁরা ছোট হলে আমাদের রাজনীতিও ছোট হয়ে যায়। আমি আমার লেখায় বা বলায় কোথাও তাঁদের ছোট করার চেষ্টা করি না। এই একটু ওপরে যে লেখা উদ্ধৃত করলাম, সেখানেও আমি সরাসরি প্রধানমন্ত্রীর কথা বলিনি। স্তাবক, তাঁবেদার, চামচাদের কথা বলেছি। কয়েক দিন আগে আওয়ামী লীগের সংসদীয় কমিটির সভায় শেখ হাসিনা চীন সফরের সময় মন্ত্রী হওয়ার প্রতিযোগিতায় তাঁর আহ্বানে নেতাদের (পুনরায় নাম উল্লেখ করা সমীচীন মনে করছি না) দৌড়ের কথা উল্লেখ করেছেন। তৎকালীন প্রধানমন্ত্রী খালেদা জিয়ার একজন ব্যক্তিগত সহকারী আমাকে বলছেন, তিনি নিজের চোখে দেখেছেন, বেগম জিয়া সোফায় বসে টেবিলের ওপর পা তুলে রেখেছেন আর বিএনপির এক সিনিয়র মহিলা নেতা তাঁর পায়ের মোজা পরিয়ে দিচ্ছেন এবং অপর এক নেত্রী জুতা হাতে দাঁড়িয়ে আছেন। আমি সেই চামচাদের কথা বলেছিলাম। কিন্তু প্রথম আলো লিখেছে—সূত্র জানায়, প্রধানমন্ত্রী বৈঠকে বলেছেন দুজনকেই সমর্থন করেছেন। সে জন্যই এ কথাগুলো বললাম, তা না হলে শামীম ওসমানকে সমর্থন দেওয়া নিয়ে আওয়ামী লীগ যে নাটক করল, তা দলটির সাংগঠনিক নৈরাজ্য ও স্বেচ্ছাচারের কথা বলে মাত্র।
যা-ই হোক, আমি খুশি হয়েছি প্রধানমন্ত্রী অবশেষে ডা. সেলিনা হায়াৎ আইভীকে কাছে টেনে নিয়েছেন, তাঁকে সব রকম সহযোগিতার আশ্বাস দিয়েছেন। সেলিনা হায়াৎও বলেছেন, তিনি প্রধানমন্ত্রীর দোয়া নিয়ে নেমেছিলেন, জেতার পরে আবার তাঁরই দোয়া নিয়ে কাজে ফিরে যাচ্ছেন। আজকাল দেখছি বেশ পরিবর্তন হয়েছে। গণতান্ত্রিক রাজনীতিতে এখন দাওয়ার বদলে দোয়া চালু হয়েছে।
ভালোই লেগেছে একটা হাসি-খুশি আনন্দঘন পরিবেশ গণভবনে ছিল। নৌপরিবহনমন্ত্রী শাজাহান খান, পরিবেশ প্রতিমন্ত্রী হাছান মাহমুদ এবং আওয়ামী লীগ-সমর্থিত প্রার্থী শামীম ওসমান ও জেলা আওয়ামী লীগের নেতারা সেখানে উপস্থিত ছিলেন। কিন্তু আমি খুব বেদনার সঙ্গে লক্ষ করলাম, একজন মানুষ সেখানে উপস্থিত ছিলেন না, যাঁর কথা মিডিয়ার লোকও ভাবেননি। পাঠক, আমি নারায়ণগঞ্জ জেলা আওয়ামী লীগের আহ্বায়ক এস এম আকরামের কথা বলছি।
১ নভেম্বর প্রথম আলোর প্রথম পাতায় যে একটি কলামে আইভীর বিজয়ে প্রধানমন্ত্রীর খুশির কথা ছাপা হয়েছে, ঠিক তার পাশের একটি সংবাদে বলা হয়েছে, আওয়ামী লীগ ছাড়লেন এস এম আকরাম। সাবেক সাংসদ এবং অতিরিক্ত সচিব এস এম আকরাম দলের প্রাথমিক সদস্যপদ থেকেও পদত্যাগ করেছেন।
পদত্যাগের কারণ সম্পর্কে তিনি বলেন, নারায়ণগঞ্জ সিটি করপোরেশন নির্বাচনে কোন প্রক্রিয়ায়, কীভাবে দলের ভারপ্রাপ্ত সাধারণ সম্পাদক একজন প্রার্থীকে সমর্থন দিলেন, তা তাঁর কাছে রহস্যাবৃত। তিনি মনে করেন, জনপ্রিয়তা ও জয়ের সম্ভাবনার কথা চিন্তা করে তিনি জেনেশুনেই আইভীকে সমর্থন দিয়েছিলেন। তাঁর সিদ্ধান্ত যে ভুল হয়নি, তা ইতিমধ্যে প্রমাণিত হয়েছে এবং তাঁর সমর্থিত প্রার্থীই জয় পেয়েছেন। তাঁর মতে, নারায়ণগঞ্জে সেলিনা হায়াৎ আইভীর ভাবমূর্তি অনেক ভালো। কিন্তু নির্বাচনে সমর্থন করা হলো শামীম ওসমানের মতো একজন লোককে। তাঁকে সমর্থন জানাতে কেন্দ্র থেকে অনেক নেতা এসেছেন। কেউ তাঁর সঙ্গে এ বিষয়ে পরামর্শ করার কথা চিন্তাও করেননি। তিনি এ জন্য অত্যন্ত মর্মাহত।
শামীম ওসমানকে সমর্থনের বিরোধিতা করে এস এম আকরাম বলেন, ‘অনিয়মতান্ত্রিক ও শিষ্টাচার-বহির্ভূতভাবে দলের যে সিদ্ধান্ত জনসমক্ষে প্রকাশ করা হয়েছে, তার বিরুদ্ধাচরণ করে আমি নৈতিকভাবে দলের সদস্য থাকার অধিকার হারিয়ে ফেলেছি। তাই আমি পদত্যাগের সিদ্ধান্ত নিয়েছি।’
এস এম আকরাম নৈতিক ও সাংস্কৃতিক বোধ থেকে যে সিদ্ধান্ত নিয়েছেন, তার প্রতি আমার শ্রদ্ধা জ্ঞাপন করছি। তাঁর এই পদত্যাগে এমনকি আইভীও বিস্মিত হয়েছেন। কারও সঙ্গেই কোনো আলোচনা করেননি জনাব আকরাম। সাধারণত আলোচিত রাজনৈতিক সংস্কৃতির কেউ এমন করেন না। কিন্তু ৭৩ বছর বয়স্ক আকরাম এই রাজনীতির ট্র্যাডিশনে বিশ্বাস করেন না। বিশ্বাসে প্রচণ্ডভাবে চোট খেয়েছে। তিনি বলেছেন, সমর্থনদানের প্রক্রিয়ায় কেউ তাঁকে গোনায় নেননি। অপমানটা হজম করে, দাঁতে দাঁত চেপে নিজের বিশ্বাস নিয়ে নির্বাচনে আইভীর পক্ষে কাজ করেছেন; অতঃপর নির্বাচন শেষে সব প্রক্রিয়ার বিরোধিতা করে আত্মসম্মান বোধসম্পন্ন আকরাম পদত্যাগ করেছেন।
ব্রাভো এস এম আকরাম! আসলে সৎ, সাহসী রাজনীতির আইকন আপনি। প্রধানমন্ত্রীর উচিত এরপর আপনাকে ডেকে নেওয়া।
গণভবনের পাদপ্রদীপের আলোয় আপনি না থাকুন, আপনি আমার মনের মণিকোঠায় রইবেন।
মাহমুদুর রহমান মান্না: রাজনীতিবিদ ও কলাম লেখক।
    ৭৩ বছর বয়স্ক আকরাম এই রাজনীতির ট্র্যাডিশনে বিশ্বাস করেন না। বিশ্বাসে প্রচণ্ডভাবে চোট খেয়েছে। তিনি বলেছেন, সমর্থনদানের প্রক্রিয়ায় কেউ তাঁকে গোনায় নেননি। অপমানটা হজম করে, দাঁতে দাঁত চেপে নিজের বিশ্বাস নিয়ে নির্বাচনে আইভীর পক্ষে কাজ করেছেন; অতঃপর নির্বাচন শেষে সব প্রক্রিয়ার বিরোধিতা করে আত্মসম্মান বোধসম্পন্ন আকরাম পদত্যাগ করেছেন।
    ব্রাভো এস এম আকরাম! আসলে সৎ, সাহসী রাজনীতির আইকন আপনি। প্রধানমন্ত্রীর উচিত এরপর আপনাকে ডেকে নেওয়া।
    গণভবনের পাদপ্রদীপের আলোয় আপনি না থাকুন, আপনি আমাদের মনের মণিকোঠায় রইবেন। 
    মাননা ভাই ,আপনাকে অনুসরন করে ছাত্রলীগ (জাসদ )রাজনিতি তে যোগ দেই, বাসদ করে চলে গেলেন, খারাপ লেগেছিল ,পরে আওয়ামী লীগের সাথে গেলেন, মারাত্মক দুঃখ পেয়েছিলাম, কিন্তু আজ শান্তি পেলাম এই দেখে যে, মাননা ভাই সেই মাননা ভাই ই আছেন, আপনার লাইন টি তে আকরাম সাহেবের নামের জায়গায় আপনার নাম দিয়ে শেষ করছি "ব্রাভো মাহমুদুর রহমান মাননা !আসলে সৎ,সাহসী রাজনীতির আইকন আপনি।" 
    ভালো লিখেছেন। আসলে আমাদের রাজনৈতিক শিষ্ঠাচার শেখাটা জরুরী। শেখা শেখা করে অনেকটা সময় পার করেছি তবু শেখাই হলো না কিছু। জনাব আকরাম শিক্ষিত ভদ্রলোক, সরকারী আমলা ছিলেন। আওয়ামী লীগের দুঃসময়ে দলের হাল ধরেছিলেন কিন্তু তাকে মূল্যায়ন করা দূরে থাক, উল্টো নাসিক নির্বাচন নিয়ে তাকে প্রতি পদে পদে হেয় করা হয়েছে। তার মতামতটা পর্যন্ত কেউ নেয়নি প্রার্থী নির্বাচনের ব্যাপারে। উল্টো প্রার্থী করা হলো দল ক্ষমতায় না থাকলে ইঁদুরের গর্তে পালায়, এমন একজনকে। নৈতিক কারণেই যে তিনি আইভীকে সমর্থন দিয়েছিলেন, সেটা প্রমাণ করে দিয়েছেন তিনি দল থেকে পদত্যাগ করে। তিনি চাইলে পারতেন অন্যদের মতো সুবিধাবাদীর খাতায় নাম লেখাতে কিন্তু তিনি তা করেননি। 
    মান্না ভাই, বক্তৃতার মতো আপনার কলমও প্রান্জল এতো আমরা জানি। আমি আনন্দিত যে আপনি আপনার রচনার উপর পাঠকদের মন্তব্য পড়েন। আজকাল যখন "পড়া"র সংস্ক্বতিই উঠে গেছে তখন আপনার পাঠকের মন্তব্য পড়া আমাদের উৎসাহিত করে। সে ভরসাতেই আওয়ামী লীগের একজন নেতা হিসেবে আপনার কাছে জানতে চাই, বিজয়ী মেয়র পদপ্রার্থী যে কোন কারনেই হোক প্রধানমন্ত্রীর সাথে সাক্ষাতের সুযোগ পেয়েছেন, অবশেষে। কিন্তু শামীম ওসমান কোন যোগ্যতায় সেই সাক্ষাৎকারে এসে হাজির? 
    এস এম আকরামের মত আত্নসন্মান জ্ঞানী মানুষের সংখ্যা আওয়ামী লীগে বেশী নেই , দলটি দিন দিন ...... শ্রেনীর মানুষে ঘরে যাচ্ছে । আইভী আগে অনেক চেষ্টা করেও প্রধানমন্ত্রীর সাথে দেখা করতে পারেন নাই এবার পারলেন, এমন কি প্রধানমন্ত্রী উনাকে ডেকেছেন । মান্না সাহেব ছাত্র জীবন থেকে আপনাকে চিনি আপনি এটি বুঝলেন না , কেন প্রধানমন্ত্রী ডেকেছেন ? কারন হচ্ছে উনার দল যে শামীম কে সমর্থন করেছে সে ভুল স্বীকার করতে । প্রধানমন্ত্রী আইভী ও শামীমকে একসাথে কাজ করতে বলেছেন । দুঃখ পেলাম । প্রধানমন্ত্রী আপনি এখনো বুঝছেন না গডফাদার ধরনের নেতাদের জনগন প্রত্যাখান করছে , আর আপনি শামীমকে আপনার পাশে রাখছেন , জনগন কিন্তু সিদ্বান্ত নিতে ভুল করে না , কিন্তু আপনাদের মত রাজনীতিকরা বুঝতে পারলেও , স্বীকার করেন না । 
    নাসিক নির্বাচনে বিশাল কার্চুপি হয়েছে, কারন শামীম ওসমানের মত একজন গড ফাদার এত ভোট পেতে পারে না। বড় জোর পাঁচ হাজার ভোট পেতে পারে। জনগনের ভোটের জোয়ারে,কেউ এটা চিন্তা করেনি।
    আর আমাদের মাননীয় প্রধানমন্ত্রী এখনো গড ফাদারকে ডেকে পাঠান এটা খুবই দুর্ভাগ্য জনক। আমাদের মাননীয় প্রধান মন্ত্রী এই গডফাদারের সাথে বৈঠক করে, জনগনকে আরো একবার হতাশ করলেন এবং এতে জনগন বিব্রত। 
    আওয়ামী লীগের এখনকার সিদ্ধান্ত গ্রহণ প্রক্রিয়া বেশ এলোমেলো ও দৃষ্টিকটূ। নির্বাচনের আগে আইভি এবং শামীম ওসমান প্রধানমন্ত্রীর সাথে সাক্ষাত করার পর আমরা জানলাম, দলীয়ভাবে কাউকে সমর্থন করা হচ্ছে না। মাহবুবুল আলম হানিফও সেটি ঘটা করে বললেন যে, সিটি কর্পোরেশন স্থানীয় সরকার পর্যায়ের নির্বাচন; দল তাই কোনো প্রার্থী দেয়নি। এই হানিফই দু`দিন পর বললেন, দল শামীম ওসমানকে সমর্থন দিয়েছে। এর আগে আওয়ামী লীগের কেন্দ্রীয় পর্যায়ের কয়েকজন নেতা প্রায় প্রতিদিনই একই ধরনের রহস্য-উপন্যাস-সুলভ ব্যাসবাক্য সৃষ্টি করতে লাগলেন। তাদের বক্তব্যের সারকথা হলো, "হে নারায়ণগঞ্জবাসী! আপনারা কি এরপরও বুঝতে পারছেন না, আওয়ামী লীগ কাকে সমর্থন দিয়েছে? বুদ্ধিমানের জন্য তো ইঙ্গিতই যথেষ্ট" ইত্যাদি। আমাদের সৌভাগ্য, এই ইঙ্গিত-পারঙ্গম নেতাদের কথা নারায়ণগঞ্জের মানুষ "বুঝতে" পারেনি।" আইভির এহেন যখন নিঃসঙ্গ দশা, বৃষ্টিতে যখন শুধু আইভির পোস্টার ছিড়ে যাচ্ছে, টেলিভিশনের স্ক্রিনে যখন আইভিকে মনে হচ্ছে বিপর্যস্ত, তখন এস এম আকরামের মতো নেতারা মাটি কামড়ে লড়াইটা করে গেছেন। আইভির জয়ে তিনি এখন সরে দাড়ালেন, কৃতিত্ব দাবি তো করলেনই না। আর ওদিকে বরবরই যা হয়, তাই হচ্ছে, শামীমের গীতগোবিন্দ রচয়িতারা এখন সুর ও শব্দ সব পাল্টে ফেলছেন। মান্না যথার্থই বলেছিলেন, "আজ থেকেই দেখবেন,আওয়ামী লীগ কী করে সুর পাল্টাতে শুরু করে। একেকজন একক রকম করে ব্যাখ্যা দিতে শুরু করবেন। ভেতরে ভেতরে কে, কীভাবে আইভীকে সমর্থন দিয়েছিলেন, তা নিয়ে হরেক রকম কেচ্ছাকাহিনি শুনবেন।" তবে কেচ্ছা কাহিনিতেই তো সব শেষ হচ্ছে না, ডাহা ফেল করেও শামীম ওসমান প্রধানমন্ত্রীর ডাক পাচ্ছেন, আদর করে তাকে নরম গদির চেয়ারে বসিয়ে আইভিকে জানিয়ে দিচ্ছেন, মিলে মিশে কাজ করতে হবে। এই মিলমিশের সংজ্ঞাটা আমরা জানিনে, তবে অনুমান করতে পারি।
    আরেকটি দৃশ্য ভূতাপেক্ষিকভাবে কল্পনা করুন তো, ধরুন আইভি হেরে গেছেন, শামীম জিতে গেছেন! প্রধানমন্ত্রী কি আইভিকে ডাকতেন? নাকি অচিরেই একখানি বহিষ্কারের নোটিশ পাঠাতেন? আইভির সমর্থক কয়জনের পিঠ আস্ত থাকতো? 
    আমিও মান্না ভাইএর মতো বলছি ব্রাভো এস এম আকরাম।এ দেশের রাজনিতি তোমাদের জন্য নয়।
    মাননীয়া প্রধান মন্ত্রির উচিত আকরাম কে ডেকে নিয়ে উপহার দেয়া। 
    " ব্রাভো এস এম আকরাম! আসলে সৎ, সাহসী রাজনীতির আইকন আপনি। প্রধানমন্ত্রীর উচিত এরপর আপনাকে ডেকে নেওয়া।
    প্রধান মন্ত্রীর এমন সৎ সাহস নেই যে তিনি এস এম আকরামকে ডেকে নেবেন।
    ‘তুমি একজন নারী মেয়র। আমার দেশেও একজন নারী মেয়র হতে যাচ্ছে।’
    প্রধান মন্ত্রী কি এটা জানতেন না যে এস এম আকরাম লজ্জা- শরমে পদত্যাগ করবেন।- আজকাল যা হোক আমরা দেশের জন্য একজন ভাল গনক পেলাম। 
    বিবেক, ব্যক্তিত্ত্ব, চক্ষুলজ্জা, নীত, আত্বসম্মানবোধের অভাব আমাদের রাজনীতিতে খুব সাধারন।প্রধানমন্ত্রী, বিরোধীদলীয়নেত্রীরাও তার ব্যতিক্রম নন।দেশের বেশির ভাগ জনগন ও তাই।তাই শত নির্লজ্জতার পর ও রাজনীতিকরা পার পেয়ে যান,টিকে থাকেন।
    আকরাম সাহেবের এমন দৃষ্টান্ত সত্যিই প্রসংশনীয়।লেখক কেও ধন্যবাদ। 
    জন েনত্রী েশখ হািসনার উিচত শািমেমর মত গুন্ডাcেক দল েথেক েবর কের িদেয় এস এম আকরাম ভাইেক দেল িফিরেয় যথাযথ মূল্যায়ন করা । তা না হেল আগামী িনবর্াচেন জনগণ নারায়নগেঞ্জরপূনরাবৃিত্ত কের েচােখ আং্গুল িদেয় েদিখেয় িদেব । 
    আশা করি মেয়র ডা. সেলিনা হায়াৎ আইভী যতদিন তার পদে থাকবেন ,কখনও যেন নোংরা রাজনিতির সাথে আপোষ না করেন। আমাদের প্রধানমন্ত্রী ও আওয়ামী লিগের প্রয়োজন আছে মেয়র আইভীকে তাদের দলীয় সুবিধা লাভের জন্য, কিন্তু মেয়র আইভীর প্রয়োজন শুধু ন্যায়পরায়ণতা ও জনগণের পাশে থেকে প্রতিশ্রুতি রক্ষা করাও কাজ করে যাওয়া। ডা. সেলিনা হায়াৎ আইভী আমাদের আগামী দিনের প্রধানমন্ত্রী। 
    আমি পুরা লিখাটাই পরিলাম . অনেক সত্য কথা আছে . নগর রাজনীতির দেশে বা নোংরা রাজনীতিকদের দেশে এর চেয়ে বেশি কিছু আশা করা যায়না. তবে একটা বিষয়ে আমি উনার সাথে দ্বিমত আর তাহা হয়লো প্রথম আলোতে পাঠক মতামত. উনি যে পাঠক মতামতের কথা বলিয়াছে তাহা আসলে জনগনের সঠিক মতামতের প্রতিপলন করেনা ইন্টারনেট বেব্যহার কারী কিছু লোকের মতামত মাত্র 
    জনাব মাহমুদুর রহমান মান্না আপনাকে অসংখ্য ধন্যবাদ কিন্তু আমাদের দেশে ভদ্র লোকদের কোন মূল্য নাই, চোর বাটপার দালাল চাটুকারদের জন্য বাংলাদেশ মাথা তুলে দারাতে পারবে না, একজন এস এম আকরাম, একজন সেলিনা হায়াত্ আইভী কি পারবে বাংলাদেশকে বদলে দিতে ? 
    তাঁর বিচারে যদি আইভীর বিজয় সম্ভাবনা প্রায় নিশ্চিত ছিল, তার পরও শামীম ওসমানকে তিনি সমর্থন করেন কীভাবে?
    ...........এটাই আমাদের রাজনীতিবিদের আসর চেহারা, যা ভাল মনে করেন তা করতে পারেননা চামচাদের কারনে আর গডফাদারদের ভয়ে.......... ওরাই দলের প্রাণ কিনা ! 
    প্রধানমন্ত্রী জানতেন এবার আওয়ামিলীগের ভরা ডুবি হবে আইভি যতই জনপ্রিয়তা থাকুক আওয়ামীলিগে হয়ে নির্বাচন করলে হেরে যাবে, তাই শামীম ওসমানকে প্রার্থী করে আইভি কে বানালেন বিরোধীদল আর জয়ী হলেন বিরোধীদল । 
    বাংলার আনাছে কানাছে এমন অনেক এস,এম আকরাম আছেন যিনারা জিবনের শেষ বেলায়ও দলের জন্য ত্যাগ শিকার করে গিয়েছিলেন কিছু পাওয়ার আশায় কিন্তু দলগুলো মুল্যায়নতো করেইনি বরং করেছে অপমান, আমরা কতজনের খবরইবা সংবাদ বা কগজে পড়তে পারি। আকরাম সাহেব যা করেছেন তা উনি নিজ সমমান বাচিয়েছেন কিন্তু আরো যে কত আকরাম আছেন দেশ জুড়ে তাকি দুই বড় দলের হাই কমান্ডরা চিন্তা করেন ? 
    বস, জোস একটা লিখা দিলেন! শুরু থেকে শেষ পর্যন্ত একটানে শেষ!
    আমি জানিনা আপনি কোন দলের রাজনীতি করেন কিন্তু একজন সচেতন নাগরিক হিসেবে আমি বলব, নারায়নগঞ্জে নির্বাচনী হাওয়া গায়ে লাগার সময় থেকে শুরু করে সদ্য প্রধানমন্ত্রীর কার্যালয়ের অভ্যর্থনা পুরোটাই আওয়ামী লীগের সাংগঠনিক নৈরাজ্য, স্বেচ্ছাচার ও রাজনৈতিক বেলেল্লাপনার বহি:প্রকাশ মাত্র। 
    মান্না ভাইয়ের সাথে এক মত । এস এম আকরাম, আপনি আমাদের মনের মণিকোঠায় রইবেন চিরদিন । আপনি সৎ, সাহসী রাজনীতির আইকন। প্রধানমন্ত্রীর উচিত আপনাকে ডেকে নেওয়া। আর আইভির উচিত আপনাকে সবসময় পাশে রাখা। -- 
    এস এম আকরাম নৈতিক ও সাংস্কৃতিক বোধ থেকে যে সিদ্ধান্ত নিয়েছেন, তার প্রতি আমার শ্রদ্ধা জ্ঞাপন করছি। শুধু শ্রদ্ধা জ্ঞাপন করলেই কি জনাব এস এম আকরাম সাহেবদের মত মহান রাজনীতিবিদ দের মূল্যায়ন হবে ! এস এম আকরাম এরমত নেতারা আজ কোনঠাসা কারন তারা চাটুকারী দলালি সন্ত্রাসবাজী করতে পারে না তাদের সততা আর নৈতিকমূল্যবোধ দলীয় প্রধানের জন্য ভীতিকর, 
  আকরাম সাহেব যথার্থই বলেছেন। কিন্তু তিনি এও বলেছিলেন যে তিনি আশা করেছিলেন মেয়রের পদে নিজে প্রতিদ্বন্ধিতা করার জন্য তার দলের সমর্থন পাবেন। তাহলে দাড়ালোটা কি? মনোস্তাপটা তার আরও বিস্তৃত। স্বার্থ ছিল। তার প্রতি ১০০ % সহানুভূতি দেখাতে পারলাম না। 
    বিশ্বাস করেন...জীবনে যে কয়বার ভোট দিছি... হয় লাঙ্গলে.. অথবা নৌকায় দিছি.... । কিন্তু এইবার শেখ হাসিনা এতো আশা দেখাইয়া যা করতাছে.... তা অকল্পনীয়..। লেজে কুকুর নাড়ায়..এটা জানতাম বিএনপির ক্ষেত্রে প্রজেয্য...এখন আওয়ামীলীগেতো এর প্রভাব আরো বেশি। শামীম ওসমান কে যে উনি এভাবে জনগন দ্বারা প্রত্যাখ্যাত হওয়ার পরেও প্রধানমন্ত্রী দ্বারা ওনাকে এতোটা সম্মান দেখাতে হবে.....আর মাহামুদুর মান্না, এস আকরামের মতো লোক এভাবে আস্তে আস্তে নিস্কৃয় হয়ে যাবে। আমাদের ভবিষ্যত কি ওই শামীম ওসমানদের কাছেই জিম্মি থাকবে? 
    জনাব মান্নার মত একজন মেধাবী এবং স্পস্টভাষী ব্যক্তিত্বের অবস্থান কিভাবে হল একটি মেধাহীন এবং মেধা ও সততার অবমূল্যায়ন কারী সংগঠনে! মিডিয়ার বদৌলতে এখন আর ... মাছ ঢাকা যায়না! 
    মান্না ভাই, লিখেছেন ভালো। তবে ছবি থেকে কেটে শামীম ওসমানকে বাদ দিয়েছেন! তাতে লাভ কি? সে আছে আপনার নেত্রীর অন্তরে। উনি শামীমকে দিয়েই জনগনকে শায়েস্তা করবেন--ভোট দিস নি কেনো? 
    ক্ষণে ক্ষণে সুর পাল্টানো আওয়ামীলীগের অভ্যাসে পরিনত হয়েছে। এরা পরিবেশ পরিস্থিতি নিজেদের অনুকুলে নিতে ইচ্ছে করেই সুর পাল্টিয়ে ফেলে। তার উৎকৃষ্ট প্রমাণ- যে তত্বাবধায়ক সরকারের দাবীতে তারা দিনের দিন হরতাল দিয়েছেন, রাস্তা অবরোধ করেছেন, তীব্র আন্দোলন গড়ে তুলেছেন আজ সেই তত্বাবধায়ক ব্যবস্থাই তারা বাতিল করেছেন। বর্তমান নির্বাচন কমিশন কতটা স্বাধীন তা নাসিক নির্বাচনে সরকারই জনগণকে বুঝিয়ে দিয়েছেন। তত্বাবধায়ক সরকার ব্যবস্থা বাতিল করে তারা দেশকে চরম রাজনৈতিক সংঘাতের দিকে ঠেলে দিয়েছে। ভবিষ্যতে তারা আবারও হয়তো সুর পাল্টিয়ে তত্বাবধায়ক সরকারের দাবীতে রাজপথ উত্তপ্ত করবেন।
    “যাই হোক, ব্রাভো এস এম আকরাম! আসলে সৎ, সাহসী রাজনীতির আইকন আপনি। প্রধানমন্ত্রীর উচিত এরপর আপনাকে ডেকে নেওয়া। গণভবনের পাদপ্রদীপের আলোয় আপনি না থাকুন, আপনি আমার মনের মণিকোঠায় রইবেন”। হতাশা শুধু একটাই, দেশের ভন্ডামি পূর্ণ রাজনীতিতে আপনার মত সুস্থধারার রাজনৈতিক ব্যক্তিত্বের খুবই প্রয়োজন ছিল। 
    মান্না ভাইএস এম আকরামকে নিয়ে আমরা ভেবেছিলাম এ দেশের তৃনমুল কমি্রা মানষিক শক্তি পাবে, বিকল্প রাজনীতির উদ্ভব হবে...। কিন্তু হায়...পেশিশক্তি আর নিলজ্জ রাজণীতির কাছে জনগন সব সময় পরাজিত....আইভি কিন্তু একবারও বল্লনা আকরামকে ছাড়া গনভবনে যাবনা বা শামীমের সাথে বসব না............সব আগের মতই চলবে....। শামীম আইভি বিরোধ ও ছিল লোক দেখান ভোট নেওয়ার কৌশল মাএ....মজামারে ফজা ভাই কিসিমের 
    খুব ভাল্লাগল লেখাটা। আফসোস আকরাম সাহেব বুজলেন, কিন্তু যার জন্যে এত্ত কিছু সেই বিজয়ী আইভি আর বুজলেন না!
    দলীয় বাহবা নিতে মাত্র ২ দিন পরই নেত্রীর কাছে দৌড়ালেন! ত্যাগি আকরাম সাহেবদের কথা আর ভাবলেননা! 
    প্রিয় মান্না ভাই, আপনাকে অনেক অনেক ধন্যবাদ এভাবে সময়োপোযোগী আপনার সুন্দর লেখার জন্য।ব্রাভো এস এম আকরাম! আসলে সৎ, সাহসী রাজনীতির আইকন আপনি। প্রধানমন্ত্রীর উচিত এরপর আপনাকে ডেকে নেওয়া।
    মান্না ভাই, আপনার সাথে আমি পুরাপুরি একমত। আমি প্রথম আলোর একজন নিয়মীত পাঠক, আপনার মত জনাব মুসা সাহেব, আনিসুল হক সাহেব, মিজান সাহেবদের কলাম পড়তে খুব ভাল লাগে। তাই আপনারাই পারবেন প্রথম আলোর বদলে যাও - বদলে দাও মিছিলকে গণমানুষের কাছে নিয়ে যেতে। অবশেষে আবারো ধন্যবাদ। 
    এস এম আকরাম যে কাজ টা করেছেন সেটা আইভী’র করা উচিত ছিলো কিন্তু আইভী আমাদের দেশের গতানুগতিক ধারা’র রাজনীতি করেছেন।। আমরা এই গতানুগতিক ধারা’র রাজনীতি কে হেট করি......... 
    “আক্কেল গুড়ুম হয়ে যাওয়ার মতো অবস্থা না? পার্থের নারী মেয়রের সঙ্গে আমাদের প্রধানমন্ত্রীর কথা হয়েছে নির্বাচনের তিন-চার দিন আগে। সেদিনই অথবা সম্ভবত তার আগেই তিনি জানতেন, সেলিনা হায়াৎ আইভী জিতবেন।”
    অনেকেরই আক্কেল গুড়ুম হওয়ার অবস্থা, কিন্তু আমার হয়নি। আসলেই তিনি জানতেন আইভী জিতবেন।
    এটাই বোধ হয় বর্তমান রাজনীতি ডিজিটাল ধারা। 
    কেন জানি মনে হচ্ছে আওয়ামীলীগ শামীম হারবে জেনে-ই তাকে সমর্থন দিয়েছে। এবং এটার একমাত্র ব্যাখ্যা হল সামনের দলীয় সরকারের তত্বাবধানে জাতীয় নির্বাচন হালাল করা। তখন তারা বলবে নারায়ণগঞ্জ সিটি করপোরেশনের নির্বাচনে তো জনগনের আশার প্রতিফলন হয়েছে। এখনো হবে
    একটা ব্যাপার লক্ষ্য করুন প্রেসিডেন্ট বদরুদ্দোজা যখন পদত্যাগ করল যুবরাজের বাহনী তাকে হুমকি এমনকি হামলাও করেছিল । আমরা আসাকরি আকরাম সাহেবের বেলায় এমনটা হবেনা । 
    নির্বাচনে পাস করাতেই বাপের বেটি, ফেল করলে কি হত তা সকলেই জানে 
    মাহমুদুর রহমান মান্না, এস এম আকরাম আপনাদের মতো কিছু সাহসী, আত্মসম্মানবোধসম্পন্ন রাজনীতিবিদ আছেন বলেই হয়তো রাজনীতিটা এখনো একেবারে ডাস্টবিন হয়ে যায় নি। 
    মান্না ভাইকে ধন্যবাদ, তবে আমার মনে হয় তিনি দলে নেই (ভাল অবস্থায়) বলেই এই লেখা লিখতে পারলেন। ভাল অবস্থায় থাকলে এটি লিখতেন না। জনগণ আসলে সবই বুঝে, হাসিনা- খালেদারা এ রকম রাজনীতিই করে। আমাদের কোন উপায়ই নেই, তাদের হাত থেকে এ দেশের মুক্তি নেই। আকরামরা অভিমান নিয়েই হারিয়ে যাবে। নেত্রীরা ডাবল গেইম খেলতেই থাকবে। এই আমাদের নিয়তি। 
   আসলে আওয়ামী লীগ আর স্বাধীনতা পূর্ব সেই আওয়ামী লীগ নেই। এখন এখানে সব চাটুকারের ভিড় । আর থাকবেই না বা কেন , স্বয়ং প্রধানমন্ত্রী যেখানে চাটুকারিতা পছন্দ করেন !! 
    মান্না ভাইেয়র খুবই চমচকার। আমারেদর রাজনীিতিবদেকর েভােধাদয় েহাক এটাই েপ্রত্যাশা। তা না হয় জািতেক আেরা অেনক িদন মূল্য িদেত হেব। 
    ধন্যবাদ মান্না ভাই ! সৎসাহসী লেখার জন্য (যেটা আপনি সবসময় করেন)। নারায়ণগঞ্জবাসী হিসেবে (আর অবশ্যই বাংলাদেশী হিসেবে) আপনাদের আর আকরাম সাহেবদের মত লোকদের আশায় সবসময় থাকি।
    মান্না ভাই, চমত্কার একখান লেখা। অভিনন্দন। দু'একটি মন্তব্য না করে পারছি না। এক, প্রথম আলোতে প্রকাশিত মন্তব্যসমুহকে সকল পাঠকের মতামতের প্রতিনিধিত্ব করে বলে মনে করবেন না। আমি এ পর্যন্ত যত মন্তব্য পাঠিয়েছি, তার বেশির ভাগ হয় আদৌ প্রকাশিত হয়নি, কিংবা খন্ডিত/ বিকৃতভাবে প্রকাশিত হয়েছে, অথবা অনেক দেরীতে এমন সময়ে প্রকাশিত হয়েছে যখন তা আর কেউ পড়বে না। লক্ষ্য করে থাকবেন, মন্তব্য প্রেরণের পর একটি লেখা স্ক্রীনে ভেসে উঠে - 'আপনার মন্তব্য প্রকাশের জন্য বিবেচনাধীন। সকলের নিকট প্রদর্শিত নয়'। দুর্ভাগ্যবশতঃ অনেক মন্তব্যই শেষ পর্যন্ত প্রকাশের জন্য বিবেচিত হয় না। আমার কাছে মনে হয়েছে, এটি পাঠকের মন্তব্যসমুহকে প্রথম আলোর নিজস্ব পছন্দের অনুকূলে স্ক্রীন করার একটি কৌশল। দুই, আপনার এ সাহসী লেখার একটি কারণ হতে পারে, আপনি আওয়ামী রাজনীতিতে একজন ..........। এখনো খাটি আওয়ামীলীগার হয়ে উঠতে পারেননি। এমনো হতে পারে, আপনি হাই-কমান্ডের সুনজরে নাই। তিন, কিছু নেতা-নেত্রীর বেগম খালেদা জিয়াকে মোজা পরিয়ে দেয়ার যে কথা লিখেছেন, তা সত্যিই দৃষ্টিকটু। তবে তাঁরা যদি ম্যাডামের পুত্র-কন্যার বয়সী কেউ হয়ে থাকেন এবং পারষ্পরিক সম্পর্কটা সে লেভেলে অন্তরঙ্গ হয়, তাহলে কিছুটা গ্রহনযোগ্য হতে পারে। 
    আজকাল প্রায়ই দেখি ছোট্ট জিনিষকে বড় করে দেখানো হয় কিন্তু মান্না ভাই খুব বড় এই জিনিষটা খুব ছোট্ট করে দেখালেন। আমি এই পদত্যাগ টা খুব বড় করে দেখতে চেয়েছিলাম। যেখানে পদত্যাগ জিনিষটা উঠেই গেছে সেখানে এস এম আকরাম পদত্যাগ খুবই বড় বিষয় বটে। আকরাম সাহেব দলত্যাগ করে নি এখনও কিন্তু পদত্যাগ করেছেন। ভবিষ্যত আমিও জানি না কারন আমিও গনক নই। আরও বিস্তারিত কেউ লিখবেন আশা করি। মান্নাকে ধন্যবাদ। 
    প্রিয় মান্না ভাই আওয়ামী লীগের পাটস েনই যখন যােক েয ভােব বুঝােত পাের েযমন বুিঝেয়েেছ সেলিনা হায়াৎ আইভী েক। জনাব আকরাম আপনি আমার মনের মণিকোঠায় রইবেন। 
    সুন্দর একটা লেখা ধন্যবাদ জনাব মাহমুদুর রহমান মান্না,আপনার সুন্দর লেখার জন্য। আমাদের রাজনীতিতে সৎ লোকের মূল্যায়ন হয়না হয় পেশী শক্তির তাই এস এম আকরাম সব সময়ই বলিরপাঠা। এস এম আকরাম স্যার আপনাকে স্যালুট যে আত্মসম্মানবোধ কে প্রধান্য দিয়াছেন।
    আইভী কে অনুরোধ করবো মানুষের যে ভালোবাসায় আপনি আজ ফুলের মালা পরছেন সেই ভালোবাসার প্রতিধান দিতে আপনার পাশে সবসময়ই এস এম আকরাম স্যারকে রাখবেন আবার হাসিনার মিষ্টি হাসিতে তালেবেতাল হইয়েন না যেন। 
   দুই মেয়র প্রার্থীই তাঁর কাছে এসেছিলেন। দুজনকেই তিনি সমর্থন করেছেন। তবে আইভী বিজয়ী হওয়ায় তিনি খুশি হয়েছেন। ..........."
    একেবারে মিথ্যা কথা!!! আমরা সবাই জানি শেখ হাসিনা গডফাদার বলে পরিচিত শামীম ওসমানকেই সমর্থন দিয়েছেন। শুধু তাই নয় তার কেন্দ্রীয় নেতা-নেত্রী (যারা শেখ হাসিনার হয়ে শামীম ওসমানকে সমর্থন দিয়েছেন)। মাত্র কিছুদিনের আগে চোখের সামনে ঘটে যাওয়া ঘটনা এভাবে উল্টানো যাবে প্রধানমন্ত্রী। 
    মাহমুদুল হক মান্নাকে অসংখ্য ধন্যবাদ । ধন্যবাদটা এই জন্য যে, উনি প্রথম আলো কেবল পড়েনই না, খবরের উপর পাঠকের মন্তব্য গুলিও যে খুব মনোযোগ সহকারে পড়েন, তা উনার লেখায় দু জন মন্তব্যকারীর উদ্বৃতি দেয়ায় পরিস্কার হয়েছে ।
    কাকে বিশ্বাস করব, আর কাকে করবোনা। মান্না যাকে সালাম দিলেন, কমেন্ট এ দেখি সে'ই মেয়র হতে চেয়েছিলেন। দুর্ভাগ্য আমাদের। দোষ ও আমাদের। প্রতিবাদ না করতে করতে আজ এ অবস্থা। 
    শ্রদ্ধেয় মাহমুদুর রহমান মান্না,
    আপনাকে ধন্যবাদ। আপনি একটি সংবাদের রেফারেন্স দিয়ে ৮৩টি মন্তব্যের কথা বলেছেন, যার মধ্যে ৪/৫ টি ছাড়া সবাই প্রধানমন্ত্রীর কথা বিরক্ত হয়েছে। আমি শুধু আপনাকে বলতে চাই যে, প্রথম আলো মন্তব্যের ব্যাপারে অনেক রক্ষণশীল ভূমিকা পালন করে। যদি প্রথম আলো আর একটু উদারপন্থী হইতো তাহলে হয়তো আপনি দেখতেন এক হাজারের বেশি মন্তব্য পড়ছে এবং যার মধ্যে ১০/১৫টি ছাড়া বাকি সবাই এর বিরোধীতা করছে। 
    জনাব মাহমুদুর রহমান মান্না আপনাকে ধন্যবাদ, আপনার সাথে সহমত পোষন করছি যে প্রধানমন্ত্রীর আকরাম সাহেবকে ডেকে নেওয়া উচিত। এস এম আকরাম, আসলে সৎ,সাহসী রাজনীতির আইকন আপনি।" 
    সুপ্রিয় মান্না ভাই,আপনাকে কি দিয়ে যে ধন্যবাদ জানাবো সে ভাষা আমার নেই।অপার যুক্তি বুদ্ধিমত্তা সাহসী ভুমিকায় আজ আপনি সেই নজরুল।সেই দিনের আগমনের বেশী আর বাকী নেই।আপনার সাথে ভক্তরাও রইল।আইভী মেম এত শীঘ্রই যে নেত্রীর সাথে দেখা করবেন ভাবতে পারিনি,এতকিছুর পর একটু অভিমান কি থাকতে পারতো না?আকরাম সাহেব আইভীর মতই মানুষের মনিকোঠায় অম্লান হয়ে রইলেন।ধন্যবাদ 
    এস এম আকরামের আত্মস্মানবোধের প্রতি রইল গভীর শ্রদ্ধা। এইরকম রাজনীতিক আর দেখা যায়না। তিনি পন্কিল রাজনীতির জগতে নাই কিন্ত তিনি আমাদের কাছে উদাহারণ। তিনি আমাদের মতপাঠকের রিদয়ে থাকবেন আজিবন যেমন ছিলেন তাজাউদ্দিন। ধন্যবাদ মান্না ভাইকে নিলজ্জদের চোখে আন্গুল দেয়ার জন্য। 
    এইতো আমাদের সুবিধিবাদের রাজনীতি৷ কাকে কি বলবো৷ সত্য কথা বলার মত সৎ সাহসের লোক কোথায় মান্না ভাইয়ের মত দুই একজন ছাড়া৷ এই সত্যি কথা বলার পরিণতি মান্না ভাইয়ের অতিরিক্ত খেলোয়ারের মত সাইড লাইনে অবস্থান৷ অথচ ২০০৮ সালের নির্বাচনের আগে মান্নার কত কদর ছিল৷ 
    লেখাটি ভালো লাগলো....তবে একটি কথা দিয়ে শুরু করি...নির্বাচনের আগে শামীম ওসমানের সমর্থনে কিছু নামকরা প্রাক্তন মন্ত্রী এমপি সাহেবেরা এসেছিলেন, যারা বিগত দিনে তাদের পুত্র সন্তানদের গুনে গুনান্বিত...তাদের যখন শামীম ওসমানদের পাশে দেখলাম তখন তো বলতেই হয় রতনে রতন চিনে। অথচ কয়জনা ভালো লোক তার পাশে ছিল? ছি: বলা ছাড়া আর কিছু বলব না... 
    আগে ভাবতাম যারা নির্লজ্জ এবং যাদের আত্নসম্মানবোধ বলতে কিছুই নেই তাদের বেশিরভাগ আওয়ামীলীগ করেন কিন্তু এস এম আকরাম আমার সে ভুল ভেঙ্গে দিয়েছেন। ধন্যবাদ আকরাম ভাই। আপনাকে সারা বাংলাদেশের পক্ষ হতে স্যালুট...।
    কিন্তু আমার প্রচন্ড ভয় হয়, জলে বাস করে আপনি কুমিরের সাথে যুদ্ধ করার সিদ্ধান্ত নিয়েছেন। না জানি কখন আপনি সাদা পোশাকের মানুষদের হাতে আটক হয়ে ......... (বাকি কথা বলতে ভয় হচ্ছে) 
    জনাব মাহমুদুর রহমান মান্না আপনি আমাদের ক্ষমতাধর রাজনৈতিক ব্যক্তিত্বদের মূল চেহারাটা তুলে ধরেছেন বলে আপনাকে অনেক ধন্যবাদ। জনাব এস এম আকরাম সাহেবকে সালাম তার সাহসীকতাপূর্ণ প্রতিবাদের জন্য। এই রকম মান সম্মান সম্পন্ন্ নেতা চাই। নির্লজ্জ বেহায়া পা চাটা - দের হাত থেকে রাজনীতি মুক্তি পাক এই কামনাই করি। 
    বলার কিচু নাই, যা লেখা তা বলার নাই, মাননা ভাই আর ও লিখেন আমি আবুং অননরা পরে ভাল লাগবে। I wish U.
    তিনি অস্ট্রেলিয়ায় পার্থের নারী মেয়রের সঙ্গে কথোপকথনের বিষয়টি উল্লেখ করেন। তাঁকে তিনি বলেন, ‘তুমি একজন নারী মেয়র। আমার দেশেও একজন নারী মেয়র হতে যাচ্ছে।’
    আক্কেল গুড়ুম হয়ে যাওয়ার মতো অবস্থা না? পার্থের নারী মেয়রের সঙ্গে আমাদের প্রধানমন্ত্রীর কথা হয়েছে নির্বাচনের তিন-চার দিন আগে। সেদিনই অথবা সম্ভবত তার আগেই তিনি জানতেন, সেলিনা হায়াৎ আইভী জিতবেন। তাহলে তিনি শামীম ওসমানকে বসে যেতে বললেন না কেন?
    ধন্যবাদ আপনার মূল্যবান ও অসাধারন আর্টিকেলের জন্য। দেখতে পাচ্ছি কিছু আলোকিত মানুষ নব দিগন্তে নতুন সূর্যোদযের মত উদ্ভাসিত হচ্ছেন। আমরা তাদের আবির্ভাবের অপেক্ষায় আছি। 
    নুরুল আবসার হোসেন@ অনলাইন মতামত জনগণের মতামত আপনার কাছে মনে হয় নাই, শুধুমাত্র ইন্টারনেট ব্যবহারকারীদের মতামত মনে হয়েছে, ইন্টারনেট ব্যবহারকারীরা কি জনগণের বাইরে? যখন আপনি ১০০ জনের মতামত নিবেন, তখন ধরে নিবেন ১লক্ষ মানুষের মতামত পেয়ে গেছেন। আর যদি ১০০০ মানুষের মতামত নিতে পারেন তাহলে ধরে নিবেন ১ কোটি মানুষের মতামত পেয়ে গেছেন। আপনার গাত্রদাহ আমরা বুঝতে পারি। দিন দিন আপনি এই ফোরামে বন্ধশূন্য হয়ে পড়তেছেন। অন্ধ ভক্তির দিন শেষ, আপনার মত ২/১ জন এখনও আছে, আপনাদের মৃত্যুর পর এইরকম আর থাকবেনা। 
    আইভি যদি আওয়ামীলিগের প্রার্থী হয়ে নির্বাচন করতো নির্ঘাত পরাজিত হত। তাই জনগনের হয়ে নির্বাচন করা এক কৌশল মাত্র। তার আোয়ামীলীেগর সােথ মাখামািখ মানুষ ভােভাভােব অবশ্যই িনেব না । এখন যাচাই কের দ্যাখা যােব তার জনিপ্রয়তা অের্ধক কম।
জনতার বিজয়, পরাজিত অপরাজনীতি:
জনতার সঙ্গে হাত ধরাধরি করেই সাধারণত রাজনীতি অগ্রসর হয়। এর ব্যত্যয় যে ঘটে না, তা নয়। আমাদের রাজনীতির সংস্কৃতিতে এর ব্যত্যয়টিই বেশি চোখে পড়ে। সর্বশেষ উদাহরণ নারায়ণগঞ্জ সিটি করপোরেশন নির্বাচন। এই নির্বাচনে শুরু থেকেই রাজনৈতিক দলের নাটকীয় ঘটনাবলির সূচনা। বিশেষ করে আওয়ামী লীগ তাদের প্রার্থী সমর্থন নিয়ে এ নাটকীয়তা শুরু করে। ইতিপূর্বে নির্বাচনে মনোনয়ন-বাণিজ্যের বিষয়টি সবারই জানা। এতে কোনো রাখঢাকের বালাই নেই। রাজনৈতিক দলের কাছে প্রার্থী বাছাইয়ের ক্ষেত্রে সাধারণত দল ও রাজনীতিই বেশি গুরুত্ব পেয়ে থাকে, জনগণ থাকে উপেক্ষিত। এ ক্ষেত্রে প্রার্থীর যোগ্যতা, দক্ষতা, সততা, নিষ্ঠা এমনকি জনপ্রিয়তাও গুরুত্বহীন। গুরুত্ব পায় দল ও দলীয় প্রধানের প্রতি প্রার্থীর অন্ধ আনুগত্য। গুরুত্ব পায় দলীয় প্রধানের স্তূতি-বন্দনায় কে কত অগ্রসর এবং প্রতিপক্ষ দলকে মোকাবিলায় রাজনীতিতে নয় পেশিতে তিনি কতটা শক্তিশালী। এ প্রতিযোগিতায় যিনি অগ্রসর, তিনি জনবিরোধী বিভিন্ন কর্মে লিপ্ত থাকলেও দোষের কিছু নেই; দলে তাঁকেই চাই। একে দলের দৃষ্টিভঙ্গি বলাটা ঠিক হবে না। কারণ, দলে এমন গণতন্ত্রের চর্চা নেই যে দল বসে সবার মতামতের ভিত্তিতে গণতান্ত্রিক পদ্ধতিতে বিষয়টি সিদ্ধান্ত নিয়ে থাকে বা যে এলাকার প্রার্থী সে এলাকার নেতা-কর্মীদের মতামত নিয়ে সিদ্ধান্ত গ্রহণ করা হয়। এটি নেহাত দলীয় প্রধানের অর্থাৎ প্রধানত শেখ হাসিনা বা খালেদা জিয়ার নিজস্ব বিষয়। এটাই আমাদের রাজনীতির প্রচলিত ধারা হয়ে উঠেছে। আর এটিই আমরা স্বাভাবিক বলে মনে মেনে নিয়েছি।
নারায়ণগঞ্জ সিটি করপোরেশনের নির্বাচনে আওয়ামী লীগের প্রার্থী নির্বাচনের নাটকের প্রথম পর্বে এর ব্যত্যয় ঘটেনি। কিন্তু যেহেতু এটি স্থানীয় সরকার নির্বাচন, এখানে দলের আনুষ্ঠানিক মনোনয়নের কোনো সুযোগ নেই, তথাপি দলের সমর্থন নিয়ে রাখঢাকের পর্ব চুকিয়ে অবশেষে তাঁরা শামীম ওসমানের পক্ষে দলীয় সমর্থন ব্যক্ত করেন। আমাদের প্রধানমন্ত্রী নারীর ক্ষমতায়নের বিষয়ে দেশে ও দেশের বাইরে অত্যন্ত সরব। সুযোগ পেলেই তিনি বিদেশে তাঁর নারীর ক্ষমতায়নের অবস্থান তুলে ধরেন। আর এ কর্মকাণ্ডের জন্য তিনি দুই হাতে বিদেশি পুরস্কারও নিচ্ছেন। সম্প্রতি তিনি অস্ট্রেলিয়া সফরে গিয়ে পার্থের নারী মেয়রের সঙ্গে আলোচনা প্রসঙ্গে বলেছেন, ‘তুমি একজন নারী মেয়র। আমার দেশেও একজন নারী মেয়র হতে যাচ্ছে।’ (সূত্র: প্রথম আলো, ০১.১১.২০১১) তিনি যখন পার্থের মেয়রের সঙ্গে মতবিনিময় করছেন, ততক্ষণে অবশ্য দেশবাসী নারীর ক্ষমতায়নে আমাদের প্রধানমন্ত্রীর অন্তরের বিষয়টি জেনে গেছেন। রাজনৈতিক নেতাদের বাহ্বা পাওয়ার জন্য বক্তৃতা আর অন্তর্গত সততার উচ্চারণের পার্থক্যটি জনগণ বুঝতে শিখেছে। দীর্ঘ আট বছরে নারায়ণগঞ্জ পৌরসভায় সফলভাবে দায়িত্ব পালনের পর নন্দিত মেয়র ডা. সেলিনা হায়াৎ আইভীর পরিবর্তে সারা দেশে নিজের নেতিবাচক ভাবমূর্তি গড়ে তোলা শামীম ওসমানকে দলীয় সমর্থন দেওয়াটা সাধারণ মানুষ তো নয়ই, দলীয় নেতা-কর্মীরাও যে গ্রহণ করতে পারেননি ভোটের ফলাফলই তা প্রকাশ করে। ভয়ে হয়তো দলীয় নেতা-কর্মী বা সাধারণ জনগণ মুখ খোলেননি। কিন্তু একটি ক্ষোভ ভেতরে ঠিকই ভস্মাচ্ছাদিত বহ্নি হয়ে রয়েছিল। আওয়ামী লীগের কেন্দ্রীয় যেসব নেতা শামীম ওসমানের পক্ষে নারায়ণগঞ্জে এসেছেন, দেশবাসী তাঁদের ভালো লোক হিসেবে জানে না। তাঁদের বা বাইরের কারও আসা-যাওয়ায় ভোটারদের সিদ্ধান্তকে কোনোভাবেই প্রভাবিত করতে পারেনি। পরবর্তী সময়ে জঙ্গি হামলার প্রচার, সেনাবাহিনী না দেওয়া ও সর্বোপরি বিএনপির প্রার্থী তৈমুর আলম খন্দকারের সরে দাঁড়ানো—সবকিছুই ভোটের হিসাবে শামীম ওসমানের বিপক্ষে গেছে। তাঁর অগ্রজ সাংসদ নাসিম ওসমানের সংবাদ সম্মেলন ও বিভিন্ন জনসভায় দেওয়া হুমকি-ধমকি ভোটারদের আইভীর প্রতি আরও সহানুভূতিশীল করে তুলেছে।
২০০৩ সালে নারায়ণগঞ্জ পৌরসভায় চেয়ারম্যান নির্বাচিত হওয়ার পর ডা. আইভী পৌর এলাকার প্রায় সর্বত্র রাস্তা, পয়োনিষ্কাশন-ব্যবস্থা, বিভিন্ন বাজার ও মসজিদের উন্নয়ন করেছেন। রামকৃষ্ণ মিশনের দীর্ঘদিনের বেদখল জায়গা উদ্ধার করেছেন, বিভিন্ন স্থানে মন্দির স্থাপন করেছেন। বস্তিবাসীর জীবনযাত্রার মান উন্নয়নে বিভিন্ন কর্মসূচি গ্রহণ করেছেন। ১৯৮৫ সালে নারায়ণগঞ্জ সাংস্কৃতিক জোট শহীদ মিনার নির্মাণ করলে সে অসমাপ্ত শহীদ মিনারটির কাজ ২০০৫ সালে ডা. আইভী সম্পন্ন করেন। শহরের বিভিন্ন স্থানে মুক্তিযুদ্ধের ভাস্কর্য তৈরি করেন। এমনই দৃশ্যমান বিভিন্ন উন্নয়ন কর্মকাণ্ড তাঁর সময়ে নারায়ণগঞ্জ পৌরসভা করেছে, যার ফলে দলমত-নির্বিশেষে সাধারণ মানুষের সমর্থন তাঁর পক্ষে ছিল। এ বিষয়গুলো সরকারের অজানা থাকার কথা নয়। পাশাপাশি, সারা দেশে নারায়ণগঞ্জকে সন্ত্রাসের জনপদের যে তকমা এঁটে দেওয়া হয়েছে, তার বাস্তব কারণও এখানে উপস্থিত। এ সত্যের পাশাপাশি সচেতন জনগণের শক্ত উপস্থিতিও এ জনপদে রয়েছে। ’৫২-র ভাষা আন্দোলন, ’৬৯, ’৭১, আশির দশকের স্বৈরাচারবিরোধী আন্দোলনের গৌরবের ইতিহাস এখানে রয়েছে। এখানে শেষ বিচারে কোনো অপশক্তিই জয়ী হতে পারেনি; তা স্বৈরশাসন, সন্ত্রাস, চাঁদাবাজি, দখলদারি বা সাম্প্রদায়িকতা যা-ই হোক। নারায়ণগঞ্জ সিটি করপোরেশনের নির্বাচনে এ সত্যটিই প্রকাশ পেয়েছে। এখানে মুক্তিযুদ্ধের পক্ষের সব শক্তি, পেশাজীবী, সামাজিক ও সাংস্কৃতিক সংগঠন, সুশীল সমাজ সম্মিলিতভাবে ডা. আইভীর পক্ষে সম্মিলিত নাগরিক পরিষদ গঠন করেছে।
এ নির্বাচনের মধ্য দিয়ে যে বার্তাটি প্রকাশ পেয়েছে তা হচ্ছে—১. রাজনীতিতে ষড়যন্ত্র করে খলনায়ক হওয়া গেলেও নায়ক হওয়া যায় না। নায়ক হতে জনগণের প্রয়োজন পড়ে। ২. ভয় দেখিয়ে মানুষকে পরাজিত করা যায় না। মানুষ ভয়কে জয় করে নিতে শিখেছে। ৩. রাজনীতিতে জনগণ খারাপ মানুষকে আর দেখতে চায় না, ভালো মানুষকে চায়। দল থেকে যদি চাপিয়ে দেওয়াও হয়, জনগণ তা প্রত্যাখ্যান করে।
এ উপলব্ধিটি রাজনৈতিক দলগুলো যদি আমলে নেয় তবেই মঙ্গল। নারায়ণগঞ্জের নির্বাচনে জনগণের বিজয় হয়েছে যেমন সত্য, পাশাপাশি অপরাজনীতি যে এখানে পরাজিত হয়েছে, এ সত্যটিও উপলব্ধি করতে হবে।
রফিউর রাব্বি: সদস্যসচিব, সম্মিলিত নাগরিক পরিষদ, নারায়ণগঞ্জ।
রাজনীতিবিদেরা যখন ব্যর্থ হন:
নারায়ণগঞ্জে রাজনীতিক আইভী বিজয়ী হননি, বিজয়ী হয়েছে সমাজ। আর ব্যর্থ হয়েছে বাইরে থেকে দুর্বৃত্ত ও লুটেরা রাজনৈতিক শক্তি। বললে হয়তো অতিশয়োক্তি শোনাবে, লক্ষণের দিক থেকে এ ঘটনা আমাদের মিনি আরব-জাগরণ।
রাজনীতিবিদেরা নিজেদের তৈরি সমস্যার সমাধানে যখন ব্যর্থ, তখন সাধারণ মানুষই এগিয়ে এসে তা মিটিয়ে দিয়ে নিজেরা বেঁচেছেন, রাজনীতিবিদদেরও কিছুটা বাঁচিয়েছেন। নির্বাচন কমিশনের সমস্যা ছিল সেনা প্রহরায় সুষ্ঠু নির্বাচন করানো, সরকারের সমস্যা ছিল নির্বাচনকে সুষ্ঠুও দেখানো আবার জয়ের ঝোল নিজেদের দিকে টানানো। বিএনপির চাওয়া ছিল নির্বাচন কমিশন এবং সরকার-সমর্থিত প্রার্থী শামীম ওসমান উভয়কেই ব্যর্থ দেখানো। কিন্তু রাজনীতির এক্স ফ্যাক্টর জনগণ সবার হিসাবকেই কিছুটা নিকাশ করে দিয়েছে। নির্বাচন কমিশনের ডাকে সরকার সাড়া দেয়নি, আওয়ামী লীগ-সমর্থিত প্রার্থী জেতেননি আবার নির্বাচনও আস্থা হারায়নি। মাঝখান দিয়ে জিতে গেলেন জনসমর্থিত আইভী। তাই বলা, নির্বাচনে যিনি জিতেছেন তিনি জনতার মনের মানুষ। এই মানুষ এখন জনতার মনেই থাকবেন, না দলের অলংকার হবেন, সেটাই এখন দেখার বিষয়।
এই নির্বাচনের আসল অর্জন হলো তৃণমূলীয় গণতন্ত্রের, অর্থাৎ আমজনতার গণতান্ত্রিক ক্ষমতা প্রকাশের। সেই তৃণমূল গণতন্ত্রের ভিত্তি হলো গণসমাজ। গত এক মাসের ঘটনাবলি এই গণসমাজের আড়মোড়া ভেঙে জাগার আঞ্চলিক ইতিহাস। আঞ্চলিক হলেও এর তাৎপর্য যে জাতীয়, তা বিভিন্ন ঘটন-অঘটনের পর এখন সবার কাছে স্পষ্ট। কিন্তু এর আন্তর্জাতিক তাৎপর্যটাও আমলে নেওয়া দরকার।
নারায়ণগঞ্জে দেখলাম এক সামাজিক প্রতিবাদ, ক্ষমতার সামনে হক কথা বলার সাহস। এর রাজনৈতিক তাৎপর্যকে প্রচলিত ডান-বাম লাইনে ফেলা যায় না। একে দেখতে হয় দুর্বৃত্ত রাজনৈতিক ক্ষমতা এবং সরকারি উপেক্ষার বিপরীতে সমাজের আলোড়ন হিসেবে। নারায়ণগঞ্জের পথঘাট ও লোকালয় হয়ে উঠেছিল আমাদের তাহরির স্কয়ার। কানসাট-শনির আখড়া-ফুলবাড়ী-আড়িয়ল বিলের মতো করেই সমাজশক্তি নিজের ইচ্ছার প্রকাশ ঘটিয়েছে। এই আইনি পথ যদি বন্ধ হতো, অর্থাৎ গণরায় প্রকাশের মুখে কোনো না কোনোভাবে ছিপি লাগানো হতো, তাহলে আমরা হয়তো নারায়ণগঞ্জবাসীর সামাজিক প্রতিরোধের পুরো চেহারাটা দেখতে পেতাম। যেদিন সেনাবাহিনী মোতায়েন হবে না বলে জানা গেল, যেদিন শামীম ওসমানের হালুম-হুলুমের আলামতও দেখা গেল, সেদিন নারায়ণগঞ্জে গুজব রটেছিল, নির্বাচন বানচাল হলে অবরোধ শুরু হয়ে যাবে। অর্থাৎ, মানুষ তৈরি ছিল। এই জাগ্রত সমাজশক্তিকে বাতিল করা সহজ হতো না কারও জন্য। বড়জোর এ থেকে বিভিন্ন পক্ষ ফায়দাই তুলতে পারেন। যাঁরা বড় ধরনের গণতান্ত্রিক পরিবর্তন চান, তাঁদের এখান থেকে শেখার আছে।
সেই ব্রিটিশ আমল থেকেই সমাজের বিরুদ্ধে রাষ্ট্র আর রাষ্ট্রের বিরুদ্ধে সমাজ—এ-ই ছিল আমাদের রাজনীতির ব্যাকরণ। প্রতিরোধ-বিদ্রোহ-আন্দোলনগুলো পেশা বা শ্রেণীর আকারের থেকে সামাজিক আকারে প্রকাশিত হয়েছে বেশি। এ ধরনের আন্দোলনই বারবার বাংলাদেশের ইতিহাসের বাঁক ঘুরিয়ে দিয়েছে। ইউপিএল থেকে প্রকাশিত ঢাকা বিশ্ববিদ্যালয়ের অধ্যাপক ইতিহাসবিদ আহমেদ কামালের স্টেট অ্যাগেইনস্ট দ্য নেশন নামের বইটিতে ইতিহাসের এ শিক্ষাটা ধরা আছে। বইটির নামের মধ্যেই কমিউনিটি সমাজের সঙ্গে ওপর থেকে জেঁকে বসা রাষ্ট্রের বিরোধের ইঙ্গিত। আমাদের স্বাধীনতাসংগ্রামের মূল বৈশিষ্ট্যটাও ছিল সমাজের সর্বাত্মক অসহযোগ থেকে প্রতিরোধ। এই শিক্ষা এখনো আমাদের মনে রাখা দরকার। যেখানে বড় দলগুলো ব্যর্থ, সেখানে তারা এগিয়ে আসতে প্রস্তুত।
পশ্চিমা দুনিয়ার মতো আমাদের দেশের মানুষ এখনো অতটা ব্যক্তিবাদী ও বিচ্ছিন্ন নয়। অনেক জায়গাতেই মানুষ যা-ই করে, এলাকা ও পাড়াপড়শির সঙ্গে মিলে করার চেষ্টা করে। সড়ক ও সাঁকো বানানো থেকে শুরু করে বংশে বংশে বা গ্রামে গ্রামে মারামারি পর্যন্ত এতটা সামাজিক এ দেশে। এমনকি ঢাকা-চট্টগ্রামের মতো বড় শহরে এখনো গুচ্ছ গুচ্ছ মানুষের সমাজ ধুকপুক করছে। বস্তির সম্পর্ক বলেন, এলাকার প্রতিবেশিতা বলেন, সমাজের এজমালি স্বার্থ বলেন—মানুষ মিলবার মঞ্চ খুঁজে নেবেই। প্রতিকূল পরিস্থিতিতে তারা গুটিয়ে যায় সত্য, অপশক্তির দাপটে সমাজশক্তি কখনো কিছুটা অবশ হয় বটে, আবার মোক্ষম মুহূর্তে তারা তাদের অস্তিত্ব জানানও দেয়। কানসাট-ফুলবাড়ী-শনির আখড়া-আড়িয়ল বিলের ঘটনাগুলো ছিল দেয়ালে পিঠ ঠেকে যাওয়ার পরে উঠে দাঁড়ানোর নজির। নারায়ণগঞ্জের সামাজিক আলোড়ন সেই অস্তিত্বেরই নিয়মতান্ত্রিক প্রকাশ। তারা দেয়ালটাকে ভাঙতে যায়নি; কিন্তু সেটিকে কমজোরি করার, দূরে সরানোর চেষ্টা করেছে।
এই সফলতা তৃণমূল থেকে গণতন্ত্র বিকাশের রাস্তাও দেখাল। দেখাল, বড় রাজনৈতিক দলগুলো যেভাবে সমাজকে কোণঠাসা ও তুচ্ছতাচ্ছিল্য করে, সমাজের মানুষ তাকে চ্যালেঞ্জ জানাতে আগ্রহী। যে দল ও নেতা সমাজকে ভিত্তি করবেন, মানুষ তাদের পাশে লড়তে রাজি। তাই দলীয় মনোনয়ন এবং সেনাবাহিনীর নিরাপত্তা-ছায়া চেয়ে না পেয়েও আইভী বলতে পারেন, ‘জনতাই আমার সেনাবাহিনী।’
অন্যদিকে, একই দলের মধ্যে আমরা পেলাম দুই ধরনের নেতার মডেল। একজন ধনী, দাপুটে ক্ষমতা-সমর্থিত; অন্যজন মধ্যবিত্ত বিনয়ী, কৌশলী ও সমাজ-সমর্থিত। অনেকে বলে থাকেন, বাংলাদেশের মানুষ শক্তের ভক্ত, দুর্নীতি থেকে সুবিধা নেওয়ার প্রয়াসী, তাই খারাপ লোকেরাই ভোটে জেতেন আর ভালো লোকেরা হারেন। কথাটা পুরো মিছা নয়। যখন যেভাবে বাঁচা যায়, মানুষ তা-ই করবে। কিন্তু নিজের বুদ্ধি-বিবেকমতো সিদ্ধান্ত নেওয়ার ক্ষমতা তাঁরা হারান না। তার বরাতেই নারায়ণগঞ্জের সাধারণ ভোটাররা যে আইভী আওয়ামী লীগের তাঁকে নয়, যে আইভী জনতার, তাঁকেই জয়ী করেছেন। আইভী এটা বুঝলে তাঁরও মঙ্গল, জনগণেরও মঙ্গল।
পাশাপাশি নারায়ণগঞ্জের নাগরিক মহল, বিশেষ করে তরুণ-তরুণীদের প্রয়োজন সন্ত্রাস-দখলদারি ও মাফিয়াবৃত্তির বিরুদ্ধে তাঁদের জোটবন্ধনকে আলগা হতে না দেওয়া। পুকুরখেকো কচুরিপানা নিয়মিত পরিষ্কার করতে হয়, অন্যায়ের বিরুদ্ধে গণনজরদারিকেও তাই শিথিল হলে চলে না। ছাত্র-তরুণেরা এখনো এক মজুদ শুভশক্তি, তাদের নিয়ে দুর্নীতি-অপশাসন-লুটেরাবাজির পাহাড় ডিঙানো সম্ভব। এই তরুণেরা সেই নদী, যা ভবিষ্যতের দিকে দেশকে বয়ে নেবে। আর প্রবীণদের হতে হবে সেই নদীর শক্ত পাড়। আশা করি, আইভী নারায়ণগঞ্জের তরুণসমাজের প্রতি কৃতজ্ঞ থাকবেন এবং মেয়রের ক্ষমতা শুধু নয়, তাঁর জনসমর্থনের বলে এলাকার শিক্ষা-স্বাস্থ্য ও নিরাপত্তাব্যবস্থাকে জনমুখী করবেন। জনমানুষের এ অর্জনটি যেন ক্ষমতার বেদিতে বলি না দেন।
আবারও বলি, রাজনীতিবিদেরা যদি ব্যর্থ হন, জনগণকে, জনসমাজকে সুযোগ দিন। নইলে এই দুর্বল গণতন্ত্র অক্সিজেনবিহীন হয়ে পড়তে পারে!
ফারুক ওয়াসিফ: সাংবাদিক।
রাজস্বনীতিতে হ-য-ব-র-ল:
অর্থনীতি নানামুখী চাপের মুখে পড়েছে। এই চাপ সামাল দিতে সরকারের অর্থনৈতিক ব্যবস্থাপনা এলোমেলো হয়ে যাচ্ছে; বিশেষ করে, সামষ্টিক অর্থনীতি পরিচালনার অন্যতম গুরুত্বপূর্ণ হাতিয়ার রাজস্বনীতি পরিচালনায় অপরিণামদর্শিতা ও বিশৃঙ্খলার চিত্রটি ধীরে ধীরে স্পষ্ট হয়ে উঠছে। রাজস্বনীতিকে কোন দিকে বা কীভাবে পরিচালনা করা হবে, তা যেন নীতিনির্ধারকেরা ঠাওর করতে পারছেন না। কখনো রাজস্ব কৃচ্ছ্র, কখনো রাজস্ব ছাড় আবার কখনো রাজস্ব সুসংহতকরণের চেষ্টা—এ রকম করে রাজস্বনীতিতে জট পাকিয়ে ফেলা হচ্ছে।
সেপ্টেম্বর মাসেই সরকার বিভিন্ন ধরনের—পাঁচ ধরনের জ্বালানি তেলের দর বাড়িয়েছে। ফার্নেস তেল প্রতি লিটার আট টাকা বাড়িয়ে ৫০ টাকা করা হয়েছে। বাকি চারটির (পেট্রল, অকটেন, ডিজেল ও কেরোসিন) দর প্রতি লিটার পাঁচ টাকা করে বাড়ানো হয়েছে। বাড়ানো হয়েছে সিএনজির দরও। এর পেছনে যুক্তি হলো, ভর্তুকির বোঝা কমানো।
জ্বালানি তেল আমদানিতে ভর্তুকির বিষয়টি নতুন কিছু নয়। বছরের পর বছর ধরে এই প্রবণতা চলে আসছে। এটি অর্থনীতি, বিশেষ করে রাজস্ব ব্যবস্থাপনায় দক্ষতার কোনো প্রতিফলন নয়, হতে পারে না। সে জন্যই ভর্তুকি কমানোর পদক্ষেপটি সামনে চলে আসে। আর তা করতে গেলে দেশের বাজারে জ্বালানি তেলের দাম বাড়ানোই প্রথম পদক্ষেপ হিসেবে বিবেচিত হয়। এ পর্যন্ত যুক্তির ধারা ঠিক, তবে পরিপূর্ণ নয়; বরংকিছু বিভ্রান্তি ও অস্বচ্ছতা কাজ করছে। প্রথমত, বিশ্ববাজারে জ্বালানি তেলের দাম বাড়াই আমদানি ব্যয় বেড়ে যাওয়ার প্রধান কারণ নয়। বিশ্ববাজারে জ্বালানি তেলের দাম গত এক বছরে ওঠানামার মধ্য দিয়েই অগ্রসর হয়েছে। ভবিষ্যতেও তা-ই হবে। তবে মোটের ওপর দাম যে বাড়ছে, তা সত্যি। তাই আমদানি ব্যয়ও বেড়েছে। এর বেসরকারি খাতে জ্বালানি তেলনির্ভর বিদ্যুৎকেন্দ্র স্থাপনের জন্য সরকার যে অনুমতি দিয়েছে, সে জন্য তেলের চাহিদাও অনেক বেড়েছে। মূল্যবৃদ্ধির সঙ্গে পরিমাণ বৃদ্ধি যুক্ত হয়ে মোট ব্যয় অনেক বেড়ে গেছে।
দ্বিতীয়ত, জ্বালানি তেল আমদানি বাড়ার সঙ্গে সরকারের আমদানি শুল্কপ্রাপ্তিও বেড়েছে। কেননা, জ্বালানি তেল আমদানির জন্য প্রতি লিটারে গড়ে সাত টাকা হারে শুল্ক দিতে হয় বাংলাদেশ পেট্রোলিয়াম করপোরেশনকে (বিপিসি)। এই শুল্ক বাবদ অর্থ পুরোটাই তো যায় রাষ্ট্রীয় কোষাগারে। তেল আমদানি যত বাড়ে, এই শুল্কের পরিমাণ তত বাড়ে। শুল্কের বিষয়টি বিবেচনায় নিলে উচ্চ হারে ভর্তুকি দেওয়ার যুক্তি খানিকটা দুর্বল হয়ে পড়ে। আবার বিপিসিকে কম সুদে সরকারি ব্যাংকগুলো থেকে ঋণ দেওয়া হয়। যেহেতু ঋণ, সেহেতু তা পরিশোধযোগ্য। সরকার সরাসরি কিছু তহবিলও দেয় বিপিসিকে। তাই তেল আমদানির ভর্তুকির হিসাবটি যেভাবে উপস্থাপন করা হয়, তা পুরোপুরি গ্রহণযোগ্য নয়। বরং এটা সরকারের রাজস্ব ব্যবস্থাপনায় অদক্ষতারই প্রতিফলন।
দেশে মূল্যস্ফীতির হার ক্রমেই বাড়ছে। সেপ্টেম্বর মাসে এই হার স্মরণকালের মধ্যে সর্বোচ্চ পর্যায়ে উপনীত হয়েছে। মূল্যস্ফীতি প্রশমনে বাংলাদেশ ব্যাংক নিয়ন্ত্রণমূলক মুদ্রানীতি পরিচালনা করে চলেছে। বাড়ানো হয়েছে নীতিনির্ধারণী বিভিন্ন সুদের হার, যেন বাজারে অর্থপ্রবাহে রাশ টানা যায়। এটা ঠিক যে সাম্প্রতিক কালে সরকারি ও বেসরকারি খাতে ঋণের প্রবাহ অনেক বেড়ে গেছে, যা মূল্যস্ফীতিকে উসকে দিতে ভূমিকা রাখছে। তবে মুদ্রানীতি প্রয়োগ করে একটা পর্যায়ের পর আর মূল্যস্ফীতিকে নিয়ন্ত্রণ করা সম্ভব নয়; বরং প্রয়োজন রাজস্বনীতির অর্থবহ প্রয়োগ। তার কোনো প্রয়াস দেখা যাচ্ছে না, দেখা যাচ্ছে না রাজস্ব ও মুদ্রানীতির মধ্যে সুসমন্বয়।
উচ্চ মূল্যস্ফীতির সময় ভর্তুকি কমানোর তথা রাজস্ব কৃচ্ছ্রের যুক্তিতে সরকার যে জ্বালানি তেলের দাম বাড়াল, তা অনিবার্যভাবে মূল্যস্ফীতিকে আরও উসকে দিচ্ছে। এর মধ্যে পরিবহন ব্যয় বেড়ে সাধারণ মানুষের জীবনযাত্রার ব্যয় বাড়িয়েছে। সিএনজিচালিত অটোরিকশার ভাড়া তো নির্বিচারে বেড়েছে। পরিবহনের ভাড়ার ওপর সরকারের নিয়ন্ত্রণ নেই। বর্ধিত পরিবহন ব্যয় নিত্যপণ্যের দামের ওপরও প্রভাব ফেলছে। দুই ক্ষেত্রেই সীমিত আয়ের সাধারণ মানুষকে মূল্য গুনতে হচ্ছে। তার প্রকৃত আয় অনেক কমে যাচ্ছে, কমছে ক্রয়ক্ষমতা। এভাবে একদিকে সরকার মূল্যস্ফীতি নিয়ন্ত্রণের চেষ্টা করছে, অন্যদিকে আবার সেই মূল্যস্ফীতিকেই উসকে দিচ্ছে।
বলা যায়, মূল্যস্ফীতি প্রশমনে রাজস্বনীতির কোনো হাতিয়ার ব্যবহারে সরকারের আগ্রহ বা চেষ্টা নেই। অর্থনীতির পরিভাষায় মূল্যস্ফীতি হলো বেশি পরিমাণ অর্থ অল্প পরিমাণ পণ্যের পেছনে ছুটছে। মুদ্রানীতি দিয়ে মূল্যস্ফীতির পাগলা ঘোড়া বশে আনতে যাওয়ার মানে হলো, বেশি অর্থ হাতে পেয়ে যে বাড়তি চাহিদা তৈরি হয়েছে, তা কমিয়ে আনা। সে জন্য অর্থপ্রাপ্তিকে ব্যয়বহুল করে তুলতে হবে, যা সাধারণত সুদের হার বাড়িয়ে করা হয়। তবে এটাও মনে রাখা দরকার, যার যত বেশি আয়-উপার্জন, তার অর্থপ্রাপ্তির সুযোগও তত বেশি, ব্যয়ের সুযোগও বেশি। আর তাই উচ্চ আয়ের ওপর বর্ধিত হারে করারোপ হতে পারে মূল্যস্ফীতি প্রশমনের অন্যতম উপায়।
বাংলাদেশে এ বিষয়টা এখন গুরুত্বের সঙ্গে ভেবে দেখা দরকার। আর্থসামাজিক আয়বৈষম্য প্রকটতর হওয়ায় অল্প মানুষের হাতে অনেক বেশি অর্থ-সম্পদ চলে গেছে। তারা তা ভোগবিলাসে ব্যয় করছে। সে তুলনায় তারা আয়কর দিচ্ছে অনেক কম। অর্থনীতিতে যে কালোটাকার বিস্তার, তা-ই প্রমাণ করে যে বিপুল পরিমাণ আয়-উপার্জন করের আওতার বাইরে রয়ে গেছে। অথচ রাজস্বনীতিতে এদিকে অগ্রসর হওয়ার চেষ্টা তেমন দেখা যাচ্ছে না। এ জন্য রাজনৈতিক সদিচ্ছার অভাবটিও স্পষ্ট।
আবার সরকার যুক্তিবুদ্ধিহীনভাবে বিভিন্ন ধরনের রাজস্ব ছাড় দিয়েছে। বেতনভোগী মানুষ বছরে তিন-চার লাখ টাকা আয় করে ২০-২৫ হাজার টাকা আয়কর দেন। শেয়ারবাজারে ৮-১০ লাখ টাকা মূলধনি মুনাফা করেও তার ওপর একটি টাকা আয়কর দিতে হয় না। এই অন্যায্য কর ছাড় ইতিমধ্যেই রাজস্ব তথা কর-ব্যবস্থাপনার নৈতিক ভিত্তিকে অনেক দুর্বল করে ফেলেছে। অতিসম্প্রতি শেয়ারবাজারে প্রণোদনা দেওয়ার নামে একাধিক কর ছাড় দেওয়া হয়েছে, যা চরম আস্থাহীন এই বাজারে তেমন একটা কাজে আসবে না। মাঝখান থেকে রাজস্ব খাতের বিশৃঙ্খলাই উৎসাহিত হয়েছে।
কর প্রশাসনের দুর্নীতি-অনিয়মের বিষয়টিও প্রাসঙ্গিক। কীভাবে গৃহস্থালি ব্যবহারযোগ্য একটি ইলেকট্রনিক সামগ্রীর আমদানি মূল্য একই সামগ্রীর একটি যন্ত্রাংশের আমদানি মূল্যের চেয়ে কম হতে পারে? অসাধু ব্যবসায়ীদের সঙ্গে যোগসাজশে এমন কাণ্ড তো ঘটে চলেছে। কর ফাঁকি রোধে রাজস্ব কর্তৃপক্ষ তথা সরকার এদিকে তেমন নজর দিতে আগ্রহী নয়।
বরং সরকার রাজস্ব কৃচ্ছ্রের কথা ভাবছে। কিন্তু বিচ্ছিন্নভাবে রাজস্ব কৃচ্ছ্র সুফল বয়ে আনবে না। রাজস্ব কৃচ্ছ্র মানেই হলো বাজেট ঘাটতি কমানো। আর তা কমানোর সহজ উপায় হলো সামাজিক খাতে ব্যয় কর্তন ও ভর্তুকি হ্রাস। ইতিমধ্যেই জ্বালানি ও বিদ্যুতের মূল্য আরেক দফা বাড়ানোর পরিকল্পনা নেওয়া হয়েছে। আন্তর্জাতিক মুদ্রা তহবিলের (আইএমএফ) কাছ থেকে ঋণ পেতে সরকারকে এভাবেই রাজস্ব কৃচ্ছ্র করতে হবে, যা রাজস্বনীতির বিশৃঙ্খলা বাড়াবে বৈ কমাবে না।
আসজাদুল কিবরিয়া: লেখক ও সাংবাদিক
খনিজ সম্পদ
লংমার্চে জাতীয়স্বার্থের পক্ষে জনস্রোত:
‘ভোট দিছি, দ্যাশ তো দেই নাই’—লংমার্চের এক তরুণ সহযাত্রী মিজানকে স্পষ্ট করে জানালেন নেত্রকোনার এক কৃষক। লিফলেট বিলি করতে করতে আনহা শোনেন গাজীপুরের মজুরের কথা, ‘প্যাটে ভাত থাকলে আমরাও যাইতাম। আপনারা হাঁটেন, ভাইবেন না আমরা নাই।’ নাট্যকর্মী শাহেদকে ধরমপাশার নারী জমায়েত বলে, ‘দেখি, এদিকে কারা আমাদের জিনিস কাইড়্যা নিতে আসে।’ ত্রিশালে চায়ের ছোট্ট দোকানে বৃদ্ধ-তরুণ কয়েকজনের তর্ক-বিতর্ক হয় আমাদের আন্দোলনের ন্যায্যতা নিয়ে নয়, একে আরও কীভাবে শক্তিশালী করা যায়, তা নিয়ে। শম্ভুগঞ্জে বাসস্ট্যান্ডের পাশে পথসভা থেকে একটু দূরে কাজের ভিড়ের মধ্য থেকেই আরেকজনের কথার পিঠে শ্রমিকদের একজন বলেন, ‘মুক্তিযুদ্ধের সময় কি কোনো দল দেইখ্যা মানুষ গেছে? এই সংগ্রামেও দল নিয়া চিন্তার দরকার নাই।’
ঢাকা শহরের প্রাণকেন্দ্র থেকে টঙ্গী, গাজীপুর, মাওনা, ভালুকা, মাস্টারবাড়ী, ত্রিশাল, ময়মনসিংহ, শম্ভুগঞ্জ, শ্যামগঞ্জ, নেত্রকোনা, মোহনগঞ্জ হয়ে সুনামগঞ্জের বাদশাগঞ্জ পর্যন্ত চার দিনের গণযাত্রা বা লংমার্চের মূল চালিকাশক্তি ছিল নিজের জমিনের ওপর নিজের হারানো মালিকানা প্রতিষ্ঠার তাগিদ। সংবিধান বলে, দেশের মালিক জনগণ। কিন্তু জনগণের অবস্থা হলো দলিলে আছে, দখলে নাই জমির মালিকের মতো। সেই মালিকের মধ্যে যদি মালিকানার বোধ আসে, যদি দখলদারদের সে চিহ্নিত করতে পারে, যদি সে তার অন্তর্গত শক্তির সন্ধান পায়, তবে কে তাকে ঠেকাতে পারে? সুতরাং শরীর ও আত্মার লড়াই হলো নিজের জমি, অর্থাৎ দেশকে দখলমুক্ত করা, হীনম্মন্যতা ও দাসত্ব থেকে নিজেকে মুক্ত করা।
এই লংমার্চে যতজন অংশ নিতে আগ্রহী ছিলেন, তার খুব কম অংশকেই আমরা নিতে পেরেছি। তার পরও অংশগ্রহণকারীদের সংখ্যা হাজার অতিক্রম করেছে, যাঁদেরবেশির ভাগ সংখ্যাগরিষ্ঠ তরুণ। ছিলেন শিক্ষার্থী, শিক্ষক, শ্রমিক, কৃষক, বেকার, আইনজীবী, প্রকৌশলী, চিকিৎসক, লেখক, শিল্পী, সাংবাদিক, ব্লগার নারী-পুরুষ। আমাদের আর্থিক সামর্থ্য জনগণের মতোই, সীমিত; আমাদের আছে তথ্য, যুক্তি, নৈতিক শক্তি আর জনগণের সমর্থন। যাঁরা গেছেন, তাঁরা চাঁদা দিয়ে গেছেন। স্থানে স্থানে আমাদের থাকা-খাওয়ার ব্যবস্থা করেছেন স্থানীয় সংগঠকেরা। ব্যয়ভার বহন করেছেন স্থানীয় জনগণ। কৃষক, কুলি, জেলে, পরিবহন-শ্রমিকসহ স্বল্প আয়ের মানুষের অংশগ্রহণও কম ছিল না।
জনবহুল শহর-উপশহর দিয়ে আমরা হেঁটেছি, জনবিরল স্থানগুলো পার হয়েছি বাসে। পথে পথে সভা, শহরগুলোতে জনসভা, মানুষের গান, পথনাটকও প্রদর্শনী হয়েছে। যখন হেঁটেছি, তখন ছুটে ছুটে ছেলেমেয়েরা প্রচারপত্র বিতরণ করেছেন, কথা বলেছেন মানুষের সঙ্গে। চার দিনের এই দীর্ঘযাত্রায় অসংখ্য মানুষ আমাদের দাবিনামার সঙ্গে সংহতি প্রকাশ করেছেন, পরামর্শ দিয়েছেন। আমরা সমৃদ্ধ হয়েছি, মানুষের মধ্যে আশার আলো দেখে নিজেরা আলোকিত হয়েছি।
কেন সুনেত্রমুখী এই লংমার্চ বা গণযাত্রা? সংক্ষেপে বলি। গত বছর সুনামগঞ্জ ও নেত্রকোনা জেলা দুটির সীমানা ধরে বিরাট গ্যাস মজুদ ধারণক্ষম একটি ভূতাত্ত্বিক কাঠামো চিহ্নিত করে বাংলাদেশের জাতীয় সংস্থা বাপেক্স। দুই জেলার নামের অংশ নিয়ে এই গ্যাসক্ষেত্রের নাম দেওয়া হয় ‘সুনেত্র’। সুনেত্র গ্যাসক্ষেত্র আবিষ্কার করার পরপরই গ্যাসক্ষেত্র উন্নয়ন করার জন্য বাপেক্স চার বছরের একটি পরিকল্পনা জমা দেয়। এ প্রস্তাবনা অনুযায়ী, জুন ২০১০ থেকে জুন ২০১৪ পর্যন্ত এই কাজ শেষ করতে ব্যয় ধরা হয় মাত্র ২৭৯ কোটি টাকা। এই একই কাজ বিদেশের কোম্পানি করে প্রায় ১০ গুণ বেশি খরচে, যা আবার তুলে নেয় বাংলাদেশের কাছ থেকেই।
স্থলভাগে গ্যাস অনুসন্ধান ও উত্তোলনে বাংলাদেশের জাতীয় সংস্থাগুলো যথেষ্ট দক্ষতার প্রমাণ দিয়েছে। জাতীয় সক্ষমতা বিকাশের পক্ষে আন্দোলন ও জনমত বিকশিত হওয়ায় সরকার বাধ্য হয়েছে বাপেক্সকে কিছু সুযোগ দিতে। ফলে কিছুদিন আগেই বাপেক্সের একটি তরুণ বিশেষজ্ঞ দল হবিগঞ্জের রশিদপুরে আন্তর্জাতিক মানের থ্রিডি সিসমিক সার্ভের কাজ সাফল্যের সঙ্গে সম্পন্ন করেছে, সেখানেও একটি বড় গ্যাসক্ষেত্র আবিষ্কৃত হয়েছে। প্রমাণিত হয়েছে, সুযোগ ও আর্থিক বরাদ্দের কৃত্রিম সংকট সৃষ্টি করা না হলে জাতীয় সক্ষমতা আরও বিকশিত হতো; বাপেক্স ভারত, মালয়েশিয়াসহ বিভিন্ন দেশের সঙ্গে আন্তর্জাতিকভাবে প্রতিযোগিতা করার সক্ষমতা অর্জন করত। বহুদিন থেকেই বাপেক্স বা জাতীয় প্রতিষ্ঠানের সক্ষমতা এবং তাদের পরিশ্রমলব্ধ তথ্যাদি বিদেশি কোম্পানির স্বার্থে করা হচ্ছে। সাব-কন্ট্রাক্টর হিসেবে জাতীয় প্রতিষ্ঠানকে আটকে রেখে, তার কাজের চাপকে অজুহাত হিসেবে ব্যবহার করে সম্পদ তুলে দেওয়ার ইচ্ছা অন্যের হাতে।
‘সুনেত্র’, ‘রশিদপুর’ গ্যাসক্ষেত্রগুলো থেকে জাতীয় সংস্থার মাধ্যমে অবিলম্বে গ্যাস উত্তোলন ছিল আমাদের লংমার্চের অন্যতম দাবি। সে অনুযায়ী কাজ শুরু করলে: ১. অচিরেই দেশ গ্যাস ও বিদ্যুতের সংকট থেকে মুক্ত হবে, ২. নিজেদের দেশের গ্যাস তুলতে বা কিনতে গিয়ে আর্থিক চাপে পড়তে হবে না, ৩. মাগুরছড়া বা টেংরাটিলার মতো ভয়াবহ ধ্বংসযজ্ঞের আশঙ্কা থাকবে না, ৪. অনেক কম দামে ও নিশ্চিতভাবে গ্যাস ও বিদ্যুৎ সরবরাহ সম্ভব হবে, ৫. গ্যাস ও বিদ্যুতের অব্যাহত মূল্যবৃদ্ধির নতুন চাপ তৈরি হবে না, ৬. অঞ্চলগুলোতে এই গ্যাস ব্যবহারের মধ্য দিয়ে শিল্প ও কৃষিক্ষেত্রে নতুন দিগন্ত উন্মোচিত হবে, ৭. বিদ্যুৎ উৎপাদনে এ অঞ্চল অগ্রণী ভূমিকা গ্রহণ করতে সক্ষম হবে, ৮. কর্মসংস্থানের সুযোগ সম্প্রসারিত হবে।
আমাদের উদ্বেগ এই কারণে যে এত সব সম্ভাবনা থাকা সত্ত্বেও বাপেক্সের প্রকল্প পুঁজির অভাব দেখিয়ে এখনো অনুমোদন দেওয়া হয়নি। অথচ পেট্রোবাংলার কাছে গ্যাসের দাম বাড়িয়ে গঠিত গ্যাস উন্নয়ন তহবিলের এক হাজার ২০০ কোটি টাকা অলস পড়ে আছে। পাশাপাশি এই বিশাল গ্যাসক্ষেত্র জয়েন্ট ভেঞ্চার বা পিপিপির মাধ্যমে বিদেশি কোম্পানির হাতে তুলে দেওয়ার ফাইল নড়ছে, একই উদ্দেশ্যে ‘পিএসসি ২০১১’ করারও প্রক্রিয়া চলছে।
আমরা যখন লংমার্চে, তখন সরকারের পক্ষ থেকে কেউ কেউ বলেছেন, বিদেশি কোম্পানিকে যুক্ত করলে অসুবিধার কিছু নেই। তাঁদের অসুবিধা নেই, অসুবিধা জনগণের। ১৯৯৩-৯৪ থেকে শুরু করে স্থলভাগে ও অগভীর সমুদ্রে সম্পাদিত বিভিন্ন তেল-গ্যাস চুক্তির কারণে এরই মধ্যে আমরা অপরিমেয় ক্ষতির সম্মুখীন হয়েছি। গত সাত বছরে বিদেশি কোম্পানির কাছ থেকে গ্যাস কেনা হয়েছে ১৬ হাজার কোটি টাকায়। এই একই পরিমাণ গ্যাস বাংলাদেশের প্রতিষ্ঠানকে উত্তোলনের সুযোগ দিলে খরচ পড়ত মাত্র দুই হাজার কোটি টাকা। এই ১৪ হাজার কোটি টাকা জনগণের শিক্ষা, চিকিৎসাও বিদ্যুৎকেন্দ্র প্রতিষ্ঠায় অনেক ভূমিকা পালন করতে পারত। কিন্তু এই টাকা ডলারে রূপান্তরিত হয়ে দেশত্যাগ করেছে, ডলারের ওপর চাপ বেড়েছে। মার্কিন ও কানাডীয় কোম্পানি মাগুরছড়া-টেংরাটিলায় আমাদের ৫০০ বিলিয়ন ঘনফুট গ্যাস নষ্ট করেছে। এই পরিমাণ গ্যাস দিয়ে পুরো বাংলাদেশের প্রায় দুই বছরের বিদ্যুৎ উৎপাদন সম্ভব ছিল। এই ক্ষতিপূরণের ৪০ হাজার কোটি টাকা উদ্ধারের উদ্যোগ নেয়নি কোনো সরকার।
এসব চুক্তির জন্য ভর্তুকির টাকার জোগান দিতে গিয়ে জাতীয় ঋণের বোঝা বাড়ছে; বাড়ছে করের বোঝা। আবার ভর্তুকির চাপ কমাতে গিয়ে উপর্যুপরি গ্যাস ও বিদ্যুতের দাম বাড়ানো হচ্ছে। এর ফলে মানুষের জীবনযাত্রার ব্যয় বেড়ে যাচ্ছে, নতুন করে দারিদ্র্য বাড়ছে। শিল্প ও কৃষি উৎপাদন বিপর্যস্ত হচ্ছে।
লংমার্চের অন্যতম স্লোগান ছিল, ‘আমার মাটি আমার মা, নাইজেরিয়া হবে না’। কেন নাইজেরিয়া? নাইজেরিয়া বিশ্বের অন্যতম সম্পদশালী দেশ। তাদের গ্যাসের মজুদ বাংলাদেশের বর্তমান মজুদের ১০ গুণ; উপরন্তু তাদের তেলের মজুদ আফ্রিকার মধ্যে শীর্ষস্থানে। যে কাজগুলো করলে উন্নয়ন হবে বলে আমাদের সব সময় শোনানো হয়, সেগুলো হলো: বিদেশি কোম্পানির মাধ্যমে গ্যাস-তেল উত্তোলন, বিদেশি বিনিয়োগ এবং তেল-গ্যাস রপ্তানি। তার সবই নাইজেরিয়া করেছে। এসব করে নাইজেরিয়া এখন বিশ্বের অন্যতম দরিদ্র দেশ। বিদ্যুতের সংকট ভয়াবহ, দারিদ্র্য আগের চেয়ে বেশি, জাতীয় আয় আশির দশকের তুলনায় কমে গেছে, শিক্ষা-চিকিৎসার জন্য টাকা নেই। তৈরি হয়েছে বিশাল কিছু ধনী।
অথচ এসব যুক্তি দেখিয়েই জ্বালানি খাতে বহুজাতিক কোম্পানি আনার প্রক্রিয়া অব্যাহত আছে। গত ১৬ জুন মার্কিন কোম্পানি কনোকোফিলিপসের সঙ্গে শতভাগ গ্যাস রপ্তানির বিধান ও ৮০ শতাংশ কোম্পানির মালিকানার সুযোগ রেখে চুক্তি করা হয়েছে। দুর্ঘটনার রাজা হিসেবে কুখ্যাত কনোকোফিলিপসের সঙ্গে করা এই চুক্তি বাংলাদেশের জ্বালানি যেমন, তেমনি জাতীয় নিরাপত্তাকেও হুমকির মুখে ফেলেছে। বাংলাদেশের জনগণকে দারিদ্র্যের মধ্যে আটকে রেখে শিল্প-কৃষি অচল করে, বিদ্যুতের সংকট টিকিয়ে রেখে গ্যাস বা কয়লা রপ্তানিমুখী কোনো চুক্তি কে মানতে পারে? সে জন্যই পথে পথে এই চুক্তির বিরুদ্ধে প্রবল জনমত দেখেছি।
আমরা যেদিন লংমার্চ শুরু করি, তার এক দিন আগে জ্বালানিবিষয়ক সংসদীয় কমিটি উন্মুক্ত খনির পক্ষে সুপারিশ পেশ করে। একদিকে সরকার থেকে বারবার বলা হচ্ছে, কয়লানীতি চূড়ান্ত করার আগে এ বিষয়ে কোনো সিদ্ধান্ত নয়, অন্যদিকে জার্মানি সফর করে তার ভিত্তিতেই উন্মুক্ত খনির পক্ষে প্রচারণা চালাচ্ছে সংসদীয় কমিটি। লংমার্চের অন্যতম দাবিই ছিল, উন্মুক্ত খনন নিষিদ্ধ, এশিয়া এনার্জির বহিষ্কারসহ ফুলবাড়ীর ছয় দফা চুক্তির পূর্ণ বাস্তবায়ন। স্বাধীন বিশেষজ্ঞদের বিশ্লেষণ থেকেই আমাদের এ সিদ্ধান্ত এসেছে। আর সংসদীয় কমিটির সিদ্ধান্ত আসছে কোথা থেকে? উইকিলিকস জানাচ্ছে, তাদের সিদ্ধান্ত আসছে মার্কিন রাষ্ট্রদূতের হুকুম আর বিভিন্ন বিদেশি কোম্পানির তদবির থেকে। উন্মুক্ত খনি হলে ৯০ শতাংশ কয়লা ওঠে ঠিক। কিন্তু কার মালিকানায় এই কয়লা উঠবে? ছয় শতাংশ রয়্যালটি বাদে বাকি কয়লা যদি বিদেশি কোম্পানির মালিকানায় যায়, যদি ৮০ শতাংশ রপ্তানি হয়, যদি বাকি ১৪ শতাংশ তাদের কাছ থেকে আন্তর্জাতিক দামে কিনতে হয়—তাহলে যত বেশি কয়লা উঠবে, ততই তো বাংলাদেশের ক্ষতি। উপরন্তু এ পদ্ধতিতে কয়লা তুললে ১০০ টাকার কয়লা ওঠাতে ৫০০ টাকার ক্ষতি—আবাদি জমি, পানি আর মানুষের।
লংমার্চে এ কথাটাই বারবার এসেছে যে সরকার যখন জনগণের সম্পদ অন্যের হাতে তুলে দেয়, তখন দেশ ও দেশের সম্পদ বাঁচাতে জনগণকেই পাহারাদারের ভূমিকা নিতে হয়। সেই ডাক দিয়েই এই লংমার্চ পথে পথে জনগণের সমর্থন নিয়ে ৩১ অক্টোবর শেষ হয়েছে। ওই দিন ‘সুনেত্র ঘোষণা’য় বলা হয়েছে যে জনগণ ফুলবাড়ীর মতো নেত্রকোনা-সুনামগঞ্জ রশিদপুর অঞ্চলকে দুর্ভেদ্য দুর্গ হিসেবে গড়ে তুলবে, যাতে কোনো বিদেশি কোম্পানি জনগণের সম্পদ লুণ্ঠন করতে আসতে না পারে।
মুক্তিযুদ্ধের আকাঙ্ক্ষা পদদলিত করে ৪০ বছরে দেশে চোরাই টাকার রাজনীতি ও অর্থনীতির দাপট তৈরি হয়েছে। সামরিক বা বেসামরিক আর দ্বিজোটীয় পালাবদলে কমিশনভোগী দখলদারদের মুখই কেবল বদল হয়েছে, জাতীয় স্বার্থবিরোধী তৎপরতার ছেদ ঘটেনি। তারা জনগণের জীবন ও সম্পদ বিপন্ন করেই ক্ষান্ত হয়নি, বাংলাদেশে কমিশনভোগী ও দেশি-বিদেশি দখলদারদের স্থায়ী দখলিস্বত্ব প্রতিষ্ঠার প্রতিযোগিতায় অবতীর্ণ হয়েছে। লংমার্চ থেকে বারবার উচ্চারিত হয়েছে যে এসব দল দেশি-বিদেশি লুটেরা ও সাম্রাজ্যবাদের কাছে মুচলেকা দিতে পারে; কিন্তু জনগণ দাসত্বের মুচলেকা দেয়নি, দেবেও না।
: আনু মুহাম্মদ: অর্থনীতিবিদ ও অধ্যাপক, জাহাঙ্গীরনগর বিশ্ববিদ্যালয়।

নবনির্বাচিত মেয়র এবং প্রধানমন্ত্রীর উপদেশ:

নারায়ণগঞ্জবাসী দ্ব্যর্থহীনভাবে তাঁদের রায় দিয়ে দিয়েছেন। নবনির্বাচিত মেয়র সেলিনা হায়াৎ আইভী দেশবাসীকে জানিয়ে দিয়েছেন, তিনি আওয়ামী লীগের রাজনীতি করবেন; তবে তাঁর এই নতুন দায়িত্ব পালনে তিনি সমগ্র নারায়ণগঞ্জবাসীর মেয়র হয়ে কাজ করবেন। নারায়ণগঞ্জের জনগণের রায় দেখে এবং নবনির্বাচিত মেয়রের বক্তব্য শুনে, আমাদের মনে নতুন আশার সঞ্চার হয়েছে। অতীতে যে আওয়ামী লীগ আমরা দেখেছি, যে আওয়ামী লীগ কোনো এক দিন জনগণের অধিকারের কথা বলত, আইভীর বিজয়ে ও তাঁর আচার-আচরণে আমরা কিছুটা হলেও সেই ঐতিহ্যবাহী আওয়ামী লীগকে খুঁজে পাই। আইভী বলেছেন, তিনি অন্যান্য রাজনৈতিক দল ও ব্যক্তিত্বের সঙ্গে যোগাযোগ রাখবেন। তাঁর এই কথায় আমাদের মনে পুনরায় গণতন্ত্রের ভবিষ্যতের প্রতি বিশ্বাস জাগে। আইভীর বিজয় ভালো মানুষের বিজয় এবং নারায়ণগঞ্জের মানুষ বাংলাদেশের সব মানুষকে জানিয়ে দিয়েছে যে সম্মিলিত প্রচেষ্টা থাকলে, সাহস থাকলে নতুন ধারার রাজনীতির সূচনা করা যায়।
সেলিনা হায়াৎ আইভীর বিজয় আরও বেশি তাৎপর্যপূর্ণ এ কারণে যে, তিনি তাঁর দলীয় সিদ্ধান্ত উপেক্ষা করে এবং গোটা সরকারকে চ্যালেঞ্জ করে জনগণের আস্থা অর্জন করেছেন। যেমনটি করেছিলেন তাঁর বাবা আলী আহাম্মেদ চুনকা। এটা ভেবে দুঃখ লাগে যে বঙ্গবন্ধু চুনকাকে সমর্থন করেননি সেই ১৯৭৪ সালে। আর এবার শেখ হাসিনা সমর্থন দেননি আইভীকে। তবে আমাদের জানানো হয়েছে, শেখ হাসিনা আইভীর জয়ী হওয়ায় খুশি হয়েছেন। যদি হয়ে থাকেন এবং মনেপ্রাণে হয়ে থাকেন, তাহলে ভালো কথা। তবে এই প্রশ্ন জাগে, প্রধানমন্ত্রী নির্বাচনের আগে কেন উপলব্ধি করতে পারেননি যে তাঁর সমর্থিত প্রার্থী শামীম ওসমানের প্রতি বিভিন্ন কারণে মানুষের আস্থা নেই? নারায়ণগঞ্জের সাধারণ মানুষ শুরু থেকেই আইভীর প্রতি তাঁদের সমর্থনের কথা বিভিন্নভাবে ব্যক্ত করে আসছিলেন।
শোনা যায়, খোদ মন্ত্রিসভার অনেক সদস্য আইভীকেই প্রার্থী হিসেবে পছন্দ করেছেন। শেখ হাসিনা এসব বাস্তবতা লক্ষ করেননি। আর করে থাকলেও আমলে নেননি। ফলাফলটা প্রধানমন্ত্রীর জন্য খুব একটা সুখকর হয়নি, হওয়ার কথা নয়। শামীম ওসমানকে তিনি ছোট ভাই হিসেবে দেখেন। সেটা তাঁর ব্যক্তিগত ব্যাপার। কিন্তু রাজনীতিতে ভাই-বোন, আত্মীয়স্বজনের কোনো ভূমিকা থাকে না বা থাকা উচিত নয়। এ কথা আমাদের দেশের রাজনীতিবিদেরা কখনো অনুভব করেছেন? জেনারেল এরশাদ যখন জাতিসংঘে ভাষণ দেন, সেই আশির দশকে; তখন তাঁর পুত্র সেই বিরাট হলে হেঁটে বেরিয়েছে। বেগম খালেদা জিয়ার রাজনীতির আজ এই দুরবস্থার কারণ—তিনি পরিবারতন্ত্রের ঊর্ধ্বে যেতে পারলেন না। আর যখন আমরা দেখি শেখ হাসিনার পরিবারের সদস্য জাতিসংঘে তাঁর বক্তৃতার সময় বাংলাদেশ সরকারের জন্য বরাদ্দ আসনগুলো দখল করে আছেন, তখন গোটা পৃথিবীর সামনে আমাদের মাথা হেঁট হয়ে যায়।
সে যা-ই হোক। মোট কথা হলো, প্রধানমন্ত্রী তাঁর ‘ছোট ভাই’কে নারায়ণগঞ্জের নির্বাচনে সমর্থন করে খুব একটা ভালো করেননি। হ্যাঁ, নির্বাচন যে সুষ্ঠু হয়েছে এবং কোনো গোলযোগ যে হয়নি, তাতে কোনো সন্দেহ নেই। সেনাবাহিনী তলব করা হয়নি এবং তাতেও যে নির্বাচন ভালো হয়েছে, এটা আনন্দের কথা। শামীম ওসমান যেই জঙ্গি হামলার আশঙ্কা করেছিলেন, সেটাও বাস্তবতায় পরিণত হয়নি। তবে এখানে আমাদের মনে রাখতে হবে যে এই নির্বাচন সুষ্ঠুভাবে হওয়ার পেছনে বিশেষ কতগুলো কারণ ছিল: প্রথমত, সেলিনা হায়াৎ আইভীর দৃঢ়তা ও আত্মবিশ্বাস। দ্বিতীয়ত, নারায়ণগঞ্জবাসীর পরিষ্কার রাজনৈতিক ধ্যান-ধারণা। তৃতীয়ত, নির্বাচন কমিশনের যোগ্য নেতৃত্ব দ্বারা নির্বাচন পরিচালনা এবং চতুর্থত, গোটা বাংলাদেশের মিডিয়ার এই নির্বাচনের প্রতি কড়া নজরদারি। আইভীর প্রতিপক্ষ কোনো সুযোগই পাইনি নির্বাচনকে বানচাল করার। আর ফল হলো যে একজন ভালো ও সৎ এবং পরীক্ষিত মানুষ মেয়র নির্বাচিত হয়েছেন।
শেখ হাসিনা ও সেলিনা হায়াৎ আইভী সাক্ষাতে মিলিত হয়েছেন। কিন্তু এই সাক্ষাৎটি যতটা সুন্দর হতে পারত, অর্থবহ হতে পারত, ততটা হয়নি এবং হয়নি এই কারণে যে, প্রধানমন্ত্রী আইভী ও শামীমকে মিলেমিশে কাজ করার পরামর্শ দিয়েছেন। এই পরামর্শদানের ফলে জনমনে বেশ কতগুলো প্রশ্নের উদ্রেক হয়েছে। আইভী নির্বাচিত হয়েছেন। শামীম ওসমান পরাজিত। পৃথিবীর ইতিহাসে এমন কোনো উদাহরণ নেই যে সেই পরাজিত রাজনীতিবিদ বিজয়ী রাজনীতিবিদের সঙ্গে কাজ করার স্বপ্ন দেখেছেন বা সুযোগ পেয়েছেন। পাকিস্তানে ১৯৭০ সালের নির্বাচনের পর জুলফিকার আলী ভুট্টো বিজয়ী বঙ্গবন্ধু শেখ মুজিবুর রহমানকে প্রস্তাব দিয়েছিলেন আওয়ামী লীগ ও পিপলস পার্টি দ্বারা গঠিত একটি কোয়ালিশন সরকারের ব্যাপারে। বঙ্গবন্ধু স্বাভাবিকভাবেই ভুট্টোর এই ভ্রান্ত চিন্তা নাকচ করে দিয়েছিলেন। এখন যখন শেখ হাসিনা চাচ্ছেন, আইভী ও শামীম একসঙ্গে কাজ করুন, তার অর্থ একটাই দাঁড়ায় এবং সেটা হলো, নবনির্বাচিত মেয়রকে হয়তো স্বাধীনভাবে তাঁর দায়িত্ব পালন করতে দেওয়া হবে না। হয়তো আমাদের সবাইকে জানিয়ে দেওয়া হলো যে নির্বাচনের ফলাফল যা-ই হোক না কেন, শামীমকে বাদ দিয়ে কোনো কিছু করা যাবে না। আইভী আমাদের বলেছেন, তিনি সমগ্র নারায়ণগঞ্জের উন্নতি সাধন করবেন, গডফাদারদের কার্যকলাপ বরদাশত করবেন না। সেই কাজগুলো করতে হলে তাঁকে স্বাধীনভাবে তাঁর দায়িত্ব পালন করতে হবে।
নারায়ণগঞ্জের রাজনীতির আবরণে অনেক গডফাদার তাদের অপরাধজগৎ পরিচালনা করে আসছে বহু বছর ধরে। আইভী দৃঢ় থাকলে ওই সব ব্যক্তিকে আইনের হাতে তুলে দেওয়া সম্ভব হতে পারে। প্রধানমন্ত্রী তাঁকে ওসমানের সঙ্গে মিলেমিশে কাজ করতে বলেছেন। তিনি অত্যন্ত ভদ্রভাবে কথাটি শুনেছেন। এখন তাঁর দায়িত্ব হবে প্রতিমুহূর্তে স্মরণে রাখা যে নারায়ণগঞ্জের জনগণ তাঁকে মেয়র পদে নির্বাচন করেছেন, শামীমকে নয়। এবং সেই বাস্তবতাকে উপলব্ধি করেই তাঁকে এগিয়ে যেতে হবে। অপরাধ সিন্ডিকেটগুলো ভাঙতে হবে। চাঁদাবাজ, সে যতই শক্তিশালী হোক, এদের দমন করতে হবে। যেসব তথাকথিত রাজনীতিবিদ স্বয়ং নিজ এলাকার নির্বাচিত সাংসদদের সঙ্গে দুর্ব্যবহার করে, দৈনিক পত্রিকার সম্পাদকের প্রতি হুমকি ছুড়ে মারে, এরা যাতে আর আমাদের জীবনে ফিরে না আসতে পারে, সেই লক্ষ্যে আইভীকে কাজ করতে হবে। নবনির্বাচিত মেয়রের দায়িত্ব হলো নারায়ণগঞ্জের আপামর মানুষের সঙ্গে মিলেমিশে কাজ করা—তাঁর পরাজিত ও বিতর্কিত প্রতিপক্ষের সঙ্গে নয়।
সব শেষে একটি প্রশ্ন, যখন সেলিনা হায়াৎ আইভী প্রধানমন্ত্রীর সঙ্গে দেখা করতে গেলেন, তখন শামীম ওসমানের সেখানে উপস্থিত থাকাটা কি জরুরি ছিল? আরেকটি কথা, প্রশ্ন নয়: একজন ভদ্রলোক ও গুণী ব্যক্তি এস এম আকরাম আওয়ামী লীগ ত্যাগ করে চলে গেলেন। শেখ হাসিনার এ বিষয়ে কোনো প্রতিক্রিয়া হলো কি না, আমরা জানতে পারলাম না। আমরা কি তাহলে ধরে নেব, আওয়ামী লীগে ভালো মানুষের কোনো স্থান নেই? দলের ভবিষ্যতের জন্য এগুলো ভালো নয়।
সৈয়দ বদরুল আহ্সান: সাংবাদিক।
জনাব বদরুল সাহেব, আওয়ামী লীগ বহু আগে থেকেই আকরাম-আইভীদের চেয়ে শামীম/হাজারীদের বেশী পছন্দ করতে শুরু করেছে। নইলে দেশের আজ এই অবস্থা হতো না। আপনারাও অধিকাংশ সময়ই ভুলে যান যে পরিবারের প্রতি নয়, রাষ্ট্র ও জনগনের প্রতি ভালবাসা না থাকলে দেশের উন্নতি দুরাশা মাত্র। আমাদের সামনে ড: মাহাথির, লি কুয়ান ইউ, নেলসন ম্যান্ডেলার মত উদাহরন থাকা সত্বেও আমরা সেগুলোকে গুরুত্ব দিইনি কখনো। যার জন্য চল্লিশ বছরে বাংলাদেশ মালয়েশিয়া বা সিংগাপুরের চেয়ে প্রায় শতাব্দীকাল পিছিয়ে পড়েছে। আজও কি সময় আসেনি যে আপনারা পরিবারতন্ত্রের অভিশাপ থেকে দেশের মানুষকে সজাগ করার চেষ্টা করবেন ? মানুষ যে আপনাদের উপরে অগাধ বিশ্বাস নিয়ে তাকিয়ে আছে ? নারায়নগঞ্জের ঘটনা কি তার ষ্পষ্ট সাক্ষ্য দেয় না ? 
" আরেকটি কথা, প্রশ্ন নয়: একজন ভদ্রলোক ও গুণী ব্যক্তি এস এম আকরাম আওয়ামী লীগ ত্যাগ করে চলে গেলেন। শেখ হাসিনার এ বিষয়ে কোনো প্রতিক্রিয়া হলো কি না, আমরা জানতে পারলাম না। উনার মনের প্রতিক্রয়ার জন্য বেশী গবেষণার দরকার নেই । আমি বলে দিচ্ছি, আপনার প্রেশ্নর উত্তরে উনি বলছেন, " দূ---উ----র বোকা ! এটা কোন প্রশ্ন হল ? " দল ত্যাগ করে চলে যান তারা এরকম ভদ্রলোক ও গুণী ব্যক্তিই হয়ে থাকেন । আসলে যারা যান, তারা না পাবার বেদনায় চলে যান । " 
    নির্বাচন সুষ্ঠু হওয়ার পেছনে যে চারটি কারণ বলা হয়েছে সকলেই এগুলোকেই চিহ্নিত করছেন। আমার প্রশ্ন, বিএনপির প্রার্থী সরে ন দাঁড়ালে সিনারিও কি একই থাকত ? এই উপাদানগুলো তখন কতটা কাজ করত ? এ বিষয়ে কেউ কিছু বলছেন না। তাহলে কি আমার ধারণা ভুল ? 
    আইভী না জিতলে তাকে ব্যবহুত কনডমের মত ছুড়ে ফেলা হত। নারায়নগঞ্জবাসী তাকে রক্ষা করেছে। আশাকরি তিনি দলের চাইতে জনগণের কথা বেশী শুনবেন। 
    আজকের দৈনিক ইত্তেফাকে জনাব গাফফার চৌধুরীকে শামীম ওসমানের নিকট খোলা চিঠিটিতে প্রাপককে পরামর্শ দেয়ার জন্য ধন্যবাদ জানাচ্ছি। কিন্তু অবাক হলাম প্রথম আলো ও ডেইলী ষ্টারের বিরুদ্ধে একজন প্রতিষ্ঠিত ও স্বনামধন্য সাংবাদিকের এহেন মন্তব্যের জন্য।
    বাংলাদেশের মিডিয়া জগতে যে কত ব্যাপক পরিবর্তন হয়েছে তা মনে হয় আপনি সুদূর লন্ডনে বসে অনুধাবন করতে পারেননি। সাংবাদিকেরা প্রেসক্লাবে বসে পেপার না পড়ে এখন বাংলার গ্রাম-গ্রামান্তরে ছড়িয়ে পড়েছেন। নারায়নগঞ্জের ভোট জনতার সাফল্য। সকলের অনুসন্ধিৎসু চোখ, টিভি চ্যানেলের ক্যামেরা আর হাজার হাজার তরুনের হাতে ভিডিও ছবি ধারনের মোবাইল ফোন। বেসরকারী টেলিভিশন গুলির ক্যামেরা-ম্যানেরা ও প্রিন্ট মিডিয়ার সাংবাদিকেরা নারায়নগঞ্জের এই শান্তিপূর্ণ ভোটের সফলতার দাবীদার - নির্বাচন কমিশন বা সরকার নয়। সমগ্র নারায়নগঞ্জের আকাশ তাদের ক্যামেরার লেন্সের আওতাভূক্ত ছিল। যেভাব আপনি শামীম ওসমান ও ডাঃ আইভিকে একত্রে কাজ করার পরামর্শ দিয়েছেন সেভাবে কি শেখ হাসিনা ও খালেদা জিয়াকে পরামর্শ দেয়া যায়না ? আরেকটি কথা ! আজ যে সন্ত্রাসী আগামীতে তিনি মহান নেতা হতে পারেন। দস্যু রতœাকর মহির্ষী বাল্মিকী হয়ে রামায়ন রচনা করেছিলেন। কলি যুগে আপনি কি সেই আশা করেন ? 
    সত্যিকার অর্থে আইভীর বিজয়ে শেখ হাসিনা মনে মনে বিরক্ত! সেটা মুখে যতই ভালো কথা বলুননা কেন, নিতান্ত পাবলিক রায়কে তুড়ি মেরে উড়িয়ে দিতে পারছেন না বলে আমতা আমতা করছেন। 
    আজ ইত্তেফাকে প্রকাশিত বাংলাদেশ বংশোদ্ভূত বৃটিশ নাগরিক মিঃ এ জি চৌধুরীর বাংলা ভাষায় লেখা খোলা চিঠিখানা পড়লাম । তার সব কথাই একপেশে এবং একটি বিশেষ দল, পরিবার ও ব্যক্তিবর্গের প্রতি পক্ষপাতদুষ্ট । আবার তিনি কোন কোন বিশেষ সংবাদপত্র, সম্পাদক ও তার সাংবাদিকদের প্রতি বিদ্বেষপূর্ণ । তার পূর্বেকার পেশা সাংবাদিকতা হলেও বিলেতে এখন তার মূল পেশা কি তা আমার জানা নাই। তিনি মাঝে মধ্যে বাংলাদেশের বিভিন্ন পত্র পত্রিকায় কলাম লেখেন (প্রথম আলো তার লেখা ছাপেন না কেন তা আমার জানা নাই, আর দি ডেইলি স্টারে তো ইংরেজি ভাষায় লিখতে হয়) । তার লেখার বেশীরভাগ বিষয়বস্তু এবং তথ্য বিভিন্ন দেশে বসবাসরত বাংলাভাষাভাষী লোকজনেরা নিজ উদ্যোগে ও নিজ খরচে টেলিফোন করে তাকে জানান। তিনি নিজ থেকে কক্ষনো কাউকে ফোন করেন না । দেশ-বিদেশের ভক্তরা তাকে বিভিন্ন অনুষ্ঠানে অংশগ্রহণ করার জন্য প্লেনের টিকেট পাঠিয়ে দেন এবং প্রতিটি ক্ষেত্রে তিনি অনিচ্ছা সত্ত্বেও ভ্রমণ করেন। তিনি সাধারণতঃ মৃত ব্যক্তিদের স্বাক্ষী মেনে তার কলাম রচনা করেন । এই লেখটিতেও অনেক মৃত ব্যক্তির নাম এসেছে, যেমনঃ- খান সাহেব ওসমান আলী, শামসুজ্জোহা, মোস্তফা সারোয়ার, শহীদ সোহরাওয়ার্দী, বঙ্গবন্ধু শেখ মুজিবুর রহমান, চার্চিল ইত্যাদি । তার সাথে এ সরকারের বিশেষ সখ্যতাও রয়েছে বলে এই লেখা থেকে প্রতীয়মান হয় । প্রবীণ সাংবাদিক জনাব এ বি এম মূসা সম্পর্কে শামীম ওসমানের তাচ্ছিল্যপূর্ণ বক্তব্যে তিনি ব্যথিত হয়েছেন (কিন্তু এই লেখায় তিনি নিজে দি ডেইলি স্টারের সম্পাদক জনাব মাহফুজ আনাম সম্পর্কে অসম্মানজনকভাবে মন্তব্য করেছেন)। জনাব এ বি এম মূসা সম্পর্কে মাননীয় প্রধানমন্ত্রীর তাচ্ছিল্যপূর্ণ উক্তির বিষয়টি তিনি বিশ্বাস করতে পারেন নি (কেননা, এর কোন ভিডিও প্রথম আলো প্রকাশ করেনি, তাই)। সেজন্য, তাৎক্ষনিকভাবে তিনি প্রধানমন্ত্রীর প্রেস সচিবের কাছে থেকে বিষয়টি সম্পর্কে টেলিফোনে জেনেছেন এবং নিশ্চিন্ত হয়েছেন । যদিও প্রেস সচিব তাকে জনাব মূসা সম্পর্কে প্রধানমন্ত্রী উক্ত মন্তব্য করেছেন কিনা তা সুস্পষ্ট করেননি। তিনি বলেছেন “মূসা সাহেব কেন, কোনো প্রবীণ নবীন সাংবাদিক সম্পর্কেই প্রধানমন্ত্রী তাচ্ছিল্যপূর্ণ মন্তব্য করেন না”, যা মোটেও সত্য নয়। । মিঃ চৌধুরীর লেখার সব কথারই জবাব দেয়া সম্ভব । তবে, তার লেখা পড়ে সার্বিকভাবে মনে হয়েছে তিনি একজন গডফাদারকে ভালো মানুষ হওয়ার জন্য উপদেশ দিচ্ছেন । কেননা, এই গডফাদার এভাবে আচরণ করলে সরকার বিব্রত হবে এবং প্রথম আলো ও দি ডেইলি স্টারের মতো পত্রিকাগুলো তার সম্পর্কে বেশী বেশী অতিরঞ্জিত করে লেখার খোরাক পাবে । ফলে, পত্রিকা দুটোর কাটতি অনেক বেড়ে যাবে। এটাতো মিঃ চৌধুরীর কাছে কিছুতেই কাম্য হতে পারে না । 
    জনাব বদরুল আহসান, আপনার চমৎকার লেখার জন্য ধন্যবাদ। নারায়নগঞ্জে নির্বাচন শান্তিপূর্ণ হওয়ার অনেকগুলো কারণ আপনি উল্লেখ করেছেন। তবে, একটি গুরুত্বপূর্ণ কারণ বাদ পড়ে গেছেঃ শেষ মুহুর্তে বিরোধী দলীয় প্রার্থীর প্রতিদ্ধন্ধিতা থেকে সরে পড়া। 
    অনেক খুজেও আমি ইত্তেফাকে লেখা গাফফার চৌধুরীর লেখাটি পাইনি, কেউ লিংকটি জানালে খুশি হবো।
    বিলেতে তিনি আসলেই কি করেন তা যদিও যানি না তবে এটা যানি বৃটেনে সোস্যাল বেনিফিটে ( অসহায়দের দেয়া সামাজিক ভাতা ) থাকা এমনকি ইয়োরোপের মাপকাঠিতেও খুব সহজ । তবে সেটা একটা মিনিমাম আয়, উপরি আয়ের জন্য বেনিফিটের পাশাপাশি লোকে নানা ভাবে অন্য কিছু সাইড ইনকামের জন্য করে থাকেন। কেউ বাসন মাজে, কেউ দোকান পাটে কাজ করে । সেগুলো শারিরিকভাবে শক্ত কাজ, এরুপ কম আয়ের কোন লোক একটি লেখার জন্য যদি এককালিন থোক কিছু পান তবে না করার মনের জোর থাকার কথা নয়। আগে যখনই ওনার লেখা পড়েছি আমার মনে হয়েছে উনি আওয়ামী লীগের কোন গনসংযোগ কর্মচারি, কখনো মনে হয়নি কোন পেশাদার সাংবাদিকের লেখা পড়ছি । 
    ধন্যবাদ জনাব সৈয়দ বদরুল আহসান, "এখন যখন শেখ হাসিনা চাচ্ছেন, আইভী ও শামীম একসঙ্গে কাজ করুন, তার অর্থ একটাই দাঁড়ায় এবং সেটা হলো, নবনির্বাচিত মেয়রকে হয়তো স্বাধীনভাবে তাঁর দায়িত্ব পালন করতে দেওয়া হবে না। হয়তো আমাদের সবাইকে জানিয়ে দেওয়া হলো যে নির্বাচনের ফলাফল যা-ই হোক না কেন, শামীমকে বাদ দিয়ে কোনো কিছু করা যাবে না।" কথাগুলো এর চেয়ে আর পরিষ্কার করে বলা যেতোনা। শেখ হাসিনা যে শক্তির মদমত্ততায় জনগনের বিপক্ষে দাঁড়াচ্ছেন (দয়া করে কেউ এর এই অর্থ করবেন না যে খালেদা-এরশাদ জনগনের পক্ষের শক্তি) একথা মানুষ এদ্দিন ভদ্রতা করে বলেনি, কিন্তু এবার তো মুখ খুলছে। শামীম ওসমান-তাহের-মুজিব ফকির দিয়ে শেখ হাসিনার দিন যাবেনা। মমতাদি-মনমোহন সিংজিকে দিয়েও নয়। 
    শেখ হাসিনা ,খালেদা জিয়ার গদি নড়েচরে ,সেলিনা হায়াৎ আইভীরা আসছে ধীরে ধীরে । 
    আওয়ামিলিগ অনেকদিন ধরেই হাজারী- শামীমদের উপর নির্ভরশীল, এধরনে লোকের তাদের বড়প্রয়োজন, কারন তাদের গনতন্ত্রের মূলকথা ঠেংগানিদিয়ে গণমত পক্ষে আনা। নরসিংদির অবস্থা তাই বলে। আমার ভয় নারয়ন গঞ্জে আরেক নরসিংদির
    অবতারনা ঘটবে! সাবধান! 
    ঝকঝকে হাসির মেয়ে আইভির গনভবনে ম্রিয়মান হাসিই বলে দিচ্ছিলো "জনগনের" কথা শোনার কী সবক তাকে দেয়া হয়েছে। 
    আইভি আপা আপনি ভুলে যাইয়েনা নিরীহ গরীব দু;খী মানুষের কথা । যাদের ভোট না পেলে আপনাকে আজ শেখ হাসিনা উপদেশ দিতেন না । আর একটি কথা বলব আপনাকে কিক্তু শুদু আওয়ামী লীগ এর লোকজন ভোট দেয়নাই । আর কেউ দিয়েছে ............. 
শামীম ওসমানের সঙ্গে আমার রাজনীতি করা সম্ভব নয়:
এস এম আকরামের জন্ম ১৯৩৯ সালে, নারায়ণগঞ্জে। পড়াশোনা করেছেন হাজী ইব্রাহিম আলমচান উচ্চবিদ্যালয়, জগন্নাথ কলেজ ও ঢাকা বিশ্ববিদ্যালয়ে। রাষ্ট্রবিজ্ঞানে স্নাতকোত্তর ডিগ্রি নেওয়ার পর ১৯৬৩ সালে তিনি পাকিস্তান সুপিরিয়র সার্ভিসে যোগ দেন। ১৯৯৪ সালে অতিরিক্ত সচিব থাকাকালে সরকারি চাকরি থেকে অকালীন অবসর নেন। ১৯৯৫ সালে আওয়ামী লীগে যোগ দিয়ে রাজনীতিতে সক্রিয় হন। ১৯৯৬ সালের নির্বাচনে তিনি নারায়ণগঞ্জ-৫ আসন থেকে সাংসদ নির্বাচিত হন। ২০০১ সালের নির্বাচনে বিএনপির বিজয়ের পর এস এম আকরাম নারায়ণগঞ্জে দলকে সংগঠিত করেন। সম্প্রতি দল থেকে পদত্যাগের আগ পর্যন্ত তিনি নারায়ণগঞ্জ জেলা আওয়ামী লীগের আহ্বায়ক ছিলেন। সর্বশেষ নারায়ণগঞ্জ সিটি করপোরেশন নির্বাচনে তিনি দলের সিদ্ধান্ত উপেক্ষা করে ডা. সেলিনা হায়াৎ আইভীকে সমর্থন করেন এবং তাঁর নির্বাচনী কার্যক্রম পরিচালনায় গঠিত সম্মিলিত নাগরিক পরিষদের সভাপতির দায়িত্ব পালন করেন।
সাক্ষাৎকার নিয়েছেন হারুন আল রশিদ
প্রথম আলো : নারায়ণগঞ্জ সিটি করপোরেশন নির্বাচনে সেলিনা হায়াৎ আইভীর বিজয়ে আপনার অগ্রণী ভূমিকা ছিল। কিন্তু বিজয়ের পরই দল থেকে পদত্যাগ করলেন কেন?
এস এম আকরাম : কোনো আবেগ নয়, পরিকল্পিতভাবেই আমি পদত্যাগ করেছি। পদত্যাগের জন্য একটি সুবর্ণ সময় খুঁজে বেড়াচ্ছিলাম। আইভীর বিজয়ের মাধ্যমে আমি সেই সময়টি খুঁজে পেয়েছি। সে জন্য বেশ আগে থেকেই প্রস্তুতি নিই। ১৫ অক্টোবর পদত্যাগপত্রের খসড়া তৈরি করে পকেটে রেখে দিয়েছিলাম। ২৭ অক্টোবর কিছুক্ষণের জন্য নারায়ণগঞ্জ থেকে ঢাকায় উত্তরার বাসায় ছুটে যাই। সেখানে পদত্যাগপত্রটি কম্পিউটারে কম্পোজ করি। তারপর সেটি আবারও পকেটে পুরে নিই। ৩১ অক্টোবর তা আনুষ্ঠানিকভাবে জানিয়ে দিই।
পদত্যাগের কারণ, ২০০৮ সালের পরই আমি দল থেকে প্রায় বিচ্ছিন্ন ছিলাম। আওয়ামী লীগ ক্ষমতায় আসার পর থেকেই জেলায় দলের সাংগঠনিক তৎপরতা থেমে যায়। নারায়ণগঞ্জ সিটি করপোরেশন নির্বাচনকে কেন্দ্র করেই আবার সাংগঠনিক তৎপরতা শুরু হয়। এখন মনে হচ্ছে, নারায়ণগঞ্জের রাজনীতিতে আমাকে আওয়ামী লীগের আর প্রয়োজন হবে না। জেলার নেতৃত্ব শামীম ওসমানের কাছে যাবে। সে জন্য ভাবলাম, আগেই সরে দাঁড়ানো ভালো। কারণ, আমার পক্ষে শামীম ওসমানকে সঙ্গে নিয়ে রাজনীতি করা সম্ভব নয়।
প্রথম আলো : স্থানীয় কর্মীদের মতে, কেন্দ্রীয় নেতৃত্ব আপনাকে সঠিকভাবে মূল্যায়ন করেনি। সে জন্যই আপনি অভিমান করে সরে দাঁড়ানোর সিদ্ধান্ত নিয়েছেন?
এস এম আকরাম : নারায়ণগঞ্জ সিটি করপোরেশন নির্বাচনে মেয়র পদে প্রতিদ্বন্দ্বিতা করার জন্য আমিও মনোনয়নপত্র জমা দিয়েছিলাম। নির্বাচনে কে প্রার্থী হবেন, তা নির্ধারণের জন্য সেলিনা হায়াৎ আইভী ও শামীম ওসমানকে ঢাকায় ডেকে নেন প্রধানমন্ত্রী। কিন্তু আমাকে তিনি ডাকেননি। হতে পারে, প্রার্থী হিসেবে তিনি আমাকে যোগ্য মনে করেননি। এই অবস্থায় একদিন দলের সভাপতিমণ্ডলীর একজন সদস্য ফোন করে আমাকে জানালেন, নেত্রী আমাকে নির্বাচন থেকে সরে দাঁড়াতে বলেছেন। তিনি আমাকে জানান, শামীম ওসমানই দলীয় সমর্থন পেতে যাচ্ছেন। সুতরাং আইভীকেও সরে দাঁড়াতে হবে। আমার সঙ্গে যখন কথা হচ্ছিল, তখন ওই নেতা জানান, আইভীকে তিনি টেলিফোনে পাচ্ছেন না। যে কারণে প্রধানমন্ত্রীর নির্দেশ তাঁর কাছে পৌঁছানো যাচ্ছিল না। পরে তিনি আইভীকে টেলিফোনে পেয়েছিলেন কি না, তা আমার জানা নেই। এমন আরও অনেক ঘটনার মধ্য দিয়ে আইভী নির্বাচনে জিতলেন। প্রধানমন্ত্রী তাঁকে গণভবনে ডেকে নিলেন, ডেকে নিলেন শামীম ওসমানকেও। এবারও আমাকে ডাকা হয়নি। সুতরাং দলের এমন কর্মকাণ্ডে আমি বেদনাহত হব, এটাই স্বাভাবিক। এরপর আমি ধরে নিতেই পারি, নারায়ণগঞ্জের রাজনীতিতে আমাকে আর আওয়ামী লীগের প্রয়োজন নেই।
প্রথম আলো : সিটি করপোরেশন নির্বাচনে আপনিও মনোনয়নপত্র জমা দিয়েছিলেন। সরে দাঁড়ালেন কেন?
এস এম আকরাম : বেশ কিছু কারণ আছে। প্রথমত, দলীয় প্রধানের নির্দেশ। দ্বিতীয়ত, আমি সরে না দাঁড়ালে প্রার্থী হিসেবে বিএনপির তৈমুর আলম খন্দকার এগিয়ে থাকতেন। কারণ, বন্দর এলাকায় (নারায়ণগঞ্জ-৫) আইভী যে পরিমাণ ভোট পেয়েছেন, সেই ভোট আমার মার্কায় চলে যেতে পারত। আমার আশঙ্কা হচ্ছিল, আমি প্রার্থী থাকলে আমরা তিনজনই হেরে যাব। উল্টো জিতে যাবেন তৈমুর আলম। কিন্তু আমি দলের জেলা কমিটির আহ্বায়ক, অথচ আমার কারণে দল হেরে যাবে, এটা আমার পক্ষে মেনে নেওয়া সম্ভব ছিল না।
প্রথম আলো : নির্বাচনে সেলিনা হায়াৎ আইভীকে সমর্থন দিলেন কেন?
এস এম আকরাম : শামীম ওসমান ২০০১ সালে নারায়ণগঞ্জ আওয়ামী লীগকে অরক্ষিত রেখে দেশ ছেড়ে পালিয়ে যান। ২০০৭ সালের বাতিল হয়ে যাওয়া নির্বাচনের আগমূহূর্তে তিনি দেশে ফিরে দলীয় মনোনয়ন পান। শেষ পর্যন্ত নির্বাচন হলো না। নতুন করে তত্ত্বাবধায়ক সরকার দায়িত্ব গ্রহণ করার সঙ্গে সঙ্গে তিনি আবারও পালিয়ে যান। যদিও দল ক্ষমতায় আসার পর তিনি অনেকটা বীরের বেশে দেশে ফেরেন। কিন্তু আমার কাছে মনে হয়েছিল, তিনি জিততে পারবেন না। আমি নিশ্চিত ছিলাম, আমি সমর্থন দিলে আইভী জিতবেন। সংগত কারণে তাঁকেই সমর্থন দিলাম। তা ছাড়া, পদত্যাগের আগে দলের জন্য কিছু একটা করার বাসনা থেকেই আইভীকে সমর্থন দিই।
প্রথম আলো : ছিলেন সরকারি কর্মকর্তা। রাজনীতিতে এলেন কীভাবে?
এস এম আকরাম : ১৯৯৪ সালে আমি সরকারের অতিরিক্ত সচিব ছিলাম। আমার অবসরে যাওয়ার তখনো দুই বছর বাকি। ক্ষমতায় বিএনপি। আমি বুঝতে পারলাম, অবসরে যাওয়ার আগে অন্তত আমার কোনো পদোন্নতি হবে না। কারণ, বিএনপি আমাকে আওয়ামী লীগের সমর্থক হিসেবে চিহ্নিত করেছে। তাই দুই বছর আগেই চাকরি থেকে অবসর নিই। তারপর স্থানীয় আওয়ামী লীগের নেতাদের অনুরোধেই আওয়ামী লীগে যোগদান করি। সব শেষে দলীয় প্রধানের অনুরোধে ১৯৯৬ সালে সংসদ নির্বাচন করেছি এবং জিতেছি। বলা যায়, প্রধানমন্ত্রী শেখ হাসিনার পরামর্শে আমার রাজনীতিতে আসা এবং তিনিই আমাকে সংসদ নির্বাচনে অংশ নেওয়ার সুযোগ করে দেন।
প্রথম আলো : ২০০৮ সালের নির্বাচনে আপনি মনোনয়ন পেলেন না কেন?
এস এম আকরাম : ২০০৮ সালের সংসদ নির্বাচনে আওয়ামী লীগ থেকে শুরুতে আমাকেই মনোনয়ন দেওয়া হয়েছিল। পরে ক্ষমতা নিশ্চিত করতে কিংবা হতে পারে নির্বাচনের কৌশল হিসেবে বন্দর এলাকা থেকে জাতীয় পার্টির নাসিম ওসমানকে মহাজোটের মনোনয়ন দেওয়া হয়। তখন মনোনয়ন পাওয়ার জন্য নাসিম ওসমানের পক্ষে জাতীয় পার্টির নেতারা যে পরিমাণ চেষ্টা-তদবির করেছিলেন, আমার পক্ষে জেলা আওয়ামী লীগের নেতারা তা করেননি। যে কারণে আমি মনোনয়ন পাইনি। দুঃখজনক হলো, আমি যে মনোনয়ন পাচ্ছি না, বা নাসিম ওসমানের জন্য আমাকে যে আসনটি ছেড়ে দিতে হবে, দল বা দলের শীর্ষস্থানীয় নেতারা একবারও সে বিষয়টি আমাকে জানানোর প্রয়োজন বোধ করেননি।
প্রথম আলো : ২০০১ সালের নির্বাচনে আওয়ামী লীগের পরাজয়ের পর দলের অবস্থা কেমন ছিল?
এস এম আকরাম : নারায়ণগঞ্জে আওয়ামী লীগ প্রায় নেতৃত্বশূন্য হয়ে পড়ে। স্থানীয় সাহসী কিছু নেতা-কর্মীকে নিয়ে আমিই প্রায় আট বছর দলকে আগলে রেখেছিলাম। ২০০৫ থেকে ২০০৮ পর্যন্ত এই জেলায় সব আন্দোলন-সংগ্রামই আমার নেতৃত্বে হয়েছিল। নারায়ণগঞ্জ জেলা আওয়ামী লীগের সর্বশেষ সম্মেলন হয়েছিল ১৯৯৮ সালে। তখন নাজমা রহমানকে জেলার সভাপতি এবং শামীম ওসমানকে সাধারণ সম্পাদকের দায়িত্ব দেওয়া হয়। ২০০১ সালের সংসদ নির্বাচনের দিন দল হেরে যাচ্ছে বুঝতে পেরে শামীম ওসমান সেদিন রাতেই এলাকা ছেড়ে পালিয়ে যান। পরে শুনেছি, তিনি দেশ ছেড়ে পালিয়ে গেছেন। বিএনপি ক্ষমতায় আসার পর সভাপতি নাজমা রহমানও এলাকায় আসা বন্ধ করে দেন। তাঁর আশঙ্কা, বিএনপির কর্মীরা তাঁকে অপদস্থ করতে পারে। সে জন্য তিনি ঢাকার সোহাগ কমিউনিটি সেন্টারে জেলা আওয়ামী লীগের সভা আয়োজন করে বেশ আলোচিত হন। এসব ঘটনার মধ্য দিয়ে তখন নারায়ণগঞ্জে আওয়ামী লীগের সাংগঠনিক অবস্থা ছিল খুবই নাজুক। তখন অনেকটা বাধ্য হয়েই দলের প্রধান শেখ হাসিনা নারায়ণগঞ্জের জেলা কমিটি ভেঙে দেন এবং আমাকে ডেকে জেলার আহ্বায়কের দায়িত্ব নেওয়ার অনুরোধ জানান। দলীয় প্রধানের অনুরোধ মানেই নির্দেশ, আমি তাঁর অনুরোধে রাজি হয়ে যাই। এর পর থেকে ২০০৮ পর্যন্ত সক্রিয়ভাবেই দায়িত্ব পালন করেছি।
প্রথম আলো : নারায়ণগঞ্জের রাজনীতিতে সেলিনা হায়াৎ আইভীর উত্থানকে আপনি কীভাবে দেখছেন? স্থানীয় নেতা-কর্মীদের মতে, তাঁর উঠে আসার পেছনে আপনার অবদানই বেশি।
এস এম আকরাম : ২০০২ সালে সভানেত্রী শেখ হাসিনার পরামর্শেই আমরা পৌর নির্বাচনে সেলিনা হায়াৎ আইভীকে মনোনয়ন দেওয়ার সিদ্ধান্ত নিই। দলের অবস্থা তখনো ভঙ্গুর। মূলত পৌর নির্বাচনের মধ্য দিয়েই জেলার রাজনীতিতে আওয়ামী লীগ ঘুরে দাঁড়ায়। অথচ এর আগ পর্যন্ত বিএনপির সন্ত্রাসীদের ভয়ে জেলায় আওয়ামী লীগের নেতাদের একসঙ্গে বসে বৈঠক করার সাহস ছিল না। আমার মনে আছে, পৌর নির্বাচনের তফসিল ঘোষণার পর জেলার নেতাদের আমার বাসায় আসার অনুরোধ করেছিলাম। অনেকেই ভয়ে আসেননি। শেষে জামতলায় এক ব্যবসায়ীর বাসায় আমরা বৈঠক করি। সেখানেই আমরা সেলিনা হায়াৎ আইভীকে পৌর নির্বাচনে চেয়ারম্যান পদে মনোনয়ন দেওয়ার সিদ্ধান্ত নিই। আইভী এর কিছুদিন আগে নিউজিল্যান্ড থেকে দেশে ফিরেছেন মাত্র। নির্বাচন করার ব্যাপারে তাঁর আগ্রহও ছিল। সেই নির্বাচনে বর্তমান শহর আওয়ামী লীগের সভাপতি আনোয়ার হোসেনও প্রার্থী হওয়ার আকাঙ্ক্ষা প্রকাশ করেছিলেন। সদ্য শেষ হওয়া নারায়ণগঞ্জ সিটি করপোরেশন নির্বাচনে তিনি আইভীর প্রধান নির্বাচনী এজেন্ট হিসেবে দায়িত্ব পালন করেছেন অত্যন্ত সততার সঙ্গে। যা হোক, পৌর নির্বাচনে আইভী জেতার পর থেকেই নারায়ণগঞ্জের রাজনীতিতে আওয়ামী লীগ সক্রিয় হতে শুরু করে। সব শেষে তিনি যোগ্য প্রার্থী হিসেবেই সিটির মেয়র হলেন।
প্রথম আলো : আহ্বায়ক থাকা অবস্থায় জেলার সম্মেলন করেননি কেন?
এস এম আকরাম : ১০ বছরেও জেলার জন্য দলকে একটি পূর্ণাঙ্গ কমিটি দিতে পারিনি, এটা আমার ব্যর্থতা। সম্মেলন করতে কেন্দ্রের অনুমোদন লাগে। আমি বেশ কয়েকবার চেষ্টা করেছি। দিনক্ষণও ঠিক ছিল। কিন্তু কেন্দ্রের অনুমোদন না পাওয়ায় আমি সম্মেলন করতে পারিনি।
প্রথম আলো : কেন্দ্র কেন অনুমোদন দেয়নি?
এস এম আকরাম : কেন্দ্র থেকে বারবারই বলা হয়েছে, শামীম ওসমানকে সাধারণ সম্পাদক রেখে আমি যেন সভাপতি হই। আমি এই প্রস্তাবে রাজি ছিলাম না। আমরা অনেকেই জানি, গণতান্ত্রিক পদ্ধতিতে সম্মেলন হলে শামীম ওসমান সাধারণ সম্পাদক নির্বাচিত হবেন না। কারণ, বর্তমানের নারায়ণগঞ্জ আওয়ামী লীগের নেতা-কর্মীরা সুস্থ ধারার রাজনীতি প্রতিষ্ঠা করতে আগ্রহী। সম্ভবত সে জন্যই কেন্দ্র সম্মেলনের অনুমোদন দেয়নি। তবে জেলার অন্যান্য কমিটি আমরা ঠিকই করতে পেরেছি।
প্রথম আলো : সরকারের একজন প্রতিমন্ত্রী বলেছেন, অনেক যোগ্য নেতা থাকা সত্ত্বেও আপনাকে জেলার আহ্বায়ক করা হয়েছে।
এস এম আকরাম : পরিবেশ ও বন প্রতিমন্ত্রী হাছান মাহমুদ একটি জাতীয় দৈনিককে এ কথা বলেছেন। তিনি বলেছেন, দল থেকে আমাকে নাকি অনেক মূল্যায়ন করা হয়েছে। নারায়ণগঞ্জে অনেক বড় বড় নেতা থাকা সত্ত্বেও আমাকে দলের আহ্বায়ক করা হয়েছে। কিন্তু আমার প্রশ্ন হলো, এ ধরনের মন্তব্য করার অধিকার হাছান মাহমুদকে কে দিয়েছে? তিনি কি দলের নীতিনির্ধারক? দলের শীর্ষ কোনো নেতা এমন মন্তব্য করলে মেনে নেওয়া যেত। তাঁর এ ধরনের বক্তব্য অনধিকার চর্চা বলেই মনে করি।
২০০১ সালের নির্বাচনের পর নারায়ণগঞ্জ আওয়ামী লীগের বড় নেতারা কোথায় ছিলেন! সবাই যে পালিয়ে ছিলেন, তা প্রতিমন্ত্রীর অজানা থাকার কথা নয়।
প্রথম আলো : আওয়ামী লীগ ছেড়েছেন। রাজনীতি ছাড়বেন কি না?
এস এম আকরাম : আমি আওয়ামী লীগ ছেড়েছি। ব্যাপারটা এমন নয় যে, আমি পদত্যাগপত্র জমা দিয়েছি, কারও অনুরোধে সেটি প্রত্যাহার করে নিলাম। তবে আওয়ামী লীগ ছাড়লেও রাজনীতি ছাড়ছি না। একটি কথা বলব, আমি কোনো কিছু পাওয়ার জন্য আওয়ামী লীগ করিনি। আমি যখন দলে যোগ দিই, আওয়ামী লীগ তখন বিরোধী দলে। আর আজ আমি যখন আওয়ামী লীগ ছাড়ছি, তখন দল ক্ষমতায়। আমি দল ছাড়লেও রাজনীতি ছাড়ছি না। নারায়ণগঞ্জ সিটি নির্বাচনকে কেন্দ্র করে আমরা যে সম্মিলিত নাগরিক পরিষদ গঠন করেছি, তা জিইয়ে রাখব। বলা যায়, আমাদের কাজ শুরু হলো। প্রয়োজনে সারা দেশেই আমাদের কার্যক্রম চলবে। এই সংগঠন জাতির বিবেক হিসেবে কাজ করতে পারে।
প্রথম আলো : আপনাকে ধন্যবাদ।
এস এম আকরাম : ধন্যবাদ।
পাঠকের মন্তব্য
﻿    নারায়ণগঞ্জ সিটি নির্বাচনকে কেন্দ্র করে আমরা যে সম্মিলিত নাগরিক পরিষদ গঠন করেছি, তা জিইয়ে রাখব। বলা যায়, আমাদের কাজ শুরু হলো। প্রয়োজনে সারা দেশেই আমাদের কার্যক্রম চলবে। এই সংগঠন জাতির বিবেক হিসেবে কাজ করতে পারে।
    এস এম আকরামের সংগঠনের কাজের সাথে আমরা একমত পোষন করছি। 
    ভালো কাজ করেছেন। শামীম ওসমানের মত খারাপ লোকের সাথে না চলাই ভালো। 
    আপনার মত যদি শীর্ষস্থানীয় নেতা -নেত্রীরা বলতে পারতেন, " শামীম ওসমানকে রাজনীতিতে স্থান দেওয়া সম্ভব নয়"। তবে দেশের সাধারন মানুষ অনেক খুশি হত ।সময়ের সাহসী পদক্ষেপ নেবার জন্য আপনাকে অভিবাদন । 
    এমন সিদ্দান্ত সব রাজনইতিকের নেওয়া উচিত ।
    জনাব আকরাম সাহেবকে আমাদের অসংখ্য ধন্যবাদ। প্রকৃতপক্ষে এ রকম নেতার জন্যই আওয়ামী লীগ টিকে আছে। নইলে অধিকাংশ নেতা-নেত্রীই আর মানুষের মধ্যে আগ্রহ জাগানোর মত অবস্থানে নেই। দেশের বর্তমান রাজনীতির হাল ফেরাতে আকরাম সাহেবের মত মানুষেরই আজ বড় প্রয়োজন। কিন্তু দেশের মানুষ সেটা কি উপলব্ধি করতে পারছে? দু:খ সেখানেই। 
    যারা সারা জীবন "ওসমানী শাসন" চায়, তারা কি ভাবে আপনাকে নিয়ে পথ চলবে, সেটাই তো মাথায় আসে না আমার..................
    আমার request আপনি রাজনীতি করেন বা না করেন, মানুষের সেবা চালিয়ে যাবেন, আমাদের এখন সবচেয়ে দরকার ভাল" মানুষদের সংগ, তাদের উপদেশ.........এবং তাদের মেধার distribution জনগনেরপতি ভালবেসে....... 
    আমাদের এই দেশে ত্যাগী নেতাদের কোন মূল্যায়ান নাই। আছে কেবল শামীম ওসমানের মত সন্ত্রাসীদের মূল্যায়ন । যার কারণে তারা দল থেকে নির্বাচন করার নমিনেশন পাই। এইজে্য তো দেশের রাজনীতির গুণগত কোন পরিবর্তন পরিলক্ষিত হচ্ছেনা। 
    বিএনপির সময়ে যেখানে ঢাকার বাইরে আওয়ামী লীগের রাজনীতি প্রায় নিষিদ্ধ ছিল, কেন্দ্রেীয় নেতাদের মিথ্যা মামলায় রিমান্ড ছিল নিত্য ব্যাপার সেখানে আকরাম রাজনীতি করেছেন। আমরা চাই না এরকম সাহসী ও সৎ মানুষকে রাজনীতি থেকে হারতে। 
    শুধু শামীম ওসমান নয়, শেখ হাসিনার সাথেও রাজনীতি করা সম্ভব নয়। প্রধানমন্ত্রী দুষ্টকে পালন, আর শিষ্টকে দমন করেছেন। 
    ভালো মন্দ এক সাথে বসবাস করতে পারে না। 
    ত য় আমলিগ কন আর বিনপি কন গাগড়া (নন sence) মাসতান না হলে দলে র কদর পা ওয়া য়ায় না । 
    এস,এম অাকরাম শামীম ওসমানের সাথে অাপনার রাজণীতি করা সম্ভব না হলে প্রধানমন্ত্রীর কিছু যাবে অাসবে না। অার অাপনারা যারা অাওয়ামীলীগ করেন দল অাপনাদের মূল্য সা দিলেও দুদিন পর অাপনারাই অাবার নেত্রীর দ্বারস্ত হবেন। যেই অাইভী প্রধানমন্ত্রীর সাথে দেখা করার জন্য সময় চেয়ে পাননি সেবি অাইভী নির্বাচনে জয়ের পর অাবার দেখা করতে গেছেন। অাইভী জনগণকে শুরুতেই অবমূল্যায়ন করলেন। দল হিসাবে নয় ব্যক্তি হিসাবে ভোট পেয়ে জিতেই অাবার হাসিনার সাথে দেখা করলেন জনগণের সাথে জনসংযোগ না করে। অার এস,এম অাকরাম সাহেব অাপনি জেলা অাওয়ামীলীগের অাহবায়ক হয়েছেন অাপনাকে কিন্তু প্রধানমন্ত্রী ডাকেন নি ডেকেছেন শামীম ওসমানকে।তাহলে বুঝেন প্রধানমন্ত্রী সন্ত্রাসকে ডেকেছেন,সন্ত্রাসকে সমর্থন দিঢেছেন কিন্তু অাপনাকে বা জনগণকে সমর্থন দেন নি। 
    আমরা দেশে এরকম লক্ষ লক্ষ আকরাম চাই। আপনি এগিয়ে যান। দল আপনাকে আবার মূল্যায়ন করবে আগামী নির্বাচনে ৪১টা সিট পাওয়ার পর। 
    পদত্যাগের কারণ হিসেবে আলোচনার প্রথমে উনি বলেছেন: ওনাকে অনেক কিছুতেই ডাকা হয়নি, নির্বাচনে ওনাকে মনোনয়ন দেওয়া হয়নি। আলোচনার শেষের দিকে উনি বলেছেন: উনি কোন কিছুর লোভে আওয়ামীলীগ করেননি। ব্যাপারটা স্ববিরোধী বলে মনে হল। 
    নারায়ণগঞ্জের অধিবাসী হবার কারনে ছোট বেলা থেকেই শামীম ভাইকে একদম কাছ থেকে চিনি। কিন্তু এখানে ওনেকেই আছেন যারা শামীম ওসমানের ব্যাপারে ভাল করে জানেন না ! নারায়ণগঞ্জের বহু চাঁদাবাজি ও খুনের ঘটনায় উনি ও উনার কর্মী-প্রধানরা জড়িত। তবে উনি সন্ত্রাস-তোষন করেন এটা যেমন ঠিক তেমনই এটাও ঠিক আওয়ামি লীগের হয়ে নিজে অস্ত্র হাতে নিয়ে ময়দানে নামতে তিনি বা তার কর্মীসংগঠন দেশের আইনকেও তোয়াক্কা করে না ! তার দাপটে অনেককাল নারায়ণগঞ্জ বি এন পি শূন্য ছিল আর সেজন্যেই একটা সময় ছিল যখন নারায়ণগঞ্জের লাখ লাখ আওয়ামী লীগারও তার পক্ষে ছিলেন। তখন তার কর্মীসংগঠন এত সক্রিয় এবং ব্যাপক ছিল যে তিনি রীতিমত খালেদাকেও নারায়ণগঞ্জে নির্বাচনী জনসভা না করার জন্য প্রত্যক্ষ-হুমকি দিতেন! উনি যখন নারায়ণগঞ্জ-৪ এর এম পি ছিলেন তখন নারায়ণগঞ্জ-৪ তো অনেক দূরের কথা গোটা নারায়ণগঞ্জের (নারায়ণগঞ্জ-১,২,৩,৪,৫) কোথাও স্বয়ং খালেদা জিয়াও আসতে পারতেন না তার নির্বাচনী প্রচারের জন্য জনসভা করতে ! আর তাই হয়তো মাননীয় প্রধানমন্ত্রীও তাকে এত গুরুত্ব দেন! শামীম ওসমানের ব্যাপারে আরও ভাল করে জানতে এই ওয়েব সাইটে ক্লিক করুন।
    সৎ ও যোগ্য ব্যক্তিদের গুরুত্বপূর্ণ পদ থেকে প্রস্থান প্রধান রাজনীতি দলের জন্য অশুভ বার্তা। 
    জনাব আকরাম সাহেব আপনার ভাবনাকে সম্মান জানিয়ে বলিতেছি. আপনি যে রাজনীতির কথা বলিতেছেন সেই রাজনীতির জন্য প্রয়োজন উপযুক্ত শিক্ষিত আর আধুনিক চিন্তাধারার মানুষ . যাহা আপনি আগামী ৫-১০-২০ বত্সরে এই দেশে পাইবেন না. আপনি শামিম উসমানের বিরুধিতা করিতে পারেন কিন্তু তাহার মত লোকেরাই দল কে জীবিত রাখিতে পারে. আপনি বর্তমান আওয়ামী লীগের বা বিএনপি এর বর্তমান নেতাদের ভালো নজরে দেখিলে বুজিবেন. আপনাদের মত ভালো লোক যাহারা রাজনীতিকে নোংরামি আর পারিবারিক তুষামূদির কবল থেকে বাহির করিবার চেষ্টা করিয়াছে তাহাদের পরিনতি আপনার চোখের সামনে বিদ্যামান . আওয়ামী বিএনপি এর সংস্কার বাদীদের আজকের অবস্থান আমার এই বক্তব্যের যথাত্ততা প্রমান করিবে. 
    আওয়ামী লীগের বড় নেতারা বলবে "আওয়ামী লীগে একটা বট বৃক্ষ ,,,, বট গাছের এক টা পাতা ঝরে গেলে বট বৃক্ষ কিছও য়া্য আসে না"। ,,,,,,,,,,,,এস এম আকরাম আপনাকে ধন্যবাদ। 
    দেশের রাজনীতির এখনকার প্রেক্ষাপটে আকরাম সাহেবের মত নেতা যত বেশী রাজনীতিতে জড়িত হবেন ততই আমাদের মংগল। নাহলে শুন্যস্তানগুলো পুরন হবে শামীম,তাহের,জয়নাল আবেদীন, জয়নাল হাজারীর মতো নেতা নামধারী দুর্বৃত্তদের দিয়া। 
তবে উনি (শামীম ভাই) সন্ত্রাস-তোষন করেন এটা যেমন তেমনই এটাও ঠিক আওয়ামি লীগের হয়ে নিজে অস্ত্র হাতে নিয়ে ময়দানে নামতে তিনি বা তার কর্মীসংগঠন দেশের আইনকেও তোয়াক্কা করে না ! এটা ঠিক না 
	তবে উনি (শামীম ভাই) সন্ত্রাস-তোষন করেন এটা যেমন তেমনই এটাও ঠিক আওয়ামি লীগের হয়ে নিজে অস্ত্র হাতে নিয়ে ময়দানে নামতে তিনি বা তার কর্মীসংগঠন দেশের আইনকেও তোয়াক্কা করে না ! @:::--- এটা ঠিক না । ভাই নারায়ণগঞ্জ-১,২,৩,৪,৫ আসনে জয় মানে বাংলাদেশ জয় নয় ,,,,,,,,,,, 
    @Joy: আমিও নারায়ণগঞ্জ থাকি। ধন্যবাদ জানাই আপনাকে এরকম একটি সত্য ও নিরপেক্ষ মন্তব্য প্রকাশের জন্য।
    @SyedMRahaman: আমি আপনার অসন্তোষের কোন কারন তো দেখতে পাচ্ছিনা। উনি কোথায় বলেছেন যে নারায়ণগঞ্জ জয় মানে বাংলাদেশ জয়??!!!!! উনি তো প্রথম আলোর মাধ্যমে শামীম ওসমানের সন্ত্রাসী কর্মকান্ডের দিকটিই আলোকপাত করেছেন ! বরং ভাই আপনিই হয়তো ভুলে গেছেন যে এই সিটি করপোরেশন নির্বাচনটি নারায়ণগঞ্জ শহরের ! সারা বাংলাদেশের নয় ! 
    বেশ, ধারণা করতে পারি আপনি হয়তো আগামী নির্বাচনে আওয়ামী লীগের বিরোধী হয়ে নির্বাচন করবেন; একদিকে থাকবে আওয়ামী লীগের প্রার্থী, অন্যদিকে আপনি, ঠিক আইভী- শামীমের মতোই। ডঃ হাসিনার জন্য একজন জিতলেই যথেষ্ঠ। বেশ ভালো একটি কৌশল। আংশিক সত্যকথনের জন্য আপনাকে ধন্যবাদ। রাজনীতির জগতে ডঃ হাসিনা আবার আপনাকে মূল্যায়ন করবেন, এই আশায়! 
    নিরাবসন সত্যটি হচ্ছে, আপনাকে কি শামীম ওসমান তথা শেখ হাসিনার প্রয়োজন আছে? আপনি চোরের সাথে রাগ করে মাটিতে ভাত খাচ্ছেন, কেউ তাকিয়েও দেখছেনা কিন্তু!! বেয়াদবী মাফ করবেন। 
    সাবাস Syduzzaman rizve ভাইয়া ! ঠিকই বলেছেন । কারণ কথায় আছে না, খেল খতম পয়সা হজম । বিষয়টি ঠিক এ ধরনের । 
নারায়ণগঞ্জের বহু চাঁদাবাজি ও খুনের ঘটনায় উনি ও উনার কর্মী-প্রধানরা জড়িত। তবে উনি সন্ত্রাস-তোষন করেন এটা যেমন ঠিক তেমনই এটাও ঠিক আওয়ামি লীগের হয়ে নিজে অস্ত্র হাতে নিয়ে ময়দানে নামতে তিনি বা তার কর্মীসংগঠন দেশের আইনকেও তোয়াক্কা করে না !
    খেয়াল করবেন,এই Hero আওয়ামী লীগ আমলেই শুধু হিরোগিরি দেখান, অন্য সময় তাকে দূরবীণ দিয়েও খুজে পাওয়া যায় না । 
    আপনাদের মতো ভদ্র লোকদের সেই ১৯৯৫ সালেই বোঝা উচিত ছিলো আমাদের রাজনীতিতে শামীম ওসমা্নদের মতো লোকদেরকে দিয়ে ভড়ে গেছে। আপনার/আমার মতো লোকরা সরকারী চাকরী খুজে নিয়েছি, দেশের নীতিনির্ধারক হয়েছি আবার রাজনীতিও করেছি। সে সুখ শেষ হবার আগে শামীম ওসমানদের বারা ভাতে ছাই দিতে এসেছেন, এখন কাকে দায়ী করবেন। আপনি বিশীষ্ট ভদ্র লোক আমদের মাননীয় প্রধানমন্ত্রী সেদিন বিরধী দলে থেকেও আপনাদেরকে নির্দেষ পালন করিয়েছিলেন, আপনারা সেদিন জনতার মঞ্চ বানিয়েছিলেন। এ আর এমন কি। সেদিন আপনাদের অসহযোগে কত যে নারী গার্মেন্টস এর চাকরী হারিয়েছিলেন, আর দুধের বাচচার দুধ কেনার পয়সার জন্য রাস্তায় এসেছিলো বেশ্যাবৃত্তী করতে। কত যুবকের রিকশা আর স্কুটার পোড়া গেছে। কে জানে এদের অভিশাপ আজ আপনার সান্তনার কারণ হতে পারে। আপনাদের মতো সুশীক্ষিত লোকেরা কবে বুঝবেন শামীম ওসঅমান আর তাদের নেতারা মাঝে মাঝে আপনাদের লোভের উপর ভর করে আপ্নদেরকে সাইনবোর্ড হিসাবে ব্যাবহার করে। একজন আব্দুল্লাহ আবু সাঈদ কে তো শেষ জীবনে এসে এম,পি হতে হয় না, তবে কেন একজন মহিউদ্দিন আলমগির কিংবা একজন ডঃ ইউনুস কে রাজনীতি করার চিন্তা করতে হবে। 
    @এছলাম সরকার:- ''আপনি চোরের সাথে রাগ করে মাটিতে ভাত খাচ্ছেন''- কথাটা বোকা বোকা হয়ে গেল না? তার দিকে কেউ তাকিয়েও দেখছেনা নয় বরং অন্য নেতাদের দিকে বেশিরভাগ জনগন তাকিয়ে আছেন যেন তাদের বিবেক এস এম আকরামের মতো হয়ে যায়। এস এম আকরামের মতো নেতাকে বাংলার জনগণের প্রয়োজন আছে- হাসিনার এই ছবকটাই বাকি আছে। 
    উত্তম চপোটাঘাত! কিন্তু তার পরেও শিক্ষা হবেনা ! 
    নিয়মনীতির সবটকে বুড়ো আংগুল দেখানো 'সেই' জনতার মঞ্চের এক নায়ক জনাব এস এম আকরাম। রাজনীতির বেড়াজালে তিনি এখন বলির পাঠা। আমাদের দেশের রাজনীতির বাসতবতায় আগামীতে তার গাড়ীতে পতাকা উড়লে অবাকের কিছুই হবে না। 
    শামীম ওসমান সন্ত্রাস লালন করেন ঠিকই আবার স্বাধীনতা বিরোধী রাজাকারদের বিরুদ্বে তার অবস্থানও প্রশংসনীয়। ভাল মন্দ মিলেই তো মানুষ। কাজেই শুধু শামীম ওসমানকে দোষ দিয়ে লাভ নেই।
দ্বিখণ্ডিত ঢাকা, একটি অনভিপ্রেত সিদ্ধান্ত:
ঐতিহাসিক রাজধানী ঢাকা নাকি দুই ভাগ হবে। দুই ভাগ মানে এই রাজধানীকে দুটি সিটি করপোরেশনের মধ্যে ভাগ করে দেওয়া হবে। মন্ত্রিপরিষদের সভায় এমন সিদ্ধান্ত হয়েছে। এখন আইন পাস করা বাকি। সত্যি সত্যি তা যদি হয়, তা হবে এক অভূতপূর্ব তাজ্জব ব্যাপার! কারণ কোনো একটি রাজধানী কেন, কোনো বড় শহরকেও এযাবৎ দুই ফালি করতে তেমন একটা দেখা যায়নি, বরং প্রশাসনের সুবিধার্থে দুটি আলাদা শহরকে একসঙ্গে করার নজির আছে। চোখের সামনে উদাহরণ, দক্ষিণ ভারতের অন্ধ্র প্রদেশের রাজধানী হায়দরাবাদ আর সেকান্দরাবাদ। ভারত যখন স্বাধীন হয়, তখন দিল্লি বলতে আজকের পুরোনো দিল্লিই বোঝাত; যদিও নতুন দিল্লির গোড়াপত্তন হয় ১৯১১ সালে। ১৯৩১ সালে ব্রিটিশ ভারতের রাজধানী হিসেবে এর উদ্বোধন হয়। নতুন দিল্লিকে কেন্দ্র করে গড়ে উঠেছে ভারতের কেন্দ্রীয় প্রশাসনিক অবকাঠামো। সঙ্গে এসেছে আনুষঙ্গিক সুযোগ-সুবিধা। সব মিলিয়ে ভারতের রাজধানী দিল্লি। তামাম দিল্লির জনসংখ্যা এক কোটি ৯০ লাখ। দিল্লি শাসন করার জন্য কোনো সিটি করপোরেশন নেই; আছে একটি মিনি সরকার, যার নাম সিটি গভর্নমেন্ট। বর্তমানে এর মুখ্যমন্ত্রী শিলা দীক্ষিত।
ফিরে আসি আমাদের প্রিয় রাজধানী ৪০০ বছরের পুরোনো (রাজধানী হিসেবে) এই ঢাকা শহরে। এই শহরে প্রথম পা রেখেছিলাম ১৯৫৬ সালের ২২ মার্চ। পরদিন পাকিস্তানের প্রজাতন্ত্র দিবস। সে কারণেই তারিখটা ৫৫ বছর পরেও মনে আছে। চট্টগ্রাম থেকে বাবার সঙ্গে দুপুরের গ্রিন অ্যারো ট্রেনযোগে রাত আটটা নাগাদ যখন ঢাকার ফুলবাড়িয়া স্টেশনে পৌঁছি, তখন সে কী এক রোমাঞ্চ! তা এখন বোঝানো যাবে না।
ঢাকা তখন প্রাদেশিক রাজধানী। ১৫ বছরের ব্যবধানে ১৯৭১ সালে প্রাদেশিক রাজধানী থেকে একেবারে একটি স্বাধীন দেশের রাজধানী। অনেকটা এক লাফে পঞ্চম শ্রেণী থেকে দশম ক্লাসে প্রমোশন আর কি। চাপটা অবশ্যই একটু বেশি। সইতে পারল না আমাদের প্রিয় রাজধানী। জাপানে স্কুলের শিশুরা পড়ালেখার চাপ সহ্য করতে না পেরে আত্মহত্যা করে। ঢাকার মতো একটি শহর তো আর আত্মহত্যা করতে পারে না। তবে সবাই মিলে তাকে হত্যা করতে পারে। রাজধানী ঢাকার ক্ষেত্রেও অনেকটা তা-ই হয়েছে। সরকারি, বেসরকারি এবং ব্যক্তির সম্মিলিত প্রচেষ্টায় মোটামুটি আমাদের এই রাজধানী ঢাকাকে পুরোপুরি হত্যা করতে না পারলেও তাকে নিবিড় পর্যবেক্ষণে পাঠাতে সক্ষম হয়েছি।
সরকারকে কারা যেন বুদ্ধি দিয়েছে, শহরটাকে দুই ভাগ করলে এটিকে এখনো নাকি বাঁচানো যাবে। একটি কথা না বললেই নয়, যদিও আমি নিশ্চিত, তা শুনলে অনেকে আমার ওপর বেজায় অখুশি হবেন। এই সরকারকে সলাপরামর্শ দেওয়ার জন্য বেশ কজন জাঁদরেল বেতনভুক পরামর্শদাতা আছেন, তবে তাঁদের কারও কারও কাণ্ডকারখানা দেখলে মনে হয়, তাঁদের অনেক কর্মকাণ্ডই শুধু সরকারকে বেকায়দায় ফেলার জন্য। শুধু তাঁরা যে সরকারকে বেকায়দায় ফেলেন, তা তো নয়, সঙ্গে এই সরকারের যাঁরা শুভাকাঙ্ক্ষী, তাঁদেরও বেকায়দায় ফেলেন। এই শুভাকাঙ্ক্ষীদের মধ্যে আছেন একেবারেই সাধারণ মানুষ, যাঁরা মনে করেন আওয়ামী লীগ সরকারের নানা দোষত্রুটি থাকলেও তাদের বিকল্প তো অন্য কোনো দল বা জোট হতে পারে না। আরেকদল আছেন যাঁরা সরকার এবং আওয়ামী লীগের গঠনমূলক সমালোচনা করেন, নানা পরামর্শ দেন এবং প্রত্যাশা করেন, সময় থাকতে সরকার তাদের ভুল-ত্রুটিগুলো শুধরে নেবে এবং তাদের চলার পথটা নিষ্কণ্টক করবে। এই শেষের দলে আছেন নারায়ণগঞ্জের স্বনামখ্যাত শামীম ওসমানের ভাষায় কবরে দুই পা দেওয়া লোকজন এবং মেনন-সেননরা আর কিছু বামপন্থী। তবে একটা কথা না বললেই নয়, যাঁরাই সরকারকে বাইরে থেকে পরামর্শ দেন, তাঁদের বেশির ভাগই নিঃস্বার্থভাবেই দেন। তবে সরকার এসব পরামর্শ সব সময় যে ভালোভাবে নেয়, তা মনে করার কোনো কারণ নেই। ইদানীং নারায়ণগঞ্জ সিটি করপোরেশন নির্বাচনের কথা উঠলেই অবধারিতভাবে বিগত সময়ে চট্টগ্রাম সিটি করপোরেশন নির্বাচনে পরাজিত মেয়র পদপ্রার্থী এ বি এম মহিউদ্দিন চৌধুরীর কথা এসে যায়। মহিউদ্দিন চৌধুরীর শোচনীয় পরাজয়ের পেছনে তাঁর নিজস্ব অবদান না যতটুকু, এর চেয়ে বেশি অবদান তাঁকে ঘিরে থাকা তাঁর স্তাবকেরা। এ স্তাবকদের মধ্যে একটা প্রতিযোগিতা ছিল, কে কত বড় চাটুকার হতে পারে। এখন কিন্তু তাঁর ধারে-কাছে তাদের অধিকাংশই নেই। প্রধানমন্ত্রী শেখ হাসিনা সম্পর্কে অনেকের ধারণা, তাঁর চার পাশের একটা অদৃশ্য বলয় তাঁকে অনেকটা জনবিচ্ছিন্ন করে ফেলতে সক্ষম হয়েছে এবং মাঠের বাস্তব পরিস্থিতিটা বুঝতে দিচ্ছে না।
ফিরে আসি রাজধানী ঢাকাকে দুই ভাগ করার বিষয় প্রসঙ্গে। বলা হচ্ছে, বর্তমান ঢাকার পরিধি এবং জনসংখ্যার চাপ অত্যধিক বৃদ্ধি পাওয়ার কারণ ঢাকা সিটি করপোরেশনের একার পক্ষে রাজধানীর সব নাগরিককে তাদের প্রাপ্য সুযোগ-সুবিধা দেওয়া সম্ভব হচ্ছে না। দুই ভাগ করলে তা সম্ভব হবে। এ ধারণা বলতে গেল কল্পনাপ্রসূত। কলকাতা, মুম্বাই, ব্যাংকক, টোকিও, লন্ডন, নিউইয়র্ক, প্যারিস, করাচি ইত্যাদি শহর ঢাকা থেকে অনেক বড় ও প্রাচীন। দিল্লির কথা আগেই বলেছি। এর কোনো একটি শহরকেও কেউ কখনো দুই ভাগ করার কথা চিন্তা করেনি। তারা চেষ্টা করেছে, কীভাবে একটি বড় শহরের জন্য আরও দক্ষ প্রশাসনিক কাঠামো গড়ে তোলা যায়। একটি আধুনিক নগরে নাগরিক সুযোগ-সুবিধা বলতে বোঝায় সহনীয় আইনশৃঙ্খলা পরিস্থিতি, পর্যাপ্ত পানি, বিদ্যুৎ, গ্যাস সরবরাহব্যবস্থার নিশ্চিতকরণ। শহরকে পরিষ্কার-পরিচ্ছন্ন তো রাখতেই হবে। রাজধানী হলে তো কথাই নেই। যানজটমুক্ত সড়ক একেবারেই অপরিহার্য। পয়োনিষ্কাশন-ব্যবস্থা অপ্রতুল হলে সেই শহর আর বসবাসের উপযোগী থাকে না। চাই নাগরিকদের জন্য খোলা জায়গা আর বিনোদনের ব্যবস্থা। ভালো মানের শিক্ষাপ্রতিষ্ঠান তো অবশ্যই থাকতে হবে। উন্নত স্বাস্থ্যব্যবস্থা ছাড়া দেশের রাজধানী থাক, কোনো আধুনিক শহরও চিন্তা করা যায় না।
এ বি এম মহিউদ্দিন চৌধুরী যখন স্তাবক বা চাটুকার পরিবেষ্টিত হননি, তখন তিনি অনেক মননশীল ও আধুনিক চিন্তা করতে পারতেন। চট্টগ্রাম ঢাকার তুলনায় অনেক ছোট শহর, তবে এর অর্থনৈতিক দিক বিবেচনা করে এই প্রাচীন বন্দর নগরের গুরুত্ব ঢাকার চেয়ে কোনো অংশে কম নয়। মহিউদ্দিন চৌধুরী প্রথমবার মেয়র নির্বাচিত হন ১৯৯৪ সালের ফেব্রুয়ারি মাসে। তখন খালেদা জিয়ার প্রথম শাসনকাল। প্রায় ১৬ হাজার ভোটে পরাজিত করেছিলেন খালেদা জিয়ার কৃপাধন্য তাঁর মনোনীত মেয়র পদপ্রার্থী মীর মোহাম্মদ নাছির উদ্দিনকে। নির্বাচনে জিতেই মহিউদ্দিন চৌধুরী দাবি উত্থাপন করেছিলেন, চট্টগ্রামের মতো একটি গুরুত্বপূর্ণ নগরকে দক্ষতার সঙ্গে পরিচালনা করতে হলে প্রচলিত সিটি করপোরেশনের পরিবর্তে একটি নগর সরকার বা সিটি গভর্নমেন্ট গঠন করতে হবে। পৃথিবীর অন্যান্য দেশের কথা বাদই দিলাম, এই উপমহাদেশের দিল্লি-করাচিতেই এমন সরকার আছে। সেই সরকারের যিনি প্রধান, কোথাও তিনি মুখ্যমন্ত্রী আবার কোথাও গভর্নর বা মেয়র বা সিটি মেয়র। তাঁর মন্ত্রিসভায় যাঁরা থাকেন, তাঁরা নির্বাচিতও হতে পারেন অথবা হতে পারেন কোনো বিশেষজ্ঞ পর্যায়ের মনোনীত ব্যক্তি। দেশের বিভিন্ন মন্ত্রণালয়ের মতো সেই সরকারের যারা ‘মন্ত্রী’ থাকেন, তাঁদের প্রধান দায়িত্ব থাকে নাগরিক পরিষেবাগুলোর পর্যাপ্ত জোগান দেওয়া। অনেক শহরে পুলিশ প্রশাসন এবং ওই এলাকার সেনাবাহিনী এই নগর সরকারের অধীনে থাকে (নিউইয়র্ক)। কোনো কোনো শহরে নগর সরকারের অধীনে কেন্দ্রীয় সরকার মনোনীত একজন গভর্নর থাকেন (দিল্লির লে. গভর্নর)। তিনি অনেকটা মুরব্বির মতো কাজ করেন। কাজের সুবিধার্থে একটি নগর সরকার ক্ষমতার বিকেন্দ্রীকরণের অংশ হিসেবে নগরে একাধিক মিউনিসিপ্যালিটি গঠন করতে পারেন। তবে এর সবাইকে জবাবদিহি করতে হবে নগর সরকারের কাছে। মহিউদ্দিন চৌধুরীর এমন একটা সৃজনশীল ধারণার জোরালো সমর্থন দিয়েছিলেন সেই সময়ের ঢাকার মেয়র মোহাম্মদ হানিফ। দুজন মিলে অনেক চেষ্টা-তদবির করেও তাঁদের পরিকল্পনা বাস্তবায়নের তেমন কিছু করতে পারেননি। কারণ তা করতে গেলে অনেকের স্বার্থের ক্ষতি হবে।
১৯৯৬ সালের সাধারণ নির্বাচনের পর শেখ হাসিনা সরকার গঠন করলে মনে করা হয়েছিল, মহিউদ্দিন চৌধুরীর এই বাস্তবসম্মত প্রস্তাবটির একটি গ্রহণযোগ্য সমাধান হবে। প্রথম দিকে একটি সিদ্ধান্ত হয়েছিল, যেহেতু প্রস্তাবটির বাস্তবায়ন একটি সময়সাপেক্ষ ব্যাপার, তাই একটি নিয়মিত বিরতি দিয়ে নগরের বিভিন্ন সেবাদানকারী সংস্থাগুলোকে নিয়ে স্থানীয় সরকারমন্ত্রী বিভিন্ন সিটি করপোরেশনে সমন্বয় সভা করবেন। তাঁর অনুপস্থিতিতে মেয়র এই সভায় সভাপতিত্ব করবেন। ওই সময়ের স্থানীয় সরকারমন্ত্রী, বর্তমানে রাষ্ট্রপতি জিল্লুর রহমানের সভাপতিত্বে এ রকম দু-একটি সভা হলেও নগরের মেয়রের সভাপতিত্বে সভা ডাকা হলে তাতে বিভিন্ন সেবাদানকারী সংস্থার প্রধানেরা না এসে তাঁদের নিম্ন স্তরের কোনো একজন কর্মকর্তাকে পাঠিয়ে দিতেন। শেষতক এসব সভা সময় নষ্ট ছাড়া নগরকে আর কিছুই উপহার দিতে পারেনি। ২০০৫ সালের চট্টগ্রাম সিটি করপোরেশন নির্বাচনের প্রাক্কালে মেয়র পদপ্রার্থী মহিউদ্দিন চৌধুরী আবার তাঁর স্বপ্ন নগর সরকার বাস্তবায়নের অঙ্গীকার করেন, কিন্তু কাজের কাজ কিছু হয়নি।
ঢাকা সিটি করপোরেশনের বর্তমান মেয়র সাদেক হোসেন খোকা নির্বাচিত হয়েছেন প্রায় সাড়ে আট বছর আগে। নির্বাচন কমিশন একাধিকবার উদ্যোগ নিয়েছে এই নির্বাচন করার। সরকারের সবুজ সংকেত না পাওয়ায় তা সম্ভব হয়নি। এর মধ্যে এল রাজধানীকে দ্বিখণ্ডিত করার অভিনব সিদ্ধান্ত। বিশ্লেষকেরা মনে করেন, বর্তমান পরিস্থিতিতে নির্বাচন দিলে অখণ্ড ঢাকা সিটি করপোরেশন মেয়র পদে সরকারি দলের প্রার্থী জয়ী না-ও হতে পারেন। তা যদি সত্যি হয়, তাহলে দ্বিখণ্ডিত করলেও সরকারি দলের প্রার্থী বিজয়ী হবেন, এর নিশ্চয়তা কী? অখণ্ড সিটি করপোরেশন নির্বাচনে জয়ী হওয়ার মতো সরকারি দলে বেশ কিছু যোগ্য প্রার্থী ছিলেন। তাঁরা এখন সংসদ সদস্য। আর যাঁরা মনে করছেন তাঁরা সরকারি দলের আশীর্বাদ নিয়ে নির্বাচন করবেন, তাঁদের অবস্থাও যে মহিউদ্দিন চৌধুরী বা শামীম ওসমানের মতো হবে না, এর কি কোনো নিশ্চয়তা আছে?
একটা কথা আগেও বলেছি, আবারও বলি, একেবারে দলীয় সমর্থকদের ভোট দিয়ে কোনো প্রার্থীর পক্ষে কোনো নির্বাচনে জয়ী হওয়ার দিন শেষ। এখন একটি উল্লেখযোগ্যসংখ্যক ভোটার দলনিরপেক্ষ এবং আগের যেকোনো সময়ের চেয়ে তারা অনেক বেশি সচেতন। সেটি চট্টগ্রাম ও নারায়ণগঞ্জ সিটি করপোরেশন নির্বাচনে প্রমাণিত সত্য। বর্তমান সরকারের একটা কৌশলগত ভুল ছিল, সময়মতো ঢাকা সিটি করপোরেশন নির্বাচন না দেওয়া। সেই ভুল শুধরানোর পন্থা করপোরেশনকে দ্বিখণ্ডিত করে নয়; তা করতে হলে সব সেবাদানকারী সংস্থা যেমন—ওয়াসা, ডেসকো, রাজউক, তিতাস গ্যাস ইত্যাদিকেও ভাগ করতে হবে, যা বাস্তবসম্মত নয়। পরিস্থিতির উন্নতি হওয়ার একাধিক পন্থার মধ্যে হতে পারে, রাজধানী ঢাকাকে একটি নগর সরকারের অধীনে এনে তা বাস্তবায়নের উদ্যোগ নেওয়া। আমার এই পরামর্শ সরকার গ্রহণ করবে, তা তেমন মনে করি না। কারণ, সরকারকে পরামর্শ দেওয়ার বাঘা বাঘা পরামর্শদাতা আছেন। বিনা খরচায় পরামর্শ সবাই ভালোভাবে নেয় না। তার পরও একজন সাধারণ নাগরিক এবং বর্তমান সরকারের একজন শুভাকাঙ্ক্ষী হিসেবে এই সামান্য পরামর্শটুকু না দিলে নিজেকে অপরাধী মনে হতো, তাই দেওয়া।
আবদুল মান্নান: সাবেক উপাচার্য, চট্টগ্রাম বিশ্ববিদ্যালয়।
রাজধানী ঢাকা এখন অনেক বড় হয়ে গেছে মাশাল্লা। রাজধানী ঢাকাকে দুই ভাগ করার শেখ হাসিনার সিদ্ধান্তকে তাই স্বাগত জানাই। তবে একটি অংশের নাম "ঢা" অপর অংশের নাম "কা" করার প্রস্তাব করছি। এর ফলে দ্বিখণ্ডিত হলেও ঐতিহাসিক রাজধানী ঢাকার অখণ্ডতা বজায় থাকবে ।
আমার খুব অবাক লাগে প্রথম আলোর মডারেটরদের মডারেশন দেখে, আমার দেয়া দিনের প্রথম কমেন্টস টা তারা প্রকাশ করেনি। কি এমন লিখা ছিল তাতে যে তা প্রকাশ করা যাবেনা? সত্য কথা বলার ছবক দেন অথচ সত্য কথা প্রকাশ করতে দেন্না ব্যাপার টা কেমন যেন দূই মুখো সাপের মত শুনায়, মুখে এক কথা অন্তরে আরেক টা পোষন করা। এমন যদি চলতে থাকে তবে ইন ফিউচার এ আর কমেন্টস দিতে আসবোনা। 
চমৎকার পর্যালোচনা।ধন্যবাদ স্যারকে গঠনমূলক সমালোচনার জন্য। ঢাকা সিটিকে ধরে রাখার সরকারের এ অপ-প্রচেষ্টা সরকারের বিপক্ষে যাবে- এতে কোন সন্দেহ নাই । বরং একটি খারাপ উদাহরণ তৈরী হবে।যার সুদুরপ্রসারি নেতিবাচক প্রভাব ঢাকার উপর তথা দেশের উপর পড়বে । আমাদের বিনীতি অনুরোধ সরকারের কাছে, এ ধরনের নেতিবাচক কাজ না করে জনগণের সমস্যা কমিয়ে আনার জন্য কাজ করুন, জনগণ আপনাদের সমর্থন করবে।জনসমর্থন বিবেচনা না করে কাজের পরিণতি হবে ভয়াবহ।
হাহাহা যত বেশী সিটি কর্পোরেশন হবে, তত বেশী মেয়র লাগবে। যত বেশী মেয়র লাগবে, ততো বেশী লোক, দুর্নীতির টাকায় ব্যাংক ভরতে পারবে।
বিশ্লেষকেরা মনে করেন, বর্তমান পরিস্থিতিতে নির্বাচন দিলে অখণ্ড ঢাকা সিটি করপোরেশন মেয়র পদে সরকারি দলের প্রার্থী জয়ী না-ও হতে পারেন। তা যদি সত্যি হয়, তাহলে দ্বিখণ্ডিত করলেও সরকারি দলের প্রার্থী বিজয়ী হবেন, এর নিশ্চয়তা কী?
সময়চিত্র
এসব প্রশ্নের জবাব কোথায়:
নরসিংদীর মেয়র লোকমান হোসেনের মৃত্যুসংবাদ আমি পাই ঘটনার রাতে। ঢাকা বিশ্ববিদ্যালয়ের ইতিহাস বিভাগের সহকারী অধ্যাপক এম এ কাউসার তাঁর মোবাইলের এসএমএস পড়ে প্রায় আর্তচিৎকার করে এই সংবাদ জানান। অনাকাঙ্ক্ষিত এবং নিষ্ঠুর মৃত্যু আমাদের খুব বিচলিত করে না আর। কিন্তু কাউসার নরসিংদীর অধিবাসী, তিনি কিছুতেই মেনে নিতে পারেন না এই মৃত্যু। কাউসার আমাদের জানান মেয়র লোকমানের অসামান্য সব কীর্তির কথা। তাঁর ভাষ্যমতে, নরসিংদীর উন্নয়ন আর মানুষের সমস্যা সমাধানের জন্য লোকমান যা করেছেন, অন্য কেউ কখনো তা করেননি। লোকমান এতই জনপ্রিয় ছিলেন যে তাঁকে হারিয়ে অন্য কেউ ভবিষ্যতে মেয়র হতে পারবেন, তা ভাবা যেত না।
লোকমান শুধু জনপ্রিয় ছিলেন না, তিনি ছিলেন সারা বাংলাদেশে শ্রেষ্ঠ মেয়র হিসেবে দুবার পুরস্কারপ্রাপ্ত। এই অপার সম্ভাবনাময় জনপ্রতিনিধিকে কারা হত্যা করল এমন নৃশংসভাবে? তিনি জেলা আওয়ামী লীগের সাধারণ সম্পাদক পদের প্রত্যাশী ছিলেন। তাঁর সঙ্গে স্থানীয় কিছু আওয়ামী লীগের নেতা, বিশেষ করে ডাক ও তারমন্ত্রী রাজিউদ্দিন রাজুর অনুসারীদের বিরোধ ছিল। লোকমানের সমর্থক স্থানীয় ছাত্রলীগের নেতারা কিছুদিন আগে রাজুকে অবাঞ্ছিত ঘোষণা করেছিলেন এলাকায়। লোকমান কি মন্ত্রীর ক্রোধের শিকার হলেন? বাংলাদেশের রাজনীতিতে নিজ দলের উদীয়মান প্রতিদ্বন্দ্বীকে হত্যা করার ঘটনা নতুন নয়। নরসিংদীতে কি তা-ই ঘটল? নরসিংদী আওয়ামী লীগ ও ছাত্রলীগের বড় একটি অংশ এ হত্যাকাণ্ডে চরম ক্ষুব্ধ প্রতিক্রিয়া জানায়, সেখানে কিছু সরকারি ভবন তাৎক্ষণিকভাবে ভাঙচুর করা হয়। পরদিন স্থানীয় ছাত্রলীগের ডাকা হরতালে এগারসিন্দুর এক্সপ্রেস নামের ট্রেন পুড়িয়ে দেওয়া হয় আগুন দিয়ে। হত্যাকাণ্ডের রাতে পত্রিকাগুলোর ওয়েব পাতা পড়ে আর টেলিভিশন দেখে বোঝা যায়, লোকমানের পরিবারের সদস্য আর তাঁর ঘনিষ্ঠজনদের সন্দেহ, লোকমানকে হত্যা করা হয়েছে মন্ত্রী রাজিউদ্দিন রাজুর ভাই সালাউদ্দিন আহমেদের নির্দেশে।
এই যখন অবস্থা, তখন আমাদের হতবাক করে দিয়ে সরকার লোকমান হত্যাকাণ্ডের জন্য গ্রেপ্তার করে বিএনপির নেতা খায়রুল কবির খোকনকে। হত্যাকাণ্ডের সময় খোকন ঢাকায় ছিলেন। লোকমানের পরিবারের পক্ষ থেকে খোকন এর সঙ্গে জড়িত থাকতে পারেন—এমন কোনো আভাস দেওয়া হয়নি। সবচেয়ে যা লক্ষণীয়, হত্যাকাণ্ডের জন্য সন্দেহের তীর যাঁর দিকে, সেই সালাউদ্দিন নিজেই বললেন—খোকনকে কেন গ্রেপ্তার করা হয়েছে, তা তিনি বুঝতে পারছেন না। খোকনের বিষয়ে তিনি নিজে কাউকে অভিযোগ জানাননি।
খোকনকে তাহলে গ্রেপ্তার করা হলো কেন? পরে স্বয়ং আদালত তাঁকে মামলা থেকে অব্যাহতি দেওয়ার পরই অবিশ্বাস্য আরও দুটো অভিযোগে তাঁকে গ্রেপ্তার দেখানো হলো কেন? কেন পুলিশ হত্যাকাণ্ডের নয় দিন পর এখনো গ্রেপ্তার করতে পারল না প্রকৃত আসামিদের? এসব প্রশ্ন নিয়ে ভাবলে এ সরকারের আমলে আইনের শাসনের যে অধঃপতন লক্ষণীয় হয়ে ওঠে, তা ভয়াবহ এবং শোচনীয়।
২.
খোকনকে গ্রেপ্তার করা হয় ফৌজদারি কার্যবিধির ৫৪ ধারায়। বাংলাদেশে আদালতের কাছে সবচেয়ে নিন্দিত দুটো গ্রেপ্তার-প্রক্রিয়ার একটি হচ্ছে ৫৪ ধারা (অন্যটি বিশেষ ক্ষমতা আইনে নিবারণমূলক আটক)। ৫৪ ধারা পুলিশকে সন্দেহবশত কাউকে গ্রেপ্তার করার ক্ষমতা দিয়েছে। কিন্তু গত ১০-১২ বছরে অন্তত এক ডজন মামলায় আদালত পুলিশের এই ক্ষমতা সীমাবদ্ধ বলে সিদ্ধান্ত দিয়েছেন। যেমন—কালান্দিয়ার কবীর বনাম বাংলাদেশ মামলায় আদালত বলেছেন, শুধু কোনো অপরাধের সঙ্গে কারও জড়িত থাকার বিশ্বাসযোগ্য তথ্য (ক্রেডিবল ইনফরমেশন) থাকলে পুলিশ ৫৪ ধারায় গ্রেপ্তার করতে পারবে (৫৪ ডিএলআর ২৫৮)। আর পুলিশ যদি সন্দেহের ভিত্তিতে কাউকে গ্রেপ্তার করে, সেই সন্দেহ যুক্তিসংগত হতে হবে এবং পুলিশকে অবশ্যই সেই যুক্তিগুলো জানাতে হবে (ব্লাস্ট বনাম বাংলাদেশ, ৫৫ ডিএলআর ৩৬৩)।
আদালতের বিভিন্ন রায়ে এটি পরিষ্কার, কোনো বিশ্বাসযোগ্য তথ্য বা যুক্তিসংগত সন্দেহ ছাড়া পুলিশ কাউকে ৫৪ ধারায় গ্রেপ্তার করতে পারে না। খায়রুল কবির খোকন লোকমান হত্যাকাণ্ডে জড়িত—এটি লোকমানের পরিবার, এমনকি স্থানীয় আওয়ামী লীগের নেতারা বলেননি। লোকমানের সঙ্গে তাঁর কোনো ব্যবসায়িক, রাজনৈতিক বা ব্যক্তিগত বিরোধের খবর কোথাও প্রকাশিত হয়নি। খোকনকে পুলিশ গ্রেপ্তার করেছিল হত্যাকাণ্ডের কয়েক ঘণ্টার মধ্যে। কাজেই কোনো ফরেনসিক রিপোর্টও পুলিশ ততক্ষণে পায়নি। তাহলে তাঁকে কিসের ভিত্তিতে গ্রেপ্তার করা হয়েছিল? কেন গ্রেপ্তার করা হয়েছিল? এটি কি করা হয়েছিল লোকমান হত্যাকাণ্ডের প্রকৃত আসামিদের বাঁচানোর জন্য? বিএনপিকে রাজনৈতিকভাবে হেনস্তা করার জন্য? রাজনৈতিকভাবে এত স্পর্শকাতর সিদ্ধান্ত কোনো নিম্নপদস্থ পুলিশ কর্মকর্তা নিজে নিজে নিতে পারেন না। বাংলাদেশের ইতিহাস বলে, এমন সিদ্ধান্ত আসে সরকারের কোনো প্রবল ক্ষমতাধর মহল থেকে। তা-ই যদি হয়, তাহলে এটি কি আইনের শাসন? নিজ দলের জনপ্রিয় একজন মেয়রের হত্যাকাণ্ড ভিন্ন খাতে প্রবাহিত করার চেষ্টা যদি সরকার করে থাকে, তাহলে মানুষের নিরাপত্তাবোধের আর বাকি থাকে কি?
৩.
খোকন অবশেষে হত্যা মামলা থেকে রেহাই পেয়েছেন বাদীর করা এজাহারে তাঁর নাম ছিল না বলে। এজাহারে যাতে তাঁর নাম ঢোকানো হয়, সে জন্য আওয়ামী লীগের একজন শীর্ষস্থানীয় নেতা লোকমানের পরিবারকে নানাভাবে প্রভাবিত করার চেষ্টা করেছেন বলে সংবাদ প্রকাশিত হয়েছে। লোকমানের পরিবার এই অন্যায় চাপের কাছে নতি স্বীকার করেনি বলে আদালতের পক্ষে খোকনকে লোকমান হত্যাকাণ্ড থেকে অব্যাহতি দেওয়া ছাড়া কোনো গত্যন্তর ছিল না। কিন্তু আমরা সবিস্ময়ে লক্ষ করি, এরই মধ্যে আরও দুটি দায়ের করা মামলায় তাঁকে গ্রেপ্তার দেখিয়ে পুনরায় আদালত থেকে জেলে পাঠানো হয়। এর একটি মামলা হত্যাকাণ্ডের দিন নরসিংদীর সার্কিট হাউস ভাঙচুরের, অন্যটি রেলস্টেশনে ভাঙচুরের। প্রথম আলোর কিছু পাঠক তাই ওয়েব সংস্করণে প্রশ্ন তুলেছেন: খোকন কি জিন-ভূত? না হলে ঢাকায় অবস্থান করে তিনি নরসিংদীতে এসব নাশকতামূলক কাজ কীভাবে করলেন?
আমাদের আশঙ্কা করার কারণ রয়েছে যে প্রথমটির মতো পরের দুটি মামলায়ও খোকনকে গ্রেপ্তার করা হয়েছে অসৎ রাজনৈতিক উদ্দেশ্যে। দ্বিতীয় মামলায় খোকন জামিন পেয়েছেন বৃহস্পতিবার, তৃতীয় মামলায়ও তিনি জামিন পেতে পারেন। অভিযোগগুলো যে অত্যন্ত অন্যায়ভাবে করা, তা-ও একসময় হয়তো প্রমাণিত হবে। কিন্তু এই অন্যায়ের শাস্তি কি পাবে কেউ?
মাহ্ফুজ আনাম একটি সাম্প্রতিক লেখায় প্রশ্ন তুলেছেন, রাজনীতিবিদেরা জনগণকে নির্বোধ (ইডিয়ট) ভাবেন কি না? আমার আরও একটি প্রশ্ন করতে ইচ্ছে করছে এখন। বিক্ষুব্ধ বিএনপির নেতারা খোকনকে গ্রেপ্তারের জন্য সরকারের সমালোচনা করেছিলেন। জবাবে আমাদের স্বরাষ্ট্রমন্ত্রী বলেছেন, এই সমালোচনা করা হচ্ছে অন্যায়ভাবে! তাঁর এ মন্তব্য পড়ে কাকে নির্বোধ ভাবা উচিত?
৪.
এরশাদবিরোধী আন্দোলনের সময় অনেক ছাত্রনেতাই অস্ত্রের রাজনীতির সঙ্গে সংশ্লিষ্ট ছিলেন। সে সময় একজন সক্রিয় সাংবাদিক হিসেবে দেখেছি, খোকন ছিলেন তার সুস্পষ্ট ব্যতিক্রম। সে সময়কার ছাত্রনেতাদের কেউ কেউ পরে নানা অপরাধমূলক কর্মকাণ্ডে জড়িয়েছেন—এমন অভিযোগও শুনি আমরা। খোকন সেখানেও ছিলেন উজ্জ্বল ব্যতিক্রম। একটি অভিন্ন ঘটনার ধারাক্রমে একজন জনদরদি মেয়রকে (লোকমান) হত্যা এবং আরেকজন সুস্থধারার রাজনীতিককে (খোকন) কালিমালিপ্ত করার রাজনীতিই কি এখন শাসন করছে বাংলাদেশকে? হতাশ ও বিষাদগ্রস্ত হওয়ার আসল কারণ এ প্রশ্নের মধ্যে, অন্য কিছুতে নয়।
লোকমান হত্যাকাণ্ডের মূল আসামি একজন মন্ত্রীর ভাই। অন্য আসামিরা সেই মন্ত্রীর ঘনিষ্ঠজন। আমরা কবে তাঁদের সবাইকে গ্রেপ্তার হতে দেখব? পুলিশ কবে তাঁদের খুঁজে পাবে? আদৌ কি কোনো দিন বিচার হবে এঁদের? এই সরকারের আমলে আওয়ামী লীগের সাংসদ শাওনের গাড়িতে তাঁরই পিস্তলের গুলিতে একজন নিহত হওয়ার পর এবং সেই লাশ নিয়ে তাঁর লোকজন ওই গাড়িতে নানা স্থানে ছোটাছুটি করার পরও তাঁকে গ্রেপ্তার হতে হয়নি। এ ধরনের ঘটনা কি লোকমানের হত্যাকারীদের উৎসাহিত করেনি? হত্যাকারী সরকারি দলের লোক হলে, তাঁদের পেছনে সরকারের শক্তিশালী কেউ থাকলে গ্রেপ্তার বা বিচারের ভয় নেই, এমন ধারণা কি দেশে তৈরি হয়নি?
৫.
আমার প্রশ্ন এখনো শেষ হয়নি। স্বরাষ্ট্রমন্ত্রীর কাছে আরও দুটি প্রশ্ন রয়েছে। বিরোধী দল হরতাল ডাকলে ভ্রাম্যমাণ আদালত নামানো হয়; ছাত্রলীগের হরতালের সময় নরসিংদীতে তা করা হলো না কেন? সিরাজগঞ্জে বিক্ষুব্ধ মানুষ ট্রেনে আগুন দেওয়ার পর বিরোধী দলের অসংখ্য নেতা-কর্মীকে গ্রেপ্তার করা হয়েছিল। একই কাজ নরসিংদীতে ছাত্রলীগের হরতালের সময় হওয়ার পর কেন তাদের কর্মীরা গণগ্রেপ্তারের শিকার হলেন না? আপনি দিনবদলের সরকারের স্বরাষ্ট্রমন্ত্রী। এসব কেমন দিনবদল?
বিএনপির নেতাদের কাছে একটিই প্রশ্ন, আপনাদের আমলে প্রায় একই রকমভাবে একটি বোমাবাজি মামলায় আওয়ামী লীগের নেতা সাবের হোসেন চৌধুরীকে অন্যায়ভাবে গ্রেপ্তার করা হয়েছিল। এখন সে কথা মনে করে একটুও লজ্জিত হন কি?
এসব প্রশ্নের উত্তর কোথায় পাব আমরা?
আসিফ নজরুল: অধ্যাপক, আইন বিভাগ, ঢাকা বিশ্ববিদ্যালয়।
সরল গরল
দীপু মনির সঙ্গে হিনা রাব্বানির ‘দুর্ঘটনা:
তিস্তা নিয়ে ড. মনমোহনের সঙ্গে শেখ হাসিনার বৈঠকের অগ্রগতির খবর ঢাকায় পৌঁছার আগেই বাংলাদেশ ভারতের কারণে পাকিস্তানের কাছে এক ইস্যুতে একরকম হেরে গেছে। এতে পাকিস্তানের ইতিহাসের কনিষ্ঠতম পররাষ্ট্রমন্ত্রী হিনা রাব্বানি খারের খুব খুশি হওয়ারই কথা। কারণ, তিনি ভাবতে পারেন যে দীপু মনিকে এক রাউন্ড হারিয়ে দিতে পেরেছেন। এতে হিনা তাঁর পাশে দিল্লিকে পেয়েছেন।
দীপু মনি শেষ পর্যন্ত দেখলেন, দিল্লি তাঁর পাশে নেই। আর হিনা কূটনৈতিক শিষ্টাচারের সঙ্গে তাঁর দেশের স্বার্থ সুরক্ষার বিষয়টি তুলে ধরেন এভাবে—পাকিস্তানকে ইইউর বাণিজ্যছাড় প্রদান পরিকল্পনায় বাংলাদেশের আপত্তির বিষয়টি তিনি বড়জোর একটি ‘দুর্ঘটনা’ মনে করেন।
৮ ও ৯ নভেম্বর রয়টার্সের দুটি প্রতিবেদন পড়ে অবাক হয়েছিলাম। এ এমনভাবে লেখা, যার অবিকল অনুবাদ পড়ে কারও মনে হতে পারে, বাংলাদেশের হলোটা কী! ইউরোপীয় ইউনিয়ন (ইইউ) বন্যাদুর্গত পাকিস্তানের জন্য বাণিজ্যসুবিধা দিতে চায়। আর বাংলাদেশ তাতে খামোখা বাগড়া দিচ্ছে। জেনেভায় দুই দিন আগে এ বিষয়ে একটি বৈঠক হয়েছে, তাতে আপত্তি তুলেছে ঢাকা। রয়টার্সের প্রতিবেদনে বাংলাদেশ ঈষৎ আহত বোধ করতে পারে।
বাংলাদেশ স্বল্পোন্নত দেশ এলডিসির ৪৮টি দেশের অন্যতম। বিশ্ব বাণিজ্য সংস্থার (ডব্লিউটিও) নিয়ম অনুযায়ী, এলডিসি দেশগুলো ইইউর বাজারে বিনা শুল্কে তৈরি পোশাক বেচতে পারে। এটা বাংলাদেশের জন্য কোনো বাড়তি অনুকম্পা নয়। পাকিস্তান ও ভারত এলডিসি নয়, মর্যাদায় তারা এলডিসির ওপরে—উন্নয়নশীল। কিন্তু পাকিস্তান এখন এলডিসির ভান ধরতে চাইছে।
বাংলাদেশ গত অর্থবছরে ইইউতে প্রায় সাড়ে ১০ বিলিয়ন ডলারের বস্ত্র রপ্তানি করেছিল, যা ছিল তার মোট তৈরি পোশাক রপ্তানির প্রায় ৫৯ শতাংশ। বাংলাদেশের মোট রপ্তানি আয়ের ৮০ শতাংশের বেশি তৈরি পোশাক রপ্তানি থেকে আসে। ভারত ও পাকিস্তান উভয়ে উন্নয়নশীল দেশের গোত্রভুক্ত। এ কারণে ইইউ যখন তার সন্ত্রাসবিরোধী যুদ্ধের মিত্র পাকিস্তানকে মূলত রাজনৈতিক বিবেচনায় বিশেষ সুবিধা প্রদানের সিদ্ধান্ত নেয়, তখন ভারত তাতে সম্মতি দেয়নি। অনেকে মনে করেছিলেন, ভারতের আপত্তি নীতিগত। কারণ, পাকিস্তান বা কোনো একটি দেশকে বিধি ভেঙে বিশেষ সুবিধা দেওয়া হলে অন্যান্য উন্নয়নশীল দেশও একই ধরনের সুবিধা আশা করতে পারে। কিন্তু সেই ভারত হঠাৎ মন পাল্টাল।
পাকিস্তানের নবনিযুক্ত পররাষ্ট্রমন্ত্রী হিনা রাব্বানি এ বছরের জুলাইয়ে ভারতে গিয়ে বেশ নজর কেড়েছিলেন। এর তিন মাস আগে ভারত সফরে যান ইউসুুফ রাজা গিলানি। গত ৮ সেপ্টেম্বর ইসলামাবাদে পাকিস্তানি পররাষ্ট্র মন্ত্রণালয়ের মুখপাত্র তাহমিনা জানজুয়া সংবাদ সম্মেলনে বললেন, ভারতের প্রধানমন্ত্রী ড. মনমোহন সিং পাকিস্তানের প্রধানমন্ত্রী গিলানিকে আশ্বস্ত করেছেন যে ৭০টি আইটেমে বিশেষ শুল্কসুবিধা দিতে ইইউর পরিকল্পনার বিরোধিতা তাঁরা করবেন না। হিনার কাছেও দিল্লি তা পুনর্ব্যক্ত করেছে। তাহমিনা আরও উল্লেখ করেছিলেন, ‘এখনো বাধা যায়নি। কারণ, অন্যান্য দেশেরও আপত্তি রয়েছে।’
২০১০ সালে পাকিস্তানে ভয়াবহ বন্যা হয়। দুই কোটি মানুষ বন্যাদুর্গত হয়। ২০১০-১১ সালে দেশটির জিডিপির ২ শতাংশ ও ২০০ কোটি ডলারের রপ্তানি মার খায়। বেকারত্ব ১০ শতাংশ বাড়ে বলেও অনুমিত হয়। ২০১০ সালের সেপ্টেম্বরে অনুষ্ঠিত ইইউর শীর্ষ বৈঠকে পাকিস্তানকে বিশেষ বাণিজ্যসুবিধার নামে সাহায্য দেওয়ার সিদ্ধান্ত হয়। তবে এ সিদ্ধান্ত শুধু ইইউ পার্লামেন্টেই নয়, ডব্লিউটিওতেও অনুমোদিত হতে হবে। সোমবারে জেনেভায় সেই বৈঠকই বসেছিল।
ইইউভুক্ত পোশাক উৎপাদনকারী ইতালি, ফ্রান্স ও পর্তুগালও বিশেষ বাণিজ্যসুবিধার নামে সহায়তা প্রদান নীতির বিরোধিতা করে। তবে পাকিস্তানের প্রতিবেশী ভারত ও বাংলাদেশের বিরোধিতা ছিল চোখে পড়ার মতো। শ্রীলঙ্কা চুপচাপ ছিল। ইইউ তাদেরও একবার এ ধরনের সুবিধা দিয়েছিল। ভারতের যুক্তি ছিল প্রথাগত, কিন্তু ঠুনকো নয়। ভারত বলেছিল, বন্যাদুর্গত পাকিস্তানকে সহায়তা প্রদান অবশ্যই সমর্থনযোগ্য; কিন্তু তা বৈষম্যমূলক বাণিজ্যসুবিধার ছদ্মাবরণে কেন। ভারতীয় একজন বাণিজ্য নেগোশিয়েটর বলেছিলেন, এটা একটা ভয়ংকর দৃষ্টান্ত স্থাপন এবং তা মুক্ত বাণিজ্যনীতিকে হেয় প্রতিপন্ন করতে পারে। তাঁর কথায়, ‘এটা বাণিজ্য ভিন্নমুখীকরণ। শ্রীলঙ্কা কিংবা বাংলাদেশের বস্ত্রশিল্পের কী হবে? পাকিস্তানের অর্থনীতি দুর্বিপাকে পড়েছে বলে তাদেরও এর মাশুল গুনতে হবে?’ (বিজনেস স্ট্যান্ডার্ড, ২৩ এপ্রিল ২০১১)
বাংলাদেশকে কিছুটা হলেও মাশুল গুনতে হবে। তাকে এখন ইইউর বাজারে পাকিস্তানের সঙ্গে তেজি প্রতিযোগিতা উতরিয়ে তবে বিদেশি মুদ্রা ঘরে আনতে হবে। কিন্তু ভারত প্রকাশ্য বিরুদ্ধাচরণে না নামলে বাংলাদেশের হয়তো আপত্তি করার কথা ছিল না। এমনও নয় যে ওই সময়ে তাদের মধ্যে উত্তেজনার পারদ ওঠানামা করছিল; বরং গত বছরের মার্চের ‘মোহালি চেতনায়’ (ক্রিকেট খেলা দেখা) মনমোহন-গিলানি তখন উদ্ভাসিত। ভারত ‘নীতিগত’ অবস্থান থেকে বিরোধিতা করলেও বিশ্ব কিন্তু পাক-ভারতের চির বৈরিতার আলোকেই তা পরখ করেছে। সে কারণে মালদ্বীপের আদ্দু সিটি থেকে পাঠানো রয়টার্স প্রতিবেদনে বলা হয়েছে, যেহেতু দুই প্রতিবেশীর মধ্যে উত্তেজনা প্রশমিত হয়েছে, তাই ভারত সংকেত দিয়েছে যে তারা আর ইইউর পরিকল্পনার বিরুদ্ধাচরণ করবে না। কিন্তু বদনামটা পড়ল যেন বাংলাদেশের কাঁধেই। ব্রাসেলস ডেটলাইনে রয়টার্স ৮ নভেম্বরে আরও একটি রিপোর্ট প্রকাশ করেছিল। তাতে বলা হয়: ‘কূটনীতিকেরা মঙ্গলবার ব্রাসেলসে বলেছেন, বন্যাবিধ্বস্ত পাকিস্তানের জন্য ইইউর বাণিজ্যসুবিধার নামে সহায়তা প্রদানের উদ্যোগ বাংলাদেশ ব্যর্থ করে দিয়েছে। ইউরোপ ও পাকিস্তান বহুদিন ধরে আশায় ছিল যে তারা জেনেভায় সোমবারে অনুষ্ঠিত বাণিজ্য কূটনীতিকদের বৈঠকে ওই প্রস্তাব অনুমোদন করে নেবে। কিন্তু একটি বাংলাদেশি অভিযোগ তা কার্যকরভাবে প্রতিহত করেছে। বাংলাদেশ একটি সংক্ষিপ্ত বিবৃতি দিয়ে বলে যে এ বিষয়ে তাদের উৎকণ্ঠা আছে।’
ঢাকা যখন দেখল ইইউ অটল, ভারতও তার পাশে নেই, তখনো তারা কেন বাধা দিল, আবার কেনই বা দ্রুত পিছটান দিল—তা আমরা জানি না। তবে রয়টার্স ৯ নভেম্বর মালদ্বীপ থেকে পররাষ্ট্রসচিব মিজারুল কায়েসের একটি দ্বিধান্বিত ও দ্ব্যর্থক উদ্ধৃতি প্রকাশ করেছে। তাঁর উক্তি—‘সার্কের উপরি হিসেবে পাকিস্তানি কর্মকর্তারা অনানুষ্ঠানিকভাবে বিষয়টি নিয়ে আমাদের সঙ্গে এখানে কথা বলেছেন। আমি জেনেভায় খতিয়ে দেখব...। আমি যতদূর জানি, আমাদের এটা (অভিযোগ) প্রত্যাহার করে নেওয়ার কথা।’ এ উক্তি হয়তো সঠিকভাবে প্রতিফলিত হয়নি কিংবা পররাষ্ট্রসচিব অসতর্ক ছিলেন।
বিজিএমইএর সভাপতি মো. শফিকুল ইসলামের সঙ্গে ৯ নভেম্বর ফোনে কথা হলো। তিনি বললেন, ‘বাংলাদেশ কেন এবং কী বিষয়ে আপত্তি তুলেছে, তা তিনি শুনেছেন। কিন্তু বিস্তারিত জানা নেই। সরকারের কোনো কর্তৃপক্ষ তাঁদের সঙ্গে এ নিয়ে কথা বলেনি।’ পাকিস্তানিরা যদিও বলছে যে প্রস্তাবিত ইইউ-সুবিধা মাত্র দুই বছরের জন্য। সে কারণে বাংলাদেশকে তেমন খেসারত দিতে হবে না। কিন্তু বিষয়টি বাংলাদেশের জন্য বিরাট উদ্বেগজনক।
সিপিডির নির্বাহী পরিচালক ড. মোস্তাফিজুর রহমান মনে করেন, বিষয়টি বাংলাদেশের জন্য দীর্ঘমেয়াদে সমস্যার কারণ হতে পারে। তাঁর কথায়, ‘বাংলাদেশ ঠিক আপত্তি তোলেনি। তবে গোড়াতেই এ বিষয়ে কথা তুলে কিছুটা হলেও তার লাভ হয়েছে।’ পাকিস্তান শূন্য শুল্কসুবিধা পেলে ইউরোপে বাংলাদেশের বিরাট বাজার হাতছাড়া হতে পারে। তাই বাংলাদেশ, বিশেষ করে তার সর্বাধিক রপ্তানিপ্রবণ আটটি আইটেমে (তৈরি পোশাক) সংরক্ষণ চেয়েছিল। ছয়টিতে তা নিশ্চিত করা হবে বলে আশা করা হচ্ছে। এসব পণ্য একটি নির্দিষ্ট পরিমাণ পর্যন্ত বিনা শুল্কে ঢুকবে। কিন্তু তার বেশি হলেই পাকিস্তানকে শুল্ক দিতে হবে।
গত ১২ অক্টোবরে প্রকাশিত এক পাকিস্তানি সমীক্ষামতে আট আইটেমের (ওভেন ও নিটেড গার্মেন্টসসহ) ৭৪ ক্যাটাগরিতে পাকিস্তান ২০০৯ সালে ৮৫৫ মিলিয়ন ইউরোর পণ্য রপ্তানি করেছে। প্রস্তাবিত সুবিধা পেলে তারা প্রায় ২৫০ থেকে ৩৫০ মিলিয়ন ইউরোর অতিরিক্ত রপ্তানি বাড়াতে পারবে। এর অনেকটা বাংলাদেশের ভাগ থেকেই যেতে পারে।
আশা করি, আমরা অচিরেই এ বিষয়ে সরকারের একটি ব্যাখ্যা পাব। তবে আপাতত জিজ্ঞাসা হলো, সোমবারের জেনেভায় বাংলাদেশ দুর্ঘটনার শিকার, না দুর্ঘটনার উদ্গাতা? ঢাকায় সরকারি সূত্রের দাবি, ডব্লিউটিওর ৭ নভেম্বরের সভায় বাংলাদেশ নয়, বরং ব্রাজিলের আপত্তির কারণে সিদ্ধান্ত হয়নি। কিন্তু এ খবর কোথাও দেখিনি। হিনা রাব্বানি রয়টার্সকে বলেছেন, ‘আমরা খুবই উদ্বিগ্ন ছিলাম। তবে তারা (ঢাকা) আমাদের অবহিত করেছে যে এটা আসলে একটা দুর্ঘটনা বৈ কিছু নয়।’ এ বক্তব্য সঠিক হলে বলা যায়, ডা. দীপু মনি হিনা রাব্বানির সঙ্গে একটা ‘কূটনৈতিক দুর্ঘটনায়’ নিপতিত হয়েছেন। পাকিস্তানের গণমাধ্যমও বলেছে, ভারত নয়, আটকে দিল বাংলাদেশ।
সবচেয়ে লক্ষণীয়, ভারত তার জাতীয় স্বার্থে বন্ধু বাংলাদেশকে ‘ত্যাগ করে’ চির প্রতিদ্বন্দ্বী পাকিস্তানের পাশে দাঁড়াতে কালক্ষেপণ করেনি। ২ নভেম্বর পাকিস্তানের মন্ত্রিসভা ভারতকে বহু প্রতীক্ষিত দ্বিপক্ষীয় বিশেষ বাণিজ্যসুবিধা (এমএফএন মর্যাদা) প্রদানের সিদ্ধান্ত নিয়েছে। সুতরাং দুই পারমাণবিক প্রতিবেশীর মধ্যে একটা লেনদেন আঁচ করা যায়। এই আঁচ আমাদের গায়ে লাগছে—এমন এক বাতাবরণে ঢাকা যেন দিল্লির সঙ্গে ‘লেনদেন’ কূটনীতি বিসর্জন করে ঊর্ধ্বশ্বাসে ছুটে চলেছে।
মিজানুর রহমান খান: সাংবাদিক।
এভাবে আর চলতে দেওয়া উচিত নয়
টিআরের গম কে খায়:
গ্রামীণ অবকাঠামো উন্নয়নের জন্য সরকারি কর্মসূচিতে যে ব্যাপক দুর্নীতি চলছে, তার কিছু দৃষ্টান্ত পাওয়া গতকাল শুক্রবার প্রথম আলোর প্রথম পাতায় প্রকাশিত একটি প্রতিবেদন থেকে। দুর্নীতির কায়দাগুলো বেশ প্রতারণাপূর্ণ। যেমন, চট্টগ্রামের পটিয়া উপজেলায় ‘শ্রী লোকনাথ মন্দির’ নামে একটি মন্দিরের অবকাঠামো উন্নয়নের জন্য টিআর কর্মসূচির আওতায় বরাদ্দ দেওয়া হয়েছে এক টন গম। এই মন্দির কমিটিতে একজনও হিন্দু নেই; সভাপতিসহ সব সদস্যই মুসলমান। এতেই শেষ নয়, নথিপত্রে দেওয়া মন্দিরের ঠিকানা অনুযায়ী মন্দিরটির খোঁজ করতে গিয়ে প্রথম আলোর প্রতিনিধিরা ওই নামে কোনো মন্দিরের অস্তিত্বই খুঁজে পাননি। প্রতারক দুর্নীতিবাজদের এহেন দুর্বুদ্ধি ও দুঃসাহস দেখে তাজ্জব বনে যেতে হয়।
কিন্তু এমন দৃষ্টান্ত এত বেশি যে এটা আর তাজ্জব হওয়ার বিষয় নয়। চট্টগ্রামের ওই একটি উপজেলাতেই আরও অনেক সংগঠনের নামে টিআর কর্মসূচির বরাদ্দ গমের বিপরীতে টাকা তুলে নেওয়া হয়েছে, যেসব সংগঠনের আসলে কোনো অস্তিত্বই নেই। আর এই প্রতারণার আশ্রয় নিয়ে যারা সরকারের একটি ভালো কর্মসূচি পণ্ড করে নিজেদের পকেট ভরছে, তাদের অধিকাংশই ক্ষমতাসীন দলের লোকজন। বঙ্গবন্ধু স্মৃতি পাঠাগার, বঙ্গবন্ধু স্মৃতি সংসদ ইত্যাদি নাম ব্যবহার করে অস্তিত্বহীন ভুয়া সংগঠনের নামে যারা টিআরের বরাদ্দ তছরুপ করছে, তারা কি আসলেই বঙ্গবন্ধুর সৈনিক?
প্রথম আলোর প্রতিবেদনে বলা হয়েছে, পটিয়া উপজেলায় টিআরের গমের বিপরীতে টাকা তুলে নিয়ে খরচ করা হয়েছে ইউনিয়ন পরিষদ নির্বাচনে স্থানীয় সাংসদের সমর্থিত প্রার্থীদের নির্বাচনী প্রচারণার কাজে, কোনো অবকাঠামো উন্নয়নের জন্য নয়। স্থানীয় আওয়ামী লীগদলীয় সাংসদ এ অভিযোগ অস্বীকার করলে কী কবে, সাংসদের সমর্থিত প্রার্থীরা অভিযোগ করেছেন, সেই টাকা তাঁরা নিজেরা খরচ করতে পারেননি, দলের নেতারাই তাঁদের হয়ে খরচ করেছেন। প্রতারণার পর প্রতারণা! প্রতারণায় কে কাকে টেক্কা দেবে, সেই প্রতিযোগিতা চলে!
শুধু চট্টগ্রামের পটিয়া উপজেলায় নয়, সারা দেশেই টিআর কর্মসূচির বরাদ্দ ক্ষমতাসীন দলের লোকজনের হাতে তছরুপ হচ্ছে। এভাবে এই কর্মসূচি আর চলতে দেওয়া উচিত নয়। এসব বন্ধ করতে কঠোর পদক্ষেপ নেওয়া হোক।
তিস্তার পানি বণ্টনে সুনির্দিষ্ট সময়সীমা চাই
হাসিনা-মনমোহন বৈঠক:
মালদ্বীপের পর্যটন শহর আদ্দুতে সার্ক শীর্ষ সম্মেলন থেকে সদস্যদেশগুলো যে বিরাট কিছু অর্জন করবে না, তা আগেই ধারণা করা হয়েছিল। কেননা, ২৬ বছর ধরেই সার্কভুক্ত দেশগুলোর নেতারা সহযোগিতার দৃঢ় প্রত্যয় ব্যক্ত করলেও বাস্তবে তার প্রতিফলন কমই ঘটেছে। তবে এবারের সার্ক শীর্ষ সম্মেলনটি বাংলাদেশের জন্য গুরুত্বপূর্ণ ছিল প্রধানমন্ত্রী শেখ হাসিনার সঙ্গে ভারতের প্রধানমন্ত্রী মনমোহন সিংয়ের বহুল আলোচিত বৈঠকটির কারণে। এতে দ্বিপক্ষীয় সমস্যা ও সহযোগিতা নিয়ে আলোচনা হয়েছে। কিন্তু বাংলাদেশের সর্বাধিক উদ্বেগের বিষয়—তিস্তা নদীর পানি বণ্টন চুক্তির ব্যাপারে ভারতের কাছ থেকে সুনির্দিষ্ট প্রতিশ্রুতি পাওয়া যায়নি। কত দিনে এই চুক্তি হতে পারে, সে ব্যাপারেও মনমোহন সিং কিছু জানাতে পারেননি। যদিও তিনি তিস্তা চুক্তি সই করতে ভারত চেষ্টা চালাচ্ছে বলে মামুলি আশ্বাস দিয়েছেন। এ ব্যাপারে পশ্চিমবঙ্গ রাজ্য সরকারের সঙ্গে কেন্দ্রীয় সরকারের আলোচনা হওয়ার কথাও জানিয়েছেন ভারতের প্রধানমন্ত্রী।
ভারতের প্রধানমন্ত্রীর এই আশ্বাসে বাংলাদেশের মানুষের উদ্বেগ তিরোহিত হবে না বলেই আমাদের বিশ্বাস। কেননা, গত সেপ্টেম্বরের প্রথম সপ্তাহে মনমোহন সিং ঢাকা সফরের সময়ই তিস্তার পানি বণ্টন চুক্তি সই হওয়ার কথা ছিল। শেষ মুহূর্তে পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের আপত্তির কারণে তা হতে পারেনি—এই বাস্তবতাও বাংলাদেশ মেনে নিয়েছিল। এরপর আশা করা গিয়েছিল, সেপ্টেম্বরে না হলেও চলতি বছরের মধ্যে চুক্তি সই হবে। হাসিনা-মনমোহনের বৈঠকে তাঁর আভাস নেই।
আমাদের উদ্বেগের আরেকটি কাবণ হলো, ভারতের কেন্দ্রীয় সরকারের সঙ্গে নানা বিষয়ে পশ্চিমবঙ্গ রাজ্য সরকারের টানাপোড়েন। তৃণমূল কংগ্রেস কেন্দ্রে ইউপিএ সরকারের অন্যতম শরিক। জ্বালানি তেলের মূল্যবৃদ্ধির বিরোধিতা করে আসছে তারা। মমতা বন্দ্যোপাধ্যায় সাফ জানিয়ে দিয়েছেন, ভবিষ্যতে জ্বালানি তেলের দাম বাড়ানো হলে তাঁরা ইউপিএ সরকারে থাকবেন না। আমাদের স্পষ্ট কথা হলো, ভারতের অভ্যন্তরীণ রাজনীতির টানাপোড়েনে পড়ে তিস্তার পানি বণ্টন চুক্তি যেন আটকে না যায়। এর নির্দিষ্ট সময়সীমা বেঁধে দেওয়া হোক।
গত সেপ্টেম্বরে যখন তিস্তার পানি বণ্টন চুক্তিটি আটকে গেল, তখন সরকারের নীতিনির্ধারকদের পক্ষ থেকে জোর দিয়ে বলা হয়েছিল, তিন মাসের মধ্যেই চুক্তি সই হবে। তাঁরা কিসের ভিত্তিতে এ কথা বলেছিলেন, তা জানার অধিকার দেশবাসীর আছে। যে বিষয়টির সঙ্গে জাতির জীবন-মরণের প্রশ্ন, তা নিয়ে সরকারের ঢাক-গুড়গুড় ভাব বন্ধ করা উচিত।
তিস্তা ছাড়াও আরও যেসব দ্বিপক্ষীয় সমস্যা আছে, সেসবের সমাধানেও ভারতের কাছ থেকে কার্যকর উদ্যোগ লক্ষ করা যায় না। বিশেষ করে সীমান্তবিরোধ নিষ্পত্তিতে যে প্রটোকল সই হয়েছে, তা বাস্তবায়নে ভারতের লোকসভার অনুসমর্থন প্রয়োজন হবে। এই অনুসমর্থন না পাওয়ায় ১৯৭৪ সালের মুজিব-ইন্দিরা সীমান্ত চুক্তির বাস্তবায়ন সম্ভব হয়নি। এবার তার পুনরাবৃত্তি কাম্য নয়।
    মনমোহনতো ছবিতে শেখ হাসিনার সাথে আই কন্টাক্ট না করার জন্য গোমড়ামুখে অন্যদিকে চেয়ে আছেন। কথা হলো কখন? 
    মরহুম ফজলে লোহানী সাহেব "যদি কিছু মনে না করেন" অনুষ্ঠানে একটা নাটিকার মাধ্যমে দেখিয়েছিলেন, ভারত আর বাংলাদেশ এর মধ্যে যে সব চুক্তির খসড়া হয় তা নিয়ে বিভিন্ন পর্যায়ে বৈঠক হয়। যারা বৈঠক করেন তাদের এক সময় হ্যান্ডশেক কারার জন্য হাত তোলার আর ক্ষমতা থাকে না। বয়সের ভারে তা নেতিয়ে পড়ে। নিয়মানুযায়ী হ্যান্ডশেক করানোর জন্য অন্য আর একজন দুই দেশের বৈঠক প্রধানদের হাত তুলে একে অন্যের হাতের স্পর্ষ করিয়ে দেন। তিস্তা সহ আর যে সব চুক্তি হয়েছে বা হতে যাচ্ছে তা দেখে শুনে আমার সেই প্রোগ্রামের কথা মনে পড়ে গেল । দেশের সব মানুষকে অনুরোধ করব, বিটিভির আর্কাইভ থেকে লোহানী সাহেবের সেই প্রোগামটা দেখে নেবেন । 
    আগামী তিন মাসেই তিসতা চুক্তি! তিন মাস কবে হবে তা আলিমুল গায়েব ছাড়া কেউ জানে না। 
    আসল বিষয় হল তিনমাসের মধ্যে তিস্তা চুক্তি করা সরক‍ারের পক্ষে সম্ভব, কিন্তু সরকার চাচ্ছে দাবিটা জনগনের কাছ থেকেই শক্তিশালী হোক, আর নির্বাচনটাও আরেকটু ঘনিয়ে আসুক যাতে সরকারের সাফল্য হিসেবে এটিকে চালানো যায়। 
    এবার ঈদে এ টি এন বাংলাই একটা নাটক দেখলাম ফারুখ হোসেন এর রচনা আর সালাউদ্দিন লাবলুর পরিচালনাই “দাদা মশায়”। নাটকের মূল বিষয়বস্তু ছিল তিস্তা নদীর পানি বণ্টন নিয়ে।
    খুব ভালো লাগলো নাটকটি, এভাবে আমরা সবাই যদি যে যে মাধ্যমে আছে সেখান থেকে প্রতিবাদ জানায় তাহলে হয়তো সরকারের নজর আসতে পারে।
    আমি জানিনা সরকারের এ ব্যাপারে কোন উৎসাহ আছে কিনা। 
    খবরে প্রকাশ তিস্তার প্রবাহ বাংলাদেশের অভ্যন্তরে প্রবেশের বহু পূর্বেই সিকিম সহ বিভিন্ন পয়েন্টে এর পানি প্রত্যাহার করা হয়েছে । প্রবাহ বৃদ্ধি না করে বণ্টন চুক্তি করলে বাংলাদেশ লাভবান হবে না । মাননীয় প্রধানমন্ত্রী, দেখবেন, তিস্তা চুক্তির পর পানির পরিমাণ এখন যাওবা পাচ্ছি তার চেয়ে কম যেন না হয় । 
বিশেষ সাক্ষাৎকার
বড় দুই দলের আচরণ তৃতীয় শক্তিকে ক্ষমতাবান করছে:
ঢাকা বিশ্ববিদ্যালয়ের আন্তর্জাতিক সম্পর্ক বিভাগের অধ্যাপক ইমতিয়াজ আহমেদের জন্ম বরিশালে, ১৯৫৮ সালে। ঢাকার রেসিডেন্সিয়াল মডেল স্কুল ও ঢাকা কলেজ হয়ে তিনি উচ্চশিক্ষা নেন ঢাকা বিশ্ববিদ্যালয়ে। পরে অটোয়ার কার্লটন বিশ্ববিদ্যালয় ও ক্যানবেরার অস্ট্রেলিয়ান ন্যাশনাল ইউনিভার্সিটি থেকে উচ্চতর ডিগ্রি নেন। ২০০০ থেকে ২০০৩ সাল পর্যন্ত তিনি ঢাকা বিশ্ববিদ্যালয়ের আন্তর্জাতিক সম্পর্ক বিভাগের সভাপতি হিসেবে দায়িত্ব পালন করেন। বর্তমানে ঢাকা বিশ্ববিদ্যালয়ে শিক্ষকতার পাশাপাশি তিনি বৈরুতের সাজেস বিশ্ববিদ্যালয়ে অতিথি অধ্যাপক হিসেবে দায়িত্ব পালন করছেন। বিভিন্ন ইস্যুতে লেখা ইমতিয়াজ আহমেদের বেশ কিছু বই প্রকাশিত হয়েছে। এ ছাড়া বিভিন্ন জার্নালে প্রকাশিত হয়েছে অজস্র লেখা ও গবেষণাপত্র।
 সাক্ষাৎকার নিয়েছেন এ কে এম জাকারিয়া
প্রথম আলো : দেশের রাজনৈতিক পরিস্থিতি কোন দিকে যাচ্ছে, তা নিয়ে জনগণের মধ্যে এক ধরনের উদ্বেগ ও উৎকণ্ঠা রয়েছে। এ উদ্বেগের যৌক্তিক ভিত্তি রয়েছে কি?
ইমতিয়াজ আহমেদ : জনগণের মধ্যে যে উদ্বেগ, তার অবশ্যই যৌক্তিক কারণ রয়েছে। গত তত্ত্বাবধায়ক সরকারের অভিজ্ঞতা ও নির্বাচনের পর জনগণ ধরে নিয়েছিল যে সংসদীয় গণতান্ত্রিক পদ্ধতিতে দেশের দুটি প্রধান রাজনৈতিক দলের যেভাবে চলা উচিত সেভাবেই চলবে। সংসদ হবে সব কিছুর কেন্দ্রবিন্দু। আমরা দেখতে পেলাম তেমনটি হয়নি। একই সঙ্গে রাজনৈতিকভাবে অনিশ্চয়তা সৃষ্টি হতে পারে এমন আরও কিছু বিষয় এর সঙ্গে যুক্ত হয়েছে। ফলে জনমনে দেশের রাজনৈতিক ভবিষ্যৎ নিয়ে স্বাভাবিক কারণেই উদ্বেগ-উৎকণ্ঠা রয়েছে।
প্রথম আলো : রাজনৈতিক অনিশ্চয়তা সৃষ্টি হওয়ার মতো কী বিষয়গুলো যুক্ত হয়েছে বলে মনে করেন?
ইমতিয়াজ আহমেদ : সমস্যাগুলোর একটি সরকার তৈরি করেছে। এটি হচ্ছে, তত্ত্বাবধায়ক সরকার পদ্ধতি বাতিল। প্রধান বিরোধী দল সরকারের এই উদ্যোগ মেনে নেয়নি। ফলে আগামী নির্বাচন তত্ত্বাবধায়ক সরকারের অধীনে অনুষ্ঠিত হবে কি না, সে নিয়ে অনিশ্চয়তা রয়েছে। এদিকে বর্তমান নির্বাচন কমিশনের মেয়াদ শেষ হয়ে গেছে। কাদের নিয়ে নতুন নির্বাচন কমিশন গঠন করা হবে, তাঁরা সবার কাছে গ্রহণযোগ্যতা পাবেন কি না, তা নিয়েও উদ্বেগ রয়েছে। একটি গণতান্ত্রিক কাঠামোতে রাজনৈতিক দল যে ধরনের ভূমিকা পালন করে, দেশের প্রধান দুটি রাজনৈতিক দল তার ধারেকাছেও নেই। এই পরিস্থিতিতে জনগণ ভাবছে, দেশ একটি রাজনৈতিক সংঘাতের দিকে এগোচ্ছে। তারা চিন্তিত, কারণ, রাজনৈতিক অনিশ্চয়তা ও অস্থিতিশীলতার অর্থই হচ্ছে হরতাল, ভাঙচুর বা সহিংসতা।
প্রথম আলো : আপনি বিগত তত্ত্বাবধায়ক সরকারের অভিজ্ঞতার কথা বললেন, বললেন নির্বাচন-পরবর্তী প্রত্যাশার কথা। সেই প্রত্যাশাটি পূরণ হলো না কেন?
ইমতিয়াজ আহমেদ : আমাদের দেশে গণতন্ত্রের নামে যা হয়েছে তা হচ্ছে নির্বাচনকেন্দ্রিক গণতন্ত্র। গণতন্ত্রে যে আরও বিষয় থাকে, সে বিষয়গুলো বিবেচনায় নেওয়া হয়নি। গণতান্ত্রিক সমাজে দলের মধ্যে গণতন্ত্র থাকে, দলের তহবিল ও আয়-ব্যয়ের স্বচ্ছতা থাকে, সংসদে তর্ক-বিতর্ক হয়, সংসদীয় কমিটিগুলো কাজ করে, শক্তিশালী গণমাধ্যম থাকে, নাগরিক সমাজ তাদের ভূমিকা জোরালোভাবে পালন করে। এই বিষয়গুলো সমাজে কার্যকর না থাকলে সুশাসনের অভাব দেখা দেয়। এখন সেটাই চলছে। গণতন্ত্র নির্বাচনকেন্দ্রিক হয়ে পড়ায় নির্বাচন ছাড়া এই বিষয়গুলো গৌণ হয়ে পড়েছে। আমাদের মনে রাখতে হবে যে শুধু নির্বাচন গণতন্ত্র দিতে পারে না। এ কারণেই একটি সুষ্ঠু ও গ্রহণযোগ্য নির্বাচনের মধ্য দিয়ে সরকার গঠিত হওয়ার পরও দেশে রাজনৈতিক সংঘাতের পরিস্থিতির সৃষ্টি হয়েছে।
প্রথম আলো : রাজনৈতিক সংঘাতময় পরিস্থিতির কারণেই ১/১১-এর ঘটনা, আবারও যদি দেশের রাজনীতি সেই সংঘাতের দিকেই যায়, তবে সামনে কী অপেক্ষা করছে?
ইমতিয়াজ আহমেদ : রাজনৈতিক সংঘাত সব সময়ই রাজনীতিতে বাইরের শক্তির হস্তক্ষেপের পথ তৈরি করে, তৃতীয় শক্তিকে ক্ষমতা দখলে উৎসাহিত করে। গণতন্ত্র কেবল নির্বাচনকেন্দ্রিক হলে রাজনৈতিক দলগুলো সংঘাতের পথকেই সঠিক মনে করবে। আমার মনে হয় দেশের প্রধান দুটি রাজনৈতিক দলের আচরণ তৃতীয় শক্তিকে ক্ষমতাবান করছে।
প্রথম আলো : এই যে রাজনৈতিক অনিশ্চয়তার আশঙ্কা, তা নিয়ে সরকারের উদ্বেগ আছে বলে তো মনে হচ্ছে না।
ইমতিয়াজ আহমেদ : বিষয়টি অনেকটা এ রকম—রোম যখন পুড়ছিল নিরো তখন বাঁশি বাজাচ্ছিল। দেশের পরিস্থিতি কী বা জনগণের মধ্যে যে আশঙ্কা, তা সরকারের না বোঝার কথা নয়। বিভিন্ন তথ্য-উপাত্ত পর্যালোচনা করলেই তা জানা যায়। গত আড়াই বছরে সংসদ কীভাবে চলেছে, সমাজের সংঘাতময় পরিস্থিতি, দ্রব্যমূল্য, গণমাধ্যমে যেসব বিষয় নিয়ে আলোচনা ও লেখালেখি হয়েছে, সেগুলো বিচার-বিবেচনা করলেই বাস্তবতা টের পাওয়া যাবে। সরকারকে একদিকে নিরুদ্বেগ মনে হচ্ছে ঠিকই, কিন্তু প্রতিক্রিয়া দেখানোর বেলায় কিন্তু তারা খুবই তৎপর। যখনই কেউ সরকারের সমালোচনা করছে, তখন সরকারের তরফ থেকে কঠোর প্রতিক্রিয়া দেখানো হচ্ছে। এমনকি দলের মধ্যে কেউ কিছু বলতে চাইলেও তাঁকে থামিয়ে দেওয়া হচ্ছে। এখন সরকার যদি খুব নিরুদ্বেগ থাকত বা সব কিছু ঠিকভাবে চলছে মনে করে থাকে, তবে তারা সমালোচনাকে এত ভয় পাচ্ছে কেন?
প্রথম আলো : সরকারের সমস্যাটি তাহলে কোথায়?
ইমতিয়াজ আহমেদ : আসলে সরকার বা দল যাঁদের নিয়ে চলছে, সমস্যাটি সেখানেই। দলে যাঁরা বহু দিন ধরে রাজনীতি করেছেন, তাঁরা সরকারে নেই। নতুন ও অপরিচিতদের নিয়ে সরকার গঠন করা হয়েছে। সরকার পরিচালনার আড়াই বছরের মাথায় তাঁদের অদক্ষতার বিষয়টি নিশ্চিত হওয়া গেছে। যাঁদের বাদ দেওয়া হয়েছে, তাঁদের হয়তো ক্ষমতার ব্যাপারে আগ্রহ ছিল, কিন্তু তাঁদের অভিজ্ঞতাকে অস্বীকার করার উপায় নেই। সরকারে দক্ষ ও অভিজ্ঞ যে কয়েকজন রয়েছেন, তাঁদের কেউ কেউ আবার বয়সের ভারে ক্লান্ত। যাঁদের বাদ দেওয়া হয়েছে, তাঁদের সঙ্গে দলের সম্পর্কও ভালো বলে মনে হয় না। এখানে জেদাজেদির বিষয় রয়েছে হয়তো, কিন্তু এতে দল ও সরকার ক্ষতিগ্রস্ত হচ্ছে। আমার মনে হয়, দলকে সাজানো জরুরি হয়ে পড়েছে। মন্ত্রিসভা রদবদলের কথা শোনা গিয়েছিল, কিন্তু তা হবে বলে মনে হচ্ছে না।
প্রথম আলো : তত্ত্বাবধায়ক সরকারব্যবস্থা ছাড়া আগামী নির্বাচন করার যে সিদ্ধান্ত সরকার নিয়েছে, তা কতটা বাস্তবসম্মত?
ইমতিয়াজ আহমেদ : তত্ত্বাবধায়ক সরকার ছাড়া সরকার নির্বাচন করতে পারবে বলে আমি মনে করি না। সেই পরিস্থিতি বাংলাদেশে নেই, এ জন্য আরও সময় লাগবে। মূল সমস্যার কথাটি আগেই বলেছি, সেটা হচ্ছে আমাদের গণতন্ত্র শুধুই নির্বাচনকেন্দ্রিক, সুতরাং তত্ত্বাবধায়ক সরকার ছাড়া উপায় নেই। আমাদের দেশের বর্তমান বাস্তবতায় যদি কেউ মনে করে থাকেন যে তত্ত্বাবধায়ক সরকার ছাড়া নির্বাচন করে গ্রহণযোগ্যতা পাওয়া যাবে, তবে তাঁদের রাজনৈতিক জ্ঞান নিয়ে প্রশ্ন ওঠা স্বাভাবিক। আমরা যদি দেশের বর্তমান বিরোধী দলের বিষয়টি বিবেচনায় নিই, তবে দেখব, তাদের অন্তত ২৫ শতাংশ গোঁড়া সমর্থক রয়েছে। এই সংখ্যক সমর্থকদের উপেক্ষা করে কিছু করা কঠিন। এখন সরকারকে ঠিক করতে হবে যে তারা কি বিরোধী দলকে আন্দোলনের মাধ্যমে তত্ত্বাবধায়ক সরকারের বিষয়টি আদায় করার সুযোগ দেবে, নাকি সরকার আগেই এ ব্যাপারে একটি সমঝোতায় আসবে। আমি মনে করি, সরকারের উচিত আগেই এ ব্যাপারে সমঝোতায় আসা। আন্দোলনের মধ্য দিয়ে যদি বিরোধী দল বিজয় অর্জন করে, তবে তার ফসল বিরোধী দলের ঘরেই যাবে।
প্রথম আলো : নির্বাচনকেন্দ্রিক গণতন্ত্রের কথা বললেন, এর দায় কি শুধু সরকারি দলের, বিরোধী দল তো সংসদে যায় না?
ইমতিয়াজ আহমেদ : আসলে আমাদের সংসদে আসনসংখ্যা যা-ই হোক, সংসদটি আসলে দুই ব্যক্তির সংসদ। দলে কোনো গণতন্ত্র নেই। দুই দলের দুজন যা বলবেন, বাকিরা সবাই সেই কথাই বলবেন। অনেকে সংবিধানের ৭০ অনুচ্ছেদের কথা বলেন। কিন্তু দলের কোনো সিদ্ধান্তের বা কোনো মন্ত্রীর কাজের সমালোচনা করলে সদস্যপদ যাওয়ার সুযোগ নেই। কিন্তু দলে গণতন্ত্র না থাকায় কেউ নিজ দলের সমালোচনা করার কোনো সাহস পান না। এমন একটি কাঠামোতে সংসদে কখনো প্রাণবন্ত আলোচনা হতে পারে না। দুই ব্যক্তির সংসদে একজন আবার অনুপস্থিত। আবারও বলি, গণতন্ত্র যত দিন নির্বাচনকেন্দ্রিক থাকবে, তত দিন সংসদ কার্যকর করতে কেউ আগ্রহী হবেন না। আর সুশাসন প্রতিষ্ঠার মাধ্যমে শুধু নির্বাচনকেন্দ্রিক গণতন্ত্র থেকে সরে আসার কাজটি করার মূল দায়িত্ব সরকারকেই নিতে হবে।
প্রথম আলো : সরকার কি বিরোধী দলকে শক্তিহীন মনে করছে?
ইমতিয়াজ আহমেদ : দেখুন, অভিজ্ঞতায় দেখেছি যে বিরোধী রাজনৈতিক পক্ষ নিজেদের গুণে যতটা না শক্তিশালী হয়ে ওঠে, তার চেয়ে বেশি শক্তিশালী হয় ক্ষমতাসীন দলের ভুলের কারণে। বর্তমান সরকার বিরোধী দলকে শক্তিহীন ভাবছে বলে মনে হয় না। তারা বরং ঘরে-বাইরে শত্রু দেখছে। যাঁরা কোনো কারণে সরকারের সমালোচনা করছেন, তাঁদেরও শত্রু ভাবছে। সব কিছু মিলিয়ে সরকার তার আচরণের মাধ্যমে বিরোধী দলকে শক্তিশালী করে তুলছে। তারা বিরোধী দলকে ভয় পাচ্ছে বলেই সরকার নরসিংদীতে মেয়র লোকমান হত্যাকাণ্ডের ঘটনায় বিএনপির নেতা খায়রুল কবির খোকনকে গ্রেপ্তার করেছে। আর সরকারের এ ধরনের আচরণের ফল হবে উল্টো, বিরোধী দল শক্তিশালী হবে।
প্রথম আলো : সরকার ভুল করবে আর বিরোধী দল শক্তিশালী হবে—এভাবেই কি চলবে?
ইমতিয়াজ আহমেদ : এখন যারা বিরোধী দলে আছে তারা যদি মনে করে যে অতীতে যেভাবে রাজনীতি করে এসেছে সেভাবেই তারা ফল পাবে, তবে তা ভুল হবে। বিরোধী দলের উচিত সরকারের বর্তমান কী কী আচরণের সমালোচনা হচ্ছে, সেগুলো বিবেচনায় নেওয়া। যাতে ভবিষ্যতে ক্ষমতায় গেলে তারা এই একই ভুল না করে। এখন সরকারি দলের ভুলগুলো সুযোগ তৈরি করে দিচ্ছে ঠিকই, বিরোধী দলকে পরিবর্তিত পরিস্থিতির বিষয়টি বিবেচনায় নিতে হবে।
প্রথম আলো : অনেকে বলেন, যুক্তরাষ্ট্রের সমর্থন আওয়ামী লীগের প্রতি রয়েছে, ভারতের সঙ্গেও দলটির সম্পর্ক ভালো। কিন্তু নির্বাচনে জয় লাভের ক্ষেত্রে বাইরের দেশের সমর্থন কতটা গুরুত্বপূর্ণ?
ইমতিয়াজ আহমেদ : আসলে বাইরের দেশগুলো কখন কোন দলকে কী কারণে সমর্থন দেয় বা প্রত্যাহার করে নেয়, তার নানা হিসাব-নিকাশ থাকে। নির্বাচনে জেতার ক্ষেত্রে এ ধরনের কোনো দেশের সমর্থন থাকা না-থাকা কোনো কাজে দেয় বলে আমি মনে করি না। দেশের নীতিনির্ধারকদের ওপর বাইরের কোনো দেশের প্রভাব থাকতে পারে, কিন্তু জনগণ কোন দলের ওপর ভারত বা যুক্তরাষ্ট্রের সমর্থন রয়েছে তার ওপর ভিত্তি করে ভোট দেবে—বিষয়টি এমন নয়। বরং এর নেতিবাচক প্রভাবও পড়তে পারে। বিশেষ করে নির্বাচনের আগে জনগণ ভারতের সঙ্গে চুক্তির ফলগুলো বিবেচনায় নেবে।
প্রথম আলো : আপনি বলেছেন, তত্ত্বাবধায়ক সরকার ছাড়া আগামী নির্বাচন হবে না। সরকার ও বিরোধী দল যদি স্ব স্ব অবস্থানে অনড় থাকে, সে ক্ষেত্রে কী পরিস্থিতির আশঙ্কা করছেন?
ইমতিয়াজ আহমেদ: যদি দুই পক্ষই নিজেদের একগুঁয়ে অবস্থানে অনড় থাকে, তবে সেই আগের জায়গায় ফিরে যাওয়ার আশঙ্কাই দেখা দেবে। তৃতীয় কোনো শক্তিকে আবার ক্ষমতা নেওয়ার পরিস্থিতি সৃষ্টির দায়টি রাজনৈতিক দলগুলোকেই নিতে হবে।
বাংলাদেশে ‘নির্বাচিত একনায়কত্ব’
২০১১ সালের ৪ নভেম্বর এই নিবন্ধটি লিখতে শুরু করেছি ১৯৭২ সালের ৪ নভেম্বর তারিখকে স্মরণ করে, যেদিন বাংলাদেশের সংবিধানটি সংসদে গৃহীত হয়েছিল। ১৯৭১ সালের ১৬ ডিসেম্বর মুক্তিযুদ্ধে বিজয় অর্জনের ১০ মাস ১৯ দিনের মধ্যেই জাতিকে একটি গণতান্ত্রিক সংবিধান উপহার দিতে পারা বঙ্গবন্ধুর নেতৃত্বাধীন সরকারের ঐতিহাসিক সাফল্য হিসেবে স্বীকৃতি পেয়েছে। কিন্তু আজকের নিবন্ধের শিরোনামেই আমি একটি কঠিন সত্য জাতির সামনে উপস্থাপন করতে চাইছি। তা হলো: ১৯৯১ থেকে ২০১১ সাল পর্যন্ত দুই দশকের নির্বাচিত সংসদীয় গণতন্ত্রচর্চার বিশ্লেষণ থেকে আমার স্থির প্রতীতি জন্মেছে যে এই দুই দশকের শাসনপর্বে বাংলাদেশের প্রধান দুই দলের দুই শীর্ষ নেতার ‘নির্বাচিত স্বৈরতন্ত্র’ বা ‘নির্বাচিত একনায়কত্বের’ কবলে বন্দী হয়ে গেছে জনগণ এবং এই জন্য প্রধানত দায়ী এ দেশের সংবিধান।
১৯৭২ সালের সংবিধান বাঙালি জাতীয়তাবাদ, গণতন্ত্র, সমাজতন্ত্র ও ধর্মনিরপেক্ষতাকে বাংলাদেশ রাষ্ট্রের অলঙ্ঘনীয় রাষ্ট্রীয় মূলনীতি হিসেবে প্রতিষ্ঠিত করায় একটি আধুনিক গণতান্ত্রিক রাষ্ট্রব্যবস্থার আদর্শ সংবিধান হিসেবে এটা বিশ্বখ্যাতি অর্জন করেছিল। কিন্তু গণতান্ত্রিকভাবে নির্বাচিত সাংসদদের সংখ্যাগরিষ্ঠের সমর্থন যাতে রাজনৈতিক বেচাকেনার পণ্যে পর্যবসিত না হয়, সে জন্য এ সংবিধানের ৭০ ধারায় সাংসদদের দলীয় আনুগত্য পরিবর্তনকে কঠোরভাবে নিষিদ্ধ করার সাংবিধানিক ব্যবস্থা সন্নিবেশিত হয়েছে। বিশ শতকের পঞ্চাশের দশকের পূর্ব পাকিস্তান অ্যাসেম্বলির দুঃখজনক ইতিহাস যাঁদের জানা আছে, তাঁদের কাছে ৭০ ধারার যৌক্তিকতা ও আবশ্যকতা প্রশ্নাতীত বিবেচিত হলে তাঁদের দোষ দেওয়া যাবে না। কিন্তু বঙ্গবন্ধুর শাসনামলে ৭০ ধারার গুরুতর নেতিবাচক অভিঘাতটি ধরা না পড়লেও ১৯৯১-২০১১ পর্বের নির্বাচিত সরকারের শাসনকালে এখন সন্দেহাতীতভাবে প্রমাণিত হয়েছে। এই ৭০ ধারা বাংলাদেশের প্রধান দুই দলের দুই নেতার হাতে নিজ নিজ দলের একচ্ছত্র ক্ষমতা দিয়েছে। দুই নেতাই যেহেতু তাঁদের একাধিপত্যের এই হাতিয়ারটি সম্পর্কে পুরোপুরি ওয়াকিবহাল, তাই ৭০ ধারার কোনো ধরনের সংশোধন তাঁদের কেউই চাইছেন না—এই একটি ব্যাপারে তাঁদের মতৈক্য প্রশ্নাতীত বলা চলে। সংবিধানের পঞ্চদশ সংশোধনীর প্রস্তাব প্রণয়নের জন্য গঠিত সংসদীয় কমিটি দীর্ঘ আলাপ-আলোচনার মাধ্যমে ৭০ ধারার বজ্র আঁটুনি কিঞ্চিৎ শিথিল করার কতিপয় প্রস্তাব খসড়া আকারে শেখ হাসিনার বিবেচনার জন্য পেশ করার পর ওই প্রস্তাবগুলোর প্রায় সব কটিই তাঁর অনুমোদন পেতে ব্যর্থ হয়েছিল বলে পত্রপত্রিকায় খবর প্রকাশিত হয়েছে। আরও দুঃখজনক হলো, সংসদীয় কমিটি বেশ কয়েক মাস পরিশ্রম করে, নানা বিজ্ঞজনের ও নানা মহলের সঙ্গে মতবিনিময়ের মাধ্যমে সংবিধান সংশোধনের যে খসড়া প্রস্তাবমালা প্রস্তুত করেছিল, সেগুলোর বেশির ভাগ প্রস্তাবই শেখ হাসিনার একক পছন্দ-অপছন্দের কারণে কমিটির অধিকাংশ সদস্যের আপত্তি সত্ত্বেও পরিবর্তিত হয়ে গেছে। তার মানে দাঁড়িয়েছে, পঞ্চদশ সংশোধনীর যে ভাষ্যটা সংসদে পাস হয়েছে, তাতে অনেক বিষয়েই কমিটির বেশির ভাগ সদস্যেরই সায় নেই। অথচ, সাংবিধানিক বাধ্যবাধকতার কারণে প্রকাশ্যে এহেন অসম্মতি বা অসন্তোষ প্রকাশের কোনো সুযোগ ক্ষমতাসীন মহাজোটের কোনো সাংসদেরই নেই ।
একটি সংসদীয় গণতান্ত্রিক ব্যবস্থায় নির্বাচিত সাংসদ থেকে শুরু করে মন্ত্রিসভার সদস্য, বিএনপি কিংবা আওয়ামী লীগের স্থায়ী কমিটি বা প্রেসিডিয়াম সদস্য—সবারই এই দুই দলের দুই নেত্রীর ইচ্ছা-অনিচ্ছা এবং পছন্দ-অপছন্দের কাছে অসহায় আত্মসমর্পণের যে রাজনৈতিক সংস্কৃতি এ দেশে চালু হয়েছে, তার অবশ্যম্ভাবী পরিণতি হলো এই দুই নেত্রীর একাধিপত্যকে প্রশ্নাতীত স্বৈরতান্ত্রিক স্তরে উন্নীত করা। এই দুই দলে গণতন্ত্রের চর্চা নেই বলে আমরা যতই হা-হুতাশ করি না কেন, তাঁদের দুজনের সমালোচনা করে কিংবা ইচ্ছা-অনিচ্ছার বিরুদ্ধে অবস্থান নিলে পরিণতি কী হবে, এটা যেহেতু সবারই জানা হয়ে গেছে, তাই ওই ধরনের ভূমিকা কে পালন করবে? কেন পালন করবে?
গণতান্ত্রিক সংবিধানে রাষ্ট্রের তিনটি অঙ্গের মধ্যে সংসদীয় গণতন্ত্রে ক্ষমতার সুস্পষ্ট বিভাজন সুনির্দিষ্ট করার কথা। কিন্তু বঙ্গবন্ধু শেখ মুজিবুর রহমানকে প্রধানমন্ত্রী হিসেবে মূল কেন্দ্রে রেখে ১৯৭২ সালের সংবিধান রচনা করার কারণেই হয়তো বা আমাদের মূল সংবিধানের প্রণেতারা রাষ্ট্রীয় ক্ষমতার বিভাজনে প্রধানমন্ত্রীকে সাংবিধানিকভাবেই অনেক অতিরিক্ত নির্বাহী ক্ষমতা প্রদান করে ফেলেছিলেন। তারপর এই সংবিধানের ওপর সওয়ার হয়েছে চতুর্থ সংশোধনীর রাষ্ট্রপতিশাসিত সরকারব্যবস্থার বোঝা। তারপর তো শুরু হলো সামরিক প্রভুদের অসাংবিধানিক ক্ষমতা জবরদখলের রক্তাক্ত অধ্যায়। কিন্তু ১৯৯১ সালে যখন আবারও বাংলাদেশ সংসদীয় গণতন্ত্রে ফিরে এল, তখন সামরিক স্বৈরাচারী রাষ্ট্রপতির আদলেই খালেদা জিয়ার জন্য প্রধানমন্ত্রীর ভূমিকাকে পুনর্বিন্যস্ত করে ফেলেছেন বিএনপির ধুরন্ধর ব্যারিস্টাররা। ১৯৭৫-৯১ পর্বের একচ্ছত্র ক্ষমতাধর রাষ্ট্রপতিরা তাঁদের সচিবালয়ের মাধ্যমে যেভাবে সব নির্বাহী ক্ষমতার প্রায় একচ্ছত্র প্রয়োগের ব্যবস্থা গড়ে তুলেছিলেন, ১৯৯১ সালে বেগম জিয়া তদানীন্তন অন্তর্বর্তী রাষ্ট্রপতি সাহাবুদ্দীন আহমদের কারণে অনিচ্ছা সত্ত্বেও প্রধানমন্ত্রী হিসেবে পদাবনতি মেনে নিলেও প্রধানমন্ত্রীর পদের ক্ষমতাকেই একনায়কত্বের পর্যায়ে রেখে দেওয়ার ব্যবস্থাটা সুপরিকল্পিতভাবে বহাল রাখলেন। এরপর তিন দফা নির্বাচিত প্রধানমন্ত্রী হিসেবে দায়িত্ব পালনের সুযোগ পেয়েছেন বেগম খালেদা জিয়া (একবার অবশ্য মাস দেড়েকের জন্য), কিন্তু সংসদীয় গণতন্ত্রের প্রতি তাঁর বিরাগ তিনি তাঁর আচরণে প্রমাণ করেছেন প্রতিবারই। সংসদীয় গণতান্ত্রিক ব্যবস্থার নির্বাহী শাখার প্রধান হয়েও কালেভদ্রে মাত্র কয়েকবার তিনি সংসদ অধিবেশনে যোগ দিয়েছেন, তা-ও বেশির ভাগ শেখানো-পড়ানো বক্তৃতা দেওয়ার প্রয়োজনে। এ ব্যাপারটাতে খালেদা জিয়া বিশ্বরেকর্ড সৃষ্টি করেছেন।
১৯৯৬-২০০১ মেয়াদে শেখ হাসিনা সংসদের অধিবেশনে প্রায় নিয়মিত অংশগ্রহণ করেছেন। কিন্তু বিরোধী দলের বর্জনের কারণে একতরফা বাহাস যেহেতু ক্লান্তিকর হতে বাধ্য, তাই তাঁর উপস্থিতিতে বেশির ভাগ দলীয় সদস্য তাঁকে খুশি করার জন্য একদিকে তাঁকে এবং তাঁর সরকারকে প্রশংসার বন্যায় ভাসানো আর বিরোধীদলীয় নেতা ও বিরোধী দলকে উদ্দেশ করে অরুচিকর ও অশ্লীল গালাগাল দেওয়াটাকেই সংসদীয় সংস্কৃতি বানিয়ে ফেললেন। সংসদকে এভাবে খালি মাঠে একতরফা প্রশংসা ও খিস্তিখেউড়ের প্রদর্শনীস্থল বানিয়ে গত দুই দশকে আমরা এ দেশে সংসদীয় গণতন্ত্রকে শুধু পাঁচ বছর পরপর ভোটের মাধ্যমে বেগম জিয়া কিংবা শেখ হাসিনাকে পালাক্রমে এ দেশের ‘নির্বাচিত একনায়ক’ বানিয়েছি।
নির্বাচিত একনায়কতন্ত্রের ক্ষমতা নিরঙ্কুশ করার জন্য দুই নেত্রীর প্রকাশ্য-অপ্রকাশ্য চাল ও পাল্টা চালের রাজনীতি ১৯৯৬-২০০৮ পর্যায়ের তিনটি নির্বাচনের মাঝামাঝি দুই মেয়াদে কতখানি প্রাতিষ্ঠানিকতা অর্জন করেছে, তা ওয়াকিবহাল মহলের মোটেও অজানা নয়। এই প্রক্রিয়ায় পুরো সিভিল প্রশাসন ও আমলাতন্ত্রকে দলীয়করণের পালাক্রমিক আয়োজন সুসম্পন্ন হয়েছে। রাষ্ট্রের সশস্ত্র বাহিনী এবং বিশেষত সেনাবাহিনীকে বারবার ছাঁটাই-পাল্টা ছাঁটাইয়ের মাধ্যমে তথাকথিত শুদ্ধিকরণের শিকার করা হয়েছে। রাষ্ট্রের পুলিশ বাহিনীকে পুরোপুরি দলীয় লাঠিয়াল বাহিনীতে রূপান্তরিত করে ফেলা হয়েছে। এমনকি, বিচারবহির্ভূত হত্যাকাণ্ডকে নবগঠিত এলিট ফোর্স র‌্যাবের প্রধান প্রাণঘাতী তৎপরতা হিসেবে নীরব অনুমোদন দিয়ে চলেছে এ দুটো ক্ষমতাসীন মহল। সর্বোপরি, দেশের বিচারব্যবস্থাকে সরকারি দলের স্বার্থের বিশ্বস্ত খাদেম বানানোর প্রয়াসকে খোলামেলা চাতুর্যের খেলায় পরিণত করে ফেলা হয়েছে। ২০০৬ সালের অক্টোবর থেকে ২০০৭ সালের ১১ জানুয়ারি পর্যন্ত রাষ্ট্রপতি ইয়াজউদ্দিনের মাধ্যমে বেগম জিয়া ও বিএনপি-জামায়াত জোটের রথী-মহারথীদের চালবাজির যে প্রদর্শনী দেখার দুর্ভাগ্য এ দেশের জনগণের হয়েছিল, তার পেছনে বিএনপির নেতৃত্বাধীন চারদলীয় জোটের ক্ষমতায় প্রত্যাবর্তনের ইলেকশন ইঞ্জিনিয়ারিং মরিয়া ভূমিকা পালন করেছিল—এটা এখন তো এ দেশের ইতিহাসের অন্যতম কালো অধ্যায় হিসেবে মানব জাতির ঐতিহ্যের অংশ হয়ে পড়েছে।
১৯৯৬-২০০১ মেয়াদে শেখ হাসিনার নেতৃত্বাধীন সরকারের সংসদীয় সংখ্যাগরিষ্ঠতা ছিল সামান্যই, কিন্তু ২০০৮ সালের নির্বাচনে আওয়ামী লীগের নেতৃত্বাধীন মহাজোটকে তিন-চতুর্থাংশেরও বেশি সংখ্যাগরিষ্ঠতা দিয়ে জিতিয়ে দিয়েছে এ দেশের জনগণ। এই ভূমিধস বিজয় যতখানি না মহাজোটের প্রতি ইতিবাচক জনসমর্থনের স্বতঃস্ফূর্ত প্রকাশ, তার চেয়েও বেশি ছিল বিএনপি-জামায়াত জোটকে জনগণের ঘৃণাভরা প্রত্যাখ্যানের প্রকাশ। ২০০১ সালের নির্বাচনের অব্যবহিত আগের ক্ষমতাসীন দল আওয়ামী লীগকে প্রায় একই ধরনের বিপর্যয়কর শিক্ষা দিয়েছিল জনগণ। কিন্তু ২০০১-২০০৬ মেয়াদের বিএনপি-জামায়াত জোট সরকারের দুর্নীতি, লুটপাট, দুঃশাসন, দলীয়করণ ও মুক্তিযুদ্ধের চেতনাবিরোধী পাকিস্তানীকরণ ছিল একেবারেই বেলাগাম ও অসহনীয়। সঙ্গে যোগ হয়েছিল জামায়াত-শিবির ও তাদের বিভিন্ন নামধারী পকেট সংগঠনের ঘাতক ফ্যাসিবাদী ক্যাডারদের তালেবানি তাণ্ডব, বোমাবাজি ও মধ্যযুগীয় খুন-জখমের অপরাজনীতি। সর্বোপরি যোগ হয়েছিল তারেক রহমানকে খালেদা জিয়ার ‘রাজতান্ত্রিক উত্তরাধিকারী’ বানিয়ে দেশের ক্ষমতার মসনদে বসানোর অপতৎপরতা। খালেদা জিয়া এই সমস্যাসংকুল দেশের আয়েশি প্রধানমন্ত্রীর জীবনযাপন করতেই অভ্যস্ত, ক্যান্টনমেন্টের সুপরিসর বাসভবনে তাঁর বিলাসী জীবনযাত্রার কাহিনি বাংলাদেশের জন্য বড়ই বেমানান। কিন্তু তাঁর হাতেই বারবার নিরঙ্কুশ ক্ষমতা অর্পণ করছেন এ দেশের ভোটাররা। সে জন্যই প্রতিবার তাঁকে ঘিরে ক্ষমতার ঘেরাটোপ গড়ে তুলেছেন তাঁর কৃপাধন্য কিছু উপদেষ্টা, পরামর্শক, সহকারী কিংবা পারিবারিক সদস্য ও আত্মীয়স্বজন। অতএব, তারেক রহমান মায়ের উত্তরাধিকার হিসেবে পেয়ে যাবেন বিএনপির নেতৃত্ব এবং নির্বাচনী বিজয়ের মাধ্যমে বাংলাদেশের প্রধানমন্ত্রিত্ব—এটাই এখন বেগম জিয়ার রাজনৈতিক ধ্যানজ্ঞান।
কিন্তু পরিবারতন্ত্র এবার আরও বেশি সংক্রমিত হয়ে গেছে শেখ হাসিনার রাজনীতির সাম্প্রতিক কর্মকাণ্ডে—এটাই এক্ষণে এ দেশের প্রগতিশীল রাজনীতির জন্য ‘অশনিসংকেত’ বলে মনে করি আমি। ২০০৯-২০১১ পর্বের গত ৩৪ মাসের শেখ হাসিনার শাসনকালের ক্রমবিবর্তন বিশ্লেষণ করলে দেখা যাবে, তাঁর সিদ্ধান্তগুলো প্রায়ই একক ও একতরফা হয়ে যাচ্ছে। আওয়ামী লীগের জনপ্রিয় অভিজ্ঞ নেতারা ক্রমেই হয়ে পড়েছেন কক্ষচ্যুত কিংবা অবহেলিত, দলের প্রেসিডিয়াম কিংবা মন্ত্রিসভা তাঁর একক ও খামখেয়ালি সিদ্ধান্তের শিকার হয়ে যাচ্ছে বারবার। এটাকে অনেকে ‘উপদেষ্টাশাসিত সরকার’ বলেই অভিহিত করছেন ইতিমধ্যেই। মাননীয় প্রধানমন্ত্রী, এই সর্বনাশা পথ থেকে ফিরে আসুন।
মইনুল ইসলাম: অধ্যাপক, অর্থনীতি বিভাগ, চট্টগ্রাম বিশ্ববিদ্যালয়।
জাতিসংঘের মহাসচিবের আহ্বানে সাড়া দিন
নির্বাচনী সংলাপ
জাতিসংঘের মহাসচিব বান কি মুন বাংলাদেশের আগামী সাধারণ নির্বাচন অনুষ্ঠানে সব দলের অংশগ্রহণ নিশ্চিত করতে আহ্বান জানিয়েছেন। ২০০৮ সালের জাতীয় নির্বাচনের আগে বাংলাদেশ সফরে এসে তিনি একই অভিমত রেখেছিলেন; এবং এই আকাঙ্ক্ষা সর্বজনীন। সেনা-সমর্থিত তত্ত্বাবধায়ক সরকারের আমলেও সব দলের অংশগ্রহণে নির্বাচন করা নিয়ে অনিশ্চয়তা ছিল। এখন নির্বাচিত সরকারের আমলেও সেই চ্যালেঞ্জ নতুন করে দেখা দিয়েছে।
বিএনপির চেয়ারপারসন খালেদা জিয়া অভিযোগের সুরে বলেছেন, তত্ত্বাবধায়ক সরকারব্যবস্থা বাতিল করে দিয়ে বাংলাদেশের গণতন্ত্র হুমকির মুখে ঠেলে দেওয়া হয়েছে। এর প্রতিক্রিয়ায় বান কি মুন বলেছেন, বাংলাদেশে কোন পদ্ধতিতে নির্বাচন হবে, তা বাংলাদেশের অভ্যন্তরীণ বিষয়। তাঁর এ মন্তব্য আমাদের স্মরণ করিয়ে দেয়, তত্ত্বাবধায়ক সরকার হলেও যদি সবার অংশগ্রহণভিত্তিক নির্বাচন তারা করতে না পারে, তাহলে তা প্রশ্নবিদ্ধ হতে পারে। সুতরাং তত্ত্বাবধায়ক সরকারের বিষয়ে প্রধান দুই রাজনৈতিক দলের মধ্যে সংলাপ হওয়া উচিত বলে জাতিসংঘের মহাসচিব যথার্থই মত দিয়েছেন।
জাতীয় সংসদ মোটামুটি অকার্যকর রয়েছে। সংসদে বিরোধী দল গত আড়াই বছরে যত দিন অংশগ্রহণ করেছে, তাতে নির্বাচন অনুষ্ঠান নিয়ে গঠনমূলক আলাপ-আলোচনার কোনো নজির সৃষ্টি হয়নি। বাংলাদেশের গণমাধ্যম ও নাগরিক সমাজ বহুদিন ধরে দুই প্রধান দলের মধ্যে সংলাপ নিয়ে তেমনভাবে সোচ্চার নয়। কারণ, তারা হয়তো ধরেই নিয়েছে যে এ ধরনের সংলাপে বসতে দুই দলের কোনো মনমানসিকতা কিংবা প্রস্তুতি নেই। জাতিসংঘের মহাসচিবের মুখে উচ্চারিত ‘সংলাপ’ শব্দটি সম্পর্কে প্রধান দুই দল কোনো প্রতিক্রিয়া দেখানোরও দরকার মনে করেনি। দেশের রাজনৈতিক মহলে এমন কোনো প্রেশার গ্রুপও নেই, যারা তাদের কাছ থেকে সংলাপের বিষয়ে কোনো কার্যকর বক্তব্য নিশ্চিত করতে পারে। জাতিসংঘের মহাসচিব যে সংলাপ চাইছেন, তা অনুষ্ঠানের জন্য যে ধরনের রাজনৈতিক সংস্কৃতি সমাজে বিদ্যমান থাকা দরকার, তার বিরাট ঘাটতি চলছে।
১৯৯১ সালের পর বিশ্বের ১০০টির বেশি দেশ জাতিসংঘের কাছে নির্বাচন অনুষ্ঠানে সহায়তা চেয়েছে এবং তারা তা পেয়েছেও। বান কি মুন কারিগরি ও লজিস্টিকস সহায়তা গ্রহণে বাংলাদেশকে আহ্বান জানিয়েছেন। আমরা লক্ষ করি, সরকারি ও বিরোধী দল এ ব্যাপারেও কোনো প্রতিক্রিয়া দেখায়নি।
সুতরাং জাতিসংঘকে কতটা, কী উপায়ে সম্পৃক্ত করে সাধারণ নির্বাচন অনুষ্ঠান করা যায়, সে বিষয়ে প্রধান রাজনৈতিক দলগুলোর পাশাপাশি নাগরিক সমাজও সক্রিয় চিন্তাভাবনা করতে পারে। জাতিসংঘের কাছ থেকে সীমিত কিংবা ব্যাপকভিত্তিক যেকোনো ধরনের সহায়তা নেওয়ার দরজা খোলা আছে। কিন্তু তার ব্যাপ্তি নির্ধারণই বিরাট চ্যালেঞ্জ, আর সেটা নিতে হলেও সংশ্লিষ্ট সব পক্ষকে আগ্রহী হতে হবে। তবে জাতিসংঘের মহাসচিবের সংলাপ আহ্বানের বিষয়টি দুই প্রধান দলেরই উচিত গুরুত্বের সঙ্গে নেওয়া। সংলাপের সব সুযোগ ও পথ বন্ধ রাখা হবে আত্মঘাতী। গণতন্ত্রের জন্য অশুভ।
নির্বাচন
দুই বড় দলের বড় ভুল
সংবিধানের পঞ্চদশ সংশোধনীর মাধ্যমে তত্ত্বাবধায়ক সরকারব্যবস্থা বাতিল হয়েছে। তত্ত্বাবধায়কব্যবস্থা প্রতিষ্ঠা ও তত্ত্বাবধায়ক সরকারের অধীনে জাতীয় সংসদের পরবর্তী নির্বাচন অনুষ্ঠানের দাবিতে বিরোধী দল রাজপথে জোরদার আন্দোলন শুরু করেছে। সরকারের বাকি সময়টা মসৃণ হবে না। বিরোধী দলের আন্দোলন সামাল দিতেই সরকারকে অনেকটা সময় ও রাজনৈতিক শক্তি ব্যয় করতে হবে। আর রাজনীতির এ উত্তাপ ছড়িয়ে পড়বে বৃহত্তর সামাজিক পরিমণ্ডলে, বিশেষ করে অর্থনীতি, সামাজিক স্থিতিশীলতা, আইনশৃঙ্খলা ও শিক্ষার ওপর এর অভিঘাত হবে খুবই নেতিবাচক। এ রকম অবস্থায় নারায়ণগঞ্জ সিটি করপোরেশনের নির্বাচন কয়েকটি বার্তা দিয়ে গেল। বার্তার ভাষাগুলো রাজনীতির নীতিনির্ধারকেরা পড়বেন, তার মর্মার্থ অনুধাবন করে সে অনুযায়ী কাজ করার চেষ্টা করবেন বলে আশা করতে চাই। কিন্তু রাজনীতিবিদদের কাণ্ডকারখানা দেখে প্রায়ই সন্দিহান হয়ে পড়ি। নারায়ণগঞ্জ সিটি করপোরেশন নিয়ে যে কটি পক্ষের তৎপরতা আলোচিত-সমালোচিত হয়েছে এবং সারা দেশের সবার দৃষ্টি আকর্ষণ করেছে, পক্ষগুলো হচ্ছে সরকার, বিরোধী দল, নির্বাচন কমিশন, গণমাধ্যম ও সুশীল সমাজ।
দুই
নারায়ণগঞ্জ সিটি করপোরেশন নির্বাচনে মেয়র পদে সেলিনা হায়াৎ আইভী বিপুল ভোটে জয়ী হওয়ায় ৩০ অক্টোবর রাতেই তাঁকে অভিনন্দন জানান বাংলাদেশ আওয়ামী লীগের সাধারণ সম্পাদক এবং স্থানীয় সরকার, পল্লী উন্নয়ন ও সমবায়মন্ত্রী সৈয়দ আশরাফুল ইসলাম। প্রথম আলোকে সৈয়দ আশরাফ যে কথাগুলো বলেন তা খুবই তাৎপর্যপূর্ণ। তিনি বলেন, এ নির্বাচনকে ঘিরে সরকারের তিনটি লক্ষ্য ছিল—এক. নির্বাচন অবাধ, নিরপেক্ষ ও শান্তিপূর্ণ করা। দুই. সেনাবাহিনী মোতায়েন ছাড়াই যাতে জনগণ নির্ভয়ে ও অবাধে ভোটাধিকার প্রয়োগ করতে পারে, সে ব্যবস্থা করা। তিন. ইভিএম (ইলেকট্রনিক ভোটিং মেশিন) ব্যবহার করে ভোট নেওয়া। সৈয়দ আশরাফ যেমনটি বলেছেন, আমিও তেমনই মনে করি যে সরকার ওপরে উল্লিখিত তিনটি লক্ষ্যই সফলভাবে অর্জন করতে সক্ষম হয়েছে। কিন্তু আওয়ামী লীগ ও সরকার দুটি জায়গায় অপরিপক্বতার পরিচয় দিয়েছে বলে । প্রথমটি হচ্ছে, দলীয়ভাবে শামীম ওসমানের মতো একজন বিতর্কিত ব্যক্তিকে সমর্থন প্রদান। দ্বিতীয়টি হচ্ছে, নির্বাচন কমিশনের অনুরোধ সত্ত্বেও সেনা মোতায়েন না করা । এ ব্যাপারে প্রধান নির্বাচন কমিশনার সরকারের বিরুদ্ধে সংবিধান লঙ্ঘনের অভিযোগ পর্যন্ত এনেছেন। সরকার যদি মনে করে থাকে যে নির্বাচনে সেনাবাহিনী মোতায়েনের কোনো প্রয়োজন নেই, তাহলে আমি সরকারকে সাধুবাদ দেব। কেননা বিপথগামী সেনা কর্মকর্তারা বাংলাদেশের দুজন রাষ্ট্রপতিকে নৃশংসভাবে হত্যা করেছেন। সেনাবাহিনী অবৈধভাবে একাধিকবার রাষ্ট্রীয় ক্ষমতা দখল করেছে। উপরন্তু, রাজনীতিকে কলুষিত ও বিপথগামী করার ব্যাপারে সামরিক গোয়েন্দা সংস্থাগুলোর দায়ও কম নয়। এমন পরিস্থিতিতে কোনো সরকার যদি সেনাবাহিনী মোতায়েন না করার সিদ্ধান্ত নেয়, তাহলে তাকে আমি পরিপক্ব ও প্রাজ্ঞ সিদ্ধান্ত বলব। কিন্তু সরকার এ ব্যাপারে গোপনীয়তার নীতি অনুসরণ করে পরিপক্বতার পরিচয় দেয়নি।
তিন
দ্রব্যমূল্যের ঊর্ধ্বগতি, শেয়ারবাজারের ধস মিলিয়ে মানুষের মধ্যে যখন এক ধরনের অস্থিরতা চলছিল তখন তত্ত্বাবধায়ক সরকার নিয়ে বিরোধী দল বিএনপির সাম্প্রতিক আন্দোলনে মানুষের ব্যাপক অংশগ্রহণ লক্ষ করা গেছে। কিন্তু নারায়ণগঞ্জ সিটি করপোরেশন নির্বাচনে দল হিসেবে আওয়ামী লীগ যে ভুল করেছে, ওই একই ভুল করেছে বিএনপি। কেননা তৈমুর আলম খন্দকারের মতো একজন বিতর্কিত লোককে সমর্থন দিয়েছে বিএনপি। দ্বিতীয় ভুলটি বিএনপি করেছে ভোট গ্রহণ শুরুর সাত ঘণ্টা আগে মধ্যরাতে সংবাদ সম্মেলন করে তৈমুর আলম খন্দকারের নির্বাচন থেকে সরে দাঁড়ানোর ঘোষণা দিয়ে। বিএনপির ইভিএমের ব্যাপারে আপত্তি ছিল এবং তারা সেনা মোতায়েনের দাবি জানিয়েছিল। ২৯ অক্টোবর রাত পৌনে একটায় গুলশানে বিএনপির চেয়ারপারসনের কার্যালয়ে এক আকস্মিক সংবাদ সম্মেলনে বিএনপি নেতা আবদুল্লাহ আল নোমান বলেন, ‘আওয়ামী লীগ সরকার ও বর্তমান নির্বাচন কমিশনের অধীনে কোনো নির্বাচন সুষ্ঠু হতে পারে না—আমরা এ প্রহসনের নির্বাচন প্রত্যাখ্যান করছি।’ বিএনপি যদি শুরু থেকেই নির্বাচন প্রত্যাখ্যান করত, তাহলে সেটি গ্রহণযোগ্য হতো।
চার
নারায়ণগঞ্জ সিটি করপোরেশনকে কেন্দ্র করে গণমাধ্যম একটি শক্তিশালী ও ইতিবাচক ভূমিকা নিয়েছিল। শক্তিশালী গণতন্ত্রের জন্য যে প্রতিষ্ঠানগুলোর ‘প্রতিষ্ঠান’ হয়ে ওঠা দরকার তার কোনোটাই আমাদের নেই। আমাদের এখানে স্থানীয় সরকারব্যবস্থা গড়ে ওঠেনি। নির্বাচন কমিশন পুরো স্বাধীন নয়, দুর্নীতি দমন কমিশন কার্যকর নেই। আমাদের বিচার বিভাগ সব সময় গণতন্ত্র ও সাংবিধানিকতার সহায়ক ভূমিকা পালন করতে পারে না। এ অবস্থায় সীমাবদ্ধতা সত্ত্বেও বাংলাদেশের গণমাধ্যম যে ভূমিকা পালন করেছে তা সুশাসন ও গণতন্ত্র প্রতিষ্ঠার জন্য সহায়ক বলে আমি মনে করি। বিশেষ করে ইলেকট্রনিক ও প্রিন্ট মিডিয়া নারায়ণগঞ্জ সিটি করপোরেশনের নির্বাচনের ওপর প্রথম থেকেই সতর্ক দৃষ্টি রেখেছে। গণমাধ্যমের নজরদারি এড়িয়ে কারও পক্ষে নির্বাচন বানচাল বা নির্বাচনে কারচুপি করাটা খুব কঠিন হতো। এ জন্য গণমাধ্যম সাধুবাদ পাওয়ার যোগ্য।
পাদটীকা: নারায়ণগঞ্জ সিটি করপোরেশন নির্বাচনের ফলাফল সবার জন্য একটি বার্তা দিয়ে গেল: জনতার শক্তিই আসল শক্তি। জনগণ অবাক হয়ে দেখেছে কীভাবে দল ও নেতা-নেত্রীরা তাদের বিশ্বাসের অমর্যাদা করেছেন। রাজনীতির যখন ভয়াবহ দুর্দিন, রাজনীতিকে যখন গিলে ফেলছে কালো টাকার মালিক, ব্যবসায়ী, সামরিক ও বেসামরিক আমলারা, জনতার শক্তির প্রতীক আইভীর বিজয় তখন আমাদের কাছে শুভ বার্তা বয়ে নিয়ে এসেছে।
শেখ হাফিজুর রহমান: সহযোগী অধ্যাপক, আইন বিভাগ, ঢাকা বিশ্ববিদ্যালয়।
    অত্যন্ত দু:খ ও পরিতাপের বিষয় যে সাধারন মানুষের মনোযোগকে বিভ্রান্ত করতে গাছের কান্ড না কেটে শিকড় ছাটাছাটি নিয়ে ম্যালা কথাবার্তা চলছে। যে কোন রোগ যেমন সঠিক ডায়াগনোসিস ছাড়া চিকিতসা করা সম্ভব নয় তেমনই বর্তমানে চলমান রাজনীতির মূল রোগ নির্নয় না করে ডালপালা নিয়ে টানাটানি করা হচ্ছে। যত আলোচনাই হোক না কেন এ কথা আজ দিবালোকের মত পরিষ্কার যে পরিবারতন্ত্র এবং মার্কার প্রতি মোহ যতদিন এ দেশে থাকবে রাজনীতির গুনগত পরিবর্তন ততদিন সোনার হরিন হয়েই থাকবে। আমাদের সমাজ ও মিডিয়ার উচিত এই কথাটি সাধারন মানুষের মধ্যে ছড়িয়ে দেওয়া। কারন আওয়ামী লীগ ও বিএনপি-র রাজনীতির মুলকথাই হচ্ছে ক্ষমতা, ক্ষমতা ও ক্ষমতা; কারন ক্ষমতাই সকল সুখ-স্বচ্ছন্দ, বিত্ত-বৈভব এবং আরো ক্ষমতার উতস। 
কালের পুরাণ
‘ভাড়াটে’ আতঙ্কে বিএনপি
বাংলাদেশের রাজনৈতিক দলগুলো মাফিয়া-ব্যবসায়ীদের হাতে চলে গেলেও দু-চারজন ভদ্রলোক আছেন বলেই এখনো মানুষ রাজনীতির প্রতি পুরো আস্থা হারায়নি। বিএনপির ভারপ্রাপ্ত মহাসচিব মির্জা ফখরুল ইসলাম আলমগীরকে আমরা সে ধরনের সজ্জন ব্যক্তি হিসেবেই জানি। কথাবার্তায় তিনি বেশ চৌকস, ব্যক্তিগত আক্রমণ যতটা সম্ভব এড়িয়ে চলেন। প্রতিমন্ত্রী থাকাকালেও তাঁকে নিয়ে তেমন সমালোচনা হয়নি। কিন্তু ইদানীং তিনিও যথেষ্ট লাগামহীন কথাবার্তা বলছেন। জানি না এটি চাকরি রক্ষার পূর্বশর্ত কি না।
গত বুধবার ঢাকায় এক সমাবেশে মির্জা ফখরুল ইসলাম আলমগীর বলেছেন, ‘দলের সিনিয়র ভাইস চেয়ারম্যান তারেক রহমানের বিরুদ্ধে ষড়যন্ত্রমূলক অর্থ পাচারের মিথ্যা মামলা করা হয়েছে। ইতিমধ্যে সাক্ষীরা বলে দিয়েছেন, মামলার সঙ্গে তারেক রহমানের কোনো সম্পর্ক নেই। এ অবস্থায় তারেক রহমানকে ফাঁসাতে সরকার বিদেশ থেকে সাক্ষী ভাড়া করে নিয়ে এসেছে।’
ভাড়াটে লোক মানে টাকা দিয়ে কাউকে বিশেষ কাজ বা সময়ের জন্য চুক্তিবদ্ধ করা।
মির্জা সাহেব যাঁকে ভাড়া করা সাক্ষী বলছেন, তিনি হলেন যুক্তরাষ্ট্রের ফেডারেল ব্যুরো অব ইনভেস্টিগেশনের (এফবিআই) কর্মকর্তা ডেবরা লাপ্রেভট। তিনি এসেছেন মুদ্রা পাচারের এক মামলায় আদালতের সমন পেয়ে।
বুধবার আদালতে দেওয়া জবানবন্দিতে এই এফবিআই কর্মকর্তা বলেছেন, গিয়াসউদ্দিন আল মানুনের সিঙ্গাপুরের সিটি ব্যাংকের অ্যাকাউন্টের বিপরীতে দুটি ভিসা ক্রেডিট কার্ড ছিল। যার একটি ব্যবহার করতেন মামুন নিজে, আরেকটি তারেক রহমান। ক্রেডিট কার্ডের মাধ্যমে মামুন ওই অ্যাকাউন্ট থেকে ৭৯ হাজার ৫৪২ দশমিক ৭৮৫ ডলার এবং তারেক রহমান একই কার্ডের মাধ্যমে ৫৪ হাজার ৯৮২ দশমিক ৪২ ডলার ব্যয় করেন। এসব অর্থ তাঁরা সিঙ্গাপুর, ব্যাংকক, জার্মানি, দুবাই ও গ্রিসে কেনাকাটায় এবং চিকিৎসায় ব্যয় করেছেন। (ইত্তেফাক, ১৭ নভেম্বর ২০১১)
তদন্তে আরও দেখা যায়, বাংলাদেশি ব্যবসায়ী খাদিজা ইসলাম তাঁর সিঙ্গাপুরের ওসিবিসি ব্যাংক অ্যাকাউন্ট থেকে সাত লাখ ৫০ হাজার ডলার টেলিগ্রাফি ট্রান্সফারের মাধ্যমে ২০০৩ সালের পয়লা আগস্ট মামুনের সিটি ব্যাংকের ওই অ্যাকাউন্টে জমা করেন। এসব বক্তব্যের সমর্থনে ডেবরা ২২৯ ও ৫৪ পৃষ্ঠার দুটি তথ্য-উপাত্ত আদালতে উপস্থাপন করেন।
ডেবরা আদালতে আরও বলেছেন, ‘আমি ১৬ বছর ধরে এফবিআইয়ে কর্মরত আছি। মানি লন্ডারিংয়ের বিষয়ে বিশেষজ্ঞ। ২০০৮ সালে বিগত তত্ত্বাবধায়ক সরকার মার্কিন যুক্তরাষ্ট্র সরকারকে মুদ্রা পাচারসহ অন্যান্য ব্যাপারে তদন্তে সহায়তার জন্য অনুরোধ করে। এ ব্যাপারে মার্কিন সরকার বাংলাদেশ সরকারের কাছে নিশ্চয়তা চায় যে তারা বিষয়টি রাজনৈতিক উদ্দেশে ব্যবহার করবে না। যুক্তরাষ্ট্র সরকার এই নিশ্চয়তা পেয়েই মুদ্রা পাচারের বিষয়টি তদন্তের জন্য আমার কাছে পাঠায়। এর পরই আমি তদন্তে নামি। বাংলাদেশ সরকার সিঙ্গাপুর সরকারের কাছে এ সংক্রান্ত সহায়তা চাইলে তারা কাগজপত্র পাঠিয়ে দেয়। পরে বাংলাদেশ সরকার যা আমার হাতে হস্তান্তর করে। আমি উভয় পক্ষের কাগজপত্র (ডকুমেন্ট) পর্যালোচনা করি।’ (ইত্তেফাক, ১৭ নভেম্বর ২০১১)
সত্যের মুখোমুখি হতে কেন ভয়?
এখানে একটি কথা বলা প্রয়োজন, বিদেশে অবৈধ অর্থের লেনদেন সংক্রান্ত মামলাটি কিন্তু বর্তমান সরকার করেনি। তত্ত্বাবধায়ক সরকারের আমলে মামলাটি করেছে দুর্নীতি দমন কমিশন (দুদক)। সে সময়েই মার্কিন জাস্টিস ডিপার্টমেন্টের সঙ্গে বাংলাদেশ সরকারের একটি চুক্তিও হয়। এই চুক্তি অনুযায়ী বিভিন্ন বিষয়ে তদন্তে এফবিআই সহায়তা করে আসছে। এই তদন্ত করতে গিয়ে এফবিআই তারেক রহমান ও গিয়াস আল মামুনের অবৈধ অর্থের লেনদেনের তথ্য পেয়েছে। এর অর্থ এই নয় যে তখনকার ও বর্তমানে ক্ষমতার আশ্রয়ে থাকা অন্যদের চরিত্র ফুলের মতো পবিত্র। সময়ে হয়তো তাদেরও অপকর্মের তথ্য বেরিয়ে আসবে। একসময় তারেক-মামুনের বিষয়টি জল্পনা ছিল, এখন প্রমাণিত। এখন যাঁদের নিয়ে নানা জল্পনা রয়েছে, তাঁদেরটাও প্রমাণিত হবে, অন্য কোনো সময়ে, অন্য কোনো সরকারের আমলে।
মুদ্রা পাচার মামলার অভিযোগে বলা হয়, ‘২০০৩ সালে টঙ্গীর বিসিক শিল্প এলাকায় একটি ৮০ মেগাওয়াট বিদ্যুৎকেন্দ্র স্থাপনের কার্যাদেশ পেতে চায়নার মেসার্স হারবিন পাওয়ার ইঞ্জিনিয়ারিং কোম্পানির কাছ থেকে গিয়াস উদ্দিন আল মামুন ঘুষ নিয়েছেন। প্রতিষ্ঠানটির স্থানীয় এজেন্ট নির্মাণ কনস্ট্রাকশন কোম্পানির চেয়ারপারসন খাদিজা ইসলামের কাছ থেকে সাত লাখ মার্কিন ডলার নেওয়া হয়। গিয়াস উদ্দিন আল মামুন ও তারেক রহমান ঘনিষ্ঠ বন্ধু এবং সহযোগী। দুজনই এই অবৈধ টাকার উৎস সম্পর্কে অবগত ছিলেন। তাঁরা একসঙ্গে ব্যবসা করতেন এবং বনানীর একই অফিসে বসতেন।’
এখন দেশবাসীই বিচার করুন এফবিআইয়ের কর্মকর্তা ডেবরা কী করে ভাড়াটে সাক্ষী হলেন? পৃথিবীর সবচেয়ে শক্তিধর দেশটির তদন্ত সংস্থার কর্মকর্তাদের কি এভাবে ভাড়া করে এনে আদালতে মুখস্থ কথা বলানো যায়? এফবিআই কি বাংলাদেশ সরকার বা অন্য কারও কথায় চলে?
আর এফবিআই কর্মকর্তারা এই প্রথম বাংলাদেশে এসেছেন, তাও নয়। ২০০৪ সালে ২১ আগস্টের গ্রেনেড হামলার পর বিএনপি সরকারই মামলার তদন্তে সহযোগিতার জন্য এফবিআই কর্মকর্তাদের আমন্ত্রণ জানিয়েছিল। সে সময়ে বিএনপি কি তাঁদের ভাড়া করে এনেছিল? তাঁরা কি বিএনপি সরকারের ইচ্ছে পূরণ করেছিলেন? করেননি। যতদূর জানি তারা ব্যবহূত অস্ত্রের ধরণ সম্পর্কে বিশেষজ্ঞ মতামত দিয়েছেন, যা মামলার তদন্তে সহায়ক হয়েছে।
আমরা বুঝি না, যে দলে বাঘা বাঘা আইনজীবী আছেন, সে দল কেন মুদ্রা পাচারের মতো একটি মামুলি মামলা লড়তে ভয় পাচ্ছে। বিএনপি নেতাদের উচিত ছিল, যে কথাগুলো তাঁরা মাঠে বলছেন, সেগুলো আদালতে বলা এবং শেষ পর্যন্ত আইনি লড়াই চালিয়ে যাওয়া।
সংসদ বর্জন, আদালত বর্জন
এত দিন বাংলাদেশের রাজনীতির অপরিহার্য অংশ হলো সংসদ বর্জন। যাঁরা বিরোধী দলে থাকেন, তাঁরা সংসদ বর্জন করেন। এবং এ জন্য যুক্তি দাঁড় করাতেও অসুবিধা হয় না। ক্ষমতায় গিয়ে আবার তাঁরাই সেই যুক্তিগুলো ভুলে যান। ইদানীং যুক্ত হয়েছে আদালত বর্জন। মামলার বিচারপ্রক্রিয়া সম্পর্কে বিবাদী পক্ষের আপত্তি থাকতে পারে। সেসব আপত্তি তাঁরা আদালতে পেশ করবেন। বাদী ও সাক্ষীকে জেরা করবেন। প্রয়োজনে উচ্চ আদালতে যাবেন। কিন্তু এসব না করে আদালতের প্রতি আস্থা নেই বলে আদালত কক্ষ থেকে বেরিয়ে এসে এখন আইনজীবীরা মিছিল করছেন। আদালত অঙ্গনকে তারা রাজপথ বানাচ্ছেন।
বুধবার একাত্তরের মানবতাবিরোধী অপরাধের জন্য গঠিত আদালত বর্জন করেন দেলাওয়ার হোসাইন সাইদীর আইনজীবীরা। তাঁদের যুক্তি হলো আদালতের প্রধান বিচারক বিচারপতি নিজামুল হক যেহেতু ১৯৯৪ সালে গঠিত গণতদন্ত কমিশনের একজন আইনজীবী ছিলেন, সেহেতু তিনি বিচারকের আসনে বসতে পারেন না। তাঁদের এই যুক্তি যে ঠিক নয়, তা নিশ্চিত করলেন সুপ্রিম কোর্টের একজন জ্যেষ্ঠ আইনজীবী। তাঁর পাল্টা যুক্তি হলো, যিনি আইনজীবী হিসেবে বর্তমানে নির্বাচন কমিশনের হয়ে কাজ করছেন, ভবিষ্যতে যদি তিনি হাইকোর্টের বিচারক হন নির্বাচন কমিশনসংক্রান্ত কোনো মামলার বিচার কি করতে পারবেন না, একসময় তাঁদের আইনজীবী ছিলেন এই অজুহাতে? তা ছাড়া গণতদন্ত কমিশন আইনি কোনো সংস্থা নয়। এটি ছিল নাগরিকদের উদ্যোগ। যাঁরা নিজামুল হকের ব্যাপারে আপত্তি জানাচ্ছেন, তাঁরা আসলে কুযুক্তি দেখাচ্ছেন অথবা আদালত বর্জনের মওকা খুঁজছেন।
তখনো তাঁরা একই কথা বলেছিলেন
এ বছরের মাঝামাঝি আদালতের সমন পেয়ে কর্নেল আবু তাহের ফাঁসির বৈধতা চ্যালেঞ্জ করে দায়ের করা মামলায় সাক্ষী হয়ে এসেছিলেন প্রখ্যাত মার্কিন সাংবাদিক লরেন্স লিফশুলজ। ১৯৭৬ সালের ঘটনা সম্পর্কে তিনি যা জানতেন, বলেছেন। সে সময়ও বিএনপির নেতারা বলেছিলেন, জিয়াউর রহমানের ভাবমূর্তি নষ্ট করতেই সরকার আমেরিকা থেকে সাংবাদিক ভাড়া করে নিয়ে এসেছে। লিফশুলজের অনেক বক্তব্যের সঙ্গে আমরা দ্বিমত পোষণ করি। এমনকি ৭ নভেম্বরের ঘটনা মূল্যায়নেও তাঁর সঙ্গে আমাদের পার্থক্য আছে। তাই বলে তিনি ভাড়া খাটতে বাংলাদেশে এসেছেন—এ অভিযোগ কি বিশ্বাসযোগ্য? আসলে যাঁরা ভাড়া খাটতে অভ্যস্ত তাঁরাই অন্যকে ভাড়াটে ভাবেন।
বিএনপির নেতাদের জানা উচিত, এই লিফশুলজই মুজিব হত্যার নেপথ্য সত্য উদ্ঘাটন করতে ৩৬ বছর ধরে নিরলস অনুসন্ধান করে যাচ্ছেন। তিনি এ হত্যাকাণ্ডের সঙ্গে মার্কিন গোয়েন্দা সংস্থা সিআইএর সম্পৃক্ততার কথা বেশ জোরের সঙ্গে বলেছেন। তাই বলে মার্কিন সরকার বা সেই দেশের কোনো রাজনীতিক তাঁকে ভাড়াটে সাংবাদিক বলে অভিহিত করেননি। এখানেই বাংলাদেশ ও আমেরিকার রাজনীতিকদের মধ্যে পার্থক্য।
বিএনপি এখন ‘ভাড়াটে’ আতঙ্কে ভুগছে। বিদেশি সাক্ষী আনলে বলে, সরকার ভাড়া করে এনেছে। বিদেশি সাংবাদিক এলে বলে, সরকার ভাড়া করে এনেছে। বিদেশের সঙ্গে চুক্তি করলে বলে, সরকার দেশ বিক্রি করে দিয়েছে। বিএনপি যখন ক্ষমতায় ছিল, তখন আওয়ামী লীগও একই অভিযোগ করত। এ ভাবেই চলে আসছে কথিত গণতন্ত্রের মহড়া।
কোন তরুণ নেতৃত্ব চাইছে বিএনপি?
বিএনপি দেশের অন্যতম বৃহৎ দল। তারা একাধিকবার ক্ষমতায় ছিল এবং ভবিষ্যতেও যাওয়ার আশা করে। ক্ষমতার রাজনীতি করে। সে ক্ষেত্রে তাদের উচিত অতীতের ভুলভ্রান্তি স্বীকার করে নেওয়া। কিন্তু তারা যদি বরাবরের মতো বিতর্কিত ও পরিত্যক্ত ‘তরুণ নেতৃত্ব’কে নিয়ে এগোতে চায়, মানুষ গ্রহণ করবে না। খালেদা জিয়া যখন তরুণ নেতৃত্বের হাতে দেশ শাসনের দায়িত্ব দিয়ে পরামর্শকের ভূমিকায় যেতে চান, স্বভাবতই মানুষের মনে প্রশ্ন জাগে, কোন সেই তরুণ নেতৃত্ব? বিদেশে মুদ্রা পাচারের সঙ্গে জড়িত? জঙ্গিবাদের পৃষ্ঠপোষক? বোমা-গ্রেনেডবাজি রাজনীতির উদ্ভাবক?
দেশবাসী তরুণ নেতৃত্ব চায়। কিন্তু পারিবারিক উত্তরাধিকারের নামে চাপিয়ে দেওয়া বিতর্কিত ও পরিত্যক্তদের নয়।
সোহরাব হাসান: কবি, সাংবাদিক।
বিশেষ সাক্ষাৎকার
প্রয়োজনে ফের সংবিধান সংশোধনে প্রস্তুত
সম্প্রতি জাতিসংঘের মহাসচিব বান কি মুন ঢাকায় জলবায়ু সম্মেলনে যোগ দিতে এসে নির্বাচনের বিষয়ে সরকার ও বিরোধীদের মধ্যে দূরত্ব কমানোর লক্ষ্যে সংলাপের আহ্বান জানান। এ বিষয়েআওয়ামী লীগের প্রেসিডিয়াম সদস্য ওবায়দুল কাদের এবং বিএনপির স্থায়ীকমিটির সদস্য মাহবুবুর রহমানের অভিমত তুলে ধরা হলো।
সাক্ষাৎকার নিয়েছেন মিজানুর রহমান খান ও মশিউলআলম
প্রথম আলো : জাতিসংঘের মহাসচিব বান কি মুনের সংলাপ প্রস্তাব কেন বিরোধী দলকে শুধু সংসদে এসেই বলতে হবে?
ওবায়দুল কাদের : দুই বছরের বেশি সময় বাকি নির্বাচনের। সবার অংশগ্রহণে দ্বিমত নেই।
প্রথম আলো : সবার অংশগ্রহণটাই কিন্তু চ্যালেঞ্জ। বান কি মুন সেটাই চাইছেন।
ওবায়দুল কাদের : তাঁর সঙ্গে আমাদের ভিন্নমত নেই।
প্রথম আলো : কিন্তু এখনই সুরাহা না করলে একটা সময়ে আপনারা বলবেন, কে এলো, কে এলো না বড় নয়। সংবিধান রক্ষা করতে হবে।
ওবায়দুল কাদের : সংসদে বিরোধী দলের আসা সুযোগ নয়, তাদের অধিকার। তারা কমিটিতে আসছে, তাহলে কেন ফ্লোরে আসবে না?
প্রথম আলো : অকাট্য যুক্তি। কিন্তু সেটা যখন হচ্ছেই না, তখন সংসদেই বলতে হবে কেন?
ওবায়দুল কাদের : সংসদে তারা একটিবার আসুক। তখন যদি প্রাণবন্ত ও অর্থপূর্ণ সংলাপ না হয়, সেটা সবাই দেখবে। তখন সংলাপ বাইরেও হতে পারে। বিরোধী দলের নেতা সংসদে অনুপস্থিতিতে বিশ্বরেকর্ড স্থাপন করেছেন। কারণ তারা সংসদীয় গণতন্ত্রে বিশ্বাসী নয়।
প্রথম আলো : তাহলে কি তারা রাষ্ট্রপতিপদ্ধতির দিকে যেতে পারে? বেগম খালেদা জিয়া কিন্তু ১৯৯১ সালে সংসদীয় গণতন্ত্রে যেতে চাননি।
ওবায়দুল কাদের : ঠিক তাই। বিএনপির নির্বাচনী ইশতেহারেও তাই ছিল। সুতরাং রাষ্ট্রপতিপদ্ধতির দিকে তাদের যাওয়ার ঝোঁক থাকছেই।
প্রথম আলো : সুরঞ্জিত সেনগুপ্ত ইঙ্গিত দিচ্ছেন যে প্রয়োজনে তত্ত্বাবধায়ক সরকার আবার ফিরিয়ে আনা হতে পারে। এর ভিত্তি কতটা?
ওবায়দুল কাদের : আমরা কোনো বিষয়েই অনড় নই। হিমালয়ের মতো অটল থাকা কিন্তু সংবিধান বা রাজনীতির ভাষা নয়। ভারতের সংবিধানে ৯৪ ও আমেরিকার সংবিধানে ২৮ বার সংশোধনী আনা হয়েছে। আমরাও পরিবর্তন করতে পারি। তারা সংসদে প্রস্তাব আনতে পারে।
প্রথম আলো : আপনি কি স্মরণ করবেন যে আপনারা দুই দল এ ধরনের বিতণ্ডা করতে করতে স্যার নিনিয়ান স্টিফেনের মধ্যস্থতায় সংলাপে যোগ দিয়েছিলেন।
ওবায়দুল কাদের : বিদেশিদের হস্তক্ষেপ আমাদের জাতীয় ও রাজনীতিকদের মর্যাদার জন্য ভালো নয়। নিজেরাই সমস্যা মিটিয়ে স্বকীয়তা ও মর্যাদা অক্ষুণ্ন রাখতে পারি।
প্রথম আলো : ১৯৯১-র পরে ১০০টির বেশি দেশ নির্বাচন করতে জাতিসংঘের সহায়তা নিয়েছে। তাদের কারও মর্যাদা নেই—এটা বলা যাবে কি?
ওবায়দুল কাদের : কোথাও কোথাও হয়তো শিশু গণতন্ত্র। রুয়ান্ডা, সোমালিয়া, কেনিয়া, আইভরি কোস্টে যে অবস্থা হয়েছে, আমাদের হয়তো কিছু মিল আছে। নির্বাচনের ফলাফল মানব না। জিম্বাবুয়ে, হাইতিতেও একই রেওয়াজ হয়ে গেছে।
প্রথম আলো : আমাদের ওদের মতো হওয়ার কথা ছিল না।
ওবায়দুল কাদের : আমরা তো সমগোত্রীয়—
প্রথম আলো : কিন্তু আমরা কৃত্রিমভাবে গোত্র সৃষ্টি করেছি। এখন উপায় কী?
ওবায়দুল কাদের : পুনরাবৃত্তি রোধ করা দরকার। তবে আমাদের এখানে আঁধার অমানিশায় রূপ নেয়, আবার চলেও যায়। কখনো কুয়াশা জমে। ঘন কুয়াশাও সরে যায়।
প্রথম আলো : কোনো পদ্ধতি বা প্রতিষ্ঠান দাঁড়াতে পারছে না। বেগম জিয়াকে রেখে নির্বাচন করার নিনিয়ান সূত্র আপনারা মানেননি। বিএনপিও হয়তো শেখ হাসিনাকে রেখে কিছুই মানবে না, তা আপনি তাঁর নামকরণ অন্তর্বর্তী বা যা-ই দেন না কেন।
ওবায়দুল কাদের : তারা বলেছিল পাগল ও শিশু ছাড়া—
প্রথম আলো : বিএনপিকে খোঁচালে সেটা আপনাদেরও বিঁধতে পারে। প্রহসনের পুনরাবৃত্তি।
ওবায়দুল কাদের : তিন জোটের রূপরেখায় তিন মেয়াদের কথা ছিল, আমরা চার মেয়াদে করেছি।
প্রথম আলো : এটা সঠিক তথ্য নয়। বিষয়টা আপনাদের আলাপ-আলোচনায় ছিল মাত্র। কিন্তু সংকট এখন গভীরতর। বিএনপির দাবি অনুযায়ী, আজই ত্রয়োদশ সংশোধনী ফিরিয়ে দিলেই সংকট মিটছে না। কারণ কে প্রধান উপদেষ্টা হবেন, তা নিয়ে সংলাপ হতেই হবে।
ওবায়দুল কাদের : সে কারণে আমরা সংসদেই শুরু করতে পারি। একটা সংঘাতের পথে আছি। সন্দেহ ও অবিশ্বাসের দেয়াল উঁচুতে উঠছে। এখন একটা সেতু তৈরি হোক।
প্রথম আলো : আমরা দুই দলের মহাসচিবকে এই সংসদ ভবনেই সংলাপ চালাতে দেখেছি। সেই সূত্র ধরে কি এগোনো যায়?
ওবায়দুল কাদের : সংসদ চত্বরেই শুরু হোক।
প্রথম আলো : নির্বাচন কমিশন পুনর্গঠনের প্রশ্ন আসন্ন।
ওবায়দুল কাদের : বিরোধী দলের সঙ্গে আলাপ-আলোচনা করে একটি স্বাধীন, নিরপেক্ষ ও কর্তৃত্বপূর্ণ নির্বাচন কমিশন গঠন করা উচিত।
প্রথম আলো : বিএনপিও নাম প্রস্তাব করুক, সেটা আপনারা চান?
ওবায়দুল কাদের : অবশ্যই চাই। আমরা স্বাগত জানাব।
প্রথম আলো : কিন্তু সেখানেও হয়তো মূল কাজের চেয়ে এর প্রক্রিয়া নিয়ে আপনারা তর্কে মজবেন।
ওবায়দুল কাদের : এটা হাইপোথিটিক্যাল। না-ও তো হতে পারে। আমাদের ভুলত্রুটি নেই তা কস্মিনকালেও বলব না। বিএনপির সঙ্গে পার্থক্য হলো, আমরা ভুল স্বীকার করি, তাঁরা করেন না।
প্রথম আলো : আপনারা অধিকতর গণতান্ত্রিক হলেও তার সুফল জনগণ সেভাবে পায় না। দুই দলে একটি মিল আছে। সেটা হলো নেতার সমালোচনার প্রশ্ন দুই দলের কাছে সমান স্পর্শকাতর। এ ক্ষেত্রে উভয়ের দলগত সংস্কৃতি অভিন্ন। তত্ত্বাবধায়ক বাতিলের মতো সিদ্ধান্ত কিন্তু কোনো গণতান্ত্রিক আনুষ্ঠানিকতায় হয়নি।
ওবায়দুল কাদের : দলে আলোচনা হয়েছিল।
প্রথম আলো : ভোটাভুটি হয়নি, তা ছাড়া আপনি কোনো প্রমাণ দিতে পারবেন না যে দলের আলোচনায় অধিকাংশের মত ছিল এটা বিলুপ্ত করতে হবে। বরং আমরা উল্টো জেনেছি। সংবিধান সংশোধন কমিটি তত্ত্বাবধায়ক বহালের পক্ষেই মত দিয়েছিল। কিন্তু ব্যক্তি উল্টে দিলেন। বিএনপিতেও ব্যক্তির খেয়ালই প্রাধান্য পায়।
ওবায়দুল কাদের : আমাদের পার্টিতে ভোটাভুটি হয় না, কমিউনিস্ট পার্টিতে হয়তো হয়। আওয়ামী লীগ দলীয়ভাবে তত্ত্বাবধায়কব্যবস্থা বিলোপের পক্ষে নয়। সে কারণে অ্যাটর্নি জেনারেল আদালতে এর পক্ষে ছিলেন। মূলত আদালতের রায়ের কারণেই এ ব্যবস্থা বিলোপ করতে হয়েছে। আওয়ামী লীগের অবস্থান হচ্ছে, আমি তত্ত্বাবধায়কব্যবস্থাটি চাই। কিন্তু সেটা কি ওয়ান-ইলেভেন থেকে সৃষ্ট তত্ত্বাবধায়ক? যাদের কর্মপরিধি ও সময়সীমা কোনোটিই সংবিধানসম্মত ছিল না। এমনকি তারা গণতন্ত্রের প্রতি অশ্রদ্ধার পরাকাষ্ঠা দেখিয়েছে। দুই নেত্রীকে গ্রেপ্তার করেছিল। বিরাজনীতিকরণের প্রক্রিয়া শুরু করেছিল।
প্রথম আলো : কিন্তু সেনা-সমর্থিত সেই তত্ত্বাবধায়ক সরকারের শপথ অনুষ্ঠানে বিএনপির চেয়ারপারসনকে নয়, আপনাদের সভানেত্রীকে দেখা গিয়েছিল। এ থেকে জনগণ কি ধারণা নেবে?
ওবায়দুল কাদের : নেত্রী তখন যা করেছিলেন, তা গণতন্ত্রের স্বার্থে করেছিলেন। এরশাদের সময়ও আমরা গণতন্ত্রকে বাঁচানোর জন্য—
প্রথম আলো : বেশ একজন ভালো মানুষের নাম নিলেন। একজন পতিত সামরিক জান্তা। তাঁর বিরুদ্ধে আন্দোলন করে এখন তাঁকেই আপনারা বরণ করলেন। এও নিশ্চয় বলবেন, গণতন্ত্রের স্বার্থে?
ওবায়দুল কাদের : এটা ভোটের রাজনীতি। বিএনপির সঙ্গে জামায়াতের থাকা একটা কৌশলগত অবস্থান।
প্রথম আলো : তার মানে জামায়াতের সঙ্গে আপনাদের দোস্তিটাও কৌশলগত ছিল? তাহলে বিএনপির কী দোষ বলুন?
ওবায়দুল কাদের : এটা ঠিক নয়। জামায়াতের সঙ্গে আওয়ামী লীগের ঐক্যবদ্ধ আন্দোলন কখনো হয়নি।
প্রথম আলো : তত্ত্বাবধায়কে আসি। আপনি কি বলতে চাইছেন বিএনপি সংসদে এলে এমনকি তত্ত্বাবধায়কও পুনরুজ্জীবিত হতে পারে?
ওবায়দুল কাদের : না, আমি সেভাবে বলছি না। আমি বলছি, বসাবসির একটা গুরুত্ব আছে। সেটা প্রায় বন্ধ। বিদেশি দূতাবাস বা কোনো মিডিয়ার জন্ম দিবসের অনুষ্ঠান ছাড়া বিরোধী দলের সঙ্গে আমাদের দেখা হয় না। সে জন্যই বলছি, সংসদ দিয়ে শুরু হোক। এ রকম আলাপ-আলোচনার ফলে সংকটের বরফ গলতে পারে। আমরা যে যা-ই বলি, আমাদের একটা এক্সিট রুট বা বেরুনোর পথ রাখতে হবে। বিএনপি যেমন, তেমনি আওয়ামী লীগও যাতে এটা বন্ধ না করে দেয়।
প্রথম আলো : নির্বাচন কমিশন পুনর্গঠনে একটি নির্দিষ্ট প্রস্তাব দিন।
ওবায়দুল কাদের : সংসদে না এসেও স্পিকারের মাধ্যমে বিএনপি সিইসি ও কমিশনারদের নাম প্রস্তাব করতে পারে।
প্রথম আলো : কী এমন বাধা যাতে আমাদের গণতন্ত্রে সংলাপের আকাল চলছে? আবারও নির্বাচন হবে কিন্তু সংসদ অচল থাকবে। বেরুনোর কোনো পথ নেই?
ওবায়দুল কাদের : অতীতকাতরতা থেকে পরিত্রাণ পেতে হবে। তবে বিএনপিই দেয়াল তুলেছে। তিনটি ঘটনা দুই নেত্রীর মুখ দেখাদেখি ও সংলাপের অন্তরায়। বঙ্গবন্ধু হত্যাকাণ্ডে জিয়াউর রহমানের সম্পৃক্ততা, জন্মদিন না হওয়া সত্ত্বেও ১৫ আগস্টে বেগম খালেদা জিয়ার জন্মদিন পালন এবং ২১ আগস্টের গ্রেনেড হামলায় তারেক রহমানের যোগসাজশ থাকা।
প্রথম আলো  আপনাকে ধন্যবাদ।
ওবায়দুল কাদের  ধন্যবাদ।
পাঠকের মন্তব্য
    গতকাল বাসে পাশের সিটে বসা একজন অফিসগামী অনেক কষ্টের ও আপসোসের সাথে বলছিলেন, দাম বাড়ার ঘোষণার কারনে ২০ টাকার ভাড়া ৩৫ টাকা নিল। মরে যাওয়া ছাড়া আর পথ দেখছিনা। কারা শুনবে এই কষ্টের কথা!? সরকার ব্যস্ত রয়েছেন জনগণের সাথে সম্পর্কহীন নিজেদের আখের গোছানো ও পরা শক্তির স্বার্থ সংশ্লিষ্ট গুরুত্বপূর্ণ অকাজ নিয়ে!!! দেশ ও সাধারণ জনগণের কথা ভাববার সময় কোথায়? 
    আওয়ামী লীগের নেতৃত্বাধীন সরকারকে অনুরোধ করব দামবৃদ্ধি, দুর্নীতি, অদক্ষতা, বিরোধী দমন, বাঁশি ইস্যুর মুলো ঝুলিয়ে সীমাহীন জনদুর্ভোগ সৃষ্টি না করে জনকল্যাণে একটি নজর দিন। দূব্য মূল্যের নজিরবিহীন উর্ধ্বগতির কারনে কারনে সাধারণ মানুষের যখন নাভিশ্বাস ওঠেছে, তখন জ্বালানির মূল্য বাড়ানোর সিদ্ধান্ত সরকারের জনবিচ্ছিন্নতার চূড়ান্ত প্রমাণ। মাননীয় প্রধানমন্ত্রী শেখ হাসিনাকে বিনীতভাবে অনুরোধ করব দেশের স্বার্থে অতীতের ব্যক্তিগত ক্ষোভ ভুলে গিয়ে পরা শক্তির অস্বাভাবিক প্রভাব ও চাটুকার-দুর্ণীতিবাজদের কবল থেকে মুক্ত হয়ে দলের মধ্যেকার সত্যিকার দেশপ্রেমিক, ত্যাগী ও দক্ষ রাজনীতিদের দিয়ে বাকী সময়টুকু দেশ চালানোর পদক্ষেপ নিন। 
    দূর্নীতি, সন্ত্রাস,পরিবারপ্রীতি, দলীয়করণ আর তোষামোদিতে আকন্ঠ নিমজ্জিত এক দেশের এক সরকার প্রধান এক দিন খেয়াল করলেন দেশে আর আগের মতো লোকজনের সমাগম দেখা যাচ্ছে না। ঘটনাটা কি! তিনি খুব চিন্তায় পড়ে গেলেন। বিভিন্ন সংস্থার লোকজনকে লাগিয়ে দিলেন এর কারণ উদ্ঘাটন করতে। কিন্তু কারো কাছেই সঠিক কোনো তথ্য পাওয়া গেলো না। তাই, নিজেই এক সকালে খোঁজ নিতে বেরিয়ে গেলেন, দেশের মানুষ গেলো কোথায়? দেখলেন, বিভিন্ন দেশের এম্বাসীর সামনে ছেলে-বুড়ো, নারী-পুরুষের বিশাল লাইন। সবাই ভিসার জন্য দাঁড়িয়ে আছে। উন্নত দেশগুলো তো বটেই এমন কি আফ্রিকার গহীন অরণ্যের দেশগুলোর এম্বাসীতেও হাজার হাজার মানুষের লাইন। তিনি গাড়ি থেকে নেমে হেঁটে হেঁটে লাইনের পেছনে গিয়ে দাঁড়ালেন। তাকে দেখে সামনের লোকটি লাইন থেকে সড়ে গেলো। তার সামনের জনও। একে একে সবাই লাইন থেকে সড়ে গিয়ে বাড়ির দিকে হাঁটা দিলো। সেই সরকার প্রধান অবাক হয়ে জিজ্ঞেস করলেন, আপনারা চলে যাচ্ছেন কেনো? ভিসা নিবেন না?
    একযোগে সবাই জবাব দিলো, জ্বী না জনাব। আপনি নিজেই যখন ভিসার জন্য দাঁড়িয়েছেন, তখন আর আমাদের দেশ ছেড়ে যাবার দরকার নেই।
    বঙ্গবন্ধু হত্যাকাণ্ডের বিচার তো হলো। এতে জিয়াউর রহমানের সম্পৃক্ততা থাকলে তাঁকে আসামি করা হলোনা কেন? কয়েকদিন আগে আগে বঙ্গবীর কাদের সিদ্দিকী বীর উত্তমকে বলতে শুনেছি যে, ১৯৭২ সালের পাসপোর্ট অনুযায়ীই বেগম খালেদা জিয়ার জন্ম তারিখ ১৫ আগস্ট।[বঙ্গবীর কাদের সিদ্দিকী বীর উত্তম নিশ্চয়ই কম বঙ্গবন্ধু প্রেমিক ছিলেন না? তিনিই সম্ভবত এই হত্যাকাণ্ডের প্রথম প্রতিবাদ করেছিলেন] সুতরাং এখনকার এসব দোষারোপ যে, শুধুমাত্র রাজনৈতিক প্রতিপক্ষকে হেয় করার লক্ষেই তা দিনের আলোর মতোই পরিষ্কার। প্রতিপক্ষকে শুধুই দোষারপের এই ‘কালচার’ থেকে বের হয়ে দেশবাসিকে মুক্তি দিন। 
    নেতাদের কথার কোন তাল পাইনা, একেক জন একেক কথা বলেন। মনে হয় উনারা কিংকর্তব্যবিমূঢ় !!!!
    আসলে উনারা রাজপথের আন্দোলনে সফল এবং কিন্ত দেশ চালাতে অপরিসীম ব্যর্থ, যা অতীতের সরকারগুলোর রেকর্ড ছাড়িয়েছে। 
    এখানে সাংবাদিক সাহেবের কোন প্রশ্নেরই পরিচ্ছন্ন উত্তর দিতে পারেননি ওবায়দুল কাদের সাহেব।আপনারা যা করেন সেটাই গনতন্ত্র, আর অন্যরা করলে হয়ে যায় রাজাকার ও স্বৈরাচারীর দোশর। আপনাদের মত রাজনীতিবিদদের দেখলে খুব করুণা হয়। কবে বাংলাদেশ স্বাধীন হবে এমন দুর্গন্ধময় রাজনীতির হাত থেকে আল্লাহই ভালো জানেন।
উন্নয়ন
রংপুরের প্রতি এই উপেক্ষা কেন
দীর্ঘ সময় ধরে রংপুরে উন্নয়নমূলক কোনো কাজই হচ্ছে না। রংপুর অঞ্চলে একটি শিক্ষা বোর্ড প্রতিষ্ঠা করা হয়েছে দিনাজপুরে। উত্তরের আটটি জেলা নিয়ে সপ্তম বিভাগ হিসেবে ঘোষিত হয় রংপুর বিভাগ। কিন্তু এই নতুন বিভাগে বিভাগীয় কমিশনার ও পুলিশের উপপরিদর্শক নিয়োগ ছাড়া কার্যত কোনো পরিবর্তন সাধিত হয়নি।
দেশের অন্যান্য অঞ্চলের মানুষের ধারণা, এইচ এম এরশাদ ক্ষমতায় থাকাকালীন রংপুরকে আদর্শ শহরে রূপান্তর করেছেন। আদতে রংপুরের জন্য তিনি উল্লেখযোগ্য কিছু করেননি। স্বৈরশাসনের অবসানের পর ‘জায়গার ছাওয়া এরশাদের’ প্রতি রংপুরবাসী নিরঙ্কুশ সমর্থন জুগিয়েছে। এরশাদ তত দিনে ‘মড়া হাতি’ মাত্র। এর পর থেকে আজ পর্যন্ত রংপুর ৩ নম্বর আসনের নির্বাচিত প্রতিনিধি জাতীয় পার্টি থেকেই নির্বাচিত হয়েছেন।
জাতীয় পার্টি বর্তমান জোট সরকারের অংশীদার হলেও অনেকেই এই পরিস্থিতিকে রংপুরের উন্নয়ন-বঞ্চনার পেছনের কারণ হিসেবে দেখছেন। অন্যদিকে এরশাদের জাতীয় পার্টি রংপুরের উন্নয়নের পক্ষে শক্ত অবস্থান নিতে পারছে না। জাতীয় পার্টির ভেতরের অভ্যন্তরীণ দ্বন্দ্ব এর জন্য প্রধানত দায়ী। অপর দিকে নেতৃত্বের দ্বন্দ্বে বিভক্ত রংপুরের আওয়ামী লীগ। আর বিএনপি, জাসদসহ অন্যান্য দল অভ্যন্তরীণ দ্বন্দ্বে বিপর্যস্ত। নেতৃত্বের প্রত্যাশা আর নির্বাচনে নমিনেশন পাওয়ার প্রচেষ্টার ব্যস্ততা থেকে মুখ ফিরিয়ে রংপুরের উন্নয়ন নিয়ে আন্দোলন করার সময় কারো নেই।
আমরা মনে করি, রংপুরকে উন্নয়ন-বঞ্চিত রাখতে তাই সরকার কিংবা প্রশাসন—কোনো পক্ষই দ্বিধা বোধ করে না। রংপুরের রাজনৈতিক নেতৃত্ব দুর্বল বলেই এই পরিস্থিতির সৃষ্টি হয়েছে।
তবে রংপুরের সুশীল সমাজকে আমরা প্রায়ই সক্রিয় হতে দেখি। তাদেরই আন্দোলনের ফলে রংপুরে বিশ্ববিদ্যালয় প্রতিষ্ঠিত হয়েছে। মহাজোট সরকার ক্ষমতায় এসেই রংপুরকে বিভাগ ঘোষণা করে রংপুরবাসীর মনে আশার আলো জ্বালিয়েছিল। কিন্তু একে মর্যাদায় উন্নীত করার প্রচেষ্টা একেবারেই লক্ষণীয় নয়। ফলে, দিনের পর দিন আশার আলো ম্লান হচ্ছে। রংপুরবাসীর মনে দানা বাঁধছে ক্ষোভ ও হতাশা। নারায়ণগঞ্জের নির্বাচনের পর কুমিল্লা সিটি করপোরেশন নির্বাচন হতে যাচ্ছে। অথচ বিভাগীয় শহর রংপুরে সিটি করপোরেশন ঘোষণাই করা হলো না।
চলতি বছরের শুরুতে রংপুরের জনসভায় প্রধানমন্ত্রী শেখ হাসিনা রংপুরকে সিটি করপোরেশনে উন্নীত করার ঘোষণা দেন। শুধু তা-ই নয়, পর্যাপ্ত গ্যাস পাওয়ার শর্ত সাপেক্ষে রংপুরে পাইপ লাইনের মাধ্যমে গ্যাস সরবরাহেরও আশ্বাস দেন। রংপুর সিটি করপোরেশন হবে মর্মে এর সীমানা নির্ধারণ করা হয়েছে; পৌর নির্বাচনসহ রংপুরের ১১টি ইউনিয়নের ১০টিরই নির্বাচন বন্ধ রয়েছে। তাহলে কেন রংপুর সিটি করপোরেশন ঘোষণা করা হচ্ছে না, তা নিয়ে আমরা এ অঞ্চলের সাধারণ মানুষ বিভ্রান্ত।
রংপুর শহরের প্রধান সড়কগুলো চার লেনে উন্নীত করার কাজ নানা আমলাতান্ত্রিক জটিলতায় আটকে আছে। সড়কগুলোর দুই পাশ থেকে বিদ্যুতের খুঁটি সরানোর বাজেট বরাদ্দ নেই বলে সড়ক সম্প্রসারণের টাকা ফেরত যাচ্ছে। খুঁড়ে রাখা সড়ক তাই এখন রংপুরের জনদুর্ভোগের কারণ। এসব সড়কে প্রতিদিন ঘটছে দুর্ঘটনা। শহরের ভেতর দিয়ে যাওয়া সড়কের দুই পাশের মুষ্টিমেয় দোকানমালিকের চাপে সড়কের প্রশস্ততা কমানোর পরিকল্পনা করা হচ্ছে । আবার অনেক দোকানমালিক শহরের উন্নয়নের স্বার্থে নিজের জায়গা ছেড়ে দিতেও রাজি আছেন। আমাদের মনে রাখতে হবে, প্রতিদিন রংপুর শহরের জনসংখ্যা বাড়ছে। শহরের সড়কগুলোতে যানজট এখন অসহনীয় পর্যায়ে চলে গেছে। ভবিষ্যতে আরও বাড়বে। এ কথা ভেবে ব্যবসায়ীদের সঙ্গে আলোচনা করে সড়ক সম্প্রসারণের কাজ এখনই শুরু করা প্রয়োজন। অধিকন্তু, শহরে যাঁরা বাড়ি করছেন, কেউই রাস্তা থেকে সামান্য জায়গা ফাঁক রেখে ভবন নির্মাণ করছেন না। বরং সরু রাস্তাগুলো ব্যক্তিগত ভবন নির্মাণের উপকরণ বালু-ইটের স্তূপে দখল করে রাখা হচ্ছে দিনের পর দিন। শহরে বাড়ি নির্মাণের নিয়ম-কানুন অনেকেই জানেন না, আবার জানলেও মানার প্রয়োজন বোধ করেন না। বর্ষাকালে সামান্য বৃষ্টিতেই রংপুরের ছোট-বড় সব রাস্তা জলাবদ্ধ হয়ে থাকে। পয়োনিষ্কাশনব্যবস্থাও নাজুক। রংপুরের বিখ্যাত শ্যামাসুন্দরী খালের বেদখল হয়ে যাওয়া জায়গা উদ্ধারের চেষ্টা ব্যর্থ হয়েছে বলা যায়। অথচ এই খালকে কেন্দ্র করে রংপুর শহরে একটি সুষ্ঠু পয়োনিষ্কাশনব্যবস্থা গড়ে তোলা সম্ভব। এ অবস্থায় শহরের পরিবেশ রক্ষায় জনগণকে সচেতন করে তোলার কার্যকর উদ্যোগ নিতে হবে।
রংপুরের সোয়া শ বছরের পুরোনো পাবলিক লাইব্রেরি ও টাউন হল নিয়ে অনেক জল ঘোলা হওয়ার পর শিল্পকলা একাডেমীর পরিপূর্ণ কমপ্লেক্স নির্মাণের সিদ্ধান্তের কথা আমরা মাস ছয়েক আগে জেনেছিলাম। সে ফাইলে এখন ধুলো জমেছে।
রংপুরের তরুণেরা পাবলিক সার্ভিস কমিশনের (পিএসসি) একটি কেন্দ্র রংপুরে করার জন্য দাবি জানাচ্ছে। দেশের বিরাট জনগোষ্ঠীর সুষম অগ্রগতির স্বার্থে এ ধরনের বিকেন্দ্রীকরণের কোনো বিকল্প আর নেই। চট্টগ্রাম বিশ্ববিদ্যালয়পড়ুয়া রংপুরের ছেলে শোয়েব শাকিল বলেছেন, রংপুরে পিএসসি কেন্দ্রের দাবিতে তাঁরা শিগগিরই আন্দোলনে নামবেন। এ দেশের সব ভালো পরিবর্তনে তরুণেরা গুরুত্বপূর্ণ ভূমিকা রেখেছে। হয়তো এই তরুণেরাই রংপুরের উন্নয়নে উল্লেখযোগ্য ভূমিকা পালন করবে, অতীতের মতোই।
একটি বিশেষ অঞ্চলকে উপেক্ষা করে ভিশন-২১ লক্ষ্য পূরণ অসম্ভব। সব অঞ্চলের প্রয়োজনীয়তাগুলোর সমান গুরুত্ব দেওয়া সরকারের দায়িত্ব। রংপুর যদি পিছিয়ে পড়া অঞ্চল হয়ে থাকে, তবে সেই পিছিয়ে পড়া অবস্থা থেকে উত্তরণের জন্য সরকারের চেষ্টা থাকাটা অত্যন্ত জরুরি।
শান্ত নূরুননবী: উন্নয়নকর্মী।
কালের পুরাণ
মন্ত্রী বড়, না দেশ বড়?
ভারতে ড. মনমোহন সিংয়ের বর্তমান মন্ত্রিসভা ও বাংলাদেশে শেখ হাসিনার মন্ত্রিসভার বয়স কাছাকাছি। শেখ হাসিনা সরকার গঠন করেন ৬ জানুয়ারি ২০০৯ এবং মনমোহন সিং ২২ মে ২০০৯।
মনমোহন সিং এরই মধ্যে তাঁর মন্ত্রিসভায় তিন-চারবার পরিবর্তন এনেছেন। দুর্নীতি ও অদক্ষতার অভিযোগ ওঠার পর বেশ কয়েকজনকে বাদ দিয়েছেন। কয়েকজনের দপ্তর বদল করেছেন। তাঁর মন্ত্রিসভার একাধিক মন্ত্রী দুর্নীতির অভিযোগে এখন জেলে আছেন।
কিন্তু বাংলাদেশে শেখ হাসিনার মন্ত্রিসভা বলতে গেলে অনড়, অব্যয় ও অপরিবর্তনীয়। প্রথমে বলা হয়েছিল, মন্ত্রিত্ব কারও স্থায়ী নয়। কাজে সাফল্য দেখাতে পারলে মন্ত্রিত্ব থাকবে, দেখাতে না পারলে থাকবে না। গত পৌনে তিন বছরে কারও মন্ত্রিত্ব যায়নি। মন্ত্রিসভা গঠনের একেবারে শুরুতে দু-একজন মন্ত্রীর দপ্তর পুনর্বিন্যাস এবং কয়েকজন প্রতিমন্ত্রীর যোগ ছাড়া মন্ত্রিসভার কোনো পরিবর্তন আনা হয়নি। (অবশ্য তানজিম আহমদ সোহেল তাজের বিষয়টি এখনো রহস্যজনক। তিনি মন্ত্রিসভায় আছেন কি নেই, সে ব্যাপারে সরকার স্পষ্ট করে কিছু বলছে না)। এর মাধ্যমে সরকারপ্রধান সম্ভবত বোঝাতে চাইছেন, তাঁর মন্ত্রিসভার সব সদস্যই সৎ, দক্ষ ও যোগ্য।
কিন্তু বাস্তব অবস্থা কী? ক্ষমতারোহণের এক বছরের মাথায় প্রধানমন্ত্রী জোর দিয়ে বলেছিলেন, তাঁর মন্ত্রিসভার কোনো সদস্যের বিরুদ্ধে দুর্নীতির অভিযোগ নেই। কিন্তু তিন বছরের কাছাকাছি এসে এখন সেই কথা বলার সুযোগ নেই। বিশাল মন্ত্রিসভার হাতেগোনা কয়েকজন ছাড়া বাকি সবার সম্পর্কে জনগণের ধারণা নেতিবাচক। কোনো কোনো মন্ত্রণালয় সম্পর্কে এমন কথাও চালু আছে, ‘মন্ত্রী না থাকলে দপ্তরটি আরেকটু ভালো চলত, দুর্নীতি কম হতো।’
মন্ত্রীদের বিরুদ্ধে যত দুর্নীতি ও অদক্ষতার অভিযোগই থাকুক না কেন, কারও বিরুদ্ধে ব্যবস্থা নেওয়া হয়নি। কাউকে বদল করা হয়নি। এর কারণ কি সব অদক্ষ মন্ত্রীর ব্যর্থতার দায় প্রধানমন্ত্রী নিজের কাঁধে নিয়েছেন? ক্ষমতায় থাকতে বাংলাদেশে কেউ দুর্নীতি ও ব্যর্থতা স্বীকার করেন না। ক্ষমতাচ্যুত হলেই বেরিয়ে আসে চাঞ্চল্যকর সব কাহিনি।
এ কথা মানি, সংসদীয় গণতন্ত্রে কাউকে মন্ত্রী রাখা না-রাখা প্রধানমন্ত্রীর এখতিয়ার। সংসদীয় দল যাঁকে দায়িত্ব দেবে, রাষ্ট্রপতি তাঁকেই মন্ত্রিসভা গঠনের আহ্বান জানাবেন। তিনি যাঁদের যোগ্য ও বিশ্বস্ত মনে করবেন, তাঁদের নিয়ে সরকার গঠন করবেন। সেভাবেই শেখ হাসিনা ২০০৯ সালের ৬ জানুয়ারি মন্ত্রিসভা গঠন করেন। সংসদে সংখ্যাগরিষ্ঠতা প্রমাণ করতে না পারলে সরকারের পতন ঘটে, কিন্তু বর্তমানে ক্ষমতাসীন আওয়ামী লীগ বা মহাজোট সরকারের সেই আশঙ্কা নেই। জাতীয় সংসদের তিন-চতুর্থাংশের বেশি আসন তাদের দখলে। বিএনপির সংসদ বর্জনের পর সরকারের মতো জাতীয় সংসদেও আওয়ামী লীগের একক কর্তৃত্ব রয়েছে। সংরক্ষিত আরও পাঁচটি নারী আসনও আওয়ামী লীগ পাচ্ছে। আমাদের গণতন্ত্র এখনো সংরক্ষিতের বাইরে যেতে পারল না। এখন যেমন বিএনপি আমলের কথা জানতে পারছি। আওয়ামী লীগ আমলের কথা জানতে হয়তো নির্বাচন পর্যন্ত অপেক্ষা করতে হবে।
একটি সরকার বা মন্ত্রিসভার সাফল্য বা ব্যর্থতা কীভাবে নির্ধারিত হয়? নিশ্চয়ই কাজের ভিত্তিতে। জনগণকে দেওয়া প্রতিশ্রুতি সরকার কতটা পূরণ করেছে, কতটা পারেনি তার ভিত্তিতে। মধ্য মেয়াদ পার করে এসে যদি এ ব্যাপারে গণভোট নেওয়া হতো, নারায়ণগঞ্জের ভোটারদের মতো দেশবাসীও সরকারকে লাল কার্ড না হলেও হলুদ কার্ড দেখিয়ে দিত। দেশবাসী সাদা চোখে যাঁদের ব্যর্থতা দেখছে, যাঁদের নিয়ে ঘরে-বাইরে আলোচনা করছে, তাঁদের ব্যর্থতা ও দুর্বলতা প্রধানমন্ত্রী জানেন না, তা বিশ্বাস করা কঠিন। আর যদি জেনেশুনে তিনি অদক্ষদেরই লালনপালন করতে থাকেন, আমাদের কিছু বলার নেই।
শেখ হাসিনার মন্ত্রিসভার সবাই অযোগ্য ও অদক্ষ, তা কেউ বলবেন না। তাঁর মন্ত্রিসভায় এমন সদস্যও আছেন, যাঁদের বিদেশেও সুনাম আছে। বিএনপি ক্ষমতায় এলে কৃষি উৎপাদনে স্থবিরতা দেখা যায় এবং আওয়ামী লীগ ক্ষমতায় এলে কৃষি উৎপাদন বেড়ে যায়—এটি কাকতালীয় ঘটনা নয়। এর পেছনে যে মানুষটির কঠোর পরিশ্রম ও মেধা নিয়োজিত, তিনি কৃষিমন্ত্রী মতিয়া চৌধুরী। তেমনি শিক্ষা খাতের ব্যাপক সংস্কার, যুগোপযোগী একটি শিক্ষানীতি চালুর কৃতিত্বও দাবি করতে পারেন শিক্ষামন্ত্রী নুরুল ইসলাম নাহিদ।
কোনো সরকারেই মতিয়া চৌধুরী ও নুরুল ইসলাম নাহিদের মতো সফল মন্ত্রীর সংখ্যা বেশি থাকে না। কিন্তু অধিকাংশের কাজের মান গড়পড়তার নিচে হলে সেই সরকারের পক্ষে জনগণের আশা-আকাঙ্ক্ষা কিংবা নির্বাচনী ওয়াদা পূরণ সম্ভব নয়। দুর্ভাগ্যজনক যে আমাদের অধিকাংশ মন্ত্রী-প্রতিমন্ত্রীর কার্যদক্ষতা গড় মানের নিচে। কারও কারও দুর্নীতি এখন ‘ওপেন সিক্রেট’। ২০০৯ সালে শেখ হাসিনা যখন অধিকাংশ নবীন ও গুটিকয়েক প্রবীণ সদস্য নিয়ে ৩২ সদস্যের মন্ত্রিসভা গঠন করেছিলেন, তখন কেউ প্রশ্ন তোলেনি। কিন্তু ৩৪ মাস পর এসে অনেকেই বিতর্কের জন্ম দিয়েছেন, নিজেদের দক্ষতা ও যোগ্যতা প্রমাণে ব্যর্থ হয়েছেন। তাঁদের রেখে কী লাভ?
সাম্প্রতিক কালে যে দুজন মন্ত্রীকে নিয়ে ব্যাপক আলোচনা ও সমালোচনা হচ্ছে, তাঁদের একজন যোগাযোগমন্ত্রী সৈয়দ আবুল হোসেন, অপরজন টেলিযোগাযোগমন্ত্রী রাজিউদ্দিন আহমেদ।
সারা দেশের রাস্তাঘাট ও রেলওয়ের বেহাল অবস্থাই প্রমাণ করে, যোগাযোগমন্ত্রী কী ধরনের কৃতিত্ব দেখিয়েছেন, দেখাচ্ছেন। এত দিন বলা হতো, বড় বড় প্রকল্পের কারণে সড়ক মেরামতের মতো মামুলি (!) কাজে তিনি সময় দিতে পারেননি। যে কারণে গত রোজার ঈদের আগে বাসমালিক ও শ্রমিকেরা ধর্মঘট ডেকেছিলেন। এখন দেখা যাচ্ছে, যোগাযোগ খাতের কোনো প্রকল্পই ঠিকঠাকমতো এগোচ্ছে না। ঢাকা-চট্টগ্রাম ও ঢাকা-ময়মনসিংহ সড়ক সংস্কারকাজও আটকে গেছে।
কিন্তু মন্ত্রীর সবচেয়ে বড় ব্যর্থতা হলো, পদ্মা সেতুর নির্মাণ-প্রক্রিয়ার কাজ মাঝপথে থমকে যাওয়া। পদ্মা সেতুর বৃহত্তম দাতা সংস্থা ও দাতাদের সমন্বয়কারী বিশ্বব্যাংক অর্থায়ন স্থগিত রেখেছে ‘জালিয়াতি ও দুর্নীতির’ অভিযোগে। তাদের তদন্ত প্রতিবেদন অনুযায়ী ‘যোগাযোগমন্ত্রী সৈয়দ আবুল হোসেনের পারিবারিক ব্যবসাপ্রতিষ্ঠান সাকো ইন্টারন্যাশনালের প্রতিনিধি সম্ভাব্য ঠিকাদার প্রতিষ্ঠানের কাছে গিয়ে মোটা অঙ্কের কমিশন দাবি করেছে।’ দুর্নীতির অভিযোগ আছে, তালিকাভুক্ত একটি কানাডীয় প্রতিষ্ঠানের বিরুদ্ধেও।
এই অভিযোগের পরিপ্রেক্ষিতে অর্থমন্ত্রী আবুল মাল আবদুল মুহিত বিশ্বব্যাংকের সদর দপ্তরে গিয়ে সরকারের অবস্থান ব্যাখ্যা করেছেন। সরকারের পক্ষে অর্থমন্ত্রী ও প্রধানমন্ত্রীর অর্থ উপদেষ্টা বিশ্বব্যাংকের কাছে দুটি চিঠি পাঠিয়েছেন। কিন্তু এসব ব্যাখ্যা ও চিঠিতে বিশ্বব্যাংক যে মোটেই আশ্বস্ত হতে পারেনি, তা তাদের জবাবেই স্পষ্ট। তারা বলেছে, পদ্মা সেতুর মতো বড় প্রকল্পে কোনো রকম দুর্নীতি প্রশ্রয় দেওয়া হবে না।
সরকারের পক্ষ থেকে কেউ কেউ বলার চেষ্টা করছেন, পদ্মা সেতুর মূল কাজ শুরুই হয়নি, তাহলে দুর্নীতির প্রশ্ন আসে কী করে? দুর্নীতি হবে না—বিশ্বব্যাংক সেই নিশ্চয়তাই চায়। এখানে নৈতিকতার প্রশ্নটি বড়। যে প্রকল্পের প্রধান নির্বাহী যোগাযোগমন্ত্রী, সেই প্রকল্পের কাজের ব্যাপারে তাঁর মালিকানাধীন প্রতিষ্ঠান তদবির করতে পারে কি না? এর মাধ্যমে তিনি শপথ ভঙ্গ করেছেন কি না? শপথনামায় বলা হয়েছে, সরকারি দায়িত্ব পালনকালে তিনি ব্যক্তিগত রাগ বা অনুরাগকে প্রশ্রয় দেবেন না। তাঁর মালিকানাধীন প্রতিষ্ঠান তাঁর নাম ভাঙিয়ে যদি মোটা অঙ্কের সুবিধা আদায়ের চেষ্টা করে, তার দায়িত্ব মন্ত্রী কী করে এড়াবেন? দুদকের মুলো ঝুলিয়ে দেশবাসীর চোখে ধুলো দেওয়া গেলেও বিশ্বব্যাংককে আশ্বস্ত করা যাবে না। অর্থমন্ত্রী বলেছেন, ‘রাতারাতি সমস্যার সমাধান হবে না। সময় লাগবে।’ কত সময়—২০১২, ২০১৩, ২০১৪? তাহলে তো সরকারের এই মেয়াদে পদ্মা সেতুর মূল কাজ শুরুই হবে না।
রাজনৈতিক ও কূটনৈতিক মহলে যে কথাটি ব্যাপকভাবে চাউর আছে, তা হলো সৈয়দ আবুল হোসেনকে দায়িত্বে রাখলে পদ্মা সেতুতে অর্থায়ন করবে না বিশ্বব্যাংক।
এখন প্রশ্ন হলো, প্রধানমন্ত্রী অবিলম্বে পদ্মা সেতুর বাস্তবায়ন চান কি না? চাইলে বিশ্বব্যাংকের টাকা লাগবে। আর বিশ্বব্যাংকের টাকা পেতে হলে এই প্রকল্প থেকে সৈয়দ আবুল হোসেনকে মন্ত্রিত্ব থেকে বাদ দিতে হবে। ২৯০ কোটি ডলারের প্রকল্পের ১২০ কোটি দেওয়ার কথা বিশ্বব্যাংকের। বিশ্বব্যাংক টাকা না দিলে অন্যান্য দাতা সংস্থা—জাইকা, এডিবি ও আইডিবিও দেবে না—জানিয়ে দিয়েছে।
২০০৯ সালে মন্ত্রিসভা গঠনের সময় প্রধানমন্ত্রী নাকি দক্ষতা ও যোগ্যতার চেয়ে আনুগত্য ও বিশ্বস্ততাকে বেশি মূল্য দিয়েছেন। তাতে দোষের কিছু নেই। আওয়ামী লীগের সম্পাদকমণ্ডলীর একজন সদস্য ব্যক্তিগত আলাপচারিতায় বলেছেন, ‘আলোচিত মন্ত্রী তো এক-এগারোর পর দলীয় পদ থেকে ইস্তফা দিয়েছিলেন। সে ক্ষেত্রে তাঁর আনুগত্যই বা নিঃশর্ত হলো কী করে?’
টেলিযোগাযোগমন্ত্রী রাজিউদ্দিন আহমেদ বিষয়টি ভিন্ন। তিনি পেশাদার রাজনীতিক। নামকরা ছাত্রনেতা ছিলেন। কিন্তু রাজনীতি করতে গিয়ে কতটা পেশাদারি রক্ষা করতে পেরেছেন, কতটা দলীয় কোন্দলে জড়িয়ে পড়েছেন, সে প্রশ্নটি এখন বড় হয়ে দেখা দিয়েছে।
সম্প্রতি নরসিংদীর পৌর মেয়র লোকমান হোসেন খুনের ঘটনায় মন্ত্রীর ভাই ও এপিএসের নাম এসেছে। তাঁরা দুজন এজাহারভুক্ত আসামি হলেও ধরা পড়েননি। যাঁরা ধরা পড়েছেন, তাঁরা মন্ত্রীর ভাই ও এপিএসের সম্পৃক্ততার কথা স্বীকার করেছেন। কেঁচো খুঁড়তে সাপ বেরিয়ে আসার মতো লোকমান হত্যার তদন্তে নরসিংদীর স্থানীয় রাজনীতির কুৎসিত দিকটি বেরিয়ে এসেছে।
দলের ভেতরে নেতৃত্ব ও কর্তৃত্বের বিরোধ থাকা অস্বাভাবিক নয়। কিন্তু সেই বিরোধকে কেন্দ্র করে রাজনৈতিক প্রতিপক্ষকে এভাবে দুনিয়া থেকে সরিয়ে দিতে হবে? এটি কী ধরনের রাজনীতি? পুলিশের তদন্তে এবং আসামিদের জবানবন্দিতে যেসব তথ্য বেরিয়ে আসছে, তা রোমহর্ষক। এক বছর ধরে লোকমানকে খুন করার নীলনকশা তৈরি হয়। সারা দেশে আওয়ামী লীগ ও বিএনপির মধ্যে প্রচণ্ড বৈরিতা, কেউ কারও মুখ দেখতে পারে না। কিন্তু পত্রপত্রিকায় প্রকাশিত খবরে দেখতে পাচ্ছি, নরসিংদীতে আওয়ামী লীগের এক নেতা ঘাতক ভাড়া করেছেন আর বিএনপির আরেক নেতা সেই ভাড়ার টাকা জোগান দিয়েছেন। তারপর হত্যা পরিচালনার দিনক্ষণ ঠিক করে দুই দলের দুই নেতা মালয়েশিয়ায় পাড়ি জমিয়েছেন।
এ ঘটনায় মন্ত্রীর সম্পৃক্ততা আছে কি নেই, তা তদন্তসাপেক্ষ। কিন্তু সঠিক ও সুষ্ঠু তদন্তের স্বার্থে মন্ত্রীর উচিত নিজের অবস্থান পরিষ্কার করা। প্রধানমন্ত্রী তাঁকে ডেকে নিয়ে বলেছেন, ‘মন্ত্রীকেই প্রমাণ করতে হবে, তিনি নির্দোষ।’ কিন্তু মন্ত্রী পদে থাকতে মামলার সুষ্ঠু তদন্ত হবে না বলে দাবি নিহত লোকমানের পরিবারের। সে ক্ষেত্রে মন্ত্রীরই কি স্বেচ্ছায় সরে দাঁড়ানো উচিত নয়? তদন্তে যদি লোকমান হত্যার সঙ্গে সত্যিই তাঁর সম্পৃক্ততা প্রমাণিত না হয়, তিনি আবার মন্ত্রিসভায় ফিরে আসবেন।
এখন প্রধানমন্ত্রীই ঠিক করুন—মন্ত্রী বড়, না দেশ বড়? এই মুহূর্তে তাঁর কাছে কোনটি প্রাধান্য পাবে—যোগাযোগমন্ত্রী, না পদ্মা সেতু?
সোহরাব হাসান: কবি, সাংবাদিক।ভারতে ড. মনমোহন সিংয়ের বর্তমান মন্ত্রিসভা ও বাংলাদেশে শেখ হাসিনার মন্ত্রিসভার বয়স কাছাকাছি। শেখ হাসিনা সরকার গঠন করেন ৬ জানুয়ারি ২০০৯ এবং মনমোহন সিং ২২ মে ২০০৯।
মনমোহন সিং এরই মধ্যে তাঁর মন্ত্রিসভায় তিন-চারবার পরিবর্তন এনেছেন। দুর্নীতি ও অদক্ষতার অভিযোগ ওঠার পর বেশ কয়েকজনকে বাদ দিয়েছেন। কয়েকজনের দপ্তর বদল করেছেন। তাঁর মন্ত্রিসভার একাধিক মন্ত্রী দুর্নীতির অভিযোগে এখন জেলে আছেন।
কিন্তু বাংলাদেশে শেখ হাসিনার মন্ত্রিসভা বলতে গেলে অনড়, অব্যয় ও অপরিবর্তনীয়। প্রথমে বলা হয়েছিল, মন্ত্রিত্ব কারও স্থায়ী নয়। কাজে সাফল্য দেখাতে পারলে মন্ত্রিত্ব থাকবে, দেখাতে না পারলে থাকবে না। গত পৌনে তিন বছরে কারও মন্ত্রিত্ব যায়নি। মন্ত্রিসভা গঠনের একেবারে শুরুতে দু-একজন মন্ত্রীর দপ্তর পুনর্বিন্যাস এবং কয়েকজন প্রতিমন্ত্রীর যোগ ছাড়া মন্ত্রিসভার কোনো পরিবর্তন আনা হয়নি। (অবশ্য তানজিম আহমদ সোহেল তাজের বিষয়টি এখনো রহস্যজনক। তিনি মন্ত্রিসভায় আছেন কি নেই, সে ব্যাপারে সরকার স্পষ্ট করে কিছু বলছে না)। এর মাধ্যমে সরকারপ্রধান সম্ভবত বোঝাতে চাইছেন, তাঁর মন্ত্রিসভার সব সদস্যই সৎ, দক্ষ ও যোগ্য।
কিন্তু বাস্তব অবস্থা কী? ক্ষমতারোহণের এক বছরের মাথায় প্রধানমন্ত্রী জোর দিয়ে বলেছিলেন, তাঁর মন্ত্রিসভার কোনো সদস্যের বিরুদ্ধে দুর্নীতির অভিযোগ নেই। কিন্তু তিন বছরের কাছাকাছি এসে এখন সেই কথা বলার সুযোগ নেই। বিশাল মন্ত্রিসভার হাতেগোনা কয়েকজন ছাড়া বাকি সবার সম্পর্কে জনগণের ধারণা নেতিবাচক। কোনো কোনো মন্ত্রণালয় সম্পর্কে এমন কথাও চালু আছে, ‘মন্ত্রী না থাকলে দপ্তরটি আরেকটু ভালো চলত, দুর্নীতি কম হতো।’
মন্ত্রীদের বিরুদ্ধে যত দুর্নীতি ও অদক্ষতার অভিযোগই থাকুক না কেন, কারও বিরুদ্ধে ব্যবস্থা নেওয়া হয়নি। কাউকে বদল করা হয়নি। এর কারণ কি সব অদক্ষ মন্ত্রীর ব্যর্থতার দায় প্রধানমন্ত্রী নিজের কাঁধে নিয়েছেন? ক্ষমতায় থাকতে বাংলাদেশে কেউ দুর্নীতি ও ব্যর্থতা স্বীকার করেন না। ক্ষমতাচ্যুত হলেই বেরিয়ে আসে চাঞ্চল্যকর সব কাহিনি।
এ কথা মানি, সংসদীয় গণতন্ত্রে কাউকে মন্ত্রী রাখা না-রাখা প্রধানমন্ত্রীর এখতিয়ার। সংসদীয় দল যাঁকে দায়িত্ব দেবে, রাষ্ট্রপতি তাঁকেই মন্ত্রিসভা গঠনের আহ্বান জানাবেন। তিনি যাঁদের যোগ্য ও বিশ্বস্ত মনে করবেন, তাঁদের নিয়ে সরকার গঠন করবেন। সেভাবেই শেখ হাসিনা ২০০৯ সালের ৬ জানুয়ারি মন্ত্রিসভা গঠন করেন। সংসদে সংখ্যাগরিষ্ঠতা প্রমাণ করতে না পারলে সরকারের পতন ঘটে, কিন্তু বর্তমানে ক্ষমতাসীন আওয়ামী লীগ বা মহাজোট সরকারের সেই আশঙ্কা নেই। জাতীয় সংসদের তিন-চতুর্থাংশের বেশি আসন তাদের দখলে। বিএনপির সংসদ বর্জনের পর সরকারের মতো জাতীয় সংসদেও আওয়ামী লীগের একক কর্তৃত্ব রয়েছে। সংরক্ষিত আরও পাঁচটি নারী আসনও আওয়ামী লীগ পাচ্ছে। আমাদের গণতন্ত্র এখনো সংরক্ষিতের বাইরে যেতে পারল না। এখন যেমন বিএনপি আমলের কথা জানতে পারছি। আওয়ামী লীগ আমলের কথা জানতে হয়তো নির্বাচন পর্যন্ত অপেক্ষা করতে হবে।
একটি সরকার বা মন্ত্রিসভার সাফল্য বা ব্যর্থতা কীভাবে নির্ধারিত হয়? নিশ্চয়ই কাজের ভিত্তিতে। জনগণকে দেওয়া প্রতিশ্রুতি সরকার কতটা পূরণ করেছে, কতটা পারেনি তার ভিত্তিতে। মধ্য মেয়াদ পার করে এসে যদি এ ব্যাপারে গণভোট নেওয়া হতো, নারায়ণগঞ্জের ভোটারদের মতো দেশবাসীও সরকারকে লাল কার্ড না হলেও হলুদ কার্ড দেখিয়ে দিত। দেশবাসী সাদা চোখে যাঁদের ব্যর্থতা দেখছে, যাঁদের নিয়ে ঘরে-বাইরে আলোচনা করছে, তাঁদের ব্যর্থতা ও দুর্বলতা প্রধানমন্ত্রী জানেন না, তা বিশ্বাস করা কঠিন। আর যদি জেনেশুনে তিনি অদক্ষদেরই লালনপালন করতে থাকেন, আমাদের কিছু বলার নেই।
শেখ হাসিনার মন্ত্রিসভার সবাই অযোগ্য ও অদক্ষ, তা কেউ বলবেন না। তাঁর মন্ত্রিসভায় এমন সদস্যও আছেন, যাঁদের বিদেশেও সুনাম আছে। বিএনপি ক্ষমতায় এলে কৃষি উৎপাদনে স্থবিরতা দেখা যায় এবং আওয়ামী লীগ ক্ষমতায় এলে কৃষি উৎপাদন বেড়ে যায়—এটি কাকতালীয় ঘটনা নয়। এর পেছনে যে মানুষটির কঠোর পরিশ্রম ও মেধা নিয়োজিত, তিনি কৃষিমন্ত্রী মতিয়া চৌধুরী। তেমনি শিক্ষা খাতের ব্যাপক সংস্কার, যুগোপযোগী একটি শিক্ষানীতি চালুর কৃতিত্বও দাবি করতে পারেন শিক্ষামন্ত্রী নুরুল ইসলাম নাহিদ।
কোনো সরকারেই মতিয়া চৌধুরী ও নুরুল ইসলাম নাহিদের মতো সফল মন্ত্রীর সংখ্যা বেশি থাকে না। কিন্তু অধিকাংশের কাজের মান গড়পড়তার নিচে হলে সেই সরকারের পক্ষে জনগণের আশা-আকাঙ্ক্ষা কিংবা নির্বাচনী ওয়াদা পূরণ সম্ভব নয়। দুর্ভাগ্যজনক যে আমাদের অধিকাংশ মন্ত্রী-প্রতিমন্ত্রীর কার্যদক্ষতা গড় মানের নিচে। কারও কারও দুর্নীতি এখন ‘ওপেন সিক্রেট’। ২০০৯ সালে শেখ হাসিনা যখন অধিকাংশ নবীন ও গুটিকয়েক প্রবীণ সদস্য নিয়ে ৩২ সদস্যের মন্ত্রিসভা গঠন করেছিলেন, তখন কেউ প্রশ্ন তোলেনি। কিন্তু ৩৪ মাস পর এসে অনেকেই বিতর্কের জন্ম দিয়েছেন, নিজেদের দক্ষতা ও যোগ্যতা প্রমাণে ব্যর্থ হয়েছেন। তাঁদের রেখে কী লাভ?
সাম্প্রতিক কালে যে দুজন মন্ত্রীকে নিয়ে ব্যাপক আলোচনা ও সমালোচনা হচ্ছে, তাঁদের একজন যোগাযোগমন্ত্রী সৈয়দ আবুল হোসেন, অপরজন টেলিযোগাযোগমন্ত্রী রাজিউদ্দিন আহমেদ।
সারা দেশের রাস্তাঘাট ও রেলওয়ের বেহাল অবস্থাই প্রমাণ করে, যোগাযোগমন্ত্রী কী ধরনের কৃতিত্ব দেখিয়েছেন, দেখাচ্ছেন। এত দিন বলা হতো, বড় বড় প্রকল্পের কারণে সড়ক মেরামতের মতো মামুলি (!) কাজে তিনি সময় দিতে পারেননি। যে কারণে গত রোজার ঈদের আগে বাসমালিক ও শ্রমিকেরা ধর্মঘট ডেকেছিলেন। এখন দেখা যাচ্ছে, যোগাযোগ খাতের কোনো প্রকল্পই ঠিকঠাকমতো এগোচ্ছে না। ঢাকা-চট্টগ্রাম ও ঢাকা-ময়মনসিংহ সড়ক সংস্কারকাজও আটকে গেছে।
কিন্তু মন্ত্রীর সবচেয়ে বড় ব্যর্থতা হলো, পদ্মা সেতুর নির্মাণ-প্রক্রিয়ার কাজ মাঝপথে থমকে যাওয়া। পদ্মা সেতুর বৃহত্তম দাতা সংস্থা ও দাতাদের সমন্বয়কারী বিশ্বব্যাংক অর্থায়ন স্থগিত রেখেছে ‘জালিয়াতি ও দুর্নীতির’ অভিযোগে। তাদের তদন্ত প্রতিবেদন অনুযায়ী ‘যোগাযোগমন্ত্রী সৈয়দ আবুল হোসেনের পারিবারিক ব্যবসাপ্রতিষ্ঠান সাকো ইন্টারন্যাশনালের প্রতিনিধি সম্ভাব্য ঠিকাদার প্রতিষ্ঠানের কাছে গিয়ে মোটা অঙ্কের কমিশন দাবি করেছে।’ দুর্নীতির অভিযোগ আছে, তালিকাভুক্ত একটি কানাডীয় প্রতিষ্ঠানের বিরুদ্ধেও।
এই অভিযোগের পরিপ্রেক্ষিতে অর্থমন্ত্রী আবুল মাল আবদুল মুহিত বিশ্বব্যাংকের সদর দপ্তরে গিয়ে সরকারের অবস্থান ব্যাখ্যা করেছেন। সরকারের পক্ষে অর্থমন্ত্রী ও প্রধানমন্ত্রীর অর্থ উপদেষ্টা বিশ্বব্যাংকের কাছে দুটি চিঠি পাঠিয়েছেন। কিন্তু এসব ব্যাখ্যা ও চিঠিতে বিশ্বব্যাংক যে মোটেই আশ্বস্ত হতে পারেনি, তা তাদের জবাবেই স্পষ্ট। তারা বলেছে, পদ্মা সেতুর মতো বড় প্রকল্পে কোনো রকম দুর্নীতি প্রশ্রয় দেওয়া হবে না।
সরকারের পক্ষ থেকে কেউ কেউ বলার চেষ্টা করছেন, পদ্মা সেতুর মূল কাজ শুরুই হয়নি, তাহলে দুর্নীতির প্রশ্ন আসে কী করে? দুর্নীতি হবে না—বিশ্বব্যাংক সেই নিশ্চয়তাই চায়। এখানে নৈতিকতার প্রশ্নটি বড়। যে প্রকল্পের প্রধান নির্বাহী যোগাযোগমন্ত্রী, সেই প্রকল্পের কাজের ব্যাপারে তাঁর মালিকানাধীন প্রতিষ্ঠান তদবির করতে পারে কি না? এর মাধ্যমে তিনি শপথ ভঙ্গ করেছেন কি না? শপথনামায় বলা হয়েছে, সরকারি দায়িত্ব পালনকালে তিনি ব্যক্তিগত রাগ বা অনুরাগকে প্রশ্রয় দেবেন না। তাঁর মালিকানাধীন প্রতিষ্ঠান তাঁর নাম ভাঙিয়ে যদি মোটা অঙ্কের সুবিধা আদায়ের চেষ্টা করে, তার দায়িত্ব মন্ত্রী কী করে এড়াবেন? দুদকের মুলো ঝুলিয়ে দেশবাসীর চোখে ধুলো দেওয়া গেলেও বিশ্বব্যাংককে আশ্বস্ত করা যাবে না। অর্থমন্ত্রী বলেছেন, ‘রাতারাতি সমস্যার সমাধান হবে না। সময় লাগবে।’ কত সময়—২০১২, ২০১৩, ২০১৪? তাহলে তো সরকারের এই মেয়াদে পদ্মা সেতুর মূল কাজ শুরুই হবে না।
রাজনৈতিক ও কূটনৈতিক মহলে যে কথাটি ব্যাপকভাবে চাউর আছে, তা হলো সৈয়দ আবুল হোসেনকে দায়িত্বে রাখলে পদ্মা সেতুতে অর্থায়ন করবে না বিশ্বব্যাংক।
এখন প্রশ্ন হলো, প্রধানমন্ত্রী অবিলম্বে পদ্মা সেতুর বাস্তবায়ন চান কি না? চাইলে বিশ্বব্যাংকের টাকা লাগবে। আর বিশ্বব্যাংকের টাকা পেতে হলে এই প্রকল্প থেকে সৈয়দ আবুল হোসেনকে মন্ত্রিত্ব থেকে বাদ দিতে হবে। ২৯০ কোটি ডলারের প্রকল্পের ১২০ কোটি দেওয়ার কথা বিশ্বব্যাংকের। বিশ্বব্যাংক টাকা না দিলে অন্যান্য দাতা সংস্থা—জাইকা, এডিবি ও আইডিবিও দেবে না—জানিয়ে দিয়েছে।
২০০৯ সালে মন্ত্রিসভা গঠনের সময় প্রধানমন্ত্রী নাকি দক্ষতা ও যোগ্যতার চেয়ে আনুগত্য ও বিশ্বস্ততাকে বেশি মূল্য দিয়েছেন। তাতে দোষের কিছু নেই। আওয়ামী লীগের সম্পাদকমণ্ডলীর একজন সদস্য ব্যক্তিগত আলাপচারিতায় বলেছেন, ‘আলোচিত মন্ত্রী তো এক-এগারোর পর দলীয় পদ থেকে ইস্তফা দিয়েছিলেন। সে ক্ষেত্রে তাঁর আনুগত্যই বা নিঃশর্ত হলো কী করে?’
টেলিযোগাযোগমন্ত্রী রাজিউদ্দিন আহমেদ বিষয়টি ভিন্ন। তিনি পেশাদার রাজনীতিক। নামকরা ছাত্রনেতা ছিলেন। কিন্তু রাজনীতি করতে গিয়ে কতটা পেশাদারি রক্ষা করতে পেরেছেন, কতটা দলীয় কোন্দলে জড়িয়ে পড়েছেন, সে প্রশ্নটি এখন বড় হয়ে দেখা দিয়েছে।
সম্প্রতি নরসিংদীর পৌর মেয়র লোকমান হোসেন খুনের ঘটনায় মন্ত্রীর ভাই ও এপিএসের নাম এসেছে। তাঁরা দুজন এজাহারভুক্ত আসামি হলেও ধরা পড়েননি। যাঁরা ধরা পড়েছেন, তাঁরা মন্ত্রীর ভাই ও এপিএসের সম্পৃক্ততার কথা স্বীকার করেছেন। কেঁচো খুঁড়তে সাপ বেরিয়ে আসার মতো লোকমান হত্যার তদন্তে নরসিংদীর স্থানীয় রাজনীতির কুৎসিত দিকটি বেরিয়ে এসেছে।
দলের ভেতরে নেতৃত্ব ও কর্তৃত্বের বিরোধ থাকা অস্বাভাবিক নয়। কিন্তু সেই বিরোধকে কেন্দ্র করে রাজনৈতিক প্রতিপক্ষকে এভাবে দুনিয়া থেকে সরিয়ে দিতে হবে? এটি কী ধরনের রাজনীতি? পুলিশের তদন্তে এবং আসামিদের জবানবন্দিতে যেসব তথ্য বেরিয়ে আসছে, তা রোমহর্ষক। এক বছর ধরে লোকমানকে খুন করার নীলনকশা তৈরি হয়। সারা দেশে আওয়ামী লীগ ও বিএনপির মধ্যে প্রচণ্ড বৈরিতা, কেউ কারও মুখ দেখতে পারে না। কিন্তু পত্রপত্রিকায় প্রকাশিত খবরে দেখতে পাচ্ছি, নরসিংদীতে আওয়ামী লীগের এক নেতা ঘাতক ভাড়া করেছেন আর বিএনপির আরেক নেতা সেই ভাড়ার টাকা জোগান দিয়েছেন। তারপর হত্যা পরিচালনার দিনক্ষণ ঠিক করে দুই দলের দুই নেতা মালয়েশিয়ায় পাড়ি জমিয়েছেন।
এ ঘটনায় মন্ত্রীর সম্পৃক্ততা আছে কি নেই, তা তদন্তসাপেক্ষ। কিন্তু সঠিক ও সুষ্ঠু তদন্তের স্বার্থে মন্ত্রীর উচিত নিজের অবস্থান পরিষ্কার করা। প্রধানমন্ত্রী তাঁকে ডেকে নিয়ে বলেছেন, ‘মন্ত্রীকেই প্রমাণ করতে হবে, তিনি নির্দোষ।’ কিন্তু মন্ত্রী পদে থাকতে মামলার সুষ্ঠু তদন্ত হবে না বলে দাবি নিহত লোকমানের পরিবারের। সে ক্ষেত্রে মন্ত্রীরই কি স্বেচ্ছায় সরে দাঁড়ানো উচিত নয়? তদন্তে যদি লোকমান হত্যার সঙ্গে সত্যিই তাঁর সম্পৃক্ততা প্রমাণিত না হয়, তিনি আবার মন্ত্রিসভায় ফিরে আসবেন।
এখন প্রধানমন্ত্রীই ঠিক করুন—মন্ত্রী বড়, না দেশ বড়? এই মুহূর্তে তাঁর কাছে কোনটি প্রাধান্য পাবে—যোগাযোগমন্ত্রী, না পদ্মা সেতু?
সোহরাব হাসান: কবি, সাংবাদিক।
প্রার্থী বাছাইয়ে তৃণমূলের মত গুরুত্ব পাক
মনোনয়ন-বাণিজ্য
মনোনয়ন-বাণিজ্য নিয়ে মুখ খোলার জন্য আওয়ামী লীগের সাধারণ সম্পাদক এবং স্থানীয় সরকার, পল্লী উন্নয়ন ও সমবায়মন্ত্রী সৈয়দ আশরাফুল ইসলামকে ধন্যবাদ। এই অপ্রিয় সত্য শুধু ভোটের আগে কিছুটা আলোচনায় এলেও পরে তা হারিয়ে যায়। তিনি বলেছেন, ‘পৃথিবীর কোনো দেশেই অর্থের বিনিময়ে মনোনয়ন বা নেতা নির্বাচন করা হয় না। একমাত্র বাংলাদেশেই এটা সম্ভব হয়।’ এটি এমন একটি সমস্যা, যা কোনো দলের একক সমস্যা নয়। বাংলাদেশে সংসদীয় গণতন্ত্র কার্যকর থাকলেও দলগুলোতে গণতন্ত্র নেই। মনোনয়ন-বাণিজ্যের বিষয়টি জেঁকে বসেছে সে কারণেই।
রাজনৈতিক দলগুলো সবচেয়ে কম কথা বলে অভ্যন্তরীণ গণতন্ত্রের প্রশ্নে। ক্ষমতার জন্য দলগুলো গত দুই দশকে অনির্বাচিত তত্ত্বাবধায়ক সরকার প্রতিষ্ঠার জন্য যত শক্তি ও সময় ব্যয় করেছে, তার সিকি ভাগও যদি নেতৃত্ব প্রতিষ্ঠায় মনোযোগী হতো, তাহলে বাংলাদেশের গণতন্ত্রের ভিত অনেক বেশি মজবুত হতো। সৈয়দ আশরাফ বলেন, ‘ঢাকায় বসে যাঁরা নেতা-নেত্রী হয়েছেন, তাঁরা ছাড়া মাঠপর্যায়ের সদস্যদের আগে তেমন কোনো মূল্যায়ন ছিল না।’ তাঁর এ কথায় মনে হতে পারে, এখন মূল্যায়ন চলছে, সেটাও খুব সত্য নয়। হতে পারে দৃষ্টিভঙ্গির কিছু পরিবর্তন ঘটছে। কিন্তু সেটা প্রয়োজনের তুলনায় নিতান্ত অকিঞ্চিৎকর।
গত জাতীয় নির্বাচনে প্রার্থী বাছাইয়ে তৃণমূল পর্যায়ের ভোটাভুটি বাধ্যতামূলক করা হলেও অনেক ক্ষেত্রেই তা মানা হয়নি। তৃণমূলে সর্বোচ্চ ভোট পেয়েও কেউ কেউ দলীয় মনোনয়ন থেকে বঞ্চিত হয়েছেন। কী ধরনের প্রক্রিয়ায় সিদ্ধান্ত উল্টে যেতে পারে, তা দেশবাসীর পক্ষে অনুমান করা কঠিন নয়। সন্দেহ নেই, পঁচাত্তরের ১৫ আগস্ট বঙ্গবন্ধু শেখ মুজিবুর রহমান এবং ১৯৮১ সালের ৩০ মে রাষ্ট্রপতি জিয়া—মাত্র ছয় বছরের ব্যবধানে দু-দুটি হত্যাকাণ্ডে বিধ্বস্ত ও স্তম্ভিত বাংলাদেশের রাজনীতি শেখ হাসিনা ও খালেদা জিয়াকে বেছে নিয়েছিল।
বিশ্বের বহু দেশে সাংবিধানিকভাবে, কোথাও কনভেনশন করে, শীর্ষ পদের মেয়াদ নির্দিষ্ট করে দেওয়া হয়। এর অর্থ এই নয় যে একাদিক্রমে কেউ দুই মেয়াদ নির্বাচিত হলে পরে তিনি ব্যর্থ কিংবা অকর্মণ্য হয়ে পড়েন। যোগ্যতমকেও নতুনদের জন্য পদ ছেড়ে দিতে হয়, এটাই জগতের নিয়ম। কিন্তু বাংলাদেশে এই নিয়ম শুধু শীর্ষ পদেই আটকে রাখা হয়নি, গণতান্ত্রিকভাবে নেতৃত্বের অদলবদলের দরজা তৃণমূলেও বন্ধ করে রাখা হয়েছে। দুই বড় দলের বহু কমিটির শীর্ষস্থানীয় পদে বহু লোক বছরের পর বছর আঁকড়ে ধরে আছেন। তাই নেতৃত্বের স্বাভাবিক বিকাশও রুদ্ধ। এতে সমাজে যে বিরাট রাজনৈতিক শূন্যতা সৃষ্টি হয়, তার পথ ধরেই আসেন কালোটাকাওয়ালারা। আওয়ামী লীগের সাধারণ সম্পাদকের ভাষায় ‘যাঁরা প্রভাবশালী এবং অঢেল অর্থের মালিক, তাঁরা এলাকায় না এসেও অর্থের জোরে সংসদ নির্বাচনে মনোনয়ন লাভ করেছেন।’ এখন এই অপসংস্কৃতি রোধে রাজনৈতিক দলগুলোকে সবিশেষ নজর দিতে হবে।
প্রতিটি দলের সদস্যকে তাঁদের সদস্যপদ নবায়ন করতে হবে। চাঁদা দিতে হবে। তাঁদের আইডি কার্ড থাকবে। দল বদলে একটা লিখিত প্রক্রিয়া অনুসরণ করতে হবে। ওপর থেকে চাপিয়ে দেওয়া নয়, বরং তৃণমূলের মতামতের ভিত্তিতে সর্বপর্যায়ে প্রার্থী বাছাই নিশ্চিত করা গেলেই গণতন্ত্রের ভিত মজবুত হবে।
    রাষ্ট্র পরিচালনার জন্য যে বহুমাত্রিক মেধার প্রয়োজন, আমাদের বর্তমান ও অতীত রাষ্ট্রনায়কদের মধ্যে তা আছে বা ছিল কি ? প্রশ্ন হলো, গত চল্লিশ বছরে যে ধরনের নেতৃত্ব জাতির কাধে চেপে বসেছে বা নাজিল হয়েছে, তার থেকে ভালো নেতৃত্ব পেয়ে দেশটা আরো বেশী এগিয়ে যেতে পারতো কি না ? সরকারি চাকুরিতে প্রতিযোগীতা মুলক বিসিএস দিয়ে সর্বোচ্চ মেধার স্বীকৃতি নিয়ে ঢুকতে হয় । ‘টপ মডেল’, ‘তারকাদের তারকা’, ‘তোমাকেই খুজছে বাংলাদেশ’ ইত্যাদি সহ এমনকি কেরাত প্রতিযোগীতায়ও কম্পিটিশন থাকে । বেসরকারি চাকুরি, স্কুল কলেজ বিশ্ববিদ্যালয়ে ভর্তি, এমনকি কিন্ডারগার্ডেনে ভর্তির জন্য ক্ষুদে কোমলমতি বাচ্চাদের পর্যন্ত…কোথায় না…শুধু একটি জায়গা ছাড়া । তা হলো বড় দু, তিনটি রাজনৈতিক দলের নেতৃত্ব । যেন আল্লাহতায়লা আসমান থাকে উনাদের প্রেরন করেছেন সভাপতি, চেয়ারম্যান, প্রধানমন্ত্রী, বা প্রেসিডেন্ট হবার জন্য । অন্য কারো জন্য ওই দরজা খোলা নাই । আর এতে বন্চিত হলো কে ? আমার দেশ । ওই পদগুলোও যদি প্রতিযোগীতামুলক পরীক্ষার মত তৃণমুল পর্যায় থেকে সুস্হ গনতান্ত্রিক রাজনৈতিক চর্চা, মেধা ও যোগ্যতার ভিত্তিতে খোলা থাকত, তাহলে আমাদের এ দেশটা আরো অনেক আগে সোনার বাংলা হয়ে যেত এতে কোন সন্দেহ নেই । অন্তত জাতি বুঝতে পারতো তাদেরকে সর্বোচ্চ যোগ্যতম ব্যাক্তিরাই শাষন করেছে । যেহেতু সেই সুযোগটা রাখা হয়নি, আর এতে যদি জাতি মনে করে যে তারা অযোগ্য ও কম মেধা সম্পন্ন নেতৃত্ব দ্বারা দীর্ঘকাল সামরিক বেসামরিক ছদ্বাবরনে ছলে বলে কৌশলে শাষিত হচ্ছে; বিশেষ করে দুই বড় দলের হরতাল, আন্দোলন, সরকার গঠন সবই নাটক, ‘কখনো আমি’, ‘কখনো তুমি’ এধরনের অলিখিত চুক্তি করে আমাদেরকে পরিবারতন্ত্রের শৃংক্ষলে চিরকালের জন্য বেধে ফেলা হয়েছে, তা হলে কি খুব ভুল মনে করা হবে ?
ঢাকা সিটি করপোরেশন
ভাগ নয়, সংস্কার জরুরি
অবশেষে জনমত উপেক্ষা করে ঢাকা সিটি করপোরেশনকে দুই ভাগ করার জন্য সরকারি দল সংসদে বিল উত্থাপন করতে যাচ্ছে। এ উদ্যোগের এত সমালোচনা হয়েছে, তবু সরকার পিছপা হয়নি। এতে সরকার লাভবান হবে, না ক্ষতিগ্রস্ত হবে, তা সময়ই শুধু বলতে পারে। আমার ধারণা, সরকার দারুণভাবে ক্ষতিগ্রস্ত হবে।
ঢাকা সিটি করপোরেশন নানা দুর্বলতায় কণ্টকিত। অন্যান্য দেশের অভিজ্ঞতা, গবেষণা, জনমত ও বিশেষজ্ঞ পর্যায়ে আলাপ-আলোচনার মাধ্যমে ঢাকা সিটি করপোরেশনের আমূল সংস্কার জরুরি হয়ে পড়েছে। সরকার এই গঠনমূলক পথে না গিয়ে স্বেচ্ছাচারী সিদ্ধান্ত নিয়ে ডিসিসি দুই ভাগ করার সিদ্ধান্ত নিয়েছে।
আমরা সংসদ নির্বাচন বা স্থানীয় সরকার নির্বাচন নিয়ে যত হই-হট্টগোল করি তার দশ ভাগও করি না এসব প্রতিষ্ঠানের কার্যকারিতা সম্পর্কে। মনে হয় নির্বাচন ও নির্বাচনে জেতাই আমাদের প্রধান লক্ষ্য। সেই লক্ষ্য অর্জিত হলেই আমাদের সব উৎসাহ শেষ।
পৃথিবীর খুব কম দেশই আছে (হয়তো দ্বিতীয় কোনো দেশই নেই) যে দেশে প্রধান বিরোধী দল সংসদীয় কার্যক্রম বছরের পর বছর বয়কট করে থাকে। অর্থাৎ একটা দেশে সংসদ কার্যক্রম পরিচালিত হচ্ছে বিরোধী দলের বিতর্ক বা সমালোচনা ছাড়াই। বাংলাদেশে যে বছরের পর বছর এমনটি হচ্ছে এ নিয়ে জনগণের খুব একটা মাথাব্যথা আছে বলে মনে হয় না। যাঁরা বিরোধী দলের এমপিদের ভোট দিয়ে জয়ী করেছেন, এ ব্যাপারে তাঁদেরও কোনো সম্মিলিত বা আনুষ্ঠানিক প্রতিবাদ বা বক্তব্য পাওয়া যায় না। সরকারি দল, মিডিয়া ও নাগরিক সমাজের কয়েকজন প্রতিনিধি শুধু এ ব্যাপারে সমালোচনামুখর। লাখ লাখ ভোটার এ ব্যাপারে নির্বিকার। তাদের সহায়তা দেওয়ার জন্য কোনো আইনও নেই।
আমাদের সিটি করপোরেশনগুলো স্থানীয় সরকারের কয়েকটি বড় স্তম্ভ। সিটি করপোরেশনের নির্বাচনের সময় আমরা এই স্তম্ভ নিয়ে খুব সোচ্চার হয়ে উঠি। কিন্তু সিটি করপোরেশনের নির্বাচন পদ্ধতি, মেয়রের দায়িত্ব ও ক্ষমতা, কাউন্সিলরদের দায়িত্ব ও ক্ষমতা, বাজেট, আয়ের উৎস, ব্যয়ের খাত, সিটি করপোরেশনের পরিকল্পনা প্রণয়ন বা সিদ্ধান্ত গ্রহণ-প্রক্রিয়া, স্থানীয় অধিবাসীদের (এবং ভোটার) সঙ্গে মেয়র ও কাউন্সিলরদের প্রত্যক্ষ বা পরোক্ষ যোগাযোগের উপায়, কাউন্সিলরদের এলাকাভিত্তিক অফিস প্রদান, সিটি করপোরেশনের কাজের সীমারেখা ইত্যাদি নানা বিষয় নিয়ে ব্যাপক আলোচনা ও বিতর্কের সুযোগ রয়েছে। কিন্তু স্থানীয় সরকার মন্ত্রণালয়, স্থানীয় সরকার ইনস্টিটিউট (এনআইএলজি) বা অন্য কোনো বেসরকারি সংস্থা, দাতা সংস্থা কেউ এসব আলোচনায় আগ্রহী নয়। উন্নয়ন সহযোগীদের টাকায় স্থানীয় সরকারগুলোতে নানা প্রকল্প বাস্তবায়িত হয়। এখানে অনেক টাকার ব্যবহার হয়। মন্ত্রণালয় বা অন্য অনেকেই এসব প্রকল্প সম্পর্কেই শুধু আগ্রহী। এসব প্রকল্পের সঙ্গে বহু ‘বিদেশ সফরের’ কর্মসূচিও যুক্ত থাকে। সচিব থেকে শুরু করে প্রায় সবাই এসব প্রকল্প নিয়েই ব্যস্ত থাকেন।
স্থানীয় সরকারসংক্রান্ত সংসদীয় স্থায়ী কমিটিকেও মূল সমস্যাগুলো নিয়ে মাথা ঘামাতে দেখা যায় না। সরকারি-বেসরকারি প্রায় সবাই স্থানীয় সরকার সম্পর্কে স্ট্যাটাসকোতে আগ্রহী। ‘যেমন আছে তেমন থাকুক’—এই নীতিই আদৃত হচ্ছে বেশির ভাগ ক্ষেত্রে।
এই নিবন্ধে শুধু সিটি করপোরেশন প্রসঙ্গে দু-একটি কথা বলব।
আমাদের সরকারব্যবস্থা সংসদীয় পদ্ধতির। অর্থাৎ জনগণ প্রধানমন্ত্রী বা রাষ্ট্রপতি নির্বাচন করেন না। জনগণ এমপি নির্বাচন করেন। এমপিরা প্রধানমন্ত্রী ও রাষ্ট্রপতি নির্বাচন করেন। এমপিরা চাইলে প্রধানমন্ত্রী বা রাষ্ট্রপতি বদলাতেও পারেন। সংসদীয় পদ্ধতির এটা একটা বড় শক্তি। কাজেই প্রধানমন্ত্রী নির্বাচিত হলেই তিনি যা খুশি তা করতে পারেন না। (বাংলাদেশের ক্ষেত্রে পরিবারতন্ত্রের কারণে পরিস্থিতি একটু ভিন্ন। এখানে প্রধানমন্ত্রী অনেকটা একনায়ক।) দলীয় এমপিরা একজোট হলে প্রধানমন্ত্রী বা রাষ্ট্রপতি পদে পরিবর্তন আনতে পারেন। বিএনপির ডা. বদরুদ্দোজা চৌধুরীকে দলীয় এমপিরাই রাষ্ট্রপতির পদ থেকে অশোভনভাবে সরিয়ে দিয়েছিলেন।
কেন্দ্রীয় সরকারে সংসদীয় পদ্ধতি অথচ সিটি করপোরেশনে চলছে রাষ্ট্রপতি পদ্ধতি! এটা কেন হবে? হচ্ছে, কারণ বেশির ভাগ নেতাই স্ট্যাটাসকোতে বিশ্বাসী। সিটি করপোরেশন নির্বাচনে গণতান্ত্রিক পরিবর্তন আনার সাহস কোনো ক্ষমতাসীন দল দেখাতে পারছে না। দলপ্রধানকে নানা স্বার্থান্ধ লোক নানা ভয় দেখাচ্ছে। ‘কিছু পরিবর্তন হলে যদি দলের ক্ষতি হয়’—এ রকম মনোভাবও দুই নেত্রীকে অনেক সময় আড়ষ্ট করে রাখে। ‘যা আছে তাই থাকুক, এতে লাভ না হলেও ক্ষতি তো হচ্ছে না’—হয়তো এ রকম মনোভাব দুই নেত্রীর। তাই সিটি করপোরেশনের ক্ষমতাকাঠামো বা নির্বাচন পদ্ধতি নিয়ে তেমন কোনো আলোচনা হচ্ছে না।
শুধু দুই বড় দল বা দুই নেত্রীকে দোষ দেব কেন? ছোট দল, দলের নেতা, মিডিয়া বা নাগরিক সমাজ কোনো মহলই কি ধারাবাহিকভাবে এসব প্রসঙ্গ নিয়ে আলোচনা করেছে? জনমত সৃষ্টি করেছে? বর্তমান কাঠামো বা ক্ষমতার সীমাবদ্ধতা নিয়ে জোরালো সমালোচনা করেছে? করেনি। ব্যতিক্রম খুবই কম।
ঢাকার পাশেই কলকাতা সিটি করপোরেশন। তাদের নির্বাচন পদ্ধতি, সিটি সংসদ, কাউন্সিলরদের দায়িত্ব, জনগণের সঙ্গে যোগাযোগ পদ্ধতি ইত্যাদি স্টাডি করলে আমরা আমাদের নানা দুর্বলতা চিহ্নিত করতে পারব। কলকাতা একটি প্রাচীন নগর। সেখানকার পৌরসভা ও সিটি করপোরেশন থেকে আমাদের অনেক কিছু শেখার রয়েছে।
বাংলাদেশে সিটি করপোরেশনে সরাসরি মেয়র নির্বাচন প্রথা অবিলম্বে বন্ধ করা উচিত। এই পদ্ধতিতে একজনের জন্য নির্বাচনটা হয়ে পড়ে ব্যয়বহুল ও পরিশ্রমসাপেক্ষ। ক্ষেত্রবিশেষে ‘মেয়র’ একক ক্ষমতাবলে স্বৈরাচারী হয়ে উঠতে পারেন। তাঁকে পাঁচ বছর কেউ চ্যালেঞ্জ করার কোনো সুযোগ নেই। তাঁর মস্তিষ্কবিকৃতি না ঘটলে (খোদা না করুক), শত অন্যায়েও তাকে এই পদ থেকে সরানোর কোনো সুযোগ নেই। কী ক্ষমতাধর পদ! প্রধানমন্ত্রীর চেয়েও ক্ষমতাধর! প্রধানমন্ত্রী বদলানো যায়, মেয়র বদলানো যায় না!
অথচ নির্বাচিত কাউন্সিলররা মেয়র নির্বাচন করলে এই সমস্যা থাকত না। যে দলের কাউন্সিলর বেশি নির্বাচত হবেন সেই দলেরই মেয়র ও ডেপুটি মেয়র নির্বাচিত হবেন। মেয়র বা ডেপুটি মেয়র দক্ষতার পরিচয় দিতে না পারলে অনাস্থা ভোট দিয়ে নতুন মেয়র নির্বাচন করার সুযোগ থাকে।
আমাদের সিটি করপোরেশনে কাউন্সিলরদের মনোনয়ন, নির্বাচন, দায়িত্ব, ক্ষমতা, দলীয় ভিত্তিতে মনোনয়ন ইত্যাদি কোনো বিষয় নিয়েই তেমন আলোচনা হয় না। ভোটারদের এক বিরাট অংশ কাউন্সিলরদের চেনেন বলেও মনে হয় না। এ এক অদ্ভুত ব্যবস্থা। কারও কাছে কাউন্সিলরদের জবাবদিহিও করতে হয় না। তাঁরা কী কাজ করেন, কী কাজ করার কথা, এসব নিয়ে মিডিয়ায়ও তেমন আলোচনা নেই। মিডিয়া শুধু নির্বাচনী খবর ও মাঝে মাঝে দুর্নীতির খবর প্রকাশ বা প্রচার করেই দায়িত্ব সম্পাদন করে। অন্য কোনো ব্যাপারে মিডিয়ার আগ্রহ কমই দেখা যায়।
বর্তমান মন্ত্রিসভা ঢাকা সিটি করপোরেশনকে দুভাগে ভাগ করার মতো একটি ধ্বংসাত্মক সিদ্ধান্ত নিয়েছে। জানি না শেষ পর্যন্ত এ সিদ্ধান্ত বাস্তবায়ন হবে কি না। ঢাকা সিটি করপোরেশন নিয়ে অনেক কিছু ভাববার আছে। কিন্তু মন্ত্রিসভা এমন একটি বিষয়ই ভেবেছে এবং সিদ্ধান্ত নিয়েছে, যা সিটি করপোরেশনকে আরও পঙ্গু করে ফেলবে। আরও নানা সমস্যার মধ্যে সিটি করপোরেশন নিক্ষিপ্ত হবে। একটা লেজেগোবরে অবস্থার মধ্যে ঢাকা সিটি করপোরেশন পড়তে পারে বলে আমাদের আশঙ্কা।
ঢাকা সিটি করপোরেশনের নির্বাচন যথাসময়ে না হওয়াতে বর্তমান সরকার নানাভাবে সমালোচিত হয়েছে। আমাদের রাজনীতি বা সরকার যে প্রকৃত গণতান্ত্রিক চরিত্রের নয়, এতে তারও প্রমাণ মেলে। নেতাদের মনোভাব: ‘আমরাই শুধু নির্বাচিত হব আর কেউ নির্বাচিত হতে পারবে না। যতটা পারো নির্বাচন ঠেকাও।’ (ডাকসু ও অন্যান্য বিশ্ববিদ্যালয়ে গত কুড়ি বছর কোনো নির্বাচন হয় না।) কারণ দূষিত রাজনীতির নেতারা জানেন, নির্বাচিত ব্যক্তিরা ক্ষমতাবান হন। তাঁরা অন্য কাউকে ক্ষমতা দিতে চান না। ৩০০ জন এমপিই শুধু ক্ষমতা ভোগ করতে চান।
ঢাকা সিটি করপোরেশনের নির্বাচন না হওয়াতে আমরা এর একটা ইতিবাচক দিক দেখি। তা হলো নির্বাচনের আগে সিটি করপোরেশনকে সংসদীয় গণতন্ত্রায়ন করা। সংসদীয় গণতন্ত্রের আলোকে ও অন্যান্য গণতান্ত্রিক দেশের ‘সিটি গভর্নমেন্ট’ কাঠামো অনুসরণে ঢাকা সিটি করপোরেশনের কাঠামো, নিজস্ব সংসদ, ক্ষমতার বিকেন্দ্রীকরণ, কাউন্সিলরদের ভূমিকা পুনর্বিন্যাস, আয়ের উৎস, ব্যয়ের খাত, অন্যান্য সরকারি সেবা প্রতিষ্ঠানের ওপর সিটি করপোরেশনের নিয়ন্ত্রণ প্রতিষ্ঠা ইত্যাদি নিয়ে আলোচনা ও আইন পরিমার্জনা করার একটা সুযোগ পাওয়া গেছে। নির্বাচন হয়ে গেলে অন্তত পাঁচ বছরের জন্য সেই সুযোগ আর পাওয়া যেত না। বর্তমান সরকার ক্ষমতায় আসার পরপরই এই কাজে হাত দিলে সবচেয়ে ভালো হতো। না করার চেয়ে অবশ্য বিলম্বে করাও ভালো।
ঢাকা সিটি করপোরেশনকে সংসদীয় গণতন্ত্রায়ন করা সম্ভব হলে অন্যান্য সিটি করপোরেশনে তার প্রয়োগ সহজ হবে। একবার প্র্যাকটিস শুরু হলে তার নানা দুর্বলতা চিহ্নিত করা যাবে। তখন অন্য সিটি করপোরেশনে তা সংশোধন করে প্রয়োগ করা সহজ হবে। কোনো আইন ধর্মীয় বিধান নয়, তাই পরিবর্তনশীল।
সরকার, প্রধানমন্ত্রী ও স্থানীয় সরকার মন্ত্রণালয় ঢাকা সিটি করপোরেশনকে নতুন করে বিন্যাস করার কাজে মনোযোগ দিলে ভালো হয়। এটা একটা বড় কাজ। বর্তমান সরকার কাজটি সাফল্যের সঙ্গে করতে পারলে ইতিহাসে অমর হয়ে থাকবে।
মুহাম্মদ জাহাঙ্গীর: মিডিয়া ও উন্নয়নকর্মী।
তড়িঘড়ি করে ডিসিসি ভাগ নয়
আরেকবার ভাবুন
ঢাকা সিটি করপোরেশনকে (ডিসিসি) উত্তর-দক্ষিণে দুই ভাগ করার যে উদ্যোগ সরকার নিয়েছে, তা নিয়ে সর্বমহলে ব্যাপক সমালোচনা হচ্ছে। স্থানীয় সরকার বিশেষজ্ঞ ও নাগরিক সমাজের প্রতিনিধিরা ডিসিসির বিভক্তির বিরুদ্ধে অবস্থান নিয়েছেন। সাবেক তত্ত্বাবধায়ক সরকারের উপদেষ্টা আকবর আলি খান এই প্রস্তাবকে উদ্ভট চিন্তা বলে মন্তব্য করেছেন। অনেকে একে মাথাব্যথার কারণে মাথা কেটে ফেলার সঙ্গে তুলনা করেছেন। ডিসিসির বিভক্তির বিরোধিতা করছেন এর বর্তমান মেয়র ও কাউন্সিলররাও। প্রতিষ্ঠানটিতে কর্মরত ২৬ হাজার কর্মকর্তা-কর্মচারী ইতিমধ্যে আন্দোলন শুরু করেছেন। বৃহস্পতিবার সমাবেশ করে তাঁরা নাগরিক সেবা বন্ধ করারও হুমকি দিয়েছেন।
যে প্রশ্নটি সামনে এসেছে, তা হলো ডিসিসির বিভক্তির প্রয়োজন আছে কি না। সরকারের পক্ষ থেকে বলা হচ্ছে, ঢাকা মহানগরের লোকসংখ্যা ও আয়তন বেড়ে যাওয়ায় একটি সংস্থার মাধ্যমে নাগরিকদের সুযোগ-সুবিধা দেওয়া সম্ভব হচ্ছে না। কিন্তু ঢাকার চেয়ে বেশি জনসংখ্যার শহর কি পৃথিবীতে নেই? সেসব শহর একক সংস্থা দিয়ে পরিচালিত হতে পারলে ডিসিসি পারবে না কেন? আর ডিসিসি ভাগ হলেই যে নাগরিকেরা সুযোগ-সুবিধা পাবে, তারও নিশ্চয়তা নেই। স্থানীয় সরকার বিশেষজ্ঞরা মনে করেন, এতে জনগণের দুর্ভোগ বাড়বে। বাড়বে প্রশাসনিক ব্যয় ও জটিলতা।
গত বুধবার জাতীয় সংসদে ডিসিসিকে ভাগ করার উদ্দেশ্যে স্থানীয় সরকার (সিটি করপোরেশন) সংশোধন বিল ২০১১ উত্থাপন করা হয়। আগামী সোমবার সংসদ অধিবেশনের শেষ দিন বিলটি পাস হওয়ার কথা। আমরা মনে করি, বিষয়টি দলীয় বা সংকীর্ণ দৃষ্টিভঙ্গিতে দেখা সমীচীন নয়। ডিসিসির বর্তমান মেয়র ও কাউন্সিলররা নগরবাসীর চাহিদা পূরণ করতে পারছেন না, এটি তাঁদের ব্যর্থতা; প্রাতিষ্ঠানিক ব্যর্থতা নয়। সরকারের উচিত, বিভক্তির আইন না করে অবিলম্বে ডিসিসির নির্বাচন অনুষ্ঠানের ব্যবস্থা করা।
সরকার যদি সত্যিই নগরবাসীর সমস্যাগুলো সমাধান করতে চায়, তাহলে ডিসিসিকে বিভক্ত করার মাধ্যমে তা সম্ভব হবে না। প্রতিষ্ঠানটির এখতিয়ার, সামর্থ্য ও দক্ষতা আরও বাড়াতে হবে। নগরবাসীর সেবার খাতগুলোর ওপর এর কর্তৃত্ব প্রতিষ্ঠা করতে হবে। সাবেক মেয়র মোহাম্মদ হানিফ যে নগর সরকারের প্রস্তাব দিয়েছিলেন, তা-ও পুনর্বিবেচনা করা যেতে পারে। অতীতে সামরিক শাসকেরা ব্যক্তি ও গোষ্ঠীর স্বার্থে অনেক গণবিরোধী আইন দেশবাসীর ওপর চাপিয়ে দিতেন। কিন্তু একটি জনপ্রতিনিধিত্বশীল সরকার কেন তেমন কাজ করবে? সরকার যে যুক্তিতে অনির্বাচিত তত্ত্বাবধায়ক সরকারব্যবস্থা বাতিল করেছে, সেই যুক্তিতে স্থানীয় সরকার সংস্থায় অনির্বাচিত প্রশাসক নিয়োগের বিধান রাখাও বাঞ্ছনীয় নয়।
আমরা মনে করি, জনমত উপেক্ষা করে ডিসিসি ভাগ করার পরিণাম ভালো হবে না। এ নিয়ে তাড়াহুড়া করারও প্রয়োজন নেই। বিলটি যাচাই-বাছাইয়ের জন্য সংসদীয় কমিটিতে পাঠানো হয়েছে। তারা পরীক্ষা-নিরীক্ষা করুক। স্থানীয় সরকার বিশেষজ্ঞদের সঙ্গে পরামর্শ করুক। সর্বোপরি যাদের জন্য এই প্রতিষ্ঠান, সেই মহানগরের বাসিন্দাদের মতামত নেওয়া একান্ত জরুরি। তাই প্রস্তাবিত বিলটি পাসের আগে আরেকবার ভাবুন।
ডিসিসিকে দুই ভাগ করা সরকারের একটি বিবেক হীন কর্মকান্ড ছাড়া আর কিছু নয়! রাজধানী সহ সারা দেশের গুনিজন, বুদ্দিজীবী তথা সকল শ্রেনীর সাধারণ মানুষ ডিসিসিকে দুই ভাগ করার বিরুদ্ধে অবস্থান নিয়েছে. এমনকি সরকারের মধ্য থেকেও সমালোচনা হচ্ছে. তারপর ও সরকারর তার সিদ্ধান্তে অনড়. অর্থাৎ দেশে একনাযকতন্ত্র চলিতেছে. গণ মানুষের কোনো মুল্য নেই. আমি সরকারকে গেরান্টি দিয়ে বলে পারি এবং ডিসিসি নির্বাচনের পূর্বেই ঢাকা শহরের একজন রিক্সাওয়ালা ও বলে দেতে পারবে যে ডিসিসিকে দুই ভাগ করার পর ও আওয়ামিলীগ উত্তর দক্ষিন কোনো অংশেরই প্রতিনিদিত্ত পাবেনা. যে উদ্দেশ্যে ডিসিসিকে দুই ভাগ করা হইতেছে সে আশা কোনদিন পূরণ হবেনা. তাই প্রস্তাবিত বিলটি পাসের আগে আরেকবার ভাবুন। নাহয় আমও যাবে, চালাও যাবে. 
এ সুযোগ সর্বোচ্চ মাত্রায় কাজে লাগান
লিবিয়ার শ্রমবাজার
এটি একটি সুসংবাদ যে যুদ্ধবিধ্বস্ত লিবিয়ায় স্থিতিশীলতা ফিরে আসতে শুরু করেছে। স্থায়ী শান্তি ফিরে আসতে আরও কিছু সময় লাগবে, তবে সে জন্য দেশটির যুদ্ধকালের ক্ষয়ক্ষতি কাটিয়ে ওঠার কাজ থেমে নেই। গৃহনির্মাণ, তেলক্ষেত্রগুলোর রক্ষণাবেক্ষণ, পানি ও বিদ্যুৎ সরবরাহ ব্যবস্থার মেরামত ও রক্ষণাবেক্ষণ এবং চিকিৎসাকেন্দ্রগুলোর জন্য অনেক লোকবলের প্রয়োজন হবে শিগগিরই। বাংলাদেশের জন্য এটি বিশেষ একটি ভালো খবর। কেননা, যুদ্ধের কারণে যে প্রায় ৪০ হাজার বাংলাদেশিকে চাকরি হারিয়ে লিবিয়া থেকে দেশে ফিরে আসতে হয়েছে, এখন তাঁদের জন্য নতুন করে ওই দেশে কর্মসংস্থানের সুযোগ সৃষ্টি হয়েছে।
বৃহস্পতিবার প্রথম আলোয় প্রকাশিত এক প্রতিবেদন বলছে, লিবিয়ায় বাংলাদেশের দূতাবাস প্রায় ২০টি কোম্পানির সঙ্গে বিভিন্ন পর্যায়ে বৈঠক করে তাদের বাংলাদেশ থেকে কর্মী নেওয়ার অনুরোধ জানিয়েছে এবং কোম্পানিগুলোর কাছ থেকে ইতিবাচক আশ্বাসও পেয়েছে। যেসব কর্মী ফিরে এসেছেন, তাঁরা অগ্রাধিকার পাবেন এবং নতুন করে আরও কর্মী নেওয়ার জন্যও চেষ্টা করা হচ্ছে বলে দূতাবাসের পক্ষ থেকে বলা হয়েছে। দূতাবাসের উচিত, আরও কী কী খাতে বাংলাদেশিদের কর্মসংস্থানের সুযোগ রয়েছে, সে বিষয়ে আরও খোঁজখবর নেওয়া। অদক্ষ শ্রমিকের পাশাপাশি দক্ষ শ্রমিক এবং চিকিৎসক, শিক্ষক, নার্স ইত্যাদি পেশাজীবীর কর্মসংস্থান আরও বাড়ানো সম্ভব কি না, তাও খতিয়ে দেখা যেতে পারে।
লিবিয়ায় কর্মসংস্থানের সুযোগ নতুন করে সৃষ্টি হয়েছে—এমন খবরে এ দেশের অনেক মানুষের মধ্যে ব্যাপক উৎসাহ সৃষ্টি হতে পারে। ফলে সেই দেশে যেতে ইচ্ছুক মানুষের সংখ্যা দেশটিতে প্রকৃত কর্মসংস্থানের তুলনায় অনেক বেশি হতে পারে। এ রকম অবস্থার কিছু ঝুঁকি থাকে। লিবিয়ার বাংলাদেশ দূতাবাসের পক্ষ থেকে বলা হয়েছে, বাংলাদেশি কর্মীরা আগেই বেতন-ভাতা ও অন্যান্য আর্থিক সুযোগ-সুবিধার বিষয়ে নিশ্চিত হয়ে সে দেশে না গেলে অনেককে খালি হাতে ফিরতে হতে পারে। আমাদের মনে হয়, বিষয়টি অত্যন্ত গুরুত্বপূর্ণ। এ ক্ষেত্রে সরকারি নজরদারির যেমন প্রয়োজন, তেমনি লিবিয়ায় যেতে ইচ্ছুক ব্যক্তিদের সচেতনতারও বেশ প্রয়োজন আছে। প্রবাসী কল্যাণ মন্ত্রণালয়ের পক্ষ থেকে বলা হয়েছে, কাউকে অবৈধ পন্থায় লিবিয়ায় যেতে দেওয়া হবে না। আমরা আশা করব, এটা নিছক কথার কথা বলে প্রমাণিত হবে না। লিবিয়ায় নতুন করে কর্মসংস্থানের এই সুযোগ সর্বোচ্চ মাত্রায় কাজে লাগানোর চেষ্টা করা দরকার।
    শুধু লিবিয়াতে নয় অনেক দেশেই সুযোগ আছে। কাতারের নতুন ইয়ারপোর্টের জন্য অনেক লোক প্রয়োজন কিন্তু সেখানে আমাদের দেশের কোন প্রতিনিধি আজ পর্যন্ত যোগাযোগ করছেন না।আমাদের পররাষ্ট্র মন্ত্রনায় ,,প্রবাসি কল্যান, বাংলাদেশের দূতাবাস এর কেউ কোন উদ্দেৌগ নিচ্ছে। কাতার সহ সারা মধ্যপ্রাচ্য রেল লাইন চালু করতে যাছ্চে যেখানে প্রচুর লোক লাগবে এখন থেকে চেষ্টা না করলে আমরা বিরাট শ্রমবাজার হারাবো। শুধু টিভিতে বড় বড় কথা বলা যায় কাজ করা কঠিন কাজ করার জন্য উপযোক্ত লোক এবং মানুসিকতা চাই। দেশের বাহিরে যত গুলো বাংলাদেশ দূতাবাস আছে এখানে সব পরির্বতন দরকার। এবং কেউ যেন দুই বছরের বেশী এক জায়গায় থাকতে না পারে। এবং ইয়াং জেনারেশন দরকার এই বিষয়ে দেশে আন্দোলন দরকার। 
    কিন্তু শুধু এমন একটা বাজার কেন, সারা দুনিয়ায় যদি সরকার তার সদিচ্ছা নিয়ে সার্চ করে এবং সেসব দেশের সরকারের সাথে এ নিয়ে নেগোশিয়েশন করে তাহলে বর্তমানে যে অর্থনৈতিক চাপের মুখে দেশ নিপতিত হয়েছে তা থেকে উত্তোরন ঘটানো সম্ভব। কিন্ত্র এ অযোগ্য সরকার আছে কেবল ৭৩ থেকে ৭৫ এর গন্ডির মধ্যে । এদের হাতে আর তো কোন মিশন, ভিষন নেই ।
স্থানীয় সরকার
ঢাকাকে ভাগ করবেন না
২৩ নভেম্বর সরকার স্থানীয় সরকার (সিটি করপোরেশন) আইন, ২০০৯-এর সংশোধনকল্পে জাতীয় সংসদে বিল উত্থাপন করেছে। বিলটির উদ্দেশ্য মূলত ঢাকা মহানগরকে ঢাকা উত্তর ও ঢাকা দক্ষিণে বিভক্ত করে দুজন উপযুক্ত ব্যক্তি বা সরকারি কর্মকর্তাকে প্রশাসক হিসেবে নিয়োগ প্রদান করা। প্রধান বিরোধী দল সরকারের এ সিদ্ধান্তের বিরোধী। ঢাকা সিটি করপোরেশনের মেয়র, কাউন্সিলর এবং কর্মকর্তা-কর্মচারীরা এর বিরোধিতা করছেন। এমনকি নাগরিক সমাজও এর বিরুদ্ধে সোচ্চার। সংবাদপত্রের অনলাইন জরিপ ও নাগরিকদের সঙ্গে আমাদের ব্যক্তিগত আলাপ-আলোচনা থেকে মনে হয়, যেন তারা কেউ এই উদ্যোগকে সমর্থন করছে না। তবু ঢাকা মহানগরকে বিভক্ত করতে সরকার যেন বদ্ধপরিকর।
ঢাকা মহানগরকে বিভক্ত করার সিদ্ধান্তের সমর্থনে সরকারের পক্ষ থেকে বিচ্ছিন্ন-বিক্ষিপ্তভাবে কয়েকটি যুক্তি দেওয়া হচ্ছে। বলা হচ্ছে, জনসংখ্যার চাপ ও দুর্নীতির কারণে এ সিদ্ধান্ত গৃহীত হয়েছে। এর মাধ্যমে করপোরেশনের সেবার পরিমাণ ও মান বৃদ্ধি পাবে। এ যুক্তিগুলো একটু গভীরভাবে খতিয়ে দেখা দরকার।
জনসংখ্যার চাপের বিষয়ে আসা যাক। ঢাকা শহরের ওপর জনসংখ্যার চাপ বাড়ছে। আর এর ফলেই ঢাকা শহর মহানগরে পরিণত হয়েছে। জনগণের ঢাকামুখী হওয়ার দুটি কারণ। প্রথমত, আমাদের কেন্দ্রীভূত শাসনব্যবস্থা। কেন্দ্র তথা ঢাকা থেকেই সবকিছু পরিচালিত ও নিয়ন্ত্রিত হয়। কেন্দ্রীয় সরকারের প্রায় সব অফিস-আদালতই ঢাকায় অবস্থিত। তাই সরকারি কর্মকর্তা-কর্মচারীদের বিরাট অংশকেই ঢাকায় বসবাস করতে হয়। এ ছাড়া মানসম্মত শিক্ষা, স্বাস্থ্যসেবা ইত্যাদির পর্যাপ্ত সুযোগ না থাকায় যেসব কর্মকর্তা ঢাকার বাইরে কর্মরত, তাঁদের পরিবার পরিজনও ঢাকায় বসবাস করে। দ্বিতীয়ত, পল্লি অঞ্চলে কর্মসংস্থানের সুযোগ সীমিত, তাই জীবন-জীবিকার সন্ধানেও মানুষকে ঢাকামুখী হতে হয়।
অতএব, ঢাকা মহানগরকে বিভক্ত করে রাজধানীর ওপর জনসংখ্যার চাপ কমানো যাবে না। এর জন্য প্রয়োজন একটি বলিষ্ঠ গণতান্ত্রিক বিকেন্দ্রীকরণ কর্মসূচি। আরও প্রয়োজন কৃষি ও পল্লি জীবনে সত্যিকারের গতিশীলতা আনয়ন, যা করতে বতর্মান সরকার অঙ্গীকারবদ্ধ। পল্লি এলাকার জনগণের আর্থসামাজিক উন্নয়ন বেগবান করতে হলে অবশ্য প্রয়োজন হবে স্থানীয় সরকারব্যবস্থাকে শক্তিশালী ও কার্যকর করা, যা করতে বর্তমান সরকারসহ অতীতের সব সরকারই ব্যর্থ হয়েছে। গ্রামের দরিদ্র জনগোষ্ঠীর প্রতি একের পর এক সরকারের বিমাতাসুলভ আচরণের কারণেই পল্লি এলাকায় কর্মসংস্থানের সুযোগ নেই বললেই চলে। তাই ঢাকা সিটি করপোরেশনকে বিভক্ত করে বাড়তি জনসংখ্যার সমস্যার সমাধান করার চেষ্টা পেট ব্যথার জন্য মাথা কেটে ফেলার সমতুল্য হবে।
দুর্নীতি প্রতিরোধে পদ্ধতি ও কাঠামোর পরিবর্তন এবং দলনির্বিশেষে দুর্নীতিবাজদের কঠোর শাস্তির বিধান ব্যতীত ঢাকা মহানগরকে বিভক্ত করে কীভাবে দুর্নীতির মূলোৎপাটন করা যাবে, তা আমাদের কাছে বোধগম্য নয়। তাই ঢাকাকে বিভক্ত করার পক্ষে এ যুক্তিও ধোপে টেকে না।
ঢাকা মহানগরকে বিভক্ত করে কীভাবে সেবার মান ও পরিমাণ বৃদ্ধি করা যাবে? এর জন্য প্রয়োজন হবে দুর্নীতির মূলোৎপাটন, সেবা প্রদানে দক্ষতা বৃদ্ধি, ট্যাক্স আদায়ে কার্যকর কর্মসূচি, করপোরেশনের প্রশাসনিক পুনর্বিন্যাস ও এর পরিচালনায় পেশাদারি মনোভাব ইত্যাদি। এর জন্য আরও প্রয়োজন হবে করপোরেশনের সক্ষমতা বৃদ্ধি এবং সরকারের অযাচিত খবরদারির অবসান। আর ঢাকা মহানগরকে বিভক্ত করলেই এগুলো অর্জিত হবে না। এ ছাড়া বিভক্তির ফলে ঢাকা দক্ষিণের আয় কমে যাবে বলে অনেকের ধারণা। ফলে ওই এলাকার জনগণের সেবার পরিমাণ কমে যাওয়ার সম্ভাবনাই দেখা দেবে। বিভক্তির কারণে সেবা প্রদানের ব্যয়ও বাড়বে। কারণ, এর ফলে দুটি সিটি করপোরেশন চালাতে হবে এবং প্রশাসনিক ব্যয় বেড়ে যাবে।
ঢাকা মহানগরকে বিভক্ত করার বিরুদ্ধে কয়েকটি গুরুত্বপূর্ণ আবেগী ও আইনি যুক্তিও রয়েছে। যেমন—অবিভক্ত ঢাকার একটি গৌরবময় সাংস্কৃতিক ঐতিহ্য রয়েছে। অনেকে মনে করেন, ঢাকাকে বিভক্ত করলে ওই ঐতিহ্য ধ্বংস হবে। আর সংবিধানের ৫(১) অনুচ্ছেদ অনুযায়ী ঢাকা আমাদের রাজধানী। ঢাকাকে বিভক্ত করলে প্রশ্ন দেখা দেবে, কোন ঢাকা আমাদের রাজধানী—উত্তর, না দক্ষিণ ঢাকা?
অনেকে মনে করেন, ঢাকাকে বিভক্ত করা হচ্ছে একটি অসৎ উদ্দেশ্য নিয়ে। সরকারের উদ্দেশ্য নির্বাচন না দিয়ে, নির্বাচন কমিশনের সব আয়োজন সত্ত্বেও অতীতে সরকার নির্বাচন দিতে রাজি হয়নি, মেয়াদোত্তীর্ণ মেয়র সাদেক হোসেন খোকাকে অপসারণ করা, যা বিদ্যমান আইনের অধীনে করা যায় না। কারণ, বর্তমান সিটি করপোরেশন আইনে বিরাজমান করপোরেশনের জন্য প্রশাসক নিয়োগের কোনো বিধান নেই। তাই সরকার যা সরাসরি করতে পারে না, তা-ই আইন সংশোধনের মাধ্যমে পরোক্ষভাবে করার চেষ্টা হচ্ছে, যা আইনসিদ্ধ নয়। এ ধরনের আইনকে রঙিন বা বিকৃত আইন বলা হয়।
এ ছাড়া উপজেলা পদ্ধতি বাতিলের পর বিখ্যাত কুদরত-ই-এলাহী পনির বনাম বাংলাদেশ [৪৪ ডিএলআর (এডি)(১৯৯২] মামলার সর্বসম্মত রায়ে বাংলাদেশ সুপ্রিম কোর্টের আপিল বিভাগ বলেন, যদি সরকারি কর্মকর্তা বা তাদের তল্পিবহদের কোনো প্রতিষ্ঠান পরিচালনায় জড়িত করা হয়, তাহলে সেগুলোকে স্থানীয় সরকার প্রতিষ্ঠান হিসেবে রাখার কোনো যৌক্তিকতা নেই। অর্থাৎ অনির্বাচিত ব্যক্তিদের দিয়ে স্থানীয় সরকার প্রতিষ্ঠান পরিচালনার বিরুদ্ধে আদালতের সুস্পষ্ট অবস্থান।
প্রস্তাবিত সংশোধনটি রঙিন আইন এবং অবৈধ এ যুক্তি ছাড়া আরেক কারণেও সিদ্ধান্তটি প্রশ্নবিদ্ধ। ভারতীয় সুপ্রিম কোর্ট কর্তৃক জাতীয় নির্বাচনে প্রার্থীদের তথ্য প্রদান বাধ্যতামূলক করে রায় প্রদানের পর ভারতীয় আইনসভা নির্বাচনী আইন সংশোধন করে আদালতের রায় ভণ্ডুল করার উদ্যোগ নেয়। সেই সংশোধনী চ্যালেঞ্জ করে মামলার রায়ে ভারতীয় সুপ্রিম কোর্ট সুস্পষ্টভাবে বলেন, আইনসভার আদালতের রায় পর্যালোচনা এবং তা ভণ্ডুল করার কোনো অধিকার নেই। আইনসভা আদালতের রায় বাধ্যতামূলক নয়, বাতিল ও অকার্যকর বলতে পারে না [পিপলস ইউনিয়ন ফর সিভিল লিবার্টিস বনাম ইউনিয়ন অব ইন্ডিয়া (২০০৩) ৪ এসসিসি]।
আমরা মনে করি, ভারতীয় সুপ্রিম কোর্টের এ রায় আমাদের ক্ষেত্রেও প্রযোজ্য। এ ছাড়া প্রস্তাবিত সংশোধনীতে সরকারি কর্মকর্তার বাইরে যেকোনো উপযুক্ত ব্যক্তিকে প্রশাসক নিয়োগের বিধান করা হয়েছে, যার ফলে মেয়াদোত্তীর্ণ মেয়রকে বাদ দিয়ে দলীয় ব্যক্তিদের ফায়দা হিসেবে প্রশাসকের পদ দেওয়ার সুযোগ সৃষ্টি হয়েছে। প্রস্তাবিত সংশোধনীটির পেছনে এটি আরও একটি দুরভিসন্ধি বলে অনেকের ধারণা।
পরিশেষে, আমরা সরকারকে প্রস্তাবিত সংশোধনী পাস করা থেকে বিরত থাকার জন্য অনুরোধ করব। একই সঙ্গে অনুরোধ করব, সরকার যেন মেয়াদোত্তীর্ণ সিটি করপোরেশনের নির্বাচন দ্রুততার সঙ্গে আয়োজন করে, একটি বলিষ্ঠ বিকেন্দ্রীকরণ কর্মসূচি গ্রহণ করে এবং নগর সরকার স্থাপনের যে ধারণা আমাদের সংবিধানের ৫৯(২)(গ) অনুচ্ছেদের মধ্যে নিহিত, উদ্যোগ নেয়। এসব উদ্যোগ একদিকে যেমন স্থানীয় সরকারব্যবস্থাকে শক্তিশালী করবে, অন্যদিকে জনগণের আর্থসামাজিক উন্নয়নে বিরাট ভূমিকা রাখবে।
সর্বোপরি, জনমত উপেক্ষা করে সংসদে সংখ্যাগরিষ্ঠতার জোরে ঢাকা মহানগরকে বিভক্ত করা হবে একটি আত্মঘাতি সিদ্ধান্ত, যা সরকারকে আরও জনবিচ্ছিন্ন করে তুলবে এবং এর মাশুল অবশ্যই সরকারকে দিতে হবে। অপেক্ষাকৃত তরুণ ও শিক্ষিত ভোটাররাই গত জাতীয় নির্বাচনে মহাজোটকে মহাবিজয় উপহার দিয়েছে। অনেক পর্যবেক্ষকের ধারণা, এসব ভোটার ইতিমধ্যেই ক্ষমতাসীনদের থেকে মুখ ফিরিয়ে নিতে শুরু করেছেন। তাই ভবিষ্যতের কথা ভেবে সরকারকে সাবধান হতে হবে।
: ড. বদিউল আলম মজুমদার: সম্পাদক, সুজন—সুশাসনের জন্য নাগরিক।
পররাষ্ট্র মন্ত্রণালয়ের অপরিপক্ব কূটনীতি
টিপাইমুখ বাঁধ
প্রস্তাবিত টিপাইমুখ বাঁধ নিয়ে ভারতীয় পদক্ষেপের তাৎক্ষণিক প্রতিক্রিয়া জানাতে যেমন ব্যর্থ হয়েছে পররাষ্ট্র মন্ত্রণালয়, তেমনি পুরো বিষয়টি মোকাবিলায়ও তারা অপরিপক্বতার পরিচয় দিয়েছে। টিপাইমুখ বাঁধ নির্মাণের উদ্দেশ্যে ভারতের জাতীয় জলবিদ্যুৎ সংস্থা (এনএইচপিপি), রাষ্ট্রায়ত্ত জলবিদ্যুৎ সংস্থা ও মণিপুর রাজ্য সরকারের মধ্যে ২৩ অক্টোবর যৌথ বিনিয়োগ চুক্তি হয়। বহুল আলোচিত তিস্তা নদীর পানি বণ্টন চুক্তি আটকে যাওয়ার পর ভারতের এই উদ্যোগ আমাদের উদ্বেগ আরও বাড়িয়ে দিয়েছে।
গত মাসে বিনিয়োগ চুক্তি সই হলেও পররাষ্ট্র মন্ত্রণালয় জেনেছে বাংলাদেশের গণমাধ্যমে খবরটি প্রকাশিত হওয়ার পর। এটি কি সরকারের কূটনৈতিক ব্যর্থতা নয়? এ ব্যাপারে জনগণকে কিছু না জানিয়ে পররাষ্ট্র মন্ত্রণালয়ের পক্ষ থেকে শুধু বলা হয়, ‘আমরা তথ্য চেয়েছি।’ এখানে তথ্য চাওয়ার চেয়েও গুরুত্বপূর্ণ হলো, বাংলাদেশকে না জানিয়ে ভারত কেন এই পদক্ষেপ নিল। ভারতের সর্বোচ্চ পর্যায় থেকে বলা হয়েছিল, বাংলাদেশের ক্ষতি হয় এমন কোনো স্থাপনা তারা নির্মাণ করবে না। বাংলাদেশের ক্ষতি হবে কি না, তা নিরূপণ করার জন্য তো যৌথ সমীক্ষার প্রয়োজন।
শুরু থেকেই পররাষ্ট্র মন্ত্রণালয় বিষয়টি নিয়ে ঢাক-গুড়গুড় ভাব দেখিয়ে আসছে। প্রথমে পররাষ্ট্রসচিব তথ্য চাওয়ার কথা বলেন। এরপর পররাষ্ট্রমন্ত্রী ‘ভারতের আশ্বাসে তিনি আশ্বস্ত’ বলে জানান। কিন্তু ভারতের প্রথামাফিক আশ্বাসে যে দেশের মানুষ আশ্বস্ত হয়নি, তা বিভিন্ন মহলের তীব্র প্রতিক্রিয়া দেখে ধারণা করতে অসুবিধা হয় না। এর প্রতিবাদে বিরোধী দল সিলেটে ১ ডিসেম্বর হরতাল ডেকেছে।
যে বিষয়ে গোটা জাতির এককাট্টা হওয়ার কথা, সে বিষয়ে সরকার ও বিরোধী দলের পারস্পরিক দোষারোপ দুর্ভাগ্যজনক। এ নিয়ে সরকারের নীতিনির্ধারকদের বক্তব্যেও যথেষ্ট গরমিল রয়েছে। পানিসম্পদ প্রতিমন্ত্রী বলেছেন, ‘চুক্তিটি ভারতের অভ্যন্তরীণ বিষয়।’ পানিসম্পদমন্ত্রী বললেন, ‘টিপাইমুখ বাঁধ হওয়ার আগে যৌথ সমীক্ষা হতে হবে। প্রয়োজনে আমরা আন্তর্জাতিক আদালতে যাব।’ প্রধানমন্ত্রী জাতীয় সংসদে টিপাইমুখ নিয়ে বিএনপির ব্যর্থতার যে বিবরণ দিয়েছেন, তাতে দেশবাসী আশ্বস্ত হবে না। তারা দেখতে চাইবে, বর্তমান সরকার কী করছে।
সরকার বা বিরোধী দল টিপাইমুখ নিয়ে যৌথ সমীক্ষার বিষয়টি এমনভাবে সামনে এনেছে, যাতে মনে হবে, আর কিছু করণীয় নেই। যৌথ সমীক্ষার আগে দেশের পানি বিশেষজ্ঞ, পরিবেশবিদ ও অর্থনীতিবিদদের সঙ্গে সলাপরামর্শ করা জরুরি। ভারতের সঙ্গে যৌথ সমীক্ষার আগে নিজস্ব সমীক্ষা ও গবেষণা থাকতে হবে। এ নিয়ে ঢাক-গুড়গুড় ভাব এবং পারস্পরিক দোষারোপ বন্ধ করতে হবে।
আরেকটি কথা, এই অতি গুরুত্বপূর্ণ বিষয়টি জাতীয় সংসদে আলোচনা হবে না কেন? ভারতের প্রধানমন্ত্রীকে চিঠি লিখলেই বিরোধী দলের দায়িত্ব শেষ হয়ে যায় না। তাদের উচিত সংসদে গিয়ে বিষয়টি নিয়ে আলোচনা করা।
টিপাইমুখ নিয়ে আলোচনা করতে প্রধানমন্ত্রীর দুই উপদেষ্টা ৩০ নভেম্বর নয়াদিল্লি যাচ্ছেন। আশা করব, ফিরে এসে তাঁরা ভারতীয় প্রতিপক্ষের সঙ্গে আলোচনার ফলাফল দেশবাসীকে জানাবেন। কেননা বিষয়টিতে কেবল পররাষ্ট্র মন্ত্রণালয় আশ্বস্ত হলেই হবে না, দেশবাসীকেও আশ্বস্ত হতে হবে।
জন-আকাঙ্ক্ষার প্রতিফলন নেই
মন্ত্রিসভা সম্প্রসারণ
দেশের মানুষ মন্ত্রিসভার উপযুক্ত রদবদল আশা করেছিল। কিন্তু এ পর্বেও তা হলো না। বরং স্বয়ং প্রধানমন্ত্রী শেখ হাসিনা বলেছেন, মন্ত্রীরা ভালোভাবেই কাজ করছেন। কেউ ব্যর্থ নন। মন্ত্রিত্ব কোনো মেয়াদি চাকরি নয়। কিন্তু চারদিকে এত সমালোচনা সত্ত্বেও মন্ত্রিসভা থেকে অভিযুক্তরা বাদ না পড়ায় মানুষ আশাহত হয়েছে। কারণ দুর্নীতি, সন্ত্রাস, দ্রব্যমূল্যের ঊর্ধ্বগতি, জ্বালানি-সংকট ইত্যাদিতে জেরবার সাধারণ মানুষ সরকারের কাছ থেকে সংকট মোচনে কার্যকর উদ্যোগ আশা করেছিল। দুই বছর ধরে মন্ত্রিসভাসংক্রান্ত যেকোনো গুজব-গুঞ্জনে তারা কান খাড়া করে রেখেছিল, যাতে অযোগ্যদের বাদ পড়ারই কথা। কিন্তু এখন দেখা যাচ্ছে, সরকারপ্রধানের দৃষ্টিভঙ্গি ও মূল্যায়ন এবং সাধারণ মানুষের বাস্তব আশা-আকাঙ্ক্ষার মধ্যে আকাশ-পাতাল তফাত।
২০০৯ সালের জানুয়ারিতে প্রধানমন্ত্রী শেখ হাসিনার নেতৃত্বে মহাজোট সরকারের মন্ত্রিসভা গঠিত হওয়ার পর তিন দফায় মন্ত্রীর সংখ্যা বেড়েছে। কারও বাদ পড়া দূরে থাকুক, দফতর রদবদলের দৃষ্টান্তও কম। এর মাধ্যমে সাধারণ মানুষের কাছে সরকারের বার্তা হলো, গত আড়াই বছরে মন্ত্রীদের কার্যক্রমে প্রধানমন্ত্রী সন্তুষ্ট। প্রত্যেকেই তাঁদের ওপর অর্পিত দায়িত্ব যেন সুচারুরূপে পালন করেছেন। অথচ নাগরিক সমাজের ও উন্নয়ন অংশীদারদের সাম্প্রতিক আলাপ-আলোচনায় স্পষ্ট যে সরকার নানা ক্ষেত্রে ব্যর্থতার পরিচয় দিয়ে চলেছে। দু-চারটি মন্ত্রণালয় ছাড়া প্রায় সর্বত্র অদক্ষতা, অব্যবস্থাপনা ও দুর্নীতিই জেকে বসেছে। যোগাযোগ, নৌপরিবহন ও আইন মন্ত্রণালয়ের মতো বেশ কিছু ক্ষেত্রে শোচনীয় ব্যর্থতা এবং অস্বচ্ছতা মানুষের মুখে মুখে ছড়িয়ে পড়েছে। এ পটভূমিতে মন্ত্রিসভায় দুই নতুন মুখ জনগণের মধ্যে কোনো আশা জাগায়নি। তবে এটা ঠিক যে প্রবীণ রাজনীতিবিদ সুরঞ্জিত সেনগুপ্ত এবং ওবায়দুল কাদেরের পূর্ণ মন্ত্রিত্ব লাভ উল্লেখযোগ্য ঘটনা।
আমরা লক্ষ করি, দলের ভেতরে থেকে এ দুই জ্যেষ্ঠ নেতা সরকারের নানা কাজের একটা সমালোচনামূলক দৃষ্টিভঙ্গির বহিঃপ্রকাশ ঘটিয়ে চলছিলেন। কিছু ক্ষেত্রে তাঁদের সমালোচনার সঙ্গে গণমাধ্যমের সমালোচনামূলক বক্তব্যেরও মিল লক্ষ করা গেছে। সুতরাং এখন তাঁদের মন্ত্রিত্বলাভে প্রমাণ হয়, গণমাধ্যমের সমালোচনা একেবারে অমূলক নয়। মন্ত্রিসভায় তাঁদের যোগদানকে আমরা স্বাগত জানিয়ে আশা প্রকাশ করব যে এত দিন বাইরে থেকে যেভাবে সমালোচনা করার মানসিকতা দেখিয়েছেন, তার যেন ধারাবাহিকতা বজায় থাকে। অন্ধ গুণকীর্তন যে প্রকারান্তরে সরকারেরই সর্বনাশ ডেকে আনে, সেটা তাঁরা তাঁদের সতীর্থদের বোঝাতে সচেষ্ট হবেন।
মন্ত্রিসভার কলেবর ছোট করার প্রয়োজনীয়তা সম্পর্কে দেশ-বিদেশের বিশেষজ্ঞরা অতীতে অভিন্ন মতামত দিয়েছেন। কিন্তু সে বিষয়ে দলীয় সরকারগুলো সচেতনতার পরিচয় দিতে পারেনি। বিএনপির ভারপ্রাপ্ত মহাসচিব মির্জা ফখরুল ইসলাম আলমগীর নতুন মন্ত্রীদের স্বাগত জানিয়ে বলেছেন, এ ওষুধে সরকারকে বাঁচানো যাবে না। কিন্তু মন্ত্রিসভার কলেবর বৃদ্ধি নিয়ে তাঁর কোনো শিরঃপীড়া নেই। এমনকি দলের স্বার্থে কোনো প্রকারের আলাপ-আলোচনা ছাড়াই একটি নতুন মন্ত্রণালয় সৃষ্টি করা হলো। আইন, বিচার ও সংসদবিষয়ক মন্ত্রণালয়কে যেভাবে দুই টুকরা করা হলো, তা স্বচ্ছ ও জবাবদিহির পরিচায়ক নয়।
রাজনৈতিক দল কতকাল এঁদের আশ্রয় দেবে?
নাম তাঁর ‘পাহাড়ি সেলিম’
নাম তাঁর ‘পাহাড়ি সেলিম’। তাঁর বিরুদ্ধে অভিযোগও পাহাড়প্রমাণ। তাঁর দাপটের উ ৎস ক্ষমতাসীন আওয়ামী লীগের একটি উপজেলা শাখার যুগ্ম আহ্বায়কের পদ। ক্ষমতার যোগাযোগ তাঁকে পদবান করেছে, পদ তাঁকে ক্ষমতাবান করেছে। উপজেলা চেয়ারম্যানের পদ তাঁর এই ক্ষমতাচর্চারই হাতিয়ার মাত্র। তিনি ময়মনসিংহের ধোবাউড়া উপজেলা পরিষদের চেয়ারম্যান ফোরকান উদ্দিন সেলিম মৃধা। স্থানীয়দের কাছে তিনি ‘পাহাড়ি সেলিম’ নামে পরিচিত।
তিনি তাঁর কার্যালয়ে বেত রাখেন, কারও ওপর খেপে গেলে তাঁকে প্রহার করেন। দুজন উপজেলা নির্বাহী কর্মকর্তা (ইউএনও) তাঁর হাতে লাঞ্ছিত হয়েছেন, মার খেয়েছেন ইউনিয়ন পরিষদের সচিবসহ তিন সরকারি কর্মকর্তা। ক্ষমতা নিম্নগামী, তাঁর থেকে নিম্নপদস্থ যে কাউকে তো বটেই, স্থানীয় সাধারণ মানুষ কিংবা প্রতিপক্ষের ব্যবসায়ীদের ওপরও তাঁর অঢেল ‘বীরত্বপনা’ জাহির হয়ে থাকে। তাঁর ভাই উপজেলা পরিষদের বাসা দখল করে থাকেন, চেয়ারম্যান সাহেবের সরকারি গাড়িটিও ব্যবহার করেন চেয়ারম্যানের এই ‘সুযোগ্য’ ভ্রাতা। এই ভ্রাতা অস্ত্রসহ র‌্যাবের হাতে একবার ধৃতও হয়েছেন।
সেলিম মৃধার ক্ষমতার দাপট যত বেড়েছে, বিত্তের বিস্তারও তার সঙ্গে পাল্লা দিয়ে বেড়েছে। উপজেলা পরিষদের চেয়ারম্যান পদে প্রতিদ্বন্দ্বিতার সময় মাত্র ৬০ হাজার টাকা এবং ছয় একর কৃষিজমির মালিক হিসেবে হলফনামা দিয়েছিলেন। এখন অর্থ ও জমিজমার পরিমাণ কয়েক গুণ বেড়েছে। বেনামে পাহাড় কেটে চিনামাটির ব্যবসাও চালাচ্ছেন। তাঁর বিরুদ্ধে করা ১২টি মামলার ১১টিতেই জামিন পেলেও বাদ সেধেছে দুদক। দুদকের মামলাতেই জামিন না পেয়ে সম্প্রতি তাঁকে হাজতবাসী হতে হয়েছে। আশা করি, আইনের গতি তাঁর ক্ষমতার দাপটে থেমে যাবে না।
সারা দেশে এ রকম সেলিম মৃধারা সরকারি ও বিরোধী দলে বিভক্ত হয়ে আছেন। দল ক্ষমতাসীন হলে তাঁদের ক্ষমতা ও বিত্ত অপ্রতিরোধ্য হয়ে ওঠে, বিরোধী দলে থাকলে অর্জিত ক্ষমতা-বিত্ত রক্ষায় কিছুটা রক্ষণাত্মক খেলেন। রাজনৈতিক দল তাঁদের আশ্রয়-প্রশ্রয় দেয়, বিনিময়ে তাঁরাও এলাকায় স্ব স্ব দলের দাপট বজায় রাখেন। রাজনীতির নামে এই দখলবাজির অবসান হওয়া প্রয়োজন।
এ ধরনের ব্যক্তিদের বর্জনের দায়িত্ব জনগণেরও কম নয়। কিন্তু সরকার, বিচার বিভাগ ও প্রশাসন এঁদের বাড়তে দিতে পারে না। সেলিম মৃধার বিচার হোক এবং অন্য সেলিম মৃধাদেরও আইনের আওতায় আনা হোক।
কুমিল্লা সিটি করপোরেশন
নির্বাচনকে সামনে রেখে ত্রিশঙ্কু অবস্থা
জাতীয় ও আন্তর্জাতিক অনেক গুরুত্বপূর্ণ ঘটনা-দুর্ঘটনার পাশাপাশি কুমিল্লা সিটি করপোরেশন নির্বাচন বর্তমান সময়ে জাতীয় গণমাধ্যমের অন্যতম প্রধান আলোচিত বিষয়। নির্বাচনী তফসিল ঘোষণার পর থেকে গণমাধ্যমে যে বিষয়গুলো সবিস্তারে প্রতিফলিত হয়েছে এবং ব্যাপক পাঠক প্রতিক্রিয়া সৃষ্টি করেছে, তা হচ্ছে সম্ভাব্য মেয়র ও কিছু কিছু কাউন্সিলার প্রার্থীর বিতর্কিত পরিচিতি। কুমিল্লার নাগরিক সমাজে একটি ব্যাপক হতাশা লক্ষ করা যাচ্ছে। এ যেন বিরাজিত কাঠামো এবং প্রতিক্রিয়ার কাছে আত্মসমর্পণ। এ অবস্থাটা এতই পাকাপোক্ত, কায়েমি এবং উচ্চপর্যায়ের সমর্থনপুষ্ট অথবা উদাসীনতার ফসল, এখানে ভেতর থেকে কিছু করার শক্তি, সাহস ও সমর্থন কুমিল্লা শহরের নাগরিক সমাজের নেই। বিষয়টির কঠিন বাস্তবতা মেনে নিয়েও পুরোপুরি একমত হওয়া যায় না।
কুমিল্লা বাংলাদেশের মধ্যে শিক্ষা, সংস্কৃতি, আর্থিক সফলতা, রাজনৈতিক নেতৃত্ব সবদিক দিয়ে একটি অগ্রণী জেলা। সে রকম সমৃদ্ধ ঐতিহ্যের অধিকারী এ অঞ্চলের প্রথমতম নগর কুমিল্লা। ষষ্ঠ ও সপ্তম শতাব্দীর বৌদ্ধ সমাজ ও সভ্যতার সমৃদ্ধ ঐতিহাসিক নিদর্শন ছাড়াও রয়েছে বহু আধুনিক প্রতিষ্ঠান। মরহুম আশরাফউদ্দিন চৌধুরী, শহীদ ধীরেন দত্ত কিংবা অধ্যাপক অজিত গুহ ছাড়াও বহু জ্ঞানীগুণী, ত্যাগী মানুষের চারণভূমি এ কুমিল্লা। ষাটের দশকে ড. আখতার হামিদ খান গ্রামীণ-দরিদ্রের মুক্তির লক্ষ্যে গড়ে তোলেন বিখ্যাত ‘কুমিল্লা পদ্ধতির পল্লী উন্নয়ন মডেল’। বিশেষ করে সমবায়ের নবজাগরণে কুমিল্লা শুধু পাকিস্তান বা বাংলাদেশ নয়, সারা বিশ্বে নন্দিত হয়। তাই কুমিল্লাকে ‘সমবায় এবং খদ্দরের রাজধানী’ বললে অত্যুক্তি হবে না। কুমিল্লার হাল আমলে শিল্পাঞ্চল গড়ে উঠেছে। প্রতিষ্ঠিত হয়েছে একটি বিশ্ববিদ্যালয়। তা ছাড়া ঐতিহ্যবাহী কুমিল্লা ভিক্টোরিয়া কলেজ, কৃষি গবেষণা, পশুসম্পদ গবেষণা, মৃত্তিকা গবেষণা আন্তর্জাতিক খ্যাতিসম্পন্ন বার্ড তো রয়েছেই।
নগর এবং দক্ষ নগর প্রশাসন যেকোনো অঞ্চলের সামাজিক, রাজনৈতিক, অর্থনৈতিক ও সাংস্কৃতিক সমৃদ্ধির গতিপথ নির্ধারণ করে এবং এগিয়ে নিয়ে যায়। তাই বর্ধিষ্ণু নগর হিসেবে স্থানীয় ও জাতীয় উন্নয়ন এবং সমৃদ্ধিতে কার্যকর অবদান রাখার জন্য কুমিল্লাকে সিটি করপোরেশন ঘোষণা একটি সুসংবাদ হিসেবে বিবেচিত হয়। আইন অনুযায়ী নির্ধারিত সময়ের মধ্যে নির্বাচনটি আয়োজনে সরকার ও নির্বাচন কমিশন একমত হয়েছে তাও অবশ্যই অভিনন্দনযোগ্য। কিন্তু জাতিগতভাবে আমরা যেভাবে নির্বাচন ও গণতন্ত্রকে একাকার করে একটি নৈরাজ্যকর শাসন কাঠামোকে পাকাপোক্ত করার দিকে এগোচ্ছি তার পরিণতি শুভ হতে পারে না। নির্বাচন নিয়ে আমরা যেভাবে আত্মহারা হয়ে যাই, নির্বাচন কর্ম সারার পর এ নির্বাচন আদৌ কোনো সুশাসন দিতে পারবে কি না সে সম্পর্কে একধরনের উদাসীনতা রয়েছে। কুমিল্লাকে সিটি করপোরেশন ঘোষণা যে আশা ও আনন্দের বার্তা বয়ে নিয়ে এসেছিল, নির্বাচনে এসে তা যেন ধীরে ধীরে উবে যাচ্ছে।
করপোরেশন গঠন প্রক্রিয়া ও কাঠামো ত্রুটিপূর্ণ
কুমিল্লার পুরোনো পৌরসভা ও নবগঠিত কুমিল্লা দক্ষিণ পৌরসভা দুটিকে একত্র করে কুমিল্লা সিটি করপোরেশন ঘোষিত হয়। বর্তমানে প্রায় ৫৩ বর্গকিলোমিটারের যে এলাকাকে সিটি করপোরেশন নামে অভিহিত করা হচ্ছে তার বেশির ভাগ গ্রাম এলাকা। মূল শহরে জনসংখ্যা বেশি, আর নতুন পৌরসভা (দক্ষিণ) আয়তনে বড়। মূল শহর পূর্ব-পশ্চিমে আয়তনে বেড়েছে, কিন্তু নগরের কেন্দ্রস্থলের অনেক এলাকা করপোরেশনের অন্তর্ভুক্ত নয়। যেমন মহাসড়কের সঙ্গে কুমিল্লা শহরের প্রবেশপথসহ শাসনগাছা, যেটি আন্তজেলা বাস টার্মিনাল (ঢাকা-কুমিল্লা), তা করপোরেশনের বাইরে রয়ে গেছে। এমনকি জেলা প্রশাসকের বাসভবন-সংলগ্ন এলাকাও নতুন মহানগরের আওতার বাইরে। কুমিল্লা বিশ্ববিদ্যালয়, ময়নামতি জাদুঘর, ক্যানটনমেন্ট কলেজ, বাখরাবাদ গ্যাস সিস্টেমের প্রধান কার্যালয়সহ মূল শহরের অনেক গুরুত্বপূর্ণ স্থান মহানগরের মধ্যে অবস্থান করেও করপোরেশনের অধিভুক্ত নয়। আবার দক্ষিণের অনেক গ্রাম এখন সিটি করপোরেশন এলাকা।
ভারত বিভক্তির সময় পাকিস্তানের মানচিত্রকে বলা হতো ‘পোকায় ধরা মানচিত্র’।
যার ফলে এখনো লাখো ছিটমহলবাসী বহু রকমের ভোগান্তির শিকার। নবগঠিত কুমিল্লা সিটি করপোরেশনের সীমানা নির্ধারণে সাংঘাতিক রকমের অমনোযোগিতা, উদাসীনতা, অদক্ষতা ও অদূরদর্শিত রয়েছে, যা নির্বাচনের আগে গণশুনানি করে নিষ্পত্তি করা উচিত ছিল। কুমিল্লা মহানগরের আগামী ৫০ বছরের একটি দৃশ্যপট সামনে রেখে যে সীমানা হওয়া উচিত ছিল, তা হচ্ছে উত্তর ও পূর্বে গোমতী নদীর বাঁধ, পশ্চিমে ক্যানটনমেন্টে বোর্ডের সীমানা এবং বার্ড, ক্যাডেট কলেজ, ময়নামতি জাদুঘর, কুমিল্লা বিশ্ববিদ্যালয় এলাকা, দক্ষিণ-পূর্বে বাখরাবাদ গ্যাস সিস্টেমের কার্যালয়সহ দক্ষিণ কুমিল্লা পৌরসভার পুরো অংশ। ঐতিহ্যবাহী কুমিল্লা ভিক্টোরিয়া কলেজের স্নাতক অংশ সিটি করপোরেশনের বাইরে, এটিকে অন্তর্ভুক্ত করতে নির্বাচনী সুবিধাকে মাথায় রেখে কুমিল্লা সদর উপজেলাকে ভেঙে ‘কুমিল্লা দক্ষিণ’ নামক যে উপজেলা সৃষ্টি করা হয়েছে, তাতে তিনজন জাতীয় সাংসদের নির্বাচনী এলাকা অন্তর্ভুক্ত। নবগঠিত কুমিল্লা সিটি করপোরেশন ও উত্তরাধিকার সূত্রে আপাতত চারজন জাতীয় সংসদ সদস্যের নির্বাচনী এলাকা। ভবিষ্যতে আরও একটি নির্বাচনী এলাকার অংশবিশেষ অন্তর্ভুক্ত করা ছাড়া উপায় থাকবে না। তাই বর্তমান করপোরেশনের পোকা খাওয়া মানচিত্রে এলাকা বা সীমানা কুমিল্লা করপোরেশনের জন্মকালীন সমস্যা হিসেবে চিহ্নিত হয়েই থাকল। এ দায় একা সরকার বা কর্তৃপক্ষের নয়, কুমিল্লার রাজনীতিবিদ ও নাগরিক সমাজকেও এ দায় সমানভাবে বহন করতে হবে। তাঁরা নির্বাচন নিয়ে যত উল্লসিত বা হতাশাগ্রস্ত—ভৌগোলিক ও জনমিতির দৃষ্টিকোণ থেকে একটি বিকলাঙ্গ সিটি করপোরেশন গঠন রোধ করা নিয়ে কেউ কার্যকর উচ্চবাচ্য করেননি।
দেউলিয়া ও নেতৃত্বশূন্য কুমিল্লা
কুমিল্লায় তিন দশক ধরে সর্বক্ষেত্রে একটি নেতৃত্ব শূন্যতা জাঁকিয়ে বসেছে। দলের অভ্যন্তরে এবং সহযোগ্য দলগুলোর ভেতর কোন্দল দীর্ঘদিনে একটি বিশেষ রূপ ও কাঠামো পেয়ে গেছে। এর সঙ্গে যুক্ত হয়েছে দখলবাজি, চাঁদাবাজি, সন্ত্রাস ও পরস্পরের চরিত্র হনন। সততা, স্বচ্ছতা ও জবাবদিহির লেশমাত্র নেই দলসমূহে। একই অবস্থা কুমিল্লার সাংবাদিকতায়ও সংক্রমিত। সাংবাদিকদের একাধিক সংগঠন। আগে তৃণমূলে সমবায় থেকে যেভাবে কিছু আলোকিত ও নিবেদিত নেতৃত্ব বের হয়ে আসত, তাও ক্ষয়িষ্ণু। এখন শুধু ইতিহাসের অংশ।
নাগরিক সমস্যার সাতকাহন
কুমিল্লা একসময় এলজিইডির মাঝারি শহর প্রকল্পের অন্তর্ভুক্ত হয়। ড্রেনেজ ব্যবস্থার ওপর অনেক কাজ হাতে নেওয়া হয়। কিন্তু কাজের নামে অকাজ হয়েছে বেশি। আগের কাঁচা এবং স্বাভাবিক খাল বা নালাগুলোকে পাকা করতে গিয়ে সরু করে ফেলা হয়, যাতে জলাবদ্ধতা হ্রাস পাওয়ার স্থলে বৃদ্ধি পায়। শহরে রিকশা ও ব্যাটারি চালিত গাড়ির জঙ্গল সৃষ্টি হয়েছে। গাড়ি তো দূরের কথা, হেঁটে চলা দুষ্কর। যত্রতত্র বাস ও ট্যাক্সি স্টেশন, কাঁচা বাজার, ফুটপাতে হকার—এসব তো আছেই। সবকিছুর ঊর্ধ্বে যে সমস্যায় মানুষ বেশি আতঙ্কগ্রস্ত তা হচ্ছে সন্ত্রাস ও দখলবাজি, যার সঙ্গে রাজনৈতিক নেতৃত্বের যোগাযোগ খুবই ঘনিষ্ঠ। কুমিল্লা এখন ডেভেলপারদের উ ৎপাতেও অনেকটা বেসামাল। পরিকল্পনাহীনভাবে যত্রতত্র সুউচ্চ দালান ও মার্কেট—এ এক নতুন উ ৎপাত।
সামনে চলার উপায় কী?
নারায়ণগঞ্জের সাম্প্রতিক নির্বাচন দেশে সাধারণ মানুষের মধ্যে একটি নতুন আশার প্রদীপ জ্বালিয়েছিল। কুমিল্লার নিবেদিত রাজনৈতিক নেতারা, নাগরিক সমাজ, সাংবাদিক ও সাংস্কৃতিক কর্মীরা এখনো নারায়ণগঞ্জের পথে যাওয়ার পরিকল্পনা করতে পারেন। কুমিল্লায় কি একজন আকরাম, একজন আইভী কিংবা সুজন, সনাকের মতো ব্যক্তি ও প্রতিষ্ঠান নেই? নিশ্চয় আছে। প্রয়োজন পারস্পরিক খোলাখুলি যোগাযোগ এবং সাহসী পদক্ষেপ।
ভারতবর্ষে আজকাল আন্না হাজারের দুর্নীতিবিরোধী আন্দোলনের ফলে নাগরিক সমাজে নব-উত্থান ঘটেছে। মুম্বাই মিউনিসিপ্যাল করপোরেশন নির্বাচনে ‘সিভিল পলিটিশিয়ান’ এবং ‘আমজনতা’র ব্যানারে বিভিন্ন পেশার মানুষ নির্বাচনে প্রতিদ্বন্দ্বিতা করছেন। মুম্বাই অ্যাপোলো হাসপাতালের চিকি ৎসক ডা. পরাগ জাভেরি, আন্না আন্দোলনের কর্মী শিবানী যোশী, সুরেন্দ্র শ্রীবাস্তব, কনক গান্ধীসহ ২৫-৩০ জন প্রার্থী এভাবে ভোটযুদ্ধে অবতীর্ণ। সিকিমের গ্যাংটক সিটি করপোরেশনের মেয়র একজন পেশাদার সিভিল ইঞ্জিনিয়ার (যিনি প্রায় ২০ বছর উচ্চপদে বেসরকারি কোম্পানিতে কাজ করেছেন)। কর্ণাটকের টুংকু জেলার কাডাবা গ্রাম পঞ্চায়েতের একজন সদস্যের সঙ্গে কথা হলো। তিনি নিজে বেঙ্গালুরুর একটি বিখ্যাত প্রকৌশল ইনস্টিটিউট থেকে প্রকৌশলে স্নাতক। তাঁর বাবা একজন অবসরপ্রাপ্ত তত্ত্বাবধায়ক প্রকৌশলী। আজকাল অনেক পেশাজীবী স্থানীয় সরকার প্রতিষ্ঠানে একটি বিকল্প নেতৃত্ব হিসেবে আবির্ভূত হচ্ছেন। নারায়ণগঞ্জের মেয়র আইভীও তো পেশাদার চিকি ৎসক ছিলেন। কুমিল্লায়ও একই রকমের সম্ভাবনা নেই, তা নয়। মেয়র ও কাউন্সিলর উভয় ক্ষেত্রে রাজনীতির বাইরে থেকে সমাজকর্মীরা এগিয়ে আসতে পারেন। এখনো সময় ফুরিয়ে যায়নি।
নির্বাচনের সফলতা-ব্যর্থতা
নির্বাচনে সফলতা-ব্যর্থতার বিভিন্ন মাপকাঠি বিভিন্ন সংস্থা ব্যবহার করবে। নির্বাচন কমিশন, স্থানীয় প্রশাসন, রাজনৈতিক দলসমূহ, প্রার্থীরা এবং নির্বাচন পর্যবেক্ষকেরা একটি মূল্যায়ন জাতির সামনে হাজির করবেন। সরকার, নির্বাচন কমিশন এবং বিজয়ী প্রার্থী সবাই নির্ধারিত মাপকাঠিতে সংগত কারণে সফলতা দাবি করবেন। কিন্তু কুমিল্লার সাধারণ মানুষ এবং কুমিল্লায় গণতন্ত্র ও মানুষের শুভবোধ জয়ী হলো কি না সেটি হবে বড় প্রশ্ন। আশা করব, সবা বাধা ডিঙিয়ে কুমিল্লায় গণতন্ত্র ও মানুষের শুভকামনা একটি ভাষা পাবে।
নির্বাচন-পরবর্তী অগ্রাধিকার
ভালো-মন্দ মিলিয়ে একটি নির্বাচন হয়ে যাবে। নির্বাচনের পরে নির্বাচিত প্রতিনিধিরা যাতে নাগরিক সমাজের সঙ্গে যথাযথ প্রক্রিয়ায় আলাপ-আলোচনা করে প্রথমেই নগরের সঠিক সীমানা পুনর্নির্ধারণে মনোযোগী হন, সে বিষয়ে আগাম অনুরোধ থাকল। দ্বিতীয় যে কাজটি প্রচলিত করপোরেশন আইন অনুযায়ী করতে হবে, তা হবে একটি সুচিন্তিত ও অংশগ্রগহণমূলক মাস্টার প্ল্যান। সেখানে ১০০ বছরের কুমিল্লার দৃষ্টিভঙ্গি বিবেচনায় রেখে বস্তুগত অকাঠামো; সামাজিক, সাংস্কৃতিক, শিক্ষা, স্বাস্থ্য, প্রযুক্তি, ক্রমবর্ধমান শিল্প ও ব্যবসাসহ সব সম্ভাবনা ইত্যাদি স্থান পাবে। স্থান পাবে প্রাচীন সব পুরাকীর্তিকে কেন্দ্র করে পর্যটনসহ জাতীয় ঐতিহ্যের সংরক্ষণ এবং সমবায়ের ঐতিহ্যকে নতুন আঙ্গিকে ফিরিয়ে এনে কুমিল্লাকে সত্যিকার অর্থে সমবায়ের রাজধানী হিসেবে সুপ্রতিষ্ঠিত করার একটি রূপরেখা, যেখানে থাকতে পারে গোমতীর প্রশস্ত দুই পারে মনোরম বাগান, পার্ক, পর্যটন নিবাস, নৌবিহার কেন্দ্র ইত্যাদি।
তোফায়েল আহমেদ: স্থানীয় সরকার বিশেষজ্ঞ ও সাবেক সদস্য স্থানীয় সরকার কমিশন।

স্থানীয় সরকারব্যবস্থা শক্তিশালী হোক
উপজেলা পরিষদ আইন
গত মঙ্গলবার জাতীয় সংসদে পাস হয়েছে উপজেলা পরিষদ (সংশোধন) আইন, ২০১১। বিরোধীদলীয় সাংসদেরা অধিবেশনে অনুপস্থিত ছিলেন; বিলটি উত্থাপনের পর তা নিয়ে কোনো আলোচনাই হয়নি; তাই উত্থাপনের পাঁচ মিনিটের মধ্যে তা পাস হয়ে যায়। কোনো আইন পাসের অভিপ্রেত-প্রক্রিয়া এটি নয়। বিশেষত, এ আইনটি নিয়ে যেখানে নানা রকমের মতামত রয়েছে, সেসব মতামতের প্রতিফলন ঘটাতে অধিবেশনে উপস্থিত সদস্যরা প্রস্তাবিত বিলটি নিয়ে আলোচনা তুলতে পারতেন। এসব নিয়ে যদি কিছু আলোচনা ও বাগিবতণ্ডা হতো, তাহলে হয়তো অধিকতর ভালো আইন আমরা পেতাম।
উপজেলা স্থানীয় সরকারব্যবস্থার অতি গুরুত্বপূর্ণ স্তর, যার সঙ্গে তৃণমূলের মানুষের যোগ রয়েছে। অস্বীকার করার উপায় নেই, উপজেলা পরিষদের নির্বাচিত জনপ্রতিনিধিদের স্বাধীনভাবে কাজ করার ক্ষমতা থাকা উচিত। অতীতের অভিজ্ঞতা থেকে জোরালো মত রয়েছে যে, উপজেলা পরিষদের ওপর সাংসদের কর্তৃত্ব থাকা উচিত নয়। সে জন্য উপজেলা চেয়ারম্যান ও ভাইস চেয়ারম্যানদের পক্ষ থেকে এবং নাগরিক সমাজ থেকেও এমন দাবি উচ্চারিত হয়েছে যে, সংশোধিত এই আইনে উপজেলা পরিষদের সঙ্গে সাংসদদের সংশ্লিষ্টতা বাদ দেওয়া হোক। এ দাবি পূরণ হয়নি। সংশোধিত আইনেও সাংসদেরা উপজেলা পরিষদের উপদেষ্টা হিসেবে বহাল থাকছেন। তবে সংশোধিত আইনে উপজেলা চেয়ারম্যানের হাতেই নির্বাহী ক্ষমতা ন্যস্ত করা হয়েছে, যা ইতিবাচক। এখন ইউএনও হবেন উপজেলা পরিষদের মুখ্য নির্বাহী কর্মকর্তা। মোটের ওপর, এতে আশা করা যায়, আমলাতন্ত্রের ওপর নির্বাচিত প্রতিনিধিদের কর্তৃত্ব প্রতিষ্ঠিত হবে। সংশ্লিষ্ট সবার সদিচ্ছা থাকলে কার্যকর ও গণকল্যাণমুখী স্থানীয় সরকারব্যবস্থা গড়ে তোলা অসম্ভব নয়।
কিন্তু শুধু আইনই যথেষ্ট নয়, দৃষ্টিভঙ্গি ও মানসিকতারও পরিবর্তন প্রয়োজন। প্রতিটি পক্ষকে সমন্বিতভাবে কাজ করার সদিচ্ছা অর্জন করতে হবে। উপজেলা পরিষদের উপদেষ্টা হিসেবে সাংসদদের যেটুকু কর্তব্য, তাঁরা যেন সেই সীমার মধ্যেই থাকেন, বাড়তি প্রভাব খাটানোর চেষ্টা না করেন। ইউএনও যেন নিজের ক্ষমতা খর্ব হলো ভেবে নেতিবাচক মানসিকতায় আক্রান্ত না হন। উপজেলা চেয়ারম্যানের যেন সব সময় স্মরণ থাকে যে জনগণ তাঁকে নির্বাচিত করেছে, তাদের কাছে তাঁর জবাবদিহির প্রশ্ন রয়েছে। তাই তাঁকে সংশ্লিষ্ট সবাইকে নিয়ে সমন্বিতভাবে কাজ করে জনগণের কল্যাণ সাধন করতে হবে।
    উপজেলা নির্বাহী অফিসারগণ উপজেলা পরিষদ চেয়ারম্যানের মুখ্য নির্বাহী কর্মকর্তা হলে দেশের উচ্চ শিক্ষার প্রতি বুড়ি আঙ্গুল দেখানো হবে। দেশের ইউনিয়ন পর্যায়ে থেকে শুরু করে উপজেলা পর্যায়েই দেশের সকল উন্নয়ন মূলক কার্যক্রম বাস্তবায়ন হয়ে থাকে। বিগত দিনেই পত্র পত্রিকা ও প্রত্যক্ষভাবে দেশের মানুষ উপজেলা চেয়ারম্যানগণের কার্যক্রম দেখে আসছেন। তাদের যে সকল কর্মকান্ড ইতিমধ্যেই ফুটে উঠেছে তাতে আগামী দিনে এ রকম ক্ষমতাধর ব্যক্তি হয়ে তাদের কর্মকান্ড কতদূর এগোবে তা বলার অপেক্ষা রাখে না। দেশের সাধারন মানুষের সার্বিক উন্নয়নের লক্ষে বিষয়টি পুনঃবিবেচনার দাবি রাখে।
    ধন্যবাদ
কালের পুরাণ
সব মন্ত্রীই উত্তম!
শেষ পর্যন্ত শেখ হাসিনা মুখে স্বীকার না করলেও মেনে নিলেন তাঁর মন্ত্রিসভা ঠিকমতো চলছিল না। তিনি নিশ্চয়ই মন্ত্রিসভার শোভা বাড়ানোর জন্য দুজন মন্ত্রী নেননি। তাঁদের নিশ্চয়ই সেই কাজে লাগাবেন, আগের মন্ত্রীদের দিয়ে যা হচ্ছিল না। সোমবার রাতে টেলিভিশনে এই খবর প্রচারের সময় এটিএন বাংলার প্রতিবেদক বললেন, প্রায় তিন বছরের মাথায় এই মন্ত্রিসভা সম্প্রসারণে চাঞ্চল্য থাকলেও চমক নেই। কিছুদিনের মধ্যে দেশবাসী সেই চমক দেখবেন। গত তিন বছর কাজে না হলেও সরকার কথায় অনেক চমক দেখিয়েছে। আমরা নতুন চমকের অপেক্ষায় আছি।
প্রধানমন্ত্রী যেভাবে তাঁর মন্ত্রিসভার সদস্যদের পক্ষে সাফাই গাইলেন, তাতে মনে হবে, তাঁর কোনো মন্ত্রীই দায়িত্ব পালনে ব্যর্থ হননি। সাংবাদিকেরা, বুদ্ধিজীবীরা খামোকা সমালোচনা করছেন। গতকাল ডেইলি স্টার-এর প্রতিবেদন অনুযায়ী মন্ত্রিসভার বৈঠকেও প্রধানমন্ত্রী বলেছেন, ‘একটি মহল ভুল অবস্থান থেকে সরকারের সব উদ্যোগেরই সমালোচনা করে। নাম না বললেও বুঝতে অসুবিধা হয় না প্রধানমন্ত্রী তাঁর সরকারের সমালোচকদেরই ইঙ্গিত করেছেন। আমরা প্রধানমন্ত্রীর এই বক্তব্যের সঙ্গে দৃঢ়ভাবে দ্বিমত পোষণ করি। আমরা সাদাকে সাদা ও কালোকে কালোই বলতে চাই।
এই সরকার যখন যুদ্ধাপরাধের বিচারের উদ্যোগ নিয়েছে, আমরা তার প্রতি দৃঢ় সমর্থন জানিয়েছি, সরকার যখন জঙ্গি দমনে কঠোর অবস্থান নিয়েছে, আমরা তখনো তার পক্ষে দাঁড়িয়েছি। সরকার যখন প্রথম অধিবেশনেই সবগুলো সংসদীয় কমিটি গঠন করল, তখন আমরা তার প্রশংসা করেছি। আবার আওয়ামী লীগ, ছাত্রলীগ, যুবলীগের নেতা-কর্মীরা যখন সারা দেশে মাস্তানি-চাঁদাবাজি করেছে, ছাত্রলীগের ক্যাডাররা ক্যাম্পাসে হল দখল করেছে, শিক্ষকদের লাঞ্ছিত করেছে, তখন তার প্রতিবাদ করেছি।
প্রধানমন্ত্রী বলেছেন, তাঁর মন্ত্রীরা সবাই ভালো কাজ করছেন। ভালোই যদি করবেন, তাহলে পদ্মা সেতুর কাজ আটকে গেল কেন? সারা দেশের রাস্তাঘাট বেহাল কেন? কী করে শেয়ারবাজার থেকে কোটি কোটি টাকা লুটপাট হলো? বহুলালোচিত তিস্তার পানি বণ্টন চুক্তিটি হলো না কেন? এ ব্যাপারে তাঁর দুজন উপদেষ্টা, একজন পররাষ্ট্রমন্ত্রী, পানিসম্পদ মন্ত্রণালয়ে একজন পূর্ণ মন্ত্রী, একজন প্রতিমন্ত্রী কী করেছেন তা জানার অধিকার নিশ্চয়ই দেশবাসীর আছে। ভারতের একগুঁয়েমির কারণে যদি চুক্তি না হয়ে থাকে, কিংবা বাংলাদেশকে না জানিয়ে তারা একতরফাভাবে টিপাইমুখ বাঁধের উদ্যোগ নেয়, সেই কথাটিও সরকার কেন স্পষ্ট করে বলছেনা? সবকিছুতে ঢাক-গুড়গুড় ভাব কেন?
খালেদা জিয়ার কথিত পূর্বমুখী কূটনীতিতে দেশবাসী পাঁচ বছরে কিছু পায়নি। বর্তমান সরকারের ‘চীন ও ভারতের মধ্যে ভারসাম্যের কূটনীতি’ও এখনো পর্যন্ত কোনো সুসংবাদ দিতে পারেনি। গভীর সমুদ্রবন্দর এখনো চিঠি চালাচালিতে সীমাবদ্ধ। হ্যাঁ, বৈদেশিক নীতি এই সরকারের যদি কোনো সাফল্য থেকে থাকে, তা হলো মালয়েশিয়ায় অবৈধ কয়েক লাখ শ্রমিক কাজের বৈধতা পেয়েছেন। নৌপরিবহনমন্ত্রী তাঁর মন্ত্রণালয়ের চেয়ে পরিবহন-শ্রমিকদের নিয়েই বেশি ব্যস্ত। এখনো পর্যন্ত পাটুরিয়া-দৌলতদিয়ার কিংবা মাওয়া রুটে প্রয়োজনীয় ফেরির জোগান দিতে পারেননি। ড্রেজিংয়ের অভাবে নদীগুলোতে চড়া পড়ছে।
পরিবেশ ও বন প্রতিমন্ত্রী পদোন্নতি পেলেও দেশের বনায়ন কিংবা পরিবেশ—কোনোটারই উন্নতি হয়নি। জলবায়ু তহবিলের অর্থ নিয়ে নয়ছয় করা নানা প্রকল্পের কথা শোনা যায়। বাংলাদেশে উন্নয়ন মানেই প্রকল্প এবং প্রকল্প মানেই মোটা অঙ্কের দাও মারা। অন্যান্য মন্ত্রণালয়ের কথা না হয় বাদই দিলাম। প্রধানমন্ত্রী নিজের হাতে রেখেছেন, যেমন—জনপ্রশাসন, প্রতিরক্ষা, বিদ্যু ৎ ও জ্বালানি, সোমবারের আগ পর্যন্ত পরিবেশ ও বন ইত্যাদিতে কোনো উল্লেখযোগ্য সফলতা আছে কি?
ক্ষমতায় আসার আগে আওয়ামী লীগ ২০২১-এর যে রূপকল্প ঘোষণা করেছিল, তার কতটুক বাস্তবায়িত হয়েছে, কতটুকু হয়নি—সেই হিসাব চাওয়ার অধিকার কি ভোটারদের নেই? মহাজোট সরকারের শরিকরা এই মুহূর্তে কী ভাবছে, কী বলছে তা কি একবারও প্রধানমন্ত্রী শোনার চেষ্টা করছেন। গত রোববার প্রথম আলোর সঙ্গে এক সাক্ষা ৎকারে বাংলাদেশের ওয়ার্কার্স পার্টির সভাপতি রাশেদ খান মেনন বলেছেন, ‘সরকার পরিচালনায় আমাদের কোনো পরামর্শ নেওয়া হয় না।’ আওয়ামী লীগের কেন্দ্রীয় নেতারা ব্যক্তিগত আলাপচারিতায় বলেন, দেশে কী হচ্ছে, কীভাবে সরকার চলছে, তাঁরা জানেন না। এসব কিসের আলামত?
প্রধানমন্ত্রী বলেছেন, সাংবাদিক-বুদ্ধিজীবীরা সরকারের ভালো কিছু দেখে না, কেবল সমালোচনা করেন। মন্ত্রী হওয়ার আগ পর্যন্ত সুরঞ্জিত সেনগুপ্ত, ওবায়দুল কাদেরও সরকারের সমালোচনা করতেন। দুর্মুখেরা বলছেন, এখন মন্ত্রিত্ব দিয়ে সেই সমালোচনা বন্ধ করা হলো। মন্ত্রিত্ব না পাওয়া আওয়ামী লীগের অন্য নেতারাও যদি সেই কৌশল নেন, তাহলে প্রধানমন্ত্রী কতজনকে মন্ত্রী করবেন?
প্রধানমন্ত্রী যদি স্বীকারই না করেন যে তাঁর সরকার, তাঁর মন্ত্রিসভা, তাঁর দলের ও জোটের সাংসদেরা কোনো ভুল করছেন, তাহলে তো শোধরানোরও প্রশ্ন আসে না। ভারতীয় সাংবাদিক কুলদীপ নায়ার দক্ষিণ এশিয়া সোশ্যাল ফোরামের সম্মেলনে যোগ দিতে সম্প্রতি ঢাকায় এসেছিলেন। ফিরে গিয়ে তিনি তাঁর যে অভিজ্ঞতা ও পর্যবেক্ষণ দিয়েছেন, তা শঙ্কিত হওয়ার মতো। তিনি বলেছেন, ভারতের মতো বাংলাদেশও দুর্নীতিতে ছেয়ে গেছে। বছর দুই আগেও প্রধানমন্ত্রী যতটা জোরের সঙ্গে তাঁর মন্ত্রিসভার কোনো সদস্যের বিরুদ্ধে দুর্নীতির অভিযোগ নেই বলে সনদপত্র দিয়েছিলেন, এখন কি তা দিতে পারবেন?
দেশের সাধারণ মানুষ ভালো নেই। শেয়ারবাজার থেকে যারা কোটি কোটি টাকা লুটপাট করেছে তাদের বিরুদ্ধে সরকার কোনো ব্যবস্থা নিল না কেন? এটি কি সরকারের দুর্নীতিবিরোধী জেহাদের নমুনা!
প্রধানমন্ত্রী যদি সরকারের জনপ্রিয়তা সম্পর্কে এতটাই আস্থাশীল হন, তাহলে তিনি বিএনপির নেতা ও ঢাকার মেয়র সাদেক হোসেন খোকার চ্যালেঞ্জটি নিলেন না কেন? খোকা বলেছিলেন, ‘সরকার তাঁর জনপ্রিয়তায় ভয় পেয়ে ঢাকা সিটি করপোরেশনকে দুই ভাগ করছেন। তাঁর সঙ্গে প্রতিদ্বন্দ্বিতা করার মতো কোনো প্রার্থী আওয়ামী লীগের নেই। এত বড় একটি দল, এত নেতা, এত মন্ত্রী, এত উপদেষ্টা—ঢাকার মেয়রের এই চ্যালেঞ্জটি নিতে পারলেন না। প্রধানমন্ত্রী বলেছেন, জনগণের সেবা নিশ্চিত করতে ঢাকা সিটি করপোরেশন ভাগ করছেন। সিটি করপোরেশন ভাগ করলেই যে মানুষ সেবা পাবে, সেই ব্যাপারে তিনি নিশ্চিত হলেন কীভাবে? নগরবাসীর অধিকাংশ সেবা, যেমন—গ্যাস, বিদ্যু ৎ, পানি—এসব তো সিটি করপোরেশনের হাতে নেই। সিটি করপোরেশনের হাতে আছে রাস্তাঘাটের সংস্কার, রাস্তার বাতি জ্বালানো, পরিচ্ছন্নতা ও মশা মারা। আগে সিটি করপোরেশনের কর্মপরিধি ঠিক করুন। স্থানীয় সরকারের হাতে অন্তত কিছু ক্ষমতা ন্যস্ত করুন।
জনমত উপেক্ষা করে সরকার ঢাকা সিটি করপোরেশন ভাগ করেছে। গতকাল জাতীয় সংসদে আইন পাস হয়েছে। ৪০০ বছরের রাজধানীর কথা না হয় বাদই দিলাম, ১৫০ বছরের পৌরসভাকে বিভক্ত করার বদনাম কেন সরকার নিজের কাঁধে নিল? যুক্তরাজ্যে মার্গারেট থ্যাচার এ কাজ করে নিন্দিত হয়েছিলেন। বাংলাদেশে নন্দিত হওয়ার সুযোগ নেই। প্রস্তাবিত আইনে তিন মাসের জন্য অনির্বাচিত প্রশাসক নিয়োগের বিধান রাখা হয়েছে। সেই তিন মাসে নির্বাচন করা গেলে আগের জন বাদ দিয়ে নতুন প্রশাসক আসবেন। পাঁচ বছর এভাবে চালাতে পারলে ২০ জন প্রশাসক পাবে।
অনির্বাচিত সরকারের দোহাই দিয়ে ক্ষমতাসীনেরা তত্ত্বাবধায়ক সরকারব্যবস্থা বাতিল করেছেন। আবার সিটি করপোরেশনগুলোতে সেই তত্ত্বাবধায়ক সরকারব্যবস্থা চালু করতে চাইছেন। জেলা পরিষদে অনির্বাচিত দলীয় লোক বসানোর পাঁয়তারা করছেন। এসব কিসের আলামত? একেই বলে যখন যেমন সুবিধার গণতন্ত্র। সরকার বিএনপির বিরুদ্ধে হাজারটা চ্যালেঞ্জ ছুড়ে দিয়েছে, দলবিলীন হয়ে যাওয়ার ভবিষ্যদ্বাণীও করেছেন কোনো কোনো মন্ত্রী। বলেছেন, আগামী নির্বাচনে বিএনপির আসন আরও কমে যাবে। প্রধানমন্ত্রী বলেছেন, কৌশল করলে নাকি সংসদে বিরোধী দলের অবস্থানও বিএনপির থাকত না। এত সব বড় চ্যালেঞ্জ প্রদানকারী মহাক্ষমতাধর দলটি ঢাকা মহানগর বিএনপির আহ্বায়ক সাদেক হোসেন খোকার ছোট্ট একটি চ্যালেঞ্জ নিতে পারল না!
ঘরোয়া আলোচনায় রাষ্ট্রবিজ্ঞানের একজন নামকরা অধ্যাপককে জিজ্ঞেস করেছিলাম, বাংলাদেশের গণতন্ত্রের বড় বিপদ কী? তিনি মুহূর্ত বিলম্ব না করে বললেন, ‘দুই-তৃতীয়াংশ সংখ্যাগরিষ্ঠতা।’ কেন এটি বিপদ হিসেবে দেখছেন? তিনি জবাব দিলেন, ‘এ পর্যন্ত যেসব সংসদে ক্ষমতাসীনেরা দুই-তৃতীয়াংশ আসন পেয়েছে, তাদের কারও পরিণাম ভালো হয়নি। দুই-তৃতীয়াংশ বা তার বেশি সংখ্যাগরিষ্ঠতা দেশে কারও মাথা ঠিক থাকে না।’
সোমবার প্রথম আলোর অনলাইনে ঢাকার বিদায়ী মেয়র সাদেক হোসেন খোকার সাক্ষা ৎকারটি পড়ছিলাম। তিনি দাবি করেছেন, দুই-তৃতীয়াংশ আসন পেয়ে আওয়ামী লীগের সরকারের মাথা খারাপ হয়ে গেছে। আগে বিএনপিরও হয়েছিল। বিএনপি ক্ষমতা হারিয়েছে বলেই আজ সেই কঠিন সত্যটি স্বীকার করেছেন সাদেক হোসেন খোকা। ভবিষ্যতে আওয়ামী লীগ ক্ষমতা হারালে সেই দলের কোনো সাবেক মন্ত্রী ও নেতাও হয়তো এভাবে ভুল স্বীকার করবেন।
আমরা সেই সুদিন বা দুর্দিনের অপেক্ষায় আছি।
সোহরাব হাসান: কবি, সাংবাদিক।
তৃণমূলে গোপন ব্যালটে নেতা নির্বাচন করুন
কুমিল্লায় স্বচ্ছ প্রার্থীর সংকট
তৃণমূলের রাজনৈতিক প্রক্রিয়ায় ওপর থেকে চাপিয়ে দেওয়ার খারাপ পরিণতি সমাজে নানাভাবে স্পষ্ট হয়ে উঠছে। কুমিল্লা সিটি করপোরেশন নির্বাচনে মেয়র পদে স্বচ্ছ ভাবমূর্তির প্রার্থী-সংকট দেশের বিরাজমান রাজনীতির রুগ্ণতা ও বন্ধ্যত্বের কথাই স্মরণ করিয়ে দিচ্ছে। পত্রিকার খবর অনুযায়ী, কুমিল্লায় আওয়ামী লীগ-বিএনপিসহ বিভিন্ন দলের সমর্থিত সম্ভাব্য প্রার্থীরা হত্যাকাণ্ড, সন্ত্রাস ও চাঁদাবাজির দায়ে অভিযুক্ত।
রাজনৈতিক দলগুলোতে অভ্যন্তরীণ গণতন্ত্রচর্চা প্রায় অনুপস্থিত। সেখানে ভালো ও যোগ্য লোকের জায়গা বড়ই কম। টাকাওয়ালা ও মোসাহেবদের জয়জয়কার। তাঁদের দাপটে ভালো প্রার্থীরা আসতে চাইছেন না। এই সংকট শুধু নির্বাচনে প্রার্থী হওয়ার বেলায়ই নয়, বিভিন্ন শিক্ষাপ্রতিষ্ঠান ও সমাজসেবামূলক সংস্থার নেতৃত্ব দিতেও ভালো লোকেরা অনাগ্রাহী।
কুমিল্লায় মেয়র পদে আওয়ামী লীগের পাঁচ প্রার্থী একই সঙ্গে দেয়ালে পোস্টার সেঁটেছেন। এর উদ্দেশ্য স্থানীয় আওয়ামী লীগের নেতা-কর্মীদের মন জয় করা নয়। তাঁরা দলের ভোট চান না। তাঁরা প্রত্যেকেই ঢাকায় অবস্থানরত বড় বড় নেতা-নেত্রীর আশীর্বাদপুষ্ট। সে কারণেই এটিকে বিচ্ছিন্ন সমস্যা হিসেবে দেখা যায় না। কয়েক দিন আগে আওয়ামী লীগের সাধারণ সম্পাদক ও স্থানীয় সরকারমন্ত্রী সৈয়দ আশরাফুল ইসলাম দলের অভ্যন্তরীণ গণতন্ত্রচর্চার বিষয়ে গুরুত্ব আরোপ করেছিলেন। এই সমস্যা থেকে বেরোতে সেদিকেই নজর দিতে হবে।
তৃণমূলের সংগঠনে শুধু কেন্দ্রীয় নয়, স্থানীয় নেতারও ব্যক্তিগত প্রভাব বড় নিয়ামক শক্তি, যা থেকে সৃষ্ট কোটারি একনাগাড়ে দীর্ঘ মেয়াদে চলে। সে কারণে নির্বাচন কমিশনকে সম্পৃক্ত করে রাজনৈতিক দলগুলো তৃণমূল পর্যায়ের কমিটি ও নেতা নির্বাচনের কথা ভাবতে পারে। স্থানীয় সরকার নির্বাচন নির্দলীয় হলেও প্রার্থী বাছাই থেকে শুরু করে প্রচারণা—সবকিছুতে দলীয় আধিপত্য দৃশ্যমান। সে ক্ষেত্রে নির্দলীয় ছাপ রাখারও যুক্তি নেই। গোপন ব্যালটে প্রার্থী বাছাই করা গেলে যোগ্য ও সৎ নেতৃত্ব পাওয়া কঠিন নয়। গণতন্ত্র ও রাজনৈতিক ব্যবস্থার সুস্থ প্রাতিষ্ঠানিকীকরণ চাইলে তৃণমূল থেকেই নির্বাচিত নেতৃত্ব সৃষ্টি করার কাজ শুরু করতে হবে।
কুমিল্লা সিটি করপোরেশন নির্বাচনে প্রার্থীকে সমর্থন দিতে কেন্দ্রীয় নেতৃত্ব নতুন মুখের সন্ধান করতে পারেন। বিরোধী দলের নির্বাচন বয়কটের আশঙ্কা উড়িয়ে দেওয়া যায় না। অনেক ক্ষেত্রে প্রতিদ্বন্দ্বীপক্ষ টাকাওয়ালা ও পেশিশক্তির অধিকারীদের মনোনয়ন দিলে পরিস্থিতি জটিল হয়, তখন অন্য পক্ষ টেক্কা দিতে সক্ষম প্রার্থী খুঁজে বেড়ায়। দুই বড় দল মাস্তান প্রার্থীকে সমর্থন দিলে ভোটাররা অসহায় হয়ে পড়েন। তখন তাঁরা মার্কা দেখে ভোট দেওয়ার প্রবণতা দেখান। এই চিত্র রাতারাতি বদলে দেওয়া যাবে না। কিন্তু দুই বড় দলকেই ভাবতে হবে, সুষ্ঠু রাজনৈতিক প্রক্রিয়া তৃণমূল থেকেই শুরু করতে হবে।
বিশেষ সাক্ষাৎকার
আমাদের কোনো পরামর্শ নেওয়া হয় না
রাশেদ খান মেননের জন্ম ১৮ মে ১৯৪৩ সালে, ফরিদপুরে। পৈতৃক বাড়ি বরিশালের বাবুগঞ্জ উপজেলায়। পড়াশোনা করেছেন ঢাকা কলেজিয়েট স্কুল, ঢাকা কলেজ ও ঢাকা বিশ্ববিদ্যালয়ে। ষাটের দশকের ছাত্রনেতা, ডাকসুর সহসভাপতি ও ছাত্র ইউনিয়নের সভাপতি ছিলেন। ১৯৬৪ সালে জেলখানা থেকে পরীক্ষা দিয়ে অর্থনীতিতে স্নাতকোত্তর ডিগ্রি নেন। এরপর সার্বক্ষণিক বাম রাজনীতিতে আত্মনিয়োগ করেন। তিনি ছিলেন মওলানা ভাসানীর নেতৃত্বাধীন ন্যাশনাল আওয়ামী পার্টির প্রচার সম্পাদক। বর্তমানে বাংলাদেশের ওয়ার্কার্স পার্টির সভাপতি। ১৯৭৯, ১৯৯১ ও ২০০৮ সালে জাতীয় সংসদের সদস্য নির্বাচিত হন। শিক্ষা মন্ত্রণালয়সংক্রান্ত সংসদীয় স্থায়ী কমিটির সভাপতি রাশেদ খান মেনন আশির দশকে স্বৈরাচারবিরোধী আন্দোলন এবং ১৫ দলীয় জোট গঠনে অগ্রণী ভূমিকা পালন করেন।
সাক্ষাৎকার নিয়েছেন সোহরাব হাসান
প্রথম আলো : আজ (শুক্রবার) আপনি কুষ্টিয়া থেকে এলেন। গ্রামের মানুষের অবস্থা কেমন?
রাশেদ খান মেনন : এবার প্রচুর ধান হয়েছে। কৃষকেরা নতুন ধান রোপণের প্রস্তুতি নিচ্ছেন। কিন্তু উদ্বেগের বিষয় হলো, তাঁরা ন্যায্য দাম পাবেন কি না। হয়তো খরচটা উঠবে, কিন্তু লাভ তেমন হবে না। রাস্তার পাশে দেখলাম, প্রচুর সবজি হয়েছে। এক মণ মুলা বিকোচ্ছে ৪০ টাকায়, অর্থাৎ এক কেজি এক টাকা দামে। কৃষকদের আরেকটি উদ্বেগ হলো জ্বালানি, বিশেষ করে ডিজেলের দাম বেড়ে গেছে। এতে বোরো চাষের খরচও বাড়বে।
প্রথম আলো : গ্রামাঞ্চলে রাজনৈতিক তৎপরতা কেমন দেখলেন?
রাশেদ খান মেনন : আমি যশোর থেকে কুষ্টিয়া যাওয়ার পথে ৯৭টি তোরণ দেখলাম—খালেদা জিয়ার লংমার্চ সামনে রেখে। এসব তোরণ নির্মাণে বিপুল টাকাপয়সা খরচ করা হয়েছে। প্রতিটিতে ডিজিটাল ব্যানার লাগানো।
তবে সাংগঠনিকভাবে জামায়াতে ইসলামী অনেক বেশি সক্রিয়। অবস্থাদৃষ্টে মনে হচ্ছে, পুরো কর্মসূচি জামায়াতই নিয়ন্ত্রণ করছে।
এবার বিএনপির সব প্রচারণার লক্ষ্য তারেক রহমান। এর মধ্য দিয়ে দুটি বিষয় সামনে এসেছে—এক. জামায়াতের ওপর বিএনপির নির্ভরতা; দুই. তারেক রহমানকে সামনে নিয়ে আসা। এবার ঢাকাসহ সারা দেশে বেশ ঘটা করে তারেক রহমানের জন্মদিন পালন করা হয়েছে কোটি কোটি টাকা খরচ করে।
প্রথম আলো : তাহলে কি আমরা ধরে নিতে পারি, বিএনপি যতটা বলছে, দেশের অবস্থা ততটা খারাপ নয়?
রাশেদ খান মেনন : একটি অর্থনৈতিক দিক এবং আরেকটি রাজনৈতিক। বিএনপির দাবি অনুযায়ী তারেক রহমান যদি দেশের নেতৃত্বে চলে আসেন, তার চেয়ে খারাপ আর কী হতে পারে? বিএনপির পাঁচ বছরে যারা তাঁর কর্মকাণ্ড দেখেছে, তারা আবার খালেদা জিয়ার ভাষায় সেই ‘তরুণ নেতৃত্ব’ গ্রহণ করবে বলে মনে হয় না। যে কারণে বিএনপির রাজনীতি এগোবে না। জনগণের বিশ্বাসযোগ্যতা পাবে না।
প্রথম আলো : সরকারে না থাকলেও আপনারা তো মহাজোটের শরিক। মহাজোট সরকারের তিন বছর কীভাবে মূল্যায়ন করবেন?
রাশেদ খান মেনন : আমরা মহাজোটের সরকার বলছি ঠিকই, কিন্তু মহাজোটের শরিক বা ১৪ দলের কোনো পরামর্শ নেওয়া হয় না। সরকার বা রাষ্ট্র পরিচালনায়ও আমাদের অংশগ্রহণ নেই। আমরা চিঠি দিয়ে বলেছিলাম, তৃণমূল পর্যায়ে ১৪ দলের সমন্বয় কমিটি করা হোক। সে চিঠির বিষয়বস্তু গণমাধ্যমে প্রকাশিত হলে আওয়ামী লীগ ক্ষুব্ধ প্রতিক্রিয়া জানায়।
প্রথম আলো : সরকার পরিচালনায় কি আপনাদের কোনো পরামর্শ নেওয়া হয়?
রাশেদ খান মেনন : কোনো ধরনের পরামর্শ নেওয়া হয় না। আপনারা দেখেছেন, সংবিধান সংশোধনের প্রশ্নে আমরা বিশেষ কমিটির সদস্য ছিলাম। আমরা আমাদের বক্তব্য রেখেছি। চূড়ান্ত খসড়ায় আমাদের বক্তব্য গুরুত্ব পায়নি। এ কারণেই আমরা নোট অব ডিসেন্ট দিয়েছিলাম। আমরা বাহাত্তরের সংবিধানের মূলনীতি পুনঃপ্রতিষ্ঠার কথা বলেছিলাম। তা করা হয়েছে; কিন্তু এর সঙ্গে বিসমিল্লাহ ও রাষ্ট্রধর্ম যুক্ত করে দেওয়া হয়েছে। এতে অসাম্প্রদায়িক রাজনীতি দুর্বল হয়েছে।
সংসদে যখন আমরা সারা দেশে রাস্তাঘাটের দুরবস্থা নিয়ে যোগাযোগমন্ত্রী সৈয়দ আবুল হোসেনের ব্যর্থতা তুলে ধরলাম, তখন প্রধানমন্ত্রী কিন্তু তা সহজভাবে নেননি। তিনি মন্ত্রীর পক্ষেই কথা বললেন।
শরিকদের মতামতের ভিত্তিতেই জোট সরকার পরিচালিত হওয়ার নিয়ম। প্রতিবেশী ভারতে দেখুন, ইউপিএ সরকার কীভাবে চলছে। কিন্তু আমাদের এখানে তা না করে সব ক্ষেত্রে ‘একলা চলো’ নীতি চলছে। ফলে একধরনের বিচ্ছিন্নতা তৈরি হয়েছে। যখন ঐক্যের প্রয়োজনটা বেশি, তখন বাস্তবে তার উল্টোটাই ঘটছে।
প্রথম আলো : সংসদে আপনাদের ভূমিকা কী?
রাশেদ খান মেনন : সংসদে আমরা যা সত্য মনে করি, তা বলার চেষ্টা করি। তবে এখানেও সমস্যা হলো ৭০ বিধি। এটি পরিবর্তন না হওয়ায় সংসদকে প্রাণবন্ত করা কঠিন। তার পরও সংসদে কথা বলার সুযোগ আমরা নিচ্ছি। এবার কার্য-উপদেষ্টা কমিটির বৈঠকে ঠিক হয়েছিল, মনমোহন সিংয়ের ঢাকা সফর, দ্রব্যমূল্যের ঊর্ধ্বগতি, জ্বালানি তেলের মূল্যবৃদ্ধি ইত্যাদি নিয়ে আলোচনা হবে। কিন্তু শেষ পর্যন্ত হয়নি।
প্রথম আলো : মহাজোট সরকার ব্যর্থ হলে তার দায় তো আপনাদেরও নিতে হবে।
রাশেদ খান মেনন : আমরা যেহেতু মহাজোটে আছি, সেহেতু এর দায় নিতে হবে বৈকি। এ কারণেই আমরা সরকারকে বলেছি, জনগণের ওপর চাপ পড়ে, এমন কোনো পদক্ষেপ নেবেন না। আমরা জ্বালানি তেলের দাম এভাবে না বাড়িয়ে বিকল্প উৎস খুঁজে বের করতে বলেছি।
আমরা বলেছি, রাস্তাঘাট ঠিক করুন। বৃহস্পতিবার সাংসদ ফজলে হোসেন বাদশা রাজশাহী থেকে এসেছেন। তিনি বললেন, ভেড়ামারা থেকে কুষ্টিয়া পর্যন্ত রাস্তাটি গাড়ি চলাচলের অনুপযোগী। বরিশালেও একই অবস্থা দেখেছি। চলতি বছরের ফেব্রুয়ারি মাসে সংসদে আমরা বিষয়টি তুলেছিলাম।
প্রথম আলো : সরকারের অর্থনৈতিক ব্যবস্থাপনা নিয়ে বেশ সমালোচনা হচ্ছে। ব্যাংক থেকে অতিরিক্ত ঋণ নেওয়া থেকে শুরু করে শেয়ারবাজারের বিপর্যয় কীভাবে মূল্যায়ন করবেন?
রাশেদ খান মেনন : অর্থনৈতিক ব্যবস্থাপনা নাজুক অবস্থায় রয়েছে। আমাদের ম্যাক্রো ইকোনমির নিদের্শকগুলো বেশ দুর্বল। যদিও অর্থনীতি খারাপ চলছে, তা প্রধানমন্ত্রী স্বীকার করতে চাইছেন না। কিন্তু বিশ্বব্যাপী অর্থনৈতিক মন্দার অভিঘাত আমাদের ওপরও পড়ছে। রেমিট্যান্সের প্রবৃদ্ধিও শ্লথ হয়ে আসছে। তাই সমস্যা আড়াল না করে অর্থনৈতিক পরিস্থিতি নিয়ে খোলাখুলি আলোচনা করা উচিত।
প্রথম আলো : শেয়ারবাজারে এ বিপর্যয় ঘটল কেন, কারা দায়ী?
রাশেদ খান মেনন : সরকার বিষয়টি ঠিকমতো মোকাবিলা করতে পারেনি। দায়িত্বশীলদের মূর্খামিই এর কারণ। শেয়ারবাজারে সব সময় দর বাড়বে তা নয়, উত্থন-পতন আছে। কিন্তু যখন কেলেঙ্কারি ঘটল, তখন কিছু করা হলো না। কেলেঙ্কারির হোতাদের বিরুদ্ধে ব্যবস্থা নেওয়া হলো না। ঠিকঠাক মামলাও হয়নি। আজ ৯-১০ মাস পর এসে দায়িত্বশীল ব্যক্তিরা বলছেন, ক্ষুদ্র বিনিয়োগকারীদের স্বার্থ রক্ষা করবেন। এত দিন করলেন না কেন?
এ ব্যাপারে তদন্ত কমিটির সুপারিশও বাস্তবায়িত হয়নি; বরং তদন্ত কমিটির প্রতিবেদনে যাঁরা অভিযুক্ত ছিলেন, তাঁদেরই দেখা যায় টেলিভিশনে শেয়ারবাজার সম্পর্কে সদুপদেশ দিতে। সরকারের সর্বশেষ পদক্ষেপে কিছু কাজ হয়তো হবে। তবে বিনিয়োগকারীদের আস্থা পুরো ফিরে আসবে বলে মনে হয় না।
প্রথম আলো : অভিযোগ আছে, শেয়ার কেলেঙ্কারির সঙ্গে দুই দলেরই কিছু নেতা ও আশীর্বাদপুষ্ট ব্যক্তি জড়িত।
রাশেদ খান মেনন : আসলে লুটপাটকারীদের কোনো দল নেই। সম্প্রতি যেসব বিনিয়োগ হয়েছে, তাতে আমরা দেখতে পাচ্ছি, কখনো এক দলের চিহ্নিত ব্যক্তিরা একত্র হয়েছেন, কখনো দুই দলের চিহ্নিতরা মিলেমিশে কাজ করছেন। এটাকে বলা যায়, দ্বিদলীয় অশুভ আঁতাত।
প্রথম আলো : তত্ত্বাবধায়ক সরকারের দাবিতে বিরোধী দল বর্তমানে আন্দোলন করছে। এ সম্পর্কে আপনার অভিমত?
রাশেদ খান মেনন : বিরোধী দলের আন্দোলন যে গণজোয়ার সৃষ্টি করেছে, তা নয়। তবে সরকারের বেশ কিছু ব্যর্থতার কারণে তারা কিছু কিছু বিষয় সামনে নিয়ে আসতে পেরেছে। যেমন, জ্বালানি তেল ও গ্যাসের মূল্যবৃদ্ধি কিংবা নিত্যপণ্যের মূল্যবৃদ্ধি ইত্যাদি। কিন্তু তারা ব্যাপক জনসমর্থন পক্ষে নিতে পারছে বলে মনে হয় না।
প্রথম আলো : বিরোধী দল বলেছে, তত্ত্বাবধায়ক সরকার প্রতিষ্ঠিত না হলে তারা নির্বাচন করবে না, হতেও দেবে না।
রাশেদ খান মেনন : সংবিধান সংশোধন নিয়ে আলোচনাকালে আমরা আরও দুই মেয়াদের জন্য এটি রাখার পক্ষপাতী ছিলাম। কিন্তু যখন পঞ্চদশ সংশোধনের মাধ্যমে এটি বাতিল হয়ে গেছে, তখন আর তত্ত্বাবধায়ক সরকারের অস্তিত্ব নেই। একে পুনর্বহাল করারও সুযোগ নেই। তাহলে আমাদের কী করতে হবে? নির্বাচনের সময় যে সরকার থাকবে, তারা তো অন্তর্বর্তী সরকার হবে। সেই সরকারের কাঠামো ও করণীয় নিয়ে আলোচনা হতে পারে।
অন্তর্বর্তী সরকারের অধীনে নির্বাচন সুষ্ঠু ও অবাধ করতে হলে নির্বাচন কমিশনকে আরও শক্তিশালী করতে হবে। নির্বাচনসংক্রান্ত সবকিছু তাদের এখতিয়ারে থাকবে। তারা যা যা চায়, দিতে হবে। যদি সেনাবাহিনী চায়, দিতে হবে। সে সময় অন্তর্বর্তী প্রধানমন্ত্রী বা মন্ত্রিসভার ভূমিকা কী হবে, সেসব নিয়ে তো আলোচনা হতে হবে। আমি মনে করি, সমস্যার সমাধান কঠিন কিছু নয়।
প্রথম আলো : বিরোধী দল যদি তাদের অবস্থানে অনড় থাকে?
রাশেদ খান মেনন : তাহলে তো দেশ সংঘাত-সংঘর্ষের দিকে যাবে। কিন্তু আমি মনে করি, বিরোধী দলের এ রকম অবস্থান নেওয়া যুক্তিসংগত হবে না। কেননা নির্বাচন না করে ক্ষমতা হস্তান্তরের কোনো উপায় নেই। তারা যদি দেশে শান্তি চায়, গণতন্ত্রে বিশ্বাস করে, তাহলে নির্বাচনে আসতে হবে। নির্বাচন করব না—এ ধরনের জেদ ধরে থাকলে কাজ হবে না।
প্রথম আলো : এ সরকারের যে দু-একটি মন্ত্রণালয় সফল হয়েছে, তার মধ্যে শিক্ষা মন্ত্রণালয় অগ্রগণ্য। এই মন্ত্রণালয়ের সংসদীয় স্থায়ী কমিটির সভাপতি হিসেবে বলুন, এ ক্ষেত্রে আরও কী করণীয় আছে।
রাশেদ খান মেনন : শিক্ষা ক্ষেত্রে সরকারের বড় সাফল্য হলো, একটি যুগোপযোগী শিক্ষানীতি প্রণয়ন। ছাত্রছাত্রীর কাছে যথাসময়ে বইপত্র পৌঁছানো গেছে। সংসদীয় কমিটির পক্ষ থেকে আমরা আরও কিছু সুপারিশ করেছি। যেমন—শিক্ষকের আলাদা বেতন স্কেল, শিক্ষার মানোন্নয়ন, আমরা ভর্তি-প্রক্রিয়া সুষ্ঠু করার কথা বলেছি। এগুলোর মধ্যে কিছু কিছু বাস্তবায়িত হয়েছে। কিন্তু অন্যগুলো অর্থাভাবে আটকে গেছে। আমাদের শিক্ষা খাতে বরাদ্দ অনেক কম। বরাদ্দ বাড়াতে হবে। সরকারকে বুঝতে হবে, শিক্ষায় বিনিয়োগ বাড়ালে তার দীর্ঘমেয়াদি সুফল পাওয়া যাবে।
প্রথম আলো : মন্ত্রিসভা রদবদল নিয়ে নানা রকম গুজব রয়েছে।
রাশেদ খান মেনন : মন্ত্রিসভায় রদবদলের প্রয়োজন আছে—এ কথা ঠিক। তবে সরকারের তিন বছরের মাথায় এসে যাঁরা নতুন করে দায়িত্ব নেবেন, তাঁরা বিরাট কিছু করে ফেলবেন, তা মনে করি না।
আমরা মন্ত্রিসভা রদবদলের চেয়েও ১৪ দলের কার্যক্রম জোরদার করতে চাই। তৃণমূল পর্যায়ে ১৪ দলের কোনো কার্যক্রম নেই। এ অবস্থায় একজন মন্ত্রী হয়ে কী লাভ হবে? ওয়ার্কার্স পার্টির একজন সাধারণ কর্মী তো কোনোভাবে উপলব্ধি করেন না যে তিনি এই সরকার বা জোটের অংশ।
প্রথম আলো : যুদ্ধাপরাধের বিচারপ্রক্রিয়া নিয়ে প্রশ্ন উঠেছে। বিরোধী দলের পক্ষ থেকে বলা হয়েছে, বিচার আন্তর্জাতিক মানের হতে হবে।
রাশেদ খান মেনন : বাংলাদেশে যুদ্ধাপরাধের বিচার তো এবারই প্রথম হচ্ছে না। ১৯৭৩ সালেই এই বিচারকাজ শুরু হয়েছিল। পঁচাত্তরের রাজনৈতিক পট-পরিবর্তনের পর তা বন্ধ হয়ে যায়। যে আইনবলে এই বিচার চলছে, সেটি কিন্তু সংবিধানে ছিল এবং আছে। কোনো সরকার তা বাদ দেয়নি। তাহলে আন্তর্জাতিক মানের প্রশ্ন উঠছে কেন? কাম্পুচিয়ায় যুদ্ধাপরাধের বিচার হয়েছে, বসনিয়া-হার্জেগোভেনিয়ায় বিচার হয়েছে। সেসব দেশে তো মান নিয়ে প্রশ্ন ওঠেনি। বাংলাদেশে উঠবে কেন?
আরেকটি কথা বলব, একাত্তরের যুদ্ধের সময় গণহত্যা চালানো হয়েছে, সেটি কি আন্তর্জাতিক মানে হয়েছিল? লিবিয়ায় গাদ্দাফির ছেলে আন্তর্জাতিক আদালতে বিচার চেয়েছিলেন। কিন্তু ন্যাটো বাহিনী তো তাঁকে সেই দেশের অন্তর্বর্তী সরকারের কাছে হস্তান্তর করেছে। সেটি লিবিয়ার অধিকার হলে, আমরা কেন আমাদের যুদ্ধাপরাধীদের বিচার করতে পারব না?
প্রথম আলো : কয়েকজন মন্ত্রীর ব্যর্থতা নিয়ে বেশ আলোচনা হচ্ছে।
রাশেদ খান মেনন : আমরা বলেছি, তাঁদের সরানো উচিত ছিল। দেশ ও জনগণের স্বার্থেই এটা হওয়া বাঞ্ছনীয়। অদক্ষতা ও অযোগ্যতার কারণে কাউকে মন্ত্রিসভা থেকে বাদ দিলে লজ্জার কিছু নেই। যোগাযোগমন্ত্রী সম্পর্কে যেসব অভিযোগ এসেছে, সেগুলো তো অমূলক নয়, যুক্তিযুক্তভাবেই এসেছে। আর বিশ্বব্যাংক বলেছে বলেই নয়, তারাও অনেক দুর্নীতির সঙ্গে যুক্ত। প্রথম অভিযোগটা তো দেশের ভেতর থেকেই এসেছে। যোগাযোগ খাতে বড় বড় প্রকল্প নেওয়া হলেও কোনোটাই শেষ করতে পারছেন না।
প্রথম আলো : কোনো মন্ত্রণালয়ের কাজে উপদেষ্টাদের হস্তক্ষেপের অভিযোগ আছে।
রাশেদ খান মেনন : মন্ত্রণালয়ের কাজে উপদেষ্টাদের খবরদারি গ্রহণযোগ্য নয়। বিশেষ করে, জ্বালানি খাতে আজ যে সমস্যা প্রকট হয়েছে, তার জন্য জ্বালানি উপদেষ্টাই দায়ী। অর্থ উপদেষ্টা শেয়ারবাজার ও ভারত-বাংলাদেশ সম্পর্ক নিয়ে যে মন্তব্য করেছেন তাও সুবিবেচনাপ্রসূত নয়।
রুলস অব বিজনেস অনুযায়ী উপদেষ্টারা মন্ত্রিসভার বৈঠকে বসতে পারেন না। তাঁরা তো গোপনীয়তার শপথ নেননি। কিন্তু তাঁরা বসছেন। সংসদেও এসব নিয়ে কথা হয়েছে। তাঁরা কেউ কেউ নিজেকে সুপার মিনিস্টার মনে করেন।
প্রথম আলো : সরকার ঢাকা সিটি করপোরেশনকে ভাগ করার উদ্যোগ নিয়েছে। আপনার মত কী?
রাশেদ খান মেনন : আমি ঢাকা সিটি করপোরেশন বিভক্তির বিরোধী। এটি সমাধান নয়। সরকারের উচিত ছিল লন্ডনের মতো ঢাকা শহরকে বিভিন্ন অঞ্চলে ভাগ করে দেওয়া। প্রশাসনিক বিকেন্দ্রীকরণ জরুরি ছিল। বিভক্ত করে লাভবান হওয়া যাবে না। গত তিন বছরে ডিসিসির নির্বাচন না হওয়ায় অনেক সমস্যা হয়েছে। এলাকার মানুষ আমাদের প্রশ্ন করছে। সাংসদ হিসেবে জবাবদিহি করতে হচ্ছে আমাদের।
প্রথম আলো : আপনাকে ধন্যবাদ। 
ভেবেচিন্তেই সিদ্ধান্ত নেওয়া উচিত ছিল
দপ্তরবিহীন দুই মন্ত্রী
একই সঙ্গে দুজন মন্ত্রীর দপ্তরবিহীন থাকার বিষয়টি সরকারি অব্যবস্থাপনার ইঙ্গিতবহ। অযোগ্য মন্ত্রীদের বহাল রেখে শুধু মন্ত্রিসভার পরিসর বাড়ানোকেও মানুষ সুনজরে দেখতে পারেনি। এসবের মাধ্যমে সরকার দেশের আমজনতাই শুধু নয়, উন্নয়ন-অংশীদারদের কাছেও ভ্রান্তিকর বার্তা পাঠাচ্ছে।
নানা ক্ষেত্রে সরকারের অদক্ষতা প্রকাশ পেয়ে চলেছে। ক্ষমতাসীন দলের সভাপতিমণ্ডলীর দুজন সদস্যকে মন্ত্রিত্ব দিতে গিয়ে দেখা গেল প্রধানমন্ত্রী যেন আগপাছ না ভেবে এ সিদ্ধান্ত নিয়েছেন। এখন আইন, বিচার ও সংসদীয় মন্ত্রণালয়কে ভাগ করা নিয়ে আইনগত জটিলতার খবরও মিলছে। এতে করে সরকার পরিচালনার সামর্থ্যের সীমাবদ্ধতাকেই স্পষ্ট করেছে।
আইন, বিচার ও সংসদবিষয়ক মন্ত্রণালয়ের সংসদীয় স্থায়ী কমিটির দায়িত্ব পালন করছিলেন সুরঞ্জিত সেনগুপ্ত। একসময় সংশ্লিষ্ট মন্ত্রণালয়ের মন্ত্রীরা পদাধিকারবলে স্থায়ী কমিটির সভাপতি হতেন। বর্তমান বিধান হচ্ছে, সংশ্লিষ্ট মন্ত্রীরা স্থায়ী কমিটিগুলোতে পদাধিকারবলে সদস্য। তাঁদের মধ্যে যাঁরা সংসদ সদস্য নন, তাঁরা বৈঠকে অংশ নিলেও ভোটদানে বিরত থাকেন। বর্তমান আইনমন্ত্রী সাংসদ নন। সাংসদ সুরঞ্জিত সেনগুপ্তকে অপেক্ষাকৃত কম গুরুত্বপূর্ণ সংসদবিষয়ক মন্ত্রণালয়ের মন্ত্রী করার কথা শোনা যাচ্ছে। এ অবস্থায় অধিকতর অভিজ্ঞ ও নির্বাচিত ব্যক্তিকে কম গুরুত্বপূর্ণ মন্ত্রণালয়ের দায়িত্ব দেওয়া আরেকটি মন্দ নজির হতে পারে। আবার বর্তমান অনির্বাচিত আইনমন্ত্রীকে সংসদবিষয়ক মন্ত্রণালয়ের দায়িত্ব দেওয়াও কতটা সমীচীন, তা ভেবে দেখার বিষয়।
সবচেয়ে বড় কথা, এ মন্ত্রণালয় বিভক্তিকরণ উদ্যোগ কি জনস্বার্থে? আমাদের সংসদ পরিচালনাবিষয়ক কোনো আলাপ-আলোচনায় এর প্রয়োজনীয়তার বিষয়টি উত্থাপিত হয়নি। বরং আইন ও বিচার মন্ত্রণালয়ে দুটি বিভাগ করে দুই সচিবের পদ সৃষ্টি করা নিয়ে বিতর্ক ছিল। এর বৈধতা চ্যালেঞ্জ করে হাইকোর্টে রিট মামলা করা হয়েছিল, যা বিচারাধীন রয়েছে।
অন্যদিকে ওবায়দুল কাদেরকে দিয়ে কোন দায়িত্ব পালন করানো হবে, তা নিয়েও দ্বিধাদ্বন্দ্বের খবর বেরিয়েছে। শোনা গিয়েছিল, যোগাযোগ মন্ত্রণালয়কে সড়ক বিভাগ থেকে আলাদা করে এর দায়িত্ব তাঁকে দেওয়া হবে। কিন্তু এ ক্ষেত্রেও জটিলতা চলছে। উপরন্তু স্বরাষ্ট্র প্রতিমন্ত্রীর পদ থেকে সোহেল তাজ ইস্তফা দিলেও তাঁকে দপ্তরবিহীন মন্ত্রী করে রাখার বিষয়ে সরকার তার অবস্থান স্পষ্ট করা থেকে বিরত রয়েছে। সার্বিক অবস্থা বিবেচনায় নিলে এটা প্রতীয়মান হতে পারে যে সুশাসনের দাবি পূরণের চেয়ে ব্যক্তিকেন্দ্রিক হিসাব-নিকাশই বড় প্রভাব ফেলেছে। মন্ত্রিসভা নিয়ে নীতিনির্ধারকদের ভেবেচিন্তেই এগোনো উচিত ছিল।
বিএনপির দাবি অযৌক্তিক ও অগ্রহণযোগ্য
যুদ্ধাপরাধের বিচার
আন্তর্জাতিক অপরাধ ট্রাইব্যুনাল বন্ধের দাবি জানিয়ে বাংলাদেশ জাতীয়তাবাদী দল (বিএনপি) তাদের রাজনৈতিক অবস্থান পরিষ্কার করেছে। এত দিন ট্রাইব্যুনালের গ্রহণযোগ্যতা, বিচারের মান, অভিযুক্ত ব্যক্তিদের মানবাধিকার রক্ষা ইত্যাদি বিষয়ে উদ্বেগ প্রকাশ করে আসছিল দলটি। শনিবার আনুষ্ঠানিকভাবে ট্রাইব্যুনালের প্রতি অনাস্থা জানিয়ে অবিলম্বে এর কার্যক্রম বন্ধের দাবি জানিয়েছে। যুদ্ধাপরাধের সঙ্গে অভিযুক্ত ব্যক্তিদের কেউ কেউ এই দলটির সঙ্গে যুক্ত। মুক্তিযুদ্ধের বিরোধিতাকারী জামায়াতে ইসলামীর সঙ্গে এর রাজনৈতিক ঘনিষ্ঠ মিত্রতার বিষয়টিও অজানা নয়। সব আড়াল-আবডালে সরিয়ে বিএনপি যুদ্ধাপরাধের বিচারের বিরুদ্ধে সরাসরি অবস্থান নিল, যা অযৌক্তিক ও অগ্রহণযোগ্য।
একাত্তরের মানবতাবিরোধী অপরাধের বিচারের বিষয়টি দীর্ঘদিন ঝুলে ছিল, যদিও এ-সংক্রান্ত আইন অতীতে কোনো সরকারই বাতিল করেনি। বর্তমান সরকার এই অপরাধের বিচারে আন্তর্জাতিক অপরাধ ট্রাইব্যুনাল গঠন করেছে। আন্তর্জাতিক মানদণ্ড বজায় রেখে বিচারের গ্রহণযোগ্যতা, স্বচ্ছতা, অভিযুক্ত ব্যক্তিদের মানবাধিকার ও আত্মপক্ষ সমর্থন নিশ্চিত করার মতো বিষয়গুলো শুরু থেকেই বড় চ্যালেঞ্জ হিসেবে বিবেচিত হয়ে আসছিল। দীর্ঘ ৪০ বছর পর এ ধরনের বিচার আয়োজনের কাজটি কঠিন। আন্তর্জাতিক ট্রাইব্যুনালের ক্ষেত্রে এই বিষয়গুলো বিবেচনার বাইরে ছিল না।
একাত্তরে এ দেশের জনগণের ওপর গণহত্যা, ধর্ষণ ও নির্যাতনের যে ঘটনা ঘটেছে, তার সঙ্গে জড়িত ব্যক্তিদের বিচার নিশ্চিত করা জাতীয় কর্তব্য। দেশের অভ্যন্তরীণ বিচারকাঠামোর আওতায় এ বিচার শুরু হলেও এর আন্তর্জাতিক মান, বিচারের গ্রহণযোগ্যতা ও স্বচ্ছতার বিষয়গুলো উপেক্ষা করার মতো নয়। বিচারের মান নিশ্চিত করার বিষয়টিও উপেক্ষণীয় নয়। ট্রাইব্যুনাল গঠিত হওয়ার পর আন্তর্জাতিক পর্যায় থেকে এর মান উন্নয়নে যেসব পরামর্শ এসেছে, তার অনেক কিছুই আমলে নিয়ে গত জুলাই মাসে ট্রাইব্যুনালের বিধিমালায় ২৩ দফা সংশোধনী আনা হয়েছে। গুরুত্বপূর্ণ দুটি সংশোধনীর মাধ্যমে সাক্ষীদের সুরক্ষা ও অভিযুক্ত ব্যক্তিদের জামিন পাওয়ার অধিকার নিশ্চিত করা হয়েছে।
সরকার ও দেশের বিভিন্ন মহল থেকে এ বিচারের ক্ষেত্রে প্রয়োজনীয় আন্তর্জাতিক মান বজায় রাখার প্রতিশ্রুতি দেওয়া হয়েছে। আন্তর্জাতিক পরামর্শ বিবেচনায় নিয়ে বিধি সংশোধন করা হয়েছে। ট্রাইব্যুনালের রেজিস্ট্রার বলেছেন, ট্রাইব্যুনাল ‘বিশ্বজনীনভাবে স্বীকৃত’ মানের সঙ্গে সংগতিপূর্ণ হবে। কিন্তু এর পরও প্রতিটি দেশের বিচারব্যবস্থা নিজেদের মতো করেই চলে। কোনো দেশের বিচারব্যবস্থায় অন্য কোনো দেশ বা আন্তর্জাতিক সম্প্রদায়ের হস্তক্ষেপেরও কোনো সুযোগ নেই।
এটা নিশ্চিত করেই বলা যায়, আন্তর্জাতিক ট্রাইব্যুনাল বন্ধে যে দাবি আনুষ্ঠানিকভাবে বিএনপির কাছ থেকে পাওয়া গেল তা তাদের রাজনৈতিক দেউলিয়াত্বেরই প্রমাণ। মুখে যা-ই বলুক, দলটি যে একাত্তর সালে ঘটে যাওয়া মানবতাবিরোধী অপরাধের বিচার অনুষ্ঠানের বিরোধী, তা এখন স্পষ্ট হলো। তবে সবচেয়ে দুর্ভাগ্যজনক হলো, এ বিচার বন্ধে আন্তর্জাতিক সম্প্রদায়ের প্রতি বিএনপির আহ্বান জানানো। একটি স্বাধীন সার্বভৌম দেশের বিচারব্যবস্থায় অন্য কোনো দেশ বা আন্তর্জাতিক সম্প্রদায়ের হস্তক্ষেপের সুযোগ না থাকার পরও এ ধরনের আহ্বান যুদ্ধাপরাধের বিচারকাজে বাধা সৃষ্টিরই নামান্তর।
তারুণ্যের রাজনীতি
ডাক পড়েছে, কিন্তু ন্যাড়া আবার বেলতলায় যাবে?
তরুণদের আবার ডাক পড়েছে। গত নির্বাচনের সময় আওয়ামী লীগ যত্ন করে তাদের ডেকেছিল—সেই ডাক বিফলে যায়নি। ভোটারদের বেশির ভাগই ছিল তরুণ এবং তাদের ভোটেই মহাজোটের মহাবিজয় হয়েছিল। কিন্তু সেই বিজয়ের সুফল তারা পায়নি। সন্ত্রাস-দখলদারির শিক্ষাঙ্গন, ক্রমবর্ধমান বেকারত্ব, তরুণী-নিগ্রহসহ নানাবিধ সমস্যা তাদের অনেককেই পেরেশান করে দিচ্ছে। রাজনৈতিক ও অর্থনৈতিক বাস্তবতা তাদের ভরসা দিতে পারছে না। এরই মধ্যে আবার তাদের ডাক পড়েছে। এবারের ডাকনেওয়ালা বিএনপি নেতারা। গত ১৫ অক্টোবর বিএনপির ভারপ্রাপ্ত মহাসচিব মীর্জা ফখরুল ইসলাম বিডিনিউজ ২৪ ডটকম-এ ‘প্রিয় তরুণ প্রজন্ম’ শিরোনামে একটি মনগলানো লেখা লেখেন। এই লেখার আবেদন একটাই—হে তরুণ, ভবিষ্যৎমুখী দল হিসেবে বিএনপিতে যোগদান করে দেশ গঠনে শামিল হোন। মহৎ আবেদন সন্দেহ নেই। ডিজিটাল বাংলাদেশ আর ঘরে ঘরে চাকরির প্রতিশ্রুতি যখন কর্পূরের মতো উবে যাচ্ছে, তখনই তো নতুন প্রতিশ্রুতির ফেরিওয়ালাদের হাঁকডাকের সুবর্ণ সময়।
অন্যরাও বসে নেই। ফেসবুক প্রজন্মের মধ্যে সাড়া জাগাতে নেমেছেন বিকল্পধারা দলের অন্যতম নেতা মাহী বি. চৌধুরী। তিনি সাবেক রাষ্ট্রপতি ও বিএনপি নেতা এবং বিকল্পধারার সভাপতি ডা. বদরুদ্দোজা চৌধুরীর পুত্র। পুত্র পিতার পদাঙ্কই অনুসরণ করছেন, কোনো নতুন প্রস্তাব বা রূপরেখা তাঁর ঝুলিতে নেই। গত শুক্রবার রাজধানীর বনানী মাঠে ফেসবুক-ভিত্তিক তরুণদের একাংশকে নিয়ে ‘ব্লু ব্যান্ড কলে’র ব্যানারে তাঁরা সমাবেশ করেন। তিনি বলেছেন, ‘এটা রাজনৈতিক আন্দোলন, তবে কোনো দলীয় আন্দোলন নয়’ (প্রথম আলো, ৩ ডিসেম্বর)। তাঁরা প্রধান দুটি দলের নেতাদের প্রতি আহ্বান জানিয়েছেন, ‘হয় সমঝোতা নয় অবসর।’ দলের নামে হোক বা সমিতির নামেই হোক, যে কর্মসূচির রাজনৈতিক প্রভাব বা তাৎপর্য আছে, সেটাই তো রাজনৈতিক আন্দোলন। মাহী বি. চৌধুরী স্বয়ং একটি রাজনৈতিক দলের নেতা এবং অতীতে তাঁর সঙ্গে বিএনপির সিনিয়র মহাসচিব তারেক রহমানের সখ্যের কথাও অজানা নয়। বিটিভির অনুষ্ঠান সংক্রান্ত ব্যাপারে তাঁর বিরুদ্ধে দুর্নীতির অভিযোগও সুবিদিত।
তাহলে কী দাঁড়াল? তরুণদের যাঁরা ডাকাডাকি করছেন, তাঁদের রেকর্ডও মোটেই তরুণবান্ধব নয়। তবু তাঁদের এটা করে যেতেই হবে। কারণ, তরুণেরা বর্তমান বাংলাদেশে রাজনীতির ধ্রুব ফ্যাক্টর বা এক্স ফ্যাক্টর হিসেবে হাজির হয়েছে। ২০০৮ সালের নির্বাচনে প্রথমবার ভোটার হওয়া তরুণেরাই ছিলেন মোট ভোটারদের প্রায় তিন ভাগের এক ভাগ। মোট জনসংখ্যার তিন ভাগের একভাগও ১৫-৩৪ বছর বয়সী তরুণ। ভোটারের অনুপাত আর জনসংখ্যার অনুপাতে তরুণদের এই প্রাধান্যকে উপেক্ষা করার সুযোগ নেই। তারুণ্য নামক মিথের রাজনৈতিক বা বাণিজ্যিক ব্যবহারও তাই থেমে নেই। কিন্তু এক বেলতলায় ন্যাড়া ক’বার যাবে?
আধুনিক ইতিহাসের বাঁকে বাঁকে তরুণদের উঠে দাঁড়ানোর নজির অঢেল। ৫২ থেকে ৭১ পর্যন্ত আমাদের ইতিহাসের প্রধান চরিত্র এই তারুণ্যই। সম্প্রতি আরব জাগরণ থেকে শুরু করে ওয়াল স্ট্রিট আন্দোলনও মূলত তাদেরই সৃষ্টি। রাজনীতির কলাকুশলীরা এ ব্যাপারে ভালোভাবেই হুঁশিয়ার। কিন্তু কেউ কি খোঁজ করেছে যে তরুণেরা কি চায়? তাদেরও তো শ্রেণী অবস্থান আছে, আছে সচ্ছল বা অসচ্ছল পিতা-মাতা-ভাই-বোন। সমাজ-বাস্তবতার বাইরের তরুণ বিজ্ঞাপনে মিলতে পারে, জীবনে মিলবে না। তরুণদের পারিবারিক অবস্থানের উন্নতি ছাড়া, তাদের শিক্ষা-কর্মসংস্থান ও মানসিক নিশ্চয়তা ছাড়া সুন্দর সুন্দর কথা বলা এক ধরনের হাওয়াই মিঠাই, স্পর্শেই যা মিলিয়ে যায়।
গত বছরের জুন মাসে ব্রিটিশ কাউন্সিল বাংলাদেশের তারুণ্যের ওপর নেক্সট জেনারেশন নামে একটি জরিপ প্রকাশ করে। সেখানে দেখা যায়, অংশগ্রহণকারী ৯৮ শতাংশ তরুণই সমাজসেবায় আগ্রহী। অন্যদিকে তাদের ৭৪ শতাংশই রাজনীতির প্রতি উদাসীন। যে সমাজসেবায় ইচ্ছুক, তার তো রাজনীতির প্রতি বিরাগ থাকার কথা নয়! তাহলেও বিরাগটা থাকার অর্থ, সমাজের মঙ্গলকারী রাজনীতি তাদের সামনে হাজির নয় বা থাকলেও তারা তা দেখতে পাচ্ছে না। বিদ্যমান রাজনীতি ও অর্থনীতি সুযোগ ও সম্ভাবনার দুয়ার যেভাবে আটকে রাখে, তাতে তারা এতই হতাশ যে জরিপ বলছে, উন্নত জীবনের জন্য তাদের ৪১ শতাংশই সুযোগ পেলে দেশ ছাড়ার প্লেনে সিট পেতে চাইবে। যে দেশের মাটিতে লাখো তরুণ মুক্তিযোদ্ধার কবর, যে দেশের ইতিহাসের ধাপে ধাপে তরুণের রক্তদানের দাগ, সেই দেশের প্রায় অর্ধেক তরুণের চোখে প্রবাসই প্রিয় হয়ে ওঠা দিনবদলের স্লোগানের এক মর্মান্তিক পরিহাস। ওই জরিপে অংশ নেওয়া তরুণদের ৩০.৫ শতাংশ রাজনীতিতে জড়াতে চায়। সমানসংখ্যক তরুণই আবার রাজনীতিতে অনাগ্রহী। তার মানে বিদ্যমান রাজনীতি নিয়ে তরুণেরা দ্বিধাবিভক্ত। একই সঙ্গে ফেসবুক, ইন্টারনেট ব্লগসহ তরুণদের জমায়েতের ভাষা পড়লে বোঝা যায়, দেশের জন্য কিছু একটা করার ষোলোআনা আগ্রহ তাদের মনকে চঞ্চল করে।
সত্যি হলো, তরুণদের বড় অংশই বিদ্যমান রাজনীতিতে ক্ষমতাহীন এবং অর্থনীতিতে পরিত্যক্ত। দেশের হালচাল না বদলালে ২০২০ সালের মধ্যে একাত্তরের জনসংখ্যার চেয়ে বেশি মানুষ দারিদ্র্যের মধ্যে দিনাতিপাত করবে। তাদেরও বড় অংশ হবে তরুণেরা। এদের উপেক্ষা করে চলা বেশি দিন সম্ভব নয়, সাম্প্রতিক লন্ডন রায়ট এবং আরব জাগরণে তরুণদের উত্থান তা চোখে আঙুল দিয়ে দেখাচ্ছে।
শেষ পর্যন্ত আজকের সমাজ ক্রেতা সমাজ। এ সমাজে ক্রয়ক্ষমতাই সুখী হওয়ার প্রধান মানদণ্ড। সেই মানদণ্ডে সংখ্যাগরিষ্ঠ তরুণ অযোগ্য আনফিট। তাহলেও পণ্যকাতর জীবনের হাতছানি তাদেরও ডাকে, তাদের মনেও জমে ব্র্যাণ্ডেড অভিলাষ। শপিং মলের কাচের শোকেসের বাইরে দাঁড়িয়ে অন্তরজ্বলুনি সামলাতে হয় তাদের। কিন্তু কত দিনই বা তাদের কেবল দর্শক করে রাখা যাবে? এ অবস্থা যে দেশে বিরাজ করে, সে দেশের সমাজ হয়ে ওঠে মাইনফিল্ডের মতো—যেখানে মাটির তলায় যত্রতত্র মাইন পোঁতা থাকে। নিশ্চিত থাকতে পারেন, হঠাৎ হঠাৎ কোনো না কোনো মাইন ফাটবেই। কিন্তু কখন কোন জায়গায় কটা মাইন ফাটবে কেউ তা আগাম বলতে পারবে না। মাইন পুঁতে রাখে এক সেনাদল, সেগুলোকে খুঁজে খুঁজে নিষ্ক্রিয় করার জন্য আরেক দল সেনাকে পাঠাতে পারেন। কাজটা বিপজ্জনক। বলা হয়, মাইন-খোদকেরা ভুলের সুযোগ একবারই পায়, কারণ ভুল মানেই মৃত্যু। সামাজিক বৈষম্য যখন সমাজটাকেই মাইনক্ষেত্র বানিয়ে ফেলে, তখন তার হাত থেকেও রেহাই পাওয়া কঠিন। প্রকট বৈষম্য স্থায়ীভাবে কমিয়ে আনতে না পারলে যতই পুরোনো মাইন নিষ্ক্রিয় করুন, নতুন মাইনের সঙ্গে পাল্লা দিয়ে কুলাতে পারবেন না। আবার নিষ্ক্রিয় করতে হলেও আপনাকে নামতে হবে সেই মাইনভরা মাঠে। যতই সতর্ক থাকুন না কেন, কোনো না কোনো লুকানো মাইনে আপনার পা পড়বেই। বৈষম্যের মাইন পোঁতা আর তার শিকার হওয়া এক প্যাকেজেরই অংশ।
বাংলাদেশে এখন সাড়ে পাঁচ কোটি তরুণ বিরাজ করছে। এদের প্রায় ১৩ শতাংশ বেকার (ডেইলি স্টার, ১৫ আগস্ট, ২০১০)। এদের প্রায় ৮০ শতাংশেরই প্রাতিষ্ঠানিক শিক্ষা নেই; এদের ৯০ ভাগই জমিতে, কারখানায়, সেবা খাতে আর অল্প আয়ের পেশায় নিয়োজিত। বিএনপি বা আওয়ামী লীগ বা মাহী বি. চৌধুরীরা কি এই তরুণদের ডাকছেন? নাকি তাঁদের লক্ষ্য শহুরে-বিশ্ববিদ্যালয়পড়ুয়া উচ্চ ও মধ্যবিত্ত সন্তানেরা? ২০০৯ সালের হিসাবে প্রায় ২০ লাখ তরুণ বেকার। প্রায় ৩০ লাখ তরুণ-তরুণী পোশাকশিল্পে শ্রমিকতা করছে, প্রায় ৫০ লাখ তরুণ প্রবাসে চালাচ্ছে জীবিকার সংগ্রাম। মহাজোটের ক্ষমতাসীন হওয়ার বছরে দারিদ্র্যসীমার নিচে বসবাসকারী জনসংখ্যার অনুপাত ছিল ৩৬.৫ শতাংশ, এখন তা হয়েছে ৪০ শতাংশ। অর্থাৎ প্রায় চার কোটি মানুষ মানবেতর জীবনে পড়ে আছে, যাদের অন্তত তিন ভাগের এক ভাগ সাবালক তরুণ-তরুণী। এত বিপুল বিক্ষুব্ধ, হতাশ, ভাগ্যবদলপিপাসু তরুণদের উপেক্ষা করে, সমাজটাকে মাইনফিল্ড বানিয়ে রেখে অর্থবহ বদল কীভাবে সম্ভব? তরুনরাই দেশের ভবিষ্যত - এ এক ধাধাপুর্ন আপ্তবাক্য। প্রকৃত সত্য হচ্ছে তরুনরা তখনই দেশের ভবিষ্যত যখন তাদের অভিজ্ঞ, দক্ষ, দুরদর্শী ও দেশপ্রেমে উজ্জীবিত 'গাইড' থাকে। জাতীয় নেতারা জাতীয় মঙ্গলকে সবার উপরে স্থান দেন। আজকের তরুনদের সামনে সেই রকম নেতৃত্ব কি আছে? অনেকের কাছে ৪০ বছর একটি রাস্ট্রের জীবনে কম সময় হলেও একজন বালকও চল্লিশ বছর পর আর আগের মত সজীব ও শক্তিমান থাকে না। আমাদের দেশের অবস্থার একদিকে সামান্য উন্নতি হলেও ৪০% মানুষের দারিদ্রসীমার নীচে নেমে যাওয়া কোন মাপেই উন্নতি বোঝায় না তা যত কুযুক্তি দিয়েই বোঝানো হোক না কেন। আর এই অধো:গতির জন্য দায়ী আমাদের তথাকথিত 'দেশপ্রেমের ধ্বজাধারী, মুক্তিযুদ্ধের চেতনার' ফেরিওয়ালারা। আজও বড় আশা নিয়ে যারা বর্তমান ক্ষমতাসীনদের ভোট দিয়েছিল তাদের নির্বাচনী ইশতেহারের কয়টি প্রতিশ্রুতি পুর্ন হয়েছে? 
নতুন কমিশন গঠনে মতৈক্য চাই
ডিসিসি নির্বাচন ও নির্বাচন কমিশন
স্থানীয় সরকার মন্ত্রণালয় গত রোববার ৯০ দিনের মধ্যে দ্বিধাবিভক্ত ঢাকা সিটি করপোরেশনের (ডিসিসি) নির্বাচন অনুষ্ঠান করার অনুরোধ জানিয়ে নির্বাচন কমিশনকে (ইসি) চিঠি দিয়েছে। কিন্তু এ সময়ের মধ্যে নির্বাচন অনুষ্ঠান সম্ভব কি না, এ নিয়ে সংশয় আছে। ইসি এ বিষয়ে আনুষ্ঠানিক প্রতিক্রিয়া না জানালেও নির্বাচন কমিশনার ছহুল হোসাইন রোববারই বলেছেন, মেয়াদের শেষে এসে তাঁরা ডিসিসির নির্বাচন করতে আগ্রহী নন। আগামী ফেব্রুয়ারির প্রথমার্ধে এ কমিশনের মেয়াদ শেষ হবে; এই কমিশন যদি নির্বাচনের উদ্যোগ নেয়ও, সময়স্বল্পতার কারণে কাজ শেষ করা সম্ভব হবে না বলেই মনে করেন ছহুল হোসাইন।
ডিসিসি নির্বাচন নিয়ে সরকার শুরু থেকেই গড়িমসি করেছে। ডিসিসি ভাগ করার দোহাই দিয়ে নির্বাচন ঠেকিয়ে রাখা কিংবা নির্বাচিত প্রতিনিধির স্থলে অনির্বাচিত প্রশাসক নিয়োগ কোনোভাবেই গ্রহণযোগ্য নয়।
বর্তমান নির্বাচন কমিশনের মেয়াদ আছে মাত্র দুই মাস। তারপর নতুন নির্বাচন কমিশন গঠন করতে হবে। আইন অনুযায়ী প্রধানমন্ত্রীর পরামর্শক্রমে রাষ্ট্রপতি সিইসি ও নির্বাচন কমিশনারদের নিয়োগ দেবেন। কিন্তু এ সরকার শুধু যদি আইন মাথায় রেখেই নতুন নিয়োগের উদ্যোগ নেয় তাহলে প্রশ্ন উঠবে, বিরোধী দলগুলো আপত্তি জানাতে পারে। বিরোধী দল ইতিমধ্যে বলে দিয়েছে, তাদের সঙ্গে আলোচনা করেই নির্বাচন কমিশন গঠন করতে হবে। অবশ্য সরকারের পক্ষ থেকেও বলা হয়েছে, তারা আলোচনার ভিত্তিতে নতুন কমিশন গঠন করতে আগ্রহী।
সরকারের এই বক্তব্য যদি আন্তরিক হয়, তাহলে মতৈক্যের ভিত্তিতে নির্বাচন কমিশন গঠন করা সম্ভব। তত্ত্বাবধায়ক সরকারব্যবস্থা বাতিলের সময় সরকার বলেছিল, অবাধ ও সুষ্ঠু নির্বাচনের জন্য নির্বাচন কমিশনকে আরও শক্তিশালী করা হবে। নির্বাচন কমিশন শক্তিশালী হবে তখনই, যখন সব পক্ষ তার প্রতি পরিপূর্ণ আস্থা বোধ করবে; সে জন্য সমঝোতার ভিত্তিতেই নতুন নিয়োগ হওয়া বাঞ্ছনীয়। বিএনপি আমলে একতরফা নির্বাচন কমিশন গঠনের পরিণতি খুব খারাপ হয়েছে। আশা করি, আওয়ামী লীগ বা মহাজোট সরকার একই ভুল করবে না।
এখন সরকারের উচিত নতুন নির্বাচন কমিশন গঠনের ব্যাপারে বিরোধী দলের সঙ্গে আলোচনার উদ্যোগ নেওয়া, অন্তত আলোচনার অনুকূল পরিবেশ সৃষ্টির চেষ্টা করা। বিরোধী দলেরও কর্তব্য হবে সেই উদ্যোগে ইতিবাচকভাবে সাড়া দেওয়া, অনড় বিরোধিতামূলক মানসিকতা থেকে বেরিয়ে কার্যকর রাজনৈতিক প্রক্রিয়ার অংশ হওয়া। আলোচনাই একমাত্র পথ। কৌশলে কাউকে নির্বাচনী যুদ্ধের বাইরে রাখা, কিংবা জয়ী হতে পারব না বলে নির্বাচন বর্জনের প্রবণতা পরিহার করতে হবে।
নির্বাচন গণতন্ত্রের জন্য এবং গণতন্ত্র মানুষের জন্য। এই সরল সত্যটি আশা করি ক্ষমতাসীন বা বিরোধী রাজনীতিকেরা ভুলে যাবেন না। নির্বাচন কমিশনসহ সব সাংবিধানিক প্রতিষ্ঠান গঠনে সরকার ও বিরোধী দলের মধ্যে ন্যূনতম সমঝোতা ও মতৈক্যের বিকল্প নেই।
ইতিবাচক, তবে জনপ্রত্যাশা পূরণ হয়নি
মন্ত্রিসভায় পরিবর্তন
মন্ত্রিত্ব কোনো মেয়াদি চাকরি হিসেবে দুনিয়ার কোথাও কখনো বিবেচিত হয়নি। ব্রাজিলে গত ১১ মাসে অর্ধডজন মন্ত্রী দুর্নীতি ও অযোগ্যতার দায়ে অপসারিত হয়েছেন। বাংলাদেশের বাস্তবতায় মনে হয়, যত অনিয়ম-অঘটনই ঘটুক না কেন, মন্ত্রিত্ব যথেষ্ট পোক্ত চাকরি। আওয়ামী লীগের বৃহৎ কলেবরের মন্ত্রিসভা নিয়ে গোড়া থেকেই নানামুখী সমালোচনা ছিল। বিশেষ করে বলা হয়েছিল, অভিজ্ঞতা ও যোগ্যতার চেয়ে অনেকের ক্ষেত্রে আনুগত্যই ছিল মন্ত্রিত্ব পাওয়ার চাবিকাঠি। অপেক্ষাকৃত তরুণ নেতৃত্ব আনার কারণে যে ধরনের গতিশীলতা সৃষ্টির আশাবাদ ব্যক্ত করা হয়েছিল, তা গত তিন বছরে অনেকটাই ফিকে হয়ে গেছে।
বিশ্বব্যাংকের অভিযোগের পরিপ্রেক্ষিতে সৈয়দ আবুল হোসেন, দ্রব্যমূল্যের ঊর্ধ্বগতির কারণে ফারুক খান, নৌ খাতের অনিয়মের জন্য শাজাহান খানসহ কয়েকজন মন্ত্রী ব্যাপকভাবে সমালোচিত হয়ে আসছিলেন। কিন্তু সুনির্দিষ্টভাবে যাঁদের সমালোচনা হয়নি, সে ক্ষেত্রে অযোগ্যতা ও অদক্ষতার বিরাট অভিযোগ রয়েছে। সার্বিকভাবে শেখ হাসিনার নেতৃত্বাধীন দ্বিতীয় মন্ত্রিসভা তার আগের মন্ত্রিসভার চেয়ে বেশি সাফল্য দেখাতে সক্ষম হয়েছে তেমনটি কেউ মনে করেন না। সে কারণে রদবদল নিয়ে মানুষের মধ্যে তেমন আশার সঞ্চার ঘটেনি। এমনকি সরকারি দলও সন্তুষ্ট হতে পেরেছে বলে জানা যায় না; যদিও অনেকেই বলছেন, ক্ষমতাসীন দল যেখানে অন্যের পরামর্শ গ্রহণে একেবারেই অনাগ্রহী সেখানে সমালোচনার পটভূমিতে যোগাযোগ ও বাণিজ্য মন্ত্রণালয় থেকে দুই মন্ত্রীকে সরানোটা তাৎপর্যপূর্ণ। এতে অন্তত প্রমাণ মেলে, খেয়ালখুশি-মাফিক সরকার চালানোর সুযোগ নেই।
তবে মন্ত্রিসভা রদবদলে জন-আকাঙ্ক্ষার প্রতিফলন আছে বলে মনে হয় না। সৈয়দ আবুল হোসেন গণমাধ্যমের ওপর ক্ষুব্ধ ছিলেন। কারণ, সংসদে বিরোধী দল না থাকার কারণে তিনি গণমাধ্যমের খোরাকে পরিণত হয়েছিলেন। যোগাযোগ থেকে সরিয়ে তাঁকে তথ্য ও যোগাযোগপ্রযুক্তি মন্ত্রণালয় দেওয়া হয়েছে। যোগাযোগ নিয়ন্ত্রণ কমিশনও (বিটিআরসি) নাকি তাঁর অধীনে নেওয়া হচ্ছে। এখন এই সংস্থাটি ডাক ও টেলিযোগাযোগ মন্ত্রণালয়ের অধীন। যোগাযোগ মন্ত্রণালয়কে ভাগ করে আলাদা রেল মন্ত্রণালয় করা হয়েছে। এটি দেশবাসীরও দাবি ছিল। কিন্তু বিজ্ঞান ও যোগাযোগপ্রযুক্তি মন্ত্রণালয়কে কী কারণে দুই টুকরো করা হলো, তার কোনো যুক্তিগ্রাহ্য ব্যাখ্যা নেই। দুটি মন্ত্রণালয় ভেঙে চারটি মন্ত্রণালয় করার মতো উদ্যোগ প্রশাসনিক সংস্কার কমিটির আগেকার সুপারিশেরও পরিপন্থী। ওই কমিটি এবং উন্নয়ন সহযোগীরা বরাবরই বাংলাদেশের জন্য মাথাভারী প্রশাসন এড়ানো এবং মন্ত্রিসভার কলেবর ছোট রাখার সুপারিশ করে আসছে।
দরকার ছিল ছাঁটাই, কিন্তু হলো সামান্য রদবদল। প্রতিবারই দেখা যায়, মন্ত্রিসভার সদস্যদের অনিয়ম ও অদক্ষতা প্রশ্রয় দেওয়া হলে দলকে তার চরম খেসারত দিতে হয়। গত দুটি সাধারণ নির্বাচনের অভিজ্ঞতা হচ্ছে, মন্ত্রিসভার অধিকাংশ সদস্যের ভরাডুবি। সরকার যদি শিক্ষা নিতে চায়, তবে সময় হয়তো এখনো অবশিষ্ট রয়েছে।
মন্ত্রিসভা
রদবদলের প্রক্রিয়া কতটা গণতান্ত্রিক?
মহাজোট সরকারের মন্ত্রিসভায় সাম্প্রতিক সামান্য রদবদল নিয়ে রাজনৈতিক অঙ্গনে ব্যাপক আলোচনা ও কিছু সমালোচনারও জন্ম হয়েছে। এসব আলোচনা-সমালোচনার সূত্র ধরেই এই লেখা।
প্রধানমন্ত্রী শেখ হাসিনা এই সামান্য রদবদল করে প্রকারান্তরে সংবাদমাধ্যম ও নাগরিক সমাজের সমালোচনাকে স্বীকৃতি দিয়েছেন। স্বাধীন সংবাদমাধ্যম (দলীয় বা বশংবদ নয়) যে উচিত কথা বলতে কখনো পিছপা হয় না, এটা আরেকবার প্রমাণিত হয়েছে। অবশ্য এর সঙ্গে বিশ্বব্যাংকের আপত্তি, সমালোচনাও অনেকটা কাজ করেছে। প্রধানমন্ত্রী এই ইস্যুতে নানা রকম কথা বললেও মন্ত্রিসভায় এই সামান্য রদবদল করে তাঁর গণতান্ত্রিক মানসিকতার পরিচয় দিয়েছেন। জেদ বা একগুঁয়েমি গণতন্ত্রে মানায় না। বেশির ভাগ মানুষের মতকে শ্রদ্ধা ও বিনয়ের সঙ্গে মেনে নেওয়াই গণতন্ত্রের সৌন্দর্য। আমি আশা করি, ঢাকা সিটি করপোরেশনের বিভক্তি নিয়েও প্রধানমন্ত্রী একদিন জনমতের কাছে আত্মসমর্পণ করবেন।
সৈয়দ আবুল হোসেন একজন সফল ব্যবসায়ী। নানা কারণে তাঁর মন্ত্রিত্ব নিয়ে প্রশ্ন উঠেছে। শুধু দেশেই নয়, বিশ্বব্যাংকের মতো প্রতিষ্ঠানও তাঁর ব্যাপারে প্রশ্ন তুলেছে। দেশের স্বার্থে, সরকারের ভাবমূর্তির স্বার্থে সৈয়দ আবুল হোসেন নিজে মন্ত্রিত্ব থেকে সরে দাঁড়ালে সবচেয়ে ভালো হতো। তিনি যে মাপের ব্যবসায়ী, মন্ত্রিত্ব তাঁর জন্য খুব গুরুত্বপূর্ণ নয়। যদিও এ কথা আমি মানি, মন্ত্রিত্ব ব্যবসার বিকল্প নয়। তবু অনেক ব্যক্তি আছেন, মন্ত্রী ছাড়া তাঁদের আর কোনো পরিচয় হয় না। কোনো পদ অলংকৃত করতে না পারলে তাঁদের দিকে কেউ মনোযোগও দেবে না। আবার সমাজে এমন ব্যক্তিও রয়েছেন, যাঁরা কোন পদে আছেন, তা জানতে কেউ আদৌ আগ্রহী নয়। ব্যক্তিসত্তাই তাঁর প্রধান পরিচয়। কাজই তাঁর প্রধান পরিচয়। সৈয়দ আবুল হোসেন খুব খ্যাতিমান মানুষ না হলেও ব্যবসায়ী হিসেবে অনেক সফল। সেটা কম গুরুত্বপূর্ণ সাফল্য নয়। কাজেই তাঁর পরিচয়সংকট হওয়ার কথা নয়। তিনি নিজের ইচ্ছায় মন্ত্রিসভা থেকে সরে দাঁড়ালে ভালো করতেন। রদবদলের পর তাঁকে এমন এক বিষয়ে মন্ত্রিত্ব দেওয়া হয়েছে, সেখানেও নানা সন্দেহ জনমনে উঁকি দিচ্ছে। টেলিযোগাযোগ খাতে কিছুদিন আগেও যেসব নাটক হয়েছে, তা দেশবাসী দেখেছেন। যা দেখেননি, তা নিয়ে নানা গুজব বা গল্প ডালপালা বিস্তার করেছে। সেই টেলিযোগাযোগ মন্ত্রণালয়ের দায়িত্ব সৈয়দ আবুল হোসেনকে দেওয়াটা কি ঠিক হয়েছে?
বাজারে তাঁর সম্পর্কে নানা কথা চালু রয়েছে। অনেকে মনে করেন, তিনি খুবই সৎ ব্যক্তি। তিনি তাঁর নিজের জন্য নয়, অন্যের জন্য কমিশন সংগ্রহ করেন। তাঁকে মন্ত্রী পদে রেখে দেওয়া ও আরেকটি টসটসে মন্ত্রণালয়ের দায়িত্ব দেওয়াতে এসব গুজব বা সন্দেহ যদি পাকাপোক্ত হয়, তাহলে খুব কি দোষ দেওয়া যাবে?
আওয়ামী লীগ একটি বড় দল। ত্যাগী রাজনৈতিক নেতা, বড় মাপের ব্যবসায়ী, তুখোড় পার্লামেন্টারিয়ান, বুদ্ধিজীবী, সংস্কৃতি অঙ্গনের তারকা, দুঁদে আইনজীবী—কে নেই এই দলে? আমাদের তো মনে হয়, যদি অভ্যন্তরীণ দলীয় ভোটের মাধ্যমে দক্ষ মন্ত্রিসভা গঠন করার ব্যবস্থা থাকত, তাহলে আওয়ামী লীগ দু-তিনটি দক্ষ মন্ত্রিসভা গঠন করতে পারত। এখন আওয়ামী লীগে সেই সুযোগ আর নেই। এখন নাকি শুধু দলীয় সমর্থক বা নেতা হলে কাজ হয় না, এখন শেখ হাসিনার প্রতি ব্যক্তিগত আনুগত্যের বিষয়টা বিবেচনা করা হয় বেশি। কোনো আত্মসম্মান বোধসম্পন্ন, মেধাবী, যোগ্য, দক্ষ ব্যক্তি শেখ হাসিনা বা খালেদা জিয়ার মতো নেত্রীর প্রতি ব্যক্তিগত আনুগত্য স্বীকার করবেন বলে মনে হয় না। নেত্রীর মুখের দিকে তাকিয়ে কথা বলা বা নেত্রীর সুরে কথা বলা সবার পক্ষে সম্ভব হয় না। সে জন্য অনেক মেধাবী ও দক্ষ ব্যক্তি আওয়ামী লীগ বা বিএনপিতে থাকতে পারেননি। অনেকে আদর্শগত সহমর্মিতা সত্ত্বেও এই দুই দলে যোগ দিতে পারেননি। কাজেই এসব নানা কারণে যোগ্য ও দক্ষ ব্যক্তিরা মন্ত্রিসভায় স্থান পান না। দুই বড় দল সম্পর্কেই এ কথা প্রযোজ্য। আমাদের সামগ্রিক রাজনৈতিক সংস্কৃতি সুস্থ না হওয়া পর্যন্ত এই অবস্থার পরিবর্তন হবে বলে মনে হয় না।
মন্ত্রিসভায় সামান্য রদবদল নিয়ে সংবাদমাধ্যমের বহু আলোচনা হয়েছে। দুজন ত্যাগী নেতাকে মন্ত্রিত্ব দেওয়ায় অনেকে খুশি হয়েছেন। অনেকে তাঁদের অভিনন্দিত করেছেন। সাধারণভাবে দেখলে খুশি হওয়ারই কথা, অভিনন্দন জানানোরই কথা। কিন্তু এই বিষয়ে আমার ভিন্ন বক্তব্য রয়েছে।
প্রধানমন্ত্রী শেখ হাসিনা যখন এই সরকারের প্রথম মন্ত্রিসভা গঠন করেন, তখন জনাব সুরঞ্জিত সেনগুপ্ত বা জনাব ওবায়দুল কাদের কি মন্ত্রী হতে অস্বীকৃতি জানিয়েছিলেন? তাঁদের সম্পর্কে কি কোনো অভিযোগ ছিল? তখন কি তাঁদের মন্ত্রী হওয়ার যোগ্যতা ছিল না? তখন তাঁদের মন্ত্রী করা হলো না কেন? এখন করা হলো কী যুক্তিতে? কী বিবেচনায়? এর সঠিক উত্তর কখনো জানা যাবে না। তবে আমরা একটা উত্তর অনুমান করতে পারি। প্রধানমন্ত্রী হয়তো তখন ভেবেছিলেন, মন্ত্রী কে হলো, তা কোনো ব্যাপারই না। সরকার চলবে আমার নির্দেশে বা আমার ক্যারিশমায়। যদু মধু একজনকে মন্ত্রী করলেই হলো। তিন বছর পর তিনি হয়তো বুঝতে পেরেছেন সরকার চালানো অত সহজ নয়। কচিকাঁচা বা যাকে-তাকে দিয়ে সরকার চলে না। দক্ষ সরকার চালাতে হলে মাথার দরকার হয়। অনভিজ্ঞ ও নিছক অনুগত ব্যক্তিদের দিয়ে সরকার পরিচালনা করতে গিয়ে আওয়ামী লীগ সরকারের জনপ্রিয়তা এখন পড়তির দিকে বলে অনেকে প্রকাশ্যে মন্তব্য করছেন। নিরপেক্ষ রাজনৈতিক ভাষ্যকারেরাও সংবাদমাধ্যমে সে রকম কথাই বলছেন। এমনকি ভারতের একজন খ্যাতনামা সাংবাদিকও প্রায় অনুরূপ মন্তব্য করেছেন।
এ ছাড়া রাস্তাঘাটে, পরিবারে, অফিস-আদালতেও যা শোনা যায়, তাতে বর্তমান সরকারের প্রতি নেতিবাচক মন্তব্যই বেশি। এ রকম একটা পড়ন্ত অবস্থায় শেখ হাসিনা দুজন প্রভাবশালী নেতাকে মন্ত্রিসভায় স্থান দিয়েছেন। তাঁরা দুজন কি এতই শক্তিশালী যে এই খারাপ অবস্থা থেকে আওয়ামী লীগ সরকারকে উদ্ধার করতে পারবেন? তাও আগামী দুই বছরের মধ্যে? কাজটা কি এতই সহজ? নাকি শুধু তাঁদের সমালোচনার মুখ বন্ধ করার জন্যই এই মন্ত্রিত্ব?
জনাব সুরঞ্জিত সেনগুপ্ত ও জনাব ওবায়দুল কাদের সম্পর্কে আমাদের ধারণা খুবই ইতিবাচক। এই পড়ন্ত বেলায় মন্ত্রিত্বটা না নিলেই হয়তো তাঁরা ভালো করতেন। তাঁদের প্রতি যে অবিচার শুরুতে করা হয়েছিল, তার প্রতিবাদে এবারের মন্ত্রিত্বটা সবিনয়ে ফিরিয়ে দিলেই শোভন হতো। প্রধানমন্ত্রী কচিকাঁচা ও তাঁর অনুগত বাহিনী দিয়ে তিন বছর যেভাবে চালিয়েছিলেন, পরের দুই বছরও সেভাবে চালাতেন। এখন কেন সুরঞ্জিত বা ওবায়দুল কাদেরের প্রয়োজন হচ্ছে? বাজারে শোনা যাচ্ছে, জনাব তোফায়েল আহমদকেও নাকি মন্ত্রী করা হবে। আশা করি, ৬৯-এর অন্যতম নায়ক জনাব তোফায়েল আহমদ শেষের খারাপ দুই বছর মন্ত্রিত্ব করে হাত ময়লা করবেন না।
মন্ত্রিসভা গঠনে প্রথমে শেখ হাসিনা যে প্রজ্ঞার পরিচয় দিতে পারেননি, তা যদি তিনি স্বীকার করেন ও দলের কাছে দুঃখ প্রকাশ করেন, কেবল তাহলেই প্রবীণ ও অভিজ্ঞ নেতাদের উচিত প্রধানমন্ত্রীকে সহযোগিতা করা। ভুল মানুষের হতেই পারে। ভুল স্বীকার করাই মহত্ত্ব।
জনকণ্ঠ পত্রিকায় খবর বেরিয়েছে (৮ ডিসেম্বর): ‘আগামী জানুয়ারিতে মন্ত্রিসভায় আরও বদল আসছে। এতে নাকি নানা চমকও থাকতে পারে।’ এ রকম খবর অবশ্য প্রায়ই ছাপা হয়। এসবের কোনো মূল্য নেই। তবে প্রধানমন্ত্রী তাঁর সরকারের নানা ব্যর্থতা দেখে মন্ত্রিসভায় বড় পরিবর্তন আনতেই পারেন। এটা তাঁর সাংবিধানিক ক্ষমতা। আর সে জন্য দলের বড় বড় নেতা বা উচ্চাকাঙ্ক্ষী নেতারা প্রধানমন্ত্রীর দিকে তাকিয়ে রয়েছেন। তিনি কাকে মন্ত্রী করবেন, এটা একান্তই তাঁর ইচ্ছা।
কোনো দল যখন নির্বাচনে সংখ্যাগরিষ্ঠতা পায়, তখন তা পায় দল, কোনো নেতা বা নেত্রী পান না। দলের পার্লামেন্টারি গ্রুপ একজনকে দলনেতা নির্বাচন করে। দলনেতা নির্বাচিত হওয়ার পর সংবিধানের একটি ধারার জোরে তিনি মহা ক্ষমতাশালী এক ব্যক্তিতে পরিণত হন। যে দল সরকার গঠন করবে, সেই দলকে তিনি তখন আর তোয়াক্কা করেন না। তখন তিনি অনুগত খুঁজে বেড়ান। ত্যাগী বা দক্ষ নেতাদের তিনি খোঁজেন না। না খুঁজলেও দলনেতাকে কেউ দোষ দিতে পারে না। কারণ, তিনি সংবিধানের জোরেই কাজটা করছেন।
আমরা মনে করি, এটা সংবিধানের ও সংসদীয় পদ্ধতির একটা বড় দুর্বলতা। কোনো একজন হঠাৎ মহা ক্ষমতাশালী হয়ে ওঠেন। তাঁর একক ইচ্ছাতেই মন্ত্রিসভা গঠিত হয়। সে মন্ত্রিসভা ব্যর্থ বা অদক্ষ হলে সরকারের পতন হতে পারে। পরের নির্বাচনে দল পরাজিত হতে পারে। কত বড় ঝুঁকি! আর সেই মন্ত্রিসভা গঠনের একক ক্ষমতা দেওয়া হয়েছে একজন সংসদ নেতাকে।
সংবিধানের এই ধারা পরিবর্তন করা যায় কি না, তা বিশেষজ্ঞরা ভেবে দেখতে পারেন। অন্তত এ রকম কথা রাখা যায় কি না: ‘দলনেতা দলীয় সাংসদ ও দলের সঙ্গে পরামর্শ করে মন্ত্রিসভা গঠন করবেন।’ যদি কোনো কারণে এ রকম একটা বাক্য যোগ করা সম্ভব না হয়, তাহলে এটা দলের গঠনতন্ত্রে সংযুক্ত করার একটা উদ্যোগ নিতে পারেন দলের নেতা ও কর্মীরা। ‘সংসদ নেতা দলের কেন্দ্রীয় কমিটির সঙ্গে পরামর্শক্রমে মন্ত্রিসভা গঠন করবেন ও রদবদল করবেন।’ মনে রাখতে হবে, দলের চেয়ে সংসদ নেতা বড় নয়। সংসদ নেতা একজন ব্যক্তি। দল বহু ব্যক্তির সমষ্টি। বহু মেধা ও অভিজ্ঞতার সম্মিলন।
মন্ত্রিসভার রদবদল প্রশ্নে সংবাদপত্রের প্রতিবেদন পড়ে মনে হয়, আওয়ামী লীগের প্রবীণ ও ত্যাগী নেতাদের কী দুর্ভাগ্য, শেখ হাসিনার করুণার ওপর তাঁদের রাজনৈতিক ক্যারিয়ার নির্ভর করছে। কারণ, মন্ত্রিসভায় স্থান পাওয়া নির্ভর করে সংসদ নেতা বা প্রধানমন্ত্রীর একক মর্জির ওপর। সেখানে প্রবীণ নেতাদের মতামত দেওয়ারও কোনো সুযোগ নেই, যদি না প্রধানমন্ত্রী মতামত জানতে চান।
অনেক সরল পাঠক আমার এই বক্তব্যে প্রধানমন্ত্রী বা সংসদ নেতা পদের সঙ্গে শেখ হাসিনা বা খালেদা জিয়াকে একাত্ম মনে করতে পারেন। আমার এই বক্তব্য কোনো ব্যক্তি প্রসঙ্গে নয়, পদ প্রসঙ্গে। ধরা যাক, বেগম সাজেদা চৌধুরী আওয়ামী লীগের সংসদ নেতা বা জনাব মওদুদ আহমদ বিএনপির সংসদ নেতা নির্বাচিত হয়েছেন। দুই দল কি এই দুই নেতার হাতে মন্ত্রিসভা গঠনের পুরো দায়িত্ব ছেড়ে দিতে রাজি হবে?
একটা সরকারের প্রধান উপাদান একটি মন্ত্রিসভা। সেই মন্ত্রিসভার গঠনপদ্ধতি যতটা সম্ভব গণতান্ত্রিক ও ত্রুটিমুক্ত হওয়া উচিত।সরকার বলতে একজন ব্যাতক্তিকে বোঝায়না । সরকার একটি সিস্টেম । এক্ষেত্রে ব্যাক্তি সিস্টেমের অংশ হিসেবে তার উপর অর্পিত দায়িত্ব পালন করবেন।একজন ব্যাক্তির উপর দেশের সসকল ক্ষমতা থাকলে রাষ্ট্রযন্ত্র সিদ্ধান্ত গ্রহনের ক্ষেত্রে অযাচিত সময়ক্ষেপন আর দুর্নীতি হবে । দুই মহিলা যা করে তাতেই আমরা দুভাগে ভাগ হয়ে হাততালি আর গালাগালি করলে আমাদের ম্ঙ্গল হবে না । বরং দুই দলর যোগ্য ব্যাক্তিদের সম্মান করেত হবে । তারা দেশের স্বার্থে দলের পক্ষে বলুক আর বিপক্ষে । এটাই গনতন্ত্রের নীতি
বাংলাদেশ-ভারত সম্পর্ক
টিপাইমুখ: যৌক্তিক ও বৈজ্ঞানিক আলোচনার অনুরোধ
সম্প্রতি কয়েক সপ্তাহজুড়ে টিপাইমুখে প্রস্তাবিত জলবিদ্যুৎ প্রকল্পের ফলে বাংলাদেশের পরিবেশগত, অর্থনৈতিক ও নিরাপত্তা প্রশ্নে ব্যাপক বিতর্কের ঢেউ উঠেছে। বিষয়টা হালকাভাবে নিলে আমাদের চলবে না এবং জাতীয় স্বার্থকে যাতে কোনোভাবে ছাড় দিতে না হয়, তার জন্য সম্ভব সবকিছুই আমাদের করতে হবে। আমাদের কেবল সুরমা ও কুশিয়ারা নদীর পানিপ্রবাহ অক্ষুণ্ন রাখা নিশ্চিত করলেই চলবে না, দেখতে হবে যাতে পরিবেশ ও প্রতিবেশের কোনো ক্ষতি না হয়, বর্ষায় যাতে বন্যা না বাড়ে এবং সব থেকে গুরুত্বপূর্ণ হলো, বরাক নদ থেকে যাতে পানি প্রত্যাহার না হয়। এসব ক্ষেত্রে আপসের কোনো প্রশ্নই ওঠে না। কারণ, এগুলো আমাদের জাতীয় নিরাপত্তার অপরিহার্য বিষয়।
প্রায়ই যেমন ঘটে, গবেষক ও বিশেষজ্ঞদের এক পাশে সরিয়ে মঞ্চ দখল করে নেয় প্রবল কণ্ঠের পল্লবগ্রাহী আলোচকবৃন্দ। এ-বিষয়ক আলোচনা ফলত অতিশয়োক্তির রূপ পেয়েছে, অন্তঃসারশূন্য গরম কথাবার্তা দিয়ে মানুষকে উত্তেজিত করাই এ ক্ষেত্রে প্রধান কর্ম। তাই অবাক হওয়ার কিছু নেই, এই বিতর্ক থেকে অনেক বাদ-বিবাদের সৃষ্টি হলেও বিষয়টি সামান্যই খোলাসা হয়েছে। অনেক বিশ্লেষকের বেলায় সত্য সন্ধানের চেষ্টার পরিবর্তে লক্ষ করা যায় দলীয় রাজনীতি ও প্রচারণা।
বাংলাদেশের আরও অনেকের মতো আমিও বিষয়টি নিয়ে যথেষ্ট চিন্তিত। দিল্লি যাওয়ার আগে টিপাইমুখ প্রকল্পের প্রভাব বিষয়ে আমি বিভিন্ন বিশেষজ্ঞ, পরিবেশবিজ্ঞানী, নীতিপ্রণেতা এবং ভিন্ন মত ও দলের রাজনীতিবিদের সঙ্গে কথা বলেছি। তাঁরা আমাদের সমস্যাগুলো বুঝতে সহায়তা করেছেন এবং কোন কোন বিষয়ে আমাদের ব্যাখ্যা ও নিশ্চয়তা পাওয়া দরকার, সে বিষয়ে তাঁদের উদ্বেগও জানিয়েছেন। এই সফরে আমরা ভারতের রাষ্ট্রীয় সিদ্ধান্তপ্রণেতা মুখ্য ব্যক্তিবর্গের সঙ্গে আলোচনায় আমাদের উদ্বেগের কথা জানিয়েছি। তাঁদের মধ্যে রয়েছেন সে দেশের প্রধানমন্ত্রীও। আমরা যতটা তথ্য ও সত্য জড়ো করতে পেরেছি, এখানে সেগুলো তুলে ধরতে চাই:
টিপাইমুখ ভারতের মণিপুর রাজ্যে প্রস্তাবিত একটি বহুমুখী প্রকল্প, যার উদ্দেশ্য দুটি: প্রথমত, এটি একটি জলবিদ্যুৎ তৈরির প্রকল্প, যা ১৫০০ মেগাওয়াট বিদ্যুৎ উৎপাদন করবে; এবং দ্বিতীয়ত, প্রত্যাশা অনুসারে এটি ভাটিতে বন্যা-পরিস্থিতি সহনীয় করায় ভূমিকা রাখবে।
বিজ্ঞানী ও পানিবিশারদদের মতে, এটি একটি গতিশীল জলপ্রবাহ (run-of-the-river) প্রকল্প। এ ধরনের প্রকল্পে বিদ্যুৎ উৎপাদনের জন্য ড্যামের মধ্যে অথবা জলাধারে মজুদ পানি অবিরাম ছাড়তে হবে। এর ফলে ভারী বন্যার মৌসুমে বিদ্যুৎ উৎপাদন অব্যাহত রেখেও নিচের সমতলে বন্যাক্রান্ত হওয়া প্রশমনে পানি ছাড়ার পরিমাণ নিয়ন্ত্রণ করা যাবে।
বাংলাদেশে বরাক নদের দুটি শাখা সুরমা ও কুশিয়ারার পানিপ্রবাহ ক্ষতিগ্রস্ত হওয়ার কথা নয়। কারণ, এই প্রকল্পে পানি প্রত্যাহার বা অন্যত্র সরিয়ে নেওয়া হবে না। জলাধারসহ ড্যাম কার্যত শুষ্ক মৌসুমে নদীর প্রবাহ বাড়ায় আর বর্ষায় পানির প্রবাহ নিয়ন্ত্রণ করে।
এটি ভাটি অঞ্চলে ক্ষতিকর প্রভাব ফেলতে পারে কেবল তখনই, যদি সেচ ও অন্যান্য প্রয়োজনে পানি অন্যত্র টেনে নেওয়া হয়। মণিপুরের রাজ্য সরকার এবং ভারতের ন্যাশনাল পাওয়ার করপোরেশনের মধ্যে সম্পাদিত চুক্তিতে বাঁধ (ব্যারাজ) নির্মাণ কিংবা বরাক নদ থেকে পানি প্রত্যাহারের কোনো শর্ত বা ধারা নেই। ভারতের অভ্যন্তরীণ ক্ষেত্রেই নদীর পানির হিস্যা এবং পানিবণ্টন জটিল সমস্যা এবং রাজ্যে রাজ্যে বিরোধের একটা উৎস। আমরা বিশ্বাস করি, ভারত সরকার তাদের আন্তরাজ্য সম্পর্কের বিষয়টি বোঝে এবং যথেষ্ট গুরুত্ব দেয়। বাংলাদেশের মতো আসাম ও নাগাল্যান্ড হলো নিম্ন অববাহিকার অঞ্চল এবং বাংলাদেশে ঢোকার আগে বরাক নদ এসব রাজ্য পেরিয়ে আসে। এই দুই রাজ্যের সরকার টিপাইমুখ প্রকল্পে আপত্তি তো করেইনি, বরং একে স্বাগত জানিয়েছে। কারণ, তারা এ থেকে বন্যা ও খরা মোকাবিলা এবং বিদ্যুৎ সরবরাহের সুফল পাবে।
‘প্রমোটারস এগ্রিমেন্ট বিটুইন গভর্নমেন্ট অব মণিপুর, এনএইচপিসি লিমিটেড অ্যান্ড সাটলেজ জলবিদ্যুৎ নিগম লিমিটেড’-এর মধ্যে ২২ অক্টোবর, ২০১১ তারিখে সম্পাদিত চুক্তিটির লক্ষ্য হলো একটি যৌথ বিনিয়োগ (Joint venture) কোম্পানি গঠন করা। তারা আশা করছে, সরকারি অনুমোদন পাওয়ার ৮৭ মাসের মধ্যে প্রকল্পটি সমাপ্ত হবে। প্রকল্পের তহবিল আসবে বিশ্বব্যাংকের অর্থায়নের মাধ্যমে। এবং যত দূর জানতে পেরেছি, তহবিল এখনো জোগাড় হয়নি; এমনকি বিশ্বব্যাংকের সঙ্গে কোনো আলোচনাও হয়নি।
বাংলাদেশ প্রতিবেশগতভাবে নাজুক এবং বৈশ্বিক উষ্ণতার শিকার। যে অঞ্চলে বিপন্ন জনগোষ্ঠী ও প্রাণিকুল দ্রুত গতিতে প্রাকৃতিক আবাসস্থল হারানোর চাপে রয়েছে, সেখানে প্রাণবৈচিত্র্যের গুরুত্ব কোনোভাবেই উপেক্ষা করা যায় না। ভারতের পরিবেশবাদী সংগঠনগুলো এ বিষয়ে গবেষণাকর্ম পরিচালনা এবং নীতি প্রণয়নে নিরলস কাজ করছে। আমাদের পরিবেশবাদী সংগঠনগুলোরও উচিত দুই দেশের স্বার্থেই এই প্রকল্পের পরিবেশগত প্রভাব সম্পূর্ণভাবে বোঝা এবং তার সুরক্ষার জন্য যৌথভাবে কাজ করা।
বাংলাদেশে এই প্রকল্পের পরিবেশগত প্রভাবের বিষয়ে আমরা যথেষ্ট সজাগ। আমরা জেনেছি, প্রস্তাবিত প্রকল্পটি বাংলাদেশ সীমান্ত থেকে ১৪০ মাইল দূরে এবং এটা প্রতীয়মান হচ্ছে যে এর কারণে পরিবেশগত প্রভাব যেমন—বন্যা, ভূমির জলমগ্নতা, মানুষের বসতি স্থানান্তর, জীবন-জীবিকার পরিবর্তন এবং বন্য প্রাণিকুলের আবাসস্থলের ধ্বংস ইত্যাদি ঘটলে তা ঘটবে প্রধানত ভারতের ভূখণ্ডের মধ্যে। এ ক্ষেত্রে দূরত্বের কারণে বাংলাদেশের আক্রান্ত হওয়ার আশঙ্কা তুলনামূলকভাবে অনেক কম।
ভূমিকম্পপ্রবণ এলাকায় একটি বিরাট আকারের জলাধার নির্মাণের কারণে সিলেট অঞ্চলে সম্ভাব্য ঝুঁকি বিষয়ে আমাদের নিঃসন্দেহে ভাবিয়ে তোলে। তবে এটাও মনে হয় না যে ভারতের সরকার পর্যাপ্ত অনুসন্ধান এবং পর্যালোচনা ছাড়া মণিপুর, মিজোরাম, নাগাল্যান্ড ও আসামে তাদের নিজেদের নাগরিকদের জীবন ও বসতিকে বিপন্ন করে ঝুঁকি নিতে চাইবে। মানচিত্রের দিকে তাকালেই পরিষ্কার হবে (বাংলাদেশ সীমান্ত থেকে প্রস্তাবিত প্রকল্পের দূরত্বের কারণে), আমাদের ঝুঁকি অনেক কম। ভারত সরকারের জন্য এটাও জরুরি যে, এমনভাবে প্রকল্পের নকশা প্রণয়ন নিশ্চিত করতে হবে, যেন তা ভূমিকম্পের ঝাঁকুনি সহ্য করতে পারে।
বরাক একটি আন্তর্জাতিক নদ; এবং নিম্ন অববাহিকার দেশ হিসেবে আন্তর্জাতিক রীতি অনুযায়ী বাংলাদেশের স্বার্থ ও উদ্বেগ গুরুত্বের সঙ্গে গ্রহণ করতে হবে।
প্রধানমন্ত্রীর নির্দেশনায় আমি ও ড. মসিউর রহমান দিল্লিতে আমাদের হাইকমিশনারকে সঙ্গে নিয়ে বেশ কয়েকজন ভারতীয় নেতার সঙ্গে সাক্ষাৎ করি, যাঁদের মধ্যে ছিলেন ভারতের প্রধানমন্ত্রী, স্বরাষ্ট্রমন্ত্রী, অর্থ, বিদ্যুৎ, গ্রাম উন্নয়ন ও পানিসম্পদমন্ত্রী এবং জাতীয় নিরাপত্তা উপদেষ্টা। আমাদের আলোচনা ছিল খোলাখুলি, অকপট ও আন্তরিক। এবং আমরা আশ্বস্ত হয়েছি যে আমাদের স্বার্থ ও নিরাপত্তা কোনোভাবেই বিঘ্নিত হবে না। নির্দিষ্টভাবে ভারতের প্রধানমন্ত্রী নিম্নলিখিত বিষয়গুলো আমাদের আবারও নিশ্চিত করেছেন:
শারম এল শেখ (২০০৯), দিল্লি (২০১০) এবং ঢাকায় (২০১১) দেওয়া আশ্বাস তিনি পুনর্ব্যক্ত করেছেন যে টিপাইমুখে ভারত এমন কোনো পদক্ষেপ নেবে না, যাতে বাংলাদেশের স্বার্থের ক্ষতি হয়। আমাদের মাননীয় বিরোধীদলীয় নেতা বেগম খালেদা জিয়ার চিঠির জবাবেও তিনি একই আশ্বাস দেন। [আন্তর্জাতিক কূটনীতিতে কোনো দেশের প্রধানমন্ত্রীর কাছ থেকে আশ্বাস সেই রাষ্ট্রের কাছ থেকে দৃঢ় অঙ্গীকার পাওয়ার শামিল এবং একে অবমূল্যায়ন করা উচিত নয়]।
ভারতের প্রধানমন্ত্রী টিপাইমুখ প্রকল্প বিষয়ে সব তথ্য আমাদের জানানোর প্রতিশ্রুতি দিয়েছেন, যার মধ্যে রয়েছে পরিবেশগত প্রভাব পর্যালোচনা (এনভায়রনমেন্টাল ইমপ্যাক্ট), প্রকল্পের নকশা ও অন্যান্য; এবং বাংলাদেশ ভবিষ্যতে যেকোনো প্রতিনিধিদল কিংবা সমীক্ষাদল পাঠালে তিনি তাদেরও স্বাগত জানাবেন। [বাংলাদেশের নাগরিক সমাজ ও বিজ্ঞানীদের উচিত এই আমন্ত্রণের সুযোগ নিয়ে গভীর সমীক্ষা চালানো, যাতে আমরা নিজস্ব একটা সিদ্ধান্ত বা উপসংহারে পৌঁছাতে পারি]।
পরিকল্পনা অনুযায়ী, টিপাইমুখ প্রকল্পে বন্যা নিয়ন্ত্রণের ব্যবস্থা এবং শুষ্ক মৌসুমে পানি সরবরাহ বাড়ানো হবে।
সুনির্দিষ্টভাবে আমাদের আশ্বস্ত করা হয়েছে যে বরাক নদ থেকে পানি প্রত্যাহার করা হবে না। ওই নদের ওপর ভারত সেচ বা এ ধরনের কাজে ব্যবহারের জন্য পানি প্রত্যাহারের লক্ষ্যে কোনো বাঁধ (ব্যারাজ) নির্মাণ করবে না।
ভারতের প্রধানমন্ত্রী টিপাইমুখ প্রকল্পের সমতাভিত্তিক অংশীদার (ইক্যুইটি পার্টনার) হওয়া এবং সেখানে উৎপাদিত বিদ্যুতের ভাগ (share) নেওয়ার আমন্ত্রণ পুনর্ব্যক্ত করেন। এতে করে (অংশীদার হলে) প্রকল্পটির সকল পর্যায়ে আমাদের পর্যবেক্ষণ থাকবে এবং সিদ্ধান্ত নেওয়ার প্রক্রিয়ায় স্থান করে নেওয়া নিশ্চিত হবে।
আমাদের সংগৃহীত তথ্য এবং ভারতের সর্বোচ্চ কর্তৃপক্ষের কাছ থেকে পাওয়া আশ্বাসের ভিত্তিতে আমাদের উচিত টিপাইমুখ প্রকল্পকে আবেগ ও রাজনীতির ক্ষেত্র থেকে বিযুক্ত করে বৈজ্ঞানিক ও যুক্তিশীলতার আলোকে বিবেচনা করা। আমাদের উচিত এই পুনর্নিশ্চয়তাকে সদিবশ্বাসে গ্রহণ করা। কিন্তু একই সঙ্গে আমাদের উচিত হবে নিজস্ব বৈজ্ঞানিক সমীক্ষাও চালিয়ে যাওয়া। অথবা যথার্থ হবে সুরমা ও কুশিয়ারার পানিপ্রবাহের ওপর এই প্রকল্পের ‘বিরূপ প্রভাব’ নিরূপণে ভারতের প্রস্তাব অনুযায়ী গভীর সমীক্ষা চালানো। আমাদের অনুসন্ধান করা উচিত, তা কী পরিমাণে বন্যাকে সংযত করবে এবং শুষ্ক মৌসুমে কী পরিমাণ পানিপ্রবাহ বাড়াবে, তা বের করা। আমাদের উচিত ভূমিকম্পের ফলে অথবা ড্যাম ধসের কারণে ক্ষয়ক্ষতি হওয়ার আশঙ্কা পরিমাপ করা; আমাদের উচিত জলবিদ্যুৎ প্রকল্পের অংশীদার হওয়া আমাদের জন্য লাভজনক হবে কি না, তার বিশ্লেষণ করা; সর্বোপরি, ভারতের সঙ্গে এমন সংলাপে জড়িত হওয়া, যাতে করে আমাদের সর্বোত্তম কৌশলগত ও অর্থনৈতিক স্বার্থকে এগিয়ে নেওয়া যায়। বিতর্কটিকে বাস্তবতায় রূপান্তর করতে প্রথমেই দরকার হলো প্রস্তাবিত প্রকল্পের স্থান ও দূরত্ব (মণিপুরের চূড়াচাঁদপুর জেলা) সম্পর্কে ঠিকমতো অবহিত হওয়া এবং আসামের কাছার জেলার অন্য কোনো স্থানের সঙ্গে একে গুলিয়ে না ফেলা। এর জন্য ইস্যুটাকে রাজনীতিমুক্ত করতে হবে, বেরিয়ে আসতে হবে দলীয় রাজনৈতিক বাগাড়ম্বর ও আবেগী অতিরঞ্জন থেকে। দলীয় ও সংকীর্ণ স্বার্থের ওপর স্থান দিতে হবে জাতীয় স্বার্থকে। ভারত সরকারের কাছ থেকে পাওয়া আশ্বাস এবং বাংলাদেশের সংগৃহীত তথ্যের ভিত্তিতে আমাদের উচিত সরেজমিনে অনুসন্ধানী ও বৈজ্ঞানিক গবেষণায় নিয়োজিত হওয়া এবং জনগণের সামনে সেসব সত্যনিষ্ঠ গবেষণা প্রতিবেদন প্রকাশ করা। দেশের কাছে এটাই আমাদের দায়।
প্রতিক্রিয়া
আক্রান্ত পরিবারের সুবিচার পাওয়ার অধিকার
অপরাধের প্রতিকার ও অভিযুক্তদের ন্যায্যবিচার’ শীর্ষক ডেভিড বার্গম্যানের লেখাটি গত ২২ নভেম্বর প্রথম আলো পত্রিকায় ছাপা হয়েছে। তাঁর লেখাটি শুরু হয়েছে ১৯৭১ সালের ডিসেম্বর মাসে আমার বাবা এ দেশের প্রখ্যাত সাংবাদিক সিরাজুদ্দীন হোসেনের অপহূত হওয়ার বিষয় অবতারণার মাধ্যমে। সম্ভবত ভুলক্রমে উল্লেখ করা হয়েছে যে ঘাতকেরা তাঁকে তাঁর মোহাম্মদপুরের বাসা থেকে অপহরণ করতে আসে, কিন্তু প্রকৃতপক্ষে তিনি অপহূত হন ঢাকার চামেলীবাগ এলাকা থেকে। লেখাটির শিরোনাম থেকে এটি স্পষ্ট যে, লেখক ‘অপরাধের প্রতিকার’ করার প্রক্রিয়ায় ‘অভিযুক্তদের ন্যায্যবিচার’-এর বিষয়টির প্রতি গুরুত্ব আরোপ করেছেন। পুরো লেখার মূল কথা, ‘সুষ্ঠু বিচারের উচ্চ মান’ নিশ্চিত করা এবং ‘আসামিদের আত্মপক্ষ সমর্থনের যথাযথ বন্দোবস্ত’ করা, যা নিঃসন্দেহে যেকোনো আইনি প্রক্রিয়ার পূর্বশর্ত। লেখক তাঁর লেখার মূল বার্তা পাঠকের সামনে মেলে ধরতে উদ্বিগ্ন হওয়ার মতো বেশ কিছু প্রসঙ্গের উল্লেখ করেছেন, যা সহজ করে বললে এ রকম—
প্রথমত, ঘটনা (অপরাধ) সংঘটিত হওয়ার প্রায় ৪০ বছর পরে এই আনুষ্ঠানিক বিচারপ্রক্রিয়া শুরু হওয়ায় প্রত্যক্ষদর্শী সাক্ষী ও প্রামাণিক দলিলপত্র পাওয়া যাবে কি না, কিংবা সাক্ষী পাওয়া গেলেও বিচার্য বিষয়টি অনেক আগে সংঘটিত হওয়ার কারণে তাঁরা সংগতিপূর্ণ সাক্ষ্য দিতে পারবেন কি না। দ্বিতীয়ত, যুদ্ধাপরাধ যে দেশে ঘটেছে, বিশেষ করে ১৯৭১ সালে যে মাত্রায় অপরাধটি সংঘটিত হয়েছে, সেই দেশে যুদ্ধাপরাধ ট্রাইব্যুনাল গঠন করা ঠিক সিদ্ধান্ত কি না। কারণ তিনি মনে করেন, এই অপরাধের বিষয়ে বাংলাদেশে যে আবেগ রয়েছে, তা থেকে বিচারকেরাও মুক্ত নন, ফলে নিরপেক্ষতা বজায় রেখে বিচারকার্য সুসম্পন্ন করা একটি চ্যালেঞ্জ। তাই বিচারিক প্রক্রিয়ায় অভিযুক্ত ব্যক্তিদের জন্য ‘আত্মপক্ষ সমর্থনের সঠিক পদ্ধতিগত কাঠামো অনুসরণ’ করার সুযোগ নিশ্চিত করার পরামর্শ দিয়েছেন মি. বার্গম্যান। তৃতীয়ত, জাতিসংঘের বিচারক বা জাতিসংঘের সহযোগিতা ছাড়া এটি প্রথম জাতীয় ট্রাইব্যুনাল, তাই এই বিচারকাজ সুষ্ঠুভাবে হওয়া জরুরি, যাতে আগামী দিনের যুদ্ধাপরাধের বিচারপ্রক্রিয়ায় এটি ইতিবাচক প্রভাব ফেলতে পারে। চতুর্থত, এই ট্রাইব্যুনালের মাধ্যমে পৃথিবীর মানুষেরা, যারা জানে না—জানতে পারবে বাংলাদেশে কী হয়েছিল ১৯৭১ সালে; তাই সুষ্ঠু বিচারপ্রক্রিয়া অনুসরণ করা বাঞ্ছনীয়। পঞ্চমত, বর্তমানে আটক সবাই বিরোধী দলের। ফলে এই ট্রাইব্যুনালের মাধ্যমে সরকার যেকোনো রাজনৈতিক উদ্দেশ্য সাধন করছে না, তা প্রমাণের একমাত্র উপায় সুষ্ঠু বিচারপ্রক্রিয়া নিশ্চিত করা, যা আসামিদের আত্মপক্ষ সমর্থনের যথাযথ সুযোগ দেবে।
ডেভিড বার্গম্যানের উদ্বেগের ঝাঁপিতে অভিযুক্ত যুদ্ধাপরাধীদের ‘মানবাধিকার’-এর বিষয়টি দারুণ গুরুত্ব লাভ করলেও ভুক্তভোগী বা আক্রান্ত পরিবারের বেঁচে থাকা সদস্যদের ন্যায্যবিচার পাওয়ার প্রশ্নটি উপেক্ষিত থেকেছে, যা আমাদের তথা আক্রান্ত পরিবারের সদস্যদের উদ্বিগ্ন না করে পারে না এবং তাঁর লেখায় আলোচিত বিষয়গুলো আরও কিছু বাঞ্ছনীয় বিষয় নিয়ে ভাবার সুযোগ করে দিয়েছে।
বিশেষ ট্রাইব্যুনালের আওতায় মামলার ক্ষেত্রে সাক্ষী ও প্রামাণিক দলিলপত্রের বিষয়গুলো কি ফৌজদারি মামলার মতো একই রকমভাবে বিবেচিত হয়, নাকি পার্থক্য রয়েছে? এই ট্রাইব্যুনাল গঠিত হয়েছে এমন কিছু মানুষের বিচার করতে, যাদের বিরুদ্ধে ১৯৭১ সালে মূলত নির্দিষ্ট একটি গোষ্ঠীকে (এ ক্ষেত্রে মুক্তিকামী বাঙালি) নিশ্চিহ্ন করার উদ্দেশ্যে ধারাবাহিক হত্যাযজ্ঞ ও অন্যান্য যুদ্ধাপরাধের সঙ্গে জড়িত থাকার অভিযোগ রয়েছে। অভিযুক্ত ব্যক্তিদের বিচারের উদ্দেশ্যে গঠিত এই ট্রাইব্যুনাল নিশ্চয় তদানীন্তন রাজনৈতিক প্রেক্ষাপট বিচার-বিশ্লেষণ করে, যথাযথ প্রমাণাদির আলোকে তাদের রায় দেবেন। অজপাড়াগাঁ বা শহর-নগরের কোনো নাম না-জানা অথবা সবার চেনা জনৈক প্রত্যক্ষদর্শী বা আক্রান্ত পরিবারের সদস্যের জবানবন্দি যেমন গুরুত্বপূর্ণ, তেমনি গুরুত্বপূর্ণ ১৯৭১ সালকে নিয়ে ভিনদেশের নামকরা মানুষের (যেমন—সাইমন ড্রিং, মার্কটালি, রবিশংকর, আদ্রেঁ মালরো প্রমুখ) সাক্ষ্য, লেখা, চিঠি, আলোকচিত্র, চলমানচিত্র ও অন্যান্য নিদর্শন। সর্বোপরি ১৯৭১ সালের দৈনিক, সাপ্তাহিক ও মাসিক পত্রিকা (দেশের ও বিদেশের) সে সময়ের সবচেয়ে নির্ভরযোগ্য সাক্ষ্য বহন করছে, যেখানে অভিযুক্ত ব্যক্তিদের মতাদর্শ ও কর্মকাণ্ডের স্বরূপ সুস্পষ্টভাবে অঙ্কিত রয়েছে। তাই মনে করি, এই বিচারপ্রক্রিয়ায় স্মৃতিনির্ভর সাক্ষ্য গ্রহণই একমাত্র বিবেচ্য হবে না।
দীর্ঘ প্রতীক্ষার পর যুদ্ধাপরাধীদের বিচারের জন্য আনুষ্ঠানিকভাবে বিশেষ ট্রাইব্যুনাল গঠিত হয়েছে। বোধগম্য কারণে বাংলাদেশে শুরু হয়েছে এই বিচারপ্রক্রিয়া এবং অন্য কোনো দেশে তা হওয়ার কোনো কারণই নেই। তবুও মি. বার্গম্যানের সঙ্গে সুর মিলিয়ে যদি মেনে নিই যে নিরপেক্ষতার স্বার্থে এ প্রক্রিয়া বাংলাদেশ ছাড়া অন্য কোনো দেশে আরম্ভ হওয়া উচিত ছিল, তাহলে স্বাভাবিকভাবেই প্রশ্ন আসে, ‘কোন সে দেশে?’ বাংলাদেশের মুক্তিযুদ্ধ প্রশ্নে তো পৃথিবী বিভাজিত হয়েছিল, কোন কোন দেশ আমাদের পক্ষে, কোন কোন দেশ আমাদের বিপক্ষে ছিল—তাহলে সর্বজনগ্রাহ্য দেশ কোনিট? কে এবং কীভাবে নির্বাচিত করবে ‘সর্বসম্মত’ সেই দেশ?
ধরা যাক, শেষ পর্যন্ত কোনো দেশ নির্বাচিত হলো। এখন সেই দেশে এ বিচারকাজ করতে হলে কিছু জরুরি বিষয় বিবেচনায় রাখা দরকার, যা সহজে বাস্তবায়নযোগ্য নয়। যেমন, সাক্ষী, অভিযুক্ত ও নির্বাচিত আইনজ্ঞ বা আইনজীবীদের ভিনদেশের বিচারালয়ে হাজির করার জন্য যাতায়াতের ব্যবস্থা, সাক্ষী নির্বাচনপ্রক্রিয়া, জবানবন্দি গ্রহণে ভাষা জটিলতা ও তাদের সবার নিরাপত্তা বিধান ইত্যাদি। সর্বোপরি, সামগ্রিক প্রক্রিয়া বাস্তবায়নে সীমাহীন ব্যয় বহনের বিষয়টি ভাবনার মধ্যে এনে মি. বার্গম্যানের মতো যাঁরা ভাবছেন, তাঁরা অন্য দেশে এই বিচারপ্রক্রিয়া শুরু করার দুর্ভাবনা থেকে সরে আসবেন আশা করি।
ডেভিড বলেছেন, ‘নিরপেক্ষতা বজায় রেখে বিচারকার্য সুসম্পন্ন করা একটি চ্যালেঞ্জ।’ খুবই সত্য, কিন্তু তা শুধু এই বিচারপ্রক্রিয়ার জন্য নয়, বিষয়টি সত্য স্থান-কাল-পাত্র-নির্বিশেষে সব বিচারপ্রক্রিয়ার জন্য এবং সে বিষয় বিবেচনায় রেখেই যুগে যুগে বিচারপ্রক্রিয়া পৃথিবীব্যাপী চালু রয়েছে। সুচারুভাবে কাজ সম্পন্ন করতে বিদ্যমান ট্রাইব্যুনাল নিশ্চয় আমাদের দেশের অন্যান্য আইনজীবী, যাঁদের ভিন দেশে যুদ্ধাপরাধীদের বিচার করার অভিজ্ঞতা রয়েছে, তাঁদেরও এই ট্রাইব্যুনালে প্রত্যক্ষ বা পরোক্ষভাবে জড়িত করছেন বা করবেন। আমাদের মনে রাখতে হবে, ১৯৭১ সালে সংঘটিত মানবতার বিরুদ্ধে অপরাধের বিচার করতে যাঁরা বসবেন, তাঁদের ১৯৭১ সাল তৈরি হওয়ার আনুপূর্বিক ঘটনা অনুধাবন ও বিশ্লেষণের ক্ষমতা থাকতে হবে, এবং সামগ্রিক বিচারপ্রক্রিয়া বিবেচনায় রেখে বিজ্ঞ আদালত রায় ঘোষণা করবেন। এবং শুধু অভিযুক্ত ব্যক্তির ন্যায্যবিচার পাওয়ার অধিকার সুনিশ্চিত করা নয়, আক্রান্ত পরিবারের সদস্যদের সুবিচার পাওয়ার অধিকার সমুন্নত রাখতে এই ট্রাইব্যুনাল নিশ্চয় ঐতিহাসিক ভূমিকা রাখবে।
এই ট্রাইব্যুনাল গঠন কোনো আকস্মিক ঘটনা নয়; এটি শহীদ পরিবার ও মুক্তিযুদ্ধের চেতনাসম্পন্ন মানুষের দীর্ঘদিনের দাবির ফসল। ১৯৭১ সালের ডিসেম্বর থেকেই শহীদ পরিবার ও মুক্তিযুদ্ধের চেতনাসম্পন্ন এ দেশবাসী মানবেতিহাসের এই বর্বরোচিত হত্যাযজ্ঞের বিচার দাবি করে আসছে। বঙ্গবন্ধুর সরকার এর উদ্যোগও নিয়েছিল। কিন্তু কে না জানে স্বাধীন বাংলাদেশে নানা অজুহাতে মুক্তিযুদ্ধপক্ষ শক্তির বিভাজন ও ১৯৭১ সালে পরাজিত হওয়া সেই অপশক্তির পুনরুত্থানের গল্পই আমাদের বিগত ৪০ বছরের ইতিহাস।
জিয়াউর রহমানের বহুদলীয় গণতন্ত্রের আহ্বান মূলত এ দেশে স্বাধীনতাবিরোধী শক্তিকে রাজনৈতিকভাবে পুনর্বাসনের কৌশলমাত্র। তাঁর আমলে এ দেশের প্রধানমন্ত্রীর পদে আসীন হন শাহ আজিজুর রহমান, যিনি একাত্তরে বাংলাদেশের স্বাধীনতার চরম বিরোধিতা করে জাতিসংঘে বক্তব্য প্রদান করেছিলেন; জিয়াউর রহমানের বদৌলতে জামায়াতে ইসলামীর নেতা গোলাম আযম, যুদ্ধাপরাধের জন্য যাঁর বাংলাদেশের নাগরিকত্ব বাতিল করা হয়—বহাল তবিয়তে বাংলাদেশে ফিরে এসে পুনরায় সাম্প্রদায়িক রাজনীতি শুরু করেন।
পঁচাত্তরের রাজনৈতিক পটপরিবর্তনের পর একাদিক্রমে ১৯৯০ সাল পর্যন্ত মূলত সামরিক বাহিনীর প্রত্যক্ষ ও পরোক্ষ অঙ্গুলি হেলনে দেশ পরিচালিত হয়। তরুণ মনে প্রোথিত করা হয় এক অদ্ভুত বিভ্রান্তিকর তথ্যের তরুমূল, যা ক্রমেই শাখা-প্রশাখায় পল্লবিত হয়ে সমাজের এক বিরাট অংশকে গ্রাস করতে সমর্থ হয়েছে। নির্বাসিত মুক্তিযুদ্ধের চেতনাকে পুনরায় তারুণ্যের মনে জাগ্রত করার আন্দোলন শুরু হয় ১৯৯১ সালে। শহীদ জননী জাহানারা ইমাম নেতৃত্ব দেন সেই আন্দোলনের। তারই ধারাবাহিকতায় যুদ্ধাপরাধীদের বিচারের দাবির পক্ষে বাংলাদেশের আজকের তরুণের মতপ্রকাশ এক ইতিবাচক ভবিষ্যতের ইঙ্গিত প্রদান করে।
আশা করি, ডেভিড বার্গম্যানেরা অযথা বিভ্রান্তিমূলক প্রশ্ন না তুলে একাত্তরের মানবতাবাদবিরোধী ব্যক্তিদের বিচারকাজে সহায়তা করবেন, বুঝতে চেষ্টা করবেন, এত দিন এদের বিচার না হওয়ায় যে কলঙ্ক জাতির ওপর চেপে বসেছে, তা থেকে জাতিকে মুক্তি দিতে হবে, নইলে এই ব্যর্থতার দায়ভার আমাদের সবার ওপরই পড়বে।

বিরোধী দলের অংশগ্রহণ বাঞ্ছনীয়
রাষ্ট্রপতির সংলাপ
নির্বাচন কমিশন পুনর্গঠন প্রশ্নে রাষ্ট্রপতির সময়োপযোগী সংলাপের উদ্যোগকে আমরা স্বাগত জানাই। বিরোধী দল প্রকারান্তরে স্বীকার করে নিয়েছে যে, সংলাপ ছাড়া তাদের সামনে কোনো গতি নেই। অবশ্য এটা নির্ভর করে উভয় পক্ষের উপলব্ধির ওপর যে, তারা শান্তিপূর্ণ পরিবেশে সব দলের অংশগ্রহণে নির্বাচন করায় আগ্রহী।
যদিও প্রধান বিরোধী দল বিএনপি শুধু নির্বাচন কমিশন নিয়ে আলোচনায় অনাগ্রহ ব্যক্ত করেছে, তবে তারা এই সংলাপের প্রস্তাবকে তুড়ি মেরে উড়িয়ে দেয়নি। দুই প্রধান দলেরই দুটি প্রধান দুর্বলতা রয়েছে। ক্ষমতাসীনেরা বিএনপিকে বাদ দিয়ে নির্বাচন করলে তা যেমন গ্রহণযোগ্যতা পাবে না, তেমনি বিরোধী দলের হাতেও এমন জাদুমন্ত্র নেই, যা দিয়ে সরকারের সঙ্গে আলোচনা ছাড়াই তাদের দাবি পূরণ করতে পারবে। এখন যারা ক্ষমতায়, তাদের হাতেও ছিল না।
সুতরাং, দুই দলকেই উভয়ের জন্য লাভজনক উপায় খুঁজে বের করতে হবে। সে কারণে সাংবিধানিক প্রধান হিসেবে রাষ্ট্রপতি জিল্লুর রহমানের সংলাপের উদ্যোগকে দুই দলেরই অত্যন্ত গুরুত্বের সঙ্গে নেওয়া উচিত। আমরা আশা করব, নির্বাচন কমিশনার নিয়োগ নিয়ে আলোচনার যে সূত্রপাত ঘটবে, তাতে অন্যান্য বিষয়ও যুক্ত হতে পারে। ক্ষমতাসীনদের উচিত সে জন্য প্রস্তুত থাকা। গত ১৬ জুন বিএনপির চেয়ারপারসন খালেদা জিয়া এক সংবাদ সম্মেলনে বলেছিলেন, ‘তত্ত্বাবধায়ক সরকারের প্রধান উপদেষ্টা কে হবেন, নিরপেক্ষ যোগ্য ব্যক্তিদের সমন্বয়ে নির্বাচন কমিশনকে শক্তিশালী করে গড়ে তোলা এবং প্রশাসনকে নির্দলীয়করণের ব্যাপারে প্রয়োজনে সরকারের সঙ্গে আমরা আলোচনা করতে চাই।’ এই প্রেক্ষাপটে বিরোধী দল রাষ্ট্রপতির উদ্যোগকে তাদেরই আহ্বানে সরকারি দলের আংশিক সাড়া হিসেবে বিবেচনা করতে পারে। এখন বিরোধী দল তত্ত্বাবধায়ক সরকারের বিষয়টিকে সংলাপের শর্ত করলে প্রস্তাবিত সংলাপের উদ্যোগ ভেস্তে যেতে পারে।
আগামী দুই মেয়াদে নির্বাচন নির্দলীয় তত্ত্বাবধায়ক সরকারের অধীনে করতে আপিল বিভাগের নির্দেশনা রয়েছে। এ ধরনের একটি মতৈক্যের অন্তর্বর্তীকালীন সরকারকাঠামো বাস্তবে রূপ দিতে সংবিধান বাধা হবে বলে মনে করি না। উপরন্তু, প্রয়োজনে সংবিধান সংশোধনের বিষয়ে রেলমন্ত্রী সুরঞ্জিত সেনগুপ্তের যে বক্তব্য রয়েছে, তা-ও বিবেচনায় নেওয়া যেতে পারে।
বিএনপি অস্বীকার করতে পারে না যে বর্তমানে নির্বাচন কমিশন পুনর্গঠনের বিষয়টি একটি সাংবিধানিক বাধ্যবাধকতা, যা ক্ষমতাসীন দল কূটকৌশলের আশ্রয় নিয়ে সামনে আনেনি। উপরন্তু, তত্ত্বাবধায়ক সরকারের দাবি ও নির্বাচন কমিশন পুনর্গঠনের বিষয়টি পৃথকভাবে বিবেচনা করার যৌক্তিকতা ও বাস্তবতা খুবই জোরালো। কারণ, একপক্ষীয় ধ্যান-ধারণানির্ভর নির্বাচন কমিশন যে চলমান রাজনৈতিক সংঘাত ও অবিশ্বাস বাড়াবে, যা কোনোভাবেই কাম্য নয়। সরকার ও বিরোধী দল নির্বাচন কমিশন পুনর্গঠনে যদি মতৈক্যে পৌঁছাতে পারে, তাহলে সেই পথ ধরে নির্বাচনকালীন সরকারব্যবস্থার ব্যাপারেও সমঝোতায় আসা অসম্ভব নয়।
নির্বাচনসংশ্লিষ্ট যেকোনো উপযুক্ত পদে নাম বাছাই করা নিয়ে সরকার ও বিরোধী দলের একটা অনুশীলন নেপথ্যে কিংবা প্রকাশ্যে অবশ্যই হতে হবে। সুতরাং, সংলাপের সূচনা শুভস্য শীঘ্রম।
এবারের নায়ক সৈনিক লীগের নেতা
রংপুর চিনিকলের জমি গ্রাস
ফরিদপুরে যুবলীগের নেতা সরকারি সেতু বিক্রি করে দিতে পারলে গাইবান্ধায় সরকারি জমি ইজারা নিয়ে অবৈধ স্থাপনা কেন নির্মাণ করতে পারবেন না সৈনিক লীগের কেন্দ্রীয় নেতা, যখন তিনি আবার স্থানীয় সাংসদের ভাই! সারা দেশেই এমন ঘটনা ঘটে চলেছে। তাই রংপুর চিনিকলের কৃষিজমি ইজারা নিয়ে সেখানে ধানের চাতাল, চাতালের পাশে গুদামঘর বানানো নতুন কিছু নয়। কিন্তু এমন ধারাই কি চলতে থাকবে? দলীয় ক্ষমতা ব্যবহার করে, সাংসদ-মন্ত্রীদের প্রভাব খাটিয়ে এ রকম নগ্ন দখলবাজিই কি চিরস্থায়ী বন্দোবস্ত পেয়ে বসবে বাংলাদেশে?
গোবিন্দগঞ্জ উপজেলার সাপমারা ইউনিয়নে চিনিকলের ১১৩ একর জমি ২০১০ সালের ডিসেম্বর থেকে চলতি বছরের নভেম্বর পর্যন্ত ইজারা নেন স্থানীয় সাংসদ মনোয়ার হোসেন চৌধুরীর ভাই এবং সৈনিক লীগের কেন্দ্রীয় কমিটির সদস্য লিটন চৌধুরী। ইজারার শর্তানুযায়ী, গ্রহীতা ওই জমিতে কৃষিকাজ ছাড়া কোনো অবকাঠামো নির্মাণ করতে পারবেন না। অথচ সেখানে স্থায়ী চাতাল-গুদামঘর নির্মাণ করেই তিনি থামেননি, দখলি জমিতে বিশ্রামের জন্য হাওয়াখানাও বানিয়ে বসেছেন। চিনিকল কর্তৃপক্ষের নোটিশকেও পাত্তা দেওয়ার প্রয়োজন মনে করেননি তিনি। উপরন্তু, মেয়াদ শেষে নতুন করে সেই জমি ইজারা নেওয়ার চেষ্টা চলছে বলে গত শনিবারের প্রথম আলোয় সংবাদ প্রকাশিত হয়েছে।
এসব ক্ষেত্রে দেখা যায়, রাজনীতিবিদদের অন্যায় চাপের কাছে প্রশাসনিক কর্মকর্তারা হয় নতি স্বীকার করেন, নয়তো তাঁরাও দুর্নীতি-দখল ইত্যাদির সহযোগী হয়ে যান। রংপুর চিনিকলের বেলায় জেলা প্রশাসক দাবি করেছেন, চিনিকল কর্তৃপক্ষ লিখিত অভিযোগ না দেওয়ায় উচ্ছেদ কার্যক্রম চালানো সম্ভব হয়নি। আর চিনিকল কর্তৃপক্ষের দাবি, তারা ইজারাগ্রহীতাকে লিখিত নোটিশই দিয়েছে। তবে জেলা প্রশাসক জানিয়েছেন, তাঁকে বিষয়টি মৌখিকভাবে জানানোয় ব্যবস্থা নেওয়া যায়নি। সরকারি সম্পদের দেখভাল কেমনভাবে হয়, প্রশাসনের এমন শিথিল আচরণ তারই নজির।
সারা দেশেই দলীয়করণ, দলীয় ক্ষমতা ব্যবহার করে দুর্নীতি-অনিয়ম-দখলদারি চলছে। সড়ক-সেতু নির্মাণ, কর্মসংস্থান ও সামাজিক সেবা কর্মসূচিসহ অজস্র সরকারি প্রকল্পের মাধ্যমে মাঠপর্যায়ে খরচ করা অর্থ দুর্নীতির মাধ্যমে আত্মসাৎ করা হয়। আমরা দেখতে চাই, দল বা পরিচয় যা-ই হোক, কেউ ছাড় পাবে না; দুর্নীতি-অনিয়ম যার দ্বারাই হোক, তার বিরুদ্ধে আইনানুগ ব্যবস্থা নেওয়া হবে।
রাজপথে এই তাণ্ডব কেন?
বিএনপি মুক্তিযোদ্ধাদের সংবর্ধনা দেবে। বেশ ভালো কথা। কিন্তু সংবর্ধনা অনুষ্ঠানকে ঘিরে ভোরের আলো ফোটার আগেই ঢাকা শহরে প্রথম যে মিছিলটি বেরোল, সেটি মুক্তিযুদ্ধবিরোধী জামায়াতে ইসলামীর নেতা-কর্মীদের কেন? বিএনপি কি তার জন্মের পরের স্ববিরোধ থেকে কোনো দিনই বেরিয়ে আসতে পারবে না? মুখে মুক্তিযুদ্ধ ও জাতীয়তাবাদের কথা বলবে, আর কাজে স্বাধীনতাবিরোধীদের রাজনৈতিকভাবে পুনর্বাসন করবে? বিএনপির এই স্ববিরোধিতা শুধু বিএনপিই নয়, বিএনপির বিপুলসংখ্যক সমর্থক, মুক্তিযুদ্ধ ও গণতন্ত্রের জন্যও অত্যন্ত ক্ষতিকর। আমি বিএনপির অনেক নেতা-কর্মী ও সমর্থকের সঙ্গে নানা সময়ে এ বিষয়ে কথা বলেছি। বিএনপির অনেক নেতা-কর্মী জামায়াতকে পছন্দ করেন না; বিএনপি জামায়াতের সঙ্গে জোট বেঁধে আন্দোলন করুক, তা-ও তাঁরা চান না। বিএনপি-জামায়াতের ঘনিষ্ঠতা ও এর সূত্র ধরে নানাভাবে বিএনপির মুক্তিযুদ্ধবিরোধী অবস্থানে তাঁরা বিব্রত বোধ করেন। এ ব্যাপারে সোচ্চার হওয়ার কথা বললে তাঁরা তাঁদের অসহায়ত্ব প্রকাশ করে বলেন, ‘এটা অত্যন্ত উচ্চপর্যায়ের বিষয়। এ ব্যাপারে তাঁদের কিছুই বলার নেই অথবা কিছু বলার থাকলেও দলের সর্বোচ্চ পর্যায়ের নেতৃবৃন্দ এ ব্যাপারে কোনো কিছু শুনতে নারাজ।’ এ বিষয়ে আমরা নানা রকম কথাবার্তা শুনতে পাই । মধ্যপ্রাচ্যের অর্থ ও আনুকূল্য এবং জামায়াতের শক্তিশালী দেশি অর্থনীতিই এ ক্ষেত্রে নীতিনির্ধারণ করে দেয়। ফলে মুক্তিযুদ্ধ, মুক্তিযুদ্ধের চেতনা, দলীয় নেতা-কর্মীদের অসন্তোষ, বিরক্তি সবকিছুই সেগুলোর নিচে চাপা পড়ে যায়।
১৮ ডিসেম্বর বিএনপির দেওয়া মুক্তিযোদ্ধাদের সংবর্ধনা অনুষ্ঠানকে কেন্দ্র করে সারা দেশে যে তাণ্ডব ঘটে গেল, তা আমাদের শঙ্কিত ও উৎকণ্ঠিত করেছে। কেননা, মুক্তিযুদ্ধের ৪০ বছর উপলক্ষে বিএনপি যদি মুক্তিযোদ্ধাদের সংবর্ধনা দিত, দারিদ্র্য ও নানা সমস্যার মধ্যে থাকা মুক্তিযোদ্ধাদের আর্থিক ও চিকিৎসা সহযোগিতা প্রদান করত, যুদ্ধাপরাধীদের চলমান বিচার-প্রক্রিয়াকে সুষ্ঠু ও নিখুঁত করার জন্য এগিয়ে আসত, তাহলে তা হতো গণতান্ত্রিকভাবে বিরোধী দলের কাজ। আমরাও তাকে সাধুবাদ জানাতাম। কিন্তু বিএনপির নেতা-কর্মীরা যে তাণ্ডব করলেন, তাতে বিএনপির ন্যায্য আন্দোলন যেমন প্রশ্নবিদ্ধ হলো, তেমনি বিজয়ের ৪০ বছরের ওপরও পড়ে গেল কালিমার কালো দাগ।
২০০৮ সালের জাতীয় সংসদ নির্বাচনে আওয়ামী লীগ ভূমিধস জয় পেয়েছে। আওয়ামী লীগের কাছে মানুষের যে বিপুল প্রত্যাশা ছিল, সব বিষয়ে তারা সে প্রত্যাশা পূরণ করতে পারেনি। সে জন্য মানুষের মধ্যে ক্ষোভ, বিক্ষোভ ও অসন্তোষ রয়েছে। এসব বিষয়ে বিরোধী দল জাতীয় সংসদে গিয়ে কথা বলবে—এটাই প্রত্যাশিত; এবং এটাই স্বীকৃত গণতান্ত্রিক চর্চা। বিরোধী দল যদি সংসদের বাইরেও গণতান্ত্রিক আন্দোলন করতে চায়, তাতেও সমস্যার কিছু নেই। কিন্তু সে আন্দোলন হতে হবে অহিংস, নিয়মতান্ত্রিক ও শান্তিপূর্ণ। আগামী জাতীয় সংসদ নির্বাচন তত্ত্বাবধায়ক সরকারের অধীনে করার দাবিতে বিএনপি প্রথমদিকে যে হরতাল ও সহিংসতার পথ বেছে নিয়েছিল, তাতে আমরা শঙ্কিত হয়ে উঠেছিলাম। কিন্তু কিছু দিনের মধ্যে হরতালের নেতিবাচক ফলাফলের কথা চিন্তা করে বিএনপি দেশব্যাপী রোডমার্চসহ নিয়মতান্ত্রিক আন্দোলন শুরু করল। এতে বিপুল লোকের সমাগম বিএনপিকে সাংগঠনিকভাবে যেমন চাঙা করে তোলে, তেমনি তা বিভিন্ন মহলের প্রশংসা কুড়ায়। কিন্তু ১৮ ডিসেম্বর বিএনপি ও জামায়াতের নেতা-কর্মীরা সারা দেশে যে তাণ্ডব চালালেন, সেটি তাদের আন্দোলনের গায়ে কালিমা লেপন করে দিল। এটা কোনো গণতান্ত্রিক আন্দোলনের ভাষা হতে পারে না।
১৮ ডিসেম্বরের ঘটনার পর বিভিন্ন পত্রিকায় প্রকাশিত খবর থেকে যা জানা যাচ্ছে, তা দুর্ভাগ্যজনক ও ভয়াবহ। বিএনপির পরিকল্পনা ছিল, মুক্তিযোদ্ধাদের সংবর্ধনাকে কেন্দ্র করে শহরে লাখো লোকের সমাবেশ করে ঢাকা অচল করে দিয়ে সরকার পতনের আন্দোলন বেগবান করা। দেশে একটি গণতান্ত্রিক পদ্ধতি চলমান। বিএনপির উচিত, জাতীয় সংসদে গিয়ে কথা বলা এবং অপেক্ষা করা। সরকারের মেয়াদ শেষ হলে জনগণ যদি বিএনপিকে ম্যান্ডেট দেয়, তাহলে তো তারা আবার ক্ষমতায় আসতে পারবে। কিন্তু গণতান্ত্রিক পদ্ধতি বাদ দিয়ে রাজনৈতিক দলগুলো যদি জ্বালাও-পোড়াও, সহিংসতা ও জনগণকে জিম্মি করে ক্ষমতায় আসতে চায়, তাহলে কী করে গণতন্ত্র প্রাতিষ্ঠানিক ভিত্তি পাবে? কী করেই বা তাহলে গণতান্ত্রিক প্রতিষ্ঠানগুলো গড়ে উঠবে?
বিএনপির নেতাদের ভুলে যাওয়া ঠিক হবে না, তাঁরা তাঁদের আগের মেয়াদে কী করেছেন। ওই সময় দুর্নীতি ও জঙ্গিবাদের কারণে বাংলাদেশ প্রায় অকার্যকর রাষ্ট্র হতে বসেছিল। সেই স্মৃতি কিন্তু আমাদের মন থেকে এখনো মুছে যায়নি। বিএনপি ক্ষমতায় গেলে কী করবেন, সে বিষয়েও অনেকে শঙ্কিত। এটাও সত্য যে আওয়ামী লীগ অনেক বিষয়ে সফল হতে পারেনি। আবার সব আওয়ামী বিরোধিতাকে ‘যুদ্ধাপরাধীদের বিচার নস্যাৎ করার ষড়যন্ত্র’ বলে ‘ব্র্যান্ডিং’ করার কৌশলও ভুল। তবে বিএনপি যে পথ ধরেছে তাতে আমরা উদ্বিগ্ন না হয়ে পারিনা। বিশেষ করে, মুক্তিযোদ্ধাদের সংবর্ধনা অনুষ্ঠানকে কেন্দ্র করে বিএনপি জামায়াতের সহযোগিতায় যে তাণ্ডব করল, তাতে নিজেদের আন্দোলন বেগবান করার চেয়েও অনেক বেশি পরিষ্কার হয়েছে যুদ্ধাপরাধীদের বিচার বানচাল করার চেষ্টা। কয়েক দিন আগেই বিএনপির জ্যেষ্ঠ নেতা ব্যারিস্টার মওদুদ আহমদ সংবাদ সম্মেলন করে যুদ্ধাপরাধীদের বিচার বন্ধ করতে বলেছেন। জামায়াতের এজেন্ডা বাস্তবায়ন করতেই যদি বিএনপি সর্বশক্তি নিয়োগ করে, তাহলে বিএনপির নিজস্ব রাজনীতি বলে কি কিছু নেই?
১৯ ডিসেম্বর প্রথম আলোর প্রথম পাতায় পাশাপাশি দুটো খবর ছিল। প্রথম খবরটির শিরোনাম হচ্ছে: ‘ঢাকাসহ ৮ জেলায় চোরাগোপ্তা হামলা’। দ্বিতীয় খবরের শিরোনাম হচ্ছে: ‘আপাতত আসছেন না হিলারি, হাসিনাকে চিঠি: বাংলাদেশ-মার্কিন সম্পর্কে দূরত্ব’। মার্কিন যুক্তরাষ্ট্রের পররাষ্ট্রমন্ত্রী হিলারি ক্লিনটন নানা বিষয়ের সঙ্গে যুদ্ধাপরাধীদের বিচারে আন্তর্জাতিক মান নিশ্চিত হবে কি না, সে বিষয়ে সংশয় প্রকাশ করেছেন। এ এক অদ্ভুত ‘কোইনসিডেন্স’ যে ১৯৭১ সালে মার্কিন যুক্তরাষ্ট্র বাংলাদেশের মুক্তিযুদ্ধের বিপক্ষে অবস্থান নিয়েছিল। ২০১১ সালে যখন যুদ্ধাপরাধীদের বিচার চলছে, তখন আন্তর্জাতিক মানের কথা বলে তারা প্রকারান্তরে এর বিপক্ষেই অবস্থান নিতে যাচ্ছে। কেননা, আইন বিশেষজ্ঞরা এরই মধ্যে বলেছেন, আন্তর্জাতিক মানদণ্ডে আন্তর্জাতিক অপরাধ (ট্রাইব্যুনাল) আইন, ১৯৭৩ পুরোপুরি নিখুঁত নয়। তবে তা এতই সামান্য যে তা যুদ্ধাপরাধীদের বিচারের জন্য কোনো বাধা হতে পারে না। তার চেয়ে বড় কথা, হিলারি ক্লিনটনের কি যুদ্ধাপরাধের বিচারের আন্তর্জাতিক মান নিয়ে প্রশ্ন তোলার কোনো নৈতিক অধিকার আছে? কোন আন্তর্জাতিক আইন মেনে তারা আফগানিস্তান ও ইরারে অভিযান চালিয়েছিল? মার্কিন যুক্তরাষ্ট্র যদি আইন ও আন্তর্জাতিক মান নিয়ে উদ্বিগ্ন হয়, তাহলে তারা আন্তর্জাতিক অপরাধ আদালতের সংবিধিতে সই করেনি কেন? ক্ষুদ্র বুদ্ধিতে এটুকু বুঝি যে বিএনপি-জামায়াত যতই তাণ্ডব চালাক, মার্কিন যুক্তরাষ্ট্র যতই ‘আন্তর্জাতিক মানের’ কথা তুলে বিরোধিতা করুক না কেন, যুদ্ধাপরাধীদের বিচার যখন শুরু হয়েছে, তা শেষ হবেই।
সময়ের প্রতিবিম্ব
নতুন নির্বাচন কমিশন গঠনের কথকতা
রাষ্ট্রপতি জিল্লুর রহমান আমার অত্যন্ত শ্রদ্ধেয় ব্যক্তি। বঙ্গবন্ধুর আমলের বিজ্ঞ ও আদর্শবান রাজনীতিবিদেরা, যাঁরা তাঁর সান্নিধ্যে এসে মহান নেতার অধিকাংশ গুণাবলির উত্তরাধিকারত্ব পেয়েছেন, তিনি তাঁদের অন্যতম জীবিত ব্যক্তি। আমার সৌভাগ্য, ব্যক্তিগতভাবে তিনিও আমাকে অযাচিত সম্মান প্রদর্শন করেন। কয়েক দিন আগে বিজয় দিবসে তাঁর সঙ্গে মোলাকাত হলে তিনি আন্তরিকতার সঙ্গে আলিঙ্গন করে অনুযোগ করলেন, মাঝেমধ্যে তাঁর সঙ্গে দেখা করতে যাই না কেন?
জিল্লুর ভাইয়ের রাজনৈতিক জীবনবৃত্তান্ত অনেকের চেয়ে আমার বেশি জানা আছে। সর্বশেষ ১/১১ পরবর্তী দুই বছরে দলের জন্য ও জাতীয় জীবনে তাঁর অবদান, রাজনৈতিক সংকট উত্তরণে অবিচল বলিষ্ঠ ভূমিকা সর্বজনবিদিত। সেই দুঃসময়ে তিনি আওয়ামী লীগের হাল ধরেছিলেন বলেই ফখরুদ্দীন-মইনউদ্দিনের ‘মাইনাস ফর্মুলা’ ব্যর্থ হয়েছিল। সেদিন তাঁর সাহসী ভূমিকা, দলীয় অস্তিত্ব বজায় রাখার ক্ষেত্রে সামান্য অবদান রাখার সংকটময় পটভূমিতে কাছাকাছি আসতে পেরেছিলাম বলে গর্ববোধ করি। এত দিন পর তাঁর ওপর আবারও একটি সম্ভাব্য জাতীয় সংকট নিরসনের দায়িত্ব অর্পণ করা হয়েছে, অথবা তিনি নিজ উদ্যোগে দায়িত্বটি নিয়েছেন। সেই দায়িত্ব পালনে তিনি নতুন নির্বাচন কমিশন গঠনের উপায় ও পদ্ধতি নির্ধারণ-প্রক্রিয়া শুরু করেছেন। এ নিয়ে তাঁর জন্য আমার দুর্ভাবনা হচ্ছে। আমি যা হওয়ার নয়, হবে না অথবা যার সাফল্য-বিফলতা তাঁর সদিচ্ছা বা আন্তরিকতার ওপর নির্ভরশীল নয়, তিনি তা করার উদ্যোগটি কেন নিলেন তা ভেবে অবাক হচ্ছি। তিনি রাষ্ট্রীয় যে উচ্চতম পদটিতে অধিষ্ঠিত আছেন, সেই পদের সংবিধান-প্রদত্ত ক্ষমতা সম্পর্কে একজন বিচারপতি-রাষ্ট্রপতি সবচেয়ে কৌতুককর ও মূল্যবান একটি সংজ্ঞা দিয়ে গেছেন। বিচারপতি সাহাবুদ্দীন বলে গেছেন, শুধু কবর জিয়ারত আর কুলখানিতে অংশ নেওয়ার দায়িত্বপ্রাপ্ত একটি পদ। বিচারপতি সাহাবুদ্দীন-প্রদত্ত রাষ্ট্রপতির কর্তব্য পালন, ক্ষমতার ব্যবহারের এমনকি কর্তব্য পালনে পরামর্শদানের ক্ষমতাটিও যে কতখানি সীমাবদ্ধ, তা এর চেয়ে সরল ভাষায় ব্যক্ত করা সম্ভব নয়। এ ছাড়া সংবিধানের অনুচ্ছেদ ৪৮, উপ-অনুচ্ছেদ (৩) এই সংবিধানের ৫৬ অনুচ্ছেদের (৩) দফা অনুকরণে ‘কেবল প্রধানমন্ত্রী ও প্রধান বিচারপতি ব্যতীত তাঁহার অন্য সকল দায়িত্ব পালনে প্রধানমন্ত্রীর পরামর্শ অনুযায়ী কার্য করিবেন।’
সংবিধানের উপরিউক্ত বিধানের আলোকে আমরা স্বভাবতই স্বতঃসিদ্ধান্তে পৌঁছাতে পারি, নির্বাচন কমিশনে গঠনের জন্য সব রাজনৈতিক দলের সঙ্গে আলোচনার ‘পরামর্শ’ প্রধানমন্ত্রীই রাষ্ট্রপতিকে দিয়েছেন। এখন প্রশ্ন হচ্ছে, (১) রাষ্ট্রপতিকে কেন এমন একটি কার্যক্রম অনুসরণে ‘পরামর্শ’ নিদেনপক্ষে অনুরোধ প্রধানমন্ত্রী করেছেন? তবে এই প্রশ্নটি করা যাবে না। কারণ, একই অনুচ্ছেদে শর্ত রয়েছে, এ ধরনের প্রশ্ন আদালতেও উত্থাপন করা যাবে না। এতদ্সত্ত্বেও মনে করতে পারি, ১/১১ পরবর্তী সময়ের প্রশংসনীয় অগ্রণী ভূমিকা অনুসরণেই জিল্লুর ভাই দেশে বিদ্যমান রাজনৈতিক পরিস্থিতিতে আরেকটি সংকটের উদ্ভবের আশঙ্কা দূর করতে স্বতঃপ্রণোদিত হয়ে সংলাপের সূচনা করেছেন। এ ছাড়া আজীবন শুদ্ধ রাজনীতির অনুসারী জিল্লুর রহমান হয়তো দেশে ভবিষ্যতের রাজনৈতিক সংকটের আশঙ্কায় উদ্বিগ্ন হয়ে সংকট নিরসনের ব্যক্তিগত উদ্যোগ নিয়েছেন। কিন্তু তিনি কি ভেবে দেখেছেন, তাঁর এই উদ্যোগ যদি ব্যর্থ হয়, অথবা সফলতাভিত্তিক এতদ্সম্পর্কীয় কোনো সুপারিশ বাস্তবায়ন করা না হয়, পরিণতি কী হতে পারে? তিনি কি স্মরণ করতে পারছেন, এ বছরের প্রথমার্ধে তত্ত্বাবধায়ক সরকারব্যবস্থা নিয়ে এমন ‘সংলাপী প্রহসনটি’ যে অনুষ্ঠিত হয়েছিল, তার সমাপ্তি কীভাবে ঘটেছিল?
আমার পরম প্রিয় জিল্লুর ভাই অবশ্যই জানেন, তত্ত্বাবধায়ক সরকারব্যবস্থা থাকবে, নাকি বিলুপ্ত হবে—সংবিধানের ২-ক পরিচ্ছেদ নিয়ে আওয়ামী লীগের অতি অভিজ্ঞ বর্তমানে দলে ও সরকারে উপেক্ষিত কয়েকজন নেতা-নেত্রীকে এ বিষয়ে জনমত যাচাই ও জানার দায়িত্ব দেওয়া হয়েছিল। সংসদ ভবনের অভ্যন্তরে ও বাইরে এই সফল সম্মানিত প্রবীণ নেতারা কত বৈঠকই না করলেন ছোট-বড়-মাঝারি রাজনৈতিক ব্যক্তিত্ব, সুধীজন, সংবিধান বিশেষজ্ঞ আর বুদ্ধিজীবী ও সুশীল সমাজের প্রতিনিধিদের সঙ্গে! প্রায় তিন মাস চলেছিল সেই উৎসাহী, বহুল প্রচারিত, চারদিকে হইচই ফেলে দেওয়া সংলাপ কর্মকাণ্ড। গণমাধ্যমে প্রচারিত সেই সব বৈঠকে সর্বমহলের প্রদত্ত মতামতের যেসব খবর প্রচারিত হয়েছিল, তা ছিল জাতীয় মতৈক্যের বহিঃপ্রকাশ। প্রায় সবাই বলেছিলেন, তত্ত্বাবধায়ক সরকার বিলুপ্ত করা সঠিক হবে না। অবাধ ও স্বাধীন পরিবেশে সর্বজন গ্রহণযোগ্য নির্বাচন দলীয় সরকারের অধীনে হলে তা প্রশ্নবিদ্ধ হবে। সেই মতটি শেষ পর্যন্ত কেন ধোপে টেকেনি, তা তো তাঁর অজানা নয়।
এ প্রসঙ্গে আরও দুটি বিষয় সর্বসাধারণের বিবেচ্য বলে সর্বসাধারণকে মনে করিয়ে দেওয়া যেতে পারে। এক. শেষ সিদ্ধান্ত গ্রহণের দায়ভারটি কৌশলে উচ্চতম আদালতের কাঁধে চাপিয়ে দেওয়া হলো। দুই. অসমর্থিত খবরে জানা গেল, যাঁদের ওপর জনমত সংগ্রহের দায়িত্ব দেওয়া হয়েছিল, তাঁরাও ‘নাকি’ তত্ত্বাবধায়ক সরকার বজায় রাখার সুপারিশ করেছিলেন। আমি ‘নাকি’ শব্দটি ব্যবহার করলাম। কারণ, আমরা আজও জানি না দীর্ঘদিনের অভিজ্ঞতাসম্পন্ন জনগণের অতি কাছের, রাজনীতিতে পোড়খাওয়া বেগম সাজেদা চৌধুরী, সুরঞ্জিত সেনগুপ্ত, আবদুর রাজ্জাক, তোফায়েল আহমদ এমনকি দেশের প্রথম সারির সংবিধান বিশেষজ্ঞ ব্যারিস্টার শফিক আহমেদ কী সুপারিশ করেছিলেন। তবে অনুমান করি, তাঁরা নেত্রীকে প্রদত্ত সুপারিশে জনমতের প্রতিধ্বনিটিই শুনিয়েছিলেন। আবার এও সত্য, আমরা আজও জানি না উচ্চতম আদালতের কাঁধে বন্দুকটি রেখে যে গুলি ছোড়া হয়েছিল, সেটির পূর্ণ অবয়ব কী? তবে এটুকু জানা গিয়েছিল, আদালতের রায়ে তত্ত্বাবধায়ক সরকারব্যবস্থা সামগ্রিক বা তাৎক্ষণিকভাবে বাতিল হয়নি। একটুখানি ব্যতিক্রম ছিল, যথা দুটি নির্বাচন তত্ত্বাবধায়ক সরকারব্যবস্থায় করতে হবে।
কাকস্য পরিবেদনা, এত সব সত্ত্বেও দলীয় অনুগত সংসদ আদালতের অর্ধপ্রকাশিত রায়ের দোহাই দিয়ে তত্ত্বাবধায়ক সরকারব্যবস্থা বাতিল করা হলো। এর ফলে দেশ ও জাতি কতখানি মহাসংকটের পথে এগিয়ে গেল, তা আরও দেড় বছর পরে জানা যাবে। তবে একটি সত্য প্রতিষ্ঠিত হয়েছে, আমাদের বর্তমান সরকারব্যবস্থায় একজনের মতই সর্বমতের ওপরে স্থান পায়। শুধু কখনো সংলাপ বা এ জাতীয় নাটক মঞ্চস্থ করে জনগণকে একটুখানি মাতিয়ে রাখা হয়। সংলাপ নাটকে আমন্ত্রিত হয়ে এ কথাটি আমি সুরঞ্জিত দাকে বলেছিলাম। দাদাকে বলেছি, ‘এত নানা রংঢংয়ের আলোচনা কেন? সরাসরি জানিয়ে দেন না অথবা সম্ভব হলে বলে দিন না চরম ও পরম সিদ্ধান্তটি যিনি নেবেন, তিনি কী ভাবছেন?’ যা-ই হোক, আমার চাঁচাছোলা কথা হলো, তত্ত্বাবধায়ক সরকার প্রশ্নে তথাকথিত সংলাপের নামে আমাদের ধোঁকা দেওয়া হয়েছিল, অথবা আমরা গর্দভের মতো ধোঁকা খেয়েছিলাম, শেষ পর্যন্ত যা হওয়ার তা-ই হয়েছিল। গণতন্ত্রকে প্রাতিষ্ঠানিক রূপ দেওয়ার জন্য যাঁর যা ভালো করার, তা-ই করেছেন। একইভাবে ধৃষ্টতা বলে মনে হলেও মহামান্য রাষ্ট্রপতিকে কি প্রশ্ন করতে পারি না নির্বাচন কমিশন নিয়ে আলোচনার পরিণতি এমনটিই হবে, যেমনটি হয়েছিল তত্ত্বাবধায়ক সরকার নিয়ে সংলাপ-নাটকের ক্ষেত্রে?
যাক পুরোনো কথা, যেখান থেকে শুরু করেছিলাম সেখানে ফিরে যাই। তত্ত্বাবধায়ক সরকারব্যবস্থা বিলোপের পর নতুন নির্বাচন কমিশন নিয়োগের প্রশ্নটি স্বভাবতই অতি গুরুত্ব পেয়েছে। কারণ, দলীয় সরকারের অধীনে নির্বাচন অনুষ্ঠান সুষ্ঠু হওয়ার ব্যাপারে আমরা সব সময় সন্দিগ্ধ। অতীতে বহুবার কমিশনের ওপর প্রভাব বিস্তার নিয়ে নানা ধরনের অভিযোগ উত্থাপিত হয়েছে। তাঁদের অকর্মণ্যতা ও ইচ্ছাকৃত অথবা নির্দেশিত পক্ষপাতিত্বের ও ‘সূক্ষ্ম কারচুপি’ করার বিষয়টি বহুবার আলোচিত হয়েছে। আমিও এ নিয়ে অনেক লেখালেখি করেছি, টেলিভিশনে টক শোতে বক্তব্য দিয়েছি। আমি এমন প্রশ্নও করেছি, অতীতে অনেক নির্বাচন কমিশন কেন সসম্মানে, মেয়াদ পূর্ণ করে বিদায় নিতে পারেননি। এবংবিধ কারণে নির্বাচন কমিশন পুনর্গঠন নিয়ে এত আলোচনা, সমালোচনা, পদ্ধতি নিয়ে সন্দেহ ও সংশয়। তাই প্রশ্ন, রাষ্ট্রপতি কি সর্বজন গ্রহণযোগ্য একটি নির্বাচন কমিশন সত্যিই উপহার দিতে পারবেন?
জাতির একটি সংকটময় মুহূর্তে, রাজনৈতিক সংঘাতের আশঙ্কাজনক পরিবেশে, অস্থিতিশীল ও অনিশ্চিত ভবিষ্যতের ছায়ায় যদি তিনি তেমনটি দিতেও পারেন, বর্তমান সরকার কি তাঁর সুপারিশ অনুসরণে নতুন নির্বাচন কমিশন গঠন করবে? আমার তো মনে হয়, জনগণ অথবা বিভিন্ন রাজনৈতিক দল, বর্তমান রাজনৈতিক ধারার পর্যবেক্ষকেরা তত্ত্বাবধায়ক-সংশ্লিষ্ট ব্যর্থ আলোচনা স্মরণ করে এমনটি হবে বলে বিশ্বাস করেন না। তাই আমার সরকারের চূড়ান্ত নীতিনির্ধারকের কাছে আবেদন, আপনার যা করার তা করে ফেলুন। সর্বজন শ্রদ্ধেয় মহামান্য রাষ্ট্রপতিকে সকল বিতর্কের ঊর্ধ্বে রাখুন। তবে লোক দেখানো জনমত যাচাইপ্রক্রিয়া বাদ দিয়ে তত্ত্বাবধায়ক সরকারের বেলায় যেমনটি করেছিলেন, তেমন আরেকটি নাটক মঞ্চস্থ করার দায়িত্বটি আবার সাইড লাইনে বসিয়ে রাখা নেতাদের হাতে অর্পণ করুন।
তবু দায়িত্ব যখন শ্রদ্ধেয় রাষ্ট্রপতির ওপর বর্তেছে, তিনিও যখন বিনা আপত্তিতে কাঁধে তুলে নিয়েছেন অথবা নিতে বাধ্য হয়েছেন, তখন তাঁকে আমার দুটি পরামর্শ। জনে-জনে বা দলে-দলে ডেকে বৈঠক নয়, একটি গোলটেবিল বৈঠকের আয়োজন করুন। সেখানেই আলোচনা, বিতর্ক বা বাহাস হোক না, কী পদ্ধতিতে পরবর্তী নির্বাচন কমিশন গঠন করতে হবে। উল্লেখ্য, আমি ‘পদ্ধতি’ বলেছি, ব্যক্তি নির্বাচনের কথা বলিনি। কারণ, পদ্ধতির ব্যবহার ব্যক্তির ব্যক্তিত্ব ও স্বাধীনচেতা মনোভাবের ওপর নির্ভরশীল। ইতিপূর্বে আমরা দেখেছি, সংবিধান বা আইনে যা-ই থাকুক না কেন, নির্বাচন কমিশনকে অবশ্যই আপন কর্তব্য সঠিক ও ন্যায়সংগতভাবে পালনের জন্য নির্বাহী বিভাগের ওপর নির্ভর করতে হয়। তত্ত্বাবধায়ক সরকারের আমলে এবংবিধ পরিস্থিতিতে সেই নির্ভরতা ও সংশ্লিষ্ট সহযোগিতা দলীয় সরকারের আমলে যে পাওয়া যাবে না, তা নিশ্চিতভাবে বলা যায়।
অতঃপর কাজের কাজ কিছু হবে না জেনেও রাষ্ট্রপতিকে একটি স্বাধীনচেতা ও দৃঢ় সংকল্পসম্পন্ন নির্বাচন কমিশনের উদ্যোগ নেওয়ায় আপাতত স্বাগত জানাচ্ছি। তার পরও আমার অযাচিত পরামর্শ হচ্ছে, তিনি একটি ফলপ্রসূহীন প্রক্রিয়ার দায়িত্বটি কাঁধ থেকে ঝেড়ে ফেলে একটি সার্চ কমিটি তথা যতখানি সম্ভব নিরপেক্ষ ও অবিতর্কিত ব্যক্তিদের সমন্বয়ে বাছাই কমিটি করুন। অবশ্য বর্তমানে দেশে যে অনিশ্চিত ও টালমাটাল রাজনৈতিক পরিস্থিতি বিরাজ করছে, সেই বাছাই কাজটি কতখানি সহজ হবে সে সম্পর্কে আমি সন্দিহান। তবে একটি শুভফল হবে, রাষ্ট্রপতিকে অহেতুক অযথা বিতর্কে জড়াতে হবে না।
তার পরও তর্কের খাতিরে ধরে নিলাম রাষ্ট্রপতির সোনার হরিণ বাছাই কমিটি নিরপেক্ষ কমিশন সদস্যদের খুঁজে পেলেন। প্রধান বিরোধী দল কি তাঁদের গ্রহণ করবে? বর্তমান রাজনৈতিক অঙ্গনে যে অসহিষ্ণু নেতিবাচক সংস্কৃতি বিরাজ করছে, তাতে এই প্রশ্নের উত্তর অবশ্যই ‘না’ হবে। তা-ই যদি হয়, তবে কী হবে? এই প্রশ্নের উত্তরের জন্য সংলাপ নাটকের যবনিকা পতন পর্যন্ত অপেক্ষা করতে হবে।
গুজব আর ষড়যন্ত্রের দোনলা বন্দুক
এর কাছে যা গুজব, ওর কাছে তা সত্য। রাজনৈতিক উত্তেজনা যখন তুঙ্গে ওঠে, সে রকম সময়ে সত্য আর গুজবের মধ্যে ফারাক করা কঠিন হয়ে যায়। তবে গুজব অনেক সেয়ানা, সত্যের থেকে তার কাটতি ও গতি অনেক বেশি। গত রোববার যখন রাজধানী ঢাকাসহ দেশের বিভিন্ন স্থানে চোরাগোপ্তা হামলা ও পুলিশি অ্যাকশন তুঙ্গে, তখনই গুজব রটে গিয়েছিল, জামায়াতের সাবেক আমির, যুদ্ধাপরাধের দায়ে অভিযুক্ত গোলাম আযমের গ্রেপ্তারের প্রতিক্রিয়ায় শিবিরের কর্মীরা ভাঙচুর-জ্বালাও-পোড়াও শুরু করেছে। পরে দেখা গেল, গোলাম আযম গ্রেপ্তার হননি এবং ভাঙচুর-জ্বালাও-পোড়াওয়ের কারণও সেটা নয়। মুক্তিযোদ্ধাদের সংবর্ধনার নামে বড় আকারের শোডাউন করতে চেয়েছিল বিএনপি, তাতে পুলিশের বাধাদান থেকেই ঘটনার শুরু। প্রতিক্রিয়ায় বিএনপির সমর্থকেরা রাস্তাঘাটে সহিংস আচরণ করেন। দেখা গেল, ঢাকা তখন গুজবে ভরপুর। অল্প সময়ের মধ্যে রাস্তাঘাট ফাঁকা হতে থাকে, আতঙ্ক শীতের কুয়াশার মতো ঢাকাকে ঢেকে দিতে পারে।
পেরেছে, কারণ রাজনৈতিক দুর্যোগের সম্ভাবনায় মানুষ শঙ্কিত। যখন সরকারের প্রতি আস্থা কমতির দিকে, যখন বিরোধী দল ক্ষমতার লোভে দায়িত্বহীন হয়ে যায়, আতঙ্ক ও গুজবের ডালপালা মেলার সেটাই সুবর্ণ সময়। গবেষকেরা দেখিয়েছেন, গুজব তখনই বেশি ছড়ায়, যখন জনজীবনের তলায় চাপা উত্তেজনা ও ভয় বাসা বাঁধে। যে হারে সরকার ও বিরোধী দল পরস্পরের বিরুদ্ধে ষড়যন্ত্রের অভিযোগ তুলছে, তখন গুজবে কান না পেতে উপায় কী? যা হতে পারে, যা হওয়া উচিত এবং যা মানুষ বিশ্বাস করতে ভালোবাসে, তাই গুজবের খোরাক।
কেবল এ দেশেই নয়, গুজবের রাজনৈতিক ব্যবহার খোদ আমেরিকায়ও কম নয়। প্রতিপক্ষ গুজব ছড়িয়েছিল, প্রেসিডেন্ট ওবামা আমেরিকার নাগরিকই নন। গুজবের চাপে ও চোটে ওবামাকে শেষ পর্যন্ত তাঁর জন্মসনদ প্রকাশ করতে হয়েছে। যা হোক, ওবামা তো প্রমাণ করেছেন তিনি মার্কিন নাগরিক। কিন্তু আমাদের এখানে সরকার বা বে-সরকার কারও দিক থেকেই এ রকম সত্য উন্মোচনের দায়িত্ব নেওয়ার নজির কম। সরকার বা বিরোধী দলের উত্থাপিত অভিযোগগুলোর বেশির ভাগই অপ্রমাণিত থেকে যায়। কিন্তু সেসব নিয়ে রাজনৈতিক গুজব চলতে থাকে, অভিযোগ বাড়তেই থাকে।
রোববারের চোরাগোপ্তা হামলায় দুজনের মর্মান্তিক মৃত্যুর পর বেশ কয়েকজনকে জিজ্ঞেস করেছি, এই ঘটনার দায় কার বলে মনে করেন? উত্তর শুনে মনে হলো, সবাই সবকিছু জানেন। কেউ বলেননি আমি জানি না। যিনি যেমন গুজবে কান পেতেছেন, যেমন অভিযোগ মনে ধরেছে, তেমন বিবেকই তাঁর জেগেছে। কেউ দুষলেন বিএনপিকে, কেউ ঝাড়লেন সরকারকে। অভিযোগের ছাঁচটা আগে থেকেই তৈরি থাকে, দরকারমতো কেবল স্থান-কাল-পাত্রের নাম বসিয়ে নিলেই ঝাঁজালো অভিযোগ দাঁড়িয়ে যায়। আর তারপর শুরু হয়ে যায় যাত্রাপালার বিবেকের মতো সংলাপ। আমাদের একটি মানবাধিকার কমিশন রয়েছে। স্ব-উদ্যোগে তদন্ত কমিটি গঠন করে সত্য খুঁড়ে বের করার এখতিয়ার তাদের থাকার কথা। কিন্তু মানবাধিকার কমিশনের চেয়ারম্যানের বক্তব্যগুলো যতটা না তদন্তজাত, তার থেকে বেশি বিবেকজাত। কিন্তু প্রশ্নটা তো বিবেকের নয়, প্রশ্নটা সত্য-মিথ্যার। কারা একযোগে ৫০টি জায়গায় বোমা-ককটেল ফাটাচ্ছে, কারা যাত্রীভর্তি বাসে আগুন ধরাচ্ছে? এসবের বিহিত তো অভিযোগ বা গুজব দিয়ে হবে না। একটি নিরপেক্ষ তদন্তজাত বিবরণ কি আমরা পাব না? সত্যই নাকি বিবেক আর বিবেকই নাকি সত্য। কিন্তু দেখা যাচ্ছে, সত্য গুম আর বিবেক অতি জাগ্রত। বিবেক যদি সত্য দেখতে না পায় তার জাগরণ কীকাজে লাগবে?
এ রকম অবস্থা কারও জন্যই ভালো নয়। যখন ঘটনার কার্যকারণ জানা যায় না, যখন অন্যায়ের প্রতিকার হয় না, যখন রাজনীতির কলকাঠিরা সত্যকে এড়ান, যখন তথ্যের জায়গা নেয় গুজব, তখন আসলেই অনিশ্চয়তা ও অজানা ভয় মানুষকে কামড়াতে থাকে। এ রকম একটি অবস্থা দেখেই সম্ভবত বিশিষ্ট আইনজীবী ও শিক্ষক শাহ্দীন মালিক নাগরিক কমিটির সভায় বলেছেন, ‘আমরা অরাজকতার দ্বারপ্রান্তে চলে এসেছি।’
আমাদের তথ্যভিত্তিক সত্য বলে কিছু নেই, সবকিছুর মতো সত্যও এখানে দুই দলের দুটি ধারায় দ্বিফলা নদীর মতো প্রবাহিত। গুজব আর ষড়যন্ত্রের অভিযোগের দোনলা বন্দুকের সামনে সত্যভীত ও বিব্রত। কিন্তু মতিঝিলে যিনি ককটেলাহত হয়ে রাস্তার মধ্যে প্রাণত্যাগ করেছেন, সিলেটে যিনি বাসের মধ্যে পুড়ে অঙ্গার হয়েছেন, তাঁদের ঘাতকেরা তো গায়েবি কেউ নয়। তাহলে তারা কারা? গুজব কিংবা অভিযোগ-পাল্টা অভিযোগ নিহতদের পরিবারের শোকের হুতাশনে আরো ঘী ঢালবে বরং, সান্ত্বনা দেবে না। তাঁরা বিচার চান, আর বিচারের জন্য দরকার তথ্য-প্রমাণ। সাধারণ মানুষও সেটাই চায়।
গুজব রয়েছে, গুমহত্যাগুলো সরকারি সংস্থার কাজ। মানবাধিকার সংস্থাগুলো থেকে শুরু করে সরকারি মানবাধিকার কমিশনও এমনটাই মনে করে। ক্রসফায়ারের যুগে বসবাস করে এই গুজবকে সত্য বলেই মনে হয়। কিন্তু প্রমাণের দায়িত্ব কেউ নিচ্ছে না। আবারও মার্কিন দেশের আরেকটি উদাহরণ চলে আসবে। টুইন টাওয়ার ধ্বংস নিয়ে সরকারি ভাষ্য বিশ্বাস করেননি অনেকে। এ নিয়ে অজস্র গুজবে যখন কান ঝালাপালা হওয়ার জোগাড়, তখন একদল মার্কিন নাগরিক, যাঁদের মধ্যে রয়েছেন বিভিন্ন বিষয়ের বিশেষজ্ঞ, তাঁরা পাল্টা একটা গণতদন্ত কমিশন করে পাল্টা সত্য হাজির করলেন। দেখালেন, কীভাবে ওয়ার অন টেররের নামে নিরীহ মার্কিন নাগরিকদেরও হয়রানি-নির্যাতন করা হচ্ছে। সরকারি ভাষ্যের ফাঁকফোকর দেখিয়ে দিয়ে সরকারকে জবাবদিহির মুখে ফেললেন। গুমহত্যা নিয়েও কি সে রকম একটি গণতদন্ত কমিশন হতে পারে না? কিন্তু হচ্ছে না। আমাদের জাতীয়নাটকে অজস্র বিবেকের উপস্থিতি, কিন্তু দায়িত্ব নেবার লোক কম।
‘গুজবে কান পাতবেন না’ এমন নির্দেশনা সাধারণত সরকারি মহল থেকেই আসে। অথচ তাদেরই উচিত গুজবে কান পাতা এবং তার জবাব দেওয়া। নইলে দুটো জিনিস ঘটবে: এক, সকল গুমহত্যার দায় চাপবে গিয়ে র‌্যাব-পুলিশ ইত্যাদির ওপর এবং মনে করা হবে, এতে সরকারের সায় রয়েছে। দুই, আইনশৃঙ্খলা বাহিনীর দায়ও অজ্ঞাত অপরাধীদের ওপর চাপানো যাবে। আসলেই কী হচ্ছে, কারা করছে, তা জানানোর দায়িত্ব সরকারের। নইলে, গুজবের বন্যায় মানুষ অন্যায়কে ভাসিয়ে নিতে চাইবে। বলাবাহুল্য, ক্ষমতাসীনদের প্রতিই অবিশ্বাসের তীর বেশি নিক্ষিপ্ত হয়। গুজব জনগণের মিডিয়া, সেই মিডিয়া-নিক্ষিপ্ত গুজবের তীর কিন্তু একটাও মাটিতে পড়ে না।
২০১১ সালের চালু গুজবগুলোর একটি ছিল ‘যুদ্ধাপরাধীদের বিচার বন্ধে বিএনপি-জামায়াতের ষড়যন্ত্র’। বলা যায়, বিচার শুরু হওয়ারই সমান বয়সী এই গুজব। খোদ সরকারই এই গুজবের একনিষ্ঠ বিশ্বাসী ও প্রধান প্রচারক। ষড়যন্ত্রটা কী এবং কীভাবে সেটা বাস্তবায়িত হবে, সে বিষয়ে আমাদের কেউই পরিষ্কার করেনি। এ অবস্থায়, সত্যিকার ষড়যন্ত্র থেকে থাকলেও মানুষ তা জানবে না, জেনে মোকাবিলায় প্রস্তুত হতে পারবে না এবং সরকারও মিথ্যাবাদীরাখালের মতো হয়ে পড়বে একা।
রাখালের গল্পটা আমরা সবাই জানি: মিথ্যা হুঁশিয়ারি দিয়ে গ্রামবাসীর এতই বিরাগভাজন হয়েছিল সেই রাখাল যে সত্যিই যখন বাঘ এল, তখন কেউ তার ডাকে সাড়া দিল না। তাতে ক্ষতি হলো সবারই। এক তেঁদড় রসিক গল্পটার উল্টো বয়ান বের করেছেন। তিনি বলছেন, গল্পটাকে বাঘের দিক থেকে দেখলে কেমন হয়? সব বাঘ মিলে এক বাঘকে দায়িত্ব দিল, গরু-মহিষ এলেই তুমি আমাদের খবর দেবে। চতুর বাঘ একদিন গরু গরু বলে চেঁচাল। সবাই এসে দেখল, কিসের গরু, ভেড়াটি পর্যন্ত নেই। সবাই চলে গেল। আরেক দিন বাঘটি একই রকম গরু গরু করে বন মাথায় করল। সব বাঘ দৌড়ে এসে একই রকম ধোঁকা খেল। এখন আর কেউ বাঘটিকে বিশ্বাস করে না। অবশেষে সত্যি সত্যিই একটি গরু একদিন পথ ভুলে বনের পাশে এল। ধূর্ত বাঘ সেদিনও সবাইকে ডাকল; যথারীতি কেউ এল না। এই সুযোগে বাঘটি একাই গরুটিকে সাবাড় করল।
গল্পের দুটি শিক্ষাই মূল্যবান। মিথ্যাবাদী হওয়ার সুবিধা কেবল বাঘই পায়, রাখাল ও তার গরুরা কেবল শিকারই হয়। সরকার ও বিরোধী দল উভয়ই জনগণের রাখাল, জনগণের জানমালের নিরাপত্তা দেওয়ার দায়িত্ব তাদের। একই সঙ্গে, সংগ্রামের মাধ্যমে অর্জিত গণতন্ত্রের জিম্মাদারও তারা। তাদের দায়িত্বহীনতা ও ভুলের জন্য জীবন ও অধিকার খোয়া গেলে তার দায় তো তাদেরই নিতে হবে।
সিলেটে জীবন্ত দগ্ধ হওয়া সেই বাসযাত্রীর একটি ছবি প্রথম আলোতেই ছাপা হয়েছিল। অসহায় অবস্থায় পুড়তে পুড়তে মানুষটি কেবল একটি পা জানালা দিয়ে বের করতে পেরেছিলেন। দাউ দাউ জ্বলতে থাকা বাসের জানালা দিয়ে বেরিয়ে থাকা জুতো পরা একটি পা আমরা সবাই দেখেছি। এসব সত্য-মিথ্যা, গুজব-অভিযোগ আর ক্ষমতার খেলার দিকে উঠে আসা সেই পোড়া পায়ের ধিক্কারটা ভুলবার নয়।
কুমিল্লা সিটি নির্বাচন
আমরা কেমন মেয়র ও কাউন্সিলর পাব?
২০১২ সালের ৫ জানুয়ারি নবগঠিত কুমিল্লা সিটি করপোরেশনের প্রথম নির্বাচন। এই নির্বাচনে মেয়র পদে নয়জন, সাধারণ আসন থেকে কাউন্সিলর পদে ২১৭ জন এবং সংরক্ষিত আসনে কাউন্সিলর পদে ৬৯ জন প্রতিদ্বন্দ্বিতা করছেন। আইনগতভাবে সব প্রার্থীকেই তাঁদের মনোনয়নপত্রের সঙ্গে হলফনামার মাধ্যমে সাত ধরনের তথ্য—তাঁদের শিক্ষাগত যোগ্যতা, পেশা, আয়ের উৎস, মামলার বিবরণী, নিজের এবং নির্ভরশীলদের সম্পদের বিবরণী ও দায়দেনার তথ্য ইত্যাদি—মনোনয়নপত্রের সঙ্গে জমা দিতে হয়েছে। একই সঙ্গে জমা দিতে হয়েছে আয়করদাতা হলে আয়করের বিবরণী। এসব তথ্য বিশ্লেষণ করলে জানা যায়, আসন্ন কুমিল্লা সিটি করপোরেশন নির্বাচনে কারা প্রার্থী হলেন এবং কী তাঁদের ব্যাকগ্রাউন্ড। উল্লেখ্য, ‘সুজন-সুশাসনের জন্য নাগরিক’ এবং কতিপয় নাগরিকের উদ্যোগে বহু লড়াই-সংগ্রাম ও উচ্চ আদালতে আবু সাফা গংদের জালিয়াতি প্রতিহতের পর প্রার্থীদের এসব তথ্য প্রদানের আইনগত বাধ্যবাধকতা সৃষ্টি হয়েছে।
প্রার্থীদের হলফনামায় প্রদত্ত তথ্যের বিশ্লেষণ থেকে দেখা যায় যে মেয়র পদে চূড়ান্ত প্রতিদ্বন্দ্বিতাকারী নয়জন প্রার্থীর পাঁচজনই (৫৫ শতাংশ) স্নাতক ও স্নাতকোত্তর ডিগ্রির অধিকারী। বাকি চারজন এসএসসির নিচে। মূল প্রার্থীদের মধ্যে আফজল খান বিএ, এলএলবি; মনিরুল ইসলাম এসএসসি; এয়ার আহমেদ সেলিম অষ্টম শ্রেণী পাস; নূর-উর রহমান মাহমুদ তানিম বিএসএস; এবং আনিসুর রহমান মিঠু বিএ, এলএলবি।
সাধারণ আসনের কাউন্সিলর পদে ২১৭ জন প্রতিদ্বন্দ্বীর মধ্যে এসএসসির নিচে ৯৯ জন (৪৫.৬২ শতাংশ), স্নাতক ও স্নাতকোত্তর ডিগ্রিধারী ৫০ জন (২৩.০৪ শতাংশ)। বাকিদের মধ্যে এসএসসি ২৮ জন (১২.৯০ শতাংশ), এইচএসসি ৩৯ জন (১৭.৯৭ শতাংশ) এবং একজনের শিক্ষাগত যোগ্যতা উল্লেখ নেই। সংরক্ষিত নারী আসনের কাউন্সিলর প্রার্থী ৬৯ জনের মধ্যে ২৪ জনের (৩৪.৭৮ শতাংশ) শিক্ষাগত যোগ্যতা এসএসসির নিচে, এসএসসি নয়জন (১৩.০৪ শতাংশ), এইচএসসি ১৬ জন (২৩.১৮ শতাংশ), স্নাতক ১৫ জন (২১.৭৩ শতাংশ) এবং পাঁচজন (৭.২৪ শতাংশ) স্নাতকোত্তর। অর্থাৎ সাধারণ ও সংরক্ষিত কাউন্সিলর প্রার্থীদের বড় অংশেরই শিক্ষাগত যোগ্যতা এসএসসি বা তার নিচে এবং তাঁদের অধিকাংশই অষ্টম-নবম শ্রেণী পাস।
নয়জন মেয়র পদপ্রার্থীর মধ্যে সাতজনই (৭৭.৭৭ শতাংশ) পেশা হিসেবে ব্যবসা উল্লেখ করেছেন। বাকি দুজনের পেশা উল্লেখ নেই। তবে মেয়র পদপ্রার্থীদের পেশা নিয়ে ইতিমধ্যে কিছু প্রশ্ন উঠেছে। গত ৪ ডিসেম্বর ২০১১ তারিখের প্রথম আলোয় প্রকাশিত এক প্রতিবেদন অনুযায়ী প্রধান প্রতিদ্বন্দ্বীদের প্রায় সবারই সরকার ও সিটি করপোরেশেনের সঙ্গে ব্যবসায়িক সম্পর্ক রয়েছে। স্থানীয় সরকার (সিটি করপোরেশন) আইন, ২০০৯-এর ৯(২)(ছ) ও (জ) ধারা অনুযায়ী, কোনো ব্যক্তি সরকার বা স্থানীয় সরকার প্রতিষ্ঠানের সঙ্গে ব্যবসায়িক সম্পর্কে লিপ্ত হলে তিনি সংশ্লিষ্ট প্রতিষ্ঠানের নির্বাচনে অংশগ্রহণে অযোগ্য হবেন। প্রসঙ্গত, সংশোধিত গণপ্রতিনিধিত্ব আদেশ ১৯৭২-এর ১২ ধারা অনুযায়ী সরকারের সঙ্গে ব্যবসায়িক সম্পর্কে লিপ্ত ব্যক্তিরা সংসদ নির্বাচনে প্রতিদ্বন্দ্বিতা করার অযোগ্য, যদিও অনেকেই সে দোষে দুষ্ট।
এ প্রতিবেদন প্রকাশের পর আমরা সুজনের পক্ষ থেকে একই তারিখ লিখিতভাবে সংশ্লিষ্ট প্রার্থীদের অযোগ্যতার বিষয়টির প্রতি কুমিল্লা সিটি করপোরেশন নির্বাচনের দায়িত্বপ্রাপ্ত রিটার্নিং অফিসারের দৃষ্টি আকর্ষণ করি। রিটার্নিং অফিসার আমাদের ১৩ ডিসেম্বর ২০১১ লিখিতভাবে জানান যে তিনি মেয়র পদপ্রার্থীদের প্রধান নির্বাহী কর্মকর্তা, কুমিল্লা সিটি করপোরেশন; নির্বাহী প্রকৌশলী, এলজিইডি, কুমিল্লা; নির্বাহী প্রকৌশলী, পিডিবি-১ ও পিডিবি-২, কুমিল্লা; নির্বাহী প্রকৌশলী, পানি উন্নয়ন বোর্ড, কুমিল্লা; নির্বাহী প্রকৌশলী, সওজ, কুমিল্লা; নির্বাহী প্রকৌশলী, গণপূর্ত, কুমিল্লা; নির্বাহী প্রকৌশলী, জনস্বাস্থ্য প্রকৌশল অধিদপ্তর, কুমিল্লা প্রার্থীদের ঠিকাদারিত্বসংক্রান্ত তথ্য নিয়ে মনোনয়নপত্র বাছাইকালে রিটার্নিং অফিসারের কার্যালয়ে উপস্থিত থাকার জন্য অনুরোধ করেন। কিন্তু এসব প্রতিষ্ঠানের পক্ষ থেকে কেউই প্রার্থীদের ঠিকাদারিত্বসংক্রান্ত কোনো তথ্য উত্থাপন করেননি বা তাঁদের প্রার্থীদের সম্পর্কে কোনো আপত্তি প্রদান করেননি। ফলে সরকার বা সংশ্লিষ্ট সিটি করপোরেশনের সঙ্গে ব্যবসায়িক সম্পর্কের অভিযোগে রিটার্নিং অফিসার কোনো মেয়র পদপ্রার্থীর মনোনয়নপত্র বাতিল করেননি।
প্রসঙ্গত, মেয়র পদপ্রার্থী নূর-উর রহমান মাহমুদ তানিম তাঁর হলফনামায় পেশা হিসেবে সওজ ও পাউবোর ঠিকাদার বলে উল্লেখ করেছেন। এ প্রসঙ্গে রিটার্নিং অফিসার তাঁর লিখিত বক্তব্যে উল্লেখ করেন তানিম এলজিইডির তালিকাভুক্ত ঠিকাদার হিসেবে কুমিল্লা সিটি করপোরেশনের দুটি কাজের জন্য নিযুক্ত ছিলেন। কিন্তু কাজ দুটি ২০ অক্টোবর ২০১১ তিনি হস্তান্তর করেন এবং এলজিইডির কুমিল্লার নির্বাহী প্রকৌশলী লিখিতভাবে তাঁর লাইসেন্সের কার্যকারিতা বাতিল করেন। এসব তথ্য থেকে রিটার্নিং অফিসার সিদ্ধান্তে উপনীত হন যে তানিমও সরকার বা নবগঠিত কুমিল্লা সিটি করপোরেশনের সঙ্গে ব্যবসায়িক কর্মকাণ্ডে লিপ্ত নন। আমরা আশা করি, প্রার্থী বা সংশ্লিষ্ট কর্মকর্তার মধ্যে কেউই এ ব্যাপারে তথ্য গোপন করেননি, তা না হলে আইনগতভাবে নির্বাচনে প্রতিদ্বন্দ্বিতা করতে অযোগ্য একজন ব্যক্তি কুমিল্লা সিটি করপোরেশনের মেয়র হিসেবে নির্বাচিত হয়ে যেতে পারেন।
পেশাগতভাবে সাধারণ আসনের কাউন্সিলর পদপ্রার্থীদের ১৭০ জনই (৫৭.৬২ শতাংশ) ব্যবসায়ী। অর্থাৎ জাতীয় সংসদ ও অন্যান্য নির্বাচনের ন্যায় কুমিল্লা সিটি করপোরেশন নির্বাচনে অংশগ্রহণকারীদের মধ্যেও ব্যবসায়ীদের ছড়াছড়ি। পক্ষান্তরে সংরক্ষিত নারী আসনের ৬৯ জন প্রার্থীর মধ্যে ৪৬ জনই (৬৬.৬৬ শতাংশ) গৃহিণী, যা থেকে প্রতীয়মান হয় যে তাঁদের কোনো আয়ের উৎস নেই এবং কোনো বিত্তশালী সম্ভবত তাঁদের পেছনে রয়েছেন।
মেয়র পদপ্রার্থীর চারজনের বিরুদ্ধে বর্তমানে মামলা রয়েছে। বর্তমানে আফজল খানের বিরুদ্ধে তিনটি, তানিমের বিরুদ্ধে একটি, চঞ্চল কুমার ঘোষের বিরুদ্ধে একটি ও মনিরুল হকের বিরুদ্ধে দুটি মামলা রয়েছে। অতীতে পাঁচজনের বিরুদ্ধে মামলা ছিল। অতীতে আফজল খানের বিরুদ্ধে তিনটি, যার মধ্যে ৩০২ ধারায় একটি; তানিমের বিরুদ্ধে ১৮টি, যার মধ্যে ৩০২ ধারায় একটি; এয়ার আহমেদ সেলিমের বিরুদ্ধে একটি; আনিসুর রহমান মিঠুর বিরুদ্ধে সাতটি এবং মনিরুল হকের বিরুদ্ধে আটটি, যার মধ্যে ৩০২ ধারায় একটি মামলা ছিল।
সাধারণ আসনের কাউন্সিলর পদপ্রার্থীর ২১৭ জনের মধ্যে ২৮ জনের (১২.৯০ শতাংশ) বিরুদ্ধে বর্তমানে মামলা রয়েছে এবং ৪৯ জনের (২২.৫৮ শতাংশ) বিরুদ্ধে অতীতে মামলা ছিল। ৩ নম্বর ওয়ার্ডের কাউন্সিলর প্রার্থী সরকার মাহমুদ জাবেদ, ৭ নম্বর ওয়ার্ডের কাউন্সিলর প্রার্থী কাজী বেলাল আহম্মদ খান, ১০ নম্বর ওয়ার্ডের কাউন্সিলর প্রার্থী নাজমুল বারী চৌধুরী এবং ২১ নম্বর ওয়ার্ডের কাউন্সিলর প্রার্থী কবির হোসেন ভূঁইয়ার বিরুদ্ধে ৩০২ ধারায় মামলা ছিল। অতীতে মামলা ছিল বা বর্তমানে মামলা আছে, এমন সাধারণ আসনের কাউন্সিলর প্রার্থীর সংখ্যা ৬৭ জন (৩০.৮৭ শতাংশ)।
প্রার্থীদের ঘোষণা অনুযায়ী কুমিল্লা সিটি করপোরেশন নির্বাচনে ২৯৫ জন প্রতিদ্বন্দ্বিতাকারী প্রার্থীর অধিকাংশেরই (২৩৯ জন বা ৮১.০১ শতাংশ) সম্পদই পাঁচ লাখ টাকার নিচে। মাত্র তিনজন (২.০৩ শতাংশ) প্রার্থীর এবং তাঁদের ওপর নির্ভরশীলদের সম্পদ কোটি টাকার ওপর। বিশ্বাস করা দুরূহ যে কুমিল্লা সিটি করপোরেশন নির্বাচনে প্রতিদ্বন্দ্বী প্রার্থী, বিশেষত মেয়র পদপ্রার্থী ও তাঁদের নির্ভরশীলদের সম্পদের পরিমাণ এত কম।
মেয়র পদপ্রার্থীদের মধ্যে তিনজনের ঋণ/দায়দেনা রয়েছে। তানিমের ১৭ লাখ, মনিরুল হকের প্রায় ৬২ লাখ এবং মামুনুর রশীদের এক কোটি ২১ লাখ টাকা দায়দেনা রয়েছে। সাধারণ আসনের ২১৭ জন প্রার্থীর মধ্যে মোট ঋণ গ্রহীতা ৩৮ জন (১৭.৫১ শতাংশ), যার মধ্যে তিনজনের ঋণ কোটি টাকার ওপর। সংরক্ষিত আসনের ৬৯ জন প্রার্থীর মধ্যে পাঁচজন (৭.২৪ শতাংশ) ঋণ গ্রহীতা এবং এঁদের কোটি টাকার ওপরে কারও ঋণ নেই।
আয়কর বিবরণীতে প্রদত্ত তথ্যানুযায়ী আফজল খানের করযোগ্য আয় ১১ লাখ ৪৩ হাজার, প্রদত্ত কর এক লাখ ৪৩ হাজার এবং বার্ষিক পারিবারিক ব্যয় চার লাখ টাকা। এয়ার আহমেদ সেলিমের করযোগ্য আয় ৩৫ লাখ ৯৩ হাজার, প্রদত্ত কর সাত লাখ ৫৩ হাজার এবং বার্ষিক পারিবারিক ব্যয় ১০ লাখ ২০ হাজার টাকা। তানিমের করযোগ্য আয় ২৮ লাখ ৯১ হাজার, প্রদত্ত কর পাঁচ লাখ ৭৭ হাজার ৬৭২ এবং বার্ষিক ব্যয় পারিবারিক আট লাখ টাকা। মিঠুর করযোগ্য আয় তিন লাখ ২৮ হাজার, প্রদত্ত কর ১৫ হাজার এবং বার্ষিক পারিবারিক ব্যয় এক লাখ টাকা, যা অতি অল্প বলে মনে হয়।
বিখ্যাত ইউনিয়ন অব ইন্ডিয়া বনাম এডিআর [(২০০২) ৫ এসসিসি] মামলার রায়ে ভারতীয় সুপ্রিম কোর্ট প্রার্থীদের সম্পর্কে তথ্য প্রাপ্তির অধিকারকে ভোটারদের বাকস্বাধীনতা তথা মৌলিক অধিকার বলে স্বীকৃতি দিয়েছেন, কারণ ভোটাররা তাঁদের বাকস্বাধীনতা প্রয়োগ করেন ভোটের মাধ্যমে। নাগরিকদের এ অধিকার প্রতিষ্ঠার আন্দোলনে ‘সুজন’ বহু দিন থেকে নেতৃত্ব দিয়ে আসছে। তারই ধারাবাহিকতায় আমরা কুমিল্লা সিটি করপোরেশন নির্বাচনেও প্রার্থীদের হলফনামা ও আয়কর বিবরণী ওয়েবসাইটে (www.votebd.org) প্রকাশ করা হয়েছে। অনেকগুলো ‘প্রার্থী-ভোটার মুখোমুখি’ অনুষ্ঠানের মাধ্যমেও প্রার্থীদের প্রদত্ত তথ্যের ‘তুলনামূলক চিত্র’ বিতরণ করা হয়েছে। আশা করি, এসব তথ্যের ভিত্তিতে ভোটাররা জেনে-শুনে-বুঝে সৎ, যোগ্য ও জনকল্যাণে নিবেদিত ব্যক্তির পক্ষে ভোটাধিকার প্রয়োগ করতে সক্ষম হবেন। 
যুক্তি তর্ক গল্প
রাজনৈতিক সাংস্কৃতিক বিতর্ক-বিভ্রান্তি ঘোচাতেই হবে
কে বাংলাদেশকে এগিয়ে নেবে? কোন দল পারবে সুশাসন নিশ্চিত করে দেশকে এগিয়ে নিতে? মানুষের মনে এসব প্রশ্ন বারবার উদয় হচ্ছে। কিন্তু জবাব পেতে পেতেও যেন অধরা থেকে যাচ্ছে। আশায় বুক বাঁধা আর আশা-নিরাশার দোলাচলের পরে পুনরায় আশাভঙ্গের বেদনা ও ক্ষোভে জ্বলতে হয় মানুষকে।
জনগণকে সঙ্গে নিয়ে দেশকে এগিয়ে নিতে হলে একটি দেশপ্রেমিক সরকারকে মোটা দাগে তিনটি ফ্রন্টে কাজ করতে হবে। এগুলো হলো—ক. সুশাসন প্রতিষ্ঠা-দুর্নীতি, অদক্ষতা ও ক্ষমতার অপব্যবহার ঘুচিয়ে জনমুখী দক্ষ সক্রিয় প্রশাসনিক ব্যবস্থা চালু করা, খ. অর্থনৈতিক অগ্রগতি—সুষ্ঠু পরিকল্পনা, দক্ষ ব্যবস্থাপনা, প্রচুর কর্মসংস্থান সৃষ্টি করে দুর্নীতি ও ক্ষমতার হস্তক্ষেপমুক্ত গতিশীল অর্থনৈতিক ব্যবস্থা চালু করা; এবং গ. ইতিহাসের দায় পূরণ—রাজনৈতিক লক্ষ্যাদর্শ ঠিক রেখে জাতির মানসযাত্রা বাধামুক্তভাবে সচল করার ব্যবস্থা গ্রহণ।
দলীয় কর্মসূচির ক্ষেত্রে প্রথম দুটিতে বড় দুই দল আওয়ামী লীগ ও বিএনপিতে তেমন পার্থক্য নেই। আর দুর্নীতি বা ক্ষমতার অপব্যবহার করা এবং এ দুই ক্ষেত্রে ব্যর্থতায়ও দুই বড় দলে অমিল তেমন নেই। তাদের অমিল রয়েছে রাজনীতিতে—রাজনৈতিক লক্ষ্যাদর্শের ক্ষেত্রে। আওয়ামী লীগ বায়ান্ন থেকে সূচিত জনজাগরণের সাথি হয়ে ধাপে ধাপে অসাম্প্রদায়িক গণতান্ত্রিক বাঙালি জাতীয়তাবাদের রাজনীতি করেছে। এটি ছিল এ দেশের সিংহভাগ মানুষেরই চাওয়া। আর তাই জনগণ ঊনসত্তর সালে গণ-অভ্যুত্থান ঘটিয়ে নেতা বঙ্গবন্ধুকে ষড়যন্ত্র মামলা ও কারাগার থেকে মুক্ত করে নিয়ে আসে। তারপর ১৯৭০-এর নির্বাচনে প্রথম সুযোগেই তারা বাঙালি জাতীয়তাবাদের পক্ষে গণরায় দিয়েছে। এভাবে সেদিন বঙ্গবন্ধু বাঙালির অবিসংবাদী নেতা হয়ে ওঠেন আর আওয়ামী লীগ দলীয় গণ্ডি ছাপিয়ে জাতীয়তাবাদী রাজনীতির প্ল্যাটফরম হয়ে ওঠে। আর তাই একাত্তরের মুক্তিযুদ্ধে বঙ্গবন্ধু কারান্তরালে থেকেও ছিলেন জাতির নেতা, আওয়ামী লীগ ছিল প্রবাসী সরকার ও মুক্তিযুদ্ধে নেতৃত্বদানকারী দল। আর এই সময় আওয়ামী লীগের দলীয় স্লোগান ‘জয় বাংলা’ হয়ে উঠেছিল মুক্তিকামী মানুষের রণধ্বনি।
পুরো পাকিস্তান আমলে পিছু হটতে হটতেও মুসলিম লীগ তার ধর্মীয় জাতীয়তাবাদের ধর্মান্ধ প্রতিক্রিয়াশীল রাজনীতিকে সরকারের সহায়তায় জবরদস্তি চালিয়ে বহাল রাখার চেষ্টা করেছে। মুসলিম লীগের সঙ্গে এ বিষয়ে জামায়াতসহ ধর্মভিত্তিক রাজনৈতিক দলগুলো সহযোগিতা করেছিল। দেখা যায়, একাত্তর সালে যখন পুরো জাতি পাকিস্তানি দুঃশাসন ও অমানবিক নির্যাতনের ভেতর থেকে বেরিয়ে স্বাধীন স্বদেশ প্রতিষ্ঠার ঐতিহাসিক গৌরবময় যুদ্ধে লিপ্ত, তখনো এই শক্তি দখলদার পাকিস্তান সরকারের দিকে সহযোগিতার হাত বাড়িয়ে দেয়।
মুক্তিযুদ্ধের ইতিহাস ও জাতীয় জীবনে তার তাৎপর্য সবারই জানা আছে। সেদিন আওয়ামী লীগের নেতৃত্বে পুরো জাতি মুক্তিযুদ্ধের পক্ষে দাঁড়িয়েছিল আর বিপরীতে মুসলিম লীগ, জামায়াতে ইসলামী, নেজামে ইসলামী প্রভৃতি দলের মুষ্টিমেয় কিছু নেতা-কর্মী স্বাধীনতা ও মুক্তিযুদ্ধের বিরোধিতা করে দখলদার পাকিস্তানি বাহিনীর সহযোগী শক্তির ভূমিকা নিয়েছিল। তারাই শান্তি কমিটি, রাজাকার, আলবদর, আল-শামস বাহিনী গঠন করে পাকিস্তানি বাহিনীর পাশে থেকে মুক্তিযুদ্ধের নয় মাসজুড়ে হত্যা, অগ্নিসংযোগ ও লুটপাটে অংশ নিয়েছে। তারা যুদ্ধাপরাধী নিঃসন্দেহে।
পঁচাত্তরের পরে যে রাজনৈতিক প্রক্রিয়া দাঁড় করানো হয়েছিল ক্ষমতায় থেকে, তাতে নেতৃত্ব দিয়েছেন মুক্তিযোদ্ধা জিয়াউর রহমান। কিন্তু তিনি আওয়ামী লীগের বিরুদ্ধে রাজনীতি দাঁড় করাতে গিয়ে কেবল সে রাজনীতির বিরোধিতা করলেন না, গ্রহণ করলেন মুক্তিযুদ্ধের মাধ্যমে প্রত্যাখ্যাত মুসলিম লীগের রাজনীতি ও আদর্শ। এমনকি খুঁজে নিলেন মুক্তিযুদ্ধের বিরোধিতাকারী মানুষজনকেই। নিজেকে দেশের ইতিহাসের মুখ্য রাজনৈতিক ব্যক্তিত্ব হিসেবে দাঁড় করাতে গিয়ে অস্বীকার করলেন বঙ্গবন্ধুকে, নিজের সৃষ্ট সেই শূন্যতা পূরণের জন্য নিজেকেই সামনে নিয়ে এলেন। খানিকটা পাকিস্তানের মতোই অবস্থাটা দাঁড়াল। কেননা কেবল রাজনীতি ও সরকার দিয়ে তো একটি দেশ চলে না। জাতির জীবনে খুবই গুরুত্বপূর্ণ হলো সংস্কৃতি ও ইতিহাস-ঐতিহ্যের বিষয়গুলো। এ দেশের মানুষ নিজের ভাষা, সাহিত্য, সংগীত এবং মনীষীদের মর্যাদা প্রতিষ্ঠার লড়াই করতে করতেই যেমন নিজের জাতীয়তাবাদী চেতনায় জেগে উঠেছে, তেমনি চাপিয়ে দেওয়া পাকিস্তানি তামুুদ্দুনিক প্রয়াস থেকে কেবলই দূরে সরেছে। ফলে শিল্প-সাহিত্যের অঙ্গনেও বড় অংশ বাঙালি জাতীয়তাবাদ ও মুক্তিযুদ্ধের চেতনায়
উজ্জীবিত হয়ে আন্দোলন, সংগ্রাম ও যুদ্ধে অংশ নিয়েছে। বিপরীতে মুষ্টিমেয় অংশ সরকারি সুযোগ নিয়ে ও মদদে সেদিন দালালের ভূমিকা নিয়েছিল।
আমরা লক্ষ করি, বিএনপির রাজনীতিতে একুশে ফেব্রুয়ারি, এমনকি বিজয় দিবস, পয়লা বৈশাখ, রবীন্দ্রনাথ, নবান্ন ইত্যাদি আমাদের সাংস্কৃতিক ও সংগ্রামী ঐতিহ্যের উপলক্ষগুলোর তেমন গুরুত্ব নেই। কিছু দিবস দায়সারা গোছেরভাবে পালন করে যাওয়ার বেশি কিছু তারা করে না। তারা জাতীয় পর্যায়ের বুদ্ধিজীবী-লেখক-সাহিত্যিক-শিল্পী, যেমন বেগম সুফিয়া কামাল, কাজী মোতাহার হোসেন, কুদরাত-ই খুদা, আবুল ফজল, শওকত ওসমান, জয়নুল আবেদিন, আব্বাসউদ্দীন, কামরুল হাসান কারও সম্পর্কেই উৎসাহী নয়। জিয়ার আমলে কীভাবে এ দেশে জামায়াতে ইসলামীর উত্থান ও পুনর্বাসন হয়েছে, কীভাবে একাত্তরের চিহ্নিত ঘাতক দালালদের ক্ষমতায় বসানো হয়েছে, কীভাবে বঙ্গবন্ধু ও তাঁর পরিবারের হত্যাকারী এবং জেল হত্যার আসামিদের রাষ্ট্রীয় পৃষ্ঠপোষকতা দিয়ে বিচারের বাইরে রাখা হয়েছিল—সবই বিস্ময়ের সঙ্গে মানুষ দেখেছে।
এই রাজনীতির ভেতর দিয়ে বাংলাদেশের আদর্শ, মুক্তিযুদ্ধের চেতনা, দীর্ঘকাল জুড়ে জাতির ত্যাগ ও ভালোবাসায় গড়ে ওঠা সাংস্কৃতিক লক্ষ্যাদর্শ থেকে বিচ্যুতি এবং সরে যাওয়ার লক্ষণই ফুটে ওঠে। কিন্তু এই রাস্তায় চলে পাকিস্তান কেবল ব্যর্থ হয়েছে তা নয়, আজ অবধি ব্যর্থতা ও অস্থিরতার বৃত্ত থেকে বেরিয়ে আসতে পারেনি।
একটি জাতির রাজনৈতিক-সাংস্কৃতিক আদর্শ, চেতনা ও লক্ষ্য নিয়ে যদি স্থিরতা না আসে, তবে সেখানে অস্থিরতা বিরাজ করবেই। ইতিহাসে আমরা এর বহু দৃষ্টান্ত দেখেছি। আমাদের তো অস্থিরতার ৪০ বছর চলছে, মার্কিন যুক্তরাষ্ট্রে অস্থিরতা, হানাহানি, গৃহযুদ্ধ চলেছে ১০০ বছর ধরে। ইউরোপে জাতিরাষ্ট্রের উদ্ভবের আগে কয়েক শতাব্দী ধরে ধর্ম, রাজনীতি ও সংস্কৃতি নিয়ে বিবাদ চলেছে, যুদ্ধবিগ্রহ ও হানাহানি হয়েছে।
জাতি গঠন, জাতীয় ঐক্য প্রতিষ্ঠা ও জাতির অগ্রগতির জন্য আদর্শিক ক্ষেত্রে বিভ্রান্তি ও বিতর্কের অবসান চাই। সেটা না হওয়া পর্যন্ত কোনো জাতি সামনে এগোতে পারে না। কেবল অর্থনৈতিক কর্মসূচি সফল করে, এমনকি সম্পদ দিয়েও এগোনো সম্ভব নয়।
এ ক্ষেত্রে বিএনপিকে সিদ্ধান্ত নিতে হবে, তারা কি পাকিস্তানি ধারার রাজনৈতিক মতাদর্শ নিয়েই চলবে? তারা কি অসাম্প্রদায়িক বাঙালি
ও আদিবাসীদের সংস্কৃতির বিরুদ্ধেই থাকবে? যদি তারা এই অবস্থানেই চলতে চায়, তাহলে মুক্তিযুদ্ধের মাধ্যমে অর্জিত এই স্বাধীন দেশে রাজনৈতিক অস্থিরতা চলবেই।
আমি মনে করি, অসাম্প্রদায়িক রাজনীতি ও বাঙালি ঐতিহ্যকে ধারণ করেও আওয়ামী লীগবিরোধী রাজনীতি ও রাজনৈতিক দল করা সম্ভব। বিশেষত পুঁজিবাদী বিশ্বের সাম্প্রতিক সংকট আর স্বদেশে দুর্নীতি-অদক্ষতার যে ব্যাপকতা চলছে, তা শক্তিশালী রাজনৈতিক দল গঠন করার ও জনসমর্থন পাওয়ার ভিত্তি দিতে পারে।
আপনি ডেমোক্র্যাট বা রিপাবলিকান যা-ই হোন আপনাকে, জর্জ ওয়াশিংটন-জেফারসন-লিংকনদের, হুইটম্যান-হেমিংওয়ে-স্টেইনব্যাকদের, চ্যাপলিন-ডিজনি-রোবসনদের দেশের বরণীয় মানুষ হিসেবে মানতেই হবে। এখানেও বঙ্গবন্ধু-তাজউদ্দীন-ভাসানী-মণি সিংহকে, সুফিয়া কামাল-জসীমউদ্দীন-আবুল ফজলদের, জয়নুল-আব্বাসউদ্দীন-কামরুলদের না-মানার রাজনীতি সংকট তৈরি করবেই। রাজনৈতিক ও সাংস্কৃতিক বিবাদ-বিতর্কের অবসান ব্যতীত রাজনৈতিক অস্থিরতা কাটবে না, দেশের অগ্রগতিও সম্ভব হবে না।
সংসদীয় গণতন্ত্রের পক্ষ ও বিপক্ষ
আমি আমার যৎসামান্য বিদ্যার পুঁজি ও আধা শতাব্দীর অল্পস্বল্প অভিজ্ঞতা থেকে বাংলাদেশ ও বাঙালি জাতির রাজনীতির ইতিহাস যতটুকু জানি, সন্ধ্যা সাতটায় টিভির সামনে বসলে দেখি যে তার সবই ভুল। গর্জে ওঠে টেলিভিশনের স্ক্রিন। পেছনে শোভা পায় কোনো একটি ব্যানার। রাতারাতি নামকরণ করা কোনো সংগঠনের আলোচনা সভা। মঞ্চে উপবিষ্ট অতিচেনা প্রতিমন্ত্রীরা অথবা ক্ষমতাসীন দলের দ্বিতীয়-তৃতীয় সারির কোনো নেতা। আলোচ্য বিষয়বস্তু অবধারিতভাবে একটাই: স্বাধীনতা ও মুক্তিযুদ্ধের ইতিহাস। সেখানে কঠোরতম ভাষায় শ্রোতাকে জ্ঞান দান করা হয়, শিক্ষা দেওয়া হয় ‘সঠিক ইতিহাস’। জাতির সমকালীন ইতিহাস হওয়া উচিত কাচের মতো স্বচ্ছ। টিভির সামনে বসলে শুধু চোখ নয়, মাথাটাও ঘোলা হয়ে যায়। দেখতে পাই বাংলার মানুষের ইতিহাস ধুলায় ধূসরিত।
১০ এপ্রিল মুজিবনগরের ‘স্বাধীনতার ঘোষণাপত্রে’ যে সরকার প্রতিষ্ঠিত হয়, তা ছিল রাষ্ট্রপতিপদ্ধতির সরকার। অবিসংবাদিত নেতা বঙ্গবন্ধু শেখ মুজিবুর রহমানকে করা হয়েছিল রাষ্ট্রপতি। তাঁর অনুপস্থিতিতে সৈয়দ নজরুল ইসলামকে করা হয় উপরাষ্ট্রপতি বা অস্থায়ী রাষ্ট্রপতি। পাকিস্তানি কারাগারে থাকায় ওই ঘোষণাপত্র সম্পর্কে বঙ্গবন্ধু কিছু জানতেন না। মুক্তিযুদ্ধের সময় বিস্তারিত আলোচনা করে কোনো সিদ্ধান্ত নেওয়ার সুযোগ ছিল না। কিন্তু বঙ্গবন্ধু যখন ফিরে এলেন, এর পরদিন সরকারপদ্ধতির পরিবর্তন ঘটিয়ে মোটামুটি ব্রিটিশ ওয়েস্টমিনিস্টার পদ্ধতির সংসদীয় গণতান্ত্রিক সরকারপদ্ধতি প্রবর্তন করা হয়। এর জন্য ১১ জানুয়ারি রাষ্ট্রপতি একটি আদেশ জারি করেন।
স্বাধীন বাংলাদেশের ইতিহাসে ১৯৭২ সালের ১১ জানুয়ারির সেই অর্ডার বা অধ্যাদেশের মূল্য সীমাহীন। সেটি ছিল আমাদের রাষ্ট্রের সাময়িক সময়ের জন্য ‘সংবিধান’, যার নাম ছিল ‘দ্য প্রভিশনাল কনস্টিটিউশন অব বাংলাদেশ অর্ডার, ১৯৭২’। এক রাতের মধ্যে ওটি রচনার দায়িত্ব যাঁরা পালন করেছিলেন তাঁদের একজন বিচারপতি আবু সাঈদ চৌধুরী ছাড়া এখনো জীবিত আছেন ড. কামাল হোসেন, ব্যারিস্টার আমীর-উল ইসলাম ও ব্যারিস্টার মওদুদ আহমদ। সেই সাময়িক সাংবিধানটি ছিল অতি সংক্ষিপ্ত, এক পৃষ্ঠার মতো; কিন্তু এর বিষয়বস্তু ছিল অতি গুরুত্বপূর্ণ। বঙ্গবন্ধুর নির্দেশেই তা রচিত হয়েছিল। কারণ, তখন তাঁর হুকুম ছাড়া গাছের পাতাটিও মাটিতে পড়ত না। আইন বিশেষজ্ঞদের তিনি যেভাবে নির্দেশ দিয়েছেন, তাঁরা সেভাবেই দলিল তৈরি করেছেন আইনের পরিভাষায়।
১১ মাস পরে ডিসেম্বরে যে সংবিধান গৃহীত হলো, তার ভিত্তি ছিল ১১ জানুয়ারির রাষ্ট্রপতির সেই আদেশ। সেই আদেশের বিষয়বস্তুরও একটি পটভূমি আছে। সেই আদেশে ধারণ করা হয়েছিল ১৯৫৪ সালের নির্বাচনী অঙ্গীকার ২১ দফা, ১৯৬৬-র ছয় দফা এবং ’৬৯-এর ছাত্র সংগ্রাম পরিষদের ১১ দফার চেতনা। অর্থাৎ, বাংলাদেশের জনগণের দাবি সংসদীয় গণতান্ত্রিক সরকার। সেই দাবির প্রতি সম্মান দেখাতেই বঙ্গবন্ধু রাষ্ট্রপ্রধানের সর্বোচ্চ পদ থেকে সরকারপ্রধানের আসনে নেমে আসতে দ্বিধা করেননি।
রাষ্ট্রপতির ওই আদেশের ভিত্তিতে সরকার পুনর্গঠন করা হয়। প্রবাসে গঠিত সরকার বিলুপ্ত হয়। নবনিযুক্ত প্রধান বিচারপতি আবু সাদাত মোহাম্মদ সায়েম বঙ্গবন্ধুকে ১২ জানুয়ারি সকালে বঙ্গভবনে শপথ পাঠ করান প্রধানমন্ত্রী হিসেবে। তিনি বিচারপতি আবু সাঈদ চৌধুরীকে শপথ পাঠ করান রাষ্ট্রপতি হিসেবে। নতুন মন্ত্রিসভাও সেদিন গঠিত হয়। ১০-১১ জনের ছোট মন্ত্রিসভা। তাতে ছিলেন সৈয়দ নজরুল ইসলাম, তাজউদ্দীন আহমদ, খন্দকার মোশতাক, মনসুর আলী, এ এইচ এম কামরুজ্জামান, আবদুস সামাদ আজাদ, শেখ আজিজ, ইউসুফ আলী, জহুর আহমদ চৌধুরী, ফণিভূষণ মজুমদার ও কামাল হোসেন। পার্লামেন্ট না থাকলেও পার্লামেন্টারি সরকার নতুন রাষ্ট্রে যাত্রা শুরু করে। বঙ্গবন্ধুর সেই ঐতিহাসিক সরকারের শপথ গ্রহণ অনুষ্ঠানে উপস্থিত থাকার বিরল সৌভাগ্য হয়েছিল যাঁদের, আমি তাঁদের একজন। সে এক রোমাঞ্চকর মুহূর্ত। এখন আলোচনা সভায় গোলটেবিলে যাঁরা টেবিল চাপড়ান, তাঁদের সেদিনের অনুভূতি বোঝাতে পারব না।
পুরোনো দিনের সেসব নিষ্প্রয়োজনীয় কথা বলার আবশ্যকতা এখানে যে, আমি বলতে চাইছি বাংলাদেশের যাত্রা শুরু হয়েছিল সংসদীয় গণতন্ত্র দিয়ে। ১৯৭৩ সালের মার্চে প্রথম নির্বাচনের মাধ্যমে তা প্রাতিষ্ঠানিক রূপ পায়। কিন্তু দুর্ভাগ্য জাতির যে, দুই বছরেরও কম সময়ের মধ্যে ১৯৭৫ সালে সংসদীয় গণতন্ত্রের কবর রচিত হয়। প্রবর্তিত হয় একদলীয় ও রাষ্ট্রপতিপদ্ধতির একনায়কি শাসন। সেটাও মওলানা ভাসানীর ভাষায়, ‘মন্দের ভালো ছিল, বন্দুকঅলাদের চেয়ে ভালো’। কিন্তু তা বেশি দিন টিকল না। রক্তপাত ঘটল অকল্পনীয় নারকীয়ভাবে। আওয়ামী লীগের একশ্রেণীর নেতাই ক্ষমতা ভাগবাটোয়ারা করে সরকার চালালেন পৌনে তিন মাস। তারপর এল সরাসরি সামরিক শাসন। জাতির জীবন থেকে হারিয়ে গেল ভাষা আন্দোলনের চেতনা, ৫৪-র ২১ দফার চেতনা, ৬২-র শিক্ষা আন্দোলনের মর্মবাণী, ৬৬-র ছয় দফার চেতনা, ৬৯-এর গণ-অভ্যুত্থানের সময় ছাত্রদের ১১ দফার অঙ্গীকার এবং সবচেয়ে যা বেদনাদায়ক তা হলো মুক্তিযুদ্ধের চেতনা। গণতন্ত্রের জন্য সংগ্রাম করতে করতে দেশ স্বাধীন হয়েছিল, সেই গণতন্ত্রই দেশ থেকে নির্বাসিত হলো। রাজনীতিবিদ, শিক্ষাবিদ, পেশাজীবী নেতা, ট্রেড ইউনিয়ন নেতা, বুদ্ধিজীবীরা চেয়ে চেয়ে দেখলেন। অনেকে সুবিধাবাদিতার কাছে আত্মসমর্পণ করলেন। কিন্তু ছাত্র-যুবসমাজ অবস্থাটাকে মেনে নেয়নি। তারা রক্তের বিনিময়ে ৯০-তে স্বৈরাচারের পতন ঘটায়। সেই আন্দোলনে আট বছরব্যাপী নেতৃত্ব দেন যুগপৎ শেখ হাসিনা ও বেগম খালেদা জিয়া।
পাঁচ দফা দাবিতে তাঁরা ১৯৮৩ সালে আন্দোলন শুরু করেন। তাতে বলা হয়েছিল, ‘অবিলম্বে সামরিক আইনের শাসন প্রত্যাহার করতে হবে’ এবং ‘নির্দলীয় নিরপেক্ষ সরকারের তত্ত্বাধানে...সার্বভৌম জাতীয় সংসদের নির্বাচন অনুষ্ঠান করতে হবে এবং সংবিধানসংক্রান্ত যেকোনো সিদ্ধান্ত গ্রহণের ক্ষমতা কেবলমাত্র জনগণের নির্বাচিত সার্বভৌম জাতীয় সংসদেরই থাকবে—অন্য কারো নয়।’
৪ ডিসেম্বর ১৯৯০ জেনারেল এরশাদ রাষ্ট্রপতির পদ থেকে পদত্যাগ করতে বাধ্য হন। ৫ ডিসেম্বর ভোরে শেখ হাসিনা দেশবাসীকে ‘সালাম’ ও ‘বিপ্লবী অভিনন্দন’ জানিয়ে বলেন, তিন জোটের ‘ঘোষিত রূপরেখা অনুযায়ী একটি অন্তর্বর্তীকালীন নির্দলীয় নিরপেক্ষ সরকার’ নির্বাচন করে জনপ্রতিনিধিদের কাছে ক্ষমতা হস্তান্তর করবে। একই সময় খালেদা জিয়া জনগণকে ‘সংগ্রামী অভিনন্দন’ জানিয়ে বলেন, ‘আন্দোলনের মূল লক্ষ্য গণতন্ত্র পুনঃপ্রতিষ্ঠা এবং জনগণের অর্থনৈতিক মুক্তির জন্য একটি সুখী সমাজ গড়ে তোলার কাজ আমাদের শুরু করতে হবে।’
সেদিন গণতন্ত্র প্রতিষ্ঠার দায়িত্বভার জনগণ অর্পণ করেছিল দুই নেত্রীর ওপর। নিরপেক্ষ অন্তর্বর্তীকালীন সরকার নির্বাচন করে সংসদ গঠন করে। তখন পর্যন্ত রাষ্ট্রপতিপদ্ধতির সরকার ছিল। ওই পদ্ধতি বেগম জিয়ার পছন্দ ছিল। তাঁর স্বামী ছিলেন রাষ্ট্রপতি। শেখ হাসিনা রাষ্ট্রপতি, প্রধানমন্ত্রী ও গণতান্ত্রিক নেতার মেয়ে। তিনি তখন একটি অত্যন্ত প্রশংসনীয় অবস্থান গ্রহণ করেন। তিনি চাইলেন, সংবিধান সংশোধন করে সংসদীয় পদ্ধতির সরকার প্রবর্তিত হোক। ৪০ বছর যাবৎ জনগণের দাবিও তা-ই। অনিচ্ছা সত্ত্বেও শেখ হাসিনার দাবির প্রতি বেগম জিয়া সমর্থন দেন।
১৯৯১ সাল থেকে পুনঃপ্রবর্তিত হয় সংসদীয় গণতন্ত্র। পঞ্চম সংসদের সূচনায় যেদিন মধ্যরাতে দুই নেত্রী দেশকে সংসদীয় গণতন্ত্রে ফিরিয়ে আনেন, সেই দৃশ্যকে আমার কাছে মনে হয়েছে বাংলাদেশের রাজনীতির ইতিহাসে সবচেয়ে সুন্দর দৃশ্য। সেদিন শেখ হাসিনা ও খালেদা জিয়াকে সবচেয়ে সুন্দর লেগেছিল। তাঁদের হাসির সঙ্গে সংহতি প্রকাশ করে হেসেছিল বাংলার প্রতিটি গণতন্ত্রকামী মানুষ।
কিন্তু মানুষের সুখের সেই হাসি দীর্ঘস্থায়ী হয়নি। অল্প সময়ের মধ্যেই তা মুছে যায়। গণতন্ত্রকামী মানুষের মুখে নেমে আসে বিষাদের ছায়া। সংবিধান হলো একটি মুদ্রিত বই। আর গণতন্ত্র হলো একটি মূল্যবোধ; একটি অমূল্য চেতনা। গণতন্ত্র হলো জনগণের সঙ্গে শাসকদের চুক্তি: সংখ্যাগরিষ্ঠ জনগণের মতামতকে আমরা মূল্য দেব এবং সংখ্যায় যারা কম—এমনকি একজন হলেও—তাদের কথা শুনব এবং একজনের কথাও যদি যুক্তিযুক্ত হয় তা সংখ্যাগরিষ্ঠরা বিবেচনা করে দেখবে। কিন্তু ৯১ সালে যে সরকার গঠিত হলো, সেই সরকারের নেতারা জানতেন না সংসদীয় গণতন্ত্র জিনিসটা কী! বিরোধী দলে যাঁরা ছিলেন, তাঁরা বাঙালি জাতীয়তাবাদী। সংগীত-নাটক তাঁদের পছন্দ। তাঁরা রাজপথে নাটক মঞ্চস্থ করতে লাগলেন। সরকারি দল ও বিরোধী দলের সমন্বয়েই সংসদীয় গণতন্ত্র। আমাদের দুই পক্ষ দুই দিকে হাঁটা দিল। মধ্যরাতে এক হয়েছিল, দিনের আলো ফুটতে না ফুটতে কেউ কারও মুখ দেখবে না বলে কঠিন শপথ নিল।
নব্বইয়ের দশকের মধ্যভাগে বিএনপি ক্ষমতা চিরস্থায়ী করার মনস্থ করে। দলীয় সরকারের অধীনে নির্বাচন করে বিপুল সংখ্যাগরিষ্ঠতা নিয়ে সরকার গঠনের স্বপ্ন দেখে। আওয়ামী লীগ, জাতীয় পার্িট ও জামায়াতে ইসলামী বুঝতে পারে, দলীয় সরকারের অধীনে নির্বাচনে সরকারি দলকে পরাজিত করা সম্ভব নয়। জামায়াত আওয়ামী লীগের সঙ্গে হাত মিলিয়ে তত্ত্বাবধায়ক সরকারের জন্য উত্তাল আন্দোলন ও জ্বালাও পোড়াও শুরু করে। একটি ক্ষণজীবী সংসদকে দিয়ে তারা তত্ত্বাবধায়ক সরকার বিল পাস করিয়ে নেয়। সংবিধানে সংসদীয় গণতন্ত্রই রইল, কিন্তু তার সঙ্গে যোগ হলো তত্ত্বাবধায়ক সরকারব্যবস্থা। ওই ব্যবস্থা প্রবর্তনে শেখ হাসিনার ভূমিকাই প্রধান। এবং জনগণ তা মেনে নিল।
যা হোক, এক পা-বিশিষ্ট সংসদীয় গণতন্ত্র অর্থাৎ সরকারদলীয় সংসদীয় গণতন্ত্র চালু রইল ২০০৬ সাল পর্যন্ত। ২০০৭ সালের পৌষের এক সন্ধ্যায় জাতির জীবনে দেখা দিল এক গায়েবি সরকার। সেই উদ্দীনীয় সরকারের রোডম্যাপ যে কয়খানা ছিল, তা তারা ও তাদের গঠনকারীরা জানেন। তাঁরা পরদিন সকালেই ঘোষণা করলেন, জাতির রেলগাড়িটি লাইনের পাশে কাত হয়ে পড়ে গিয়েছিল। তাঁরা টেনেটুনে লাইনের ওপরে তুলে বাঁশিতে ফুঁ দিয়ে আবার ইঞ্জিনে স্টার্ট দিয়েছেন। জাতি এবার উত্তাল গতিতে ছুটবে। বন্দুকের ব্যবহার তাঁরা করলেন না। হাতে নিলেন হাতুড়ি। ভাঙতে লাগলেন অবৈধ স্থাপনা। বহু মানুষের বাড়িঘরের অবৈধ অংশ চূর্ণ করা হলো। কিন্তু যখনই বড় কর্তার কোনো আত্মীয়ের বাড়িটিতে দেখা গেল অবৈধ বাড়তি অংশ, অমনি হুকুম হলো হাতুড়ি-শাবলের কাজ বন্ধ রাখো। ভাঙাভাঙি দিয়ে কিছু হবে না। জাতিকে রাষ্ট্রবিজ্ঞান শিক্ষা দিতে হবে। সেটা বিশ্ববিদ্যালয়ের শ্রেণীকক্ষে নয়, মস্ত বড় হোটেলের জলসাঘরে। হ্যারল্ড লাস্কির রাজনৈতিক ব্যাকরণে যা নেই, আমাদের জেনারেল ও অধ্যাপক জুটি সে দর্শন দিলেন। আমাদের বড় বড় পণ্ডিত ও রাজনীতিক গালে হাত দিয়ে বসে জলসাঘরের রাজনৈতিক দর্শন শুনে হাততালি দিয়ে বললেন, চমৎকার।
কাজী নজরুল ইসলাম এভিনিউয়ের হোটেলের জলসাঘর থেকে রাজনৈতিক দর্শন প্রচার করতে কর্তা ছুটে গেলেন আমেরিকার এক নামী বিশ্ববিদ্যালয়ে। সেখানে তিনি যে বক্তৃতা দিলেন, তাকে আমাদের বিদ্বানেরা স্বামী বিবেকানন্দের শিকাগো বক্তৃতার সঙ্গে তুলনা করলেন। সেখানে বক্তৃতার ফাঁকে কথাও হলো কারও কারও সঙ্গে—নতুন রোডম্যাপ নিয়ে।
শুধু বক্তৃতায় হবে না। বাঙালি মুসলমান শাসকেরা বখতিয়ার খিলজির উত্তরাধিকারী। তাঁদের মার্সিডিজ বা বিএমডব্লিউ থাকলেই হবে না—ঘোড়া দরকার। তিনি ঘোড়া আনতে ছুটলেন আরেক দেশে। সেখানে আধা ডজন ঘোড়া আর রাষ্ট্রপতির সম্মান পেলেন। সেখানে কী কথা হয়েছিল, তা ঘোড়াগুলো বাংলা অথবা হিন্দিতে কথা বলতে পারলে শোনা যেত।
যা হোক, বাংলাদেশের গণতন্ত্র নিয়ে ছিনিমিনি খেলতে কোনো গোত্রই কম করেনি। শুধু সেনাপতিদের দোষ দিলে হবে না। আয়নায় চেহারা দেখতে অনুরোধ করি রাজনীতিক, শিক্ষাবিদ, অর্থনীতিবিদ, সাংস্কৃতিক ব্যক্তিত্ব, সাংবাদিক, কলাম লেখক, ব্যবসায়ী, আমলা, ধর্মব্যবসায়ী, ছাত্র-যুবনেতা, নারী অধিকার প্রতিষ্ঠার নেতা, ডাক্তার-ইঞ্জিনিয়ার প্রভৃতি পেশার সুযোগসন্ধানীদের।
আমরা মনে করেছিলাম, সংসদীয় গণতন্ত্রের পুনর্যাত্রা শুরু হলো ২০০৯ সালের জানুয়ারিতে। নির্বাচিত সরকার প্রতিষ্ঠা আর সংসদীয় গণতন্ত্র এক জিনিস নয়। কমিউনিস্টরাই প্রতিষ্ঠা করতে পারেন সমাজতন্ত্র, মেকি কমিউনিস্টরা নন। খাঁটি গণতন্ত্রীদের পক্ষেই সংসদীয় গণতন্ত্র প্রতিষ্ঠা সম্ভব, ভণ্ড গণতন্ত্রী বা গণতন্ত্রের ধ্বজাধারীদের পক্ষে নয়। আমাদের জনগণ সংসদীয় গণতন্ত্রের পক্ষে অবিচল, ভণ্ডরা তাদের ধোঁকা দিয়ে একটা ভেজালব্যবস্থা প্রতিষ্ঠিত করেছে। গত তিন বছরে দেশে যা ঘটেছে, এর জন্য গণতন্ত্রের বিপক্ষ শক্তি দায়ী।
সংবিধানের নতুন সংস্করণ হোক, তত্ত্বাবধায়ক সরকারব্যবস্থা বাতিল হোক, ঢাকা দুই টুকরো করা হোক, বিভিন্ন বৈদেশিক চুক্তি হোক—সবকিছুর দায় কোনো একজন ব্যক্তির ওপর বর্তালে চলবে না। ৩৪৪ জনকেও জবাবদিহি করতে হবে। নির্বাচিত হয়ে লালবাড়িতে প্রবেশের পর থেকে জনগণের জন্য কী কাজটা তাঁরা করেছেন? ব্যর্থ রাষ্ট্রের ডেফিনিশন পেন্টাগন-পোষিত পণ্ডিতেরা জানেন, আমরা জানি রাষ্ট্রের ব্যর্থতা কাকে বলে। সত্যিকারের গণতান্ত্রিক রাষ্ট্র কখনো ব্যর্থ হয় না। একটি শক্তিশালী রাষ্ট্র গঠন শুধু উদার গণতান্ত্রিক নেতাদের পক্ষেই সম্ভব।
রাষ্ট্রপতির সংলাপই হোক সমঝোতার সূচনা
বিএনপির সঠিক সিদ্ধান্ত
নতুন নির্বাচন কমিশন গঠন নিয়ে রাষ্ট্রপতি মো. জিল্লুর রহমানের সংলাপের আমন্ত্রণে প্রধান বিরোধী দলের ইতিবাচক সিদ্ধান্তকে আমরা স্বাগত জানাই। তবে কেবল নিয়মরক্ষার জন্য নয়, সংলাপকে অর্থবহ ও ফলপ্রসূ করতে সংশ্লিষ্ট সবাই আন্তরিকতার সঙ্গে কাজ করবেন, এটাই প্রত্যাশিত।
গত সোমবার রাতে বিএনপির চেয়ারপারসন খালেদা জিয়ার সভাপতিত্বে চারদলীয় জোটের নীতিনির্ধারণী বৈঠকে রাষ্ট্রপতির সংলাপে যোগদানের সিদ্ধান্ত হয়। বিএনপির পক্ষ থেকে জানানো হয়, সংলাপে তারা মূলত তত্ত্বাবধায়ক সরকারের দাবির বিষয়টি তুলে ধরবে। এ ছাড়া নতুন নির্বাচন কমিশন গঠন ও বিরোধী দলের ওপর সরকারের দমনপীড়ন বন্ধে তাঁর হস্তক্ষেপ কামনা করা হবে। আমরা পুরো বিষয়টি ইতিবাচক বলে মনে করি। সংলাপের উদ্যোগে সাংবিধানিকভাবে রাষ্ট্রপতির এখতিয়ার ছিল কি না, সেই প্রশ্ন তুলে বিএনপি ভুল করেছিল। কারণ, সংবিধানেই লেখা আছে, রাষ্ট্রপতি রাষ্ট্রের অন্য সব ব্যক্তির ঊর্ধ্বে স্থান লাভ করবেন। এর অর্থ হলো, সংসদীয় গণতন্ত্রের ঐতিহ্য অনুযায়ী রাষ্ট্রপতি সাংবিধানিক-প্রধান। বিরোধী দল যদি সংসদীয় গণতন্ত্র মানে, তাহলে তাদের ‘হার ম্যাজেস্টি’স লয়াল অপোজিশন’ কথাটিও বিবেচনায় নিতে হবে। রাষ্ট্রপতিরই সবচেয়ে বেশি এখতিয়ার আছে এ ধরনের সংলাপ আহ্বানের। বিএনপির একজন মুখপাত্র রাষ্ট্রপতিকে ‘সর্বজনশ্রদ্ধেয়’ হিসেবে উল্লেখ করায় আমরা সন্তুষ্ট হয়েছি। খাদের কিনারে যাওয়ার আগেই আমাদের একটা মতৈক্যে পৌঁছাতে হবে। তবে দুই বড় দলকে ‘কৌশলগত’ লড়াইয়ে মত্ত থাকলে চলবে না।
রাষ্ট্রপতি ইতিমধ্যে জানিয়ে দিয়েছেন, সব দলের মতামতের ভিত্তিতে তিনি নির্বাচন কমিশন গঠন করতে চান। তিনি বর্তমান নির্বাচন কমিশন ও বিভিন্ন দলের প্রস্তাবের পরিপ্রেক্ষিতে নতুন নির্বাচন কমিশন গঠনে একটি অনুসন্ধান কমিটি গঠনেরও ইঙ্গিত দিয়েছেন। আমরা মনে করি, রাজনৈতিক দলগুলো আন্তরিক হলে এ ব্যাপারে একটি সমঝোতায় পৌঁছা অসম্ভব নয়। অতীতে ক্ষমতাসীনেরা নানাভাবে রাষ্ট্রপতি পদটির অবমূল্যায়ন করেছে। ভবিষ্যতে তার পুনরাবৃত্তি কাম্য নয়।
অবাধ ও সুষ্ঠু নির্বাচন করতে হলে নির্বাচনী ব্যবস্থাকে কীভাবে আরও ত্রুটিমুক্ত করা যায়, কীভাবে পারস্পরিক সংশয় ও অবিশ্বাস দূর করা যায়—সেসব দিকেই সবার মনোযোগ দিতে হবে। এ ব্যাপারে নির্বাচন কমিশন একটি খসড়া প্রস্তাব পেশ করে সব দলের সঙ্গে আলোচনা করেছে। দুর্ভাগ্যজনক হলেও সত্য, এ ক্ষেত্রে দুটি বড় দলের কেউ ইতিবাচক ভূমিকা রাখতে পারেনি। ক্ষমতাসীন আওয়ামী লীগ নির্বাচন কমিশনের সংলাপে যোগ দিলেও মতামত দেয়নি। আর বিএনপি সংলাপেই যায়নি।
আমরা মনে করি, নির্বাচন কমিশন গঠনের ব্যাপারে সরকার ও বিরোধী দলের মধ্যে একটা মতৈক্য প্রতিষ্ঠিত হলে নির্বাচনকালে কোন সরকার ক্ষমতায় থাকবে, আলোচনার মাধ্যমে সেই বিতর্কেরও অবসান হতে পারে। দেশবাসী চায়, সংলাপ তথা আলোচনার মাধ্যমেই সমস্যার সমাধান হোক। গণতন্ত্রের মূল কথাও তা-ই। রাজপথের সমাধান কাউকে সাময়িকভাবে বিজয়ী করলেও শেষ বিচারে তা কারও জন্যই কল্যাণকর হয় না। এ ব্যাপারে ক্ষমতাসীন ও বিরোধী দল—উভয়কে ১৯৯৬ ও ২০০৬ সালের অভিজ্ঞতার কথা স্মরণ করতে বলব।
যে যাহাই বলুক বিএনপি এর রাজনীতি সম্মন্ধে যাহারা খুব ভালো করিয়া জানে তাহাদেরকে বিএনপি এর এই সিদ্ধান্ত নিয়া বেশি আশাবাদী হওযার কোনো কারণ নাই. আমরা জানি দেশের দ্রব্যমূল্য সরকারী দলের অনেক ভুল সিদ্দান্ত যাহা জনগনকে এখনো কোনো ফল দেইনাই. বা আশস্ত করিতে পারেনাই বা বিরুধীদের প্রপাগান্ডা সেলের অপপ্রচারের কারণে বিএনপি যতটুকু আগাইয়া গিয়াছিল তাহাদের ১৮ তারিখের একদিনের অপরাজনীতি চোরা গুপ্তা হামলা আর জালাও পোড়াও রাজনীতির কারণে পিছনে গিয়াছে. সন্তোষ জনক জবাব দিতে না পারা আর ঘুরাইয়া ফিরিয়া পূরানু কায়দায় সরকারকে দুসারূফ জনগণ কে বিশ্বাস করাইতে পারেনি যে তাহারা এই কাজে জড়িত ছিলনা. আর চতুর সরকার এই সুজুগে তাহাদের গণতান্ত্রিক অধিকারের উপর খরগ হস্ত হইয়াছে. আর বিয়েন্পইয়ের মধ্যে সন্দেহ হইতেছে তাহাদের চট্টগ্রাম মার্চ সরকার পন্ড করিবে. তাই সামনে পিছনের চেয়ার নিয়া জগড়াকরি দল রাষ্ট্রপ্রধানের আহবানে সাড়া দিয়া রাজনৈতিক কৌশল গ্রহণ করিয়াছে. সরকার যে তাহাদের চট্টগ্রাম মার্চ করিতে দিবেনা তাহ এক রখম নিচ্চিত. সতরাং ৯ এর পরে ১১ এর পরিস্থিতির উপর ভরসা করা যায়না
স্থানীয় সরকার
জেলা পরিষদ ও জেলা প্রশাসনে সংস্কার
সম্প্রতি সরকার ‘জেলা পরিষদ আইন ২০০০’-এর ৮২(১) ধারা প্রয়োগ করে তিনটি পার্বত্য জেলা (রাঙামাটি, বান্দরবান ও খাগড়াছড়ি) বাদে সারা দেশে সমতলের ৬১টি জেলা পরিষদ পুনঃস্থাপনের লক্ষ্যে ৬১ জন ‘প্রশাসক’ নিয়োগ করেছে। এই নিয়োগ রাজনৈতিক ও সাংবিধানিক দৃষ্টিভঙ্গিতে ব্যাপকভাবে সমালোচিত হচ্ছে। এই সমালোচনাকে কোনোভাবে অসংগত ও ভিত্তিহীন বলা যাবে না। সংবিধানের অনুচ্ছেদ ৫৯(১) অনুযায়ী, ‘আইনানুযায়ী নির্বাচিত ব্যক্তিদের সমন্বয়ে গঠিত প্রতিষ্ঠানসমূহের উপর প্রজাতন্ত্রের প্রত্যেক প্রশাসনিক একাংশের স্থানীয় শাসনের ভার প্রদান’ করাই সংবিধানের নির্দেশনা। তা ছাড়া সংবিধানের ১৫২(১)-এ ‘প্রশাসনিক একাংশে’র ব্যাখ্যা অনুযায়ী ‘জেলা’ সংবিধান স্বীকৃত প্রশাসনিক একাংশ। বাকি উপজেলা, ইউনিয়ন, পৌরসভা ও সিটি করপোরেশন পৃথক আইনবলে ঘোষিত প্রশাসনিক একাংশ। কিন্তু দুর্ভাগ্যজনক হলেও সত্য, আইনবলে গঠিত অন্যান্য একাংশে স্থানীয় সরকারকাঠামো থাকলেও সংবিধানে স্বীকৃত প্রশাসনিক একাংশ জেলায় বিগত ৪০ বছরেও একটি প্রতিনিধিত্বশীল স্থানীয় শাসনকাঠামো গড়ে উঠল না। এ বিষয়ে ১৯৯২ সালে কুদরতে এলাহি পনির বনাম রাষ্ট্র মামলায় বিচারপতি সাহাবুদ্দীন আহমেদ যে রায় (ডিএলআর-৪৪) প্রদান করেন তা প্রকাশের ছয় মাসের মধ্যেই সকল প্রশাসনিক একাংশে নির্বাচিত স্থানীয় সরকার বা স্থানীয় শাসনসংক্রান্ত প্রতিষ্ঠান সৃষ্টির নির্দেশনা দেওয়া হয়। কিন্তু ৪০ বছরে কোনো সরকার জেলাপর্যায়ে কার্যকর ও প্রতিনিধিত্বশীল স্থানীয় সরকারব্যবস্থা সৃষ্টির কোনো পদক্ষেপ নেয়নি। বাকশাল আমলে ‘জেলা গভর্নর’, পরবর্তী বিএনপি সরকারের ‘জেলা উন্নয়ন সমন্বয়কারী’ বা সর্বশেষ এরশাদ সরকারের মনোনীত এমপি ও মনোনীত সদস্য নিয়ে গঠিত জেলা পরিষদ—কোনোটাই মূল সংবিধানের নির্দেশনার সঙ্গে সংগতিপূর্ণ ছিল না। তাই স্বাধীনতার ৪০ বছর এবং সংবিধানে ‘স্থানীয় শাসন সংক্রান্ত প্রতিষ্ঠান’বিষয়ক বিধান পুনঃস্থাপনের পর বিশেষত সর্বোচ্চ আদালতের নির্দেশনা সত্ত্বেও জেলাপর্যায়ে কোনো প্রতিনিধিত্বশীল শাসনকাঠামো তৈরি না করাটাই ছিল গুরুতর সংবিধান ও আদালত অবমাননা।
ইতিমধ্যে ২০০০ সালে ‘জেলা পরিষদ আইন ২০০০’ পাস করা হয়। এ আইন সর্বাংশে ত্রুটিমুক্ত নয়। এ আইনের ত্রুটিবিচ্যুতি নিয়ে আমরা অনেকে তখনই লিখেছি। বিশেষত বর্তমান সরকারের অর্থমন্ত্রী আবুল মাল আবদুল মুহিত ২০০২ সালে প্রকাশিত তাঁর জেলায় জেলায় সরকার গ্রন্থে এ আইনের গঠনমূলক সমালোচনা করে জেলাপর্যায়ে স্থানীয় শাসনকাঠামো কীভাবে পুনর্গঠিত হওয়া উচিত তার একটি বিশদ রূপরেখা উপস্থাপন করেন। এ আইন পাস হওয়ার দীর্ঘ ১১ বছর পর আইনটি কার্যকর হতে যাচ্ছে এবং জেলা পরিষদ স্থাপিত হতে যাচ্ছে। জেলা পরিষদ স্থাপনের (ধারা-৩) প্রক্রিয়া শুরু হলো ওই আইনের ৮২(১) ধারা প্রয়োগের মাধ্যমে। এখানেই যত বিপত্তি। কিন্তু জেলা পরিষদ এত দিন পর্যন্ত সরকার, রাজনৈতিক দল এবং নাগরিক সমাজ সবার কাছে যেন ছিল ইতিহাসের একটি বিস্মৃত অধ্যায়। এখন আকস্মিকভাবে ‘প্রশাসক’ নিয়োগের মাধ্যমে জেলা পরিষদ আলোচনা-সমালোচনা ও বিতর্কের পাদপ্রদীপে উঠে এল। এ আলোচনা ও বিতর্ক নিঃসন্দেহে ইতিবাচক। এ আলোচনাকে আরও জোরদার করতে হবে।
তবে এ ক্ষেত্রে সব সমালোচকের সঙ্গে একমত হয়েও বলব, প্রশাসক নিয়োগের মাধ্যমে জেলা পরিষদ প্রতিষ্ঠান হিসেবে ‘স্থাপিত’ হলো বা নবতর আঙ্গিকে এর কার্যক্রম শুরু হলো। তাই পরিষদ সচল করার ক্ষেত্রে এ নিয়োগ একটি নতুন মাত্রা যুক্ত করল। এটি রাজনৈতিক দলীয় সরকারের একটি রাজনৈতিক সিদ্ধান্ত। এখানে গোপন ও প্রকাশ্য রাজনৈতিক কৌশলগত উদ্দেশ্য থাকা অস্বাভাবিক নয়। স্থানীয় সরকারব্যবস্থার জেলাপর্যায়ে পুনরায় অধিষ্ঠান যারা মনেপ্রাণে কামনা করেন, তাঁদেরও এ পদক্ষেপের কৌশলগত লাভ-ক্ষতি বিশ্লেষণ করে দেখতে হবে। তাই জেলা পরিষদকে বর্তমান সরকার নিষ্ক্রিয় অবস্থা থেকে সক্রিয়তা প্রদানের যেকোনো উদ্যোগকে কৌশলগতভাবে গ্রহণ করে তাকে ইতিবাচক দিকে বিকাশের উপযোগী কার্যক্রম নিয়ে এগোতে হবে। তাই আমি ব্যক্তিগতভাবে প্রশাসক নিয়োগের মাধ্যমে পরিবর্তনের যে সূচনা হলো তাকে এগিয়ে নিয়ে ‘জেলা পরিষদ আইন ২০০০’-এর পূর্ণ বস্তবায়নে উদ্যোগী হতে আগ্রহী। কারণ যে ট্রেনটি ট্র্যাকে ছিল না সেটি এখন ট্র্যাকে উঠে এল, এখন একে সঠিক ট্র্যাকে গতি দিতে হবে। জেলা পরিষদে ভবন, বাংলো, বাজেট, জনবল ও অন্যান্য সম্পদ রয়েছে। রয়েছে প্রতিবছরের অনুন্নয়ন ও উন্নয়ন বাজেটের বরাদ্দ। নেই প্রতিনিধিত্বশীল কাঠামো এবং অর্থসম্পদ ব্যবহারের স্বচ্ছ নীতিমালা ও তার দায়িত্বশীল প্রয়োগ। তাই প্রতিনিধিত্বশীল কাঠামো ও স্বচ্ছ নীতিমালা প্রয়োগের সন্ধিক্ষণে এই প্রশাসক নিয়োগকে দেখতে চাই অন্তর্বর্তীকালীন ব্যবস্থা হিসেবে। এই প্রশাসক নিয়োগ হোক স্বল্পকালীন, যা পূর্ণাঙ্গ জেলা পরিষদ গঠনের পথে হবে প্রথম সোপান।
দুই.
১৯৯১ সাল থেকে নবতর গণতান্ত্রিক অভিযাত্রার অন্যান্য বিষয়ের সঙ্গে স্থানীয় সুশাসন ও সুসমন্বিত উন্নয়ন প্রচেষ্টার নানা ধ্যানধারণা সার্বিক নাগরিক আলোচনায় প্রাধান্য পেতে থাকে। তবে এসব আলোচনার বেশির ভাগ ক্ষেত্রে বিষয়ের ব্যাপকতা, বিশ্লেষণের গভীরতা এবং বাস্তবতাবোধসম্পন্ন সুদূরপ্রসারী দৃষ্টিভঙ্গির অভাব ছিল এবং এখনো রয়েছে। স্থানীয় সরকারের আলাপ-আলোচনায় তিনটি প্রধান ধারা প্রধানত দেখা যায়: (১) স্থানীয় সরকারবিষয়ক বিভিন্ন প্রকল্প-অভিজ্ঞতার বাঁধাধরা মূল্যায়ন, যা মূলত আমলা, উপদেষ্টা, প্রকল্প প্রশাসন এবং প্রকল্পের উপকারভোগীদের পরস্পরের পিঠ চুলকানিমূলক আলোচনা। যেখানে নিরপেক্ষ ও বস্তুনিষ্ঠ বিশ্লেষণ প্রায়ই অনুপস্থিত। (২) আর একটি নতুন ধারার আলোচনা হচ্ছে দাতা সংস্থার প্রকল্প-সাহায্যনির্ভর আধা নাগরিক সমাজ ও আধা এনজিও উদ্যোগ, যা মূলত প্রকল্পের ভাষায় সচেতনতামূলক বা অ্যাডভোকেসি কার্যক্রম। (৩) তৃতীয় ধারাটি হচ্ছে সরকারের গৃহীত বিভিন্ন পদক্ষেপের গণমাধ্যমে তাৎক্ষণিক বিরূপ প্রতিক্রিয়া। দুঃখজনক হলেও আমরা সবাই যে বিষয়টির জন্য সম্মিলিতভাবে দায়ী তা হচ্ছে (১) স্থানীয় সরকার, সুশাসন, মাঠপ্রশাসনের সমস্যা, স্থানীয় উন্নয়ন ও দক্ষ নাগরিকসেবা এবং বিকেন্দ্রীকরণ বিষয়ের ওপর আলোকিত ও বিশ্লেষণী গবেষণা এবং প্রকাশনার অভাব; (২) রাজনৈতিক দল ও সরকারের নীতিনির্ধারক পর্যায়ে নীতি পর্যালোচনায় আগ্রহের ব্যাপক অভাব; (৩) স্থানীয় সরকারের নির্বাচিত নেতাদের মধ্যে সুচিন্তিত, সুসমন্বিত, অব্যাহত ও ধারাবাহিক আত্মমূল্যায়নের অভাব; সর্বোপরি (৪) আধিপত্যবাদী গণতন্ত্রবিমুখ রাজনৈতিক ও প্রশাসনিক সংস্কৃতি।
স্থানীয় শাসনকাঠামোর বিদ্যমান অবস্থা নানামুখী সংকটে বিপন্ন। এই বিপন্নতা স্থানীয় সরকারব্যবস্থা, প্রশাসনের বিভিন্ন স্তরের আমলা, জাতিগঠনমূলক বিভাগসহ সর্বত্র। মাঠপ্রশাসন ও স্তরভিত্তিক স্থানীয় সরকার—দুটি ক্ষেত্রই বিভিন্ন অভ্যন্তরীণ দ্বন্দ্বসংঘাতে চরম অস্থিরতা ও অচলাবস্থার শিকার। তাই স্থানীয় সরকার, স্থানীয় প্রশাসন, উন্নয়ন ও সেবাব্যবস্থাসহ সামগ্রিক একটি আধুনিক গণতান্ত্রিক সমাজ বিনির্মাণের লক্ষ্যে সব আলোচনাকে গঠনমুখী একটি ধারায় ধাবিত করতে হবে। বর্তমানে জেলা পরিষদ যেহেতু আলোচনার পাদপ্রদীপে, সেখানেও শুধু নির্বাচিত-অনির্বাচিত দ্বন্দ্বে আলোচনাকে সীমাবদ্ধ করা এটি অপরিণত আলোচনা। বাংলাদেশের বিভাগ, জেলা, উপজেলা ও ইউনিয়ন—এই চার পর্যায়ের প্রশাসনিক কাঠামোর ২০০ বছরের ঐতিহ্য এবং ভালো দৃষ্টান্তের পাশাপাশি বহু মন্দ দৃষ্টান্তও পাকাপোক্ত রূপ লাভ করেছে। আবার নামকাওয়াস্তে নির্বাচিত প্রতিষ্ঠানগুলো যথা ইউনিয়ন, উপজেলা, পৌরসভা ও সিটি করপোরেশন পর্যায়ে সঠিক ভূমিকা পালনে যথাযথ সামর্থ্য অর্জন করতে পারেনি। কেন্দ্রীয় রাজনৈতিক নেতৃত্বের মনোভঙ্গিতে স্থানীয় স্বায়ত্তশাসন বা বিকেন্দ্রীকরণের প্রয়োজনীয়তা শুধু লৌকিকতার পর্যায়ে। সনাতন জেলা প্রশাসনের প্রবল প্রভাব-প্রতিপতি ও ক্ষমতা জেলা পরিষদের মতোই ক্ষয়িষ্ণু, ম্রিয়মাণ ও অকার্যকর। সরকারের সব মন্ত্রণালয়, বিভাগ ও দপ্তরের জেলাপর্যায়ে কর্মকর্তা কর্মচারী রয়েছেন। সরকারের কেন্দ্রীয় বাজেটের একটি বৃহৎ অংশ জেলাপর্যায়ের কর্মবিভাগগুলোর মাধ্যমে ব্যয় হয়। কিন্তু জেলাপর্যায়ে জেলাভিত্তিক বাস্তব সমস্যার কোনো বিশ্লেষণ এবং তার ভিত্তিতে নেই কোনো জেলাব্যাপী অগ্রাধিকারভিত্তিক পরিকল্পনাকাঠামো। জেলাপর্যায়ে আজকাল ব্যক্তি খাতে উন্নয়ন, সেবা, ব্যবসা-বাণিজ্য ও শিল্পের ব্যাপক প্রসার হচ্ছে। সৃষ্টি হচ্ছে নতুন নতুন সম্ভাবনা। সেসব সম্ভাবনাকে কাজে লাগানোর জন্য জেলাভিত্তিক নতুন স্বপ্ন রচনা এবং সেগুলোকে ভাষা দেওয়ার জন্য প্রয়োজন জেলাভিত্তিক একটি উন্নয়ন দৃষ্টিভঙ্গি (District vision)। জেলা পরিষদ জেলার নিম্নস্তরে অন্যান্য প্রতিনিধিত্বশীল প্রতিষ্ঠান যথা উপজেলা পরিষদ, ইউনিয়ন পরিষদ, পৌরসভা, সিটি করপোরেশন, নানা স্তরের বিশেষায়িত ও সাধারণী সরকারি বিভাগ, ব্যক্তি খাতের নানা প্রতিষ্ঠান, নাগরিক সমাজসহ সবাইকে নিয়ে জেলাভিত্তিক একটি উন্নয়ন স্বপ্ন ও জেলা দৃষ্টিভঙ্গি সৃষ্টিতে নেতৃত্ব দিতে পারে। সে রকম একটি সুদূরপ্রসারী উদ্দেশ্য নিয়ে জেলাপর্যায়ের রাজনৈতিক, সামাজিক, সাংস্কৃতিক ও অর্থনৈতিক নেতৃত্ব ও সরকারকে এগিয়ে আসতে হবে। জেলা পরিষদে একজন প্রশাসক নিয়োগ তার একটি ক্ষুদ্র সূচনামাত্র হতে পারে, এটিকে অনেক দূর এগিয়ে নেওয়ার জন্য এ স্বপ্নের একটি দীর্ঘমেয়াদি রূপরেখা নির্ণয় সবার জন্য একটি চ্যালেঞ্জ হতে পারে।
তিন.
উপমহাদেশের প্রশাসনিক স্তরবিন্যাসের ভূখণ্ডগত বিভাজনে বিভাগ, জেলা ও থানার সৃষ্টি মূলত ব্রিটিশদের হাতে। ওয়ারেন হেস্টিংস (১৭৭২-১৭৮৫) ‘বেঙ্গল প্রেসিডেন্সি’কে প্রশাসনিক সুবিধার জন্য ২৩টি ভৌগোলিক বিভাজনে বিভক্ত করে ২৩টি জেলা সৃষ্টি করেন। ১৯৭২ সালে লর্ড কর্নওয়ালিস ‘জেলা ম্যাজিস্ট্রেটের’ অধীনে সৃষ্টি করেন বর্তমানের থানা ও ৪০০ দারোগার পদ। ১৮২৯ সালে পুরো বাংলাকে ছয়টি বিভাগে বিভক্ত করা হয় এবং সৃষ্টি হয় বিভাগীয় কমিশনারের পদ। এভাবে ঔপনিবেশিক শাসকেরা বিভাগ, জেলা ও থানায় একটি অতিশক্তিশালী কেন্দ্রীভূত প্রশাসনের ভিত তৈরি করেন এবং তাঁকে ঔপনিবেশিক স্বার্থে সযত্নে লালনও করে যান। প্রায় ১০০ বছর এসব প্রশাসনিক স্তরের শীর্ষপদে কোনো দেশীয় কর্মকর্তা নিয়োগ দেওয়া হতো না। এসব ছিল লিখিত-অলিখিতভাবে ব্রিটিশদের সংরক্ষিত পদ ও পদবি। পরে দেশিদের নিয়োগ দেওয়া হলেও তাঁদের মনন, চিন্তন ও কর্মে বাদামি ব্রিটিশ হিসেবে গড়ে তোলা হতো। তিনটি স্তরে প্রশাসনিক কাঠামো দাঁড় করানো হলেও জেলাই ছিল সব নির্বাহী কর্মকাণ্ডের কেন্দ্রবিন্দু। ‘জেলা ম্যাজিস্ট্রেট ও কালেক্টর’ নামে জেলার মূল কর্মকর্তার কর্মপরিধিতে ঔপনিবেশিক শাসকদের জন্য রাজস্ব সংগ্রহ এবং রাজস্ব সংগ্রহের উপযোগী আইনশৃঙ্খলা রক্ষাই ছিল এ পদের মূল কাজ এবং তার সঙ্গে বিচার। সামাজিক উদ্যোগ ও অন্যান্য সরকারি কার্যক্রমের সমন্বয়কের দায়িত্ব সংযুক্ত করা হয়। কালক্রমে জেলার প্রধান প্রশাসক জেলার ‘নৃপতির’ মর্যাদা লাভ করেন। সরাসরি রাজকীয় প্রতিনিধি হিসেবে নিজেদের জাহির করতে থাকেন। ব্রিটিশের নবসৃষ্ট প্রশাসনিক কাঠামো বহুলাংশে মোগল ধারাবাহিকতার ব্রিটিশ সংস্করণ। মোগলদের ‘সরকার’ ও ‘পরগনা’র মাঝামাঝির স্থানে জেলা এবং তার নিচে স্থাপিত হয় ‘থানা’। মোগলদের ওই পর্যায়ের প্রশাসকের যে পদবি ‘ফৌজদার’ ও ‘কোতোয়াল’, তাঁদেরই স্থলাভিষিক্ত হলেন ‘জেলা ম্যাজিস্ট্রেট ও কালেক্টর’ এবং ‘দারোগা’রা। উপমহাদেশে ‘ইস্ট ইন্ডিয়া কোম্পানি’ সম্রাট জাহাঙ্গীরের ফরমান বলে ১৬১৩ সালে সুরাটে ‘কুঠি’ স্থাপন করে যে শাসন-শোষণের সূচনা করে, ১৭৫৭ সালে পলাশীর যুদ্ধের মাধ্যমে তা একটি পাকাপোক্ত রূপ পায়। ইতিমধ্যে তারা তাদের বাণিজ্যিক ও আধিপত্যবাদী কর্মকাণ্ড বাংলাকে ছাড়িয়ে মুম্বাই, মাদ্রাজসহ ভারতের অন্যত্রও বিস্তারলাভ করতে থাকে। বাণিজ্যিক আধিপত্যের সঙ্গে সঙ্গে বাণিজ্যিক স্বার্থকে মসৃণতর রাখার জন্য তারা কলকতা, মাদ্রাজ, মুম্বাই প্রভৃতি স্থানে নগর প্রশাসনে ইউরোপীয় ধাঁচে ‘নগরসভা’ গঠনে অবদান রাখে। বিশেষত ১৮৫৭ সালের প্রথম ‘স্বাধীনতা সমরে’র পর থেকে ঔপনিবেশিক প্রশাসনে জন-সম্পৃক্ততার প্রশ্নটি গুরুত্ব পেতে থাকে। তার সঙ্গে যুক্ত হতে থাকে বিভিন্ন শাসক-প্রশাসক ও দার্শনিকদের কিছু ‘উদারনীতি’র প্রভাব ও প্রয়োগ। ১৮৭০ সালে চৌকিদারি ‘পঞ্চায়েত’, ১৮৮৫ সাল থেকে ইউনিয়ন পঞ্চায়েত, ১৮৬৪ থেকে জেলা বোর্ডসহ বিভিন্ন নগরকেন্দ্রিক ‘পৌরসভা’কাঠামোর বিকাশ হতে থাকে। ১৮৮২ সালে লর্ড রিপনের ‘রেজুলেশনে’র মাধ্যমে যে স্থানীয় সরকার প্রতিষ্ঠানের যাত্রা, সে উদ্যোগে ‘জেলা বোর্ড’ অত্যন্ত প্রভাবশালী একটি প্রতিষ্ঠান হিসেবেই গড়ে ওঠে। ধীরে ধীরে সড়ক, সাঁকো, শিক্ষা, পয়োনিষ্কাশন, স্বাস্থ্য, পশুচিকিৎসা, মহামারি নিয়ন্ত্রণসহ বহু কাজে ‘জেলা বোর্ড’ গুরুত্বপূর্ণ প্রতিষ্ঠান হয়ে দাঁড়ায়। তবে ‘জেলা ম্যাজিস্ট্রেট ও কালেক্টর’ এবং জেলা পরিষদ উভয়ের মধ্যে দূরত্ব ও ঘনিষ্ঠতা দু-ই ছিল। অনেক বিষয়ে জেলা ম্যাজিস্ট্রেটের ক্ষমতা ছিল অপ্রতিবোধ্য বা স্বাভাবিকভাবে সর্বশেষ ও সর্বোচ্চ। এ দুয়ের মধ্যে দ্বন্দ্বও তাই অতিপুরাতন। পরবর্তী লেখায় ভারত, পাকিস্তান ও বাংলাদেশের স্থানীয় সরকার কাঠামোর তুলনামূলক আলোচনা করার ইচ্ছে রাখি। 
কালের পুরাণ
গণতন্ত্র, তুমি জেগে আছো, না ঘুমিয়ে?
বাংলাদেশে গণতন্ত্র কোন অবস্থায় আছে, তার একটি মূল্যায়ন করেছে ব্রিটেনের প্রখ্যাত সাপ্তাহিক ইকোনমিস্ট-এর থিংকট্যাংক ইকোনমিস্ট ইন্টেলিজেন্স ইউনিট। প্রতিবছর সংস্থাটি বিশ্বব্যাপী গণতন্ত্রের হালহকিকত নিয়ে জরিপ প্রকাশ করে। ২০১১ সালের জরিপে বাংলাদেশ ১৬৭টি দেশের মধ্যে ৮৩তম স্থান পেয়েছে। গত বছরের অবস্থানও ছিল তাই। অর্থাৎ সূচকের পরিবর্তন হয়নি। প্রতিবেশী ভারত ৩৯তম ও শ্রীলঙ্কা ৫৭তম অবস্থানে আছে। বাংলাদেশের নিচে আছে পাকিস্তান, নেপাল ও ভুটান। এ নিয়ে ‘গণতান্ত্রিক’ সরকার আহ্লাদিত হতে পারে।
চলতি বছরে ৯ দশমিক ৮ পয়েন্ট পেয়ে নরওয়ে প্রথম স্থান দখল করেছে। গত বছর প্রথম অবস্থানে ছিল সুইডেন। জরিপে আরও বলা হয়, ২০১১ সালে বিশ্বব্যাপী গণতন্ত্রের সূচক ছিল নিম্নগামী। অর্থনৈতিক ও আর্থিক সংকট কতিপয় দেশকে কর্তৃত্ববাদী শাসনের দিকে ঠেলে দিয়েছে।
সংস্থাটি গণতন্ত্রায়ণের প্রতিক্রিয়ার অগ্রগতিতে চারটি ভাগে দেশগুলো ভাগ করেছে। ফুল বা পূর্ণাঙ্গ গণতন্ত্র (৮ থেকে ১০ পয়েন্ট), ফ্লাউড বা নিখুঁত গণতন্ত্র (৬ থেকে ৭ দশমিক ৯ পয়েন্ট), হাইব্রিড রেজিম বা সংকর শাসন (৪ থেকে ৫ দশমিক ৯ পয়েন্ট) এবং একনায়কত্ববাদী শাসন (৪-এর কম পয়েন্ট পাওয়া)। বাংলাদেশের সূচক হলো ৫ দশমিক ৮৭। অর্থাৎ আমরা ধর্মেও আছি, জিরাফেও আছি।
গণতন্ত্রের মাপকাঠিতে যেসব বিষয় অগ্রাধিকার পায় তা হলো বহুত্ববাদ, নাগরিক স্বাধীনতা, সরকারের কার্যক্রম, রাজনৈতিক অংশীদারি ও রাজনৈতিক সংস্কৃতি। আমাদের এখানে সবই আছে, আবার যেন থেকেও নেই। অনেক সময়ে বোঝা যায় না—গণতন্ত্র জেগে আছে, না ঘুমিয়ে?
দীর্ঘজীবী স্বৈরশাসন, দীর্ঘজীবী মৌলবাদ!
জার্মানির চ্যান্সেলর আঙ্গেলা মেরকেল তাঁর দেশ সম্পর্কে তো জানেনই, বাংলাদেশ সম্পর্কেও কম জানেন না। না হলে বাংলাদেশের আর্থসামাজিক ও রাজনৈতিক অগ্রগতির প্রধান অন্তরায় যে সামরিক স্বৈরশাসন, সে কথাটি এমন অকপটে বলতে পারতেন না। গত অক্টোবরে প্রধানমন্ত্রী শেখ হাসিনার সঙ্গে বৈঠককালে জার্মানির এই বিদুষী ও অভিজ্ঞ রাজনীতিক বলেছেন, বিভিন্ন সময়ে সেনাশাসনে থাকায় বাংলাদেশের কাঙ্ক্ষিত উন্নয়ন হয়নি। (প্রথম আলো, ২৬ অক্টোবর ২০১১)
জার্মানির চ্যান্সেলরের তাৎপর্যপূর্ণ মন্তব্যটি পড়ে মনে বেশ কিছু প্রশ্নের উদয় হলো। মেরকেল যে কথাগুলো বাংলাদেশের নেত্রীকে বলেছেন, সেই কথাগুলো তিনি (শেখ হাসিনা) অনুধাবন করতে পেরেছেন কি না, পারলেও সে অনুযায়ী কাজ করবেন কি না। বাংলাদেশের রাজনীতির এমন কোনো বদগুণ নেই, যা সাবেক সেনাশাসক হুসেইন মুহম্মদ এরশাদের মধ্যে ছিল না। বাংলাদেশের সামরিক শাসন যদি উন্নয়ন অগ্রগতির প্রধান বাধা হয়, তাহলে তার দুই-তৃতীয়াংশের দায় মহাজোট সরকারের শরিক জাতীয় পার্টির নেতা এরশাদকেই নিতে হয়। কেননা, ১৫ বছরের সামরিক শাসনের নয় বছরই ক্ষমতায় ছিলেন এরশাদ।
বাংলাদেশের একশ্রেণীর পণ্ডিত রাষ্ট্রবিজ্ঞানী আছেন, যাঁরা মনে করেন, সামরিক শাসন খুবই খারাপ কাজ। কিন্তু লে. জেনারেল জিয়াউর রহমান খুবই ভালো শাসক ছিলেন। এঁরা জ্ঞানপাপী। তেমনি একশ্রেণীর গণতন্ত্রকামী রাজনীতিকও মনে করেন, সামরিক শাসন মোটেই ভালো নয়। সামরিক শাসক আরও খারাপ। কিন্তু এরশাদকে সঙ্গে রাখতে হবে বিএনপিকে ঠেকাতে। যেমন বিএনপির অপেক্ষাকৃত কম রক্ষণশীল নেতাদের ধারণা, মৌলবাদী জামায়াতে ইসলামীর রাজনীতি কোনোভাবেই গ্রহণযোগ্য নয়। কেননা, জামায়াতে ইসলামী যা চায়, তা বাস্তবায়িত হলে এখানেও সৌদি আরবের মতো চুরির দায়ে হাত কাটা যাবে, ডাকাতি-খুনের জন্য প্রকাশ্যে শিরশ্ছেদ করা হবে। কিন্তু আওয়ামী লীগকে মোকাবিলা করতে জামায়াতের সহায়তা প্রয়োজন। এ দুই তরফের রাজনীতিকেরাই যে কখন মনের অজ্ঞাতে তাঁদের রাজনীতি থেকে নীতি বিসর্জন দিয়েছেন, তা হয়তো তাঁরাও জানেন না।
আওয়ামী লীগে হাওয়া ভবনের এজেন্ট!
খেলার মাঠে যেমন আবাহনী-মোহামেডান, রাজনীতিতেও তেমনি আওয়ামী লীগ ও বিএনপিকে চিরপ্রতিদ্বন্দ্বী হিসেবে গণ্য করা হয়। আবাহনী ও মোহামেডান মাঠে খেলেই লড়াইটা বজায় রাখে, কিন্তু রাজনীতিতে না খেলেই আওয়ামী লীগ ও বিএনপি প্রতিদ্বন্দ্বিতা জিইয়ে রাখে। যেমন: বিরোধী দল সংসদে যাবে না। বিরোধী দল যত গঠনমূলক কথা বলুক না কেন, সরকার শুনবে না। সাংসদদের এলাকায় উন্নয়নকাজে তাঁদের সম্পৃক্ত করবে না। সরকার যত ভালো আইনই পাস করুক, বিরোধী দল তার বিরোধিতা করবে। তেমনি বিরোধী দলের শান্তিপূর্ণ কর্মসূচিতে সরকার উসকানি দেবে, সরকারি প্রশাসন না দিলেও ক্ষমতাসীন দলের পেটোয়া বাহিনী ঝাঁপিয়ে পড়বে। ৪ ডিসেম্বর ঢাকার নিরুত্তাপ ও ঢিলেঢালা হরতালে উত্তাপ ছড়াল আওয়ামী লীগের মাস্তান বাহিনী। তাঁরা পুলিশি বেষ্টনীর ভেতরে ঢাকার সাবেক মেয়র সাদেক হোসেন খোকার ওপর চড়াও হলেন। এখন হরতালে ক্ষমতাসীনেরা যে ধরনের তাণ্ডব চালায়, ক্ষমতায় থাকতে বিএনপির ক্যাডাররাও তা-ই করেছে। ক্ষমতায় থাকতে এদের দৌরাত্ম্য বাড়ে, ক্ষমতায় না থাকলে বিড়ালের মতো মিউমিউ করে।
৭ ডিসেম্বর দক্ষিণ ঢাকার জুরাইন এলাকার ঘটনাটি ছিল একপক্ষীয়। সেখানে যুদ্ধাপরাধীদের বিচারের দাবিতে এবং ঢাকা সিটি করপোরেশন ভাগ করার জন্য প্রধানমন্ত্রীকে অভিনন্দন জানাতে জনসভা আহ্বান করেছিল স্থানীয় আওয়ামী লীগ। সেই জনসভাস্থলেই সভাপতি ও সাধারণ সম্পাদকের গ্রুপ সংঘর্ষে লিপ্ত হয়। মারামারি হয় এবং সভা পণ্ড হয়ে যায়। এ কাজটি বিরোধী দলের কেউ করলে লঙ্কাকাণ্ড বেধে যেত।
প্রথম আলোর খবরে বলা হয়: ‘কদমতলী থানা ছাত্রলীগের সাধারণ সম্পাদক মাসুদ রানা ওরফে সালামের সমর্থকদের দাবির মুখে তাঁকে বক্তৃতা দিতে ডাকেন সানজিদা খানম। মাসুদ রানা মাইক্রোফোন হাতে নেওয়ার সঙ্গে সঙ্গে হট্টগোল শুরু হয়ে যায়। এর পর পরই তুমুল হট্টগোল বেধে যায়। সানজিদা খানম শারীরিকভাবে লাঞ্ছিত হন।’ (প্রথম আলো, ৮ ডিসেম্বর ২০১১)
ইত্তেফাকের খবর ছিল এ রকম: ‘জনসভা পরিচালনার সুযোগ পেয়ে সাধারণ সম্পাদক তাঁর গ্রুপের নেতাদের বক্তব্য দেওয়ার সুযোগ করেছেন। এতে সভাপতি গ্রুপের নেতা-কর্মীদের মধ্যে ক্ষোভের সঞ্চার হয়। সভাপতি তোফাজ্জল হোসেন ইত্তেফাককে বলেছেন, ‘আমি এই থানা আওয়ামী লীগের সভাপতি। কিন্তু আমার সঙ্গে কোনো প্রকার আলোচনা ছাড়াই জনসভার আয়োজন করেন সাধারণ সম্পাদক। জনসভা মঞ্চের কর্তৃত্ব এবং বক্তাদের তালিকায় নিজ গ্রুপের লোকদের স্থান করে দেওয়ার জন্য সাধারণ সম্পাদক ভাড়াটে মাস্তান আমদানি করেন।’
সানজিদা খানম বলেন, ‘থানা আওয়ামী লীগের সভাপতি তোফাজ্জল হোসেন জিয়া পরিষদের এক নেতাকে আওয়ামী লীগে যোগ দেওয়াতে চেয়েছিলেন। এ সময় আমরা এর বিরোধিতা করি। তোফাজ্জল হোসেন বুধবার রাতে বিএনপির নেতা দৌড়খ্যাত সালাহউদ্দিন আহমদের সঙ্গে বৈঠক করে পরিকল্পিতভাবে জনসভা পণ্ড করে দিয়েছেন। তিনি আসলে বিএনপি-জামায়াতের লোক ও হাওয়া ভবনের এজেন্ট।’(ইত্তেফাক, ৮ ডিসেম্বর ২০১১)
স্থানীয় আওয়ামী লীগের সভাপতি ও সাধারণ সম্পাদকের বক্তব্য থেকে যে সত্যটি বেরিয়ে এল তা হচ্ছে, তাঁরা দুজনই বিএনপির হয়ে কাজ করছেন, বিএনপির স্বার্থ উদ্ধার করেছেন। একজন জিয়া পরিষদের নেতাকে ফুলের তোড়া দিয়ে বরণ করতে গিয়েছিলেন, আরেকজন প্রতিপক্ষকে শায়েস্তা করতে বিএনপির মাস্তানদের ভাড়া করে নিয়ে এনেছেন। বঙ্গবন্ধুর আদর্শের সাচ্চা সৈনিক বটে!
তাঁদের বক্তব্যে আওয়ামী লীগের সাংগঠনিক দুর্বলতার চেয়েও নৈতিক স্খলনটি স্পষ্ট। স্থানীয় আওয়ামী লীগের সভাপতি সাধারণ সম্পাদককে শায়েস্তা করতে এবং সাধারণ সম্পাদক সভাপতিকে একহাত দেখে নিতে বিএনপির লোক ভাড়া করে এনেছেন। এই কাজটি অন্য কোনো সংগঠনের নেতা-কর্মীরা করলে আজ নির্ঘাত তাদের নাজিমুদ্দিন রোডে ঠাঁই নিতে হতো। তাঁদের বিরুদ্ধে ডাকাতি, দস্যুতার অভিযোগ আসত এবং জামিন অযোগ্য ধারায় মামলা চলত। কিন্তু সরকারি দল বলে গত তিন সপ্তাহেও কেউ গ্রেপ্তার হয়নি। স্বরাষ্ট্রমন্ত্রীর আইনের শাসন কি কেবল বিরোধী দলের জন্য?
২০০৮ সালের নির্বাচনে বিধ্বস্ত বিএনপিও অনেক জেলা কমিটি গঠন করেছে, সম্মেলন করেছে। কিন্তু আওয়ামী লীগ কোথায় যেন আটকে আছে। সরকার ও দল একাকার হয়ে গেছে। ক্ষমতাসীন দলের বিরোধের পেছনে অর্থনৈতিক সুযোগ-সুবিধা তথা টেন্ডারবাজি, দখলবাজি বড় হাতিয়ার হিসেবে কাজ করে। সব নেতা-কর্মী ও ক্যাডার তো সরকারি কাজ পান না, কমিশন ভোগ করতে পারেন না; কাবিখা-টাবিখার ভাগও সমান পান না। ফলে একে অন্যের বিরুদ্ধে চড়াও হন, হাঙ্গামা করেন।
বিভক্ত ঢাকা সিটি করপোরেশনের নির্বাচনের দেখা নেই। কিন্তু মহানগরের অলিগলিতে এখন হরেক রকম পোস্টার সাঁটা হচ্ছে। সব পোস্টারেরই ভাষা মোটামুটি এক। ঢাকা ভাগের জন্য প্রধানমন্ত্রী শেখ হাসিনাকে অভিনন্দন। পাকিস্তানের সাবেক বিচারপতি কায়ানি একবার ঠাট্টা করে বলেছিলেন, সব দেশের সেনাবাহিনী যুদ্ধ করে অন্য দেশ জয় করে। আর পাকিস্তানের সেনাবাহিনী নিজের দেশ জয় করে। আমাদের নেতা-নেত্রীরাও নিজ দলের কর্মীদের ফুলেল শুভেচ্ছা ও অভিনন্দন নিতে ব্যাকুল।
সুপবন বহিতেছে!
বাংলাদেশে মার্কিন রাষ্ট্রদূত ড্যান মজিনার মন্তব্য শুনে বঙ্কিমচন্দ্র চট্টোপাধ্যায়ের সেই বিখ্যাত উক্তির কথাই মনে পড়ল। তিনি একটি নিবন্ধে লিখেছিলেন, ‘কাল সুপ্রসন্ন। সুপবন বহিতেছে, ইউরোপ সহায়...’। আমরা কথাটি একটু ঘুরিয়ে বলতে পারি, ‘সুপবন বহিতেছে, আমেরিকা সহায়...’।
নতুন নির্বাচন কমিশন গঠনের লক্ষ্যে রাষ্ট্রপতি মো. জিল্লুর রহমান রাজনৈতিক দলগুলোর সঙ্গে সংলাপের যে উদ্যোগ নিয়েছেন, শুরু থেকে বিএনপি তার বিরোধিতা করে আসছিল। বিএনপির ভারপ্রাপ্ত মহাসচিব মির্জা ফখরুল ইসলাম আলমগীর সংলাপের পেছনে সরকারের কী মতলব আছে, তা-ও খুঁজতে চেষ্টা করেছিলেন। কিন্তু শেষ পর্যন্ত তাঁরা সংলাপে যোগদানের সিদ্ধান্ত নিয়েছে। এটি নিশ্চয়ই সুপবনের লক্ষণ। বিএনপির নেতারা বলেছেন, ‘তত্ত্বাবধায়ক সরকারের দাবিতে চলমান আন্দোলনের অংশ হিসেবেই তাঁরা সংলাপে যাচ্ছেন।’
অন্যদিকে, মার্কিন রাষ্ট্রদূত রাষ্ট্রপতির সংলাপ সফল হবে বলে আশাবাদ ব্যক্ত করেছেন। বিএনপির সংলাপে যোগদানের সঙ্গে মার্কিন রাষ্ট্রদূতের মন্তব্যের কোনো যোগসূত্র আছে কি না, তা-ও ভেবে দেখার বিষয়।
দেশের রাজনীতি যখনই সংঘাতমুখর হয়, বিদেশি কূটনীতিক ও দাতা সংস্থার প্রতিনিধিদের দৌড়ঝাঁপ বেড়ে যায়। আওয়ামী লীগ ও বিএনপির নেতাদের মধ্য মুখ-দেখাদেখি বন্ধ থাকলেও সম্মানিত বিদেশি রাষ্ট্রদূতের প্রাতরাশ অনুষ্ঠানে ঠিকই হাজির হন। ১৯৯৫-৯৬ সালে দেশি-বিদেশি মধ্যস্থতাকারীদের উদ্যোগ সফল হয়নি। রাজপথে ফয়সালা হয়েছিল। অনেক চেষ্টা-তদবির করে ২০০৬-০৭ সালের অচলাবস্থা কাটাতেও ব্যর্থ হয়েছিলেন তাঁরা, যার অনিবার্য পরিণতি দুই বছরের জরুরি শাসন—নেতা-নেত্রীদের কারাভোগ। এবারে কী হবে?
বিরোধী দলের উপস্থিতিতে প্রাণবন্ত হোক
বর্ষশুরুর সংসদ অধিবেশন
আমরা বহুল প্রচলিত বাংলা প্রবাদটি স্মরণ করে বলব—শেষ ভালো যার, সব ভালো তার। ইংরেজি বছরের শেষ প্রান্তে এসে বিএনপি যে সংসদ অধিবেশনে যোগদানের সম্ভাবনাকে উড়িয়ে দেয়নি, সেটা বিশেষ তাৎপর্য বহন করে। এখান থেকে একটা ইতিবাচক পরিবর্তনের সূচনা ঘটতে পারে। আগামী ২৫ জানুয়ারি রাষ্ট্রপতি সংসদের শীতকালীন অধিবেশন আহ্বান করার পর বিএনপির সংসদে যোগ দেওয়া না-দেওয়ার বিষয়টি রাজনৈতিক মহলে আলোচিত হচ্ছিল। বিরোধী দলের সরব উপস্থিতি ছাড়া সংসদ যে কার্যকারিতা হারায়, এ বিষয়ে দ্বিমত করার অবকাশ নেই। অকার্যকর সংসদ শুধু সরকারি দলের জন্য নয়, বিরোধী দলের জন্যও বিপদ। এ বিপদ উত্তরণে বিরোধী দলকে সংসদে যেতে হবে। পাশাপাশি সরকারি দলকে এমন পরিবেশ সৃষ্টি করতে হবে, যেন বিরোধী দল সংসদে যেতে স্বাচ্ছন্দ্য বোধ করে।
এর আগে বিএনপি বঙ্গভবনে সংলাপে যাওয়ার সম্মতি জানিয়ে বিদ্যমান রাজনৈতিক অনিশ্চয়তা কিছুটা হলেও দূর করেছে। রাজনৈতিক বিশ্লেষকেরা বিএনপির নেতিবাচক অবস্থানের আশঙ্কা করছিলেন। কিন্তু বিএনপির ভারপ্রাপ্ত মহাসচিব মির্জা ফখরুল ইসলাম আলমগীর ‘চলমান আন্দোলনের অংশ হিসেবেই’ সংলাপে যাওয়ার প্রত্যয় ব্যক্ত করে তাঁদের ইতিবাচক মনোভাবের প্রতিফলন ঘটালেন। এটা গণতান্ত্রিক রীতিনীতির অনুসরণ ও আলোচনার মাধ্যমে সংকট নিরসনের চেষ্টার প্রতি সবুজ সংকেত। তিনি এটাও বলেছেন, ‘আমরা রাষ্ট্রপতিকে বিতর্কের ঊর্ধ্বে রাখতে চাই। আমরা চাই না, তাঁর কোনো উদ্যোগ ব্যর্থ হোক।’ বর্তমান রাজনীতির অচলাবস্থা কাটানোর পথে এটা এক ধাপ অগ্রগতি।
এ পটভূমিতে বিএনপির ভারপ্রাপ্ত মহাসচিব বলেছেন, তাঁরা কখনো সংসদ বর্জন বা সংসদে ফিরে না যাওয়ার কথা বলেননি, তাঁরা শুধু সংসদ অধিবেশনে যাচ্ছেন না। এ মন্তব্য তাৎপর্যপূর্ণ। এখন দেখতে হবে যে এ ইতিবাচক অবস্থান ফলপ্রসূ করার জন্য সরকারি দল কতটা এগিয়ে আসে।
বিএনপির সাংসদ ও বিরোধীদলীয় চিফ হুইপ জয়নুল আবদিন ফারুক বলেছেন, ‘তত্ত্বাবধায়ক সরকারব্যবস্থা পুনর্বহালের বিল সংসদে আনুন, আমরা অবশ্যই যাব। তবে আমাদের আশ্বস্ত করতে হবে, এ বিল উত্থাপন করা হবে।’ সংসদে যাওয়ার জন্য পূর্বশর্ত দেওয়া ঠিক নয়। বরং সংসদে গিয়েই বিরোধী দল তাদের দাবিদাওয়া জানাতে পারে।
সংসদে গিয়ে তত্ত্বাবধায়ক সরকারব্যবস্থার বিষয়টি উত্থাপন করার জন্য বিএনপির প্রতি সরকারি দল এর আগে একাধিকবার আহ্বান জানিয়েছে। যদি তারা সেই পুরোনো বক্তব্যের আলোকে পরিস্থিতির মূল্যায়ন করে, তাহলে তাদের অভীষ্ট লক্ষ্য অর্জিত হতে পারে। বিএনপির সংসদ অধিবেশনে যোগদানের পথ প্রশস্ত করতে সরকারকেও সহযোগিতামূলক মনোভাব দেখাতে হবে। এভাবে ইংরেজি নববর্ষের সূচনায় সংসদের একটি বড় অর্জন সাধিত হতে পারে।
বিএনপি তাদের নির্বাচনী ইশতেহারে বলেছিল, ‘ইস্যুভিত্তিক ওয়াকআউট ছাড়া কোনো দল বা জোট সংসদের সেশন বা বৈঠক বর্জন করতে পারবে না।’ ভোটারদের কাছে প্রদত্ত প্রতিশ্রুতি রক্ষার দায়িত্ব বিএনপি কোনোভাবেই খাটো করে দেখতে পারে না। সংসদ অধিবেশনে যোগদান করা বিরোধী দলের ‘সুযোগ’ বা ‘সুবিধা’ নয়, এটা তাদের অধিকার। এই অধিকার প্রয়োগে তারা নীতিনিষ্ঠ ভূমিকা পালন করবে, এটাই প্রত্যাশিত।
জনপ্রশাসনের ইতি-নেতি
যেকোনো ধরনের সরকারব্যবস্থায় জনপ্রশাসন সরকারের অতি গুরুত্বপূর্ণ একটি অঙ্গ। গণতান্ত্রিক শাসনব্যবস্থায় সরকারের নীতি নির্ধারণ করেন নির্বাচিত প্রতিনিধিরা। সে নীতি নির্ধারণে তথ্য-উপাত্ত, নজির আর সম্ভাব্য সুবিধা-অসুবিধার বিষয়াদি জনপ্রশাসনের কর্মকর্তারাই তাঁদের মেধা, দক্ষতা ও অভিজ্ঞতা থেকে জনপ্রতিনিধিদের সামনে উপস্থাপন করেন। তাই বলা চলে, সরকারের নীতিনির্ধারণ-প্রক্রিয়ায়ও জনপ্রশাসন অন্যতম সহায়ক শক্তি। আর কোনো সিদ্ধান্ত নেওয়া হলে জনপ্রতিনিধিদের তদারকিতে মূলত তার বাস্তবায়নের দায়িত্ব জনপ্রশাসনেরই। তাই সরকার পরিচালনায় জনপ্রশাসনের ভূমিকা সম্পর্কে অধিক আলোচনার প্রয়োজন নেই। অপর দিকে সরকারের সফলতা ও ব্যর্থতার দায়ভার প্রধানত নিতে হয় জনপ্রতিনিধিদের। জনগণের কাছেও এ বিষয়ে জবাবদিহি তাদেরই। সুতরাং জনপ্রতিনিধি স্বভাবত চাইবেন সঠিক সিদ্ধান্ত নিতে এবং তার সময়োপযোগী বাস্তবায়ন করতে। এ উভয় ক্ষেত্রে তাঁকে আবশ্যিকভাবে জনপ্রশাসনের সহায়তা নিতে হবে। সেই জনপ্রশাসনের কর্মকর্তারা যদি দক্ষ, মেধাবী ও নিবিড় চিত্তের হন, তাহলে মূলত লাভবান হবেন জনপ্রতিনিধি তথা সরকার বা সামগ্রিক অর্থে জনগণ। বলার অপেক্ষা রাখে না, বিপরীতটা ঘটলে ক্ষতিগ্রস্ত হন তাঁরাই। সুতরাং প্রতিটি সরকারের চাহিদা থাকার কথা একটি দক্ষ, গতিশীল, অরাজনীতিক ও নিবেদিত জনপ্রশাসন। সেই প্রশাসনের কর্মকর্তারা ক্রমাগতভাবে আগত নতুন নতুন চ্যালেঞ্জ মোকাবিলার জন্য অব্যাহতভাবে নিজেদের প্রস্তুত রাখবে।
আর এ জন্য আবশ্যক মেধাবীদের জনপ্রশাসনে আকর্ষণ করা; তাদের নিয়োগ, পদায়ন ও পদোন্নতিতে দলীয় আনুগত্যের বাইরে রাখা আর বিভিন্নমুখী প্রশিক্ষণের মাধ্যমে একবিংশ শতাব্দীর চাহিদা বিবেচনায় রেখে দক্ষতা বৃদ্ধি করা। একজন মেধাবী ও দক্ষ কর্মকর্তা জনপ্রশাসনে পদোন্নতি ও পদায়নে বঞ্চনা/বৈষম্যের শিকার না হলে আর মর্যাদার সঙ্গে যথোপযুক্ত সুবিধাদি নিয়ে কাজ করার সুযোগ পেলে নিবেদিত হবেন আপনা থেকেই। বর্তমান সরকারের মেয়াদ তিন বছর পুরো হওয়ার প্রাক্কালে দেখা যেতে পারে, এসব বিষয়ে তারা কতটা ইতিবাচক পদক্ষেপ নিয়েছে। উল্লেখ করা যেতে পারে, নির্বাচনী ম্যানিফেস্টোতে প্রতিটি রাজনৈতিক দল/জোট একটি দক্ষ, গতিশীল, দলীয় প্রভাবমুক্ত যুগোপযোগী প্রশাসন গড়ে তোলার প্রতিশ্রুতি দেয়। বর্তমান মহাজোট সরকারও তাই দিয়েছিল।
দক্ষতা বৃদ্ধির অন্যতম প্রধান নিয়ামক মেধাবীদের জনপ্রশাসনে আকর্ষণ করা। স্বাধীনতার পর থেকে এ অবস্থা ক্রম পশ্চাদমুখী বলে বহুলভাবে আলোচিত। এর কারণগুলোও অজানা নয়। মেধাবী ছাত্রছাত্রীদের বিদেশে চাকরির বাজারে সুবিধাদির সঙ্গে সরকারের দেওয়া সুবিধাদির তুলনায় দূরে থাকুক, নিজ দেশের বেসরকারি খাতে বেশ কিছু চাকরি থেকেও শোচনীয়ভাবে কম। আমাদের রাষ্ট্রের আর্থিক সীমাবদ্ধতার বিষয়টি বিবেচনায় রেখেও বলা যায়, এ ব্যাপারটি বাস্তবতার নিরিখে না দেখলে মেধাবীরা জনপ্রশাসনে অধরাই হয়ে থাকবে। স্বীকার করতে হবে, এ বিবেচনায় নিয়েই দু-তিন বছর আগে সরকার একটি বেতন স্কেল দেওয়ায় পরিস্থিতি কিছুটা উন্নতির দিকে যাচ্ছিল। তবে ক্রমবর্ধমান মূল্যস্ফীতি বিষয়টিকে আবার সে তিমিরেই ফিরিয়ে নিয়েছে।
এরপর আসছে এক বৈষম্যমূলক কোটা ব্যবস্থা, যা চাকরির অধিকাংশই নিয়ে নেয়। কোটার কারণে তুলনামূলকভাবে কম মেধাবীরা যখন অধিক মেধাবীদের প্রাপ্য চাকরিটিকে ছিনিয়ে নেয়, তখন নিয়োগ পর্যায়েই অধিক মেধাবীরা হয় বিতাড়িত। কোটা পদ্ধতি অবিভক্ত ভারত ও পাকিস্তান সময়কালেও ছিল। এখনো সরকারের রাজনৈতিক অঙ্গীকার হিসেবে এটা থাকতে পারে। কিন্তু সংখ্যাটি কি যৌক্তিক পর্যায়ে পুনর্বিন্যাসের আবশ্যকতা অস্বীকার করা যাবে? নচেৎ জনপ্রশাসনের মেধাবীরা ক্রমাগতভাবে পেছনেই যেতে থাকবে। অধিক হারে কম মেধাবীদের কোটা নিরাপত্তাবেষ্টনীর মাধ্যমে জনপ্রশাসনে অন্তর্ভুক্তি এর মেধাশূন্যতার দিকটিকে আরও প্রকট করে তুলবে। সরকারি কর্মকমিশন বিষয়টি নিয়ে তাদের বার্ষিক প্রতিবেদনে বারবার পুনর্বিবেচনার সুপারিশ করেছে। কিন্তু সরকারের তরফে বিষয়টি উপেক্ষিতই থাকছে অতীতের মতো। বিগত তিন বছরে এ ক্ষেত্রে কোনো ইতিবাচক উদ্যোগ নেই।
মেধাবী কর্মকর্তাদের জনপ্রশাসনে অন্তর্ভুক্তির আরেকটি অন্তরায় হিসেবে আছে দলীয় বিবেচনায় নিয়োগ দেওয়া। এক-এগারোর আগে এ ধরনের অভিযোগের মূখে ২০০৭ তে সরকারি কর্মকমিশন পুনর্গঠনের ফলে ওই অভিযোগ তিরোহিত হয়। সমপ্রতি সে পুনর্গঠিত কমিশনের চেয়ারম্যানসহ প্রায় সকল সদস্য অবসরে গেছেন। এখন দেখার বিষয় আছে, নতুন যাঁরা দায়িত্ব নিলেন, তাঁরা এর নিরপেক্ষতার ধ্বজাটির যথাযথভাবে উড্ডীয়মান রাখতে কতটা নিবেদিত বা সক্ষম হন। আশা করব তাঁরা তা করবেন।
পদোন্নতি ও পদায়নের বিষয়েও একই ধারাবাহিকতা রয়ে গেছে। গত দুই যুগের অধিক সময়কার ঐতিহ্যই ধারণ করে আছে প্রশাসন। পদোন্নতি ও পদায়নে দলীয় বিবেচনাই প্রাধান্য পাচ্ছে ব্যাপকভাবে। অবশ্য আমার অভিজ্ঞতা থেকে আমি এ অবস্থার জন্য রাজনীতিবিদদের চেয়ে ‘জনসেবকদেরই (Public Servant)’ বেশি দায়ী করব। তাদের একটি অংশ অতীতের বঞ্চনার ক্রোধে, আর কেউ কেউ প্রাপ্যের অধিক সুবিধাদি নিতে, আর কিছু নিজের মেধার সীমাবদ্ধতাকে আড়াল করতে ক্ষমতাসীন দলের সরাসরি সমর্থক হয়ে যায়। তাদের কারও কারও দৃশ্যমান সমর্থনের মাত্রা দীর্ঘদিন যারা দলটির নিবেদিতপ্রাণ বা মেধাবী কর্মী, তাদের চেয়েও বেশি বলে ভ্রম হয়। Holier than Pope কথাটা হয়তো বা তাদের ক্ষেত্রেই প্রযোজ্য। তারা রাজনৈতিক নেতৃত্বকে বিভ্রান্ত করতে সক্ষম হচ্ছে। সক্ষম হচ্ছে তাদের চিহ্নিত প্রতিপক্ষকে শায়েস্তা করতে। অবশ্য রাজনৈতিক নেতৃত্ব এখানে দূরদর্শী ও দৃঢ় হয়ে এ ধরনের সুবিধাবাদীদের হাত থেকে প্রশাসনকে বের করে আনা জরুরি হয়ে পড়েছে। মেধাবী, দক্ষ ও অভিজ্ঞ জনসেবকদের পদোন্নতি না দেওয়া, গুরুত্বহীন পদায়ন বা ওএসডি করে রাখা হলে সরকার ও জনগণই ক্ষতিগ্রস্ত হয়। এ বৃত্ত থেকে বের করে আনার নির্বাচনী প্রতিশ্রুতি থাকলেও এর বাস্তবায়ন এখনো দৃশ্যমান নয়। তবে স্বস্তির কথা, এ ধরনের বৈরী বলে চিহ্নিত কর্মকর্তাদের অবসর আইনের ৯(২) ধারায় বাধ্যতামূলক অবসরের বিধানটি এ তিন বছরে প্রয়োগ হয়নি বললেই চলে। এটা অবশ্যই একটা ইতিবাচক পদক্ষেপ।
মাঠ প্রশাসনে কর্মরত কর্মকর্তাদের কেউ কেউ মাঝেমধ্যেই ক্ষমতাসীন রাজনৈতিক দলের স্থানীয় নেতৃত্বের অন্যায্য দাবি পূরণে অক্ষমতা বা দৃঢ়তা দেখালে তাদের হেনস্তা হওয়ার কথা জানা যায়। কর্মকর্তারা এ ভূমিকা নিচ্ছেন সরকারের বিধিবিধানকে রক্ষা করার জন্য। আর এ ধরনের ঘটনার পর প্রায়শই সরকারের অবস্থান হয় তাদের বিপরীতে। এতে এ তরুণ কর্মকর্তাদের মনোবলে যে ভাটা পড়ে, এটা আমাদের নেতৃবৃন্দ একবারও ভেবে দেখেছেন কি? মাঠ প্রশাসনে আরেকটি বড় বিপত্তি, পুলিশের থানা পর্যায়ে কর্মকর্তাদের অনেকেই অবস্থার পাকে পড়ে অথবা সুবিধাভোগের লোভে পুলিশ সুপার অপেক্ষা অধিক অনুগত থাকছে স্থানীয় ক্ষমতাসীন রাজনৈতিক নেতৃত্বে। তাদের বদলি ইত্যাদিও এসব নেতার প্রভাবে হয়ে থাকে বলে ব্যাপক জনশ্রুতি রয়েছে। এতে বাস্তব অর্থেই পুলিশের চেইন অব কমান্ড বিপন্ন। দেশের আইনশৃঙ্খলার মূল দায়িত্বে যারা, তাদের এ অবস্থা আশঙ্কার জন্ম দেয়। এসব ঐতিহ্য দূর হওয়া দূরে থাকুক, জোরদার হতেই দেখছি। অনেক ক্ষতি হয়ে গেছে জনপ্রশাসনের, এটা উপলব্ধি করে এর সমাধানের রাজনৈতিক অঙ্গীকার আজ সময়ের দাবি।
জনপ্রশাসনের রাজনৈতিকীকরণের ফলে প্রশাসনের ওপর ক্ষমতার বাইরে থাকা রাজনৈতিক দলগুলোর আস্থার সংকট তত্ত্বাবধায়ক সরকারব্যবস্থা ডেকে এনেছিল। লাখ দুই ভোটারের সমন্বয়ে গঠিত সিটি করপোরেশন নির্বাচনে আইনশৃঙ্খলার জন্য সেনাবাহিনী তলবের দাবি আছে। তত্ত্বাবধায়ক সরকার নিয়ে আমি কোনো মন্তব্য করতে চাইছি না। তবে দলীয় সরকারের অধীনে জাতীয় নির্বাচন করার জন্য জনপ্রশাসনের সম্পূর্ণ রাজনৈতিক প্রভাবমুক্ত অবস্থান আবশ্যক হবে। এ অবস্থান তৈরিতে উদ্যোগ নেবে সরকার আর নিজেদের ভূমিকাকে বিতর্কের ঊর্ধ্বে নিতে সচেষ্ট হবে সমগ্র প্রশাসন; এটা আশা করা অযৌক্তিক হবে না। বৃহৎ বলয়ে এ ধরনের তেমন প্রচেষ্টা এখনো লক্ষণীয় নয়। তবে নারায়ণগঞ্জ সিটি করপোরেশন নির্বাচনে সমগ্র জনপ্রশাসন (আইনশৃঙ্খলা রক্ষাকারী বাহিনীও এরই অংশ) নিজেদের সেরূপ প্রশংসনীয় ভূমিকায় তুলে ধরতে সক্ষম হয়। এটা একটা শুভ সূচনা।
বর্তমান প্রতিযোগিতামূলক বিশ্বে নিত্যনতুন ধ্যান-ধারণা রাষ্ট্র পরিচালনায় আসছে। এসব ধ্যান-ধারণার সঙ্গে পরিচিতি ও চর্চার জন্য জনপ্রশাসনে অব্যাহতভাবে প্রশিক্ষণের ব্যবস্থা রাখার আবশ্যকতা রয়েছে। দ্বিপক্ষীয় বা বহুপক্ষীয় আলোচনায় আমাদের কর্মকর্তাদের পেছনের সারিতে অবস্থান শুধু ইংরেজি ভাষা জ্ঞানের স্বল্পতা নয়, বরং মূল বিষয়টিতে দখলের অভাব। আমাদের চেয়ে কথ্য ইংরেজিতে দক্ষতা কম থাকা সত্ত্বেও জাপান, চীন, কোরিয়া সেসব দেনদরবারে সামনের সারিতেই থাকছে শুধু মূল বিষয়টিতে তাদের গভীর দখলের জন্য। অবশ্য আমি বলতে চাইছি না, ঊর্ধ্বতন পর্যায়ে কর্মকর্তাদের কথ্য ইংরেজিতে দখলের আবশ্যকতা নেই। আধুনিক বিশ্বে ইংরেজি একটি ভাষার পাশাপাশি একটি প্রযুক্তি হিসেবেও আবির্ভাব ঘটেছে। অবশ্য এসব বিষয়ে ঘাটতির জন্য রাজনীতিবিদদের দায়ী করা যাবে না। আমাদের জ্যেষ্ঠ কর্মকর্তাদের দ্রুত বিষয়গুলোর প্রয়োজনীয়তা উপলব্ধি করে মধ্য পর্যায়ে এ ধরনের একঝাঁক কর্মকর্তা অব্যাহতভাবে তৈরির কার্যকর উদ্যোগ নিতে হবে। বিগত তিন বছরে এ ধরনের উদ্যোগ অতীতের মতো প্রান্তিক পর্যায়েই।
বর্তমান সরকারের তিন বছর শাসনামলে জনপ্রশাসনে সবচেয়ে ইতিবাচক অবদান প্রজাতন্ত্রের কর্মচারীদের চাকরির বয়সসীমা ৫৭ থেকে ৫৯-এ উন্নীতকরণ। এ যৌক্তিক দাবিটি বাস্তবায়নের জন্য দীর্ঘদিন ধরে নিষ্ফল উদ্যোগ নেওয়া হচ্ছিল। সরকারের পদক্ষেপটি অভিজ্ঞ কর্মকর্তাদের আরও দুই বছর চাকরির সুযোগ করে দিল। হয়তো বা এতে অনেক অযোগ্য-অদক্ষ কর্মকর্তাও সে সুযোগ পেলেন। মধ্য পর্যায়ে পদোন্নতি কিছুটা স্তিমিতও হতে পারে। তবে সামগ্রিক বিবেচনায় বিষয়টির সুফল ব্যাপক ও সুদূরপ্রসারী। দক্ষ ও অভিজ্ঞ কর্মকর্তাদের দুই বছর অধিক সেবা পাবে সরকার তথা জনগণ। সমগ্র জনপ্রশাসনের মনোবল চাঙা করতেও এটা শুভ প্রভাব রাখবে। অবশ্য বিষয়টির সুফল পুরোপুরি নিতে হলে যথাসময়ে স্বচ্ছ পদ্ধতিতে পদোন্নতি আর যথোপযুক্ত পদে পদায়ন করতে হবে। নীতি নির্ধারণী পর্যায়ে (যুগ্ম সচিব ও তদূর্ধ্ব) একজন কর্মকর্তার বারো থেকে পনেরো বছর চাকরি নিশ্চিত করা না গেলে যথাযথ দক্ষতা অর্জন ও সেবাদানে সক্ষম হবেন না। সুতরাং জনপ্রশাসনে মনোবল ও দক্ষতা বৃদ্ধির জন্য সরকারের এ মূল্যবান প্রচেষ্টাটির প্রাসঙ্গিক বিষয়াদি নিষ্পত্তি করে সর্বোচ্চ সুফলপ্রাপ্তি নিশ্চিত করা আবশ্যক।
জনপ্রশাসনকে দক্ষ, গতিশীল ও জনগণের কাছে গ্রহণযোগ্য করার জন্য রাজনৈতিক সদিচ্ছার পাশাপাশি জনসেবকদের ভূমিকাও কম গুরুত্বপূর্ণ নয়। জরাজীর্ণ অতীত আর সমস্যাসংকুল বর্তমান থেকে উত্তরণের পথ খুঁজে বের করতে অনেক ক্ষেত্রেই তাদের অগ্রণী ভূমিকা নিতে হবে। তাই আমার উত্তরসূরি সহকর্মীদের প্রতি রবীন্দ্রনাথের ভাষায় আহ্বান জানাব:
সংকোচের বিহ্বলতা নিজেরে অপমান,
সংকটের কল্পনাতে হোয়োনা ম্রিয়মাণ।
মুক্ত কর ভয়, আপনা মাঝে শক্তি ধরো, নিজেরে করো জয়।
রাজনৈতিক স্থিতিশীলতা জরুরি
স্বাগত ২০১২
সূর্যকে আরেকবার প্রদক্ষিণ করল পৃথিবী; বিশ্ববাসী প্রবেশ করল নতুন বছরে। স্বাধীনতার ৪০টি বছর পূর্ণ করে বাংলাদেশও পা ফেলল ৪১তম বছরে। নতুন বছর মানে নবযাত্রা, নতুন আশা এবং নতুন করে পুরোনো সমস্যা মোকাবিলা করে এগিয়ে যাওয়া। সেই এগিয়ে যাওয়ার পথে সবাইকে স্বাগত। বছরের প্রথম প্রভাতে দেশবাসী, আমাদের অগণিত পাঠক, লেখক, এজেন্ট, বিজ্ঞাপনদাতা ও শুভানুধ্যায়ীর প্রতি রইল শুভেচ্ছা ও অভিনন্দন। নতুন বছর সবার জীবনে শুভ হয়ে দেখা দিক।
পুরোনো খতিয়ান ছাড়া নতুনের আবাহন সার্থক হয় না। গত বছরের সাফল্য-ব্যর্থতার ভেতর থেকে শক্তি ও দুর্বলতাগুলো চিহ্নিত করা তাই দরকার। মহাজোট সরকারের তৃতীয় বছর পূর্ণ হতে চলেছে ৬ জানুয়ারি।
যুদ্ধাপরাধীদের বিচার এ বছর শুরু হলেও ধীরগতি এবং অপ্রস্তুতি অনেককে আশাহত করেছে। দ্রব্যের মূল্যবৃদ্ধি ও মুদ্রাস্ফীতির জাঁতাকলে দরিদ্র-নিম্নবিত্ত তো বটেই, মধ্যবিত্ত পরিবারগুলোরও নাভিশ্বাস উঠছে। অব্যাহত সড়ক দুর্ঘটনা অসহনীয় মাত্রায় পৌঁছায় মিরসরাইয়ে ৪৪ জন স্কুলছাত্রের মৃত্যুতে। চলচ্চিত্রকার তারেক মাসুদ ও সাংবাদিক মিশুক মুনীরের সড়ক দুর্ঘটনায় চলে যাওয়াও ছিল বড় ধাক্কা। পুলিশি হেফাজতে মৃত্যু, বিচারবহির্ভূত হত্যাকাণ্ড ও গুপ্তহত্যার ঘটনা বছরজুড়ে আলোচনার বিষয় থাকলেও প্রতিকারের লক্ষণ ছিল না।
বিরোধী দল এ বছরেও সংসদে প্রায় পুরো সময়ই অনুপস্থিত থেকেছে এবং সরকার তত্ত্বাবধায়ক সরকারের বিরুদ্ধে অবস্থান নেওয়ায় রাজনৈতিক সমস্যা সংকটে রূপ নেয়। প্রতিষ্ঠানগুলোর মধ্যে উচ্চ আদালতের সক্রিয়তা ছিল প্রভাববিস্তারী। পঞ্চম ও সপ্তম সংশোধনী বাতিল হলেও রাষ্ট্রধর্ম-সম্পর্কিত বিতর্কের সুরাহা হয়নি। সবচেয়ে আলোচিত ছিল উচ্চ আদালত কর্তৃক তত্ত্বাবধায়ক সরকারের বিধান বাতিল করা। অন্যদিকে দুদক ও মানবাধিকার কমিশনের কাঙ্ক্ষিত বিকাশ এ বছরেও ঘটেনি। যোগাযোগব্যবস্থার বিপর্যয় এবং দুর্নীতির অভিযোগে পদ্মা সেতু প্রকল্পের কাজ বন্ধ হয়ে যাওয়া ছিল এ বছরের সবচেয়ে সমালোচিত বিষয়। মন্ত্রিসভায় ঈষৎ পরিবর্তন জনগণের আকাঙ্ক্ষা পূরণ করতে পারেনি।
দুর্ভাগ্যজনকভাবে সরকারি দল ও বিরোধীদের রাজনৈতিক অনুশীলনের ক্ষেত্রে উন্নতি হয়নি। বিরোধ-সংঘাতের সেই পুরোনো আবর্তেই রাজনীতি ঘুরপাক খাচ্ছে। ভারতীয় প্রধানমন্ত্রী মনমোহনের ঢাকা সফর ছিল আলোচনার কেন্দ্রে। কিন্তু বহু কাঙ্ক্ষিত তিস্তার পানি বণ্টন চুক্তি হয়নি। তবে প্রধানমন্ত্রীর মিয়ানমার সফরকে অনেকেই দেশটির সঙ্গে সম্পর্কোন্নয়নের শুভ সূচনা হিসেবে দেখছেন।
বৈশ্বিকভাবে ২০১১ সালকে বলা যায় আরব জাগরণের বছর। পাশাপাশি ইউরোপ-আমেরিকাজুড়ে মন্দা অব্যাহত থাকা, ওয়াল স্ট্রিটে পুঁজিবাদবিরোধী বিক্ষোভ, বিশ্বব্যাপী সামাজিক আন্দোলনের বিকাশের মধ্যে বৈশ্বিক অসন্তোষের ঢেউ জেগেছে।
এসব ভালো-মন্দ মেশানো বাস্তবতার মধ্যেই শুরু হচ্ছে নতুন বছর। তবু সুন্দর আগামীর স্বপ্ন দেখছে বাংলাদেশ। নতুন বছরে আমাদের প্রত্যাশা, একগুঁয়েমি ছেড়ে সমঝোতার সংস্কৃতি রচনা করায় সরকার আগুয়ান হবে, বিরোধী দলও দায়িত্বশীল আচরণ করবে। জীবনের নিরাপত্তা, সহনীয় দ্রব্যমূল্য এবং রাজনৈতিক স্থিতিশীলতার জন্য সবাই মিলে কাজ করাই হোক ইংরেজি নববর্ষের প্রত্যয়।
বিভক্তির খেসারত কেন দেবে ঢাকাবাসী?
ডিসিসির নির্বাচন জটিলতা
জনমত উপেক্ষা করে ঢাকা সিটি করপোরেশনকে (ডিসিসি) উত্তর ও দক্ষিণ নামে দুই ভাগে ভাগ করার সময় সরকার জোর দিয়ে বলেছিল, জনসেবা বাড়ানোর জন্যই এ পদক্ষেপ নেওয়া হয়েছে এবং ৯০ দিনের মধ্যে নির্বাচন অনুষ্ঠিত হবে। সে সময় অন্তর্বর্তী সময়ের জন্য দুই সিটি করপোরেশনে দুজন প্রশাসকও নিয়োগ দেওয়া হয়, যা সরকারের ঘোষিত নীতির সঙ্গে কেবল অসামঞ্জস্যপূর্ণই নয়, সংবিধানেরও পরিপন্থী। কেননা, সংবিধানের ১১ ও ৫৯ অনুচ্ছেদে স্পষ্ট বলা হয়েছে, স্থানীয় সরকারের সকল পর্যায়ে নির্বাচিত প্রতিনিধি থাকতে হবে।
সরকার এমন সময় ডিসিসি ভাগ করার সিদ্ধান্ত নেয়, যখন বর্তমান নির্বাচন কমিশনের (ইসি) মেয়াদ শেষ হতে মাত্র দুই-আড়াই মাস বাকি। এই স্বল্প সময়ে এক কোটির বেশি জনসংখ্যা অধ্যুষিত এই মহানগরের নির্বাচন করা সম্ভব নয় বলে ইতিমধ্যে ইসি জানিয়ে দিয়েছে। তাদের এ সিদ্ধান্তের পেছনে আরও কিছু বিবেচনা কাজ করেছে। বর্তমান ইসি মোটামুটি স্বাধীনভাবে কাজ করলেও সরকারের কোনো কোনো সিদ্ধান্ত তাদের বেকায়দায় ফেলেছে। নারায়ণগঞ্জ সিটি করপোরেশন নির্বাচনে ইসির চাহিদা সত্ত্বেও সরকার সেনা মোতায়েন করেনি।
সরকার সেবা বাড়ানোর দোহাই দিয়ে ডিসিসি ভাগ করলেও নগরবাসীর বঞ্চনার অবসান ঘটেনি; বরং ভাগের কারণে প্রশাসনিক জটিলতা বেড়েছে, স্থবির হয়ে পড়েছে সেবা কার্যক্রম। তিন মাসের মধ্যে ডিসিসির নির্বাচনের প্রতিশ্রুতি রক্ষা করতে না পেরে সরকারকে এখন আইন সংশোধন করতে হবে। একেই বলে ভাবিয়া করিও কাজ, করিয়া ভাবিও না। সে সময়ে তড়িঘড়ি করে ৯০ দিনের সীমারেখা বেঁধে না দিলে আইন সংশোধনের প্রয়োজন পড়ত না। অস্বীকার করার উপায় নেই, ডিসিসি ভাগে বৃহত্তর জনগণের কল্যাণের চেয়ে সরকারের দলীয় দৃষ্টিভঙ্গিই অগ্রাধিকার পেয়েছে।
প্রকাশিত খবর অনুযায়ী, জাতীয় সংসদের আগামী অধিবেশনে ডিসিসি আইনটি সংশোধন করে ৯০ দিনের স্থলে ১৮০ দিনের মধ্যে নির্বাচন করার বাধ্যবাধকতা রাখা হবে। সেই সঙ্গে অনির্বাচিত প্রশাসকেরও মেয়াদও বাড়াতে হবে। প্রশ্ন হলো, সেই সংশোধিত সময়ের মধ্যেও ডিসিসির নির্বাচন হবে কি না? নতুন নির্বাচন কমিশন কবে গঠিত হবে, কাদের নিয়ে গঠিত হবে, সেই কমিশন সবার কাছে গ্রহণযোগ্য হবে কি না, সেটাও বড় প্রশ্ন।
ডিসিসির সর্বশেষ নির্বাচন হয় ২০০২ সালে। আগের কথা বাদ দিলেও আওয়ামী লীগ বা মহাজোট সরকারের মেয়াদও তিন বছর পূরণ হতে চলেছে। এত দিন নির্বাচন কমিশনের বারবার তাগাদা সত্ত্বেও নির্বাচন দিতে রাজি হয়নি সরকার। দেশের বৃহত্তম স্থানীয় সরকার সংস্থাটির নির্বাচন নিয়ে এই গড়িমসি কোনোভাবেই গ্রহণযোগ্য নয়।
আমরা আশা করব, সব জটিলতা কাটিয়ে উঠে সরকার ১৮০ দিনের মধ্যে ডিসিসির নির্বাচন অনুষ্ঠানে প্রয়োজনীয় ব্যবস্থা নেবে। ঢাকা মহানগরের বাসিন্দারা অনির্বাচিত প্রশাসক চায় না, তারা চায় নির্বাচিত প্রতিনিধিদের দ্বারাই ডিসিসি পরিচালিত হোক। সরকারের ভুল সিদ্ধান্তের খেসারত কেন ঢাকাবাসী দেবে?
সহজিয়া কড়চা
আওয়ামী লীগের সরকারগুলো
দুই সপ্তাহ আগে স্বাধীন বাংলাদেশ পূর্ণ করেছে তার প্রতিষ্ঠার ৪০ বছর। প্রধানমন্ত্রী শেখ হাসিনার নেতৃত্বে মহাজোট সরকার পূর্ণ করছে তার তিন বছর। তবে আওয়ামী লীগের দেশ শাসনের অভিজ্ঞতা তিন বছরের নয়: তিন বছর সাড়ে ১০ মাস, পাঁচ বছর এবং তিন বছর—মোট ১১ বছর সাড়ে ১০ মাসের। স্বাধীনতার আগে পাকিস্তান-যুগে দলটি দুই বছর প্রাদেশিক সরকার চালিয়েছে পঞ্চাশের দশকে। স্বাধীন বাংলাদেশে আওয়ামী লীগ তার শাসনকালের এক যুগ পূর্ণ করতে যাচ্ছে। যে দল তিন দফায় প্রায় ১২ বছর সরকারে থাকে, সে দলের নেতাদের অভিজ্ঞতা নিয়ে প্রশ্ন তোলার উপায় নেই।
কাগজপত্রের ভিত্তিতে কথা বলতে গেলে অনিচ্ছা সত্ত্বেও অনেক বাজে ও বিরক্তিকর বিষয়কে বাদ দেওয়া যায় না। পনেরোই আগস্টের নারকীয় বর্বরতার পরে খোন্দকার মোস্তাক আহমদের সরকারটি ছিল বাংলাদেশের ইতিহাসে প্রথম সেনাবাহিনী-সমর্থিত সরকার। আওয়ামী লীগেরই মার্কিন সাম্রাজ্যবাদের আশীর্বাদধন্য একটি অংশ ১৯৭৫-এর ২ নভেম্বর পর্যন্ত ক্ষমতাশীল ছিল। বাংলাদেশের দ্বিতীয় সেনা-সমর্থিত সরকার ছিল রাষ্ট্রপতি ইয়াজউদ্দিন আহম্মেদ ও প্রধান উপদেষ্টা ফখরুদ্দীন আহমদের সরকারটি। জিয়া-এরশাদের শাসন ছিল নির্ভেজাল সামরিক শাসন।
শেখ হাসিনা তাঁর প্রধানমন্ত্রিত্বের আট বছর পূর্ণ করতে যাচ্ছেন। কোনো রাজনৈতিক নেতার জন্য এ এক বিরল সৌভাগ্যের কথা। জনগণের বিপুল ভোটে নির্বাচিত হয়ে আট বছর প্রধানমন্ত্রিত্ব করা সামান্য কৃতিত্ব নয়। যদি তুলনা করে কথা বলি, তা হলে বলতে হয়, শেখ হাসিনার সরকার চালানোর অভিজ্ঞতা মার্কিন প্রেসিডেন্ট বারাক ওবামা, ব্রিটিশ প্রধানমন্ত্রী ডেভিড ক্যামেরুন, এমনকি জার্মান চ্যান্সেলর অ্যাঙ্গেলা মেরকেলের চেয়ে বেশি। তাঁর প্রধানমন্ত্রিত্বের আট বছর পূর্তি উপলক্ষে আমি তাঁকে উষ্ণ অভিনন্দন জানাই।
প্রতিষ্ঠাকালীন নেতারা এবং পঞ্চাশের দশকের নেতারা এখন প্রায় কেউই বেঁচে নেই। তা সত্ত্বেও ৬২ বছর বয়স্ক আওয়ামী লীগ একটি সমৃদ্ধ ও সুসংগঠিত রাজনৈতিক দল। বর্তমানে তিন প্রজন্মের নেতার সমাবেশ ঘটেছে এই দলে। শেখ হাসিনার সুবিধা এখানে যে, এই তিন প্রজন্মের সঙ্গেই তিনি ঘনিষ্ঠভাবে সম্পর্কিত। এবং তিন প্রজন্মের কাছেই তিনি সমানভাবে গৃহীত।
আমরা দলের লোক না হয়েও আওয়ামী লীগের তিন মেয়াদের সরকারকেই খুব কাছে থেকে দেখার সুযোগ পেয়েছি। স্বাধীনতা-পরবর্তী প্রথম সরকারের নেতাদের খুব ভালোই জানতাম। তাঁদের দু-চারজন ছাড়া সবাই ছিলেন একেবারে জনগণের ভেতরের মানুষ। ব্যবসা-বাণিজ্য নিয়ে ব্যস্ত থাকতেন না। কারও হাতে ব্রিফকেস দেখেছি বলে মনে পড়ে না। পাকিস্তানি স্বৈরশাসকের বিরুদ্ধে আন্দোলন করতে করতে তাঁরা জননেতা হন।
ষাটের দশকের তরুণ নেতাদের স্বাধীনতা-পরবর্তী সরকারে একটি বড় ভূমিকা ছিল। শেখ ফজলুল হক মণি, আবদুর রাজ্জাক, তোফায়েল আহমেদ প্রমুখ নেতাকে বঙ্গবন্ধু তৈরি করছিলেন। বঙ্গবন্ধু কোনো জেলায় সফরে গেলে তাঁর রাজনৈতিক সচিব হিসেবে তোফায়েল আহমেদ অবধারিতভাবে তো থাকতেনই, অন্য যুবনেতারাও ঘুরেফিরে থাকতেন। কখনো তাঁদের সফরসঙ্গী হওয়ার সুযোগ আমারও হয়েছে। তাঁদের জনসম্পৃক্ততা ছিল প্রশ্নাতীত। তখন প্রশাসনের পদস্থ কর্মকর্তাদের প্রায় সবাই ছিলেন সুশিক্ষিত ও অভিজ্ঞ। তাঁরা ছিলেন পাকিস্তান সিভিল সার্ভিস, ফরেন সার্ভিস, পুলিশ সার্ভিস, অ্যাকাউন্টস সার্ভিস প্রভৃতি ক্যাডারের কর্মকর্তা। জনসম্পৃক্ত রাজনীতিক ও দক্ষ কর্মকর্তাদের সমন্বয়ে গঠিত সরকার খুব দুর্বল ছিল না। কিন্তু ভেতর থেকে দুর্নীতি ও বাইরে থেকে ‘চাটার দল’ সেই সরকারকে শেষ করে দেয়। তৃতীয় বছরে গিয়ে চিরকালের জনগণের নেতা শেখ মুজিবুর রহমান জনবিচ্ছিন্ন হয়ে পড়েন।
একটি নতুন রাষ্ট্রে স্থিতিশীলতা খুব বেশি দরকার। পাকিস্তান আমলে দুবার সামরিক শাসন এসেছে, দুবারই তা ছিল রক্তপাতহীন। বাংলাদেশে ঘটল রক্তাক্ত অভ্যুত্থান। শুধু যে সরকারের স্থিতিশীলতা নষ্ট হলো তাই নয়, রাষ্ট্রের মূলনীতি, আদর্শ ও অসাম্প্রদায়িক চরিত্রও আমূল বদলে গেল।
দুবার সংসদে বিরোধীদলীয় নেতার দায়িত্ব পালন করায় সংসদীয় রাজনীতিতে শেখ হাসিনার ভালো অভিজ্ঞতা হয়েছিল। তা ছাড়া তাঁর আর একটি গুণ হলো, তিনি সংসদ অধিবেশনে নিয়মিত উপস্থিত থাকেন, যা তাঁর দলের অনেক সদস্যই থাকেন না। তাঁরা ব্যস্ত থাকেন তাঁদের ব্যবসা-বাণিজ্য ও বিষয়-সম্পত্তি নিয়ে। ১৯৯৬-তে যখন তিনি অন্য দু-একটি ছোট দলের সমর্থন নিয়ে প্রধানমন্ত্রীর দায়িত্ব গ্রহণ করেন, তখন তিনি প্রশাসক হিসেবে নতুন হলেও সংসদীয় রাজনীতিতে ছিলেন অভিজ্ঞ। তিনি যে মন্ত্রিপরিষদ গঠন করেন, সেখানে কয়েকজন ছাড়া সবাই ছিলেন নতুন, কিন্তু গণমুখী রাজনীতিতে তাঁদের ছিল দীর্ঘ অভিজ্ঞতা। জনগণের আবেগ-অনুভূতি তাঁদের অজানা ছিল না।
অভ্যন্তরীণ ক্ষেত্রে ও কূটনীতি বিষয়ে শেখ হাসিনার প্রথম সরকার মন্দ করেনি। অর্থনীতি মোটের ওপর ভালো ছিল। শেয়ারবাজার কেলেঙ্কারি সরকারকে খানিকটা বেকায়দায় ফেলে দেয়। কৃষিতে ভালো করে। আওয়ামী লীগ সরকারের সাংস্কৃতিক নীতি সবসময়ই ভালো। ভারতের সঙ্গে সম্পর্ক বন্ধুত্বপূর্ণ করা ছাড়াও, চীন ও পাকিস্তানের সঙ্গেও কূটনৈতিক সম্পর্ক স্বাভাবিক করে। কিন্তু দলের কয়েকজন সন্ত্রাসী ধর্ম-পিতার বাড়াবাড়িতে সরকারের প্রতি জনগণ আস্থা হারিয়ে ফেলে। ফলে ২০০১-এ বিএনপি-জামায়াতের কাছে ঘটে শোচনীয় পরাজয়।
প্রধানমন্ত্রী খালেদা জিয়ার সরকারের মেয়াদ শেষ হওয়ার এবং তাদের ক্ষমতা ছাড়ার দুই বছর দুই মাস পর নির্বাচন হয়। ওই দুই বছরে দেশে বহু ঘটনা ঘটে। উদ্দিনদের কার্যকলাপে দুই বছরে খালেদা জিয়া সরকারের অপকর্ম ও দুর্নীতির কথা মানুষ প্রায় ভুলে গিয়েছিল। ওই সরকারের প্রধান লক্ষ্য ছিল, বিএনপির মেরুদণ্ড ভেঙে দেওয়া। কিন্তু খালেদা জিয়ার জনপ্রিয়তা নস্যাৎ করার ক্ষমতা উদ্দিনদের ছিল না। ২৯ ডিসেম্বরের নির্বাচনে বিএনপির অত কম আসন পাওয়ার কথা নয়। তবে যা হওয়ার তা হয়ে যায় এবং দেশবাসী ও বিশ্ববাসী ওই ফলাফল মেনে নেয়। কারণ মানুষ মহাজোটকেই ক্ষমতায় দেখতে চেয়েছে—বিএনপি-জামায়াতের জোটকে নয়।
মহাজোট সরকার ৬ জানুয়ারি ’০৯ সন্ধ্যায় বঙ্গভবনে যখন শপথ গ্রহণ করে, তখন সেই অনুষ্ঠানে আমি উপস্থিত ছিলাম। মন্ত্রিসভার সদস্যদের নাম ঘোষণার আগেই কেউই জানতেন না কারা কারা তাতে থাকছেন। অনেকটা যেন লটারিতে পুরস্কৃত হওয়ার মতো। যাঁরা মন্ত্রী-প্রতিমন্ত্রী হচ্ছেন বলে অনুমান করেছিলাম, তাঁদের ১২-১৪ জনের নাম যখন ঘোষিত হলো না, তখন মনটা খারাপ হলো। মন্ত্রিত্ব তাঁদের প্রাপ্য ছিল। তাঁরা মন্ত্রী-প্রতিমন্ত্রী হলে সরকার, আওয়ামী লীগ এবং দেশের উপকার হতো।
কাঁচা রসিকতা করে মন্ত্রিসভাকে আমাদের অনেকে ‘কচি-কাঁচার আসর’ বলে আখ্যায়িত করেন। তাঁদের সঙ্গে আমি তীব্র দ্বিমত পোষণ করেছি। ইসলামি বিপ্লবের পর ইরানে প্রথম কয়েক বছর যাঁরা মন্ত্রী হন, তাঁদের অনেকেরই বয়স ছিল ৩০-৩৫। মন্ত্রী হওয়ার জন্য ৭০ বছর বয়স, বরফের মতো সাদা চুল অথবা চকচকে টাক এবং বাঁধানো-দাঁতওয়ালা মানুষের প্রয়োজন হয় না। দলের নীতি-আদর্শ ও নির্বাচনী ইশতেহারের প্রতি অঙ্গীকার কতটা, তাঁর মন্ত্রণালয়ের বিষয়ের প্রতি তাঁর ধারণা কতখানি স্বচ্ছ, আমলাদের নিয়ন্ত্রণে রাখার ক্ষমতা কী পরিমাণ, নিষ্ঠা ও কর্মদক্ষতা কেমন—সেসবই বিবেচ্য। দায়িত্ব নিয়ে কাজ করতে করতেই একজন সুদক্ষ ও অভিজ্ঞ হয়ে ওঠেন।
কোনো নির্বাচিত সরকারকে জবাবদিহি করতে হয় দুই জায়গায়, দুবার। প্রথমে জনগণের কাছে প্রতিদিন। দ্বিতীয়বার কিছুটা দেরিতে—ইতিহাসের কাছে। বহু সরকারের বহু দৈনন্দিন ব্যর্থতা জনগণ ক্ষমা করে এবং এক সময় ভুলে যায়। কিন্তু ইতিহাস যদি তার প্রশ্নের সঠিক জবাব না পায়, সে ছাড়ার পাত্র নয়। ইতিহাস ক্ষমা করে না।
আওয়ামী লীগের নির্বাচনী ইশতেহারটি ছিল গুরুত্বপূর্ণ। তাতে যেসব প্রতিশ্রুতি ছিল, তার অর্ধেক বাস্তবায়নের উদ্যোগ নিলেই ইতিহাসে ওই সরকার প্রশংসিত হতো। কিন্তু গত তিন বছরে দেখা গেল, ঘোষিত ইশতেহার থেকে সরে গিয়ে অঘোষিত রোডম্যাপ বাস্তবায়নেই সরকার বেশি ব্যস্ত। আওয়ামী লীগের অব্যাহত প্রতিশ্রুতি ছিল ‘গণতন্ত্রকে প্রাতিষ্ঠানিক রূপ’ দেওয়া। কিন্তু তিন বছরে হয়েছে তার বিপরীত। বাংলাদেশে তিন বছরে প্রাতিষ্ঠানিক রূপ পেয়েছে একদলীয় গণতন্ত্র। বিরোধী দলগুলোর সহযোগিতা ও পরামর্শ নেওয়া তো দূরের কথা, মহাজোটের শরিক দলগুলোরও কোনো ভূমিকা নেই সরকারে। শরিক দলগুলোর বড় নেতাদের কিছু পদ ও সুবিধা দিয়ে শান্ত করে রাখা হয়েছে। তাঁদের কাজ শুধু সভা-সমাবেশে বক্তৃতা দেওয়া।
বর্তমান সংসদে তিন বছরে একতরফাভাবে যত আইন ও বিধিবিধান পাস হয়েছে, আগের আটটির কোনোটিতে অত হয়নি। নবম সংসদ পরিণত হয়েছে একটি রাবার স্ট্যাম্পে। বাইরে থেকে সব সিদ্ধান্ত হয়ে আসছে, শুধু অনুমোদনের ছাপ্পরটা পড়ছে এখানে। বাইরে বলতে যে সরকারি দলের নির্বাহী কমিটিতে অথবা সংসদীয় কমিটিতে আলোচনা হচ্ছে, তাও নয়। ফলে অনেক ভুল ও জাতীয় স্বার্থবিরোধী সিদ্ধান্ত হয়েছে এই সংসদে। কিছুই সংসদে আলোচনা হয়নি। বর্তমান আইনের এমন সব সংশোধনী আনা হয়েছে, যার সঙ্গে জনগণের ও জাতীয় স্বার্থের কোনো সম্পর্ক নেই। যা করা হয়েছে তা সবই গোষ্ঠীর স্বার্থে। এই সংসদের প্রত্যেক সদস্যকে তার জন্য ইতিহাসের কাছে জবাবদিহি করতে হবে।
বিরোধী দল ছাড়া গণতন্ত্র হয় না, সে বিরোধী দল যত মন্দই হোক, বিরোধী দলের মন্দ কাজগুলো দেখার দায়িত্ব জনগণের, সরকারের নয়। বিরোধী দল যত দায়িত্বজ্ঞানহীন কাজ করবে, সরকারের জন্য তত মঙ্গল। বিরোধী দল দাঙ্গা-হাঙ্গামা করলে সরকার অবশ্যই আইনশৃঙ্খলা রক্ষাকারী বাহিনী দিয়ে তা প্রতিহত করবে। দোষীদের ধরে জেলে ঢোকাবে, ফাঁসিতে ঝোলাবে। কিন্তু তারা সভা-সমাবেশ করার ঘোষণা দেওয়ামাত্র তা প্রতিহত করার উদ্যোগ নেওয়া চরম অগণতান্ত্রিক আচরণ, পুলিশ ও অনুগত গোয়েন্দাদের দিয়ে এমবেডেড মিডিয়াকে বলাল: তারা নাশকতার প্রস্তুতি নিচ্ছে, নেবে, নিয়েছিল প্রভৃতি। প্রধান বিরোধী দলের কেন্দ্রীয় নেতাদের কর্মসূচির দিন তাঁদের অফিস থেকে রাস্তায় নামতে না দেওয়া—গণতন্ত্রের মুখে পদাঘাত ছাড়া কিছু নয়। এসব দৃশ্য শুধু জনগণ নয়, দাতা দেশের লোকেরাও বড় বড় চোখ করে দেখে থাকেন। হরতাল আহ্বানকারীরা রাস্তায় নামতে পারেন না, হরতাল বিরোধিতাকারীদের পুলিশকে সঙ্গী হিসেবে নিয়ে রাজপথে উত্তাল নৃত্য।
জনগণ চেয়েছিল সামাজিক ন্যায়বিচার ও আইনের শাসন। ন্যায়বিচার প্রতিষ্ঠায় আগের জোট সরকারের মতোই মহাজোট সরকারের ভূমিকা শূন্য এবং নিন্দনীয়। যেকোনো ধরনের বড় অপরাধ করেও সরকারি দলের লোকেরা রাষ্ট্রের আনুকূল্যে বেঁচে যাচ্ছে। ভিন্নমতাবলম্বীদের নিপীড়ন করা হচ্ছে বর্বরোচিতভাবে।
বিএনপি দলীয়করণ করেছিল। আওয়ামী লীগ অঙ্গীকার করেছিল প্রশাসনকে দলীয়করণ করবে না। কিন্তু প্রশাসনে নিয়োগ ও পদোন্নতির ক্ষেত্রে যা ঘটেছে গত তিন বছরে, তাকে দলীয়করণ বললে খুব কম বলা হয় এবং দলের মেধাবীরাও নয়, ব্যক্তিগত পছন্দের চরম অযোগ্য-অপদার্থ লোক নিয়োগ ও পদোন্নতি পাচ্ছেন। এমন সর্বনাশা অবস্থা সৃষ্টি হয়েছে, আগামীবার মহাজোটই যদি পুনর্নির্বাচিত হয়, তারা সচিব বানানোর মতো যোগ্য অফিসার তো পাবেই না, উপজেলা চালানোর মতো অফিসারও পাওয়া যাবে না। দক্ষ আমলা শ্রেণী ছাড়া শক্তিশালী গণতন্ত্র ও রাষ্ট্র হয় না।
অনেকেরই কানে কথাটা মধুর শোনাবে না। তা হলো, ২০০০ সালে প্রধানমন্ত্রী শেখ হাসিনার বাংলাদেশ যতটুকু শক্তিশালী ছিল, ২০১২-তে তাঁর সময়ের বাংলাদেশ তা নেই। একটি নতুন রাষ্ট্র ধীরে ধীরে শক্তিশালী হতে থাকবে, সেটাই প্রত্যাশা মানুষের। বাংলাদেশের ক্ষেত্রে হয়েছে তার বিপরীত। যদিও গত ৩২ বছরে বাংলাদেশ অর্থনৈতিক ক্ষেত্রে অনেকখানি এগিয়েছে। তা হলে আজ রাষ্ট্র দুর্বল কেন?
নষ্ট রাজনীতির কারণে রাষ্ট্রের নৈতিক ভিত্তিটি নষ্ট হয়ে গেছে। সাংবিধানিক আইনকানুন ও রাষ্ট্রীয় বিধিবিধানের অব্যাহত অবমাননা রাষ্ট্র ও সমাজকে শেষ করে দিয়েছে। অনিয়ম ও আইনের শাসনের অনুপস্থিতি প্রাতিষ্ঠানিক রূপ পেয়েছে। ভাদ্র মাসে বন্যার সময় কাঁচা মরিচের দাম ২৫০ টাকা কেজি হলে, ৫০ গ্রাম ধনেপাতা ৪০-৫০ টাকা হলে, পেঁয়াজের কেজি ৫০ টাকা হলে, রসুনের দাম বাড়লে দেশ রসাতলে যায় না। চাল-আটার দাম বাড়া, বাস-ট্রাকের ভাড়া বাড়া, বছরে বিদ্যুৎ ও জ্বালানির মূল্য তিন-চারবার বাড়ানো সাময়িক ব্যাপার। মানুষ কষ্ট পায়, কিন্তু দেশ তাতে ধ্বংস হয় না। কিন্তু ন্যায়বিচার ও গণতান্ত্রিক মূল্যবোধ চড়া দাম দিয়েও যদি না পাওয়া যায়, তখন জনগণের কাছে স্বাধীন রাষ্ট্র অর্থহীন হয়ে পড়ে।
খুব যোগ্য আমলা ও টেকনোক্র্যাট প্রশাসন চালানোর জন্য খুব দরকার। কিন্তু তাঁরা রাজনীতিবিদদের বিকল্প নন। আওয়ামী লীগের মধ্যে বহু নিবেদিত নেতা শুধু নন, সব শ্রেণী-পেশার মধ্যেই আওয়ামী-সমর্থক যোগ্য মানুষ রয়েছেন। অন্তত ৩০ জন নেতাকে আমি ৪৫ বছর যাবৎ জানি, যাঁদের যোগ্যতায় তারতম্য থাকতে পারে, কিন্তু জনগণের সঙ্গে তাঁদের সম্পর্ক ঘনিষ্ঠ। জনস্বার্থবিরোধী কাজ তাঁরা করবেন না। আশি ও নব্বইয়ের দশকে ছাত্রলীগ করে এসেছেন এমন বহু যুবনেতাকে জানি, যাঁরা দেশের জন্য কাজ করতে সক্ষম এবং প্রস্তুত। সরকার তাঁদের ব্যবহার করতে পারেনি বলে তাঁরা ব্যবসা-বাণিজ্য করে টাকাপয়সা বানানোর দিকে ঝুঁকে পড়েছেন।
নির্বাচিত-অনির্বাচিত যেসব নেতা ও নীতিনির্ধারক গত তিন বছর দেশ চালিয়েছেন, তাঁদের কল্যাণ কামনা করি। তবে সবিনয়ে বলতে চাই, জাতীয় স্বার্থের প্রশ্নে আপসহীন বর্ষীয়ান, নবীন নেতা ও আমলাদের যদি সরকারে যুক্ত করা না হয়, তাহলে আগামী দিনগুলো হবে জনগণের জন্য চরম হতাশার।
ভোট গ্রহণ হোক সুষ্ঠু ও শান্তিপূর্ণ
কুমিল্লা সিটি নির্বাচন
একদিকে বর্তমান নির্বাচন কমিশনের শেষ নির্বাচন, অন্যদিকে নতুন গঠিত কুমিল্লা সিটি করপোরেশনের প্রথম নির্বাচন—দুটি মিলিয়ে গুরুত্বপূর্ণ হয়ে উঠেছে জানুয়ারির এই নির্বাচন। এ ছাড়া প্রায় সব প্রার্থীর ভাবমূর্তির সমস্যা, কালোটাকা ছড়ানোর অভিযোগ, সক্রিয় সন্ত্রাসী গোষ্ঠী—এসব বিষয়ও ব্যাপকভাবে আলোচিত হচ্ছে। এ পরিস্থিতিতে একটি অবাধ, সুষ্ঠু ও গ্রহণযোগ্য নির্বাচন অনুষ্ঠানের বিষয়টি একটি বড় চ্যালেঞ্জ হয়ে দাঁড়িয়েছে।
স্থানীয় সরকার পর্যায়ের এই নির্বাচন নির্দলীয় ভিত্তিতে অনুষ্ঠিত হলেও বাস্তবতা হচ্ছে, রাজনীতি ও রাজনৈতিক দলগুলোর সমর্থন সক্রিয় ভূমিকা পালন করে। কুমিল্লা সিটি করপোরেশন নির্বাচনও এর ব্যতিক্রম নয়। এখানে সরকারি দলের সমর্থিত প্রার্থী যেমন রয়েছেন, তেমনি সরকারি দলের সঙ্গে জড়িত আরও তিনজন প্রার্থী রয়েছেন। প্রধান বিরোধী দল বিএনপি আনুষ্ঠানিকভাবে এই নির্বাচনে না থাকলেও তাদের একজন নির্বাচন করছেন সম্মিলিত নাগরিক কমিটির ব্যানারে। মেয়র পদে যে আটজন প্রার্থী প্রতিদ্বন্দ্বিতা করছেন, তাঁদের প্রায় প্রত্যেকের বিরুদ্ধে খুন, জবরদখল, সন্ত্রাসী তৎপরতা, দুর্নীতির অভিযোগ রয়েছে। নির্বাচন কমিশন বলছে, সে কারণে অধিকাংশ ভোটকেন্দ্র ঝুঁকিপূর্ণ হিসেবে বিবেচনা করতে হচ্ছে।
সাধারণভাবে নির্বাচনী আচরণবিধি লঙ্ঘনের গুরুতর অভিযোগ না উঠলেও নির্বাচন এগিয়ে আসার সঙ্গে সঙ্গে কালোটাকার ছড়াছড়ি বেড়ে গেছে বলে বিভিন্ন সূত্র থেকে খবর পাওয়া যাচ্ছে। একই সঙ্গে সক্রিয় হয়ে উঠেছে সন্ত্রাসী চক্র। নির্বাচনের সময় এগিয়ে আসার সঙ্গে সঙ্গে এ ধরনের প্রবণতা বেড়ে গেছে। নির্বাচন কমিশনকে এই বিষয়গুলো গুরুত্বের সঙ্গে বিবেচনায় নিয়ে প্রয়োজনীয় ব্যবস্থা নিতে হবে। কারা বা কোন চক্র এর সঙ্গে জড়িত, তা চিহ্নিত করতে হবে। এ ক্ষেত্রে ছাড় দেওয়ার কোনো সুযোগ নেই।
নারায়ণগঞ্জ সিটি করপোরেশন নির্বাচনে কিছু কেন্দ্রে ইলেকট্রনিক ভোটিং সিস্টেম বা ইভিএম পদ্ধতিতে ভোট নেওয়া হলেও এই প্রথম কোনো নির্বাচন পুরোটাই এই পদ্ধতিতে হতে যাচ্ছে। ভবিষ্যতে এই পদ্ধতি আগামী জাতীয় নির্বাচনে ব্যবহূত হবে কি না বা এই পদ্ধতির কোনো ত্রুটি রয়েছে কি না, তার একটি পরীক্ষা হয়ে যাবে এই নির্বাচনে। এই পদ্ধতি নিয়ে কোনো কোনো মহলে সংশয় রয়েছে। প্রধান বিরোধী দল বিএনপি এর বিরোধিতা করে আসছে। এই নির্বাচনে এর যথাযথ ও সুষ্ঠু ব্যবহারের ওপর তাই অনেক কিছু নির্ভর করছে। ভোটাররা যাতে এই মেশিন সঠিকভাবে ব্যবহার করে ভোট দিতে পারেন, সে ব্যাপারে নির্বাচন কমিশনকে বাড়তি সতর্কতা অবলম্বন করতে হবে।
কুমিল্লা সিটি করপোরেশন নির্বাচন অবাধ, সুষ্ঠু ও গ্রহণযোগ্যভাবে অনুষ্ঠিত হোক, সেটাই প্রত্যাশা। মেয়র পদপ্রার্থীদের মধ্যে স্বচ্ছ ভাবমূর্তির কোনো প্রার্থী না থাকার বিষয়টি নিঃসন্দেহে হতাশাজনক। তবে আশা করছি, ভোটাররা তাঁদের ভোটাধিকার প্রয়োগ করে এমন একজনকে নির্বাচন করবেন, যিনি ভবিষ্যতে জনগণের এই রায়ের প্রতি সম্মান জানাবেন। নির্বাচন কমিশন তাদের সর্বশেষ নির্বাচনটি সাফল্যের সঙ্গে শেষ করুক, সেই প্রত্যাশাও রইল।
দিনবদলের সাংসদ!
আওয়ামী লীগ দিনবদলের সনদ ঘোষণা করেছিল ২০০৮ সালের নির্বাচনের আগে। আজ ২০১২ সালের ৫ জানুয়ারি।
আওয়ামী লীগ তার দিনবদলের সনদে নিত্যপ্রয়োজনীয় পণ্যের দাম কমিয়ে আনার কথা বলেছিল। দুর্নীতির বিরুদ্ধে কার্যকর ব্যবস্থা নেওয়ার কথা বলেছিল। বিদ্যুৎ ও জ্বালানি সমস্যা সমাধানের কথা বলেছিল। দারিদ্র্য মুক্তি ও বৈষম্য প্রতিরোধ এবং সুশাসন প্রতিষ্ঠার কথা বলেছিল।
আওয়ামী লীগ গত তিন বছরে সেসব প্রতিশ্রুতি রক্ষা করতে না পারলেও দলের গুণধর সাংসদ কামাল আহমেদ মজুমদার বুধবার সুশাসন প্রতিষ্ঠার অনন্য নজির দেখিয়েছেন এক নারী সাংবাদিকদের ওপর নির্যাতন চালিয়ে। ওই সাংবাদিকের অপরাধ, তিনি মিরপুরের মনিপুর স্কুলে ছাত্রভর্তির নামে অতিরিক্ত টাকা আদায় সম্পর্কে প্রতিবেদন তৈরির উদ্দেশে সেখানে গিয়েছিলেন। তিনি জানতেন না যে ওই স্কুল বা এলাকাটি কামাল মজুমদারের জমিদারি। তাঁর অনুমতি ছাড়া সেখানে কেউ প্রবেশ করতে পারবে না।
প্রথম আলোর খবরে বলা হয়, ‘ভর্তিতে বেশি টাকা নেওয়াসহ বিভিন্ন অনিয়মের অভিযোগের ব্যাপারে প্রতিবেদন তৈরি করতে আরটিভির সাংবাদিক অপর্ণা সিংহ, জ্যেষ্ঠ ক্যামেরাম্যান সাইদ হায়দার ও স্থানীয় প্রতিনিধি ওসমান গণি ওই স্কুলে যান। অভিযোগের ব্যাপারে কর্তৃপক্ষের বক্তব্য জানতে তাঁরা স্কুলে ঢুকতে চাইলে বাধা দেওয়া হয়। প্রথমে নিরাপত্তাকর্মীর সঙ্গে তাঁদের বিতণ্ডা হয়। একপর্যায়ে ভেতরে ঢুকলে প্রধান শিক্ষক ও সহকারী প্রধান শিক্ষক হাত দিয়ে ক্যামেরা সরিয়ে দেন এবং তাঁদের ধাক্কাতে ধাক্কাতে প্রধান ফটকের বাইরে বের করে দেন।
এর কিছুক্ষণ পরই কিছু যুবকসহ প্রধান ফটকের সামনে গাড়ি নিয়ে উপস্থিত হন স্থানীয় সাংসদ ও স্কুল পরিচালনা পর্ষদের সভাপতি কামাল আহমেদ মজুমদার।
গাড়ি থেকে নেমেই কামাল মজুমদার ও তাঁর সঙ্গে থাকা যুবকেরা তেড়ে এসে সাংবাদিকদের উদ্দেশে গালাগাল শুরু করেন। একপর্যায়ে কামাল মজুমদার নিজেই সাংবাদিক অপর্ণার হাতে মোচড় দিয়ে বুম (শব্দধারক) কেড়ে নিয়ে ছুড়ে ফেলেন। এতে হাতে গুরুতর আঘাত পান অপর্ণা। খবর পেয়ে অপর একটি চ্যানেলের নারী সাংবাদিকসহ দুই সাংবাদিক ঘটনাস্থলে উপস্থিত হলে তাঁদের সঙ্গেও দুর্ব্যবহার করেন সাংসদ।’ (প্রথম আলো ৪ জানুয়ারি ২০১২)।
এই হলেন দিনবদলের সাংসদ। তিনি মানুষের কল্যাণে কিছু করতে না পারলেও সাংবাদিকদের লাঞ্ছিত করতে খুবই পারঙ্গম। কামাল মজুমদার সাংবাদিক লাঞ্ছিত করার কথা অস্বীকার করেছেন। যুদ্ধাপরাধী বা খুনের মামলার আসামিও দায় স্বীকার করেন না। কিন্তু ছবি মিথ্যা কথা বলে না। গতকাল প্রথম আলোর অনলাইনে পাঠক ভিডিওতে দেখেছেন কামাল মজুমদার কী মারমুখী ভঙ্গিতে সাংবাদিক অপর্ণা সিংহের হাত থেকে শব্দধারক ছিনিয়ে নিয়ে মাটিতে ছুড়ে ফেলে দেন। এ জন্য কামাল মজুমদারের বিরুদ্ধে ছিনতাই ও দস্যুতার মামলা হতে পারে। ইংরেজি দৈনিক ডেইলি স্টারের ছবিতে দেখা যায়, কামাল মজুমদার সাংবাদিকের হাত থেকে মাইক্রোফোন কেড়ে নিচ্ছেন। ছবিতে অপর্ণার মোচড়ানো হাতটি আর দেখা যায় না। নিরীহ এক নারী সাংবাদিককে লাঞ্ছিত করে এই বীরপুঙ্গব পার পেলেও সমবেত বিক্ষুব্ধ মানুষের ভয়ে লেজ গুটিয়ে স্কুল ভবনের ভেতরে চলে যান। কয়েক ঘণ্টা অবরুদ্ধ থাকার পর পুলিশ ও দলীয় ক্যাডারের পাহারায় সেখান থেকে মাইক্রোবাসে করে চলে যান।
এ ঘটনায় বিএনপি সরকারের আমলের শনির আখড়ার কথা মনে পড়ল। সে সময় পানি ও বিদ্যুতের দাবিতে সর্বস্তরের মানুষ যখন প্রতিবাদ করছিল, পুলিশ ও বিএনপির কর্মীরা তাদের বাধা দেন। বিক্ষুব্ধ জনতা আরও ক্ষুব্ধ হয়ে সেখানে উপস্থিত বিএনপির তৎকালীন সাংসদ সালাহউদ্দিন আহমেদকে ধাওয়া দেয়। এরপর তিনি এমন দৌড় দিলেন, যা অলিম্পিক প্রতিযোগিতাকেও হার মানায়। সেই থেকে তিনি হয়ে গেলেন দৌড় সালাহউদ্দিন।
তাহলে মিরপুরের সাংসদ কামাল মজুমদারকে মানুষ কী নামে চিনবে? সাংবাদিক নির্যাতনকারী। আমরা এত দিন জানতাম, সাংসদের কাজ আইন প্রণয়ন করা। এখন থেকে তাঁদের আরও একটি দায়িত্ব বাড়ল। সাংবাদিক পেটানো। এ ধরনের কাজ তিনি এর আগেও করেছেন। পুলিশ বা রাজনৈতিক প্রতিপক্ষকে পেটানো, অশ্রাব্য ভাষায় গালিগালাজ করা তাঁর কাছে কোনো ব্যাপারই নয়। আশুলিয়ায় গাড়ি আটকানোর জন্য পুলিশ কনস্টেবলের গায়েও হাত তুলেছিলেন এই সাংসদ। সুযোগ্য এই পিতার সুযোগ্য পুত্রও হত্যা মামলায় যাবজ্জীবন দণ্ডিত হয়ে এখন আমেরিকায় পলাতক।
কয়েক দিন আগে বাংলা একাডেমীতে প্রধানমন্ত্রীর উপস্থিতিতে নোবেলজয়ী অর্থনীতিবিদ অমর্ত্য সেন বাংলাদেশে নারীর ক্ষমতায়নের ভূয়সী প্রশংসা করেছেন। নারীর ক্ষমতায়নে শেখ হাসিনার ভূমিকার প্রশংসা করেছেন বিদেশি বহু রাষ্ট্রনেতা ও সংস্থা। প্রশংসা করেছে জাতিসংঘও। আমাদের ধারণা, নারীর এত প্রশংসা পুরুষ কামাল মজুমদারের পছন্দ হয়নি। এ কারণেই তিনি নারী সাংবাদিককে লাঞ্ছিত করেছেন। তাঁর হাত মোচড়ে দিয়েছেন।
আমাদের সমাজে এখনো নারীকে একটু বাড়তি সমীহ করা হয়। তাঁদের প্রতি শ্রদ্ধা ও সম্মান রেখে কথা বলা হয়। সাধারণত পুরুষের সঙ্গে আরেকজন পুরুষ যতটা উচ্চ স্বরে কথা বলেন, নারীর সঙ্গে সেভাবে বলেন না। কামাল মজুমদার তার উল্টোটাই করেছেন। তিনি কোনো একজন নারীকে অকথ্য ভাষায় গালিগালাজ করে ও ক্যাডার লেলিয়ে ক্ষান্ত হননি। নিজেই ক্যাডারের ভূমিকায় নেমেছেন। আওয়ামী লীগের সব পুরুষ সাংসদই যদি কামাল মজুমদারকে অনুসরণ করেন, তাহলে ঠিকই দিনের বদল হবে। জঙ্গিবাদিরা একভাবে নারীদের ঘরে আটকে রাখতে চায়, কামাল মজুমদারেরা আরেকভাবে।
এই অসভ্য ও অভব্য আচরণের মাধ্যমে কামাল মজুমদার কেবল একজন নারী সাংবাদিককেই অপমান করেননি। অপমান করেছেন বাংলাদেশের সমগ্র নারী সমাজকে, অপমান করেছেন তাঁর নেত্রী ও দেশের প্রধানমন্ত্রী শেখ হাসিনাকে। অপমান করেছেন জাতীয় সংসদের সব নারী সদস্যকেও। এরপর নারী সাংসদেরা সংসদে এই নারী নির্যাতক সাংসদের পাশে বসবেন কী করে? তাঁদের কি একবারও অপর্ণা সিংহের কথা মনে পড়বে না?
আমাদের মনে আছে, গত আওয়ামী লীগ সরকারের আমলে ওই সময়ের সাংসদ জয়নাল আবেদিন হাজারি সংসদে দাঁড়িয়ে বাঁধন নামের একটি মেয়ে সম্পর্কে অশ্রাব্য ও অশালীন ভাষায় বিষোদ্গার করেছিলেন। সে সময় তাঁকে নিবৃত্ত করা হলে হয়তো আজ কামাল মজুমদার একজন নারী সাংবাদিককে এভাবে গালিগালাজ করতে বা গায়ে হাত তুলতে সাহস পেতেন না।
জানি না, বিষয়টি মাননীয় প্রধানমন্ত্রী, সংসদ উপনেতা এবং স্বরাষ্ট্রমন্ত্রী কীভাবে নেবেন। তাঁরা তিনজনই নারী। নারী হয়ে তাঁরা কি নারীর প্রতি এই অপমান সহ্য করবেন? এ কাজটি বিরোধী দলের কোনো সাংসদ করলে আমরা নিশ্চিত সাহারা খাতুনের পুলিশ বাহিনী ওই দিন রাতেই তাঁকে চ্যাংদোলা করে থানায় নিয়ে যেত এবং সত্য উদ্ঘাটনের প্রয়োজনে রিমান্ডে নিয়ে জিজ্ঞাসাবাদ করা হতো।
কিন্তু কামাল মজুমদার যে সরকারি দলের সাংসদ! তাঁর সাত খুন মাফ। এর আগেও কামাল মজুমদার অনেকবার মাস্তানি করেছেন। ২০১০ সালের ২৫ অক্টোবর প্রথম আলোয় মিরপুরে একটি হাসপাতালকে দেওয়া তিনি দখল করে নিয়েছেন এই মর্মে একটি রিপোর্ট প্রকাশিত হয়। এর বিরুদ্ধে তিনি প্রথম আলোর সম্পাদক মতিউর রহমানের বিরুদ্ধে ২টি ও প্রতিবেদক অরূপ দত্তের বিরুদ্ধে তিনটি মামলা করেন। একটি মানহানির (নারী নির্যাতকের আবার মানহানি!)। আরেকটি ক্ষতিপূরণ এবং শেষটি করেছেন সাংবাদিক অরূপ দত্তের বিরুদ্ধে ‘চাঁদাবাজির’। তিনটি মামলাই বিচারাধীন। তাই এ নিয়ে মন্তব্য করব না। কেবল চাঁদাবাজির মামলাটির ব্যাপারে স্বরাষ্ট্র ও আইনমন্ত্রীর দৃষ্টি আকর্ষণ করব। কোনো সাংবাদিক চাঁদাবাজি করলে অবশ্যই তাঁর শাস্তি হবে। প্রথম আলোর সাংবাদিক কোথায়, কখন, কীভাবে চাঁদাবাজি করেছেন, তা কামাল মজুমদারকেই প্রমাণ করতে হবে। কিন্তু প্রমাণ দিতে না পারলে মিথ্যা মামলা দিয়ে সাংবাদিক হয়রানির জন্য তাঁর বিরুদ্ধে আইনানুগ ব্যবস্থা নিতে হবে। সরকারের সেই মুরোদ আছে কি?
আওয়ামী লীগ সরকারের তিন বছর পার হতে চলেছে। এই সময়ে জনগণের ভাগ্যের পরিবর্তন না হলেও আওয়ামী লীগের মন্ত্রী, সাংসদ, নেতা-কর্মী, ছাত্রলীগের নেতা-কর্মী, যুবলীগের নেতা-কর্মীদের ভাগ্য যে বদল হয়েছে তা নিশ্চিত করে বলা যায়। দুর্নীতি দমন কমিশন তদন্ত করলে দেখতে পাবে ২০০৯ সালের জানুয়ারিতে আওয়ামী লীগ ক্ষমতায় আসার আগে এসব সাংসদ ও নেতা-কর্মীর কী সহায়সম্পদ ছিল, কী ব্যবসাবাণিজ্য ছিল এবং এখন কী আছে। এত অল্প সময়ে বৈধ পথে এত বিপুল সম্পদের মালিক হওয়া যায় কি না, তাও দুদক তদন্ত করে দেখতে পারে। অবৈধ অর্থ অবৈধ ক্ষমতার প্রসার ঘটায়।
প্রধানমন্ত্রী শেখ হাসিনা সভা-সমাবেশে প্রায়শ বিগত বিএনপি সরকারের দুর্নীতি নিয়ে কথা বলেন। দুর্নীতি করে কেউ পার পাবে না বলে হুঁশিয়ারি উচ্চারণ করেন। কিন্তু তাঁর দলের সবাই যে দুর্নীতিমুক্ত, সে ব্যাপারে তিনি এতটা নিশ্চিত হলেন কী করে?
কামাল মজুমদার একা নন, আওয়ামী লীগের অনেক নেতা ও সাংসদই দেশটাকে তাঁদের জমিদারি ভাবেন। কয়েক দিন আগে একটি সেমিনারে পাট ও বস্ত্রমন্ত্রী আব্দুল লতিফ সিদ্দিকী যে ভাষায় অনুষ্ঠানের উপস্থাপক একজন জ্যেষ্ঠ সাংবাদিককে গালমন্দ করলেন তা কোনো ভদ্র লোকের মুখে শোভা পায় না। ওই সাংবাদিকের অপরাধ ছিল, তিনি অর্থমন্ত্রী আবুল মাল আবদুল মুহিতের নামের আগে মুক্তিযোদ্ধা বললেও তাঁর নামের আগে মুক্তিযোদ্ধা শব্দটি বলেননি। প্রকৃত মুক্তিযোদ্ধারা কখনই নাম ও সার্টিফিকেটের জন্য কাঙালপনা দেখান না। কিন্তু লতিফ সিদ্দিকী দেখাচ্ছেন। এমন কী উপস্থাপক ভুল স্বীকার করার পরও তাঁকে কড়া কথা শুনিয়েছেন। বলেছেন, ‘আমরা হাওয়ায় ভেসে আসিনি।’ তাঁরা হাওয়ায় ভেসে আসেননি বলেই মন্ত্রী-সাংসদ হয়েছেন। আর আমজনতা হাওয়ায় ভেসে এসেছে বলেই তাদের ওপর জবরদস্তি করছেন।
আরেকটি বিষয় লক্ষণীয়, গত তিন বছরে সরকারের মন্ত্রী, সাংসদ এবং আওয়ামী লীগের অধিকাংশ নেতার মুখের ভাষা-ভঙ্গি বদলে গেছে। আগে যাঁরা নাম ছাপার জন্য পত্রিকা অফিসে অফিসে ধরনা দিতেন, টেলিফোনে সাংবাদিকদের অনুরোধ-উপরোধ করতেন, এখন কথায় কথায় সবক দেন, ধমক লাগান। কেউ কেউ তুই- তোকারি করতেও ছাড়েন না। এই হলো দিনবদলের নমুনা।
যখন কোনো সরকারের বা দলের পায়ের তলা থেকে মাটি সরে যায়, তখনই নেতা-নেত্রী-সাংসদেরা বেপরোয়া হয়ে ওঠেন। এটি আমরা ২০০০-২০০১ সালে দেখেছি। ২০০৫-২০০৬ সালে দেখেছি। এবার মেয়াদের দুই বছর বাকি থাকতেই আওয়ামী লীগের কতিপয় নেতা-মন্ত্রী ও সাংসদেরা মারমুখী হয়ে উঠেছেন। বাকি সময়টা তাঁরা কী করবেন আল্লাহই জানেন।
নির্বাচনী প্রতিশ্রুতি পূরণের বিকল্প নেই
সরকারের তিন বছর
তিন বছর পূর্তিতে জনমনে এই ধারণাই স্পষ্ট যে অনেক বেশি কিছু অর্জনের সুযোগ সরকার হেলায় হারিয়েছে। কোনো সমাজকেই দুর্নীতি, স্বজনপ্রীতি, সন্ত্রাসের মতো সামাজিক ব্যাধিমুক্ত বলা চলে না। দি ইকোনমিস্ট ইন্টেলিজেন্সের সূচকে ২০০৬-২০০৭ সালে বাংলাদেশ ‘আধা গণতন্ত্র আধা স্বৈরতান্ত্রিক’ (হাইব্রিড ডেমোক্রেসি) দেশ ছিল। কিন্তু তিন বছরের নির্বাচিত শাসনের পরও ২০১০ সালেও তা অপরিবর্তিত। প্রথম আলোর নতুন জনমত জরিপের সার্বিক ফলাফলেও ওই ‘হাইব্রিড’-ব্যবস্থাই কার্যত সমর্থিত হয়েছে। দুই নেত্রীর শাসনেই ‘কর্তৃত্বপরায়ণ’ (অথরটারিয়ান) মানে সর্বনিম্ন চতুর্থ ধাপ থেকে ‘ত্রুটিপূর্ণ গণতন্ত্র’ অর্থাৎ দ্বিতীয় ধাপে বাংলাদেশের উত্তরণ ঘটেছিল। কিন্তু সেখান থেকে উত্তরণ না ঘটে পশ্চাদমুখী তৃতীয় ধাপে পতন ঘটেছে। এর মুখ্য দায় ক্ষমতাসীনদের হলেও বিরোধী দলও দায়িত্ব এড়াতে পারে না। তারা পুরোনো রাজনৈতিক সংস্কৃতিতে নিজেদের বন্দী রেখেছে।
তবে নাজুক হাইব্রিড-ব্যবস্থায়ও যে ভালো কিছু করা যায়, বাংলাদেশের শিক্ষা খাতে সাফল্য এবং কৃষিতে উৎপাদন বৃদ্ধিই তার প্রকৃষ্ট উদাহরণ। সে কারণে বলা চলে, সরকারপ্রধান চাইলে যোগ্যতাসম্পন্ন ব্যক্তিদের দিয়ে মন্ত্রিসভা পুনর্গঠন করে ক্ষতি নিয়ন্ত্রণ করতে পারেন। দুর্নীতি দমন, তথ্য, আইন ও মানবাধিকার কমিশনগুলোকে সচল ও স্বাধীনভাবে কাজ করতে দিতে পারেন। এরা যে বর্তমানে খুঁড়িয়ে চলছে, সে জন্য বিএনপিকে দায়ী করা যাবে না।
সরকারের পুনরায় ক্ষমতায় আসার আকাঙ্ক্ষা দোষের নয়। কিন্তু দোষটা হলো, বিরোধী দলকে দমন-পীড়ন ও হেনস্তা করার মধ্য দিয়ে নিজের দুর্বলতা ঢাকার চেষ্টা করা। আবার প্রধান বিরোধী দল যদি শয়নে-স্বপনে সরকারের ব্যর্থতা কামনা করে, তাহলে রাজনৈতিক স্থিতিশীলতা বিনষ্ট হতে বাধ্য। এই অস্থিরতার সঙ্গে গুপ্তহত্যা একটা দমবন্ধ পরিবেশ বয়ে আনছে। দায় এড়িয়ে সরকার যা করছে, তা আগুন নিয়ে খেলার শামিল।
বিরোধী দলের সঙ্গে সম্পর্কোন্নয়নে সরকার বিন্দুমাত্র ছাড় দিয়েছে, তা প্রতীয়মান হয় না। সরকার সাফল্যের সঙ্গে জঙ্গিবাদ নিয়ন্ত্রণ করতে পেরেছে। কিন্তু মানবতাবিরোধী অপরাধের বিচারকে বিতর্কের ঊর্ধ্বে রাখতে না পারা দুঃখজনক। এই বিচারকে যেমন রাজনৈতিক বিতর্কের ঊর্ধ্বে রাখতে হবে, তেমনি এর স্বচ্ছতাও নিশ্চিত করতে হবে।
পাঁচ বছরের জন্য ক্ষমতায় আসা যেকোনো সরকারের জন্য তিন বছর কম সময় নয়। নির্বাচনের আগে ক্ষমতাসীনেরা যেসব প্রতিশ্রুতি জনগণকে দিয়েছিল, তার অনেকাংশ অপূর্ণই রয়ে গেছে। দ্রব্যমূল্যের পাগলা ঘোড়াকেও সরকার নিয়ন্ত্রণে আনতে পারেনি; বরং গেল বছরটিতে উপর্যুপরি জ্বালানি তেল ও বিদ্যুতের মূল্যবৃদ্ধি জনজীবনে বিরূপ প্রভাব ফেলেছে, যা সরকারের অনেক সাফল্যই ম্লান করে দিয়েছে। সর্বোপরি যোগাযোগ খাতের অধোগতি সরকারকে এই বার্তাই দিয়েছে যে, যোগ্য ব্যক্তিতে যোগ্য স্থানে পদায়নের বিকল্প নেই।
রাষ্ট্রপতির সংলাপে বিরোধী দলের ইতিবাচক সাড়া সরকারের জন্য তাদের সঙ্গে একটি রফা করার সুযোগ এনে দিয়েছে। আমরা মনে করি, উভয় পক্ষ আন্তরিক হলে আলোচনার মাধ্যমে কেবল নির্বাচন কমিশন গঠন নয়, তত্ত্বাবধায়ক সরকারব্যবস্থাসহ সব বিতর্কের অবসান ঘটানো যেতে পারে। বিরোধী দলকে ঘায়েল না করে জনকল্যাণে নির্বাচনী প্রতিশ্রুতি পূরণের মাধ্যমেই সরকারকে জনচিত্ত জয় করতে হবে।

কুমিল্লা কী বার্তা দিল সরকারকে?
কুমিল্লা সিটি করপোরেশন নির্বাচন বর্জন করেছিল বিরোধী দল বিএনপি ইভিএম (ইলেকট্রনিক ভোটিং মেশিন) চালুর প্রতিবাদে। বিএনপির নেতা-কর্মী থেকে শুরু করে সমর্থক পণ্ডিত-বিশেষজ্ঞ পর্যন্ত ইভিএমের বিরুদ্ধে গাদা গাদা তথ্য-যুক্তি হাজির করেছিলেন। পৃথিবীর অধিকাংশ দেশ ইভিএম পরিত্যক্ত ঘোষণা করেছে। এখন বাংলাদেশে এই পদ্ধতি নাকি চালু করা হচ্ছে ক্ষমতাসীন আওয়ামী লীগকে পুনরায় ক্ষমতায় বসানোর জন্য। এ পর্যন্ত যে তিনটি সিটি করপোরেশনের নির্বাচনে ইভিএম পদ্ধতি ব্যবহার করা হয়েছে, চট্টগ্রাম, নারায়ণগঞ্জ, কুমিল্লা—কোনোটিতেই আওয়ামী লীগ-সমর্থক প্রার্থী জিততে পারেননি। কুমিল্লায় পুরো ভোট হয়েছে ইভিএম পদ্ধতিতে। মাত্র পাঁচ ঘণ্টায় ফল। মহাবিশেষজ্ঞরা কী বলবেন এখন?
কুমিল্লা সিটি করপোরেশন নির্বাচনে মেয়র পদে জয়ী হয়েছেন মনিরুল হক। বিএনপি তাঁকে ত্যাগ করলেও ভোটাররা ত্যাগ করেননি। বিজয়ী মনিরুলকে অভিনন্দন। তিনিও স্বীকার করেছেন ইভিএম নিয়ে তাঁর মনে ভীতি ছিল। আসলে এই ভীতিটা মেশিনের নয়, আমাদের রাজনৈতিক সংস্কৃতির। রাজনৈতিক দল ও তাদের নেতা-কর্মীরা ঠিক থাকলে ইভিএম বা নির্বাচন কমিশন কোনো সমস্যা নয়। এই সত্যটি মনিরুল হক নির্বাচনে জয়ী হয়ে বুঝতে পারলেও তাঁকে অব্যাহতি দেওয়া বিএনপির জাঁদরেল নেতারা বুঝতে পারেননি। এত দিন তাঁদের কাছে কুমিল্লা সিটি করপোরেশন নির্বাচন নাজায়েজ হলেও এখন জায়েজ হয়ে যাবে। দলীয় নেত্রী অব্যাহতি দেওয়া মনিরুল হককে ফুলের মালা দিয়ে বরণ করেও নেবেন। এই হলো আমাদের স্ববিরোধী রাজনীতি।
একই সঙ্গে অভিনন্দন জানাই কুমিল্লার ভোটারদের। তাঁরা নির্ভয়ে পছন্দসই প্রার্থীকে ভোট দিতে পেরেছেন। অভিনন্দন জানাই নির্বাচনী দায়িত্বে নিয়োজিত প্রতিটি কর্মকর্তা ও কর্মীকে, যাঁরা ভোটারদের আমানত রক্ষা করতে পেরেছেন।
বিএনপির যে নেতারা এত দিন নির্বাচন কমিশন ও ইভিএমের কঠোর সমালোচনা করেছেন, তাঁদের উচিত নির্বাচন কমিশন ্ও ইভিএম এর কাছে ক্ষমা চাওয়া। নানা সীমাবদ্ধতা সত্ত্বেও বর্তমান নির্বাচন কমিশন নির্বাচন পরিচালনায় যে বুদ্ধিমত্তা, সাহস ও কৌশলের পরিচয় দিয়েছে, তার জন্য সাধুবাদ প্রাপ্য। আমরা যদি ভালো কাজের প্রশংসা করতে না পারি, তাহলে সমাজে ও রাষ্ট্রে খারাপ দৃষ্টান্তই বেশি স্থাপিত হবে।
২.
নারায়ণগঞ্জ সিটি করপোরেশন নির্বাচনের পর প্রধানমন্ত্রী শেখ হাসিনা আহ্লাদিত কণ্ঠে বলেছিলেন, ‘আওয়ামী লীগই ফার্স্ট ও সেকেন্ড।’ এর মাধ্যমে তিনি বিজয়ী সেলিনা হায়াৎ আইভী ও তাঁর প্রতিদ্বন্দ্বী শামীম ওসমানকে বুঝিয়েছিলেন। বিএনপির সমর্থক প্রার্থী তৈমুর আলম খন্দকার দলের নির্দেশে শেষ মুহূর্তে প্রার্থিতা প্রত্যাহার করার পর তাঁর বাক্সে যে ভোট পড়েছিল, সেটি জনপ্রিয়তার মাপকাঠি হতে পারে না। কিন্তু প্রধানমন্ত্রী সেই ভোটকেই জনপ্রিয়তার মাপকাঠি ধরেছিলেন।
এবার তিনি কী বলবেন? কুমিল্লা সিটি করপোরেশন নির্বাচনে আওয়ামী লীগের ফার্স্ট, সেকেন্ড ও থার্ড প্রার্থী মিলেও বিএনপির দলত্যাগী প্রার্থীর কাছাকাছি ভোট পাননি। মনিরুল হক পেয়েছেন ৬৫ হাজার ৫৭৭ ভোট এবং আওয়ামী লীগের ফার্স্ট প্রার্থী (আফজল খান) পেয়েছেন ৩৬ হাজার ৪৭১ ভোট, সেকেন্ড প্রার্থী (নূর-উর রহমান মাহমুদ) আট হাজার ৫১৪, থার্ড প্রার্থী (আনিসুর রহমান) তিন হাজার ৯৯৪।
প্রথম আলোর প্রতিবেদনে দেখা যায়, ভোট গ্রহণের সময় কেন্দ্রে মনিরুল হকের ব্যাজ পরা লোক তেমন দেখা যায়নি। অধিকাংশই আফজল খানের ব্যাজ পরেছিলেন। কিন্তু ফলাফল সম্পূর্ণ উল্টো। অর্থাৎ ভোটাররা বুকে যাঁর ব্যাজই পরুন না কেন, মনে মনে ঠিক করে রেখেছেন কাকে ভোট দেবেন।
নারায়ণগঞ্জে যেমন শামীম উসমানকে সমর্থন দেওয়ার বিরুদ্ধে প্রতিবাদ হয়েছিল, তেমনি কুমিল্লায় আফজল খানের সমর্থনের বেলায়ও। দুই ক্ষেত্রেই ওপর থেকে প্রার্থী চাপিয়ে দেওয়া হয়েছিল। তৃণমূল নেতা-কর্মীদের মতামত নেওয়া হয়নি। সাধারণ ভোটার তো দূরের কথা, স্থানীয় আওয়ামী লীগের সিংহভাগ নেতা-কর্মীই তাঁদের প্রার্থী হিসেবে মানতে পারেননি, যার প্রতিফলন ঘটেছে ফলাফলে।
আওয়ামী লীগের প্রার্থী আফজল খানের পক্ষে দলের বড় বড় নেতা, সাবেক মন্ত্রী ও বর্তমান সাংসদেরা লাগাতার প্রচার চালিয়েছেন। কিন্তু তাঁদের সেই প্রচারণা ফুটো বেলুনের মতো চুপসে গেছে। অন্যদিকে বিএনপি নির্বাচন বর্জনের ঘোষণা দেওয়ায় দলের কোনো কেন্দ্রীয় বা জেলা পর্যায়ের নেতাকেও মনিরুল হক কাছে পাননি। তাঁকে লড়তে হয়েছে একা। তাঁর ভরসা ছিল সাধারণ ভোটার, আরও নির্দিষ্ট করে বললে নতুন প্রজন্মের ভোটার।
এর মাধ্যমে কী বার্তা পেল সরকার ও ক্ষমতাসীন দলটি? মানুষ আর নিন্দিত ও বিতর্কিত কোনো ব্যক্তিকে তাদের প্রতিনিধি হিসেবে দেখতে চায় না। মানুষ গডফাদার ও দুর্নীতিবাজ চায় না। সৎ ও যোগ্য প্রার্থী চায়। দলের চেয়ে প্রার্থীর যোগ্যতাকে তারা বেশি মূল্য দেয়।
আমরা নারায়ণগঞ্জ ও কুমিল্লার নির্বাচনী ফল বিশ্লেষণ করলে দেখতে পাব সেখানে বিতর্কিত প্রার্থীদের জনগণ প্রত্যাখ্যান করেছে। কুমিল্লায় কেবল মেয়র পদেই আওয়ামী লীগবিরোধী প্রার্থী জেতেননি, অধিকাংশ কাউন্সিলর পদেও তাঁরা জয়ী হয়েছেন। সাধারণ ২৭টি ওয়ার্ডে কাউন্সিলর পদের মধ্যে বিএনপি জিতেছে ১৩টি আর আওয়ামী লীগ-সমর্থিত প্রার্থী জয়ী হয়েছেন মাত্র পাঁচজন।
অবশ্য আওয়ামী লীগের বিজ্ঞ নেতা-নেত্রীরা বলতে পারেন, এটি স্থানীয় সংস্থার নির্বাচন। এতে দলের জনপ্রিয়তা যাচাই হয় না। তাহলে কিসে যাচাই হয়? তাঁরা কি একবারও ভেবে দেখেছেন, মাত্র তিন বছরের ব্যবধানে আওয়ামী লীগের জনপ্রিয়তায় কতটা ধস নেমেছে? গতকাল প্রথম আলোয় প্রকাশিত ওআরজি কোয়েস্টের জরিপে দেখা যায়, ২০০৯ সালে যেখানে ৫৬ শতাংশ লোক আওয়ামী লীগকে সমর্থন করেছিল, ২০১১ সালে সেখানে সমর্থন করছে মাত্র ৩৮ শতাংশ। অন্যদিকে ২০০৯ সালে বিএনপির পক্ষে ছিল মাত্র ২৫ শতাংশ মানুষ, ২০১১ সালে তা বেড়ে দাঁড়িয়েছে ৪৩ শতাংশ।
নির্বাচন হতে আরও দুই বছর বাকি। সরকারের কাছে নিশ্চয়ই আলাদিনের চেরাগ নেই যে তারা রাতারাতি দেশের চেহারা পাল্টে দেবেন। সব সমস্যার সমাধান করবেন।
আওয়ামী লীগের নেতাদের মনে রাখতে হবে, জনপ্রিয়তা কোনো দল বা ব্যক্তির কবলা করা সম্পত্তি নয় যে একবার মালিকানা পেয়ে গেলে আর হাতছাড়া হবে না। অতএব সাধু সাবধান।
ভুল সংশোধনের এখনই সময়
প্রধানমন্ত্রীর ভাষণ
সরকারের তিন বছর পূর্তি উপলক্ষে জাতির উদ্দেশে দেওয়া প্রধানমন্ত্রী শেখ হাসিনার ভাষণটি আলোচনার দাবি রাখে। রাজনৈতিক বিবেচনায় কেউ একে তুড়ি মেরে উড়িয়ে দিতে পারেন, আবার কেউ প্রশংসায় পঞ্চমুখ হতে পারেন। কিন্তু আমরা মনে করি, ভাষণটি বিচার করতে হবে বস্তুনিষ্ঠতার সঙ্গে। প্রধানমন্ত্রী নিজেও স্বীকার করেছেন, ‘সর্বক্ষেত্রে শতভাগ সাফল্য দাবি করব না। তবে দায়িত্ব পালনে গাফিলতি করিনি। ভবিষ্যতেও করব না।’
প্রধানমন্ত্রীর এই প্রত্যয়ে মানুষ তখনই আশ্বস্ত হবে, যখন তাঁর প্রচেষ্টার সুফল পাবে। আর সেটি প্রধানমন্ত্রীর ব্যক্তিগত সদিচ্ছার ওপর নির্ভর করে না; নির্ভর করে তিনি যাঁদের নিয়ে মন্ত্রিসভা গঠন করেছেন, যাঁদের উপদেষ্টা বানিয়েছেন, তাঁদের সম্মিলিত সততা ও দক্ষতার ওপর। প্রধানমন্ত্রী তাঁর ভাষণে শিক্ষা, কৃষি, তথ্যপ্রযুক্তি, বিদ্যুৎ খাতে যে সাফল্যের কথা বলেছেন, অনেকেই তাঁর সঙ্গে দ্বিমত করবেন না। তবে এ কথাও মনে রাখতে হবে, দেশের সার্বিক উন্নয়নের জন্য গুটি কয়েক খাতের অগ্রগতিই যথেষ্ট নয়।
প্রধানমন্ত্রী বলেছেন, তিন বছর আগে এই সরকার ‘পর্বতপ্রমাণ সমস্যা’ নিয়ে দেশ পরিচালনার দায়িত্ব নিয়েছে। তাঁর এ বক্তব্যের নিশ্চয়ই সত্যতা রয়েছে। অতীতের শাসকেরা ব্যর্থ হয়েছেন বলেই জনগণ মহাজোটকে বিপুল সংখ্যাগরিষ্ঠতায় ক্ষমতায় এনেছে। তিন বছর পর নিশ্চয়ই তারা সেই পর্বতের ভার কতটা লাঘব হয়েছে, তা দেখতে চাইবে। আওয়ামী লীগের নির্বাচনী প্রতিশ্রুতিতে প্রথম যে পাঁচ অগ্রাধিকার ছিল, তার মধ্যে বিদ্যুৎ সমস্যার সাময়িক সমাধান ও দারিদ্র্যের হার হ্রাস পাওয়া ছাড়া অন্যান্য খাতে অর্জন খুবই সীমিত। যোগাযোগব্যবস্থার বেহাল অবস্থার দায় অতীত সরকারের ওপর চাপানো ঠিক হবে না।
প্রধানমন্ত্রী দেশ-শাসনে বিরোধী দলের কোনো সহযোগিতা পাননি বলে উল্লেখ করেছেন। বিরোধী দলের লাগাতার সংসদ বর্জনেরও সমালোচনা করেছেন তিনি। কিন্তু সরকারি দলও যে এ ব্যাপারে আন্তরিক উদ্যোগ নিয়েছে, তা বলা যাবে না। গত তিনটি মেয়াদে বিরোধী দল লাগাতার সংসদ বর্জন করেছে, বর্তমান সংসদে তারই ধারাবাহিকতা চলছে। বিএনপির ভারপ্রাপ্ত মহাসচিব মির্জা ফখরুল ইসলাম আলমগীর দাবি করেছেন, সরকার কোনো কাজে তাঁদের সহযোগিতা চায়নি। তাঁর বক্তব্যের পক্ষে যেমন জোরালো যুক্তি আছে, তেমনি বিরোধী দল সরকারের কোনো কাজে সহযোগিতার মনোভাব দেখিয়েছে তারও প্রমাণ তিনি দেখাতে পারবেন না। উভয় পক্ষের আচরণে দলীয় দৃষ্টিভঙ্গি প্রকাশ পেয়েছে, জনগণের আকাঙ্ক্ষার প্রতিধ্বনি ঘটেনি।
আশা করব, প্রধানমন্ত্রী সবাইকে মিলে দেশ পরিচালনার যে আহ্বান জানিয়েছেন, সরকারের আচরণেও তার প্রতিফলন ঘটবে। একই সঙ্গে বিরোধী দলের কাছেও প্রত্যাশা, সবকিছু রাজপথে ফয়সালার পথ পরিহার করে তারা সংসদে গিয়ে তাদের দাবিদাওয়া তুলে ধরবে।
প্রধানমন্ত্রী তাঁর ভাষণে উন্নয়নের যে চিত্র তুলে ধরেছেন, তা জনগণকে আশ্বস্ত করবে না; যদি না তাদের দৈনন্দিন জীবনযাপন সহনীয় হয়, যদি না দ্রব্যমূল্যের পাগলা ঘোড়া থামানো যায়, যদি না সরকারের আর্থিক ব্যবস্থাপনাসহ বিভিন্ন ক্ষেত্রে ভুলগুলো সংশোধনের উদ্যোগ নেওয়া হয়। মেয়াদের চতুর্থ বছরে এসে সরকারকে ভুলের বৃত্তে বন্দী থাকলে চলবে না। ভুলগুলো সংশোধনের এখনই সময়
জাতীয় সংহতি ও জাতীয় চরিত্র
দেশপ্রেম মালকোচা মেরে প্রকাশের জিনিস নয়। মাইক দিয়ে উচ্চ স্বরে ঘোষণার বিষয়ও নয়। দেশপ্রেম এমন এক আবেগ যা প্রকাশ করা যায় না, প্রয়োজনের সময় তা প্রকাশ পায়। দেশপ্রেম অদৃশ্য অবস্থায় প্রত্যেক মানুষের শরীরে প্রবাহিত হয় রক্তের মতো। তবু শরীর কাটলে রক্তটা দেখা যায় ও পরিমাপ করা যায়, দেশপ্রেম পরিমাপযোগ্য নয়। কেউ বলতে পারে না যে আমার মধ্যে অমুকের চেয়ে দেশপ্রেম আড়াই কেজি বেশি আছে।
তবে দেশপ্রেম পরিমাপ করা না গেলেও পরীক্ষা করা যায়। একজন দেশপ্রেমিক সাহসী ও ভীরু দুই রকমই হতে পারেন। যখন তাঁর দেশ ও জাতি আক্রান্ত হয় বাইরের শত্রুর দ্বারা, তাকে প্রতিরোধ ও পরাজিত করতে সাহসী এগিয়ে যান। জীবন চলে যেতে পারে জেনেও যিনি দেশের ডাকে ছুটে যান তিনি বীর। লড়াইয়ের ময়দান ছাড়া অন্য সময় বীরের প্রয়োজন নেই। তা ছাড়া বীরত্ব জিনিসটি বছরের পর বছর প্রদর্শনের বিষয়ও নয়। তাতে বীরের দাম থাকে না। তবে একবার একজন বীরের মর্যাদা পেলে তাঁর থেকে সেই গৌরব আর ছিনিয়ে নেওয়া যায় না। বীরের কোনো ধর্ম, বর্ণ, গোত্র, মতাদর্শ বিবেচনার বিষয় নয়। সে সব তাঁর ব্যক্তিগত ব্যাপার। বীর বীরই।
একাত্তরের মুক্তিযুদ্ধে পাকিস্তানি বাহিনীর বিরুদ্ধে যাঁরা লড়াই করেছেন, নেতৃত্ব দিয়েছেন যাঁর যাঁর নির্দিষ্ট রণাঙ্গনে, তাঁদের বীরত্ব তখনই প্রমাণিত হয়েছে। তাঁদের দেশপ্রেমের পরীক্ষা তখনই হয়ে গেছে। দেশের স্বাধীনতা অর্জনে ভূমিকা রাখার চেয়ে বড় কাজ আর কী হতে পারে?
রাজনৈতিক স্বাধীনতা লাভ একটি জাতির সর্বোচ্চ অর্জন। কিন্তু সর্বোচ্চ প্রাপ্তি হলেও রাজনৈতিক স্বাধীনতাই একটি জাতির সব নয়। তার বাইরে রয়েছে আরও অনেক কিছু, যা একটি জাতিকে মহান করে। তার অর্থনৈতিক স্বাবলম্বিতা, বুদ্ধিবৃত্তি ও সৌন্দর্যবোধের বিকাশ ও নৈতিক উন্নতি যদি না ঘটে, তাহলে তার কষ্টার্জিত স্বাধীনতাও তাকে কিছু দিতে পারে না। অতি সাধারণ মানুষের মধ্যে উঁচু মানবিক মূল্যবোধ ও মানসম্মত নৈতিকতা সব সময় আশা করা যায় না। কিন্তু সমাজে যাঁরা বিশিষ্ট তাঁদের মানবিক গুণাবলি ও নৈতিক মূল্যবোধের অভাব ক্ষমার যোগ্য নয়।
শতাব্দীর পর শতাব্দী স্বাধীনতা ছাড়াই, পরাধীন থেকেও একটি জাতি এগিয়ে যায়। বৈষয়িক ও নৈতিক উন্নতি ঘটায়। যদি থাকে সেই জাতির পর্যাপ্ত মেধা ও নিষ্ঠা। বাঙালি জাতিই তার বড় দৃষ্টান্ত। বাংলাদেশের সবচেয়ে সুন্দর ও অনর্ঘ্য স্থাপত্যশিল্পগুলো সবই পরাধীন যুগের। রেলগাড়ি, স্টিমার প্রভৃতি তো পরাধীন আমলের। কালজয়ী সাহিত্যকর্ম যা, তা তো সবই ব্রিটিশ ঔপনিবেশিক আমলের। স্বাধীনতা ছাড়াই তো আধুনিক বাংলার জনক রামমোহন রায়, সংস্কারক ঈশ্বরচন্দ্র বিদ্যাসাগর, সাহিত্যিক বঙ্কিমচন্দ্র চট্টোপাধ্যায়, কবি রবীন্দ্রনাথ ঠাকুর, ঔপন্যাসিক শরৎচন্দ্র চট্টোপাধ্যায়, কবি কাজী নজরুল ইসলামকে বাংলাদেশ ও বাঙালি জাতি পেয়েছে। বিজ্ঞানী জগদীশচন্দ্র বসু ও প্রফুল্লচন্দ্র রায় উপমহাদেশের স্বাধীনতা দেখে যেতে পারেননি। ইংরেজ শাসকেরা যখন সবচেয়ে শক্তভাবে ভারতের ওপর চেপে বসেছিল, তখনই আবির্ভাব রামকৃষ্ণ পরমহংসদেব ও স্বামী বিবেকানন্দের। যাঁদের নাম বলা হলো তাঁরা প্রত্যেকেই একেকটি গ্রহ। তাঁদের সমকালে বড় বড় উপগ্রহ যে কত ছিলেন তার হিসাব ইতিহাসে খোঁজ করলেই পাওয়া যাবে। স্বাধীন দেশ উপগ্রহের মতো প্রতিভারও জন্ম দিতে পারেনি।
মানুষ স্বাধীনতা চায় কেন? কেন মানুষ স্বাধীনতার জন্য অকাতরে জীবন দেয়? অকল্পনীয় নির্যাতন-নিপীড়ন সহ্য করে? কোনো বড় রাষ্ট্র থেকে বেরিয়ে কোনো ভূখণ্ড যখন জাতিরাষ্ট্র হিসেবে আত্মপ্রকাশ করে, অর্থাৎ স্বাধীনতা অর্জন করে, তখন সে শুধু স্বাধীন হওয়ার জন্যই স্বাধীন হয় না। তার মূল লক্ষ্য জাতীয় সংহতি ও জাতীয় চরিত্র গড়ে তোলা। তার প্রশাসন, তার রাজনীতি, তার অর্থনীতি, তার সংস্কৃতি—সবই একটি নিজস্ব চারিত্র্য গ্রহণ করবে—যা স্বাধীনতার পূর্ববর্তী অবস্থা থেকে সম্পূর্ণ স্বতন্ত্র না হলেও আলাদা, যা স্বাধীনতা ছাড়া অন্য একটি বহুজাতিক রাষ্ট্রের অংশ হিসেবে থেকে অর্জন সম্ভব নয়। যেমন আমরা স্বাধীন না হলে আমাদের সংস্কৃতিতে অবাঙালি উপাদান ঢুকে পড়ত এবং ধীরে ধীরে বহু বাঙালি উপাদান হারিয়ে যেত। অর্থাৎ বাঙালিত্ব ক্ষতিগ্রস্ত হতো।
একাত্তরে ভেবে দেখেছি এবং পরে ওই সরকারের সঙ্গে কাজ করতে গিয়ে মনে হয়েছে, মুক্তিযুদ্ধ জাতীয় সংহতি ও জাতীয় চরিত্র গঠনের সব সুযোগ আমাদের মধ্যে এনে দিয়েছিল। সব শ্রেণী-পেশা ও ধর্ম-বর্ণের মানুষের স্বতঃস্ফূর্ত অংশগ্রহণে তা সম্ভব হয়েছিল। রাজনৈতিক নেতৃত্বেই স্বাধীনতা আন্দোলন ও মুক্তিযুদ্ধ হয়েছে। দখলদার বাহিনীর সঙ্গে যুদ্ধে একেবারে সামনের সারিতে ছিলেন সেনাবাহিনী, নৌবাহিনী, বিমানবাহিনী, ইস্ট-বেঙ্গল রেজিমেন্ট, পুলিশ, আনসার প্রভৃতির সদস্যরা। তাঁদের সঙ্গে কাঁধে কাঁধ মিলিয়ে ছিলেন ছাত্র, যুবক, এমনকি কিশোরেরা পর্যন্ত।
মুজিবনগর সরকারের সামরিক-বেসামরিক কর্মকর্তাদের ঐক্যবদ্ধভাবে কাজ করার যে ঐতিহ্য গড়ে ওঠে তা স্বাধীনতার পরে কাজে লাগানো সম্ভব হয়নি। সেদিন রণাঙ্গনে যেমন ছিলেন তরুণ সামরিক অফিসার জিয়াউর রহমান, সফিউল্লাহ, খালেদ মোশাররফ ও অন্য বন্ধুরা, তেমনি মুজিবনগর সরকারের সচিবালয়ে ছিলেন সেক্রেটারি জেনারেল রুহুল কুদ্দুসের নেতৃত্বে সিভিল সার্ভিসের কর্মকর্তা মাহবুবুল আলম চাষী, নূরুল কাদের খান, আবদুস সামাদ, আনোয়ারুল হক খান, হোসেন তৌফিক ইমাম, টি হোসেন, জে জি ভৌমিক, আকবর আলি খান, খসরুজ্জামান চৌধুরী, তৌফিক-ই-এলাহী, কাজী রকিবউদ্দিন, কামাল সিদ্দিকী প্রমুখ। সেদিন সবাই একসঙ্গে কাজ করলেও স্বাধীনতার পরে রাজনীতিকদের সঙ্গে বেসামরিক প্রশাসনের, বেসামরিক প্রশাসনের সঙ্গে সামরিক কর্মকর্তাদের দূরত্ব সৃষ্টি হয়। যা বাংলাদেশের রাজনৈতিক ভবিষ্যৎকেই মেঘাচ্ছন্ন করে দেয়।
বাংলাদেশে গণতান্ত্রিক রাজনীতি বিকশিত না হওয়ার একটি কারণ এখানে দেশপ্রেমের একটি প্রকাশ্য প্রতিযোগিতা শুরু হয় বাহাত্তর থেকেই। দেশপ্রেমের মতো একটি অমূল্য আবেগ ক্ষমতার রাজনীতির সঙ্গে যুক্ত হয়। যখন যাঁরা ক্ষমতায় থাকেন তখন তাঁদের দেশপ্রেম মাত্রা ছাড়ায়। বিরোধী দলের নেতারা দেশপ্রেম প্রমাণ করতে মাঠ-ঘাট উত্তপ্ত করেন।
আজ আমরা এমন এক রাজনৈতিক সংস্কৃতির মধ্যে ঢুকে পড়েছি যেখানে নিজের দলের না হলে অন্য দলের দেশপ্রেমিকের মৃত্যুও আমাদের বেদনার সৃষ্টি করে না। দুঃখ-শোক পর্যন্ত দলীয়করণের যে দৃষ্টান্ত সৃষ্টি হয়েছে, তা হয়তো একদিন জাতিকে আদিম বর্বরতার দিকে নিয়ে যাবে। প্রতিপক্ষ দলের কোনো নেতা-কর্মী চোখের সামনে গাড়িচাপায় মরলেও মুচকি হেসে সিগারেট ফুঁকতে ফুঁকতে তাঁর লাশের পাশ দিয়ে চলে যাব। সমাজে বিশিষ্টদের মধ্যে আদিম নিষ্ঠুরতার পুনর্জাগরণ ঘটলে তার মূল্য শেষ পর্যন্ত গোটা সমাজকেই দিতে হয়।
ভূমিকার তারতম্য থাকলেও মুক্তিযুদ্ধের সব সেক্টর কমান্ডারের মর্যাদা সমান। সব সাব সেক্টর কমান্ডারের মর্যাদা অভিন্ন। কার কী ধর্ম, কার কী রাজনৈতিক আদর্শ ও বিশ্বাস, তা বিবেচ্য নয়। মেজর জেনারেল সি আর দত্ত, লে. কর্নেল কাজী নূর-উজ জামান, মেজর এম এ জলিল, লে. কর্নেল আবু তাহের এবং অন্য সেক্টরে তাঁদের সহযোদ্ধাদের মর্যাদা সমান। পরবর্তী সময়ে কে কোন দলের রাজনীতি করলেন, কোন ধরনের ব্যবসা-বাণিজ্য করে কত বিত্তের অধিকারী হলেন, তা অন্য বিষয়। তার সঙ্গে একাত্তরের কোনো সম্পর্ক নেই।
একইভাবে যেসব ব্যক্তি ও রাজনীতিক একাত্তরে স্বাধীনতার বিরোধিতা করেছেন, পাকিস্তানিদের গণহত্যায় সহযোগিতা করেছেন, নানা রকম মানবতাবিরোধী অপরাধ করেছেন, পরবর্তী সময়ে যদি তাঁদের কেউ সুফি-দরবেশেও পরিণত হন, তাতে তাঁর সেদিনের অপরাধ ক্ষমা করা যায় না।
মেজর জলিল একজন উত্তম বীর ছিলেন, কিন্তু ‘বীর উত্তম’ খেতাব পাননি রাজনৈতিক বিশ্বাসের দোষে। একইভাবে শাসকের রাজনৈতিক প্রতিপক্ষ হওয়ায় কর্নেল তাহেরকে বিচার বিভাগীয় হত্যার শিকার হতে হয়। প্রধান বিরোধী দলের প্রতিষ্ঠাতা জিয়াউর রহমানকে এখন প্রতিদিন বলা হচ্ছে পাকিস্তানের এজেন্ট। উইং কমান্ডার হামিদুল্লাহ খান কয়েক দিন আগেই মারা গেলেন। তাঁর মৃত্যু তাঁর রাজনৈতিক প্রতিপক্ষের এবং তাঁদের অনুগ্রহভাজনদের মধ্যে শোকের সৃষ্টি করেনি। হামিদুল্লাহ খানের একাত্তরের যেসব সহকর্মী বেঁচে আছেন, একদিন তাঁদেরও মৃত্যু হবে। তাঁদের মৃত্যুতেও এক গোত্র শোক প্রকাশ করবে, অন্য গোষ্ঠী অবলম্বন করবে নীরবতা। একবার টিভিতে জিয়াউর রহমানের প্রশংসা করায় সুরঞ্জিত সেনগুপ্তের বাড়িতে হামলা ও ভাঙচুর হয়েছিল।
আমরা প্রথমে মানুষ। তার পরে কেউ রাজনীতিক, কেউ সেক্টর কমান্ডার, কেউ মুক্তিযোদ্ধা, কেউ মন্ত্রী, কেউ আমলা, কেউ কলাম লেখক, কেউ ঠিকাদার, কেউ-বা বিভিন্ন পেশার দালাল। ন্যূনতম মানবিক গুণই যদি না থাকল, তাহলে অন্য পেশায় যত কৃতিত্বই দেখানো হোক, তার মূল্য সামান্য।
সমাজের ভেতর থেকেই রাষ্ট্রের সৃষ্টি। অর্থাৎ রাষ্ট্রের আগে সমাজ। প্রত্যেক সমাজের একটি চিরন্তন সামাজিক সংবিধান বা মূল্যবোধ রয়েছে। সে সংবিধানের বিধান শত শত বছরে তৈরি হয়। রাষ্ট্রের যে সংবিধান তা রাষ্ট্র পরিচালনার রাজনৈতিক দলিল ও সর্বোচ্চ আইন। ওই দলিলের মাঝেমধ্যে সংশোধন ও পরিবর্তন প্রয়োজন হয়। কিন্তু সামাজিক যে সংবিধান হাজার হাজার বছর ধরে তৈরি হয়, তাতে নতুন উপাদান যোগ হয় সময়ের সঙ্গে সঙ্গে, কিন্তু পুরোনো কিছু মূল্যবোধ অপরিবর্তনীয় থাকে। বয়োজ্যেষ্ঠকে সম্মান দেখানো, শিশুকে আদর ও স্নেহ করা, কোনো ক্ষেত্রে কেউ কৃতিত্ব দেখালে তাকে অভিনন্দন জানানো ও প্রশংসা করা, পরিচিত কারও মৃত্যুতে আনুষ্ঠানিক শোক প্রকাশ, কারও দুঃখে সমবেদনা জানানো—এগুলো মানবিক গুণ ও সামাজিক মূল্যবোধ। সময়ের সঙ্গে সঙ্গে এগুলোতে কোনো পরিবর্তন আসে না। কোনো প্রচণ্ড দেশপ্রেমিকও যদি এসবকে অবহেলা করেন, তাহলে তিনি নিন্দনীয়।
যে রাষ্ট্র প্রতিষ্ঠার কৃতিত্ব নিয়ে আমরা প্রতিদিন সভা-সমাবেশ করছি দেশি ও বিদেশি টাকায়, সেই স্বাধীনতাকে কি আমরা অর্থবহ করতে পারছি? সীমাহীন রক্তের বিনিময়ে এবং চরম দুঃখ-কষ্ট ও নির্যাতন সহ্য করে আমরা স্বাধীন হয়েছি। এ দেশে অপরাধীকে বিচার করে জেল-ফাঁসি-জরিমানা কার্যকর করার মাধ্যমে শাস্তি দেওয়া হবে—বিচারবহির্ভূত হত্যাকাণ্ড কেন? দেশে এ পর্যন্ত তেমন হত্যাকাণ্ডের সংখ্যা প্রায় হাজার খানেক। মুক্তিযুদ্ধে সংখ্যাহীন নারী হারিয়েছেন সম্ভ্রম। গত বছর ৭১১ নারী ধর্ষণের শিকার হয়েছেন, লজ্জায় অভিযোগ প্রকাশ করেননি এমন নারীর সংখ্যা কত কেউ তা জানবে না।
কী হবে নারীনীতি করে? ৫১৬ নারী এ বছর যৌতুকের শিকার হয়েছেন। এসিডে মুখ ও শরীর ঝলসে দেওয়া হয়েছে ১০১ নারীর। ৩০ ব্যক্তিকে করা হয়েছে অপহরণ ও গুম। সীমান্তে ভারতীয় সীমান্তরক্ষী বাহিনীর গুলিতে নিহত হয়েছেন ৩১ জন। হামলা হয়েছে ২০৬ সাংবাদিকের ওপর। মুক্তিযুদ্ধ ও স্বাধীনতা নিয়ে ব্যতিব্যস্ত থাকায় রাষ্ট্র এসব দিকে দৃষ্টি দিতে পারছে না।
কী যায় আসে যদি বাংলাদেশের সব নদ-নদী, বিল-বাঁওড়ের ওপর সেতু বানানো হয়, আর সঙ্গে সঙ্গে প্রতিদিন ধর্ষিত হতে থাকে কিশোরী-যুবতী, তরুণী গৃহবধূ ও পোশাকশিল্পের নারীশ্রমিক। স্কুলঘর পাকা করে ও শিক্ষার্থীদের হাতে ল্যাপটপ দিয়ে কী লাভ, যদি নিরাপদে তারা রাস্তায় না চলতে পারে? কী লাভ শিক্ষাক্ষেত্রে বরাদ্দ বাড়িয়ে, যদি শিক্ষকেরা খেতে থাকেন কিল-ঘুষি চড়-থাপ্পড়। কী মূল্য সেই গণতন্ত্রের, যেখানে প্রকাশ্যে নারী সাংবাদিকদের হাত মুচড়ে দেন একজন সাংসদ। কীভাবে পাব দক্ষ প্রশাসন, যেখানে অনবরত মারধর করা হয় সরকারি কর্মকর্তাদের? কী মূল্য সেই রাষ্ট্রের, যেখানে অধ্যক্ষ ও প্রধান শিক্ষকদের তালাবদ্ধ করে অবরুদ্ধ হয়ে থাকতে হয়। বিশ্ববিদ্যালয়গুলো রণাঙ্গন। কনসার্ট দেখা নিয়ে মারামারি। ৫০ জন শিক্ষক ১৭ ঘণ্টা অবরুদ্ধ।
আমাদের সমাজ ও রাষ্ট্রের যাঁরা অধিপতি, তাঁরা পুরোনো মূল্যবোধ বিসর্জন দিয়েছেন, নতুন কোনো উন্নত মূল্যবোধও সৃষ্টি করতে পারেননি। প্রতিপক্ষ সম্পর্কে গড় গড় করে মিথ্যা বলতে মুখে বাধে না। সৌজন্য ও ঔচিত্যবোধের কোনো মূল্য নেই। তরুণ সমাজের কাছ থেকে কীভাবে শিষ্টাচার আশা করব?
মুক্তিযুদ্ধের ভেতর দিয়ে গড়ে উঠেছিল যে জাতীয় ঐক্য ও সংহতি তা হারিয়ে গেছে নষ্ট রাজনীতির কারণে অনেক আগেই। এখনকার এই প্রতিহিংসার রাজনীতি বাঙালির জাতীয় সংস্কৃতি, সম্প্রীতি ও শিষ্টাচার পর্যন্ত শেষ করে দেবে।
রাষ্ট্রপতির কি কিছুই করার নেই!
দ্বিতীয় বিশ্বযুদ্ধোত্তর নতুন রাষ্ট্রগুলোর যাত্রা শুরু হয় নানা সমস্যা নিয়ে। ঔপনিবেশিক শোষণ বা কখনো যুদ্ধবিধ্বস্ত অর্থনীতির বোঝা তো ছিলই। এসব রাষ্ট্রের শাসকদের জন্য নতুন সংকট হয়ে দাঁড়ায় আন্তর্জাতিক আইন। মানবাধিকার ও পরিবেশ-সংক্রান্ত আইনের প্রকৃত বিকাশ ঘটে ঔপনিবেশিকতার অবসানের পরই। নতুন রাষ্ট্রের শাসকদের অনেককে হঠাৎ করে উপলব্ধি করতে হলো যে ঔপনিবেশিক আমলের মতো ইচ্ছামতো ক্ষমতা প্রয়োগের অধিকার তাঁদের নেই, ইচ্ছামতো উন্নয়ন পরিকল্পনা নেওয়ার স্বাধীনতাও তাঁদের নেই। বর্তমান ও ভবিষ্যৎ প্রজন্মের মানুষের অধিকার রক্ষা করে তাঁকে দেশ চালাতে হবে, বিবেচনায় নিতে হবে প্রাণী ও পরিবেশের স্বার্থও।
নতুন রাষ্ট্রের শাসকেরা প্রায় সবাই এসব আইন বা নীতি দৃশ্যত মেনে নিয়েছিলেন, কিন্তু তাঁরা এসব প্রয়োগের দায়িত্ব এড়িয়ে গেছেন নানা কূটকৌশলে। তাঁরা আরও সমস্যায় পড়েন গণতন্ত্র নিয়ে স্বাধীন দেশের মানুষের ক্রমেই পরিণত চেতনাবোধের কারণে। নতুন বিশ্বব্যবস্থায় গণতন্ত্রের সংজ্ঞা নির্ধারিত হয়েছে বিস্তৃত অর্থে। গণতন্ত্র মানে শুধু নির্বাচনে ভোট দেওয়ার অধিকার নয়, প্রতিনিধির মাধ্যমে রাষ্ট্রের সিদ্ধান্ত নেওয়ার প্রক্রিয়ায় সক্রিয় অংশগ্রহণও। উচ্চ আদালত আর পার্লামেন্টারি কমিটিগুলোর মাধ্যমেই শুধু নয়, সরাসরি অংশগ্রহণ নিশ্চিত করতে স্টেকহোল্ডারদের (স্বার্থসংশ্লিষ্ট জনগোষ্ঠী) সঙ্গে সরাসরি আলোচনা, তাঁদের অবহিতকরণ ও তাঁদের পরামর্শ গ্রহণের নীতি গৃহীত হয় বিভিন্ন আন্তর্জাতিক ও দেশীয় আইনে।
একটি অসাধারণ সংবিধান নিয়ে যাত্রা শুরুর পরও বাংলাদেশ দীর্ঘদিন রাষ্ট্রের গণতন্ত্রকরণের এই প্রক্রিয়ার বাইরে ছিল। জনগণের অংশগ্রহণ সীমিত ছিল কেবল ভোটদানের ক্ষেত্রে। এই অবস্থার কিছুটা পরিবর্তন সূচিত হয় ১৯৯০ সালের স্বৈরাচারবিরোধী আন্দোলনের সফলতার পর। বর্তমান সরকারের আমলে বিভিন্ন আইন প্রণয়ন, রাষ্ট্রীয় পরিকল্পনা গ্রহণ এবং সংবিধান সংশোধনীর বিষয়ে রাজনৈতিক ও নাগরিক সমাজের সঙ্গে আলোচনা করার পদক্ষেপ নেওয়া হয়। তবে আলোচনা যতই হোক, সিদ্ধান্ত নেওয়ার ক্ষেত্রে প্রাধান্য দেওয়া হয়েছে সরকারের বা কখনো কখনো শুধু সরকারের শীর্ষস্থানীয় নেতাদের ইচ্ছাকে। সংবিধানের পঞ্চদশ সংশোধনীর ক্ষেত্রে এমনকি অগ্রাহ্য করা হয় এ-সংক্রান্ত সংসদীয় কমিটির বিভিন্ন প্রস্তাবও।
এই পরিপ্রেক্ষিতে রাষ্ট্রপতি কর্তৃক আয়োজিত চলমান সংলাপ নিয়ে তাই হয়তো খুব আশাবাদী হওয়ার কারণ নেই। সংলাপ যে হচ্ছে এবং তাতে প্রধান বিরোধী দল অংশ নিয়েছে, এটি স্বতন্ত্রভাবে একটি ইতিবাচক খবর। কিন্তু তা আরও অর্থবহ করতে হলে রাষ্ট্রপতির যে অবস্থান ও ক্ষমতা প্রয়োজন, তা আদৌ তাঁর আছে কি না কিংবা ক্ষমতাসীন দলের পরামর্শের বাইরে গিয়ে কোনো পদক্ষেপ নেওয়ার তাগিদ সৃষ্টি করার মতো স্বকীয়তা তাঁর আছে কি না, এ নিয়ে অনেকেরই সংশয় থাকতে পারে। তবে তিনি যদি এমন অবস্থান নিতে পারেন, তাহলে রাষ্ট্রপতির সংলাপ হয়তো সমঝোতার রাজনীতির নতুন সম্ভাবনা সৃষ্টি করতে পারে। তা না হলে আগামী নির্বাচন ঘিরে ঘনায়মান সংকট বাংলাদেশে নতুন বছরে আরও ঘনীভূত হতে পারে। রাষ্ট্রপতি চাইলেও সেই পরিস্থিতি হয়তো তখন আর সামাল দিতে পারবেন না।
চলমান সংলাপে তাই কিছু প্রশ্নে অগ্রগতি কাম্য। প্রধান দুটো দলের সদিচ্ছা থাকলে সেটি অসম্ভব নয়।
২.
বাংলাদেশের রাষ্ট্রপতির ক্ষমতা নিয়ে অনেক কৌতুক করা হয়। ঈদে দাওয়াত খাওয়ানো আর মিলাদ পড়া ছাড়া তাঁর আর কোনো কাজ নেই, এমন কথাও আমরা শুনেছি। এসব বক্তব্য আসলে সঠিক নয়। বাংলাদেশের রাষ্ট্রপতির ক্ষমতা সীমিত, কিন্তু তাঁর কোনো ক্ষমতাই নেই, এটি সত্য নয়। অন্য সব ক্ষমতা প্রয়োগের ক্ষেত্রে তিনি প্রধানমন্ত্রীর পরামর্শ অনুসারে কাজ করতে সাংবিধানিকভাবে বাধ্য, তবে দুটো ক্ষমতা তিনি প্রয়োগ করতে পারেন সম্পূর্ণ স্বাধীনভাবে। বাংলাদেশের রাষ্ট্রপতির সবচেয়ে বড় ক্ষমতা, তিনি স্বাধীনভাবে দেশের প্রধান বিচারপতি নিয়োগ করতে পারেন। একজন নিরপেক্ষ, যোগ্য, আত্মমর্যাদাশীল প্রধান বিচারপতি উপযুক্ত পদক্ষেপ নিয়ে দেশে বহু অনাচার দূর করতে পারেন, মহা প্রতাপশালী একটি সরকারের অনেক স্বৈরতান্ত্রিক পদক্ষেপও রুখে দিতে পারেন। কিন্তু বাংলাদেশের কোনো রাষ্ট্রপতি আসলেই স্বাধীনভাবে প্রধান বিচারপতি নিয়োগ কখনো করেছেন কি না, নাকি কাজটি করতে গিয়েও প্রধানমন্ত্রীর পরামর্শই পালন করেছেন, তা আমাদের জানা নেই।
রাষ্ট্রপতির আরেকটি স্বাধীন ক্ষমতা হচ্ছে প্রধানমন্ত্রীকে নিয়োগ দেওয়া। সংবিধান অনুসারে যেহেতু তাঁকে সংখ্যাগরিষ্ঠ দলের নেতাকেই প্রধানমন্ত্রী বানাতে হয়, এই ক্ষমতা তাই নিতান্ত আনুষ্ঠানিকতা মাত্র। তবে রাষ্ট্রপতির আরও কিছু ক্ষমতা আছে, যা প্রয়োগ করে তিনি ক্ষমতাসীন দলকে সতর্কসংকেত দিতে পারেন। যেমন, অর্থবিল ছাড়া সংসদে অন্য কোনো বিল বা খসড়া আইন পাস হওয়ার পর তাঁর কাছে অনুমোদনের জন্য এলে তিনি বিলটি বা তার কোনো অংশ পুনর্বিবেচনার জন্য বা কোনো সংশোধনীর প্রস্তাব করে সংসদে তা ফেরত পাঠাতে পারেন। মানবাধিকার লঙ্ঘনমূলক বা দুর্নীতির দায়মুক্তিমূলক আইন কোনো রাষ্ট্রপতি এভাবে ফেরত পাঠালে তা সরকারের জন্য অত্যন্ত বিব্রতকর পরিস্থিতি সৃষ্টি করতে বাধ্য। দুর্ভাগ্যজনকভাবে বাংলাদেশের কোনো রাষ্ট্রপতিকে আমরা এমন পদক্ষেপও নিতে দেখিনি।
রাষ্ট্রপতি যদি চান, তিনি আরও নানাভাবে নিজের স্বকীয় সত্তার পরিচয় দিতে পারেন। বর্তমান রাষ্ট্রপতি রাজনৈতিক দলগুলোর সঙ্গে যে সংলাপের আয়োজন করছেন, তার আলোকে তাঁর যদি মনে হয় তত্ত্বাবধায়ক সরকার প্রশ্নে বা এর বিকল্প আছে কি না সেসব প্রশ্নে সংসদে দুটো দলের খোলামেলা আলোচনা প্রয়োজন, সংলাপ শেষে তিনি জোরের সঙ্গে তা বলতে পারেন। নির্বাচন কমিশন গঠন-সংক্রান্ত একটি আইন প্রণয়নের তাগিদ রয়েছে সংবিধানে কয়েক দশক ধরে। রাষ্ট্রপতির সংলাপের ফলশ্রুতি হিসেবে যদি সেই আইন প্রণয়ন করা হয় এবং সেই আইন অনুসারে উপযুক্ত ও গ্রহণযোগ্য ব্যক্তিদের কমিশনে নিয়োগ দেওয়া হয়, তাহলে সেটিও হবে একটি অর্জন। তবে তাই বলে মূল সংকটের নিরসন এতে হবে না। বড় দুটো রাজনৈতিক দলের আসল বিরোধ তত্ত্বাবধায়ক সরকার রাখা না-রাখা নিয়ে। এবারের সংলাপে এটি আলোচ্য বিষয় নয়। কিন্তু তত্ত্বাবধায়ক সরকার ইস্যুতে দুই বড় দলকে একসময় আলোচনায় বসতেই হবে। না হলে এই প্রশ্নের মীমাংসা করতে হবে রাজপথে শক্তি প্রদর্শনের দ্বন্দ্বে। বাংলাদেশের মানুষের জন্য তা কল্যাণকর হবে না।
৩.
বিরোধী দলের চট্টগ্রাম রোডমার্চ কর্মসূচিতে সবচেয়ে জোরালোভাবে তত্ত্বাবধায়ক সরকারের অধীনে নির্বাচনের দাবি তোলা হয়েছে। এই কর্মসূচিতে বিপুল জনসমাগম বিরোধী দলকে উজ্জীবিত করেছে, আবার কর্মসূচিতে কোনো ব্যাঘাত সৃষ্টি না করে সরকারও প্রশংসিত হয়েছে। বিরোধী দলের ১২ মার্চ কর্মসূচি একইভাবে পালিত হলে আমাদের দুর্ভাবনার কারণ থাকবে না। কিন্তু সরকার ও বিরোধী দল আগামী নির্বাচন কার অধীনে হবে, এই প্রশ্নে কোনো সমঝোতার চেষ্টা না করলে রাজনৈতিক অঙ্গনে ভবিষ্যতে অস্থিরতা বেড়েই চলবে।
সরকার পঞ্চদশ সংশোধনী পাস করে তত্ত্বাবধায়ক সরকারব্যবস্থা বিলোপ করলেও এই সিদ্ধান্ত পুনর্বিবেচনা করার অবকাশ এখনো রয়েছে। সরকারি দলের উপলব্ধি করা প্রয়োজন যে তত্ত্বাবধায়ক সরকারের দাবি শুধু বিএনপির নয়। দেশের আরও বহু রাজনৈতিক দল রাষ্ট্রপতির সঙ্গে সংলাপে এই সরকারব্যবস্থা পুনস্থাপনের দাবি করেছে। সরকার আদালতের যে রায়ের কথা বলে তত্ত্বাবধায়ক সরকারব্যবস্থা বাতিল করেছে, সেই রায় অনুসারে আগামী দুটো নির্বাচন তত্ত্বাবধায়ক সরকারের অধীনে অনুষ্ঠান করার অবকাশ রয়েছে। সংবিধান সংশোধনী কমিটির সভায় এমনকি দল হিসেবে আওয়ামী লীগও সংস্কার সাপেক্ষে তত্ত্বাবধায়ক সরকার বহাল রাখার পক্ষে মত দিয়েছিল।
মূল কথা হচ্ছে, সংঘাতের রাজনীতি পরিহার করতে হলে তত্ত্বাবধায়ক সরকারব্যবস্থা পুনর্বহালের সম্ভাবনা নিয়ে ভাবতে হবে। প্রধানমন্ত্রী এ বিষয়ে সংসদে এসে বিরোধী দলকে বক্তব্য দেওয়ার আহ্বান জানিয়েছেন। তাঁর এই আহ্বানে সাড়া দিয়ে সংসদে গিয়ে তত্ত্বাবধায়ক সরকারব্যবস্থা পুনর্বহালের পক্ষে বক্তব্য দিলে বিরোধী দলের জন্য ক্ষতির কিছু নেই। এই বক্তব্য সরকারি দল প্রত্যাখ্যান করার সম্ভাবনা থাকলেও সংসদে বক্তব্য পেশ করা সংক্রান্ত বিরোধী দলের তার নিজস্ব দায়দায়িত্ব পালন করা উচিত। সরকারি দলের উচিত, দলীয় সরকারের অধীনে নির্বাচনের প্রশ্নে অনড় থাকলে যে অস্থিতিশীল পরিস্থিতি দেশে সৃষ্টি হতে পারে, তা বিবেচনায় নিয়ে সমঝোতার সব সম্ভাবনা খতিয়ে দেখা। যে অন্তর্বর্তীকালীন সরকারের কথা সুরঞ্জিত সেনগুপ্তের মতো কেউ কেউ মাঝেমধ্যে বলে থাকেন, তা কীভাবে নিরপেক্ষ ও সুষ্ঠু নির্বাচনের সম্ভাবনা নিশ্চিত করবে, তা বিস্তারিতভাবে সরকারের এখনই বলা প্রয়োজন।
আমরা মনে করি, সংসদে সব দলকে খোলামনে আলোচনা করতে হবে, সব অতীত অভিজ্ঞতা বিবেচনায় রাখতে হবে এবং ভবিষ্যৎ সম্ভাবনাগুলো বিবেচনায় রাখতে হবে। রাজপথে বিএনপির বিপুল সমর্থন কিংবা সংসদে আওয়ামী লীগের বিপুল সংখ্যাগরিষ্ঠতা মাথায় রেখে দল দুটোকে নিজের অবস্থানে অনড় না থেকে সম্ভাব্য সব শান্তিপূর্ণ বিকল্প ভেবে দেখতে হবে। অবাধ ও সুষ্ঠু নির্বাচনের নিরন্তর প্রচেষ্টায় নির্বাচনকালীন সরকার এবং নির্বাচন কমিশনকে আরও নিরপেক্ষ ও কার্যকর করার চিন্তা আমাদের সততার সঙ্গে করতে হবে।
রাষ্ট্রপতির সংলাপ সেই প্রক্রিয়ায় কিছুটা অগ্রগতি সৃষ্টি করতে না পারলে অর্থনৈতিক কারণে বিপর্যস্ত মানুষের হতাশা আরও বাড়বে।
তিরস্কৃত’ ও ‘বহিষ্কৃত’ লীগের ভবিষ্যৎ কী?
শিক্ষা, শান্তি, প্রগতি—বাংলাদেশ ছাত্রলীগের আদর্শ হিসেবে প্রচার করা হলেও সংগঠনটির কাজকর্ম এর পুরোপুরি বিপরীত। এখনকার ছাত্রলীগের নেতা-কর্মীরা শিক্ষাও চান না, শান্তিও চান না। আর এ দুটির অনুপস্থিতিতে প্রগতি যে সুদূরপরাহত, তা খোলাসা করে না বললেও চলে।
১৯৪৮ সালের ৪ জানুয়ারি প্রতিষ্ঠিত হয় ছাত্রলীগ। লক্ষ্য ছিল শান্তি ও প্রগতির চাকা এগিয়ে নেওয়ার। ৬৩ বছর পর দেখা গেল ভূতের মতো তারা কেবল পেছনের দিকেই হাঁটছে। আগের বছরের অগ্রগতি ধুলায় মিশিয়ে দিচ্ছে পরের বছরের নানা অপকর্ম। আগের মেয়াদের সব অর্জন ম্লান হয়ে যায় পরের মেয়াদের প্রবল মাস্তানিতে। এখন ছাত্রলীগের সন্ত্রাস-মাস্তানি নিয়ে যাঁরা আফসোস করছেন, আমরা নিশ্চিত করে বলতে পারি, আগামী বছর তাঁদের সেই আক্ষেপ আর থাকবে না। কেননা, তখন সংগঠনটির সন্ত্রাস-লুটপাট বর্তমানকে অনেক গুণ ছাড়িয়ে যাবে। পাঠক তখন মনে মনে বলবেন, আহ! আগের বছরটি কত ভালো ছিল। আমাদের গণতন্ত্র, আমাদের রাজনীতি ও ছাত্ররাজনীতি মাপার বাটখারা হলো, আগের বছরের চেয়ে আমরা কত বেশি খারাপ দৃষ্টান্ত স্থাপন করেছি। বিএনপি ক্ষমতায় থাকতে যেমন ছাত্রদলের ‘প্রবীণ’ নেতারা আগের আমলের ছাত্রলীগের সন্ত্রাস ও মাস্তানির উদাহরণ দিতেন, এখন ছাত্রলীগের ‘প্রৌঢ়’ নেতারা ছাত্রদলের মাস্তানি-সন্ত্রাসের উদাহরণ দিচ্ছেন। কে কার চেয়ে ভালো, সেই বিচার নয়; কে কার চেয়ে কম খারাপ, তা নিয়ে জোর বাদানুবাদ চলছে।
৪ জানুয়ারি ছাত্রলীগের প্রতিষ্ঠাবার্ষিকীতে কেন্দ্রীয় কমিটির নেতা-কর্মীরা যখন ঢাকায় বর্ণাঢ্য মিছিল করেছেন, তখন সাতক্ষীরা ছাত্রলীগের সভাপতি ও সাধারণ সম্পাদক অন্য রকম মিছিলের প্রস্তুতি নিচ্ছিলেন। তাঁরা প্রতিষ্ঠাবার্ষিকীর অনুষ্ঠানে আমন্ত্রণ জানিয়ে একজন নৃত্যশিল্পীর শ্লীলতাহানি করেছেন ও ধর্ষণের চেষ্টা করেছেন। তা-ও সেই নৃত্যশিল্পীর স্বামীকে আরেকটি ঘরে আটকে রেখে, তাঁর মুঠোফোন কেড়ে নিয়ে। পরে ওই শিল্পীর স্বামী কৌশলে ঘর থেকে বেরিয়ে এসে পুলিশে খবর দেন। পুলিশ দ্রুত এসে নৃত্যশিল্পীকে উদ্ধার করে।
পুলিশ অন্যান্য ক্ষেত্রে কর্তব্যে অবহেলা করলেও এখানে যে দায়িত্বশীলতার পরিচয় দিয়েছে, সে জন্য তাদের ধন্যবাদ জানাই। তারা একজন শিল্পীকে ছাত্রলীগনামধারী দুর্বৃত্তদের হাত থেকে রক্ষা করেছে। এ ঘটনায় কেন্দ্রীয় ছাত্রলীগ জেলা কমিটি ভেঙে দিয়ে এবং ওই জেলার সভাপতি ও সাধারণ সম্পাদককে বহিষ্কার করেই দায়িত্ব শেষ করেছে। তারা জানে না এসব মামুলি বহিষ্কার ও তিরস্কার ছাত্রলীগের পোশাকধারী মাস্তানদের কাবু করতে পারে না। আবার কোনো সম্মেলন সামনে রেখে তাঁরা বহিষ্কারাদেশ প্রত্যাহার করিয়ে নেবেন ও নেতৃত্বের আসন দখল করবেন। আইন তাঁদের স্পর্শ করতে পারবে না।
বঙ্গবন্ধুর আদর্শের দাবিদার একটি ছাত্রসংগঠনের অধঃপতন যে কী পর্যায়ে পৌঁছেছে, তার প্রমাণ সাতক্ষীরার ঘটনা। এ রকম বহু সন্ত্রাস, মাস্তানি, চাঁদাবাজি ও দখলবাজির অভিযোগ আছে ছাত্রলীগের নেতা-কর্মীদের বিরুদ্ধে।
আপনাদের নিশ্চয়ই মনে আছে, আওয়ামী লীগ ক্ষমতায় আসার কয়েক মাসের মধ্যে ঢাকা মেডিকেল কলেজ শাখার সাধারণ সম্পাদক আবুল কালামকে দোতলা থেকে ফেলে হত্যা করেছিল তারই প্রতিদ্বন্দ্বী গ্রুপ। বরিশালের মেহেন্দীগঞ্জে মারা যান ছাত্রলীগ নেতা পলাশ জমাদ্দার। ২০১০ সালে জাহাঙ্গীরনগর বিশ্ববিদ্যালয়ে প্রতিদ্বন্দ্বী গ্রুপের চারজন কর্মীকে তিনতলা থেকে ফেলে দিয়েছিলেন ছাত্রলীগনামধারী ক্যাডাররা, যাঁদের একজন মারা যান। যেখানে ছাত্রলীগ আছে, সেখানেই অভ্যন্তরীণ কোন্দল-সংঘাত-সংঘর্ষে আহত অথবা মৃত্যুর খবর প্রায়ই পত্রিকায় ছাপা হয়। ছাত্রলীগ নিয়ে আওয়ামী লীগের নেতারা, মন্ত্রীরা বড়াই করেন। বঙ্গবন্ধুর আদর্শের ঝান্ডা উড়িয়ে চলেছেন বলে সনদ দেন। কিন্তু তাঁরা কি জানেন, এ সংগঠনটির অভ্যন্তরীণ কোন্দলে যত নেতা-কর্মী মারা গেছেন, প্রতিপক্ষ সংগঠন কিংবা স্বৈরশাসকের হাতেও তত নেতা-কর্মী মারা যাননি।
আমাদের রাজনৈতিক সংস্কৃতিতে একটি লক্ষণীয় দিক হলো, বিএনপির আমলে অধিকাংশ ক্যাম্পাস থেকে ছাত্রলীগ উধাও। এখন আওয়ামী লীগ আমল চলছে। স্বাভাবিকভাবেই অধিকাংশ ক্যাম্পাস থেকে ছাত্রদল ও শিবির উধাও। এর নাম দেওয়া যায় দখল আর উধাওয়ের রাজনীতি। প্রগতিশীল ছাত্রসংগঠনগুলোর উপস্থিতি নেই বললেই চলে। থাকলেও ছাত্রলীগ ও প্রশাসনের দ্বিমুখী আক্রমণে টিকতে পারছে না। অতএব ছাত্রলীগকে ঠেকায় কে? অনেক বিশ্ববিদ্যালয়েই প্রশাসন ও ছাত্রলীগ একাকার হয়ে যায়। কে প্রশাসন চালাচ্ছে, বলা কঠিন।
ছাত্রলীগের সন্ত্রাসী তৎপরতায় অতিষ্ঠ হয়ে একবার স্বয়ং প্রধানমন্ত্রী শেখ হাসিনা এর সাংগঠনিক প্রধান বা অভিভাবকের পদ থেকে ইস্তফা দিয়েছিলেন। তখন অনেকেই ধারণা করেছিলেন, ছাত্রলীগের সুমতি আসবে। কিন্তু প্রধানমন্ত্রীর ধমক ও তিরস্কার তাদের বোধোদয় ঘটাতে পারেনি। তারা একটির পর একটি কলেজ ও বিশ্ববিদ্যালয় সন্ত্রাস, সংঘর্ষ ও দখলবাজি চালিয়ে যাচ্ছে। যার সর্বশেষ শিকার জাহাঙ্গীরনগর বিশ্ববিদ্যালয়ের ইংরেজি বিভাগের শিক্ষার্থী জুবায়ের আহমেদ। তিনি নিজেও ছাত্রলীগের কর্মী ছিলেন। প্রথম আলোর খবর অনুযায়ী, ইংরেজি চতুর্থ বর্ষের শেষ পরীক্ষা দিয়ে তিনি যখন ক্যাম্পাসে দাঁড়িয়ে ছিলেন, তখনই প্রতিদ্বন্দ্বী গ্রুপের ১২-১৩ জন কর্মী তাঁকে ধরে নির্মাণাধীন ওয়াজেদ মিয়া বিজ্ঞান গবেষণাকেন্দ্রের পেছনে নিয়ে রড দিয়ে এলোপাতাড়ি পেটায়। সন্ধ্যায় তাঁকে পাশের এনাম মেডিকেল কলেজ হাসপাতালে রেখে আসে। ভোর ছয়টায় তিনি ইউনাইটেড হাসপাতালে মারা যান।
এ দুর্ধর্ষ অভিযানে যাঁরা নেতৃত্ব দেন, বাতিল হওয়া ছাত্রলীগ জাহাঙ্গীরনগর কমিটির সহসাধারণ সম্পাদক গ্রুপের তিন কর্মী। তাঁরা হলেন: প্রাণিবিদ্যা বিভাগের ৩৭তম ব্যাচের খন্দকার আশিকুল ইসলাম, খান মো. রইস ও দর্শন বিভাগের একই ব্যাচের মো. রাশেদুল ইসলাম। সাভার থানার পুলিশ আশিককে গ্রেপ্তার করেছে। জুবায়ের ছিলেন সাধারণ সম্পাদক গ্রুপের কর্মী।
জুবায়ের অঘটন বা সংঘর্ষে নিহত হননি। তাঁকে পরিকল্পিতভাবে হত্যা করা হয়েছে। আর এ হত্যার হোতা ছাত্রদল ও শিবিরের কেউ নয়। বঙ্গবন্ধুর আদর্শের সৈনিক দাবিদার ছাত্রলীগের কর্মীরাই। সংগঠনের কর্মীদের মধ্যে মতবিরোধ থাকতে পারে। কিন্তু তাই বলে এভাবে একজন শিক্ষার্থীকে দিনদুপুরে হত্যা করা হবে, তা ভাবতেও গা শিউরে ওঠে। গতকাল প্রথম আলোয় জুবায়েরের মায়ের আহাজারির খবর পড়ে যেকোনো মানুষের চোখ ছলছল করবে। তিনি প্রশ্ন করেছেন, ‘তোমরা কার বুক খালি করেছ?’। এভাবে আর কত মায়ের বুক খালি হবে? বাবা সন্তানের লাশ বহন করবেন?
বিশ্ববিদ্যালয়ের শিক্ষার্থীরা কী করে খুনি হয়? কোন রাজনীতি তাঁদের খুনি বানায়? এ প্রশ্নের উত্তর দিতে হবে ছাত্রলীগ নেতৃত্বকে। তাঁরা হয়তো বলবেন, তাঁদের কমিটি আগেই বাতিল করা হয়েছিল। কিন্তু সেই বাতিল কমিটি কী করে ক্যাম্পাসে সাংগঠনিক তৎপরতা চালায়? প্রতিপক্ষ গ্রুপের নেতা-কর্মীদের ক্যাম্পাসছাড়া করে? উত্তর দিতে হবে বিশ্ববিদ্যালয় প্রশাসন তথা উপাচার্যকেও। জুবায়েরের ঘাতকেরা তাঁর নামেই স্লোগান দিয়েছে। একজন উপাচার্য কেন একটি ছাত্রসংগঠনের উপদলীয় কোন্দলে জড়িয়ে পড়বেন? তিনি যে ক্যাডারদের রক্ষা করতে সচেষ্ট ছিলেন, তা অভিযুক্ত ছাত্রদের বিরুদ্ধে নমনীয় আচরণেই প্রমাণিত। প্রথম দিন তিনি অভিযুক্ত তিন ছাত্রকে এক বছরের জন্য বহিষ্কার করলেন। কিন্তু সাধারণ শিক্ষার্থীদের বিক্ষোভ ও প্রতিবাদের মুখে আইনশৃঙ্খলা কমিটি তাঁদের স্থায়ী বহিষ্কার করতে বাধ্য হয়। বর্তমান সরকার ক্ষমতায় আসার পর এক বছরে এ বিশ্ববিদ্যালয়ের ছাত্রলীগের নেতা-কর্মীরা ২০ থেকে ২৫ বার নিজেদের মধ্যে রক্তক্ষয়ী মারামারিতে জড়িয়েছেন। ২০১০ সালের ৫ জুলাই সংঘর্ষের পর কেন্দ্রীয় ছাত্রলীগ বিশ্ববিদ্যালয়ে ছাত্রলীগের কার্যক্রম স্থগিত করে। ছাত্রলীগের নেতা নামধারী জসিমউদ্দিন মানিক জাহাঙ্গীরনগর বিশ্ববিদ্যালয়ে ধর্ষণের সেঞ্চুরি করে কুখ্যাতি অর্জন করেছিলেন। সে সময়ে বিশ্ববিদ্যালয় প্রশাসন যেমন তাঁকে বাঁচানোর চেষ্টা করেছিল, এখনকার প্রশাসনও কি জুবায়ের আহমেদের খুনিদের বাঁচাতে চাইছে? সাধারণ ছাত্রদের অভিযোগ, জাহাঙ্গীরনগর বিশ্ববিদ্যালয় ছাত্রলীগের কমিটি ভেঙে দেওয়া হলেও একটি গ্রুপ উপাচার্যের আশ্রয়-প্রশ্রয়ে সক্রিয়। অন্য গ্রুপের কর্মীরা ক্যাম্পাসে ঢুকতে পারছেন না।
জাহাঙ্গীরনগর বিশ্ববিদ্যালয় প্রশাসন ছাত্রলীগের মাস্তানি বন্ধ না করে এক পক্ষকে প্রশ্রয় দিচ্ছে। যাঁরা নিজ যোগ্যতার চেয়ে দলীয় আনুগত্যে উপাচার্যের পদ বাগিয়ে নেন, তাঁরা ছাত্রলীগের নেতাদের তোয়াজ করেই গদি রক্ষা করতে চান।
আওয়ামী লীগ সরকারই কুমিল্লা বিশ্ববিদ্যালয়ে এ কে এম শাহনেওয়াজকে উপাচার্য পদে নিয়োগ দিয়েছিল। ছাত্রলীগ এক বছরের মধ্যে তাঁকে ‘বহিষ্কার’ করে। চট্টগ্রাম বিশ্ববিদ্যালয়ের সাবেক উপাচার্যও কাজ করতে পারেননি ছাত্রলীগের অসহযোগিতার কারণে। চুয়েট বন্ধ হয়েছে ছাত্রলীগের আন্দোলনের কারণে। কুয়েটের ঘটনায়ও ছাত্রলীগ জড়িত। জগন্নাথ বিশ্ববিদ্যালয়ে গত ছয় মাসে তারা ১৯ বার সংঘর্ষে লিপ্ত হয়েছে। অন্যদের ওপর চড়াও হয়েছে অন্তত ১০ বার।
২০১০ সালে ঢাকা বিশ্ববিদ্যালয়ের এফ রহমান হলে ছাত্রলীগের দুই গ্রুপের গোলাগুলির শিকার হয়ে জীবন হারান মেধাবী ছাত্র ও খেতমজুর বাবার সন্তান আবু বকর। এর শেষ কোথায়?
ছাত্রলীগের কোথাও অঘটন ঘটলে, কেউ মারা গেলে আওয়ামী লীগের নেতারা ছাত্রলীগ নেতাদের ডেকে মৃদু তিরস্কার করেন। ছাত্রলীগের কেন্দ্রীয় কমিটি শাখার কার্যক্রম বন্ধ করে দেন বা দায়ী ব্যক্তিদের বহিষ্কার করেন। ছাত্রলীগ সন্ত্রাসের যে দুরারোগ্য ব্যাধিতে আক্রান্ত, এ রকম মোলায়েম ওষুধে তা কাজ হবে না। এ জন্য চাই কড়া ডোজের আইনি ওষুধ। 
ইসিতে নতুন নিয়োগ
সমঝোতা, না অগণতান্ত্রিক পন্থা?
আমাদের মাননীয় সিইসি ও অন্য দুই কমিশনারের মেয়াদ আগামী মাসের প্রথমার্ধেই শেষ হবে। মহামান্য রাষ্ট্রপতি সবার মতামতের ভিত্তিতে যাতে পরবর্তী সিইসি এবং অন্যান্য কমিশনার নিয়োগ দেওয়া যায়, সে লক্ষ্যে রাজনৈতিক দলগুলোকে সংলাপে ডেকেছেন। এই প্রথমবারের মত এধরণের উদ্যোগ নেওয়া হলো। আমরা আনন্দিত যে প্রধান বিরোধী দল বিএনপি রাষ্ট্রপতির আহ্বানে সাড়া দিয়ে সংলাপে অংশ নিতে রাজি হয়েছে। এ উদ্যোগের জন্য রাষ্ট্রপতিকে ধন্যবাদ জানাই।
নিঃসন্দেহে সুষ্ঠু ও নিরপেক্ষ নির্বাচনের জন্য একটি স্বাধীন ও শক্তিশালী নির্বাচন কমিশন অপরিহার্য। স্বাধীন নির্বাচন কমিশন প্রতিষ্ঠার জন্য অবশ্যই প্রয়োজন এর আর্থিক স্বাধীনতা ও স্বাধীন সচিবালয়। ইতিমধ্যে কমিশনের স্বাধীন সচিবালয় বহুলাংশে প্রতিষ্ঠিত হলেও এর আর্থিক স্বাধীনতা এখনো পুরোপুরি নিশ্চিত হয়নি। কমিশনের সব ব্যয় এখনো সংযুক্ত তহবিলের দায়যুক্ত ব্যয়ে পরিণত হয়নি। এ ছাড়া যেকোনো প্রতিষ্ঠান স্বাধীনভাবে কাজ করবে কি না, তা অনেকাংশেই নির্ভর করে যোগ্য ও স্বাধীনচেতা ব্যক্তিরা ওই প্রতিষ্ঠানে নিয়োগপ্রাপ্ত কি না। উপরন্তু কমিশনকে শক্তিশালী করার জন্যও প্রয়োজন সৎ, দক্ষ ও সাহসী ব্যক্তিদের এখানে নিয়োগ প্রদান।
রাজনৈতিক দল ও নাগরিক সমাজের প্রতিনিধিদের সঙ্গে সংলাপকালে সৎ, যোগ্য ও নিরপেক্ষ ব্যক্তিদের নিয়োগ প্রদানের লক্ষ্যে কমিশন গত বছর একটি অনুসন্ধান কমিটি গঠনের প্রস্তাব করে। বিএনপি সেই সংলাপে অংশগ্রহণ করেনি। ক্ষমতাসীন আওয়ামী লীগ অংশ নিলেও প্রস্তাবটির প্রতি ভ্রুক্ষেপ করেনি। রাষ্ট্রপতির সঙ্গে বর্তমান সংলাপে অংশগ্রহণকারী কিছু দল একই প্রস্তাব উত্থাপন করেছে।
নির্বাচন কমিশনে নিয়োগ প্রদানের জন্য অনুসন্ধান বা বাছাই কমিটির কোনো বিকল্প নেই, যার জন্য সংবিধানের ১১৮(১) অনুচ্ছেদে নির্দেশিত একটি আইন প্রণয়ন করতে হবে। তবে বাছাই কমিটির মাধ্যমে নিয়োগ দিলেই নিরপেক্ষ ব্যক্তিরা নিয়োগ পান না। বাছাই কমিটি ব্যবহার করে নিয়োগ প্রদান করা সত্ত্বেও আমাদের অনেক সাংবিধানিক ও বিধিবদ্ধ প্রতিষ্ঠানে ক্ষমতাসীনদের প্রতি অনুগত ব্যক্তিরাই অতীতে নিয়োগ পেয়েছেন। এ ছাড়া অনেক অনাকাঙ্ক্ষিত ব্যক্তিদেরও এ প্রক্রিয়ায় নিয়োগ দেওয়া হয়েছে। উদাহরণস্বরূপ, বর্তমান সরকারের আমলেই ছাত্রীদের যৌন হয়রানির অভিযোগে অভিযুক্ত এক অধ্যাপককে মানবাধিকার কমিশনে নিয়োগ প্রদান করা এবং প্রতিবাদের মুখে পরবর্তী সময়ে তড়িঘড়ি করে, যথাযথ পদ্ধতি অনুসরণ না করেই তাঁকে বাদ দেওয়া হয়। তাই বাছাই কমিটি গঠনের ক্ষেত্রে সাবধানতা অবলম্বন করতে হবে।
নির্বাচন কমিশনে নিয়োগের ক্ষেত্রে অনুসন্ধান কমিটি গঠনকালে সাংবিধানিক ও বিধিবদ্ধ প্রতিষ্ঠানের বাইরে নাগরিক সমাজের প্রতিনিধিত্বও নিশ্চিত করতে হবে। কমিটিকেও স্বচ্ছতার ভিত্তিতে কাজ করতে হবে। যাদের নিয়োগের জন্য বিবেচনা করা হবে, তাদের নাম কমিটিকে প্রকাশ করতে হবে, যাতে তাদের উপযুক্ততা নিয়ে গণমাধ্যমে আলোচনা ও প্রতিবেদন প্রকাশিত হতে পারে। এ ছাড়া কমিটিকে প্রতিটি শূন্য পদের বিপরীতে শুধু একজনের নাম সুপারিশ করতে হবে এবং রাষ্ট্রপতির সুপারিশ করা কোনো ব্যক্তিকে নিয়োগ প্রদানের ব্যাপারে আপত্তি থাকলে তিনি কারণসহ তা লিখিতভাবে কমিটিকে জানাবেন এবং নতুন নাম আহ্বান করবেন।
প্রসঙ্গত, গুঞ্জন শোনা যায়, বর্তমান সরকার বিদ্যমান নির্বাচন কমিশনকেই পুনর্নিয়োগ দেওয়ার কথা ভাবছে। এ ধরনের সিদ্ধান্ত হবে সংবিধানের সুস্পষ্ট লঙ্ঘন। সংবিধানের ১১৮(৩) অনুচ্ছেদ অনুযায়ী, প্রধান নির্বাচন কমিশনার পদে অধিষ্ঠিত ছিলেন এমন কোন ব্যক্তি প্রজাতন্ত্রের অন্য কোনো কর্মে নিয়োগ পাওয়ার অযোগ্য এবং শুধু অন্য দুই কমিশনারদের মধ্য থেকে একজনকে সিইসি হিসেবে নিয়োগ দেওয়া যেতে পারে। অর্থাৎ নির্বাচন কমিশনারদের মধ্য থেকে সিইসি পদে নিয়োগ ব্যতীত আমাদের সংবিধান সিইসি ও কমিশনারদের এক টার্মের মেয়াদ সীমাবদ্ধ করে দিয়েছে।
নির্বাচন কমিশনকে স্বাধীন ও শক্তিশালী করলেই সুষ্ঠু ও নিরপেক্ষ নির্বাচন নিশ্চিত হবে না। কারণ, নির্বাচনী প্রক্রিয়ায় কমিশন একটি পক্ষমাত্র। অন্য গুরুত্বপূর্ণ পক্ষগুলো হলো—প্রশাসন, আইনশৃঙ্খলা রক্ষাকারী বাহিনী এবং রাজনৈতিক দল ও তাদের মনোনীত প্রার্থী। অতীতের অভিজ্ঞতা সাক্ষ্য দেয় যে প্রশাসন ও আইনশৃঙ্খলা রক্ষাকারী বাহিনী নিরপেক্ষ না হলে নির্বাচন নিরপেক্ষ হয় না। এ কারণেই দলীয় সরকারের অধীনে অতীতের সব নির্বাচনেই ক্ষমতাসীনেরা ক্ষমতায় ফিরে এসেছে। পক্ষান্তরে তত্ত্বাবধায়ক সরকারের অধীনে অনুষ্ঠিত সব নির্বাচনেই বিরোধী দল ক্রমাগতভাবে আরও বেশি আসন নিয়ে জিতেছে। তাই অন্তত সীমিত টার্মের জন্য তত্ত্বাবধায়ক সরকারের মতো নির্বাচনকালীন এক ধরনের নিরপেক্ষ সরকার ছাড়া পক্ষপাতহীন নির্বাচন আশা করা যায় না।
আওয়ামী লীগ ও তার মিত্রদের এক সর্বাত্মক আন্দোলনের মুখে তত্ত্বাবধায়ক সরকারব্যবস্থা ১৯৯৬ সালে আমাদের সংবিধানে সংযোজিত হলেও দুর্ভাগ্যবশত আওয়ামী লীগের নেতৃত্বে গঠিত মহাজোট সরকার সংবিধানের পঞ্চদশ সংশোধনীর মাধ্যমে গত জুন মাসে তা বাতিল করে। আর তত্ত্বাবধায়ক সরকারপদ্ধতি পুনঃপ্রতিষ্ঠা করা না হলে বিএনপির নেতৃত্বে চারদলীয় জোট ইতিমধ্যে আগামী নির্বাচন বর্জনের ঘোষণা দিয়েছে। তাই তত্ত্বাবধায়ক সরকারপদ্ধতি পুনঃপ্রবর্তিত হওয়া ইস্যুতে সমঝোতা না হলে আগামী নির্বাচনই অনিশ্চিত হয়ে পড়তে এবং আমাদের গণতান্ত্রিক প্রক্রিয়া আবারও খাদে পড়ে যেতে পারে। তাই এ বিষয়টিও সংলাপের এজেন্ডায় অন্তর্ভুক্ত করার দাবি ইতিমধ্যেই কয়েকটি দল রাষ্ট্রপতির কাছে রেখেছে, যা আমরাও সমর্থন করি। প্রসঙ্গত, গত মে মাসে সংবিধান সংশোধনের লক্ষ্যে গঠিত ‘বিশেষ সংসদীয় কমিটি’র আহ্বানে সাড়া দিয়ে গণমাধ্যম ও নাগরিক সমাজের প্রতিনিধিরা প্রায় সমস্বরে সুষ্ঠু ও নিরপেক্ষ নির্বাচনের স্বার্থে তত্ত্বাবধায়ক সরকারপদ্ধতি অব্যাহত রাখার পক্ষে মত দেন।
অতীতের অভিজ্ঞতা থেকে দেখা যায়, তত্ত্বাবধায়ক সরকার তিনভাবে সুষ্ঠু ও নিরপেক্ষ নির্বাচন অনুষ্ঠানে গুরুত্বপূর্ণ ভূমিকা রেখেছে। প্রথমত, তারা নির্বাচন প্রভাবিত করতে পারে—এমন পদে অধিষ্ঠিত প্রশাসনিক ও আইনশৃঙ্খলা রক্ষাকারী বাহিনীর কর্মকর্তাদের সরিয়ে দিয়ে ওই সব পদে অপেক্ষাকৃত নিরপেক্ষ ব্যক্তিদের নিয়োগ প্রদান করেছে। দ্বিতীয়ত, তারা একটি পরিবেশ সৃষ্টি করেছে, যাতে নতুন নিয়োগপ্রাপ্ত ব্যক্তিরা নিরপেক্ষভাবে দায়িত্ব পালন করতে পারে। তৃতীয়ত, তারা সংবিধানের ১২৬ অনুচ্ছেদের নির্দেশনা অনুযায়ী শর্তহীনভাবে নির্বাচন কমিশনকে সুষ্ঠু ও নিরপেক্ষ নির্বাচন অনুষ্ঠানে সহায়তা করেছে। এ ছাড়া সংবিধানে তত্ত্বাবধায়ক পদ্ধতির বিধান থাকার ফলেই ২০০৭-০৮ সালে সামরিক শাসন এড়ানো সম্ভব হয়েছে বলে অনেকের ধারণা। তা সত্ত্বেও বর্তমান সরকার তত্ত্বাবধায়ক সরকারপদ্ধতি বিলুপ্ত করে। এ ব্যাপারে সরকার গত মে মাসে ঘোষিত সুপ্রিম কোর্টের আপিল বিভাগের তত্ত্বাবধায়ক সরকারপদ্ধতিকে ভবিষ্যতের জন্য অবৈধ (prospectively void) ঘোষণা করে দেওয়া একটি সংক্ষিপ্ত আদেশকে যুক্তি হিসেবে উল্লেখ করে; যদিও আদালত রাষ্ট্র ও জনগণের নিরাপত্তার স্বার্থে আরও দুই মেয়াদের জন্য এ ব্যবস্থাকে অব্যাহত রাখার পক্ষে পর্যবেক্ষণ প্রদান করেন। এ ছাড়া আদালতের পূর্ণাঙ্গ রায় এখনো লেখা হয়নি।
এটি সুস্পষ্ট যে আমাদের গণতান্ত্রিক ব্যবস্থাকে অব্যাহত রাখতে হলে নির্বাচন সুষ্ঠু ও নিরপেক্ষ করতে হবে। কারণ, সুষ্ঠু নির্বাচন গণতান্ত্রিক শাসনের সর্বাধিক গুরুত্বপূর্ণ পূর্বশর্ত। তাই সুষ্ঠু ও নিরপেক্ষ নির্বাচন তথা গণতন্ত্রের স্বার্থে অবশ্যই নির্বাচন কমিশনকে স্বাধীন ও শক্তিশালী করতে হবে। একই সঙ্গে পরিবর্তিত রূপে হলেও তত্ত্বাবধায়ক সরকারপদ্ধতিকে ফিরিয়ে আনতে হবে। কিন্তু তা সত্ত্বেও সুষ্ঠু ও নিরপেক্ষ নির্বাচন নিশ্চিত হবে না কারণ, আমাদের রাজনৈতিক দলগুলো ও তাদের মনোনীত প্রার্থীরাই এর পথে পর্বতপ্রমাণ বাধা। তারাই মনোনয়ন-বাণিজ্যে লিপ্ত হয়, টাকা দিয়ে ভোট কেনে, প্রতিপক্ষকে হুমকি দেয়, ভোটারদের ভোট কেন্দ্রে আসতে বাধা দেয় ইত্যাদি। তাই নির্বাচনকে এসবের প্রভাবমুক্ত রাখতে হলে রাজনৈতিক দলের সংস্কার জরুরি। একই সঙ্গে রাজনৈতিক দলগুলোকে একটি আচরণবিধি মেনে চলার লক্ষ্যে মতৈক্যে পৌঁছাতে হবে।
দেশি-বিদেশি পর্যবেক্ষকদের মতে, অন্তর্বর্তীকালীন বা তত্ত্বাবধায়ক সরকারের অধীনে অনুষ্ঠিত গত চারটি নির্বাচন মোটামুটি সুষ্ঠু ও নিরপেক্ষ হলেও আমাদের গণতান্ত্রিক ব্যবস্থা দিন দিন অকার্যকর হয়েছে—যার অন্যতম কারণ হলো দুর্নীতি-দুর্বৃত্তায়ন, অপশাসন, দলীয়করণ, গণতান্ত্রিক প্রতিষ্ঠানগুলোর দুরবস্থা, অকার্যকর সংসদ ইত্যাদি। অকার্যকর ব্যবস্থা টিকে থাকতে পারে না বরং তা ভেঙে পড়তে বাধ্য। তাই রাষ্ট্রে গণতান্ত্রিক শাসন অব্যাহত রাখতে হলে এ ব্যাপারেও আমাদের রাজনৈতিক দলগুলোর মধ্যে একটি সমঝোতার প্রয়োজন। অর্থাৎ রাজনৈতিক সংস্কৃতির পরিবর্তন, গণতন্ত্রকে প্রাতিষ্ঠানিকীকরণ এবং সত্যিকারের সুশাসন প্রতিষ্ঠার লক্ষ্যে পরবর্তী সরকারের করণীয় সম্পর্কেও আমাদের মতৈক্যে পৌঁছানো আজ জরুরি। সুতরাং জাতির বৃহত্তর স্বার্থে সার্বিক বিষয়ে আমাদের রাজনৈতিক দলগুলোকে একটি সমঝোতায় পৌঁছাতে হবে। এ বিষয়েও রাষ্ট্রপতির অনুঘটকের ভূমিকা পালন আবশ্যক। তাই সংশ্লিষ্ট সবার অংশগ্রহণে সার্বিক বিষয়ে সমঝোতার লক্ষ্যে একটি ‘জাতীয় সনদ’ তৈরির উদ্যোগ নিতে আমরা রাষ্ট্রপতিকে বিনীতভাবে অনুরোধ জানাই।
পরিশেষে, অতীতের সংলাপের অভিজ্ঞতা আমাদের ইতিবাচক নয়। জলিল-মান্নান ভূঁইয়া সংলাপ ছিল সম্পূর্ণ ব্যর্থ। ১৯৯৫ সালের স্যার নিনিয়ান স্টিফেনসের মধ্যস্থতায় অনুষ্ঠিত সংলাপও সফলতার পরিবর্তে তিক্ততাই সৃষ্টি করেছে। এসব ব্যর্থতার ফসলই ২০০৭-০৮ সালের সেনাসমর্থিত অগণতান্ত্রিক সরকার এবং ওই দুই বছরের দুঃখময় ঘটনাবলি। তাই লুকোচুরি খেলার বা সমস্যাকে কার্পেটের নিচে ঢেকে রেখে চলমান সংলাপকে ব্যর্থতায় পর্যবসিত করার কোনো অবকাশ নেই। কারণ, ব্যর্থতার পরিণতি হবে অগণতান্ত্রিক পন্থা, যার মাশুল শুধু রাজনীতিবিদদেরই নয়, পুরো জাতিকেই গুনতে হবে। 
রাজনীতি
নির্বাচনের ক্ষণগণনা শুরু
মহাজোট সরকারের আমলে তিন-তিনটি গুরুত্বপূর্ণ সিটি করপোরেশন নির্বাচন হয়ে গেল এবং তিনটিতেই মহাজোটের প্রধান শরিক দল আওয়ামী লীগের শোচনীয় পরাজয় হয়েছে। এ সময়ে অন্যান্য স্থানীয় সরকার নির্বাচনেও আওয়ামী লীগ ভালো করতে পারেনি। তবে এর অর্থ এই নয় যে এতে প্রধান বিরোধী দলের তেমন কোনো লাভ হয়েছে বরং এই নির্বাচনগুলোর পরাজয় বস্তুনিষ্ঠ ও নির্মোহভাবে বিশ্লেষণ করে সামনের দিকে এগোতে পারলে আওয়ামী লীগের লাভ ছাড়া ক্ষতি নেই। তবে কী হবে, তা নির্ভর করে আওয়ামী লীগের নেতৃত্ব, বিশেষ করে দলীয় প্রধান শেখ হাসিনার ওপর। প্রথম অপ্রত্যাশিত (বেশির ভাগের কাছে প্রত্যাশিত) হার বর্তমান সরকারের দেড় বছরের মাথায় চট্টগ্রাম সিটি করপোরেশন মেয়র নির্বাচনে। তিনবারের নির্বাচিত সিটি করপোরেশনের মেয়র এবং একসময়ের জননন্দিত মেয়র এ বি এম মহিউদ্দিন চৌধুরী হেরে গেলেন এমন একজন ব্যক্তির কাছে, যাঁর বড়জোর একজন ওয়ার্ড কমিশনার নির্বাচিত হওয়ার যোগ্যতা আছে। সেই ব্যক্তি মন্জুর আলমের রাজনীতিতে পরিচয় মহিউদ্দিন চৌধুরীর শিষ্য হিসেবে, যিনি নির্বাচিত হওয়ার কিছুদিন আগেও মুজিব কোট গায়ে লাগিয়ে ঘুরে বেড়িয়েছেন। সেই নির্বাচনে বিএনপির নিজস্ব কোনো প্রার্থী ছিল না । মন্জুর আলমকে হাইজ্যাক করে নিয়ে বিএনপি আওয়ামী লীগের প্রার্থী মহিউদ্দিন চৌধুরীর বিরুদ্ধে দাঁড় করিয়ে দিয়েছিল এবং বলতে দ্বিধা নেই, সুযোগটা করে দিয়েছিলেন আওয়ামী লীগ-সমর্থিত প্রার্থী নিজেই। তিনি বুঝতে পারেননি যে তৃতীয় মেয়াদকালে অনেকটা তাঁর অজান্তেই নিজের পায়ের নিচ থেকে মাটি সরে গিয়েছিল। শেষের দিকে এসে তাঁর পতন অনিবার্য করেছিল তাঁকে ঘিরে থাকা কিছু স্তাবক ও চাটুকার। প্রায় ৯৬ হাজার ভোটে তিনি পরাজিত হয়েছিলেন। চট্টগ্রামের রাজনীতিতে তিনি আবার ফিরে আসতে পারবেন কি না, তা আগামী দিনই বলে দেবে। তাঁর পরাজয়ে দল হিসেবে আওয়ামী লীগ ক্ষতিগ্রস্ত হয়েছে, কারণ তিনি মহানগর আওয়ামী লীগের সভাপতি। তবে সবচেয়ে বেশি ক্ষতিগ্রস্ত হয়েছে বন্দর নগরের বাসিন্দারা। কারণ, বর্তমানে দেশের দ্বিতীয় গুরুত্বপূর্ণ এই মহানগরে একজন মেয়র আছেন, তা মনেই হয় না।
সরকারে তিন বছর যখন আসি আসি করছে, তখন দ্বিতীয় বিপর্যয়টা ঘটল নারায়ণগঞ্জে। আওয়ামী লীগের বিদ্রোহী প্রার্থী সেলিনা হায়াৎ আইভীর কাছে পরাজিত হলেন দল-সমর্থিত প্রার্থী শামীম ওসমান, যিনি তাঁর এলাকায় একজন গডফাদার হিসেবে পরিচিত। তিনি একটি রাজনৈতিক পরিবারের সন্তান, কিন্তু নানা কারণে পরিবারের সুনাম অক্ষুণ্ন রাখতে ব্যর্থ হয়েছিলেন। সেই নির্বাচনে তাঁর পরাজয় আরও ভয়াবহ—এক লাখ এক হাজার ভোটে! সেই নির্বাচনে বিএনপির একজন বড়মাপের প্রার্থী ছিলেন, কিন্তু নির্বাচনের আগের দিন রাতে দলের নির্দেশে চোখের জল ফেলে তিনি নির্বাচন থেকে সরে দাঁড়ান। তিন বছরের শেষ দিনটিতে সর্বশেষ বিপর্যয় কুমিল্লা সিটি করপোরেশন নির্বাচনে যখন আওয়ামী লীগ দলীয় প্রার্থী আফজাল খান পরাজিত হলেন বিএনপি থেকে অব্যাহতি নেওয়া মনিরুল হকের কাছে। আফজাল খান এবং তাঁর সন্তানদের সম্পর্কে এলাকার মানুষের ধারণা মোটেও সুখকর নয়। এই তিনটি নির্বাচনের গতি-প্রকৃতি খুব সূক্ষ্মভাবে পর্যবেক্ষণ করার চেষ্টা করেছি। এলাকার একাধিক মানুষের সঙ্গে নিয়মিত যোগাযোগ রেখেছি এবং অবাক করার কাণ্ড হচ্ছে—তিনটি ক্ষেত্রে আগেই খবর পেয়েছি, আওয়ামী লীগের প্রার্থীর পরাজর নিশ্চিত; যদিও চট্টগ্রামের পরাজয়টার জন্য ব্যক্তিগতভাবে প্রস্তুত ছিলাম না। জনগণ ঠিকই উপলব্ধি করেছে কী হতে যাচ্ছে, পারেনি দল ও প্রার্থী নিজেরা। আর পারলেও এটাকে তেমন একটা গুরুত্ব দেওয়ার প্রয়োজন মনে করেনি। তিনটি নির্বাচনেই শোচনীয় পরাজয়ের পেছনে অনেক কারণ আছে; তবে একটি অন্যতম অভিন্ন কারণ হচ্ছে, দলের অভ্যন্তরে ভয়াবহ কোন্দল।
অন্য দুটি জেলার কথা সবিস্তারে বলতে না পারলেও এই মুহূর্তে চট্টগ্রাম মহানগর আওয়ামী লীগের কোন্দল যে ভয়াবহ আকার ধারণ করেছে, তাতে এই শহরে দলের ভবিষ্যৎ যে তমসাচ্ছন্ন, তা বলার জন্য বড়মাপের কোনো বিশেষজ্ঞের প্রয়োজন পড়বে না।
নতুন বছরের শুরুতে বিভিন্ন গণমাধ্যম সরকারের গত এক বছরের সাফল্য এবং ব্যর্থতা নিয়ে দৈবচয়নভিত্তিক একাধিক জরিপ প্রকাশ করে। বর্তমান সরকার দায়িত্ব নেওয়ার পর থেকে গত তিন বছরে প্রতিবছরই তা হয়েছে এবং এটি একটি ভালো, আন্তর্জাতিকভাবে স্বীকৃত পদ্ধতি এবং প্রশংসনীয় উদ্যোগ। উন্নত বিশ্বে এমন জরিপ নিয়মিত করা হয় এবং সরকার এটাকে গুরুত্বসহকারে নেয়। বাংলাদেশে এই সংস্কৃতি চালু হয়েছে ইদানীং। যদিও সরকারের বিভিন্ন সংস্থা নিয়মিত এমন জরিপ করে বলে জানা যায়; তবে সরকারি জরিপের বিশ্বাসযোগ্যতা কতটুকু থাকে, তা নিয়ে সন্দেহ আছে। কারণ, সরকারি জরিপে সরকার যা শুনতে চায়, সাধারণত তা-ই শোনানো হয় এবং সর্বনাশের প্রথম বীজটা তখনই বপিত হয়। গত তিন বছরের জরিপে দেখা গেছে, আগের জরিপের চেয়ে পরের জরিপে সরকারের কর্মকাণ্ড নিয়ে সাধারণ মানুষ বেশি অসন্তুষ্ট ও হতাশ হয়েছে। তবে এখানে বলে নেওয়া ভালো, এ ধরনের জরিপ সাধারণত জনগণের ধারণার ওপর নির্ভরশীল এবং সেই ধারণা নানা কারণে গঠিত হয় ও দ্রুততম সময়ে তা দূরও হতে পারে। ১৯৯৬-২০০১ মেয়াদের আওয়ামী লীগের নেতৃত্বাধীন ঐক্যজোটের সরকার নিয়ে প্রথম তিন বছর জনমনে তেমন একটা অসন্তুষ্টি ছিল না। চর্তুথ বছরে এসে সাধারণ মানুষ সরকার থেকে দূরে সরে যেতে থাকে। দূরে সরে যাওয়ার প্রধান কারণ ছিল আওয়ামী লীগের কিছু অর্বাচীন দলীয় সংসদ সদস্য, নেতা-কর্মী এবং তাঁদের পুত্রদের লাগামহীন দুর্বৃত্তপনা। শুনতে খারাপ লাগেলও এটি স্বীকার করতেই হবে, দলের নীতিনির্ধারকেরা তা সময় মতো বুঝতে পারেননি অথবা বুঝলেও এর বিরুদ্ধে অবস্থান নিতে তৎপর ছিলেন না। শেষ পরিণতি অবধারিতভাবে নির্বাচনে বিপর্যয়। তবে, বর্তমান সরকারের সময় এখন পর্যন্ত এ ধরনের কর্মকাণ্ড তেমন একটা চোখে না পড়লেও তাদের সেই শূন্যতা পূরণ করছে ছাত্রলীগ নামের একশ্রেণীর দুর্বৃত্ত, যাদের সর্বশেষ বলি জাহাঙ্গীরনগর বিশ্ববিদ্যালয়ের ইংরেজি বিভাগের শেষ বর্ষের ছাত্র জুবায়ের আহমেদ।
আগেও বলেছি, আবারও বলি, মনে হয়, আগেরবারের তুলনায় এখন শেখ হাসিনা অনেক বেশি সাহসী। আগের মেয়াদের প্রথম তিন বছর তো চলেই গিয়েছিল জড়তা ভাঙতে। এবার তো তেমনটি হওয়ার কোনো কারণ নেই। এর ওপর এবারের যাত্রায় আওয়ামী লীগকে সাধারণ মানুষ যে বিশাল সমর্থন দিয়েছে, তাতে তো বর্তমান সরকার পুরো বাংলাদেশের চেহারাই পাল্টে দিতে পারে—তার পরও কেন জনগণ থেকে সরকার দূরে সরে যাচ্ছে বলে বিভিন্ন জরিপে বলছে? এটি বলতেই হয়, এই সরকারে আমলে দেশের উন্নয়ন ও সামষ্টিক অর্থনীতিতে বেশ কিছু উন্নতি পরিলক্ষিত হয়েছে। কৃষি, শিক্ষা, জঙ্গিবাদ দমন, খাদ্যনিরাপত্তা, ডিজিটাল বাংলাদেশে গড়া, বিদ্যুৎ উৎপাদন (ব্যয় নিয়ে বিতর্ক আছে) মানবতাবিরোধী ও যুদ্ধাপরাধের বিচার শুরু প্রভৃতি ক্ষেত্রে অনেক যুগান্তকারী কাজ হয়েছে। বাস্তবে সাধারণ মানুষের দৈনন্দিন জীবনযাত্রা প্রভাবিত করে, তেমন সব ব্যাষ্টিক বিষয়গুলোই মানুষের ধারণাকে পরিচালিত করতে সহায়তা করে। মনে করি, কোনো এক জাদুমন্ত্র বলে বাজারে নিত্যপ্রয়োজনীয় পণ্যের মূল্য অর্ধেকে নেমে এল (বাস্তবে তেমটি হওয়ার কোনো সুযোগ নেই, বিরোধী দল তা নিয়ে যতই মাঠ গরম করুক) এবং এটাকে আগামী নির্বাচন পর্যন্ত ধরে রাখা গেল, তখন দেখা যাবে, সাধারণ মানুষের কাছে এই সরকারের গ্রহণযোগ্যতা রাতারাতি দ্রুত বৃদ্ধি পাচ্ছে। মানুষ পদ্মার ওপর সেতু চায়, নতুন বিমানবন্দর চায়, চোখ-ধাঁধানো সব ফ্লাইওভার, পাতাল রেল, এলিভেটেড এক্সপ্রেসওয়ে চায়, যানজটমুক্ত ঢাকা চায়—তবে সবার আগে পেট পুরে ডাল-ভাত খেতে চায়, জীবনের নিরাপত্তা চায়, বাচ্চার জন্য ন্যূনতম শিক্ষা চায়, নিজে ও পরিবারের জন্য স্বাস্থ্যসেবা চায়, মাথা গোঁজার ঠাঁই চায়। এগুলোই তার নিত্যদিনের চাহিদা। এগুলো যে সরকারই পূরণ করতে পারে, সেই সরকারকে জনগণের সমর্থন না করার কোনো কারণ নেই। এ কাজগুলো একেবারে শতভাগ পূরণ করা যাবে, তা-ও সত্য নয়। তবে, সার্বিক ব্যবস্থাপনায় যেসব চরম অদক্ষতা, অপরিণামদর্শিতা ও অসংগতি আছে, তা দূর করা গেলে এবং যেগুলো করা গেল না, কেন গেল না, তা জনগণকে বোঝানো গেলে, জনগণ না বোঝার কোনো কারণ নেই।
বর্তমান সরকারের সমালোচনার একটি বড় বিষয় হচ্ছে, শুরু থেকেই সরকার সব ক্ষেত্রে যোগ্য লোক নিয়োগ দিতে ব্যর্থ হয়েছে। সেদিন একটি বেসরকারি টেলিভিশনের অনুষ্ঠানে জাতিসংঘে বাংলাদেশের স্থায়ী প্রতিনিধি ড. আবদুল মোমেনের কাছে জানতে চাওয়া হয়েছিল, তাঁর দৃষ্টিতে বর্তমান সরকার কোন জায়গায় দুর্বল। উত্তরে তিনি বলেছেন, বিভিন্ন ক্ষেত্রে যোগ্য লোকের অভাব। কথাটা মোটেও ঠিক নয়। কেমন করে জানি অনেক অপদার্থ মানুষ বর্তমান সরকারের আমলে অনেক গুরুত্বপূর্ণ জায়গায় ঠাঁই করে নিয়েছে। আরও চিন্তার বিষয় হচ্ছে, এই অপদার্থরা আবার সরকারের নীতিনির্ধারকদের কাছে অজ্ঞাত কারণে অপরিহার্য হয়ে পড়েছে। কিছু মন্ত্রীর লাগামহীন কথাবার্তা, একজন আবুল হোসেন বা শাজাহান খান গত জরিপে কতটুকু অবদান রেখেছেন, তা যদি জানা যেত, তাহলে স্বাভাবিক কারণেই সবাই আঁতকে উঠত। সরকার কিন্তু এ ব্যাপারে দারুণ উদাসীন বলে মনে হয়। এবারের জরিপ নিয়ে সরকারের পক্ষ থেকে আনুষ্ঠানিকভাবে তেমন কোনো প্রতিক্রিয়া না জানালেও সরকারের একজন প্রভাবশালী উপদেষ্টা এইচ টি ইমাম তাঁর প্রতিক্রিয়ায় এই জরিপের সমালোচনা করেছেন এবং বলেছেন, এসব জরিপ তেমন কোনো প্রতিনিধিত্বমূলক নয়। ইমাম সাহেব ঠিকই জানেন, এটি তাঁর মনের কথা নয়। তবে তাঁর মতো ব্যক্তিদের সুবিধা হচ্ছে, সরকার বা দলের বিপর্যয় ঘটলে তাঁদের অধিকাংশকেই দেশে পাওয়া যাবে না।
কিছুটা হলেও সরকার এবং আওয়ামী লীগের জন্য এই সময়টা নাজুক। এ অবস্থা থেকে পার পেতে হলে কী করতে হবে? এই প্রশ্নের উত্তর দেওয়ার চেষ্টা করা কিছুটা ধৃষ্টতা আর ঔদ্ধত্যের শামিল। তবে সাহস করে একটি শব্দ দিয়ে এর উত্তর দিতে চাই, আর তা হচ্ছে, শেখ হাসিনার যে সাহসের কথা সবাই বলেন, সেই সাহসটা এবার ঘরের পরিস্থিতি সামাল দিতে দেখাতে হবে। দেশ ও দলের ভালোর স্বার্থে কোনো ব্যক্তিকে অপরিহার্য মনে না করে দ্রুততম সময়ে অযোগ্য ব্যক্তিদের ছেঁটে ফেলে শেষ দুই বছর শুরু করা হোক। ধরে নিতে হবে, ২০১৪ সালে নির্বাচনের ক্ষণগণনা এখন থেকেই শুরু হয়েছে। ভুললে চলবে না, এখন শুধু দলের অন্ধভক্তদের সমর্থন দিয়ে নির্বাচনী বৈতরণি পার হওয়া সম্ভব নয়। গত নির্বাচনে দেড় কোটি নতুন ভোটার ভোট দিয়েছে। আগামী নির্বাচনে তাদের সঙ্গে কমপক্ষে আরও এক কোটি যোগ হবে। এরাই আসলে জয়-পরাজয়ের নিয়ামক। এদের অনেকেই শিক্ষিত, আধুনিক মনোভাবপন্ন, অনেক বেশি সচেতন এবং ওয়াকিবহাল। এরা শুধু মার্কা দেখে ভোট দেবে না। চট্টগ্রাম, নারায়ণগঞ্জ ও কুমিল্লা সিটি করপোরেশন নির্বাচনে তা প্রমাণিত। এই নতুন প্রজন্ম ভুল করবে না। মান্ধাতা আমলের ধ্যানধারণা নিয়ে যদি একবিংশ শতকের দল ও রাষ্ট্র পরিচালনার কথা চিন্তা করা হয়, তাহলে তা হবে এক বিরাট আত্মঘাতী ভুল। বিগত সংসদ নির্বাচনের আগে আওয়ামী লীগ জনগণকে অনেক প্রতিশ্রুতি দিয়েছিল। সময় শুরু হয়েছে সেসব প্রতিশ্রুতির কতটুকু বাস্তবায়ন সম্ভব হলো তার হিসাব করা এবং যা সম্ভব হয়নি, তা কেন হয়নি—এটা জনগণকে যত্ন করে বোঝানো। অনেকে প্রশ্ন করতে পারেন, আওয়ামী লীগ বা বর্তমান সরকারের ভবিষ্যৎ নিয়ে আমি বা আমার মতো অনেকেই কেন চিন্তিত? এর একটাই কারণ, ১৯৯১ ও ২০০১ সালে আওয়ামী লীগের পরাজয়ের পরে দেশে যেভাবে নরক গুলজার আর বেপরোয়া লুটপাটের রাজত্ব কায়েম হয়েছিল, কয়েক হাজার মানুষ ঘরছাড়া ও দেশছাড়া হয়েছিল, যা বর্তমানে আন্তর্জাতিকভাবে স্বীকৃত—তেমন একটা অবস্থায় দেশ আবার ফিরে যেতে চায় না।
সরকার ও বিরোধী দলের সমঝোতাই আসল কথা
রাষ্ট্রপতির সংলাপ
ক্ষমতাসীন আওয়ামী লীগ ও প্রধান বিরোধী দল বিএনপিসহ অধিকাংশ রাজনৈতিক দলের সঙ্গে রাষ্ট্রপতির সংলাপ শেষ হয়েছে। নতুন নির্বাচন কমিশন নিয়োগের ব্যাপারে বিভিন্ন রাজনৈতিক দলের মতামত নেওয়াই ছিল রাষ্ট্রপতির সংলাপের মূল উদ্দেশ্য। তবে বিএনপিসহ কয়েকটি রাজনৈতিক দলের কাছে রাষ্ট্রপতির সঙ্গে সংলাপে গুরুত্ব পেয়েছে তত্ত্বাবধায়ক সরকারের প্রসঙ্গটি। আগামী নির্বাচন সামনে রেখে এ দুটি প্রসঙ্গই বর্তমান রাজনীতিতে খুব গুরুত্বপূর্ণ হয়ে দাঁড়িয়েছে। একটি অবাধ, নিরপেক্ষ ও গ্রহণযোগ্য নির্বাচনের স্বার্থে এ দুটি ক্ষেত্রে রাজনৈতিক সমঝোতার কোনো বিকল্প নেই। রাষ্ট্রপতির সঙ্গে বিভিন্ন রাজনৈতিক দলের এই যে সংলাপ হয়ে গেল, তা একটি সমঝোতার পরিস্থিতি তৈরিতে সহায়ক ভূমিকা পালন করতে পারে।
বর্তমান নির্বাচন কমিশনের মেয়াদ শেষ হয়ে এসেছে। সামনের মাসেই নির্বাচন কমিশনে নতুন নিয়োগ দিতে হবে। একটি স্বাধীন, শক্তিশালী, দক্ষ ও গ্রহণযোগ্য নির্বাচন কমিশনের ওপরই নির্ভর করছে আগামী নির্বাচনের ভবিষ্যৎ। রাষ্ট্রপতির সঙ্গে সংলাপে রাজনৈতিক দলগুলো থেকে সাধারণভাবে দুটি প্রস্তাব পাওয়া গেছে। একটি হচ্ছে নির্বাচন কমিশন গঠনে আইন প্রণয়ন এবং অপরটি হচ্ছে সার্চ কমিটি গঠন। সরকারি দল আওয়ামী লীগের সঙ্গে গত বৃহস্পতিবারের সংলাপের পর আভাস পাওয়া গেল যে রাষ্ট্রপতি ইসি গঠনে সরকারকে আইন প্রণয়নের প্রস্তাব দিতে পারেন। রাষ্ট্রপতির তরফে এমন প্রস্তাব এলে সরকার তার প্রতি সম্মান জানাবে বলেও সরকারি দল থেকে নিশ্চিত করা হয়েছে।
বর্তমানে সংসদ অধিবেশন নেই, তাই অধ্যাদেশ আকারে এই আইন গ্রহণের বিষয়টিও বিবেচনা করা হচ্ছে। সংসদে সব দলের সঙ্গে আলোচনা করে আইনটি প্রণয়ন করা গেলে ভালো হতো। বর্তমানে সে সুযোগ না থাকায় আইনটির ব্যাপারে বিরোধী দলের মতামত ও সম্মতি নেওয়ার বিষয়টি নিশ্চিত করা জরুরি। রাষ্ট্রপতি যদি নির্বাচন কমিশন গঠনে সার্চ বা অনুসন্ধান কমিটি গঠনের সুপারিশ করেন, তাও বিবেচনা করার কথা জানিয়েছে সরকারি দল। বিভিন্ন রাজনৈতিক দলের সঙ্গে আলোচনার পরিপ্রেক্ষিতে সবচেয়ে গ্রহণযোগ্য পথটির ব্যাপারে রাষ্ট্রপতি পরামর্শ দেবেন, সেটাই প্রত্যাশিত। সরকারি দল যদি রাষ্ট্রপতির সেই পরামর্শ পালনে সদিচ্ছা ও আন্তরিকতার পরিচয় দেয়, তবে নতুন নির্বাচন কমিশন গঠনের ব্যাপারে একটি মতৈক্যের পরিস্থিতি সৃষ্টি করা যাবে বলে আমরা মনে করি।
বাংলাদেশের সংসদীয় সরকারব্যবস্থায় রাষ্ট্রপতির ক্ষমতা সীমিত। তবে রাষ্ট্রের সর্বোচ্চ ব্যক্তি ও অভিভাবক হিসেবে পরামর্শ ও দিকনির্দেশনা দেওয়ার সুযোগ তাঁর রয়েছে। নির্বাচন কমিশন গঠনের জন্য একটি আইন প্রণয়নের দাবি দীর্ঘদিন ধরেই আলোচিত হয়ে আসছিল। রাজনৈতিক দলগুলোর সঙ্গে রাষ্ট্রপতির সংলাপের পরিণতিতে যদি এ ধরনের একটি আইন প্রণয়ন করা যায়, তবে এটাকে একটা অর্জন হিসেবেই বিবেচনা করতে হবে।
আলোচ্যসূচির বাইরে হলেও প্রধান বিরোধী দল বিএনপি রাষ্ট্রপতির কাছে তত্ত্বাবধায়ক সরকার পুনঃস্থাপনের দাবি তুলেছে। আমরা মনে করি, এই বিষয়টিতে সরকারি ও বিরোধী দলের মধ্যে একটি সমঝোতায় আসতেই হবে। গণতান্ত্রিক ব্যবস্থায় ও সংস্কৃতিতে এ ধরনের মৌলিক ইস্যুতে দুই পক্ষের মতৈক্যের কোনো বিকল্প নেই। সামনের নির্বাচন গ্রহণযোগ্য করার ক্ষেত্রেও এটা জরুরি। রাষ্ট্রপতি এ ক্ষেত্রে কোনো দিকনির্দেশনা দিতে পারেন কি না, সেটাই এখন দেখার বিষয়।
বিরোধী দলের সম্পৃক্ততা প্রত্যাশিত
ইসি গঠনে অনুসন্ধান কমিটি
নতুন নির্বাচন কমিশন গঠনে রাষ্ট্রপতি মো. জিল্লুর রহমান অনুসন্ধান কমিটি গঠনে যে প্রস্তাব দিয়েছেন, তা সংবিধানের সঙ্গে সংগতিপূর্ণ। বিএনপির তা নীতিগতভাবে অবশ্যই মেনে নেওয়া উচিত। কারণ, সংবিধানের ১১৮ অনুচ্ছেদের আওতায় একটি পূর্ণাঙ্গ আইন তৈরির শর্তপূরণ দর-কষাকষির বিষয় হতে পারে না।
অনুসন্ধান কমিটির গঠনপ্রণালি ও সিদ্ধান্ত নেওয়ার প্রক্রিয়া নির্দিষ্ট করা ছাড়াও নবগঠিত ইসি কীভাবে সিদ্ধান্ত নেবে, সে বিষয়েও আইন থাকা দরকার। এখন তো সংবিধান অনুযায়ী অনধিক পাঁচ সদস্যের ইসি গঠনের সুযোগ আছে। ভারতীয় আইনে স্পষ্ট লেখা আছে, সংখ্যাগরিষ্ঠের মতামতের ভিত্তিতে ইসির সিদ্ধান্ত চূড়ান্ত হবে। বাংলাদেশ সুপ্রিম কোর্টের একটি রায়েও এমন নির্দেশনা এসেছে। সুতরাং, রাষ্ট্রপতির দপ্তর থেকে একটি ‘আইন বা প্রজ্ঞাপন’ জারির যে সুপারিশ পাঠানো হয়েছে, তাতে আমরা দ্বিধান্বিত। আমরা আশা করব, প্রধানমন্ত্রী একটি পূর্ণাঙ্গ আইন করার বিকল্প বেছে নেবেন।
সুপ্রিম কোর্টের একজন বিচারক, মহাহিসাব নিরীক্ষক, পিএসসির চেয়ারম্যান প্রমুখের সমন্বয়ে যে বাছাই কমিটি গঠনের প্রস্তাব রাষ্ট্রপতি করেছেন, তার একটি অন্তর্নিহিত দুর্বলতা আছে। সেটি হলো, সাংবিধানিক ওই পদধারীদের নিয়োগে একইভাবে আইন করার বিধান থাকলেও সেটি উপেক্ষিত থাকছে। তাঁরা বাছাই-প্রক্রিয়া ছাড়াই প্রধানমন্ত্রীর অনুমোদনে নিয়োগপ্রাপ্ত। এ ছাড়া আরেকটি দিক হলো, বাংলাদেশকে অনির্বাচিত তত্ত্বাবধায়ক সরকারব্যবস্থা থেকে বেরোতে হলে ধীরে ধীরে রাজনৈতিক প্রক্রিয়ার ওপর আস্থা অর্জনের দিকে যেতে হবে। সে কারণে রাষ্ট্রপতি কমিটিতে ‘উপযুক্ত ব্যক্তি’ নিয়োগের যে প্রস্তাব করেছেন, সেখানে বিরোধীদলীয় নেতার মনোনীত প্রতিনিধির নাম অন্তর্ভুক্ত করার বিষয়টি চিন্তায় আনা উচিত। বিরোধীদলীয় প্রতিনিধি আপাতত অনুপস্থিত থাকলেও তাতে অনুসন্ধান কমিটির কার্যক্রমে বিঘ্ন ঘটবে না। কিন্তু সবচেয়ে বেশি কাম্য যে দ্বিদলীয় উদ্যোগ, তার প্রতি সরকারের সংকল্প ব্যক্ত করা হবে।
অনুসন্ধান-প্রক্রিয়ায় টিআইবির সুপারিশ অনুযায়ী, প্রস্তাবিত ব্যক্তিদের নাম জনসমক্ষে নিয়োগের যথেষ্ট আগে প্রকাশ করতে হবে। বাছাই কমিটি গঠন করে কোনো নিয়োগ দেওয়া হলেই সংশ্লিষ্ট ব্যক্তি বা প্রতিষ্ঠান স্বয়ংক্রিয়ভাবে শক্তিশালী হতে পারে না। একই ধরনের তিনটি বাছাই কমিটি বর্তমানে আইন দ্বারা প্রতিষ্ঠিত রয়েছে। কমিশনের সদস্যদের নাম প্রকাশ-সংক্রান্ত কোনো বিধান সেখানে গরহাজির। এসব কমিটিতে কিন্তু সুপ্রিম কোর্টের বিচারকসহ সাংবিধানিক পদধারীরাও রয়েছেন। বর্তমান সরকারের আমলেই তাঁদের মাধ্যমে দুদক, তথ্য কমিশন ও জাতীয় মানবাধিকার কমিশন পুনর্গঠন করা হয়েছিল। কিন্তু গত তিন বছরে তাদের দুর্বল কার্যক্রম সাক্ষ্য দেবে, তারা দলীয় সরকারের প্রভাব-বলয়ের বাইরে বেরোতে পারেনি।
বিএনপিকে বিরোধিতার জন্য বিরোধিতার নীতি পরিত্যাগ করতে হবে। নতুন ইসি গঠন একটি অনিবার্য সাংবিধানিক বাধ্যবাধকতা। এই প্রক্রিয়ায় তারা সহায়তা দিলেই তাদের তত্ত্বাবধায়ক সরকার প্রতিষ্ঠার আন্দোলন ক্ষতিগ্রস্ত হবে বলে মনে করার কারণ নেই। সংলাপের সূত্রেই আওয়ামী লীগের সাধারণ সম্পাদক সৈয়দ আশরাফুল ইসলাম রাষ্ট্রপতির কোনো ভবিষ্যৎ সংলাপে তত্ত্বাবধায়ক সরকার ইস্যু নিয়েও আলোচনা করার একটা আগ্রহ ব্যক্ত করেছেন। এটা অর্থপূর্ণ হলে তা আশাব্যঞ্জক।
বিএনপির ‘না’কে ‘হ্যাঁ’ করাবে কে?
২৩টি রাজনৈতিক দলের সঙ্গে আলোচনার পরিপ্রেক্ষিতে রাষ্ট্রপতি মো. জিল্লুর রহমান নতুন নির্বাচন কমিশন গঠনের লক্ষ্যে সার্চ বা অনুসন্ধান কমিটি গঠনের যে প্রস্তাব দিয়েছেন তাতে চলমান বৈরী রাজনীতিতে সমঝোতার ক্ষীণ আলোকরেখা দেখেছিলেন কেউ কেউ। কিন্তু প্রধান বিরোধী দল বিএনপি সেই আলোকরেখাটি দপ করে নিভিয়ে দিল।
দলের ভারপ্রাপ্ত মহাসচিব মির্জা ফখরুল ইসলাম আলমগীর সোমবার বলেছেন, ‘আমরা মানি না।’ কী মানেন না? সরকারের কোনো সিদ্ধান্ত নয়। নির্বাচন কমিশনার পদে কারও নামের প্রস্তাব নয়। তিনি সরাসরি সার্চ কমিটি গঠনের প্রস্তাবকেই নাকচ করে দিয়েছেন। কেননা তাঁদের এক দফা এক দাবি, ‘সবার আগে চাই নির্দলীয় ও নিরপেক্ষ তত্ত্বাবধায়ক সরকার।’ তার আগে গাছের পাতাও নড়বে না, বাতাসও বইবে না।
ষাট ও সত্তরের দশকে আমাদের বামপন্থীদের একাংশ ‘সবার আগে চাই সমাজতন্ত্র’ স্লোগান দিয়ে বিপ্লব করতে নাকি সুন্দরবনে চলে গিয়েছিলেন। স্বাধিকার আন্দোলন কিংবা স্বাধীনতার দাবিও তাঁদের আকৃষ্ট করতে পারেনি। একদা বামানুসারী মির্জা সাহেবরাও হয়তো তত্ত্বাধায়ক সরকারের আন্দোলনকে এক দফায় নিয়ে যেতে আগামী দুই বছর জনগণকে জিম্মি করতে চাইবেন। কেননা রাজনীতিকেরা দেশের মানুষকে গিনিপিগের বেশি মর্যাদা দেন না। একবার আওয়ামী লীগ তাদের ঠেলে, আরেকবার বিএনপি। আমরা গত দুই দশক ধরে এই ঠেলাঠেলির গণতন্ত্র দেখে আসছি। এতে রাজনীতিকেরা মহান জনসেবকের খেতাব পেলেও সাধারণ মানুষের অবস্থা তিমিরেই রয়ে গেছে।
মির্জা ফখরুল ইসলাম আলমগীর বলেছেন, নির্দলীয় ও নিরপেক্ষ তত্ত্বাবধায়ক সরকার প্রতিষ্ঠার দাবি জানাতেই তাঁরা রাষ্ট্রপতির কাছে গিয়েছিলেন। এখন তত্ত্বাবধায়ক সরকারব্যবস্থা পুনঃপ্রতিষ্ঠা করার আগে অন্য কোনো প্রস্তাব তাঁদের পক্ষে মানা সম্ভব নয়।
সংলাপের আগে তিনি বলেছিলেন, সরকার আগেই ঠিক করে রেখেছে, কাকে কাকে নির্বাচন কমিশনার করা হবে। রাষ্ট্রপতিকে দিয়ে তা অনুমোদন করিয়ে নিতেই সংলাপের আয়োজন করেছে তারা। মওদুদ আহমদ আরও এককাঠি ওপরে গিয়ে বললেন, রাষ্ট্রপতিকে দিয়ে সংলাপ করিয়ে সরকার তাঁর পদটির অবমাননা করেছে। আমাদের জিজ্ঞাসা, বিরোধী দল সেই সংলাপে গিয়ে অপমানের বোঝা কিছুটা কমিয়েছে, না বাড়িয়ে এসেছে? আইনবিদেরা রাজনীতিক হলে তাঁরা সব কিছুতে যুক্তি দাঁড় করিয়ে থাকেন। ১৯৯৬ সালে মওদুদ সাহেব শেখ হাসিনাকে নিয়ে তত্ত্বাধায়ক সরকার প্রতিষ্ঠার আন্দোলন করেছিলেন খালেদা জিয়ার সরকারের বিরুদ্ধে। এখন খালেদা জিয়াকে নিয়ে একই আন্দোলন করছেন শেখ হাসিনার সরকারের বিরুদ্ধে। ভবিষ্যতে তাঁরা কোন সরকারের বিরুদ্ধে আন্দোলন করেন, তা দেখার অপেক্ষায় রইলাম।
রাষ্ট্রপতির সচিবের বরাত দিয়ে গত সোমবার প্রথম আলোর খবরে বলা হয়, ‘রাষ্ট্রপতির প্রস্তাবে পাঁচ সদস্যবিশিষ্ট অনুসন্ধান কমিটির কথা বলা হয়েছে। কমিটির প্রধান হবেন সুপ্রিম কোর্টের আপিল বিভাগের একজন বিচারপতি। সদস্যরা হবেন হাইকোর্ট বিভাগের একজন বিচারপতি, সরকারি কর্মকমিশনের (পিএসসি) চেয়ারম্যান, মহাহিসাব নিরীক্ষক ও নিয়ন্ত্রক এবং দুর্নীতি দমন কমিশনের (দুদক) চেয়ারম্যান। প্রধান বিচারপতি আপিল ও হাইকোর্ট বিভাগের বিচারপতিদের নাম প্রস্তাব করবেন। রাষ্ট্রপতির প্রস্তাবে অনুসন্ধান কমিটিতে উল্লিখিত পাঁচজন ছাড়াও যথোপযুক্ত ব্যক্তির কথা বলা হয়েছে।’
এখানে বিএনপির আপত্তি তোলার কারণ কী? যাঁদের নিয়ে সার্চ কমিটি গঠনের কথা তিনি বলেছেন, তাঁরা কেউই দলীয় নন। সাংবিধানিক পদে অধিষ্ঠিত। এর চেয়ে উত্তম কোনো প্রস্তাব যদি বিএনপির থাকে তারা বলতে পারে, জনগণকে জানাতে পারে। কিন্তু সেসবের ধারে-কাছে না গিয়ে তারা পুরো প্রক্রিয়াটিকে মাঝপথে থামিয়ে দিল। এর ফল কী হতে পারে তা কি বিএনপির বিজ্ঞ নেতারা ভাবতে পারছেন? এর বিকল্প হলো প্রধানমন্ত্রী শেখ হাসিনা পাঁচজনের নাম নির্বাচন কমিশনার হিসেবে প্রস্তাব করবেন এবং রাষ্ট্রপতি তাতে সম্মতি দেবেন। তারা কি সেটাই চান?
এর আগে নির্বাচন কমিশন যখন নির্বাচন কমিশনার নিয়োগসহ পুরো নির্বাচনী প্রক্রিয়াকে আরো স্বচ্ছ ও জবাবদিহিমূলক করতে আলোচনার প্রস্তাব দিয়েছিল, তখনও বিএনপি না বলেছিল। তারা সংলাপে যায়নি এই যুক্তিতে যে এই কমিশন নাকি দলীয়। কোন দলের? বিএনপি সমর্থক পেশাজীবীদের নেতা মাহমুদুর রহমান লিখেছেন, ‘দলীয় ছিল, দলীয় আসছে।’ এমএ আজিজ মার্কা নির্বাচন কমিশন না হলেই যদি দলীয় নির্বাচন কমিশন হয়ে যায় তাহলে দেশবাসী সেটাই মেনে নেবে।
নিশ্চয়ই পাঠকের মনে আছে, ২০০৭ সালের সেই সংকটকালে ভারপ্রাপ্ত সিইসি মাহফুজুর রহমান কী বলেছিলেন। বলেছিলেন, ‘কোনো খবর নাইরে ভাই।’ আমরা বোবা, কালা ও বশংবদ নির্বাচন কমিশন চাই না। বিএনপি নেতারা স্বীকার করবেন, নারায়ণগঞ্জে সুষ্ঠু নির্বাচন হয়েছে, কুমিল্লায় সুষ্ঠু নির্বাচন হয়েছে, মৌলভীবাজারে সুষ্ঠু নির্বাচন হয়েছে, পৌরসভা ও উপজেলায় সুষ্ঠু নির্বাচন হয়েছে, চট্টগ্রাম সিটিতে সুষ্ঠু নির্বাচন হয়েছে। কিন্তু তাঁরা নির্বাচন কমিশনকে কোনো কৃতিত্ব দেবেন না। বর্তমান কমিশনের বিরুদ্ধে তাঁদের সবচেযে বড় অভিযোগ, ২০০৮ সালের নির্বাচনে কমিশন আওয়ামী লীগের পক্ষে কাজ করেছে। নির্বাচন কমিশন কারো পক্ষে বা বিপক্ষে কাজ করেনি। বরং নানা সীমাবদ্ধতা সত্ত্বেও তারা একটি সুষ্ঠু ও অবাধ নির্বাচন জাতিকে উপহার দিয়েছে। ২০০১ সালে নির্বাচনে হেরে আওয়ামী লীগ নেতারাও এই ধরণের আবোলতাবল কথা বলেছিলেন। রাজনীতিকেরা দেশটাকে তাদের পৈত্রিক সম্পত্তি ভাবেন, আর মনে করেন—যে পদে তারা যাকেই বসাক না কেন তারা হুকুম মানতে বাধ্য।
অনুসন্ধান কমিটি গঠনে রাষ্ট্রপতির প্রস্তাবকে বিএনপি যখন এক কথায় নাকচ করে দিয়েছে, তখন অনেকেই তাকে সাধুবাদ জানিয়েছে। প্রধান নির্বাচন কমিশনার (সিইসি) এ টি এম শামসুল হুদা বলেছেন, ‘অনেক দিন ধরেই অনুসন্ধান কমিটি গঠনের জন্য আমাদের প্রচেষ্টা ছিল। ২০০৮ সালে রাজনৈতিক দলগুলোর সঙ্গে সংলাপের সময়ও আমরা এ প্রস্তাব দিয়েছিলাম। এবারের সংলাপেও এ বিষয়টি আমরা বলেছি।’
সংবিধান বিশেষজ্ঞ শাহ্দীন মালিক বলেছেন, ‘অনুসন্ধান কমিটি যাঁদের নাম প্রস্তাব করবে, তাঁদের নিয়োগের আগে তা গণমাধ্যমের মাধ্যমে জনসমক্ষে প্রকাশ করতে হবে। অন্তত ১৫ দিন জনসমক্ষে রেখে তাঁদের ব্যাপারে সবার মতামত নিতে হবে।
এর বিপরীত কথা শুনিয়েছেন বিএনপির স্থায়ী কমিটির সদস্য মওদুদ আহমদ। তাঁর মতে, রাষ্ট্রপতি যে সার্চ কমিটি গঠনের কথা বলবেন, তা আগেই জানা ছিল। এখন কেবল আনুষ্ঠানিকতা করার জন্য এগুলো করা হচ্ছে। এসব কারণেই এ ধরনের সংলাপ ফলপ্রসূ হয় না।’
বিএনপির এই সিদ্ধান্তে কী প্রতীয়মান হয়? প্রতীয়মান হয়, তাদের শর্ত না মানলে অর্থাৎ তত্ত্বাধায়ক সরকারব্যবস্থা পুনঃপ্রতিষ্ঠা না হওয়া পর্যন্ত দাতারা কোনো নির্বাচনে যাবে না। সেই দাবি বিএনপি করতেই পারে। কিন্তু সবার মতামতের ভিত্তিতে একটা নির্বাচন কমিশন গঠন করতে বাধা কোথায়? বর্তমান নির্বাচন কমিশনকে তারা নিরপেক্ষ মনে করে না। তারা নির্বাচন কমিশনের সঙ্গে বৈঠকে বসে না। সবার মতামতের ভিত্তিতে একটি কমিশন হলে অন্তত বসার পরিবেশটি তৈরি হতো। তারা তাদের কাছে ন্যায্য দাবি-দাওয়া তুলে ধরতে পারত।
বিএনপি যে তত্ত্বাধায়ক সরকারের দাবিতে আন্দোলন করছে তা আমরা অযৌক্তিক মনে করি না। রাষ্ট্রপতির সঙ্গে সংলাপে বিএনপি ছাড়াও বেশ কয়েকটি দল তত্ত্বাবধায়ক সরকার পুনঃপ্রতিষ্ঠার কথা বলেছে। এ ব্যাপারে বিএনপি সরকারকে চূড়ান্ত(!) সময়সীমা বেঁধে দিয়েছে ৯ মার্চ। অর্থাৎ এই সময় পর্যন্ত তারা সরকারকে ছাড় দিয়েছে। অন্তত সরকার পতনের আন্দোলনটি এখনই শুরু করছে না তারা।
নতুন নির্বাচন কমিশন গঠন করতে হবে ফেব্রুয়ারির মধ্যেই। এটি সাংবিধানিক বাধ্যবাধকতা। বিএনপি কেন তত্ত্বাবধায়ক সরকার পুনঃপ্রতিষ্ঠা ও নির্বাচন কমিশন গঠনের বিষয়টিকে সাংঘর্ষিক মনে করছে? বরং বিষয় দুটি পরিপূরক। গণতন্ত্র রক্ষা বা প্রতিষ্ঠা করতে হলে নির্বাচনের বিকল্প নেই। আর নির্বাচন করার জন্য একটি স্বাধীন নিরপেক্ষ নির্বাচন কমিশন গঠনও জরুরি। বিএনপির দাবি জাতীয় নির্বাচন অবশ্যই তত্ত্বাবধায়ক সরকারের অধীনে হতে হবে। কিন্তু জাতীয় নির্বাচনের আগে কি দেশে কোনো নির্বাচন হবে না? কোনো সাংসদ মারা গেলে তার শূন্য আসনে কি উপনির্বাচন হবে না? প্রয়াত আওয়ামী লীগ নেতা আবদুর রাজ্জাকের আসনটি কি শূন্যই থাকবে আগামী দুই বছর? যদি না থাকে তাহলে নির্বাচন কমিশন গঠন করতে হবে। কিভাবে? তাঁরা সার্চ কমিটি মানেন না। তাঁরা বর্তমান নির্বাচন কমিশনকে মানেন না। নতুন নির্বাচন কমিশন কীভাবে গঠিত হবে সে সম্পর্কে কিছু বলেন না। তাহলে তাঁরা কী চান? দেশটি নির্বাচন কমিশন-শূন্য থাকবে?
বাংলাদেশের রাজনীতিতে অদ্ভুত এক সংস্কৃতি বিরাজ করছে—ক্ষমতায় থাকলে সবকিছু দখল করে নিতে চায় আর বিরোধী দলে থাকলে সবকিছুতে না করা। সরকারকে যেমন ‘হ্যাঁ’-এর ব্যাধিতে পেয়ে বসে তেমনি বিরোধী দলকে ‘না’-এর রোগে। সরকারের চোখে কিছুই বৈসদৃশ্য ঠেকে না। চারদিকে কেবল উন্নতি। কেবল ডিজিটাল। কেবল রূপকল্পের নব নব গল্প। পদ্মা সেতুর অর্থ আটকে যায়, সরকার বলে ‘ও কিছু না।’ রাস্তাঘাট বেহাল— সরকার বলে, ‘এর জন্য বিএনপি-জামায়াত দায়ী।’ ক্যাম্পাসে ছাত্রলীগের মান্তানি সন্ত্রাস চলে, সরকারের সাফাই, ‘ছাত্রদল ও শিবিরের অনুপ্রবেশকারীরা ঢুকে এসব করছে।’
বিরোধী দলের ব্যাধিটা আরও মারাত্মক। চারদিকে ধ্বংস ও প্রলয় ছাড়া তারা কিছু দেখে না। তাঁদের ভাষায়, দেশের অর্থনীতি ধ্বংস হয়ে গেছে। গণতন্ত্র ধ্বংস হয়ে গেছে। প্রশাসন ধ্বংস হয়ে গেছে। শিক্ষাঙ্গন ধ্বংস হয়ে গেছে। বিএনপি যে উদীয়মান ব্যাঘ্র রেখে এসেছিল, আওয়ামী লীগ এসে সেটিকে বঙ্গোপসাগরে ফেলে দিয়েছে। এখন ব্যাঘ্রশাবক গহিন জলে হাবুডুবু খাচ্ছে। দেশকে উদ্ধার করতে বিএনপিকেই আবার ক্ষমতায় আসতে হবে। তা-ও না হয় মানলাম। কিন্তু তার জন্য তো একটি নির্বাচন হতে হবে। আর সেই নির্বাচনটি দিতে পারে সবার কাছে গ্রহণযোগ্য একটি নির্বাচন কমিশন।
কিন্তু এ ব্যাপারেও বিএনপির সেই এক কথা—‘মানি না’, ‘মানব না’। এখন প্রশ্ন হলো, বিএনপির এই ‘না’কে ‘হ্যাঁ করাবে কে? 
প্রধানমন্ত্রীর রাজনৈতিক নীতিকৌশলরেলমন্ত্রী সুরঞ্জিত সেনগুপ্ত একবার বলেছিলেন, বাঘে ধরলে ছাড়ে, কিন্তু শেখ হাসিনা ধরলে ছাড়েন না। কথাটা অনেক ক্ষেত্রে সত্য প্রমাণিত হয়েছে। কিন্তু গত শনিবার তিনি অপ্রত্যাশিতভাবে ঘোষণা দিয়ে বললেন যে কয়লা উত্তোলন করা ঠিক হবে না। আমাদের দেশের ঘনবসতি এলাকায় খনি খুঁড়তে গেলে অনেক সমস্যা হয়, প্রাণহানি হয়। তাই কয়লাখনি বন্ধ রেখে বরং আমদানি করাই ভালো। তাহলে বলতে হয়, প্রধানমন্ত্রী নির্দয়ভাবে কোনো কিছু আঁকড়ে থাকেন না। মানুষের কথাটা তাঁর চিন্তায় গুরুত্ব পায়। না হলে কয়লাখনির কাজ বন্ধ রাখলেন কেন?
এর আগেও দেখেছি, আড়িয়ল বিলে আন্তর্জাতিক বিমানবন্দর নির্মাণের পরিকল্পনা তিনি হঠাৎ একদিন বাতিল করে দিলেন। বললেন, মানুষ যখন চায় না, হবে না। সেখানেও প্রমাণ করলেন, তাঁর পরিকল্পনায় ও কাজে তিনি মানুষকে কেন্দ্রবিন্দুতে রাখার চেষ্টা করেন। অবশ্য সব ব্যাপারে তিনি এটা করেন না বা করতে পারেন না। অনেক ক্ষেত্রেই দলের বা সরকারের স্বার্থ রক্ষা করতে গিয়ে কিছু পদক্ষেপ নেন। যে কারণে অনেকে তাঁকে বলেন একরোখা। যেটা তিনি ঠিক মনে করেন, সেটা করে ছাড়েন। এবং এ জন্য কখনো কখনো তাঁর নিজের ও সরকারের ভাবমূর্তির ক্ষতি হয়। কিন্তু কয়লা বা আগের বিমানবন্দর পরিকল্পনার ঘটনা দুটিকে যদি ব্যতিক্রম হিসেবেও দেখি, মন্দ কী? ফুলবাড়ী কয়লাখনি এলাকায় কয়লা-আতঙ্কে যে মানুষগুলো ভুগছিল, তারা বাঁচল তো!
এ ঘটনাকে ঠিক কয়লানীতি হিসেবে না দেখে ‘রাজনৈতিক কৌশল’ অথবা নীতিগত অবস্থান হিসেবে দেখা যেতে পারে। কারণ, কয়লা আমদানি করে বিদ্যুৎ তৈরি করা দেশের জন্য লাভজনক, নাকি খনি থেকে ওঠানো বেশি লাভজনক, সে তর্কে গেলে হয়তো বিশেষজ্ঞদের অনেকে বলবেন, শেখ হাসিনা ভুল করছেন। দেশের ক্ষতি হবে। অনেক বেশি টাকা লাগবে। এমনকি চট্টগ্রাম বন্দর দিয়ে এত কয়লা আনাই যাবে না, ইত্যাদি। সবই যুক্তির কথা। কিন্তু, ফুলবাড়ীর লোকেরা যে সংগ্রাম করছে, মিছিল করে জীবন দিচ্ছে, তার কি মূল্য নেই? একটা পুরো এলাকার গ্রামের মানুষ বাপ-দাদার ভিটা বিসর্জন দেবে দেশের বিদ্যুতের চাহিদা মেটাতে, এটা কতটা ন্যায্য? শেখ হাসিনা যে সিদ্ধান্ত নিলেন, সেটা যতটা না কয়লার ব্যাপারে, তার চেয়েও বেশি মানুষের ব্যাপারে। অর্থাৎ, এটি একটি রাজনৈতিক সিদ্ধান্ত। মানুষের স্বার্থকে প্রাধান্য দেওয়ার বিষয়।
এ কারণেই তেল-গ্যাস, খনিজ সম্পদ ও বিদ্যুৎ-বন্দর রক্ষা জাতীয় কমিটি শেখ হাসিনার বক্তব্যকে স্বাগত জানিয়েছে। এটা কম কথা নয়। তারা তো এই কয়লা নিয়ে শেখ হাসিনাকে দেশের স্বার্থবিরোধী আখ্যা দিতে ছাড়েনি। এখন যে স্বাগত জানাচ্ছে, নিশ্চয়ই অকারণে নয়।
মানুষের জীবন ও জীবিকা রক্ষা করেও যে খনি খোঁড়া যায় না, তা নয়। কিন্তু সেজন্য প্রচুর সম্পদ ও উন্নত প্রযুক্তি দরকার। কয়েক মাস আগে আমি সুইডেনে এ রকম একটি অভিজ্ঞতা সঞ্চয় করেছি। সেই দেশে যেকোনো উন্নয়নকাজে মানবাধিকার, মানবিকতা প্রভৃতিকে সবচেয়ে বেশি মূল্য দেওয়া হয়। সুইডেনের রাজধানী স্টকহোম থেকে প্রায় এক হাজার কিলোমিটার উত্তরে কিরুনা শহরে বছর দশেক আগে বেশ উন্নতমানের আয়রন ওর (লৌহ আকরিক) পাওয়া গেছে। কিন্তু খনি খুঁড়ে সেই লোহা তুলতে হলে শহর থাকে না। এ নিয়ে নগরবাসীর সঙ্গে কথাবার্তা বলে ঠিক করা হলো, পুরো শহরই কয়েক কিলোমিটার দূরে সরিয়ে প্রতিস্থাপন করা হবে। লোকসংখ্যা ২৩ হাজার। প্রায় ৯০ শতাংশ মানুষ খুশি। ক্ষতিপূরণ দেবে সরকারের সহযোগী প্রতিষ্ঠান খনি কোম্পানি এলকুয়াবে। তারাই নতুন শহরে নতুন ও আধুনিক ডিজাইনের বাড়ি তৈরি করে দেবে সবার জন্য। কিন্তু বাদ সাধলেন অপেক্ষাকৃত প্রবীণ নাগরিকেরা। তাঁরা পুরোনো স্মৃতিময় বাড়ি ছেড়ে যেতে চাইছেন না। শেষ পর্যন্ত ঠিক হলো, মাটি খুঁড়ে তাঁদের বাড়ি পুরোটাই তুলে নিয়ে নতুন শহরে অবিকল আগের মতো করে বসিয়ে দেওয়া হবে। এবার আর কারও আপত্তি রইল না। ফুলবাড়ীতেও যদি সে রকম কিছু করা যেত, সবার জন্য আলাদা জমি, আধুনিক, সুরম্য অট্টালিকা বানিয়ে দেওয়া হতো, যদি সবার জন্য চাকরির ব্যবস্থা করা হতো, তাহলে কারও নিশ্চয়ই আপত্তি থাকত না। কাউকে মিছিল করে জীবনও দিতে হতো না। কিন্তু আমাদের মতো ছোট ও গরিব দেশে তো সেটা সম্ভব নয়।
তাহলে আমাদের কী করতে হবে? যেহেতু আমারা ভবিষ্যৎ প্রজন্মের জন্য মাটির নিচে কয়লা রেখে দেওয়াই শ্রেয় মনে করছি, তাই আমাদের কিছু অসুবিধা মেনে নিতে হবে। আমদানি করা কয়লা দিয়ে বেশি দামে বিদ্যুৎ বানাতে হবে। যাদের সংগতি কম, অর্থাৎ আমাদের মতো মধ্য বা নিম্ন মধ্যবিত্ত, তারা না হয় কুপি জ্বালিয়ে, অথবা কষ্টেসৃষ্টে কিছু টাকা জোগাড় করে সৌরবিদ্যুৎ দিয়ে কাটিয়ে দেব। তাও তো মানুষ বাঁচবে।
প্রধানমন্ত্রী শেখ হাসিনার কয়লা-কৌশল প্রযুক্তিগত দিক থেকে বিতর্কিত হলেও, রাজনৈতিক কৌশল হিসেবে অত্যন্ত সঠিক একটি সিদ্ধান্ত। রাজনৈতিক, অর্থাৎ মানুষের স্বার্থকে বিবেচনার কেন্দ্রবিন্দুতে রাখা যেকোনো সফল রাজনীতিবিদের এটা প্রথম কর্তব্য। দেশে তো সমস্যার অন্ত নেই। এর মধ্যে বাড়তি সমস্যা ডেকে না আনাই ভালো। সরকার যেসব কাজ হাতে নিয়েছে, সেগুলো আগে সুসম্পন্ন করা হোক। মানুষ বাঁচুক। নতুন যোগাযোগমন্ত্রী ঘুরতে শুরু করেছেন। তিনি যদি সড়ক দুর্ঘটনা ও মৃত্যুর মিছিল থামাতে পারেন, তাহলে মানুষ চিরঋণী থাকবে। আরেক মন্ত্রী যদি বাজারে তেল-ডালের দাম কমাতে পারেন, তাহলে তো কথাই নেই। যদি ব্যর্থ ও দুর্নীতির অভিযোগে অভিযুক্ত কিছু মন্ত্রীকে বাদ দেওয়া হয়, তাহলে তো আরও ভালো।
আর যদি বিরোধী দলের আস্থা অর্জনের জন্য উচ্চ আদালতের রায়কে প্রাধান্য দিয়ে তত্ত্বাবধায়ক সরকারের অধীনে আগামী দুই মেয়াদের নির্বাচন করার উদ্যোগ নেওয়া হয়, তাহলে আমরা বলতে পারব যে শেখ হাসিনার রাজনৈতিক কৌশল সত্যিকার অর্থেই তাৎপর্যপূর্ণ। কারণ, ও রকম একটি সমঝোতার জন্য দেশের মানুষ অধীর আগ্রহে অপেক্ষা করছে।
প্রশ্ন উঠবে, তত্ত্বাবধায়ক সরকার মেনে নিলে শেখ হাসিনা কি আর মুখ দেখাতে পারবেন? ওটা কি একটি বড় রাজনৈতিক পরাজয় হবে না? না, হবে না। ইতিহাসে এ রকম অনেক উদাহরণ আছে। সেনা-সমর্থিত তত্ত্বাবধায়ক সরকারের অধীনে নির্বাচনে যাব না, যাব না—বলতে বলতে শেষ পর্যন্ত ২০০৮ সালের ২৯ ডিসেম্বর নির্বাচনে বিএনপি তো গিয়েছিল। দেশের স্বার্থে, গণতন্ত্রের স্বার্থে সেটা দরকার ছিল বলেই বিএনপি সে সময় সঠিক সিদ্ধান্ত নিতে ভুল করেনি। না হলে আরও বহু বছর ধরে সেনাশাসনের জাঁতাকলে আমাদের চলতে হতো। অনেক নেতা-কর্মী ও সাধারণ মানুষকে জীবন দিতে হতো।
রাজনীতি মানুষের জন্য। সেখানে ক্ষুদ্র দলীয় স্বার্থ যেন প্রাধান্য না পায়, সে ব্যাপারে দায়িত্বশীল প্রতিটি রাজনৈতিক দলকে সতর্ক থাকতে হয়।
বিশ্লেষণী দৃষ্টিপাত
কার অধীনে, কবে হবে দশম সংসদ নির্বাচন?
ক্রমান্বয়ে এগিয়ে আসছে দশম জাতীয় সংসদ নির্বাচন। কোন সময়ে আর কেমন সরকারের অধীনে এই নির্বাচন অনুষ্ঠিত হবে, সে বিষয়ে রাজনীতিবিদ ও সুশীল সমাজের মধ্যে ঐকমত্য নেই। ক্ষমতাসীনেরা সব সময় নিজেদের নির্বাচিত ও জনসমর্থিত সরকার আখ্যায়িত করে মেয়াদপূর্তির পর নির্বাচন অনুষ্ঠানের কথা বলে। আর যাঁরা বিরোধী দলে থাকেন, তাঁরা সরকারের নেতিবাচক কর্মকাণ্ডের প্রতি আলোকপাত করে সরকারের জনসমর্থন হ্রাসের কথা বলেন, পুনরায় জনগণের ম্যান্ডেট নেওয়ার প্রসঙ্গ উত্থাপন করে মধ্যবর্তী নির্বাচন দাবি করেন। এই দৃষ্টিকোণ থেকে আগামী নির্বাচনের আর কত দিন বাকি, সে ব্যাপারে দুই রকম হিসাব আছে। সাধারণ হিসাবে সরকারের মেয়াদপূর্তির পর নির্বাচন হলে এখনো বছর তিনেক বাকি। আর পরিস্থিতি স্বাভাবিকতা হারালে সম্মানিত ভোটাররা চাইলে এর আগেও নির্বাচন আদায় করে নেওয়ার ক্ষমতা রাখেন। গণতান্ত্রিক সমাজে মধ্যবর্তী নির্বাচন অনুষ্ঠানের একটি ব্যবস্থার প্রচলন রয়েছে, যার চর্চা এ দেশে একাধিকবার হয়েছে।
এখন প্রশ্ন হলো, সরকার কী জনসমর্থন হারাচ্ছে? এই প্রশ্নের উত্তরে বলা যায়, সরকারের জনপ্রিয়তা পরিমাপের একাধিক উপায় আছে। স্থানীয় সরকার নির্বাচন অথবা উপনির্বাচন অবাধ ও নিরপেক্ষভাবে অনুষ্ঠিত হলে ওই সব নির্বাচনে সরকারি দলের পারফরম্যান্স দেখে সরকারের জনপ্রিয়তা অনুধাবন করা যায়। আর একটি উপায় হলো, সাধারণ মানুষের জীবনযাত্রা ও সার্বিক সামাজিক-রাজনৈতিক পরিবেশ দেখে সরকারের জনপ্রিয়তা কমতে পারে কি না, তা বুঝে নেওয়া। আবার বিভিন্ন জনমত জরিপেও সরকারের জনপ্রিয়তা যাচাই করা যায়। এই তিন পরিমাপকে যাচাই করলে দুই বছরে মহাজোট সরকারের জনপ্রিয়তা উল্লেখযোগ্যভাবে হ্রাস পেয়েছে বলে প্রতীয়মান হয়। এই সরকার ক্ষমতাসীন হওয়ার পর প্রথম দুই বছরে যে নির্বাচনগুলো হয়েছে, তার মধ্যে ছিল উপজেলা নির্বাচন, ভোলা-৩ আসনের উপনির্বাচন ও চট্টগ্রাম সিটি করপোরেশন (সিসিসি) নির্বাচন। উপজেলা নির্বাচন ও ভোলা-৩ আসনের উপনির্বাচনে সরকারি দলের প্রার্থীরা বেশি ভোট পেলেও ওই দুটি নির্বাচনকে অবাধ ও নিরপেক্ষ নির্বাচনের সনদপত্র দেওয়া যায় না। সংসদ নির্বাচনের অব্যবহিত পরে অনুষ্ঠিত উপজেলা নির্বাচনে চরম নৈরাজ্য আর সরকারি দলের নির্বাচিত এমপি-মন্ত্রীদের দাপটে যখন নির্বাচন কমিশন ও সিইসি অসন্তোষ প্রকাশ করেন, তখন সেই নির্বাচনের নেতিবাচকতা সম্পর্কে কম বলাই উত্তম। ভোলা-৩ আসনের উপনির্বাচনে সন্ত্রাস, হোন্ডা-গুণ্ডার দাপট আর ভোট প্রদানে বাধা দেওয়ায় নির্বাচনটি স্বাভাবিকতা হারায়।
সিসিসি নির্বাচনে সরকার যে রাজনৈতিক অঙ্ক কষেছিল, তা সম্পূর্ণ ভুল প্রমাণিত হয়। সরকার ক্ষমতায় আসার অনেক আগেই ঢাকা সিটি করপোরেশন (ডিসিসি) নির্বাচন করার সময় হলেও গ্যাস-পানি-বিদ্যুতের সংকট আর দ্রব্যমূল্যের চাপে অতিষ্ঠ ডিসিসি নির্বাচনী এলাকার ভোটাররা হাতে ব্যালট পেলে যে কী জবাব দেবেন, তা সরকার বুঝতে পারে। সে কারণে সরকার কোনো রকম ঝুঁকি না নিয়ে প্রথমে চট্টগ্রামে সাড়ে তিন লাখ সংখ্যালঘু ভোটার এবং ১৭ বছর ধরে মেয়র পদে থাকা সরকারি দলের ডাকসাইটে প্রার্থীকে নির্বাচন করে সহজে জিতিয়ে আনা নিরাপদ মনে করে। কিন্তু সিসিসি নির্বাচনী এলাকার সম্মানিত ভোটাররা মুখ ফিরিয়ে নেওয়ায় সরকারের সেই নির্বাচনী হিসাব-নিকাশের অঙ্ক মেলেনি। মহিউদ্দিন চৌধুরীর ভূমিধস পরাজয়ে সরকারি দলের জনপ্রিয়তা হুমকির মুখে পড়ে। কাজেই সরকারের প্রথম দুই বছরে যেসব নির্বাচন হয়েছে, তা নির্বাচনী পরিমাপকে মাপলে সরকারের জনপ্রিয়তা হ্রাস পেয়েছে বলা যায়। কারণ, উল্লিখিত তিনটি নির্বাচনের মধ্যে একমাত্র সিসিসি নির্বাচনেই ‘লেভেল প্লেয়িং ফিল্ড’ বলতে যা বোঝায়, ওই নির্বাচনের আয়োজকেরা তা নির্মাণে অনেকাংশে সফল হয়েছিলেন। যদিও নির্বাচনটিতে নির্বাচন কমিশনের স্বাধীনভাবে কাজ করতে না পারার নমুনা দেশের প্রধান দুই সম্মানিত নেত্রী নির্বাচনী আচরণবিধি ভাঙলেও তাঁদের ব্যাপারে নীরব থাকা এবং কমিশনকে কিছু না জানিয়ে নির্বাচনের আগের রাতে বিএনপির জনৈক কেন্দ্রীয় নেতাকে গ্রেপ্তারের ঘটনায় বিধৃত হয়।
আসন্ন পৌরসভা নির্বাচনের ফলেও সরকারের জনপ্রিয়তা বাড়ছে কি না, তা কিছুটা অনুধাবন করা যাবে। আওয়ামী লীগ শক্তিশালী দল হলেও বুঝতে পেরেছে যে দুই বছরের দলীয় পারফরম্যান্সে সাধারণ মানুষ খুব একটা সন্তুষ্ট নয়। তাই পৌরসভা নির্বাচনের ফল যাতে সিসিসি নির্বাচনের ফলের অনুরূপ না হয়, সে জন্য এই নির্বাচন একা না করে ১৪ দল জোটগতভাবে করার পকিল্পনা করেছে। তবে জোটগতভাবে করা হোক, আর যেভাবেই করা হোক, পেঁয়াজ-রসুনের ঝাঁজ আর কাঁচাবাজারের উত্তাপ যে জনমতকে এই নির্বাচনে বিগড়ে দেবে না, এমনটা জোর দিয়ে বলা যায় না। তবে ক্ষেত্রবিশেষে স্থানীয় সরকার নির্বাচনে জাতীয় প্রসঙ্গের চেয়ে স্থানীয় প্রসঙ্গ এবং প্রার্থী ইমেজ গুরুত্ব পায়। সরকারের মনে রাখা ভালো, জনমত যদি একবার বিপক্ষে চলে যেতে থাকে, তা খুব দ্রুতই সরকারকে অজনপ্রিয় করে তোলে। সে ক্ষেত্রে জনগণের কল্যাণ করতে পারে এমন কাজ করেই একমাত্র জনপ্রিয়তার নিম্নমুখী ধস ঠেকানো যায়। কিন্তু সরকারকে এমন কোনো কাজ করতে দেখা যাচ্ছে কী? সরকারের জনপ্রিয়তার নিম্নগামী ধারা প্রথম আলোর সাম্প্রতিক জরিপেও প্রতিফলিত হয়েছে।
সাধারণ মানুষের জীবনযাত্রা এবং আর্থসামাজিক-রাজনৈতিক পরিবেশ দেখে মহাজোট সরকারের জনপ্রিয়তা যাচাই করতে গেলেও সরকারের জনপ্রিয়তাকে হুমকিযুক্ত প্রতীয়মান হয়। সরকার দুর্নীতি দমন প্রচেষ্টা থেকে মুখ ফিরিয়ে নিয়ে কালো টাকার মালিকদের আরও কালো টাকা করার সুযোগ করে দিয়েছে। দ্রব্যমূল্য আর আইনশৃঙ্খলা পরিস্থিতির ওপর নিয়ন্ত্রণ প্রতিষ্ঠার প্রচেষ্টা যে কতটা এগিয়েছে, তা সাধারণ মানুষ যাঁরা সমাজে চলাফেরা করেন, বাজারে যান, তাঁদের না বললেও চলে। সরকার মূল্যসন্ত্রাসী সিন্ডিকেট ভেঙে দিয়ে দ্রব্যমূল্য সাধারণ নাগরিকদের ক্রয়ক্ষমতার মধ্যে আনার নির্বাচনী অঙ্গীকার পূরণে যে ব্যর্থ হয়েছে, তা অর্থমন্ত্রীসহ একাধিক মন্ত্রী মহোদয় স্বীকার করেন। এই ব্যর্থতা সব নাগরিককে স্পর্শ করে এবং এতে সাধারণ মানুষ বিরক্ত ও ক্ষুব্ধ।
বাণিজ্যমন্ত্রী সরকার ক্ষমতাসীন হওয়ার পর প্রথম রমজানের ঈদের ১৫ দিনে চিনি সিন্ডিকেট করে যাঁরা ৮০ কোটি টাকা পকেটেস্থ করেছেন, তাঁদের চিহ্নিত করার পরও শাস্তি দিতে না পারলেও মাঝেমধ্যে ব্যবসায়ীদের বকাঝকা করার সাহস দেখাতে পেরেছেন। পুলিশ সদর দপ্তরের প্রকাশিত সন্ত্রাস, খুন, এনকাউন্টার-ক্রসফায়ার প্রভৃতির আশঙ্কাজনক পরিসংখ্যান দেখার পর এবং সরকারি হিসাবেই ২০১০ সালের প্রথম ১১ মাসে প্রতিদিন গড়ে ১১ জন খুন হওয়ার তথ্য জানার পর আইনশৃঙ্খলা পরিস্থিতির অবনতির বিষয়ে বেশি কিছু না বলাই শ্রেয়। কাজেই কোনো সরকারের আমলে দ্রব্যমূল্য নিয়ন্ত্রণহীন আর জীবনের নিরাপত্তা সংকীর্ণ হয়ে উঠলে সাধারণ মানুষের সেই সরকারের ওপর তুষ্ট থাকার কথা নয়। এ রকম সময়ে সরকারবিরোধী প্রতিবাদী কর্মসূচিতে মানুষ ঝাঁপিয়ে না পড়লেও সমর্থন দিতে শুরু করে। আর সরকারের ওপর নাগরিকেরা বিরক্ত ও বিক্ষুব্ধ হয়ে উঠলে স্বাভাবিকভাবে তাঁরা সেই সরকার পরিবর্তন করতে চান। এ রকম পরিস্থিতিতে আন্দোলন কর্মসূচি জনপ্রিয় হয়ে ওঠে।
সরকার আইনশৃঙ্খলা পরিস্থিতি ও দুর্নীতি নিয়ন্ত্রণ এবং বিশেষ করে দ্রব্যমূল্য পরিস্থিতি নিয়ন্ত্রণের মধ্যে রেখে যদি সাধারণ মানুষের সন্তুষ্টি অর্জন করতে পারে, তাহলে মেয়াদপূর্তির পরই ২০১৪ সালে দশম সংসদ নির্বাচন হবে বলে ভাবা যায়। কিন্তু যদি আইনশৃঙ্খলা পরিস্থিতির অবনতি হয়, যদি দ্রব্যমূল্য নিয়ন্ত্রণের বাইরে চলে যায়, যদি প্রতিবেশী দেশের সঙ্গে করা চুক্তিগুলো বাস্তবায়নের প্রক্রিয়া মূল্যায়ন করে নাগরিকদের মধ্যে নেতিবাচক মনোভাব দানা বাঁধে, যদি চাল-ডাল, সয়াবিন, পেঁয়াজ-রসুন আর কাঁচাবাজারের উত্তাপ অসহনীয় হয়ে ওঠে, আর সেসবকে পুঁজি করে বিরোধী দলগুলো সরকারবিরোধী আন্দোলন শাণায়, তাহলে সরকারের পক্ষে পূর্ণ মেয়াদে ক্ষমতায় থাকা সম্ভব না-ও হতে পারে। সরকার যদি দ্রুত জনপ্রিয়তা হারায়, তাহলে দশম সংসদ নির্বাচন সরকারের মেয়াদপূর্তির আগে অনুষ্ঠিত হওয়া অসম্ভব নয়। সে ক্ষেত্রে ২০১২ সালের শেষ দিকে বা ২০১৩ সালে যেকোনো সময় নির্বাচন হওয়ার সম্ভাবনা উড়িয়ে দেওয়া যায় না।
নির্বাচন যখনই হোক, নির্বাচনের প্রসঙ্গ এলে সরকারের শরিক দল বা দলগুলো সব সময় নিজেদের নির্বাচিত ও গণতান্ত্রিক সরকার আখ্যা দিয়ে তাদের অধীনে অবাধ ও সুষ্ঠু নির্বাচন অনুষ্ঠান করা সম্ভব বলে দাবি করে। আর বিরোধী দলগুলো সরকারি দলের কার্যক্রমকে অগণতান্ত্রিক ব্যাখ্যা দিয়ে নির্দলীয় ও নিরপেক্ষ তত্ত্বাবধায়ক সরকারের অধীনে নির্বাচন চায়। মহাজোট সরকার গঠিত হওয়ার পর আওয়ামী লীগের উল্লেখযোগ্যসংখ্যক কেন্দ্রীয় নেতা তত্ত্বাবধায়ক সরকারব্যবস্থার আর প্রয়োজন নেই বলে মন্তব্য করেন। তবে মহাজোটের শরিক ছোট দলগুলো তাদের এই প্রস্তাবে সাড়া দেয়নি। আবার আওয়ামী লীগের কিছুসংখ্যক নেতাও মনে করেন, তত্ত্বাবধায়ক সরকারের অধীনে আরও কয়েকটি নির্বাচন অনুষ্ঠিত হওয়ার প্রয়োজন রয়েছে। আইনমন্ত্রী মনে করেন, নির্বাচন কমিশন স্বাধীনভাবে কাজ করতে পারলে তত্ত্বাবধায়ক সরকারের প্রয়োজন নেই। সুরঞ্জিত সেনগুপ্ত বলেন, এই জাতি আর তত্ত্বাবধায়ক সরকারে ফিরে যেতে চায় না। নির্বাচিত গণতান্ত্রিক সরকার যদি পাঁচ বছর দেশ চালাতে পারে, তাহলে তিন মাস বা দুই বছরও পারবে। অন্যদিকে বিরোধী দল বিএনপি সরকারি দলের নেতাদের এহেন বক্তব্যের মধ্যে ষড়যন্ত্র খুঁজে পেয়ে বলছে, সরকারি দল জনপ্রিয়তা হারিয়ে তত্ত্বাবধায়ক সরকারের অধীনে নির্বাচন দিতে ভয় পাচ্ছে। সে কারণে তারা নির্বাচন কমিশনকে প্রভাবিত করে, ইলেকশন ইঞ্জিনিয়ারিং করে পুনরায় ক্ষমতায় আসতে চায়।
লক্ষণীয়, আওয়ামী লীগের যেসব নেতা তত্ত্বাবধায়ক সরকারব্যবস্থা তুলে দিয়ে দলীয় সরকারের অধীনে নির্বাচন চাইছেন, তাঁরা কিন্তু নির্বাচনী সংস্কৃতিতে উল্লেখযোগ্য ইতিবাচক অবদানের নমুনা দেখাতে পারছেন না। তবে হ্যাঁ, তাঁরা চাইলে নতুন আরপিও হওয়ার কারণে কিছু ইতিবাচক পরিবর্তন যেমন—মনোনয়নপত্র জমাদানকালীন শোডাউন বন্ধ, রঙিন পোস্টার ছাপানো বন্ধ, দেয়ালে চিকা বা পোস্টার মারা বন্ধ প্রভৃতি দেখাতে পারেন। কিন্তু এসব পরিবর্তন ইতিবাচক হলেও শুধু এসব দিয়ে অবাধ নির্বাচন অনুষ্ঠানের গ্যারান্টি দেওয়া যায় না। যত দিন নির্বাচন কমিশন মেরুদণ্ড-সবল ও স্বাধীন হতে না পারবে, নির্বাচনে আইনশৃঙ্খলা রক্ষাকারী বাহিনী ও প্রশাসনের নিরপেক্ষতা সুনিশ্চিত করা না যাবে, তত দিন দলীয় সরকারের অধীনে নির্বাচন কমিশন দুর্নীতিমুক্ত ও গ্রহণযোগ্য নির্বাচন করতে পারবে বলে বিশ্বাস করা যায় না। কাজেই কমিশনের নিরপেক্ষতা ও নির্বাচনী সংস্কৃতিতে প্রত্যাশিত ইতিবাচক পরিবর্তন না আনতে পারলে নির্বাচনে অংশগ্রহণকারী দল ও ভোটাররা দলীয় সরকারের অধীনে নির্বাচন মেনে নিতে চাইবেন না। তাঁরা চাইবেন, সাংবিধানিকভাবে গঠিত তত্ত্বাবধায়ক সরকার যেন সুনির্দিষ্ট সময়ের মধ্যে স্বাধীন ও নিরপেক্ষভাবে নির্বাচন অনুষ্ঠান করে এবং সেই নির্বাচনী রায় যেন সবাই গ্রহণ করে নেয়।
আসন্ন দশম সংসদ নির্বাচন যখনই হোক, আর যে রকম সরকারই এই নির্বাচনের আয়োজক হোক না কেন, নির্বাচনটি সবার কাছে গ্রহণযোগ্য হওয়া দরকার। তা না হলে রাজনৈতিক অস্থিতিশীলতার মধ্য দিয়ে চলমান অসমঝোতা ও সংসদীয় অকার্যকারিতা বহাল থেকে যাবে। আর অস্থিতিশীলতা ও হিংসাত্মক রাজনীতি বহাল রেখে দেশ ও মানুষের জন্য উন্নয়ন অর্জন এবং তা টেকসই করার গুরুত্বপূর্ণ কাজটি সম্পন্ন করা যেকোনো সরকারের জন্য কঠিন হয়ে যায়।
মামলা প্রত্যাহার
রাজনৈতিক বিবেচনায়, না রাজনৈতিক প্রভাবে?
গত দুই বছর ধরে একটি উচ্চপর্যায়ের কেন্দ্রীয় কমিটি ক্ষমতাসীন দলের নেতা-কর্মীদের বিরুদ্ধে ইতিপূর্বে দায়ের করা বিভিন্ন ধরনের ফৌজদারি মামলা প্রত্যাহারের চূড়ান্ত সিদ্ধান্ত দিচ্ছে। এর মধ্যে দুর্নীতির মামলাও রয়েছে। এ কথা সত্য যে রাজনৈতিক হয়রানিমূলক মামলা রুজু করা হয় তখনই, যখন রাজনৈতিক পট পরিবর্তন হয়। এ অশুভ ধারার উৎপত্তি ১৯৫৮ সালের শাসনামলে প্রথম শুরু হয়। পঁচাত্তর-পরবর্তী সামরিক শাসকেরাও একই অশুভ রীতি অনুসরণ করেছেন। গণতন্ত্রকে প্রাতিষ্ঠানিক রূপ দেওয়ার অঙ্গীকার যে দুটি প্রধান দল করেছিল, তারাও একই রীতি কমবেশি অনুসরণ করে।
প্রচলিত আইনে প্রতিষ্ঠিত সরকার মামলা প্রত্যাহার করতে ক্ষমতাবান। তবে সিদ্ধান্ত কার্যকর হবে সংশ্লিষ্ট আদালতের সম্মতি সাপেক্ষে। মামলা প্রত্যাহার-সংক্রান্ত বিধিবদ্ধ কাঠামো অনুযায়ী ইতিপূর্বে জেলা কমিটিই দায়িত্ব পালন করত। সিদ্ধান্ত গ্রহণের প্রক্রিয়ায় তিন ব্যক্তির মধ্যে ছিলেন জেলা ম্যাজিস্ট্রেট বা ডিসি, এসপি ও পিপি। এর মধ্যে এসপি ও পিপির মতামতকে প্রাধান্য দেওয়া হতো। এ দুই ব্যক্তির মধ্যে কোনো দ্বিমত না থাকলেই প্রত্যাহারের সিদ্ধান্ত নেওয়া হতো। তবে কোনো কোনো সময় স্বরাষ্ট্র মন্ত্রণালয়ও আইন মন্ত্রণালয়ের মতামত গ্রহণ করে উপযুক্ত ক্ষেত্রে মামলা প্রত্যাহারের সিদ্ধান্ত গ্রহণ করত। অভিজ্ঞতায় দেখা গেছে, সাধারণত গ্রহণযোগ্য সাক্ষ্য-প্রমাণের অভাব যেসব মামলায় রয়েছে, সেগুলোই প্রতিটি নিখুঁতভাবে পরীক্ষা-নিরীক্ষার পর প্রত্যাহারের সিদ্ধান্ত সংশ্লিষ্ট আদালতে পেশ করা হতো। ২০০৯ সালে দেখা দিল রাজনৈতিক হয়রানিমূলক মামলা প্রত্যাহারের রেওয়াজ, যা আগে এ মাত্রায় ছিল না; যেমন ছিল না কোনো মন্ত্রীর নেতৃত্বে কোনো কেন্দ্রীয় কমিটি।
কেন্দ্রীয় কমিটি একাধিক দুর্নীতির মামলা প্রত্যাহারের জন্য প্রাথমিক সিদ্ধান্ত নিয়ে দুদককে অবহিত করে। কারণ, আইন অনুযায়ী এ ধরনের মামলা প্রত্যাহারের এখতিয়ার দুদকের। দুদক আজ পর্যন্ত সরকারের গঠিত কমিটির সিদ্ধান্তের বিষয়ে কোনো চূড়ান্ত সিদ্ধান্ত গ্রহণ করেনি। জানা যায়, গত দুই বছরে ৩১৪টি দুর্নীতির মামলা প্রত্যাহারের জন্য কমিটি দুদককে অনুরোধ জানিয়েছে। দুদকের প্রধান প্রকাশ্য উক্তি করেছেন, সব কটি মামলা পাওয়ার পরই তাঁরা এ বিষয়ে যথাযথ সিদ্ধান্ত দেবেন। কয়েক দিন আগে কমিটি অতিরিক্ত ২৬টি দুর্নীতির মামলা দুদকে পাঠিয়েছে। এর ফলে মামলার মোট সংখ্যা হলো ৩৪০। সাংবাদিকেরা এ বিষয়ে স্বরাষ্ট্র প্রতিমন্ত্রীকে প্রশ্ন করলে তিনি একটি গ্রহণযোগ্য উত্তর দেন। তাঁর মতে, চূড়ান্ত সিদ্ধান্ত দেওয়ার ক্ষেত্রে দুদকেরই আইনি ক্ষমতা রয়েছে। এখন বিষয়টি দুদকের।
দ্বিস্তরবিশিষ্ট কমিটি এখন পর্যন্ত প্রত্যাহার-সংক্রান্ত যেসব সিদ্ধান্ত দিয়েছে, তা নিয়ে মিডিয়ায় প্রশ্ন উঠেছে। মিডিয়ার ভাষায়, অনেক ক্ষেত্রেই কমিটির সিদ্ধান্ত প্রশ্নাতীত নয়, বরং প্রশ্নবিদ্ধ। প্রাসঙ্গিক প্রশ্নগুলো হলো—এক, কিছু ক্ষেত্রে জেলা কমিটির কোনো সুপারিশই ছিল না। তাদের অজান্তেই কেন্দ্রীয় কমিটি সিদ্ধান্ত গ্রহণ করেছে। দুই, অনেক সাংঘাতিক ধরনের অপরাধের মামলা প্রত্যাহারের সিদ্ধান্তও গ্রহণ করা হয়েছে। এ ক্ষেত্রে কোনো কোনো সংবাদপত্র বলেছে, পরবর্তী পর্যায়ে এসব সিদ্ধান্ত রহিত করা হয়েছে। তবে বিষয়টি স্পষ্ট নয়। কারণ, নববর্ষের প্রথম দিনে এ-সম্পর্কিত আরও সংবাদ প্রকাশ করা হয়েছে। যেমন—মানিকগঞ্জের দৌলতপুর উপজেলার আয়ুব আলী হত্যা মামলা। তিন, জানুয়ারির দুই তারিখে আরও সংবাদ প্রকাশ করা হয়েছে। সংবাদে বলা হয়েছে, খুনসহ ৫২টি মামলা প্রত্যাহারের সিদ্ধান্ত দিয়েছে কমিটি। এসব মামলা দীর্ঘ সময় ধরে তদন্তের পর অভিযোগপত্র দাখিল করা হয়। সরকারের উচিত হবে, উত্থাপিত প্রশ্নগুলোর গ্রহণযোগ্য ব্যাখ্যা দেওয়া। অন্যথায় ক্ষমতাসীন দলসহ সরকারের ভাবমূর্তিও প্রশ্নবিদ্ধ হবে।
এর সঙ্গে যোগ করা যায় আরেকটি বিষয়। কেন্দ্রীয় কমিটির ভাষ্য অনুযায়ী, মোট এক হাজার ৪৪০টি মামলা পরীক্ষা করে ৬৫২টি মামলা প্রত্যাহারের সিদ্ধান্ত দেওয়া হয়, যা মোট মামলার ৪৫ শতাংশ। তার মানে, কমিটি দাবি করতে পারে, শতভাগ মামলা বিবেচনায় আনা হয়নি অথবা প্রত্যাখ্যান করা হয়েছে। এ কথা অনেকে বলে থাকেন যে পরিসংখ্যান অনেকটা প্রসাধনী দ্রব্যের মতো, যা ব্যবহার করে মুখের আসল রূপ চাপা দেওয়া সম্ভব। খুনসহ ডাকাতির যে ৫২টি মামলা প্রত্যাহার করার সিদ্ধান্ত হয়েছে, সে বিষয়ে পুলিশ অধিদপ্তর লিখিত আপত্তি জানিয়েছে। এখন স্বরাষ্ট্র মন্ত্রণালয়ের চূড়ান্ত সিদ্ধান্তের জন্য সবাইকে অপেক্ষা করতে হবে। এ ধরনের ঘটনাপ্রবাহ সরকারের ভাবমূর্তি ক্ষুণ্ন করা ছাড়াও গুরুতর অপরাধীদের জন্য যে শঙ্কাহীন পরিবেশ ইতিপূর্বে সৃষ্টি করা হয়েছে, তা আরও অধিকতর মাত্রায় সুসংহত করছে বলে সুশাসনে বিশ্বাসী নাগরিকদের ধারণা। মিডিয়া মত প্রকাশ করেছে, রাজনৈতিক শাসনের মাধ্যমে দিনবদলের কোনো লক্ষণ এ ধরনের ঘটনাপ্রবাহ প্রমাণ করে না।
এর মধ্যে বর্তমান সরকারের দুই বছরের শাসনকালের সমাপ্তি ঘটেছে। সরকার এখন এই দুই বছরের অর্জন ও ব্যর্থতার হিসাব প্রণয়নে কাজ করবে—এমনটাই শোনা গেছে। রাজনৈতিক পক্ষপাতদুষ্ট মামলা প্রত্যাহার যে অর্জনের পাল্লা হালকা করবে, সে বিষয়ে নিশ্চিত করে বলা যাবে যখন সরকারের মতামত পাওয়া যাবে।
জাতিসংঘ উন্নয়ন সংস্থা (ইউএনডিপি) ২০১০ সালের মানবিক উন্নয়ন প্রতিবেদন প্রকাশ করেছে। প্রতিবেদনের এক অংশে মন্তব্য করা হয়েছে, সব ভালো অর্জনই একসঙ্গে সম্ভব নয়। কথাটা সত্যি। তবে এ কথাও সত্যি যে আলোচ্য ঘটনাপ্রবাহ সুশাসনের জন্য একটা বিরাট বাধা। এ প্রতিবেদনে আরও বলা হয়েছে, কোনো রাষ্ট্র মানবিক উন্নয়নে অধিকতর সাফল্য অর্জন করলেও এ ধরনের উন্নয়নের সাফল্য শেষ পর্যন্ত স্থায়ী হয় না এবং রাষ্ট্র এ ক্ষেত্রে অগণতান্ত্রিক হয়, যদিও সে রাষ্ট্রে গণতন্ত্রের কাঠামো রয়েছে।
প্রকৃত অর্থে গণতান্ত্রিক রাষ্ট্র প্রতিষ্ঠার জন্য এ ধরনের বিশ্লেষণ থেকে শিক্ষা নেওয়া সম্ভব—বিশেষ করে, রাজনৈতিক দল অবশ্যই শিক্ষা নিতে পারে। রাষ্ট্রের দৈনন্দিন কর্মকাণ্ড পরিচালনার জন্য নীতি প্রণয়ন এবং বাস্তবায়নে সরকার-বহির্ভূত সংস্থা ও ব্যক্তিদের সুচিন্তিত পরামর্শ গ্রহণ করলে তাতে অসুবিধার চেয়ে সুবিধাই বেশি হয়। ১৯৯১ সাল পরবর্তী সময় থেকে নির্বাচিত রাজনৈতিক দলগুলো এ বিষয়ে মনোযোগী হলে তা হতো জনকল্যাণমুখী। মনোযোগী না হয়ে অনেক ক্ষেত্রেই দেখা গেছে ঠিক বিপরীত সিদ্ধান্তের বাস্তবায়ন। ২০০১-২০০৬ শাসনামলে এটা যেমন দৃশ্যমান ছিল, বর্তমান সময়েও তা সম্পূর্ণভাবে নির্মূল হয়নি। টিআইবির দুর্নীতি-সংক্রান্ত সাম্প্রতিক প্রতিবেদনের ঘটনাপ্রবাহ এ বিষয়টিই প্রমাণ করে। এ ছাড়া গত এক দশক ধরে বিভিন্ন সংবাদপত্র ছাড়াও টিভি মিডিয়া রাষ্ট্রীয় কর্মকাণ্ড-সংক্রান্ত বিষয়ে যথাক্রমে গোলটেবিল বৈঠক ও আলোচনা অনুষ্ঠান সময় সময় করে থাকে। গোলটেবিল বৈঠকের ধারাবিবরণী পরবর্তী সময় প্রকাশ করা হয়। এর মাধ্যমে রাষ্ট্র পরিচালনায় কোনো গুণগত পরিবর্তন দৃশ্যমান হয়নি।
রাজনৈতিক বিবেচনায় মামলা প্রত্যাহারের বিষয়ে সরকার ভালোমতো চিন্তা করেনি বলে অনেকের ধারণা। কারণ, এ বিষয়ে সিদ্ধান্ত গ্রহণ ও বাস্তবায়নের জন্য কোনো দিকনির্দেশনা জনসমক্ষে প্রকাশ করা হয়নি। এ ধরনের দিকনির্দেশনা প্রণয়নে আইন কমিশনের পরামর্শ গ্রহণ করার বিপক্ষে কী যুক্তি তা সরকারই বলতে পারবে। তা ছাড়া আইন মন্ত্রণালয়কে প্রতিষ্ঠান হিসেবে ব্যবহার করা হয়নি; করা হয়েছে ওই মন্ত্রণালয়ের প্রতিমন্ত্রীকে কেন্দ্রীয় কমিটির সভাপতি। এখনো সময় আছে। যেসব মামলা মিডিয়ায় প্রশ্নবিদ্ধ করা হয়েছে, সেগুলো সরকার পুনর্বিবেচনা করে আইনসম্মত সিদ্ধান্ত চূড়ান্ত করে জনগণকে অবহিত করতে পারে।
সপ্তাহের হালচাল
আওয়ামী লীগের বিদ্রোহী প্রার্থী
পৌরসভা নির্বাচনে ফল বিপর্যয়ের জন্য আওয়ামী লীগের নেতারা বিদ্রোহী প্রার্থীদের দায়ী করে প্রমাণ করলেন যে তাঁরা নিজেদের দল সামলাতে অক্ষম। নিজের দলই যদি ঠিক করতে না পারেন, তাহলে দেশ ঠিক রাখবেন কীভাবে? রোগনির্ণয় যদি সঠিক হয়ে থাকে, তাহলে নেতারা হাত গুটিয়ে বসে আছেন কেন? এটা তো সাংঘাতিক কথা। দলে শৃঙ্খলা না থাকলে যে কী ভয়াবহ পরিণতি ভোগ করতে হয়, তা আওয়ামী লীগের চেয়ে বেশি আর কে জানে! স্বাধীনতার পরপরই আওয়ামী লীগের নেতৃত্বে দলাদলি শুরু হয়। একপর্যায়ে ১৯৭৪ সালের এক ভোরে ঢাকা বিশ্ববিদ্যালয়ের মুহসীন হলে ছাত্রলীগ ও যুবলীগের সাত নেতাকে ব্রাশফায়ারে নির্মমভাবে হত্যা করা হয়। সেটা ছিল আরও ভয়াবহ রক্তক্ষয়ী অন্তর্দ্বন্দ্বের অশুভ সংকেত।
পঁচাত্তরের পট পরিবর্তনের পর আওয়ামী লীগ তো গেলই, দেশও গেল সামরিক স্বৈরাচারের করাল গ্রাসে। এখন যদি আবার আওয়ামী লীগের নেতারা মনে করেন, পৌর নির্বাচনে বিদ্রোহী প্রার্থীদের প্রভাব এত দূর ছিল যে তাঁদের অনেক জেতা আসনে হারতে হয়েছে, তাহলে একে এক বড় বিপৎসংকেত হিসেবেই নিতে হবে। কিন্তু আওয়ামী লীগের নেতাদের মধ্যে সেই উপলব্ধি কোথায়?
অতীতেও দেখা গেছে, এবারও দেখা গেল, ক্ষমতায় গেলে আওয়ামী লীগের দাপুটে নেতারা অতি তৎপর হয়ে ওঠেন, আর দল ঝিমিয়ে পড়ে। এই দাপুটে মানে হলো লুটপাট, দখলবাজি। অতি পরিচিত দৃশ্যটি হলো টেন্ডারবাজি, চাঁদাবাজি, খাল-বিল-জমি দখল, খুনোখুনি, সন্ত্রাসসহ যাবতীয় অপকর্ম। আর এসব কাজে আধিপত্য বজায় রাখতে হয় বলেই দলাদলি, অভ্যন্তরীণ কোন্দল। সবাই না। কিন্তু এক ক্ষুদ্র অংশও যদি এসব কাজে লিপ্ত হয়, পুরো দলের গায়েই সেই কলঙ্ক লাগে। মানুষ বলে, ওই শুরু হয়ে গেছে দখলবাজি আর সহিংসতা। আজ দুই বছর পর এসে আওয়ামী লীগ নিজেরাই বিদ্রোহীদের ওপর দায় চাপাচ্ছে। অথচ ওই সব অপকীর্তি, দলাদলি তো চুপেচাপে হয়নি। প্রকাশ্যেই হয়েছে। আওয়ামী লীগ তখন কী করেছে?
ওরা বলবে, ব্যবস্থা নিয়েছে। হ্যাঁ, নিয়েছে, কিন্তু অনেক ক্ষেত্রেই ধারাবাহিকতা রক্ষা পায়নি। আগারগাঁওয়ের আওয়ামী লীগের নেতা ফজলুল হক হত্যার পেছনে যে ওই এলাকার মাদকসম্রাটদের হাত রয়েছে, তা সবাই জানে, জানেন না শুধু আইনশৃঙ্খলা রক্ষাকারী বাহিনীর সদস্যরা! গ্রেপ্তার করা হয়েছে আওয়ামী লীগের স্থানীয় কয়েকজন নেতা-কর্মীকে। কিন্তু মূল হোতা এখনো ধরাছোঁয়ার বাইরে। কেন? একটু খোঁজ নিলেই তো জানা যায়, পেছনে কে কলকাঠি নেড়েছে। সামনে সিটি করপোরেশন নির্বাচনে প্রার্থী নিয়ে দলাদলি ছিল। অনেকের ধারণা, এ জন্যই দলের স্থানীয় নেতাকে প্রাণ দিতে হয়েছে। তাহলে দলের আর থাকে কী?
লক্ষ্মীপুরে আওয়ামী লীগের মেয়র পদপ্রার্থী তিনজন। পরিতাপের বিষয় হলো, যিনি দলের মনোনয়ন পেয়েছেন, তিনি হলেন লক্ষ্মীপুরে ‘সন্ত্রাসের গডফাদার’ হিসেবে খ্যাত আবু তাহের। ১৯৯৬ সালে শেখ হাসিনার নেতৃত্বে আওয়ামী লীগের বিগত সরকারের ভাবমূর্তি নষ্ট করেছিলেন যে কয়জন ‘গডফাদার’, তাঁদের একজন ছিলেন এই ব্যক্তি। গতকাল নির্বাচন চলার সময় ভোটকেন্দ্র দখল করে নেওয়ার অভিযোগ উঠেছে তাঁর বিরুদ্ধে। এ অবস্থায় বিএনপি সেখানে নির্বাচন বর্জন করেছে। আওয়ামী লীগে কি নেতার এতই সংকট যে বেছে বেছে সেই ব্যক্তিকেই সমর্থন দিতে হলো? তাঁকে তো আগেই দল থেকে বহিষ্কার করা উচিত ছিল। অথচ তাঁকেই স্থানীয় রাজনীতিতে নায়কের মর্যাদা দেওয়া হয়েছে। গতকাল ফেনীতেও বুথ দখল, ব্যালট পেপার ছিনতাই ও প্রতিপক্ষের এজেন্টদের মারধর করে বের করে দেওয়ার অভিযোগে বিএনপি নির্বাচন বর্জনের ঘোষণা দিয়েছে। নোয়াখালীতেও একই অবস্থা। এসব ঘটনা আওয়ামী লীগের জন্য কাল হয়ে দাঁড়াবে।
মনে হয়, মনোনয়ন-প্রক্রিয়ায় বেশ ত্রুটি ছিল। আওয়ামী লীগের একজন জ্যেষ্ঠ নেতার মতে, এবার যাঁরা আওয়ামী লীগের সমর্থন (মনোনয়ন) পেয়েছেন, তাঁদের অধিকাংশই পেয়েছেন এলাকার সাংসদের আশীর্বাদে। তাঁরা মূলত সাংসদের পেটোয়া বাহিনীর সদস্য হিসেবেই গুরুত্ব পেয়েছেন। যদিও তৃণমূল পর্যায়ের নেতা-কর্মীদের সুপারিশ গ্রহণের কথা বলা হয়েছে, কিন্তু অনেক ক্ষেত্রেই সেটা সম্ভব হয়নি। স্থানীয় সাংসদদের প্রভাবে এলাকার সিদ্ধান্ত এসেছে অনেক ক্ষেত্রে।
কোনো কোনো পৌরসভায় বিএনপি-সমর্থিত বা ওই মহলের অথবা স্বতন্ত্র প্রার্থী জিতেছেন, যাঁর নিকটতম প্রতিদ্বন্দ্বী ছিলেন আওয়ামী লীগের বিদ্রোহী প্রার্থী। আওয়ামী লীগ যাঁকে সমর্থন দিয়েছে, সেই প্রার্থী অনেক পেছনে পড়ে গেছেন। তিনি যদি না দাঁড়াতেন, তাঁর বদলে যদি কথিত বিদ্রোহী প্রার্থীকে আওয়ামী লীগ সমর্থন দিত, তাহলে হয়তো সেখানে আওয়ামী লীগেরই জেতার সম্ভাবনা থাকত। গাইবান্ধা পৌরসভায় নির্দলীয় প্রার্থী জিতেছেন। নিকটতম প্রতিদ্বন্দ্বী ছিলেন আওয়ামী লীগের বিদ্রোহী প্রার্থী। আর আওয়ামী লীগ-সমর্থিত প্রার্থী ছিলেন চতুর্থ অবস্থানে। এখানে যদি আওয়ামী লীগের একজন প্রার্থী থাকতেন, তাহলে হয়তো তিনিই জিততেন। এখন আওয়ামী লীগকেই ভেবে দেখতে হবে, এ ধরনের পরাজয়ের কারণ কি বিদ্রোহী প্রার্থী, না দলের ত্রুটিপূর্ণ মনোনয়ন।
রাজশাহীতে ১১টি পৌরসভার মধ্যে চারটিতে আওয়ামী লীগ-সমর্থিত প্রার্থী জিতেছেন, এর বাইরে একজন বিদ্রোহী এবং আরেকজন বিদ্রোহী না হলেও দলের সমর্থনবঞ্চিত প্রার্থী জিতেছেন। স্থানীয় নেতারা দাবি করেছেন, এই দুজন ‘বিদ্রোহী’ প্রার্থীকে এলাকার কর্মীরাই জিতিয়ে এনেছেন। কারণ হিসেবে তাঁরা মনে করেন, মনোনয়ন বা দলীয় সমর্থন ত্রুটিপূর্ণ ছিল। স্থানীয় নেতাদের সঙ্গে কথা বলেছেন, এমন একজন নেতার কাছ থেকে এই মূল্যবান তথ্য জানা গেছে। যদি খবরটি সত্য না হয়, ক্ষতি নেই। কারণ মনোনয়নের ত্রুটি-সম্পর্কিত অভিযোগ তাতে বিন্দুমাত্র হালকা হয় না। সেই বিদ্রোহী প্রার্থীরা নিশ্চয়ই স্থানীয় আওয়ামী লীগের কর্মী-সমর্থকদের ভোট ছাড়া জয়লাভ করেননি।
বিদ্রোহী প্রার্থী থাকে কেন? যোগ্য প্রার্থীকে মনোনয়ন দেওয়া হয়েছে কি না, সেটা আগে নিশ্চিত হতে হবে। অযোগ্য প্রার্থীকে সমর্থন দিয়ে যোগ্য প্রার্থীদের ‘বিদ্রোহী’ বানানো কোনো কাজের কথা নয়। এখানে নেতৃত্বকে খুব গভীরে চিন্তাভাবনা করতে হবে। যদি যোগ্য প্রার্থী দেওয়া হতো, তাহলে অযোগ্য এবং সমাজে পরিত্যক্ত নেতারা দাঁড়ালেও ক্ষতি করতে পারতেন না।
এখানে কেন্দ্রীয় নেতৃত্বও দায় এড়াতে পারেন না। বিদ্রোহী প্রার্থী হঠাৎ করে গজায়নি। যাঁরা দলের কেন্দ্রীয় নেতৃত্বে রয়েছেন, তাঁরা প্রার্থীর ব্যাপারে এত নির্লিপ্ত থাকলেন কীভাবে? বিদ্রোহী প্রার্থীর জন্য যদি এমন বিপর্যয়ের মুখে পড়তে হয়, তাহলে তো আগে থেকেই নেতৃত্বের টের পাওয়ার কথা এবং সে অনুযায়ী ব্যবস্থাও নেওয়া যেত। আসলে এখানে নেতাদের এক ধরনের আত্মতৃপ্তি কাজ করেছে। শেষ মুহূর্তে যখন বিপদ বড় হয়ে দেখা দিয়েছে, তখন সময় শেষ।
আওয়ামী লীগের মধ্যম সারির একজন নেতাকে নির্বাচনের ফলাফল সম্পর্কে জিজ্ঞেস করলে তিনি এক ধরনের ষড়যন্ত্রের আভাস দিয়ে বলেন, প্রথম নির্বাচনের আগের দিন শেয়ারবাজারে যে রেকর্ড দরপতন ঘটল, সেটা লক্ষ করেছেন? আবার ঢাকা বিভাগের নির্বাচনের আগের দিনও সূচকে বেশ বড় ধরনের উত্থান-পতন ছিল! তাঁর মতে, নানা দিক থেকেই ষড়যন্ত্র হচ্ছে। এটা সত্যিই অভিনব চিন্তা। শেয়ারে দরপতন ঘটিয়ে কোনো মহল বা গোষ্ঠী যদি পৌর নির্বাচনে বাজিমাত করতে চায়, তাহলে সরকার কোথায়? তাদের যে এত এত সংস্থা, তারা কী করছে? এত বিপুলসংখ্যায় নির্বাচিত হয়ে ক্ষমতা পেলেন, আর কিছু ষড়যন্ত্রকারী লেগে গেল শেয়ারবাজারে! ষড়যন্ত্র না খুঁজে বরং দলের ভেতরের ক্ষতিকর লোকজনের দিকে দৃষ্টি দেওয়া দরকার।
তবে আওয়ামী লীগের অনেক নেতাই মনে করেন, তাঁদের আসল ভিত্তি গ্রামের কৃষক ও গরিবদের মধ্যে। কৃষক সুলভ মূল্যে সার-বীজ-ডিজেল পেয়েছেন। কার্ড পেয়েছেন। তাঁরা মোটামুটি ভালো আছেন। বিপরীতে পৌর এলাকার মানুষ বিশেষভাবে বিদ্যুৎ, দ্রব্যমূল্যের ঊর্ধ্বগতি, আইনশৃঙ্খলার অবনতির শিকার। তাঁদের মধ্যে আওয়ামী লীগের জনপ্রিয়তা হ্রাস পেয়েছে। যদি তা-ই হয়, তাহলেও প্রশ্ন, দুই বছরে কেন বিদ্যুতের লক্ষণীয় অগ্রগতি হলো না? উৎপাদন বেড়েছে, কিন্তু লোডশেডিং তো কমেনি। এটা ঠিক যে এক দিনে বিদ্যুতের সমস্যা যাবে না। কিন্তু সমাধানের পথে যে অগ্রগতি হচ্ছে, সেটা কেন সবার কাছে দৃশ্যমান নয়? আর আইনশৃঙ্খলার অবনতি কেন রোধ করা যায় না? যদি আওয়ামী লীগ, ছাত্রলীগ, যুবলীগের লোকজন সন্ত্রাস-চাঁদাবাজিতে লিপ্ত হয়, তাহলে পুলিশ অসহায়। যতই বলা হোক না কেন, দলের লোকও ছাড় পাবে না, বাস্তব হলো এই যে ধরতে গেলেই খাগড়াছড়িতে বদলি। নারায়ণগঞ্জ পৌর এলাকা থেকে শামীম ওসমানের সমর্থনে লাগানো ব্যানার অপসারণ করা হলে এক কর্মকর্তার হাত কেটে নেওয়ার হুমকি দিয়েছেন জেলা যুবলীগের প্রচার সম্পাদক ও পুলিশের তালিকাভুক্ত সন্ত্রাসী জহিরুল ইসলাম ভূঁইয়া ওরফে ক্যাঙ্গারু পারভেজ। খবরটা ১৬ জানুয়ারি প্রথম আলোয় বেরিয়েছে। সেই ক্যাঙ্গারুকে পুলিশ কী করেছে? তিনি তো তালিকাভুক্ত সন্ত্রাসী। আর শামীম ওসমানের নাম তো সবাই জানেন। তাঁরা কেন আজও এত শক্তিশালী? তাঁদের ক্ষমতার উৎস কী? ক্ষমতাসীনদের কোনো না কোনো মহলের আশীর্বাদ ছাড়া তাঁরা কীভাবে এমন দোর্দণ্ড প্রতাপে চলতে পারছেন?
সুতরাং বিদ্রোহী-টিদ্রোহী কোনো ব্যাপার নয়। আসল কথা হলো, নিজেদের দল থেকে আগে বিতর্কিত ব্যক্তিদের দূর করতে হবে। প্রথম আলো অনলাইন জরিপে প্রশ্ন রাখা হয়েছিল, মহাজোটের খারাপ ফলাফলের কারণ বিদ্রোহী প্রার্থী—আওয়ামী লীগের নেতাদের এই দাবির সঙ্গে আপনি একমত কি না? দেখা গেল, সাড়ে ৭৭ শতাংশ উত্তরদাতাই এই দাবির সঙ্গে একমত হতে পারেননি। কারণ পরিষ্কার। যাঁরা কম্পিউটারে ভোট দেন, তাঁরা তো পড়াশোনা জানা মানুষ। দিনদুনিয়ার খবর তাঁরা রাখেন। ‘বিদ্রোহী’ প্রার্থীর দোহাই তাঁরা মানবেন কেন? তাঁরা তো দিব্য চোখেই দেখছেন, দেশে কী চলছে। সাফল্য নেই তা নয়। কিন্তু মানুষ তো হাতে হাতে ফল চায়। এক যানজটেই ঢাকার দেড় কোটি মানুষ নাকাল। এর প্রভাব কি সারা দেশে পড়ছে না? দাম বাড়ছে, মধ্যবিত্তের আয়ও কিছুটা বেড়েছে। কিন্তু তার মানে এই নয় যে, অবিরামভাবে দাম বেড়েই যাবে। মানুষের মধ্যে একটা আতঙ্ক কাজ করছে। এর সার্বিক প্রতিফলন অনলাইন জরিপে পড়েছে।
স্থানীয় নির্বাচন আর জাতীয় নির্বাচন নিশ্চয়ই আলাদা। কিন্তু এটা তো অস্বীকার করা যায় না যে পৌর নির্বাচনে আওয়ামী লীগ আশানুরূপ জয়লাভ না করায় বিরোধী দল ও জোট, বিএনপি মহল উজ্জীবিত হয়েছে, আর ক্ষমতাসীন আওয়ামী মহল হয়েছে আশাহত। এর একটি প্রতিফলন জাতীয় নির্বাচনেও পড়বে। এখন আওয়ামী লীগের নেতারা যে মনে করছেন, গ্রামে তাঁদের ভিত্তি ভালো। সেই ভালো যে কতটা ভালো, তা দেখার জন্য আমাদের আগামী ইউনিয়ন পরিষদের নির্বাচন পর্যন্ত অপেক্ষা করতে হবে। তবে প্রার্থী নির্বাচন ও দলীয় শৃঙ্খলা কঠোরভাবে মেনে চলার ওপর এখন থেকেই দলকে সর্বোচ্চ গুরুত্ব দিতে হবে।
সামনে এক পা এগিয়ে যাওয়ার জন্য এখন আওয়ামী লীগকে দুই পা পিছিয়ে দল ঠিক করার দিকে মনোযোগ দিতে হবে। টেন্ডারবাজ, সন্ত্রাসীদের ঝেঁটিয়ে বিদায় করাই হবে প্রথম সাংগঠনিক কর্মসূচি। তাতে দলও বাঁচবে, দেশও বাঁচবে।
উপনির্বাচনে গেলে সংসদে নয় কেন
ব্রাহ্মণবাড়িয়া ও হবিগঞ্জ উপনির্বাচনে যদি বিএনপি অংশগ্রহণ না করত, তাহলে কেউ হয়তো অবাক হতো না। তাদের বর্তমান সাংসদেরাই তো সংসদ অধিবেশনে যান না। তাহলে আর লোক বাড়িয়ে লাভ কী? কিন্তু দেখা গেল, তারা দুই উপনির্বাচনেই প্রার্থী দিয়েছে। রাজনীতিতে এটা শুভ সংকেত। দুটি ব্যাপার পরিষ্কার হলো। প্রথমত, বিএনপি যে সংসদ অধিবেশনে যাচ্ছে না, সেটা সাময়িক। সংসদে তাদের অবাধে কথা বলতে দিলে নিশ্চয়ই যাবে। অনুকূল পরিবেশ সৃষ্টির দায়িত্ব সরকারের। প্রথম আলো আয়োজিত ‘সরকারের দুই বছর’ শীর্ষক গোলটেবিল বৈঠকে বিএনপির জ্যেষ্ঠ যুগ্ম মহাসচিব মির্জা ফখরুল ইসলাম আলমগীরও সে কথাই বলেছেন। বিএনপি সংসদে যেতে চায়, সরকারের ভালো কাজেও সহযোগিতা করতে চায়, কিন্তু বিরোধী দলের ওপর যে হারে নির্যাতন চালানো হচ্ছে, নেতা-কর্মীদের গুম করে ফেলা হচ্ছে, তা বন্ধ করতে হবে, বিরোধী দলকে কথা বলতে দিতে হবে। খুবই যুক্তিপূর্ণ দাবি।
দ্বিতীয়ত, শূন্য আসন দুটি ছিল আওয়ামী লীগের। আর এখন আওয়ামী লীগের নেতৃত্বাধীন মহাজোট সরকার বিপুল সংখ্যাগরিষ্ঠতায় বিজয়ী হয়ে ক্ষমতাসীন। যখন বিএনপি বলছে, প্রশাসন থেকে শুরু করে আদালত পর্যন্ত সবখানে সরকার দলীয়করণ করছে, তখনো নির্বাচনের ব্যাপারে বিএনপি আশাবাদী হতে পারছে—এটা নিশ্চয়ই তাৎপর্যপূর্ণ ব্যাপার। এর পেছনে অবশ্য একটি কারণ আছে। এবার নির্বাচন কমিশন বেশ স্বাধীনভাবে কাজ করছে। বিগত তত্ত্বাবধায়ক সরকারের সময় যে সংস্কার করা হয়েছে, বর্তমান সরকার সেই ধারা সমুন্নত রেখে সুষ্ঠু নির্বাচনের নির্ভরযোগ্য প্রাতিষ্ঠানিক শর্ত সৃষ্টি করেছে। দেখা গেছে, এর আগের উপনির্বাচনগুলোতে বিরোধী দল বিএনপি প্রত্যাশিত ফল পেয়েছে। যে আসনটি তাদের ছিল, সেখানে তাদের প্রার্থীই জয়ী হয়েছে। শুধু ভোলার উপনির্বাচনে বলপ্রয়োগে ফলাফল আওয়ামী লীগের পক্ষে নিয়ে যাওয়ার অভিযোগ ছিল বিএনপির। কিন্তু সেই অভিযোগের সত্যতা সন্দেহাতীতভাবে প্রমাণিত হয়নি। উপরন্তু, ওই আসনে আগের সাংসদ ছিল আওয়ামী লীগের। উপনির্বাচনে তারাই জিতেছে। নিজেদের আসন নিজেরা পাওয়ায় তেমন প্রশ্ন ওঠেনি।
তবে এই মুহূর্তে বিরোধী দল বিএনপি একটু সুবিধাজনক অবস্থানে রয়েছে। কারণ, সরকারের দুই বছরে জনপ্রিয়তা যে কমেছে, তাতে সন্দেহ নেই। জিনিসপত্রের দাম বাড়ছে। অবশ্য সরকারের দিক থেকে বাজারদর নিয়ন্ত্রণের উদ্যোগও আছে। দাম বাড়লে যেমন এক দল মানুষের পকেটের টাকা বেরিয়ে যায়, তেমনই আরেক দল মানুষের পকেট ভরে। রিকশার ভাড়া আগে যেখানে ছিল ১০ টাকা, এখন তা ২০ টাকা। মধ্যবিত্তের বিপদ, কিন্তু গ্রামের নদীভাঙা যেসব মানুষ ঢাকায় রিকশা চালিয়ে জীবন ধারণ করে, তাদের দুমুঠো খেয়ে-পরে বাঁচার সুবিধা হয়। এ বিষয়ে কথা বলার সময় একবার বিশিষ্ট অর্থনীতিবিদ অধ্যাপক ওয়াহিদউদ্দিন মাহমুদ বলেছিলেন, জিনিসপত্রের দাম বাড়লেই যে দারিদ্র্যের হার বাড়ে বলে ধারণা করা হয়, সেটা ঠিক নয়। সবকিছু নির্ভর করে গরিব, বিশেষত দিনমজুরদের মজুরি বাড়ে না কমে, তার ওপর। চালের দাম বাড়লে, যারা কিনে খায় তাদের সমস্যা বাড়ে, অন্যদিকে খোদ কৃষকের কিছু লাভ হয়; যদিও মধ্যস্বত্বভোগীরা লাভের বড় অংশটা নিয়ে নেয়। কিন্তু সবকিছুর পরও শেষ কথা হলো, জিনিসপত্রের দাম বাড়লে মানুষের মনে নেতিবাচক ধারণার জন্ম নেয়। এটা সরকারের বিরুদ্ধে যায়। এর সঙ্গে আছে গ্যাস-বিদ্যুতের সমস্যা। ঢাকায় তীব্র যানজট। যাঁরা রাজনৈতিক অঙ্গনে জনমত তৈরি করেন, সেই মুখর মধ্যবিত্তের মূল অংশই থাকেন বড় বড় শহরে। তাঁদের একটি বড় অংশ নানা কারণে সরকারের ওপর বিরক্ত। বিএনপি যদি একে সম্বল করে যুক্তিসম্মতভাবে এবং বাস্তবতা বিবেচনায় নিয়ে অগ্রসর হয়, তাহলে জনসমর্থন তাদের অনুকূলে নিয়ে আসা সহজ হবে। সুতরাং, বিএনপির উপনির্বাচনে যাওয়া রাজনৈতিক দূরদর্শিতার পরিচয়।
এ মাসেই ২৬২টি পৌরসভায় নির্বাচন হচ্ছে। যদিও নির্দলীয়, কিন্তু সব প্রার্থীরই রাজনৈতিকভাবে দলীয় পরিচয় আছে। দলের সমর্থন পাওয়ার জন্য প্রার্থীরা ব্যাকুল। আওয়ামী লীগ ও বিএনপি আপ্রাণ চেষ্টা করছে, যেন তাদের দলীয় সমর্থনে একক প্রার্থী থাকে। দলের সমর্থকেরা যেন একাধিক প্রার্থীর পেছনে বিভক্ত হয়ে না পড়ে। এভাবে এই নির্বাচনও এক অর্থে রাজনৈতিক অঙ্গনে ইতিবাচক প্রভাব ফেলছে। সুষ্ঠু নির্বাচন মানেই একধাপ অগ্রগতি। বিএনপি তো বলেনি যে নির্বাচন করে লাভ নেই, সরকার প্রভাব বিস্তার করে সব দখল করে নেবে। পরিস্থিতি যে ততটা খারাপ নয়, তা স্বস্তির বিষয়। এবং বাস্তবেও দেখা যাচ্ছে যে পরিস্থিতি, অন্তত নির্বাচনী পরিস্থিতি খুবই ভালো। না হলে চট্টগ্রাম সিটি করপোরেশন নির্বাচনে আওয়ামী লীগ-সমর্থিত প্রার্থী প্রবল প্রতাপশালী মহিউদ্দিন চৌধুরীর বিরুদ্ধে দাঁড়িয়ে বিএনপি-সমর্থিত প্রার্থী মোহাম্মদ মন্জুর আলম মেয়র নির্বাচিত হন কীভাবে?
রাজনীতিতে অনেক হতাশার মধ্যেও এদিকে কিছু আশার আলো দেখা যায়। প্রশ্ন হচ্ছে, দুই নেত্রী এই আশাটুকু উজ্জীবিত করার উদ্যোগ নেবেন কি না। নববর্ষের প্রথম দিনে ছাত্রদলের সভায় এই সরকারের সব কর্মকাণ্ড অবৈধ ঘোষণা করার প্রত্যয় ব্যক্ত করে বিএনপির চেয়ারপারসন খালেদা জিয়া এ ব্যাপারে একটি মিশ্র সংকেতই দিয়েছেন। একজন জ্যোতিষীকে জিজ্ঞেস করা হয়েছিল, নতুন বছরটি কেমন যাবে? উত্তরে তিনি বলেন, বছরটা শনি (শনিবার) দিয়ে যখন শুরু, বুঝতেই পারছেন কী হতে যাচ্ছে। তাহলে কি আমাদের শনির দশায় পড়তে হবে? খালেদা জিয়া যে কঠোর ভাষায় সরকারকে শাসিয়েছেন, তাতে আশাবাদী হওয়া কঠিন। তিনি তো বলেই ফেললেন, ‘ক্ষমতায় না থাকলে নাম-নিশানা-ফলক কিছুই থাকবে না!’
এ ধরনের মানসিকতাকে রাজনীতিতে শনিগ্রহ হিসেবে দেখা চলে। তিন বছরেই সরকারের পতন ঘটাতে হবে কেন? পাঁচ বছর অপেক্ষা করতে দোষ কী? সরকারের কি এমন কোনো কাজ নেই, যা পরবর্তী সরকার রেখে দিতে পারবে না? সব কাজই কি খারাপ? এটা কীভাবে হয়? শিক্ষানীতি তো বিরোধী দল প্রত্যাখ্যান করেনি। পরবর্তী সরকারে তারা নির্বাচিত হয়ে এলে কি সেটাও বাতিল করা হবে? এ রকম মনোভাব ভালো নয়। এতে বিশ্বে এমন একটি ধারণার সৃষ্টি হয় যে বাংলাদেশের কোনো স্থিরতা নেই, নতুন সরকার ক্ষমতায় এসেই আগের সরকারের সবকিছু বাতিল করে। এতে বিদেশি বিনিয়োগ কমে যাবে। আন্তর্জাতিক সম্পর্ক দৃঢ়তর করার ক্ষেত্রেও দেখা দেবে সমস্যা।
এটা শুধু বিএনপির দোষ নয়, দোষ আওয়ামী লীগেরও। তারাও ক্ষমতায় এসেই নাম বদলানো, ফলক ভাঙা শুরু করে। এর আগে বিএনপি ও আওয়ামী লীগ পর্যায়ক্রমে একই কাজ করেছে। পঁচাত্তরের পট পরিবর্তনের সময় থেকে সেই যে শুরু হয়েছে, এখনো চলছে। বাংলাদেশ বেতার থেকে রেডিও বাংলাদেশ, জয়বাংলার বদলে বাংলাদেশ জিন্দাবাদ, ঢাকা বিমানবন্দর থেকে জিয়া, তারপর এখন হজরত শাহজালাল আন্তর্জাতিক বিমানবন্দর (যদিও টিকিটে বা বিশ্বের বিভিন্ন বিমানবন্দরের ডিসপ্লে বোর্ডে এখনো লেখা থাকে ডিএইচকে, মানে ঢাকা), যমুনা সেতু থেকে বঙ্গবন্ধু সেতু, ঢাকা স্টেডিয়াম থেকে বঙ্গবন্ধু স্টেডিয়াম। আর কত? যথেষ্ট হয়েছে। এবার সহনশীল রাজনীতির পথে ফিরে আসা দরকার।
এটা কি সম্ভব? অনেকে হতাশ। কিন্তু আশাবাদীর সংখ্যাও কম নয়। সরকারের দুই বছর বিষয়ে প্রথম আলোর গোলটেবিল বৈঠকে শিক্ষামন্ত্রী নুরুল ইসলাম নাহিদ বলেছেন, বিএনপি সংসদে না গেলেও সংসদীয় কমিটির সভাগুলোতে তাদের সাংসদেরা সব সময় অংশ নেন এবং কমিটির সভায় তাঁরা দলীয় অবস্থান থেকে নয়, বরং দেশের স্বার্থকে প্রাধান্য দিয়ে বিভিন্ন বিষয়ে সিদ্ধান্ত নেন। সেখানে অনেক সময় সরকারদলীয় সদস্য সরকারের অবস্থানের বিরুদ্ধে যান, আবার বিরোধীদলীয় সদস্যরা সরকারের পক্ষেও অবস্থান নেন। বাইরে যত বিরোধই থাকুক না কেন, ভেতরে যদি সরকারের নীতিগত বিষয়ে সরকার ও বিরোধীদলীয় সাংসদেরা মতৈক্যে চলতে পারেন, তাহলে সেটাও এক বড় অগ্রগতি।
বিএনপি আয়কর নথি খুলেছে। একটা টিন নম্বর নিয়েছে। বলেছে, আয়-ব্যয়ের স্বচ্ছতার জন্য তারা এই পদক্ষেপ নিয়েছে। বিএনপির এই পদক্ষেপকে সবার সমর্থন জানানো উচিত। যদিও নিবন্ধিত রাজনৈতিক দল হিসেবে আয়কর নথি খোলার আইনগত বাধ্যবাধকতা নেই, তা-ও অধিকন্তু ন দোষায়! ভালো কাজ একটু বেশি করলে ক্ষতি নেই। বিএনপি এটা করে একটা দৃষ্টান্ত স্থাপন করেছে। আওয়ামী লীগসহ সব দলেরই উচিত এই পথ অনুসরণ করা। স্বচ্ছতা এখন সর্বত্র আলোচিত বিষয়। দলের স্বচ্ছতা সর্বাগ্রে দরকার।
এভাবে কিছু লেনদেন হোক। সরকারের ভালো কাজ বিরোধী দল সমর্থন করুক। বিরোধী দলের ভালোটা সরকার গ্রহণ করুক। পরস্পর থেকে দূরে সরে না গিয়ে কাছে আসার চেষ্টা করাই ভালো। বৈরিতা বিশ্বের কোনো দেশেই মঙ্গল বয়ে আনেনি। আমাদের এই বাংলাদেশেই দেখেছি, স্বৈরশাসক এরশাদকে হঠানোর জন্য দুই নেত্রী, দুই জোটের মতৈক্য ও যুগপৎ আন্দোলনের ফলেই গণতন্ত্র পুনরুদ্ধার সম্ভব হয়েছিল। আওয়ামী লীগ-বিএনপি মতৈক্যে আসতে পেরেছিল বলেই একানব্বইয়ের সংসদে দ্বাদশ সংশোধনীর মাধ্যমে সংসদীয় গণতন্ত্র পুনঃপ্রতিষ্ঠা সম্ভব হয়েছিল।
আজ আবার দুই দল শিক্ষানীতি বাস্তবায়ন, খাদ্যনিরাপত্তা, গ্যাস-বিদ্যুৎ সমস্যার সমাধান, যুদ্ধাপরাধ ও মানবতাবিরোধী অপরাধের বিচার, দুর্নীতি নিয়ন্ত্রণ প্রভৃতি জরুরি জাতীয় ইস্যুতে এক হয়ে দাঁড়াক।
তবে সবচেয়ে আগে বিএনপি সংসদ অধিবেশনে আসুক। মতৈক্য সৃষ্টির সেটাই হতে পারে প্রথম সোপান।
নির্বাচনী প্রতিশ্রুতি পূরণে দ্রুত পদক্ষেপ নিন
সরকারের দুই বছর
আওয়ামী লীগের নেতৃত্বাধীন মহাজোট সরকার দুই বছর পেরিয়ে তৃতীয় বছরে পা রেখেছে। নবম জাতীয় সংসদ নির্বাচনে বিপুল ভোটে জয়লাভের পর তারা দেশ পরিচালনার দায়িত্ব নেয় ২০০৯ সালের ৬ জানুয়ারি। সরকার তথা রাষ্ট্র ও রাজনীতির কাছে জনসাধারণের প্রত্যাশা ও প্রাপ্তির বিষয়গুলো পর্যালোচনার মুহূর্ত এটি। দুই বছরের জরুরি অবস্থার অবসান ঘটেছিল নবম জাতীয় সংসদ নির্বাচনের মধ্য দিয়ে, গণতন্ত্রে ফিরেছিল বাংলাদেশ। আওয়ামী লীগের নির্বাচনী ইশতেহারে দুর্নীতি ও সন্ত্রাসমুক্ত বাংলাদেশ গড়ার পাশাপাশি সুশাসন প্রতিষ্ঠা এবং অর্থনৈতিক সমৃদ্ধি তথা দিনবদলের প্রতিশ্রুতি ছিল। জনগণের দিক থেকে বড় প্রত্যাশা ছিল দ্রব্যমূল্যের লাগামহীন বৃদ্ধি থামবে, আইনশৃঙ্খলার উন্নতি হবে এবং রাজনীতিতে সুস্থ ধারা ফিরে আসবে।
সরকারের দুই বছরের কাজের হিসাব নিলে দেখা যাবে, জনগণের আশা-আকাঙ্ক্ষা বেশির ভাগই অপূর্ণ রয়ে গেছে। তবে শিক্ষা, কৃষিসহ কয়েকটি খাতে যথেষ্ট অগ্রগতি হয়েছে। স্বাধীনতার ৩৯ বছর পর দেশ সবার কাছে গ্রহণযোগ্য একটি শিক্ষানীতি পেয়েছে। কৃষকবান্ধব নীতির কারণে কৃষিপণ্যের উৎপাদন বেড়েছে উল্লেখযোগ্য পরিমাণে। শিল্প খাতে কিছুটা উন্নতি লক্ষ করা গেলেও কাঙ্ক্ষিত সাফল্য আসেনি বিদ্যুৎ ও জ্বালানিসংকটের কারণে। প্রাকৃতিক গ্যাসের দৈনিক ঘাটতি ৫০ কোটি ঘনফুটেরও বেশি। বিদ্যুতের ঘাটতি নিয়ে জনমনে রয়েছে ব্যাপক অসন্তোষ। আইনশৃঙ্খলা পরিস্থিতির অবনতির পাশাপাশি সরকারদলীয় নেতা-কর্মীদের চাঁদাবাজি, টেন্ডারবাজি, দখলবাজিসহ নানা ধরনের অপরাধ নিয়ন্ত্রণে সরকার সফল হয়নি। দুর্নীতি দমনের ব্যাপারে সরকারের সদিচ্ছার প্রমাণ মেলেনি। দ্রব্যমূল্য নিয়ে মানুষের হতাশা সবচেয়ে বেশি। নির্বাচনের আগে দেশে চালের দাম বেড়েছিল; জনগণ তখন প্রত্যাশা করেছিল, নতুন সরকার এলে চালের দাম কমবে। শুরুতে কিছুটা কমেও ছিল। কিন্তু গত এক বছরে চালসহ প্রায় সব নিত্যপণ্যের মূল্যবৃদ্ধি সীমিত আয়ের মানুষকে সংকটে ফেলেছে। আন্তর্জাতিক বাজারও অস্থিতিশীল। তথাকথিত ব্যবসায়ী সিন্ডিকেটের বিরুদ্ধে মন্ত্রীর হম্বিতম্বি শোনা গেলেও কার্যকর পদক্ষেপ কিংবা টিসিবিকে সচল করার উদ্যোগ নেই।
সরকারের দ্বিতীয় বছরটিতে সবচেয়ে বড় ব্যর্থতা ছিল রাজনৈতিক অস্থিতিশীলতা। সংসদ কার্যকর হয়নি; প্রধান বিরোধী দল সংসদে গরহাজির থেকেছে প্রায় সারা বছরই। ক্ষমতাসীন দল ও প্রধান বিরোধী দলের মধ্যে দূরত্ব আরও বেড়েছে, যা গণতান্ত্রিক ব্যবস্থায় কোনোভাবেই কাম্য নয়।
মহাজোট সরকারের প্রতি জনগণের ম্যান্ডেট ছিল বিরাট। তাই প্রত্যাশাও অনেক বড়। প্রথম আলোর জনমত জরিপ বলছে, এখনো সরকারের প্রতি বেশির ভাগ মানুষের সমর্থন আছে। যদিও জনপ্রিয়তা গত বছরের তুলনায় অনেক হ্রাস পেয়েছে। এটি সরকারের জন্য সতর্কসংকেতও। গণতন্ত্র, সুশাসন ও অর্থনৈতিক সমৃদ্ধি অর্জনের বাধাগুলো চিহ্নিত করে প্রয়োজনীয় ব্যবস্থা নিতে হবে দ্রুত। মনে রাখতে হবে, যেকোনো সরকারের জন্য তৃতীয় বছরটি অত্যন্ত গুরুত্বপূর্ণ। এই বছরের কার্যক্রমের ওপরই নির্ভর করবে পাল্লাটি কোন দিকে ঝুঁকবে। তৃতীয় বছরের শেষে পরবর্তী নির্বাচনের হাওয়া বইতে শুরু করবে। অতএব, যা করার এই বছরেই করতে হবে। যেসব ক্ষেত্রে সাফল্য এসেছে, সেগুলো ধরে রাখার পাশাপাশি সরকারের কর্তব্য হবে নির্বাচনী প্রতিশ্রুতি পূরণে সর্বাত্মক চেষ্টা চালিয়ে যাওয়া।
সরকার অনেকটা সফল কিন্তু...
পাঁচ বছরের মেয়াদে নির্বাচিত একটি সরকারের জন্য প্রথম ছয় মাস যদি হয় মধুচন্দ্রিমার, বাকি সাড়ে চার বছর হয় মধুহীন, চন্দ্রিমাহীন সংগ্রামের ও সংকটের। এ সরকারের দুই বছর মাত্র হয়েছে, এরই মধ্যে বিরোধী দল দাবি তুলেছে সংসদ ভেঙে নতুন নির্বাচন দেওয়ার। ‘এ সরকারের ওপর জনগণের আর আস্থা নেই’, বলেছেন বিরোধীদলীয় নেত্রী বেগম খালেদা জিয়া। ‘সকল ক্ষেত্রে এ সরকার চরমভাবে ব্যর্থ।’ অন্য কোনো গণতান্ত্রিক রাষ্ট্রে বিরোধী দল এ রকম অনাস্থা দেখালে সরকার অস্তিত্বসংকটে পড়ত, মিডিয়া সরগরম থাকত সরকারের পতন-সম্ভাবনার আলোচনায়। আমাদের দেশে সে রকম হচ্ছে না। কারণ, সরকার পতনের ডাক দিচ্ছে যে বিরোধী দল, সে নিজেই আছে অস্তিত্বসংকটে।
আমাদের দুই দশকের গণতন্ত্রী অধ্যায়ে একটি বিষয় এখন স্বীকৃত এবং তা হচ্ছে জাতীয় নির্বাচনে সরকারি দলের পরাজয়ের মূলে যতটা না বিরোধী দলের ভূমিকা থাকে, তার চেয়ে বেশি থাকে সরকারি দলের নিজের। অর্থাৎ, বিরোধী দল শক্তিশালী, সুসংগঠিত এবং পরিবর্তন-সক্ষম একটি শক্তি হিসেবে পাঁচ বছর ধরে কার্যকর থাকে না। অন্যদিকে সরকারি দলের ভেতর কোন্দল, ক্ষমতার অপব্যবহার ও দুর্নীতি তাকে অজনপ্রিয় করে তোলে। এটি নিশ্চিতভাবেই খারাপ একটি প্রবণতা। হতাশাজনকও। এ সরকার ক্ষমতা গ্রহণের দুই বছরের মধ্যে এই প্রবণতার প্রতিফলন চোখে পড়ছে। সরকারি দলের সহযোগী সংগঠনগুলো টেন্ডার ও নানাবিধ দখলপ্রক্রিয়ায় যুক্ত হচ্ছে, কোনো কোনো ক্ষেত্রে বেপরোয়া হয়ে উঠছে।
প্রথম আলোর জরিপমতে, দুই বছরে সরকারের গ্রহণযোগ্যতা যে প্রায় ১১ শতাংশ কমেছে, তার প্রধান কারণ সরকারি দলের সহযোগী সংগঠনগুলোর বেপরোয়া আচরণ। তবে বিরোধী দলের সমর্থন যে উল্লেখযোগ্যভাবে বাড়েনি, এখনই নির্বাচন হলে দলটি যে তার সহযোগীদের নিয়ে ক্ষমতায় যেতে পারবে না, তার কারণ এর সাংগঠনিক দুর্বলতা, এর ভেতরে নেতৃত্বের কোন্দল ও অনৈক্য এবং এর পশ্চাৎপদ নীতি ও পন্থাসমূহ। দুটি দলের জন্যই এই জরিপ জেগে ওঠার, নতুনভাবে নিজেদের মূল্যায়নের এবং বাকি তিন বছর সুচারুভাবে ঘর গোছানোর আহ্বান। কিন্তু আমাদের অভিজ্ঞতা বলে, এ রকম আহ্বান উপেক্ষিতই থেকে যায়, ১০টায় অফিসে পৌঁছানোর জন্য সাতটায় ঘড়িতে অ্যালার্ম বাজার পর কেরানি সাহেব যদি ঘড়িটার টুঁটি চেপে আবার ঘুমাতে যান, তাঁর যে সমস্যা হবে, দলগুলোরও তা-ই হবে। কিন্তু এর পরিণাম, আবারও আমাদের অভিজ্ঞতা বলে, হচ্ছে নতুন সংকট, অরাজকতা।
গত দুই বছর সরকারকে শক্তিশালী কোনো বিরোধী দলকে মোকাবিলা করতে হয়নি—না সংসদে, না রাস্তায়। বিরোধী দল (অর্থাৎ বিএনপি ও জামায়াতে ইসলামী) ১/১১-এর পর থেকে ক্রমাগত দুর্বল হয়েছে, এর নৈতিক অবস্থান নড়বড়ে হয়েছে। বিএনপির সমস্যা হাওয়া ভবনের দুর্নীতি, পরিণামে তারেক জিয়ার অনুপস্থিতি, জামায়াতের সমস্যা যুদ্ধাপরাধীদের বিচার। আগামী তিন বছরে বিরোধী দলের সংকট বাড়বে বলেই মনে হয়। আওয়ামী লীগ (এবং এর সহযোগী দলগুলো) সেই তুলনায় ভালো অবস্থানে। একটু বিচক্ষণতা এবং প্রচুর সততা ও দক্ষতা দিয়ে পরিস্থিতি মোকাবিলা করলে দলটির পক্ষে আগামী নির্বাচনে জয়লাভ করা সম্ভব। কিন্তু আমরা জানি, শক্তিশালী সরকারের স্বার্থে শক্তিশালী একটি বিরোধী দল প্রয়োজন। অথচ সরকারের ভেতরের কিছু মানুষ এ সত্যটি অস্বীকার অথবা অবহেলা করেন। তাঁরা ভাবেন, বিরোধী দলের হাত ক্রমাগত মুচড়ে দিলে তারা লাইনে থাকবে! তাদের ওপর ডেমোক্লিসের তলোয়ার ঝুলিয়ে রাখলে তারা হইচই করবে না। এ চিন্তা, বলাবাহুল্য, উপকারী নয়। দুর্বল বিরোধী দলের পক্ষে অপ্রত্যাশিতভাবে জনমত চলে যেতে পারে, তৃতীয় কোনো শক্তি দাঁড়িয়ে যেতে পারে। তা ছাড়া সরকারের জন্য সবচেয়ে বড় হুমকি তখন আসে সরকারি দলের ভেতর থেকেই। বিরোধী দল দুর্বল বলে নিজেরা বেপরোয়া হয়ে পড়ে। মানুষ তা অত্যন্ত অপছন্দ করে। নির্বাচনের দিন তারা তাদের অপছন্দের বিষয়টি চুপচাপ জানিয়ে দিয়ে আসে।
গত দুই বছর বিরোধী দল শুধু প্রতিবাদ করেছে, সরকারের বিপক্ষে একের পর এক অভিযোগ এনেছে, কিন্তু সংসদে যায়নি। আগামী তিন বছর যাতে তারা সংসদে থাকে, সে উদ্যোগ তাই সরকারকে নিতে হবে। বস্তুত, সরকারের অনেক সাফল্যের সঙ্গে বিরোধী দলের সঙ্গে সদাচরণও যুক্ত হতে পারত। হয়নি। কারণ, একেবারে গোড়াতে যখন বিরোধী দল সংসদের প্রথম সারিতে দুটি বেশি আসন চেয়েছিল, সরকার তা দেয়নি। প্রধানমন্ত্রী নির্বাচনের আগে ঘোষণা দিয়েছিলেন, বিরোধী দল থেকে ডেপুটি স্পিকার নির্বাচিত হবেন। সরকার গঠনের পর সে প্রতিশ্রুতি থেকে তিনি সরে এসেছেন। শুরুতেই যে সংকট তৈরি হয়েছিল, তা নিরসনে স্পিকারও যথেষ্ট আন্তরিক ভূমিকা পালন করেননি—তিনি ব্যক্তিগতভাবে আন্তরিক হলেও তাঁর দলের হয়তো চাপ ছিল আসন না দিতে। ফলে, যে ফাটলটি একটুখানি সিমেন্ট দিয়ে বুজিয়ে ফেলা যেত, তা এখন মেরামতের অযোগ্য। আমি মনে করি, গত দুই বছরে সংসদ যে কার্যকর হয়নি, ‘গণতন্ত্রের প্রাণকেন্দ্র’ হিসেবে ভূমিকা পালন করেনি, তা ছিল আমাদের গণতান্ত্রিক ব্যবস্থার জন্যই একটা বড় ব্যর্থতা। এই ব্যর্থতার দায় সরকারের ওপর বর্তায়, বর্তায় বিরোধী দলের ওপরও। এ রকম ব্যর্থতা যখন দৈর্ঘ্যে-প্রস্থে বাড়ে, যখন তাকে সামাল দেওয়া যায় না, তৃতীয় শক্তি তখনই মাঠে নেমে পড়ে। সেই অভিজ্ঞতার বেল আমাদের মতো ন্যাড়াদের মাথায় তো পড়েছে। তার পরও ব্যর্থতার বেলতলায় আমরা কেন যাব?
২.
সরকার কৃতিত্ব নিতে পারে কয়েকটি ক্ষেত্রে সাফল্যের জন্য। দেশের অর্থনীতির ভিতটি মজবুত হচ্ছে। সরকারের নীতি ও নানান পদক্ষেপ বিনিয়োগবান্ধব এবং শিল্পোৎসাহী প্রমাণিত হয়েছে। সারা দেশে এখন উদ্যোগমুখী নানা কর্মকাণ্ড চলছে, অনেক থ্রাস্ট আর গ্রোথ সেক্টরের আবির্ভাব হচ্ছে, ওষুধ থেকে নিয়ে জাহাজ-নির্মাণশিল্প—যেগুলো সরকারের কারণে তৈরি না হলেও সরকারের সহযোগিতায় বিকশিত হচ্ছে। বিদেশে বাংলাদেশি শ্রমিকেরা কাজে যাচ্ছেন। বিদেশ থেকে কাজ হারিয়ে দেশেও ফিরছেন। যাঁরা আসছেন, তাঁদের থেকে বেশিসংখ্যায় যাচ্ছেন—এটাই রক্ষা। বৈদেশিক কর্মসংস্থান একটি বিপজ্জনক ক্ষেত্র। এর ওঠানামা আমাদের নিয়ন্ত্রণের বাইরে। তার পরও সরকার এ ক্ষেত্রে সক্রিয়তা দেখিয়েছে। খাদ্য ও কৃষিতে গত দুই বছর অনর্জন থেকে অর্জন বেশি। কৃষিপণ্য উৎপাদনে আমাদের সক্ষমতা দাতাদের বড় বড় কর্তা-বিশেষজ্ঞদের কপালে বিস্ময়ের দাগ ফেলেছে। বাংলাদেশের কৃষক এ দুই বছর আবারও প্রমাণ করেছেন, তাঁদের যৎসামান্য সার, সেচ, বীজ ও অন্যান্য উপকরণ দিলে তারা দুই হাত ভরে ফেরত দিতে পারেন। আমাদের ভাগ্য ভালো, সিডরের পর বড় কোনো প্রাকৃতিক দুর্যোগ আসেনি, বন্যাও হয়নি। আবার আমাদের মেধাবী বিজ্ঞানীরা উত্তরের মঙ্গা মোকাবিলার চেষ্টায় সফল হয়েছেন। কৃষিশিল্পের বিকাশ ঘটেছে। বিদেশে প্রচুর কৃষিশিল্প-পণ্য রপ্তানি হচ্ছে। এ দুই বছর প্রচুর সাফল্য দেখিয়েছে শিক্ষা মন্ত্রণালয়। নতুন একটি শিক্ষানীতি প্রণয়ন, সংসদে পেশ ও পাস করা ছাড়াও বিনা মূল্যে বই তুলে দেওয়া হয়েছে সারা দেশের প্রাথমিক ও মাধ্যমিক স্তরের শিক্ষার্থীদের হাতে; সমাপনী পরীক্ষা নেওয়া হয়েছে পঞ্চম ও অষ্টম শ্রেণীতে। প্রাইভেট বিশ্ববিদ্যালয়গুলোকে মানসম্মত করার লক্ষ্যে একটি আইনও পাস হয়েছে। নারীশিক্ষায় অগ্রগতি হয়েছে, তবে নারীদের ওপর নতুন করে যেন সমাজের একটি অংশ হামলে পড়েছে। এই অংশটিকে আমরা বেশ আদর করে ‘বখাটে’ বলে ডাকা শুরু করেছি। এবং নারীদের বিরুদ্ধে সন্ত্রাসকে ‘ইভ টিজিং’ নামের বেশ টিজিং বর্ণনায় বয়ান করতে শুরু করেছি। একসময় যা ছিল সন্ত্রাস—যেমন এসিড সন্ত্রাস—তা এখন টিজিংয়ের আওতায় চলে গেলে নারীরা আরও নিরাপত্তাহীনতার মুখে পড়বে। তবে সরকার এ ক্ষেত্রে শক্ত অবস্থানে ছিল। নতুন আইন হয়েছে। সরকার আরও শক্ত হলে এর প্রকোপ নিশ্চয় কমবে।
সরকারের সাফল্য ছিল বিদেশনীতিতে, প্রতিবেশীদের সঙ্গে সম্পর্ক উন্নয়নে। ভারত ও চীনের সঙ্গে আমাদের সম্পর্ক শীতল থাকলে ক্ষতি আমাদেরই। বিশ্বায়নের ফলে অর্থনীতির গতিপ্রকৃতি এখন এমনি যে ঘরের দরজা-জানালা আটকে বসে থাকলে লাভ নেই। গত দুই বছরে প্রমাণিত হয়েছে, বাংলাদেশ এখন উড়াল দেওয়ার অবস্থানে চলে এসেছে। এখন ক্রিকেটে যেমন, অর্থনীতিতেও তেমনি—এ দেশ যেকোনো দেশের সঙ্গে লড়তে পারে। ফলে বড় এ দুই দেশের সঙ্গে পারস্পরিক সহযোগিতা আমাদের জন্যই মঙ্গলজনক। চীন গভীর সমুদ্রবন্দর স্থাপনে আগ্রহী। নেপালের জলবিদ্যুৎ প্রকল্পে বাংলাদেশ অংশগ্রহণ করতে পারবে। ভারত এ প্রকল্পসহ এখন অনেক ক্ষেত্রেই সহযোগিতার মনোভাব দেখাচ্ছে এবং তা তার নিজের প্রয়োজনেই। গত দুই বছর সরকার বেশ সফলভাবেই বিশ্বায়নের এই প্রভাব দেশের অনুকূলে এনেছে। অথচ বিরোধী দল এখনো ‘প্রতিবেশী দেশ ফেনী পর্যন্ত নিয়ে নেবে’ গানটি গেয়েই যাচ্ছে। গত ২০ বছর বিএনপির এই গানটি একটি ভাঙা গ্রামোফোন রেকর্ড থেকে এক জায়গাতেই বেজে চলছে।
৩.
সরকারের আরও সাফল্য আছে, তবে এ লেখার উদ্দেশ্য সাফল্যের তালিকা তৈরি করা নয়। বরং সফলতার প্রবণতা ও পেছনের কারণগুলো চিহ্নিত করা। সফলতার একটি প্রবণতা হচ্ছে কথা থেকে বেশি কাজ। খুব ঘনিষ্ঠভাবে দেখার দরকার নেই—সাদা চোখেই দেখা যায়, যেসব ক্ষেত্রে সরকার সফল, সেসব ক্ষেত্রে সাফল্যের দাবিদার ব্যক্তিরা কথার চেয়ে কাজ বেশি করেছেন। শিক্ষা বা খাদ্যমন্ত্রীকে নিজেদের বিষয়ের বাইরে বক্তব্য রাখতে আমি কখনো দেখিনি, বিরোধী দলের মুণ্ডুপাত করতেও দেখিনি। তাঁরা চুপচাপ নিজের কাজ করেছেন। বিপরীতে যোগাযোগমন্ত্রী যত কথা বলেছেন, কাজ করেছেন তত কম। দুই দিন আগে রাতের ট্রেনে সিলেটে গেলাম। যেতে লাগল সাড়ে নয় ঘণ্টা। অথচ ২০ বছর আগে লাগত সাড়ে পাঁচ ঘণ্টা। যে ট্রেনে গেলাম, নিঃসন্দেহে তা পৃথিবীর দরিদ্রতম, ট্রেন হতে পারে আমাদের জন্য সবচেয়ে আধুনিক, নিরাপদ, পর্যাপ্ত, ঈপ্সিত যোগাযোগব্যবস্থা। অথচ এটি এখন মৃত্যুমুখে পড়ে ধুঁকছে। গত দুই বছরে ট্রেনের আয়ু আরও কমেছে। বিদ্যুৎ ও জ্বালানি খাতে কথা বেশি শুনছি। কাজ যা হওয়ার তা হচ্ছে প্রাইভেট সেক্টরে। কেন? এ জন্য শুধু গত জোট সরকারকে দুষলে কি হবে? যানজটের জন্য, দ্রব্যমূল্যের জন্য শুধু জোট সরকারের ভুলত্রুটি তুলে ধরলে কি মানুষ কষ্ট ভুলে যাবে?
সরকারের যেসব সাফল্য, তা এসেছে সেই পুরোনো, পরীক্ষিত একটি পথে, যে পথে কাজ বেশি, কথা কম। কাজটাও হতে হবে নিঃস্বার্থ। এখানে দেশের স্বার্থটাকেই দেখতে হবে একমাত্র। যেসব মন্ত্রীর নামে নানান অভিযোগ, তাঁদের মন্ত্রণালয়ের রেকর্ডের দিকে দেখুন, প্রমাণিত হবে, স্বার্থপরতার (নিজ বা দলীয়) সঙ্গে বিপরীত অনুপাতে জড়িত উন্নয়ন ও সাফল্য। যত স্বার্থ তত অসফলতা, যত নিঃস্বার্থতা তত সাফল্য।
সরকার আগামী তিন বছরের জন্য দুটি স্লোগান নিয়ে কাজে নামতে পারে—১. কথা কম, কাজ বেশি; এবং ২. যত নিঃস্বার্থতা তত সাফল্য।
সেদিন কাগজে দেখলাম, এক সাংসদ তাঁর ছেলেকে সঙ্গে নিয়ে এক নির্বাহী প্রকৌশলীর ওপর হামলে পড়েছেন। প্রকৌশলী তাঁকে বা তাঁর ছেলেকে কাজ দেননি সেই রাগে। একসময় বাবারা ছেলেদের সঙ্গে নিয়ে ভালো কাজে যেতেন। এখন যান খারাপ কাজে। সরকার তাই আরেকটি স্লোগান দিতে পারে, ভালো কাজ করব সবাই মিলে।
৪.
বিরোধী দল নিজেদের যতই আলাদা ভাবুক সরকার থেকে, আমি সব সময় একে সরকারের অংশ হিসেবেই দেখি। আদর্শ গণতান্ত্রিক ব্যবস্থায় তা-ই হয়ে থাকে। বিরোধী দলের একটি ছায়া-সরকার থাকার কথা। নেই। বেগম জিয়াকে যে রকম দৃষ্টিকটুভাবে তাঁর ক্যান্টনমেন্টের বাসা থেকে বের করা হলো, তা থেকে দেশবাসীর সহানুভূতি দলটি ভালোভাবে আদায় করে নিতে পারত। পারেনি ঈদের ঠিক আগে অপরিণামদর্শী এক হরতাল ডাকার কারণে। এটি দায়িত্বশীলতার পরিচায়ক হয়নি। বিরোধী দলকে ভাবতে হবে, তারা বিকল্প সরকার, এবং তা ভেবে দায়িত্বশীলতার সঙ্গে মানুষের অধিকার সংরক্ষণে ভূমিকা রাখতে হবে।
৫.
সরকার দুই বছর মোটামুটি ভালোই করেছে বলে আমার মনে হয়েছে। তবে ভবিষ্যতে আরও ভালো আশা করি। সরকারের প্রধান যে শক্তি তা হচ্ছে বর্তমান সময়; এবং এর প্রতি তারুণ্যের সমর্থন। যুদ্ধাপরাধীদের বিচারে প্রবল জনসমর্থন রয়েছে, হরতালের বিপক্ষে জনমত রয়েছে। তেমনি সরকার ক্ষমতায় আছে এমন একটি সময়ে যখন দেশটি উড়ালের অপেক্ষায়। এই সময়ের ডাইনামিকস সরকারের সঙ্গে গেছে। এখন কাজে নামতে হবে। দুর্নীতি তাড়াতে হবে নিজের গা থেকে। সহযোগী সংগঠনগুলোকে কঠোর হাতে নিয়ন্ত্রণ করতে হবে। সরকারকে আরও সহিষ্ণু হতে হবে। সর্বোপরি, ওপরের তিনটি স্লোগান কণ্ঠে নিয়ে চললে আগামী বছর এর সফলতার তালিকাটি আরও বড় হবে নিঃসন্দেহে।
কালের পুরাণ
প্রধানমন্ত্রীর ভাষণ: অর্ধেক গ্লাস খালি, অর্ধেক পূর্ণ
সাধারণত সরকার বা রাষ্ট্রপ্রধানের প্রথাগত আনুষ্ঠানিক ভাষণ নিয়ে মানুষ বেশি মাথা ঘামায় না। তারা ভাবে, এ ধরনের ভাষণ হলো নিজের ঢাক নিজেই পিটিয়ে যাওয়া। গত বৃহস্পতিবার সন্ধ্যায় প্রধানমন্ত্রী শেখ হাসিনার দেওয়া ভাষণটি সেদিক থেকে কিছুটা ভিন্নতার দাবি রাখে। দুই বছরে সরকার কী করতে পেরেছে, সেটি যেমন তিনি সবিস্তারে জানিয়ে দিয়েছেন, তেমনই কী করতে পারেনি, তা-ও স্বীকার করেছেন। জনগণ দেখছে, গ্লাসের অর্ধেক পানি ভর্তি, অর্ধেক খালি। তিন বছরে বাকি গ্লাস পূর্ণ হবে, নাকি ভরা পানিটুকুও দলীয় মাস্তানেরা খালি করে দেবে—সেই প্রশ্নই এখন সবার মনে।
গতকাল সকালে প্রথম আলো অনলাইনে চোখ রাখতেই দেখলাম, প্রধানমন্ত্রীর ভাষণটি ব্যাপক এবং অবশ্যই মিশ্র প্রতিক্রিয়া সৃষ্টি করেছে।
লেখার শুরুতে অনলাইনে দেওয়া কয়েকজন পাঠকের মন্তব্য তুলে ধরছি। তারপর প্রধানমন্ত্রীর ভাষণ বিশ্লেষণ করব।
এইচ এম রহমতউল্লাহ নামের এক পাঠক রাত দুইটা ৩৪ মিনিটে তাঁর প্রতিক্রিয়ায় লিখেছেন, ‘শেখ হাসিনার সরকার সন্দেহাতীতভাবে পূর্ববর্তী সরকারগুলোর চেয়ে ভালো। কিন্তু সরকারকে জনসংখ্যা নিয়ন্ত্রণের ওপর আরও মনোযোগী হতে হবে।
বিশেষজ্ঞ, পরামর্শক নামের একজন পাঠক পাঁচটা চার মিনিটে লিখেছেন, ‘মাননীয় প্রধানমন্ত্রী, ভবিষ্যৎ উত্তেজনা (রাজনৈতিক) এড়িয়ে চলুন এবং কী কী করব, তার চেয়ে কী কী করছি, তা-ই শুনতে চাই। অনুগ্রহ করে ছাত্রলীগ ও যুবলীগকে থামান। তারা আপনার সব সাফল্যকে হত্যা করছে।’
এম এন নবী চৌধুরী পাঁচটা ৩১ মিনিটে লিখেছেন, ‘দয়া করে পণ্যের দাম নিয়ন্ত্রণে রাখুন, কৃষকের জন্য ভর্তুকি, রেশনিং-সুবিধা, যেকোনো মূল্যে দ্রুত বিদ্যুৎ উৎপাদন ও গ্যাস সরবরাহ বাড়ান।’
শামসুল হক ভূঁইয়া লিখেছেন, ‘কিছু মন্ত্রী আর আমলা বড়লোক হয়েছেন, কিছু ব্যবসায়ী আরও বড় হয়েছেন, আর শিক্ষা বিভাগে কিছু মামুলি সাফল্য ছাড়া উল্লেখ করার মতো কোনো সাফল্য নেই বললেই চলে।’
এটিই হলো জনগণের মনের কথা।
২.
প্রধানমন্ত্রী তাঁর ভাষণে দেশবাসীর উদ্দেশে বলেছেন, ‘একটু ধৈর্য ধরুন। আমাদের সহযোগিতা করুন। আমরা প্রতিশ্রুতি পূরণ করবই।’ তিনি স্বীকার করেছেন, ‘স্বাধীনতার প্রায় ৪০ বছর পার হতে চললেও জাতির পিতা শোষণ-বঞ্চনামুক্ত, সুখী-সমৃদ্ধ যে সোনার বাংলার স্বপ্ন দেখেছিলেন, তা এখনো বাস্তবায়িত হয়নি।’ এই ব্যর্থতার জন্য নিশ্চয়ই দেশের কৃষক, শ্রমিক তথা খেটে খাওয়া সাধারণ মানুষ দায়ী নয়। দায়ী তারাই, যারা প্রায় চার দশক ধরে দেশ শাসন করে আসছে। আওয়ামী লীগ তিন দফায় সাড়ে ১০ বছর দেশ চালিয়েছে। ওই সময়ের দায়িত্ব তাদের নিতে হবে। দেশ পরিচালনায় আওয়ামী লীগের সফলতা যেমন আছে, তেমনই বিফলতাও কম নয়। এই দলটিতে যেমন তাজউদ্দীন আহমদ ছিলেন, তেমনই ছিলেন খন্দকার মোশতাক, তাহেরউদ্দিন ঠাকুর, শফিউল আলম প্রধানও। এখনকার আওয়ামী লীগেও যে সুবিধাবাদী ও সুযোগসন্ধানী লোক নেই, তা মনে করার কোনো কারণ নেই। আগামী নির্বাচনে মনোনয়ন না পেলে অনেকে বিএনপিতে লাইন দেবেন।
এরপরই প্রধানমন্ত্রী বলেছেন, ‘বর্তমান ও ভবিষ্যৎ প্রজন্মের জন্য বসবাসযোগ্য একটি উন্নত, আধুনিক, সমৃদ্ধ, অসাম্প্রদায়িক, শান্তিপূর্ণ বাংলাদেশ প্রতিষ্ঠার লক্ষ্যে আমরা রূপকল্প ২০২১ বাস্তবায়নের জন্য কাজ করে যাচ্ছি।’ প্রধানমন্ত্রীর এই প্রত্যয়ের সঙ্গে দ্বিমত না করেও যে কথাটি বলতে চাই, তা হলো, আওয়ামী লীগের সব নেতা-কর্মী কি আধুনিক, সমৃদ্ধ ও অসাম্প্রদায়িক বাংলাদেশ চান? বিএনপি-জামায়াত চায় না, সে কথা সত্য। কিন্তু আওয়ামী লীগের কত জন চায়? নেত্রকোনায় মণি সিংহ মেলায় হামলা করেছে বিএনপির কেউ নন, আওয়ামী লীগের সাবেক সাংসদ, বিদেশে যাঁর চিকিৎসা করাতে সাহায্য করেছিলেন কমরেড মণি সিংহ। আওয়ামী লীগের নেতৃত্ব থেকে এই সন্ত্রাসী ঘটনার প্রতিবাদ করা হয়নি। নারায়ণগঞ্জেও সাংসদ কবরীকে লক্ষ্য করে যে গুলি ছুড়েছেন, তিনি শ্রমিক লীগেরই স্থানীয় নেতা।
প্রধানমন্ত্রী বিএনপি-জামায়াত জোট সরকারের প্রথম দুই বছরের সঙ্গে বর্তমান সরকারের দুই বছরের তুলনা করতে বলেছেন। প্রধানমন্ত্রী একটি সর্বতোভাবে ব্যর্থ সরকারের সঙ্গে তুলনা না করে গত দুই বছরে প্রতিবেশী ভারত ও চীন কতটা এগিয়েছে, তার সঙ্গে তুলনা করলেই ভালো করতেন। তিনি আরও বলেছেন, ‘গত দুই বছরে জনকল্যাণে আমরা যেসব কর্মসূচি নিয়েছি, তার সব কটির ফলাফল হয়তো এখনই পাওয়া যাবে না। সময়ের পরিক্রমায় দেশবাসী এসব কর্মসূচির ফল দেখতে পাবে।’ এ ক্ষেত্রেও প্রধানমন্ত্রীর সঙ্গে আমরা একমত। সব কাজের ফল রাতারাতি পাওয়া যায় না। তবে সূচনাটা তো করতে হবে। বিএনপি-জামায়াত জোট জনগণের জন্য কাজ করেনি বলেই গত নির্বাচনে তাদের ভরাডুবি হয়েছে। মানুষ আওয়ামী লীগকে ক্ষমতায় এনেছে। নিত্যপ্রয়োজনীয় দ্রব্যমূল্য এবং বিদ্যুৎ খাত সম্পর্কে প্রধানমন্ত্রীর কথায়ও যুক্তি আছে। কিন্তু মানুষ এত চুলচেরা বিশ্লেষণ করতে যাবে না। তারা সোজাসুজি হিসাব করবে, দুই বছর আগে এক কেজি চালের দাম কী ছিল, এখন কত। চালের দাম অতীতে অনেক সরকারকে বিপদে ফেলেছে, আবার চালের দাম কম রেখেও কিন্তু ২০০১ সালের নির্বাচনে আওয়ামী লীগ ক্ষমতায় আসতে পারেনি। সুশাসনের বিষয়টি হলো সামগ্রিক। সেই বিচারে মহাজোট সরকার এখনো কিছুটা সুবিধাজনক অবস্থায় আছে। অন্তত বিভিন্ন জরিপের ফলাফল তা-ই বলে।
বিদ্যুৎ ও জ্বালানিসংকটের মূলে রয়েছে বিএনপি-জামায়াত জোট সরকারের ব্যর্থতা; তারা খাম্বা বসালেও এক মেগাওয়াট বিদ্যুৎ উৎপাদন বাড়াতে পারেনি। কিন্তু বিএনপি সরকার বিদায় নিয়েছে চার বছর আগে। এখন আর তাদের ব্যর্থতার পুরোনো গল্প শুনিয়ে দেশবাসীকে আশ্বস্ত করা যাবে না। গত দুই বছরে কত মেগাওয়াট বিদ্যুৎ যোগ হয়েছে, আগামী এক বছরে কত মেগাওয়াট যোগ হবে, সেই পরিসংখ্যানও তাদের আশ্বস্ত করবে না। তারা দেখতে চাইবে লোডশেডিং নেই, ঘরে-অফিসে, শিল্পে-খামারে ঠিকমতো বিদ্যুৎ সরবরাহ করা হচ্ছে। প্রকল্প গ্রহণের জন্য দুই বছর কম সময় নয়। সরকার প্রতি মাসে যে পরিমাণ বিদ্যুৎ জাতীয় গ্রিডে যোগ করছে, চাহিদা বাড়ছে তার কয়েক গুণ। অতএব, ২০০৬ সালে কী দুরবস্থা ছিল, সেটি আর জনগণ জানতে চায় না। তারা দেখতে চায়, ২০১১ সালে তাদের দুর্ভোগ কতটা কমেছে।
প্রধানমন্ত্রী যোগাযোগ খাতের উন্নয়নের দাবি করেছেন। কিন্তু ঢাকা মহানগরে যে অসহনীয় যানজট চলছে, তার প্রতিকারে কোনো কার্যকর পদক্ষেপ নেই। উড়াল রেল, পাতাল ট্রেনের গল্প শুনে আসছি বহু বছর ধরে। বিএনপি সরকারের যোগাযোগমন্ত্রী ব্যারিস্টার নাজমুল হুদাও শুনিয়েছিলেন। এখন শুধু মুখের কথায় চিঁড়ে ভিজবে না।
প্রধানমন্ত্রী বলেছেন, সবার মতামতের ভিত্তিতে একটি বিজ্ঞানসম্মত ও যুগোপযোগী শিক্ষানীতি প্রণয়ন করা হয়েছে। খুবই খাঁটি কথা। কিন্তু তাঁর সরকারের লক্ষ্য অনুযায়ী ২০১৪ সালের মধ্যে দেশ নিরক্ষর মুক্ত হওয়ার কোনো সম্ভাবনা নেই। এখনো শতভাগ শিশুকে বিদ্যালয়মুখী করা যায়নি দারিদ্র্য ও অন্যান্য কারণে। একটি ভালো শিক্ষানীতি দেওয়ার জন্য সরকার প্রশংসা পেতে পারে। অসৎ আমলা এবং কোথাও চাকরি না পাওয়া শিক্ষক দিয়ে তা বাস্তবায়ন সম্ভব নয়। প্রতিটি জেলায় বিশ্ববিদ্যালয় করার প্রয়োজন নেই। প্রতিটি গ্রামে প্রাথমিক বিদ্যালয় প্রতিষ্ঠা করুন। মানসম্পন্ন হাইস্কুল করুন। কলেজ করুন।
প্রধানমন্ত্রী বলেছেন, বিশ্বব্যাপী মন্দা সত্ত্বেও বাংলাদেশ গত অর্থবছরে ৬ শতাংশ প্রবৃদ্ধি অর্জন করেছে। জাতীয় উৎপাদন বেড়ে যাওয়ায় মাথাপিছু আয়ও ৭৮০ ডলার হয়েছে। ২১ ডিসেম্বর পর্যন্ত বৈদেশিক মুদ্রার রিজার্ভ দাঁড়িয়েছে এক হাজার ৯৫ কোটি ডলার। এটি মুদ্রার এক পিঠ। অপর পিঠ হলো, বিদেশে জনশক্তি রপ্তানি কমে যাচ্ছে, প্রবাসী শ্রমিকেরা দলে দলে ফিরে আসছেন। বর্তমান অর্থবছরের নভেম্বর পর্যন্ত পাঁচ মাসে রপ্তানি-আয় গত বছরের একই সময়ের তুলনায় ৩৬ শতাংশ বেশি হয়েছে বলে সরকার কৃতিত্ব দাবি করছে। তবে এ ক্ষেত্রে সবচেয়ে বেশি যাঁদের অবদান, সেই তৈরি পোশাকশিল্পের শ্রমিকদের অবস্থা কী? মাসে তিন হাজার টাকা বেতনও ঠিকমতো দেওয়া হয় না। বেতন চাইতে গেলে মালিকের নির্যাতন ভোগ করতে হয়। না-হয় আগুনে পুড়ে কিংবা পুলিশের গুলি খেয়ে মরতে হয়।
প্রধানমন্ত্রী দেশবাসীকে আরেকটু ধৈর্য ধরতে বলেছেন। দেশবাসী ধৈর্য ধরতে রাজি আছে। কিন্তু তাঁর দলের নেতা-কর্মী, মন্ত্রী-এমপিরা ধৈর্য ধরতে রাজি আছেন কি না? তাঁদের অনেকের ভাবসাব দেখে মনে হয়, এই মেয়াদই শেষ। ভবিষ্যতে আবার আওয়ামী লীগ ক্ষমতায় এসে বাকি কাজ সম্পন্ন করবে, সেই ধৈর্য তাঁদের নেই। তাঁরা এখনই সবকিছু লুটেপুটে খেতে চান। সুশাসনের বড় অস্ত্র হলো আইন মেনে চলা এবং দুঃশাসনের বড় অস্ত্র হলো জবরদস্তি। এখনো জবরদস্তিতে আওয়ামী লীগ হয়তো বিএনপিকে ছাড়িয়ে যেতে পারেনি। তবে আগামী তিন বছরে বোঝা যাবে, সূচক কোন দিকে যায়।
গত দুই বছর বিদ্যুৎ খাতে কোটি কোটি ডলার ব্যয় করে কতটা সফল হয়েছে, কতটা বিনিয়োগ বেড়েছে, তা জানার অধিকার নিশ্চয়ই জনগণের আছে। গত এক বছরে কী করেছে নৌপরিবহন মন্ত্রণালয়, কী করেছে প্রবাসীকল্যাণ মন্ত্রণালয়? ২০১০ সালের জানুয়ারিতে প্রধানমন্ত্রীর দিল্লি সফরের সময়ে শোনা গিয়েছিল, অথবা শোনানো হয়েছিল, শিগগিরই তিস্তার পানিবণ্টন চুক্তি হবে, কিন্তু হয়নি। ভারতকে আমরা আমাদের প্রতিশ্রুতি অনুযায়ী ট্রানজিট-সুবিধা দিচ্ছি। কিন্তু বাণিজ্য-বৈষম্য কমানোর কোনো লক্ষণ দেখা যাচ্ছে না। ট্রানজিটের বিনিময়ে আমাদের কী আর্থিক লাভ হবে, তা-ও জানানো হচ্ছে না।
৩.
প্রধানমন্ত্রীর ভাষণের দিন প্রথম আলো ও ডেইলি স্টার দুটি মতামত জরিপ প্রকাশ করেছে। প্রথম আলোর জরিপ পর্যালোচনা করলে দেখতে পাই, এখনো অধিকাংশ মানুষ সরকারের প্রতি আস্থাশীল। এই মুহূর্তে নির্বাচন হলে উত্তরদাতাদের শতকরা ৪৮ ভাগ শেখ হাসিনাকে প্রধানমন্ত্রী হিসেবে দেখতে চান, যেখানে খালেদার জিয়ার পক্ষে ৪০ জন। সরকারের জনপ্রিয়তা কমলেও বাড়েনি বিরোধী দলের প্রতি মানুষের আস্থা-সমর্থন। গত বছর বর্তমান সরকারের কৃষি, শিক্ষা, অর্থনৈতিক নীতি, অবকাঠামো উন্নয়ন, সংবিধান সংশোধন, বঙ্গবন্ধু হত্যার বিচার, যুদ্ধাপরাধীদের বিচারের পক্ষে অধিকাংশ মানুষ মত দিয়েছে। কিন্তু অসন্তোষ প্রকাশ করেছে সংসদ পরিচালনায়, দুর্নীতি দমন অভিযান এবং দ্রব্যমূল্য নিয়ন্ত্রণে সরকারের গৃহীত পদক্ষেপে। প্রধানমন্ত্রী যেদিন দেশবাসীর প্রতি সহযোগিতার হাত বাড়াতে বললেন, সেদিনই জগন্নাথ বিশ্ববিদ্যালয়ে ছাত্রলীগের কর্মীরা এক ছাত্রকে পিটিয়েছে ছাত্রী উত্ত্যক্তের প্রতিবাদ করায়। নেত্রীর প্রতি এটা কেমন সহযোগিতা? এরাই নাকি সোনার বাংলা গড়ার সোনার ছেলে। দুরবিন দিয়ে সবকিছুতে ষড়যন্ত্র আবিষ্কার না করে ছাত্রলীগের মাস্তানদের ঠেকান, ঠিকাদারি কাজ না পেয়ে নির্বাহী প্রকৌশলীর ওপর চড়াও হওয়া এমপিকে সামলান।
স্বীকার করি, আওয়ামী লীগ ও বিএনপির মধ্যে সমঝোতা হতে হলে কতগুলো প্রশ্নের মীমাংসা হওয়া প্রয়োজন। বিএনপি সেসব প্রশ্নের মীমাংসা করতে প্রস্তুত আছে কি না? তারা যুদ্ধাপরাধের বিচার চায় কি না? তারা জঙ্গিতোষণ নীতি পরিহার করবে কি না? ২১ আগস্টের গ্রেনেড হামলায় বিএনপির নেতৃত্ব তথা তৎকালীন সরকারের ভূমিকা কী ছিল, সেটাও জানাতে হবে। অন্যদিকে সরকারকেও সবকিছুতে বিরোধী দলের ষড়যন্ত্র আবিষ্কার থেকে নিবৃত্ত থাকতে হবে। যেকোনো অছিলায় জিয়াকে পাকিস্তানি এজেন্ট বলা, কিংবা বিরোধী দলকে রাস্তায় বের হতে না দেওয়া গণতন্ত্র নয়। গণতন্ত্র মানলে বিরোধী দলের সঙ্গে ন্যূনতম সমঝোতা থাকতে হবে। সংসদকে কার্যকর করতে সরকারি দলের ভূমিকাই প্রধান। সরকারকে এও বুঝতে হবে, দেশে রাজনৈতিক স্থিতিশীলতা না থাকলে দিনবদলের স্বপ্ন অপূর্ণই থেকে যাবে।
তার চেয়েও সরকারের জন্য যে কথাটি গুরুত্বপূর্ণ, তা হলো, বিএনপি বিরোধী দলে থেকে খুব বেশি ক্ষতি করতে পারবে না; যে ক্ষতি করতে পারবে আওয়ামী লীগের মাস্তানেরা। অতএব ‘হইতে সাবধান’।
জনসমর্থন ধরে রাখতে হবে
দেখতে দেখতে শেখ হাসিনার নেতৃত্বে মহাজোট সরকারের দুই বছর পূর্ণ হতে চলল। সরকার তো বটেই, যাঁরা সরকারের বাইরে থাকেন, আওয়ামী লীগ নির্বাচনে বিজয়ী হলে আনন্দিত হন, তাঁরা নিশ্চয়ই এখন হিসাব-নিকাশ করছেন গত দুই বছরের প্রত্যাশা আর প্রাপ্তির। এটি একটি ঐতিহাসিক সত্য, যখনই এ দেশের মানুষ আওয়ামী লীগকে ভোট দিয়ে বিজয়ী করেছে, তাদের কাছে প্রত্যাশাও অনেক বেশি ছিল। সত্তরের নির্বাচনে যখন বাঙালি উজাড় করে আওয়ামী লীগকে ভোট দিয়ে সারা দুনিয়াকে অবাক করে দিয়েছিল, তখন তাদের প্রত্যাশা ছিল আওয়ামী লীগ এ দেশের মানুষকে পাকিস্তানের শোষণ ও শাসন থেকে মুক্ত করবে। বঙ্গবন্ধুর নেতৃত্বে আওয়ামী লীগ তা করেছিল। স্বাধীনতার পর মুক্ত বাংলাদেশে আওয়ামী লীগের কাছে জনগণের প্রত্যাশা ছিল যুদ্ধবিধ্বস্ত বাংলাদেশের পুনর্গঠন। বঙ্গবন্ধুর সরকার তা অনেকাংশে করেও এনেছিল, কিন্তু তা শেষ করার আগেই মাত্র সাড়ে তিন বছরের মাথায় পঁচাত্তরের পনেরোই আগস্ট ঘাতকের বুলেট তাঁকে বাঙালির কাছ থেকে কেড়ে নিয়েছিল।
১৯৭৫ থেকে ১৯৯৬ পর্যন্ত, দীর্ঘ ২১ বছর আওয়ামী লীগকে অপেক্ষা করতে হয়েছে ক্ষমতায় ফিরে আসতে। এই উপমহাদেশের রাজনীতিতে এত দীর্ঘ বিরতির পর একটি রাজনৈতিক দলের ক্ষমতায় ফিরে আসা একটি নজিরবিহীন ঘটনা। পাকিস্তানে মুসলিম লীগ পঞ্চাশের দশকে সেই যে একবার ক্ষমতা থেকে উৎখাত হলো, আর কখনো ক্ষমতায় ফিরে আসেনি, যদিও ওই নামে আরও একাধিক মুসলিম লীগের জন্ম হয়েছে। ভারতে ইন্দিরা গান্ধীর মৃত্যুর পর কংগ্রেস ঠিক আগের শক্তি নিয়ে বেশি দিন ক্ষমতায় টিকে থাকতে পারেনি। বাংলাদেশে বিএনপি এখন ক্ষমতার বাইরে। আর এক টার্ম যদি দলটিকে ক্ষমতার বাইরে থাকতে হয়, তাহলে তারও বিলুপ্তি ঘটতে পারে বলে অনেক রাজনৈতিক বিশ্লেষক মনে করেন। আওয়ামী লীগের এত দীর্ঘ বিরতির পর ক্ষমতায় ফিরে আসা অথবা দল হিসেবে টিকে থাকা এবং শক্তিশালী হওয়ার অন্যতম কারণ দলটির প্রতি গণমানুষের ব্যাপক সমর্থন ও আস্থা। তবে পরিতাপের বিষয় হচ্ছে, অনেক সময় দলের নেতারা জনগণ যে তাঁদের শক্তির উৎস, তা বুঝতে পারেন না। এই না পারার কারণে তাঁরা সমর্থনের জন্য সময় সময় অপ্রত্যাশিত জায়গায় হাত বাড়ান।
স্বৈরাচার এরশাদের পতনের পর সর্বমহলে এটি প্রত্যাশিত ছিল ১৯৯১ সালের নির্বাচনে আওয়ামী লীগই বিজয়ী হয়ে সরকার গঠন করবে। তা না হওয়ার প্রধান কারণ ছিল অতিমাত্রায় আত্মবিশ্বাস এবং নির্বাচন পরিচালনায় ঠিকমতো যত্নশীল না হওয়া। ১৯৯১ সালের অভিজ্ঞতার আলোকে ১৯৯৬-এর নির্বাচনে কিছুটা ভালো করলেও সরকার গঠনের জন্য তার প্রয়োজনীয় সংখ্যাগরিষ্ঠতা ছিল না। এরশাদের জাতীয় পার্টি আর জাসদের সমর্থন নিয়ে শেখ হাসিনাকে সরকার গঠন করতে হয়েছিল। সরকার গঠনে এরশাদের জাতীয় পার্টির সমর্থন নেওয়াটা কতটুকু যুক্তিসংগত ছিল, সে প্রশ্নের মুখোমুখি এখনো আওয়ামী লীগ নেতৃত্বকে হতে হয়। ১৯৯৬ সালে ২১ বছর বিরতি দিয়ে আওয়ামী লীগ সরকার গঠন করলেও তার প্রথম দুই বছর চলে যায় ঘর গোছাতে। প্রশাসনে আস্থাভাজন বলতে প্রায় কেউই ছিল না। এ সময় সরকার অনেক ক্ষেত্রে নানা গুরুত্বপূর্ণ বিষয়ে সিদ্ধান্তহীনতায় ভুগেছে। অনেকটা ‘পাছে লোকে কিছু বলে’ সিনড্রম। তার পরও সে আমলে শেখ হাসিনা সরকারের একাধিক অর্জন মানুষকে আশান্বিত করে। সে সময়ের সবচেয়ে বড় অর্জন ছিল পার্বত্য চুক্তি ও ভারতের সঙ্গে গঙ্গার পানিবণ্টন চুক্তি। ২০০১ সালের নির্বাচনে আবারও পরাজয়। এর কারণ মূলত সময়মতো লতিফুর রহমান-আবু সাঈদ গংদের পক্ষপাতমূলক আচরণ, রাষ্ট্রপতি হিসেবে বিচারপতি সাহাবুদ্দীনের নির্লিপ্ততা সম্পর্কে সঠিকভাবে সচেতন না হওয়া, ১৯৯১ সালের অভিজ্ঞতা থেকে শিক্ষা না নেওয়া এবং মেয়াদের শেষের দিকে এসে কতিপয় মন্ত্রী-সাংসদের সন্তানদের লাগামহীন সন্ত্রাস আর চাঁদাবাজি—বর্তমানে যার স্থলাভিষিক্ত হয়েছে ছাত্রলীগ আর যুবলীগ।
২০০৬ সালে চারদলীয় জোট সরকারের মেয়াদ শেষে যদি সময়মতো একটি অবাধ ও নিরপেক্ষ নির্বাচন অনুষ্ঠিত হতো, তাহলে এটি মোটামুটি ধরে নেওয়া যায়, আওয়ামী লীগই জয়ী হতো। কারণ, জোট সরকারের পাঁচ বছরের দুঃশাসন। অনেকটা জোর করে ক্ষমতায় থাকতে চাওয়ার কারণেই জোটের পরাজয় দেখতে জনগণকে আরও দুই বছর অপেক্ষা করতে হয়েছে। ২০০৮ সালের নির্বাচনে শেখ হাসিনার নেতৃত্বাধীন মহাজোট সরকার ক্ষমতা গ্রহণ করার পর আগের ধারাবাহিকতায় এবারও জনগণের প্রত্যাশা ছিল অনেকটা আকাশচুম্বী। তারা জোটের অতীত দুঃশাসনের কবল থেকে মুক্তি চাইছিল এবং একটি নতুন বাংলাদেশের স্বপ্ন দেখেছিল। শেখ হাসিনাও তা বুঝতে পেরেছিলেন এবং নির্বাচনী ইশতেহারের স্লোগান ছিল ‘দিনবদলের সনদ’। দুই বছরের মাথায় এসে যদি একজন শিক্ষক হিসেবে সরকারের এ সময়ের কাজের মূল্যায়ন করে তাকে গ্রেড দিতে বলা হয়, তাহলে ‘বি প্লাস’ পর্যন্ত দেওয়া যেতে পারে। এটাও মনে রাখতে হবে, আগামী বছরগুলোতে বি প্লাস থেকে নিচে সি অথবা ওপরে এ গ্রেডেও আসা-যাওয়া সম্ভব। এসব কিছু নির্ভর করবে সরকারের আগামী দিনের কর্মকাণ্ডের ওপর। প্রধানমন্ত্রী সম্প্রতি মন্ত্রিসভার এক সভায় বলেছেন, ‘এখন জনগণ সরকারের কাজের মূল্যায়ন করবে। এখন জনপ্রিয়তায় ভাটার টান পড়বে। দুই বছর ভালো গেছে। আগামী তিন বছর সবকিছু দ্রুত করতে হবে।’ এমন উপলব্ধির জন্য প্রধানমন্ত্রীকে ধন্যবাদ। তবে বলে রাখা ভালো, বাস্তবে সবকিছু শেষ করার সময় গোনা শুরু হবে দুই বছর পর। কারণ, সাধারণত প্রশাসন শেষের বছরে পরবর্তী সরকারের জন্য কাজ করে।
দুই বছরের মাথায় এটি বলতে দ্বিধা নেই, ১৯৯৬ বা ২০০১-এর শেখ হাসিনা এবং ২০০৮-এর শেখ হাসিনার মধ্যে পার্থক্য আকাশ-পাতাল। এখনকার শেখ হাসিনা অনেক বেশি সাহসী, দ্রুত সিদ্ধান্ত নিতে পারেন এবং নেতা হিসেবে ঝুঁকি নিতে অভ্যস্ত হয়েছেন। তবে একটা কথা না বললেই নয়, আর তা হচ্ছে, শেখ হাসিনার শুভার্থীরা মনে করেন, তিনি প্রধানমন্ত্রী থাকুন আর না-ই থাকুন, সব সময় এমন কিছু ব্যক্তি দ্বারা তিনি পরিবেষ্টিত হয়ে পড়েন, যাঁরা তাঁর লাভের চেয়ে ক্ষতিই বেশি করেন। তাঁর শুভার্থীরা এখনো এই আশঙ্কা থেকে মুক্ত নন। তাঁদের ধারণা, এদিকে প্রধানমন্ত্রী একটু নজর দিলে তাঁর এবং দেশের জন্য মঙ্গল হবে।
গত দুই বছরে বর্তমান সরকারের বড় সফলতা ছিল বিডিআর বিদ্রোহ এবং আইলার মতো দুটি বড় চ্যালেঞ্জ মোকাবিলা করা। বিদ্যুৎ উৎপাদনে বিগত জোট সরকারের আমলে যে বিপর্যয় সৃষ্টি হয়েছিল, আশা করা যাচ্ছে, আগামী গ্রীষ্মকালের আগেই তা সহনীয় পর্যায়ে পৌঁঁছাবে। প্রত্যাশা করা হচ্ছে, আগামী এক বছরে জাতীয় গ্রিডে আরও তিন হাজার মেগাওয়াট বিদ্যুৎ যোগ হবে। এটি সম্ভব হবে নতুন বিদ্যুৎ উৎপাদনকেন্দ্র স্থাপনের কারণে। আইনশৃঙ্খলা পরিস্থিতির কিছুটা উন্নতি হলেও তা আরও উন্নতি হওয়ার দাবি রাখে। মানবাধিকারের বেলায়ও একই কথা প্রযোজ্য। এক ক্রসফায়ারই সরকারের মানবাধিকার সংরক্ষণ বিষয়টাকে দেশে এবং দেশের বাইরে প্রশ্নবিদ্ধ করেছে। বর্তমান সরকারের সবচেয়ে উল্লেখযোগ্য সফলতা এসেছে দেশের কৃষি ক্ষেত্রে। শেখ হাসিনার বড় সৌভাগ্য, তাঁর মন্ত্রিসভায় একজন মতিয়া চৌধুরী আছেন, যিনি হতে পারেন শিক্ষানবিশ মন্ত্রীদের রোল মডেল। যাঁরা এটি করতে পেরেছেন, তাঁরা সফলতা দেখাতে পেরেছেন। আর যাঁরা পারেননি, তাঁদের ব্যর্থতা নিয়েও জনমনে প্রশ্ন—এখনো তাঁদের কেন মন্ত্রিসভায় রাখতে হবে? শিক্ষামন্ত্রী নুরুল ইসলাম নাহিদের নেতৃত্বে তাঁর মন্ত্রণালয়ের সাফল্য জাতিকে আশান্বিত করেছে। স্বল্পতম সময়ে তিনি একটি যুগোপযোগী শিক্ষানীতি উপহার দিয়ে প্রমাণ করেছেন, নিষ্ঠার সঙ্গে কাজ করতে পারলে অনেক কঠিন কাজও সহজভাবে করা সম্ভব। গত বছর শেষ মুহূর্তে তিনি যেভাবে স্কুলপাঠ্য বইয়ের সংকট কার্যকরভাবে মোকাবিলা করেছেন, তা একটি অনন্য উদাহরণ হয়ে থাকবে।
আওয়ামী লীগের নির্বাচনী ইশতেহারে অন্যতম অঙ্গীকার ছিল ক্ষমতায় গেলে একাত্তরের যুদ্ধাপরাধীদের বিচারের ব্যবস্থা করা। কাজটি সরকার কিছুটা দেরিতে হলেও শুরু করেছে। মানুষ প্রত্যাশা করে, অন্তত মূল যুদ্ধাপরাধীদের বিচারকাজ বর্তমান সরকারের আমলেই শেষ হবে। দুটি বিষয় নিয়ে আগামী দিনে বর্তমান সরকারকে আরও কার্যকরভাবে ভাবতে হবে। প্রথমটা হচ্ছে নিত্যপ্রয়োজনীয় দ্রব্যমূল্যের ক্রমাগত ঊর্ধ্বগতি। এর কারণ, আন্তর্জাতিক বাজারে পণ্যের মূল্যবৃদ্ধি এবং ব্যবসায়ীদের মধ্যে গড়ে ওঠা শক্তিশালী সিন্ডিকেট। বর্তমান অবস্থায় মনে হয়, পুরো বাজারব্যবস্থা সরকার এই সিন্ডিকেটের হাতে ছেড়ে দিয়েছে। আর দ্বিতীয়টা হচ্ছে, দেশব্যাপী ছাত্রলীগ ও যুবলীগ নামধারী কিছু দুর্বৃত্তের বেপরোয়া দুর্বৃত্তপনা। আগামী দিনে আওয়ামী লীগ বা মহাজোটকে যদি কোনো বিপর্যয়ের মুখোমুখি হতে হয়, তাহলে তা হবে এদের কারণেই। যানজট-সমস্যার কোনো উন্নতি এত দ্রুত হওয়া সম্ভব নয়। একমাত্র দক্ষ ও সুষ্ঠু জনপরিবহনব্যবস্থা সে সমস্যার সমাধান এনে দিতে পারে। সরকারের কিছু মন্ত্রীর লাগামহীন অতিকথন অনেক সময় সরকারকেই বেকায়দায় ফেলে। দেখা যায়, একই বিষয়ে একই টেবিলে বসে দুজন মন্ত্রী দুই রকমের বক্তব্য দিচ্ছেন। এটি সাধারণ মানুষকে শুধু বিভ্রান্তই করে না, বিরক্তও করে। দু-একজন মন্ত্রী আছেন, যাঁরা এখনো রাজপথে স্লোগান দেওয়া অথবা পুলিশের প্রতি ঢিল ছোড়া দলীয় কর্মীর বাইরে নিজেদের চিন্তা করতে পারেন না। জনগণ আশা করে, সামনের দিনগুলোতে তাঁরা তাঁদের আচরণ পরিবর্তন করতে সক্ষম হবেন।
শেখ হাসিনা তাঁর নির্বাচনী ইশতেহারে রূপকল্প ২০২১-এর কথা বলেছেন। তা বাস্তবায়ন করতে হলে জনগণের সমর্থন ধরে রাখতে হবে, যার প্রস্তুতি শুরু করার সময় এখনই। এর কোনো বিকল্প নেই। যে দলটির নেতৃত্বে বাংলাদেশ স্বাধীন হয়েছিল, সে দলটির নেতৃত্বেই বাংলাদেশ তার সুবর্ণজয়ন্তী পালন করবে—এটাই তো প্রত্যাশিত। সবাইকে নববর্ষের শুভেচ্ছা।
কালের পুরাণ
নতুন বছর: স্বৈরাচার ও যুদ্ধাপরাধীকে না বলুন
যদি কেউ জিজ্ঞেস করেন, বিদায়ী বছরটিতে বাংলাদেশের কোনো সাফল্য ছিল কি না? এর উত্তর অবশ্যই ইতিবাচক হবে। অনেক সাফল্য ছিল। আবার যদি প্রশ্ন করা হয়, ২০১০ সালে কোনো ব্যর্থতা ছিল কি না? এর তালিকাও দীর্ঘ হবে।
সাফল্য-ব্যর্থতা নিয়েই মানুষের জীবন, প্রতিষ্ঠান ও দেশের পথচলা। ব্যক্তির ব্যর্থতায় দায় হয়তো তিনি নিজে বা পরিবারকে ভোগ করতে হয়। কিন্তু নেতৃত্বের ব্যর্থতার দায় ভোগ করতে হয় গোটা জাতিকে।
২০১০ সালে আমাদের সাফল্যের তালিকায় আছে তরুণ মুসা ইব্রাহীমের এভারেস্ট জয়, বিজ্ঞানী মাকসুদুল আলমের পাটের জীবনরহস্য উন্মোচন, চিকিৎসাবিজ্ঞানী শুভ রায়ের কৃত্রিম কিডনি তৈরি এবং আরও অনেক কিছু। ২০১০ সালেই বাংলাদেশের তৈরি জাহাজ জার্মানিতে রপ্তানি হয়েছে। অর্থনীতিতে বিশ্বমন্দা সত্ত্বেও আমাদের রপ্তানি-আয় ৩৪ শতাংশ বেড়েছে, বেড়েছে কৃষি উৎপাদন, বেড়েছে প্রবাসী শ্রমিকদের পাঠানো রেমিট্যান্সের পরিমাণও। এসবে সরকারের তেমন কৃতিত্ব নেই, যতটা কৃতিত্ব আছে ব্যক্তি ও সাধারণ মানুষের। প্রবাসী শ্রমিকেরা, দেশের সাধারণ কৃষক এবং তৈরি পোশাকশিল্পের নারী শ্রমিকেরা আমাদের অর্থনীতি টিকিয়ে রেখেছেন। বছরের শুরুতে একটি লেখায় তাঁদের ‘তিন নায়ক’ বলে অভিহিত করেছিলাম। কবি আলাউদ্দিন আল আজাদের ভাষায়, সরল নায়ক। এই সরল নায়কদের কথা রাষ্ট্র, সরকার এবং আমাদের মতো ভদ্রলোকেরা খুব একটা মনে রাখেন না। এর প্রমাণ বছর শেষে তৈরি পোশাক খাতে অস্থিরতা, সংঘর্ষ এবং পুলিশের গুলি ও আগুনে পুড়ে ২৬ শ্রমিকের মৃত্যু। এ দেশে সাধারণ মানুষের জীবন এতই তুচ্ছ যে ঘরে-বাইরে, পথে-ঘাটে-কর্মস্থলে—কোথাও তাঁদের নিরাপত্তা নেই।
বাংলাদেশের নারী শ্রমিকদের শ্রম ও ঘামে রপ্তানি-আয় বাড়লেও তাঁদের ন্যূনতম বাঁচার জন্য যে মজুরি প্রয়োজন, তা দেওয়া হচ্ছে না। অনেক দেনদরবারের পর সরকার ন্যূনতম বেতন তিন হাজার টাকা করলেও অনেক কারখানার মালিক তা মানেননি। বাংলাদেশের মানুষ এখন সংখ্যায় পরিণত হয়েছে। জেলখানায় তাদের সংখ্যা দিয়ে পরিমাপ করা হচ্ছে। কারখানায়, সড়ক দুর্ঘটনায়, লঞ্চ দুর্ঘটনায় বেঘোরে তারা প্রাণ হারাচ্ছে। কিন্তু কোনো প্রতিকার নেই। আমরা এমন এক সমাজে বাস করছি, যেখানে গরিষ্ঠসংখ্যক মানুষ ন্যূনতম অধিকার ও মানবিক মর্যাদা থেকে বঞ্চিত।
সৌদি আরব ও মালয়েশিয়ায় শ্রমিকদের সমস্যার সমাধান হয়নি। নতুন শ্রমিক নেওয়া বন্ধ আছে অনেক দিন ধরে। প্রতিবারই মন্ত্রীরা-সচিবেরা সেসব দেশে লটবহর নিয়ে সফর করে এসে বলেন, আশ্বাস পাওয়া গেছে। এমনকি প্রধানমন্ত্রী সৌদি বাদশাহর সঙ্গে আলোচনা করে বলেছিলেন, আকামা সমস্যার সমাধান হয়ে যাবে। হয়নি। মন্ত্রীরা কি জানেন, এই দুটি দেশসহ অনেক দেশে আমাদের শ্রমিকেরা কী মানবেতর জীবন যাপন করছেন? সেসব নিয়ে সরকার ও বিরোধী দলের মাথাব্যথা নেই। সরকার খালেদা জিয়ার কাছ থেকে সেনানিবাসের বাড়ি উদ্ধার করে বড় কৃতিত্ব জাহির করেছে। কিন্তু এই ঢাকা শহরে এবং ঢাকার বাইরে দেশের অন্যান্য স্থানে যাঁরা সরকারি বাড়ি ও সম্পত্তি দখল করে আছেন, তাঁদের বিরুদ্ধে কি কোনো ব্যবস্থা নিয়েছে? নেয়নি। আইন তো সবার জন্য সমান হওয়া উচিত।
তবে বিদায়ী বছরে দুটি ক্ষেত্রে মহাজোট সরকার কৃতিত্ব দাবি করতে পারে। এক, একটি পূর্ণাঙ্গ জাতীয় শিক্ষানীতি প্রণয়ন, দুই, যুদ্ধাপরাধের বিচারের প্রক্রিয়া শুরু। তবে তাও ভালোয় ভালোয় হয়েছে, বলা যাবে না। এসব নন্দিত কাজে যে জাতীয় ঐকমত্যের প্রয়োজন, তার অনুপস্থিতি ছিল প্রবলভাবেই। শিক্ষানীতির ব্যাপারেও বিরোধী দলের আপত্তি ছিল। যুদ্ধাপরাধের বিচার-প্রক্রিয়াকে নানাভাবে বাধাগ্রস্ত করা হয়েছে। অন্যদিকে বিরোধী দলের রাজনৈতিক কর্মসূচি পালনেও সরকার বাধা দিয়েছে। অনেক নেতা-কর্মীর বিরুদ্ধে হামলা-মামলা হয়েছে। সব ব্যাপারে দুই পক্ষের বৈরিতা থাকলে দেশ চলবে কীভাবে?
যদি তিন বছর পর ক্ষমতার পালাবদল হয়, তাহলে কি শিক্ষানীতি বাতিল করা হবে? যুদ্ধাপরাধের বিচার-প্রক্রিয়া বন্ধ করে দেওয়া হবে? এ প্রশ্নের উত্তর বিএনপির নেতাদের দিতে হবে। সরকারও অন্তত এ দুটি কাজে বিরোধী দলের সহায়তা নিতে পারত। কেউ কারও জায়গা থেকে এক চুল সরতে চায় না। তাহলে সমঝোতা হবে কী করে? যুদ্ধাপরাধের বিচার হবে আইন অনুযায়ী। অতএব, এ নিয়ে সরকারি দলের নেতাদের মাঠ গরম করার প্রয়োজন নেই। বরং জনগণকে বোঝাতে হবে, এটি দলের বিষয় নয়, সমগ্র দেশের।
২০১০ সালে বাংলাদেশে দ্রব্যমূল্যের ঊর্ধ্বগতি, বিদ্যুতের সমস্যা, বেকারত্ব ছাপিয়ে বড় হয়ে উঠেছে রাজনৈতিক বৈরিতা, সংঘাত ও অস্থিরতা। কোনো ব্যাপারে সরকার ও বিরোধী দল একমত হতে না পারলেও আলোচনা করতে অসুবিধা কোথায়? কাশ্মীর নিয়ে পাকিস্তান ও ভারতের মধ্যে আলোচনা হতে পারে, ফিলিস্তিন সমস্যা নিয়ে পিএলও-ইসরায়েল বছরের পর বছর আলোচনা করতে পারে, কিন্তু আওয়ামী লীগ ও বিএনপির মধ্যে কোনো কথা নেই। আলোচনা নেই। আমরা ৩৯ বছর ধরে ঝগড়া করেছি, মারামারি করেছি, অন্যের যাত্রা ভঙ্গ করতে গিয়ে নিজের নাক কেটেছি; তার পরও ক্ষান্ত হচ্ছি না। আমরা আমাদের উত্তর প্রজন্মের কাছে কী আদর্শ রেখে যাচ্ছি?
২০১০ সালের প্রায় পুরোটা সময় রাজনৈতিক দলগুলো খামোখা বিতর্ক করেছে, একে অপরকে দেখে নেওয়ার হুমকি দিয়েছে। সরকার বলেছে, বিরোধী দল ষড়যন্ত্র করছে, জঙ্গিদের লালন করছে। আবার বিরোধী দল বলছে, সরকার তাদের নেতা-কর্মীদের ওপর নির্যাতন চালাচ্ছে। এই যুদ্ধ কত দিন চলবে?
২০১০ সালে সরকারের অনেক সাফল্য আছে, তাই বলে ব্যর্থতার পাল্লাটি মোটেই হালকা নয়। সরকার একটি ভালো কাজ দিয়ে জনগণের আস্থা লাভ করলে, ছাত্রলীগ-যুবলীগ ১০টি মন্দ কাজ করে সেই আস্থা ধুলায় মিলিয়ে দিয়েছে। আগে শিক্ষাঙ্গনে সংঘর্ষ হতো ছাত্রলীগ বনাম প্রতিদ্বন্দ্বী সংগঠনে। এখন প্রতিদ্বন্দ্বীরা মাঠে নেই। তাই ছাত্রলীগ নিজেরই মারামারি করছে। যুবলীগ মারামারি করছে। বছরের শেষ দিনের আগের দিন ঝিনাইদহে আত্মঘাতী লড়াইয়ে খুন হয়েছেন যুবলীগের তিনজন কর্মী। স্বরাষ্ট্রমন্ত্রী নিশ্চয়ই বলবেন না, এটি তারাই ঘটিয়েছে, যারা যুদ্ধাপরাধের বিচার চায় না।
বছরজুড়ে আওয়ামী লীগ ও বিএনপি বাহাস করেছে। কখনো বাড়ি নিয়ে, কখনো ভোট নিয়ে, কখনো মামলা নিয়ে। জনজীবনের সমস্যা নিয়ে বিরোধী দল কোনো আন্দোলন করেনি। তারা অনির্দিষ্টকালের জন্য সংসদ বর্জন করে চলেছে। অথচ বেতন-ভাতা ঠিকই নিচ্ছে। এটি অনৈতিক ও অগ্রহণযোগ্য। আর সরকারি দল সংসদে আপন কৃতিত্ব ও মহিমায় এতটাই বিভোর যে বিরোধী দল এল কি গেল, তাদের কিছু আসে-যায় না।
২০১০ সালটি বাংলাদেশের জন্য আরেকটু ভালো হতে পারত; মানুষ আরেকটু ভালো থাকতে পারত। পারেনি মূলত বৈরী ও সাংঘর্ষিক রাজনীতির কারণে। ২০১০ সালে সুপ্রিম কোর্টের রায়ের পর বঙ্গবন্ধুর পাঁচ ঘাতকের ফাঁসি হয়েছে। হাইকোর্ট দুটি ঐতিহাসিক রায়ে দুই সামরিক স্বৈরশাসকের শাসনকে অবৈধ ঘোষণা করেছেন। এসব ঘটনা সরকার ও বিরোধী দলের ঐক্য ও সমঝাতার ভিত্তি হতে পারত। অতীতে দুই দলই সামরিক শাসনের নিপীড়নের শিকার হয়েছে এবং ঐক্যবদ্ধ আন্দোলনের মাধ্যমে গণতন্ত্র প্রতিষ্ঠা করেছে। এমন তো নয়, এক স্বৈরশাসকের লাঠির বাড়ি কড়া ছিল, আরেক লাঠির বাড়ি মোলায়েম ছিল। এই প্রসঙ্গে প্রয়াত লেখক-সাংবাদিক বদরুল হাসানের (প্রখ্যাত চিত্রশিল্পী কামরুল হাসানের বড় ভাই ) একটি ঠাট্টার কথা বেশ মনে পড়ে। তিনি বলতেন, পত্রিকাগুলো পুলিশের মৃদু লাঠিপেটা করেছে বলে লিখে থাকে। পুলিশ প্রেমিকের মতো কখনো মৃদু বা মোলায়েমভাবে কর্মীদের শরীর স্পর্শ করে না। এক স্বৈরশাসক ‘হারাম’ হলে অন্যজন ‘হালাল’ হতে পারে না। দুই স্বৈরশাসককেই পরিত্যাগ করতে হবে। জিয়াউর রহমান বেঁচে নেই। কিন্তু এরশাদ এখনো বেঁচে আছেন। অতএব অবৈধ পন্থায় ক্ষমতা দখলের জন্য তাঁর বিচার করতে হবে। এটা হলো গণতান্ত্রিক সরকারের প্রথম কর্তব্য। দ্বিতীয় কর্তব্যটি হবে নিজেদের শাসনে কোনোভাবেই যেন স্বৈরশাসনের ছায়া না পড়ে, সেই ব্যাপারে সতর্ক থাকা। মানুষ যাতে বলতে না পারে, ‘এর চেয়ে সামরিক শাসনই ভালো ছিল।’ শেখ হাসিনা ও খালেদা জিয়ার বড় ব্যর্থতা, তাঁরা সামরিক শাসন থেকে নিজেদের শাসনকে আলাদা করতে পারেননি।
২০১০ সালে আমরা সুস্থ রাজনীতি পাইনি। সুষ্ঠু ও সচল সংসদ পাইনি। কি সরকার, কি বিরোধী দল—কেউ জনগণের কাছে দেওয়া ওয়াদা রক্ষা করেনি। জনজীবনের সমস্যা নিয়ে মাথা ঘামায়নি। সরকার বিরোধী দলকে ঘায়েল করতে সচেষ্ট ছিল, বিরোধী দল সরকার উৎখাতের ডাক দিয়েছিল। এই হাঁকডাকে আমরা ২০১০ সাল পার করেছি।
২০১১ সালে স্বাধীনতার ৪০ বছর পূর্ণ হবে। ইংরেজি দিনপঞ্জি ধরলে আজ ১ জানুয়ারি থেকেই সেই বছরটি শুরু হয়ে গেল। এই বছরে কি আমরা সরকার ও বিরোধী দলের কাছে ভালো কিছু চাইতে পারি না, পেতে পারি না? আমরা চাই, তাদের ভাষা, রীতি ও রাজনৈতিক সংস্কৃতিতে পরিবর্তন আসুক। ‘ওরা চোর’ কিংবা ‘এরা দেশ বেচে দিয়েছে’—এ ধরনের ঢালাও কথাবার্তা শুনতে চাই না।
আজ অবশেষে একটি ব্যক্তিগত আকাঙ্ক্ষার কথা বলতে চাই, ২০১১ সালে স্বাধীনতার ৪০ বছরে সরকার ও বিরোধী দল একটি সমঝোতা স্মারকে সই করুক। যাতে লেখা থাকবে, তারা কেউ যুদ্ধাপরাধী ও স্বৈরশাসককে আশ্রয় দেবে না। অবৈধ ক্ষমতা দখলকারী ও স্বাধীনতাবিরোধী দুই পক্ষই অপরাধী। একজনকে বাঁচিয়ে আরেকজনের বিচার গ্রহণযোগ্য হবে না।
সরকার ও বিরোধী দলের মধ্যে নীতি ও আদর্শের যতই পার্থক্য থাকুক, অন্তত এই একটি বিষয়ে তারা একমত হতে পারে। অতীতে হয়েছে, বলেই গণতন্ত্র প্রতিষ্ঠিত হয়েছিল।
২০১১ সালের প্রথম দিনটি গতকালের মতো না হোক। পুরো বছরটি ২০১০ সালের মতো হিংসা ও হানাহানিতে ভরা না থাক; ক্ষুধাকাতর মানুষের দীর্ঘশ্বাসে বাতাস ভারী না হোক।
আসুন, ২০১১ সালে আমরা শপথ নিই, যুদ্ধাপরাধী ও স্বৈরশাসককে না বলি। তাদের সংস্রব এড়িয়ে চলি। এক পক্ষ স্বৈরশাসককে নিয়ে মাতামাতি করবে, আরেকপক্ষ যুদ্ধাপরাধীকে কোলে তুলে নেবে—সেটি সুস্থতার লক্ষণ নয়। গণতন্ত্র মানলে যুদ্ধাপরাধীকে বর্জন করুন। বর্জন করুন সাবেক স্বৈরশাসককেও।
সবাইকে নতুন বছরের শুভেচ্ছা।
স্থানীয় সরকার
পৌর নির্বাচনের গতি-প্রকৃতি
সরকারের দ্বিতীয় বর্ষপূর্তির পর তৃতীয় বর্ষের সূচনাতেই সারা দেশের ৩১০টি পৌরসভার মধ্যে ২৫৭টিতে নির্বাচন হতে যাচ্ছে। নগর স্থানীয় সরকারের এই নির্বাচনে ৭০ লাখেরও বেশি ভোটার ২৫৭ জন মেয়র ও তিন হাজার ৯০ জন কাউন্সিলর নির্বাচন করবেন। এই নির্বাচন নানা কারণে গুরুত্বের সঙ্গে পর্যবেক্ষণের দাবি রাখে। প্রথমত, অনেক পৌরসভায় ৭ থেকে ১০ বছর পর এ নির্বাচন হতে যাচ্ছে, তাই এ দীর্ঘ সময়ের সামাজিক ও রাজনৈতিক পরিবর্তনের নানা ধরনের প্রভাব-প্রতিক্রিয়া এখানে প্রতিফলিত হতে পারে। দ্বিতীয়ত, অনেক পৌরসভার জন্য এটিই প্রথম নির্বাচন। ওই সব স্থানে গ্রামীণ নেতৃত্বের জঠর থেকে নতুনভাবে নগর নেতৃত্বের উন্মেষ ঘটবে। তৃতীয়ত, সরকার ও নির্বাচন কমিশনের জন্য নগরকেন্দ্রের এই নির্বাচনগুলো অন্য কিছু কারণেও খুব গুরুত্বপূর্ণ। সরকার যেহেতু স্থানীয় সরকার ও নির্বাচনী আইন পরিবর্তন না করেও দলীয়ভাবে পৌরসভা নির্বাচন করার ঘোষণা দিয়েছে, তাই নির্বাচনী প্রচারণা ও ফলাফলে দলের প্রভাব কতটুকু কীভাবে কাজ করে, তা দেখার বিষয়।
অন্যদিকে নির্বাচন কমিশন তাদের অবশিষ্ট মেয়াদে ২০১২ সালের আগে পৌরসভা, ইউনিয়ন পরিষদ ও সিটি করপোরেশন নির্বাচন ছাড়াও কিছু উপনির্বাচন সম্পন্ন করবে। আগে অঘোষিতভাবে রাজনৈতিক দল বা দলীয় নেতা-কর্মীরা স্থানীয় নির্বাচনে অংশ নিলেও এবারই প্রথম দলীয় মনোনয়নে নির্বাচনের ঘোষণা এসেছে। তাই দলগুলোর নির্বাচনী আচরণ ও নির্বাচন কমিশন প্রণীত নির্বাচনী আচরণবিধির সংঘর্ষ ও সামঞ্জস্য পর্যবেক্ষণের দাবি রাখে। সরকার হয়তো সরাসরি না হলেও প্রচ্ছন্নভাবে চাইবে তাদের সময়কালের মধ্যবর্তী এ সময়ে ২০০৮ সালের নির্বাচনী ফলাফলের ধারাবাহিকতা রক্ষা করা হোক। নির্বাচন কমিশন চাইবে, তারা ২০০৮ সাল থেকে স্বচ্ছতা, দক্ষতা ও নিরপেক্ষতার সঙ্গে নির্বাচন পরিচালনার যে দৃষ্টান্ত স্থাপন করেছে, তার ধারাবাহিকতা অক্ষুণ্ন থাকুক। তবে ভোলার উপনির্বাচনে যে সেই সুনাম অক্ষুণ্ন রাখতে সক্ষম হয়েছে, কমিশন নিজেও খুব উচ্চকণ্ঠে তা বলেনি। তাই হয়তো এবার সেনাবাহিনী ও সীমান্তরক্ষী বাহিনী মোতায়েনে কমিশন কুণ্ঠিত হয়নি। তবে এবারে নির্বাচনী ঝুঁকি কিন্তু কিছুটা অন্যখানে, যা ইতিমধ্যে সাভার, নোয়াখালী, লক্ষ্মীপুরসহ কোথাও কোথাও স্পষ্ট দেখা গেছে। নির্বাচন কমিশন এ ক্ষেত্রে সাভারের উপজেলা নির্বাহী কর্মকর্তাকে প্রত্যাহার করে যে দৃষ্টান্ত স্থাপন করেছে, দেশের আরও বহু এলাকায় দলীয়কৃত প্রশাসনের কর্মকর্তারা তাতে সতর্ক হয়েছেন বলে মনে হচ্ছে না। বিষয়টিতে আরও সতর্ক পর্যবেক্ষণ প্রয়োজন এবং ব্যত্যয় দেখা গেলে কঠোরভাবে ব্যবস্থা নেওয়া দরকার।
সরকারের তরফ থেকে দলীয় প্রার্থীকে জেতানোর পরিকল্পিত কোনো প্রয়াস এখনো চোখে পড়েনি। স্থানীয়ভাবে অবশ্য দলীয় নেতাদের স্থানীয় প্রয়াসে কোনো বিরাম নেই। সরকার ও সরকারি দলের জন্য এই নির্বাচন একধরনের ত্রিশঙ্কু অবস্থার সৃষ্টি করেছে। দেশের কমসংখ্যক পৌরসভায়ই সরকারি দল জোট বা বিরোধী দল একক প্রার্থী দিতে সক্ষম হয়েছে। ২০০৮ সালের জাতীয় নির্বাচন ও সরকার গঠনকালীন ‘সংস্কারবাদী’ শব্দটি জনপ্রিয় একটি রাজনৈতিক ভর্ৎসনা হিসেবে আবির্ভূত হয়। গত উপজেলা নির্বাচন থেকে নির্বাচনী সংস্কৃতিতে ‘বিদ্রোহী’ নামক নতুন একধরনের প্রার্থিতা গ্রহণযোগ্যতা পাচ্ছে। প্রার্থীরা বিভিন্ন স্থানে গর্ব ভরে নিজেদের বিদ্রোহী প্রার্থী হিসেবে পরিচয় দিচ্ছেন।
তাই মনে হচ্ছে, এবার দলীয় মনোনয়নের নামে যে লেজেগোবরে অবস্থার সৃষ্টি হয়েছে, তাতে পৌরসভা তথা স্থানীয় নির্বাচনে রাজনৈতিক দল ও পৌর এলাকার জনগণ উভয়ই ক্ষতিগ্রস্ত হয়েছে। রাজনৈতিক দলে স্থানীয়ভাবে গৃহবিবাদ তীব্র হয়েছে। অন্যদিকে শক্তিশালী রাজনৈতিক দলের পরিচয়বিহীন ব্যক্তিরা প্রার্থী হওয়ার সাহস হারিয়েছেন। এতে সুজন পরিচালিত মেয়র পদপ্রার্থীর একটি জরিপে দেখা যাচ্ছে, অতীতের যেকোনো সময়ের চেয়ে আসনপ্রতি মেয়র পদপ্রার্থীর গড়সংখ্যা ও হার কমেছে। নারীদের মেয়র হিসেবে প্রার্থিতা চোখেই পড়ছে না। প্রার্থী হওয়ার জন্য নিজ নিজ এলাকার জনগণের চেয়ে দলের উচ্চপর্যায়ের নেতাদের মুখাপেক্ষী বেশি হয়েছেন প্রার্থীরা।
নির্বাচন কমিশনে প্রার্থীদের হলফনামায় দেওয়া তথ্যের ফলাফল বিশ্লেষণ করলে বর্তমান পৌর নির্বাচন ও স্থানীয় নেতৃত্বের গতি-প্রকৃতি নিয়ে আরও বিস্তারিত জানা যাবে। এগুলো প্রার্থীদের স্বেচ্ছায় দেওয়া তথ্য এবং নির্বাচন কমিশন আনুষ্ঠানিকভাবে এসব তথ্য সাধারণের জন্য উন্মুক্ত করেছে। এখানে উল্লেখ করা প্রয়োজন, স্থানীয় নির্বাচনে এই সাত তথ্য প্রদান, এর ব্যবহার ও যাচাই-বাছাই এবার অনেক ব্যাপ্তি ও ব্যাপকতা পাচ্ছে। সুজন এসব তথ্য নিয়ে দেশের ১০০টি পৌরসভায় পৌর মেয়র পদপ্রার্থীদের ‘জনগণের মুখোমুখি’ অনুষ্ঠান করছে। এসব অনুষ্ঠানে মেয়র পদপ্রার্থীরা অত্যন্ত উৎসাহের সঙ্গে যোগ দিচ্ছেন এবং একই মঞ্চ থেকে বক্তব্য ও জনগণের প্রশ্নের উত্তর দিচ্ছেন এবং স্বতঃপ্রণোদিত তথ্যগুলোর সপক্ষে প্রশ্নের সম্মুখীন হচ্ছেন। এসব দিক থেকে ২০১১ সালের পৌর নির্বাচন অত্যন্ত ব্যতিক্রম একটি নির্বাচন। এই নির্বাচনের বিভিন্ন কর্মকাণ্ডে অতীতের পৌরসভা নির্বাচনের অনেক কিছুই নেই। আবার অনেক নতুন বিষয় সংযোজিত হয়েছে। নেই জনসভা, মিছিল ও মাইকের ঘনঘটা, রঙিন পোস্টার, নেতা-নেত্রীর ছবি, শোডাউনসহ অনেক কিছু। তা ছাড়া রয়েছে প্রার্থীর সাত তথ্য, যা একজন ভোটারের পক্ষে সহজলভ্য। ওই তথ্যগুলোর দিকে মনোনিবেশ করলে কিছু নতুন দিক যেমন উন্মোচিত হয়, তেমনই মনে নতুনভাবে দেখা দেয় কিছু শঙ্কা ও প্রশ্ন। সে রকম কিছু বিষয়ের অবতারণা নিচে করা হলো।
২১২টি পৌরসভার মেয়র পদপ্রার্থীদের প্রাপ্ত তথ্য বিশ্লেষণে দেখা যায়, সেখানে মোট এক হাজার ৭৮ জন মেয়র পদপ্রার্থী প্রতিদ্বন্দ্বিতা করছেন। তাতে পৌরসভাপ্রতি গড় প্রার্থীর সংখ্যা পাঁচজন। এই এক হাজার ৭৮ জনের মধ্যে ৪৬১ জন তথা ৪৩ শতাংশের শিক্ষাগত যোগ্যতা স্নাতক ও স্নাতকোত্তর। অন্যদিকে ২০ শতাংশ প্রার্থীর শিক্ষাগত যোগ্যতা এসএসসির নিচে। এর মধ্যে শুধু অক্ষরজ্ঞানসম্পন্ন প্রার্থীও রয়েছেন। নির্বাচনের পরে দেখা যাবে, নির্বাচিত মেয়রদের মধ্যে জনগণ কাদের বাছাই করেছেন।
মেয়র পদপ্রার্থীদের পেশার ক্ষেত্রে একটি সাধারণ তথ্য বেরিয়ে এসেছে; ২১২টি পৌরসভার মেয়র পদপ্রার্থীদের ৭০ শতাংশ (৭৫২ জন) সরাসরি নিজেদের পেশা ‘ব্যবসা’ হিসেবে উল্লেখ করেছেন। কৃষি, চাকরি ও আইন পেশার প্রার্থী আছেন যথাক্রমে ১৩, ১০ ও ৪ শতাংশ। কৃষি ও চাকরি উল্লেখ করা পেশাজীবীর মধ্যেও ছদ্মবেশী ব্যবসায়ী রয়েছেন। পেশাদার সমাজকর্মী ও অবসরপ্রাপ্ত শিক্ষক প্রায় নেই বললেই চলে।
মেয়র পদপ্রার্থীর মামলা-মোকদ্দমার তথ্যে দেখা যায়, ২৭ শতাংশ প্রার্থী বর্তমানে বিভিন্ন মামলায় অভিযুক্ত, ৬৮ শতাংশ প্রার্থী অতীতে কোনো না কোনো মামলায় অভিযুক্ত ছিলেন এবং ৫ দশমিক ৩০ শতাংশ (৮৮ জন) প্রার্থী ৩০২ ধারায় হত্যা মামলায় অভিযুক্ত। সাতটি তথ্যের মধ্যে প্রার্থীরা স্বেচ্ছায় নির্বাচন কমিশনে যেসব তথ্য দিয়েছেন, তার মধ্যে মামলাসংক্রান্ত তথ্যটি প্রণিধানযোগ্য। এখানে রাজনৈতিক দলগুলোর মনোনয়ন পাওয়া প্রার্থী অবশ্যই আছেন।
স্থাবর-অস্থাবর সম্পত্তির দেওয়া তথ্য থেকে দেখা যায়, প্রায় সব মেয়র পদপ্রার্থীর আয়সীমা আয়করযোগ্য ব্যক্তিদের পর্যায়ভুক্ত। কিন্তু প্রকৃত করদাতা প্রার্থী হচ্ছেন ১০ হাজার ৭৮২ জনের মধ্যে মাত্র ১৯ শতাংশ (২০০ জন)। মেয়র পদপ্রার্থীদের মধ্যে ৩৩৮ জন বিভিন্ন অঙ্কের ঋণ নিয়েছেন। এর মধ্যে ১৯৮ জনের ঋণের পরিমাণ ৫ লাখ থেকে ১০ কোটি টাকার মধ্যে। তাই বলা যায়, সম্পদসংক্রান্ত তথ্য পুরোপুরি নির্ভরযোগ্য ও সংগতিপূর্ণ নয়। এ রকম একটি আর্থসামাজিক প্রেক্ষাপট ধারণ করে আমাদের নগর স্থানীয় সরকারের একটি নির্বাচন অনুষ্ঠিত হচ্ছে। ২৫৭টি পৌরসভার নাগরিকেরা এসব প্রার্থীর মধ্য থেকে শিক্ষিত, সৎ ও যোগ্য প্রার্থী খুঁজবেন এবং চলতি মাসের মধ্যেই এ প্রতিষ্ঠানগুলোর আনুষ্ঠানিক নেতৃত্ব জাতি পেয়ে যাবে।
নির্বাচন এ দেশে সব সময়ই উৎসবের আমেজে অনুষ্ঠিত হয়। কিন্তু নির্বাচনের পর নির্বাচিত নেতৃত্ব জনগণকে কী সেবা ও সহায়তা দেবেন, সে বিষয়টি বরাবরই অস্বচ্ছ থাকে। পৌরসভাগুলোর মধ্যেও বিভিন্ন রকমের পৌরসভা রয়েছে। যেমন—জেলা সদরের পুরোনো পৌরসভা, আবার একেবারে নতুন গ্রামীণ পৌরসভা। এর মধ্যে পৌরসভা হওয়ার আইনি যোগ্যতাই অর্জন করেনি অনেক পৌরসভা। তাদের নিজস্ব আয়ের প্রশ্নটি সুদূরপরাহত। কাউন্সিলর পদপ্রার্থীদের কথা বাদ দিলেও মেয়র পদপ্রার্থীদের বা স্থানীয়ভাবে যেসব দল প্রার্থী দিয়েছে, তাদের দলের বা প্রার্থীর কোনো সুস্পষ্ট নির্বাচনী ইশতেহার নেই। পৌরসভার নিজস্ব আয় বাড়ানোর কোনো চিন্তা না করে শুধু সরকারি অর্থে উন্নয়নের প্রতিশ্রুতি দেওয়া হচ্ছে। প্রতিশ্রুতি শোনা যায়, কিন্তু নেই পৌরসভাকে নিয়ে কোনো স্বপ্ন বা রূপকল্প। সরকার অর্থাৎ কেন্দ্রীয় সরকার বা দলের প্রধান নেতা বা নেত্রীদের স্বপ্নই তাঁদের স্বপ্ন। নির্বাচনী প্রচারণায় বেশির ভাগ ক্ষেত্রে দোয়া কামনা, শুভেচ্ছাবিনিময়, করমর্দন আর কোলাকুলির প্রাধান্য। নগরভিত্তিক জোরালো কোনো ইস্যু খুব একটা পাওয়া যাচ্ছে না।
এবারের নির্বাচনের একটি ইতিবাচক বৈশিষ্ট্য হচ্ছে, এ পর্যন্ত সহিংসতা তুলনামূলকভাবে কম। ঝিনাইদহে তিনজনের নিহত হওয়ার ঘটনা ছাড়া বড় ধরনের সহিংসতা দেখা যায়নি। তবে গোপনে গরিব ভোটারদের মধ্যে অর্থ বিতরণ চলছে, যা প্রার্থী ও ভোটারদের একাংশ অত্যন্ত সহজ ও স্বাভাবিক বলেই ধরে নেয়। তা ছাড়া নগদ টাকা, শাড়ি, দাওয়াত—এসব কিছুটা নির্বাচনী সংস্কৃতির অংশ হিসেবে সহনীয় হয়ে পড়েছে। আচরণবিধির অন্যান্য বিষয় লঙ্ঘনের ঘটনা খুব বেশি উল্লেখযোগ্য নয়। এ কথা নিঃসন্দেহে বলা যায়, দেশে সবকিছুর ব্যয় বাড়লেও পৌরসভার মতো নির্বাচনে প্রার্থীর নির্বাচনী ব্যয় তুলনামূলকভাবে কমেছে। এতে অবশ্য সাধারণ ভোটারদের কোনো লাভ হচ্ছে না। ধনী প্রার্থী কম ব্যয়ে বেশি বাজেটের পৌরসভা পরিচালনা করবেন। অন্যদিকে অনেক প্রার্থীর প্রচারণার ব্যয় সাশ্রয় হলেও মনোনয়ন পেতে তাঁরা বেশ কিছু বাড়তি অর্থ ব্যয় করেছেন বলে জানাচ্ছেন। তাই নির্বাচনের পর সততা রক্ষা করলেই জনগণ স্বল্প ব্যয়ের সুবিধাটা পেতে পারে।
তোফায়েল আহমেদ: স্থানীয় সরকার বিশেষজ্ঞ ও সাবেক সদস্য, স্থানীয় সরকার কমিশন।
উদ্যোগগুলো বাস্তবায়িত হোক
হাসিনা-থিনলে বৈঠক
প্রধানমন্ত্রী শেখ হাসিনার সঙ্গে ভুটানের সফররত প্রধানমন্ত্রী লিওনচেন জিগমে ওয়াই থিনলের মঙ্গলবারের বৈঠকে ব্যবসা-বাণিজ্য, আঞ্চলিক যোগাযোগ, জ্বালানি, পর্যটন, স্বাস্থ্য, সংস্কৃতিসহ নানা ক্ষেত্রে দ্বিপক্ষীয় সহযোগিতা বৃদ্ধির লক্ষ্যে বেশ আশাপ্রদ আলোচনা হয়েছে। নিকট প্রতিবেশী দুই দেশের প্রধানমন্ত্রীদের বক্তব্য থেকে আবারও পরিষ্কার হয়েছে, উল্লিখিত ক্ষেত্রগুলোতে উভয় দেশই কতভাবে লাভবান হতে পারে; বৃহত্তর আঞ্চলিক পরিসরে আরও কত সম্ভাবনা আমরা এত দিন কাজে লাগাইনি।
উজানের দেশ ভুটানের প্রধানমন্ত্রী ভাটির দেশ বাংলাদেশের সম্ভাব্য সমস্যাগুলো সম্পর্কে পুরোপুরি অবগত বলে জানিয়েছেন। প্রধানমন্ত্রী শেখ হাসিনা জলবিদ্যুৎ খাতে সহযোগিতার অনুরোধ জানালে প্রধানমন্ত্রী থিনলে সহযোগিতার আশ্বাস দিয়েছেন। ভুটানে জলবিদ্যুৎ উৎপাদনের সম্ভাবনা ব্যাপক; সে দেশের জলবিদ্যুৎ প্রকল্পগুলোতে বিনিয়োগের অংশীদার হিসেবে বা ক্রেতা হিসেবে ভুটান থেকে বাংলাদেশ বিদ্যুৎ পেতে পারে, যা এ দেশের ক্রমবর্ধমান বিদ্যুতের ঘাটতি মোকাবিলায় অনেক সহায়ক হবে। আমরা বেশ কয়েক বছর ধরেই এ সম্ভাবনার কথা শুনে আসছি; কিন্তু সম্ভাবনাগুলো বাস্তবায়নে ফলপ্রসূ কোনো উদ্যোগ এখনো নেওয়া হয়নি। বাংলাদেশের উচিত এই ক্ষেত্রটিতে বিশেষ গুরুত্ব দিয়ে ভুটানকে আরও উদ্যোগী করে তোলা। কারণ, বিদু্যুৎ আমাদের বিশেষ অগ্রাধিকার।
ভুটানের সঙ্গে আমাদের বাণিজ্যিক লেনদেন ভালো, যদিও তাদের সঙ্গে আমাদের বাণিজ্য-ঘাটতি রয়ে গেছে। পণ্য পরিবহনের ক্ষেত্রে আরও গতি সঞ্চার ঘটতে পারে বাংলাদেশ ও ভুটানের মধ্যে ট্রানজিট চুক্তিটি কার্যকর হলে। ১৯৮০ সালে দুই দেশের মধ্যে একটি ট্রানজিট চুক্তি স্বাক্ষর এবং ২০০০ সালে তার মেয়াদও শেষ হয়েছে। কিন্তু ওই সময়ে চুক্তিটির বাস্তবায়ন ঘটানো সম্ভব হয়নি দুই দেশের মাঝখানে ভারতীয় ভূখণ্ড থাকায়। এখানে ভারতের সংশ্লিষ্টতা অত্যন্ত গুরুত্বপূর্ণ। ভারতের ভূখণ্ড ব্যবহারে সম্মতি আদায়ের সময় এসেছে; এ বছর ভারতীয় প্রধানমন্ত্রী মনমোহন সিং ঢাকা সফরে এলে এ ব্যাপারে অগ্রগতির আশা করা হচ্ছে।
ভারত যেহেতু বাংলাদেশের ভূখণ্ড ব্যবহার করে তার উত্তর-পূর্বাঞ্চলীয় রাজগুলোতে পণ্য পরিবহনের সুযোগ চায়, তাই বাংলাদেশও ভারতের ভূখণ্ড ব্যবহার করে ভুটানে পণ্য পরিবহনের সুযোগ অবশ্যই আদায় করে নিতে পারে। এটি ঘটলে প্রথমত ভুটান-বাংলাদেশের মধ্যকার বাণিজ্যিক লেনদেন আরও ব্যয়সাশ্রয়ী ও সময়সাশ্রয়ী হবে, ভুটান চট্টগ্রাম ও মংলাবন্দর ব্যবহারের সুযোগ পাবে এবং মিয়ানমার, চীন ও থাইল্যান্ডের সঙ্গেও যোগাযোগের নতুন পথ খুলে যাবে। ফলে এই পুরো অঞ্চলের ব্যবসা-বাণিজ্য ও অর্থনৈতিক কর্মকাণ্ডে নতুন গতি সঞ্চারিত হবে; আনুষঙ্গিক সুফল হিসেবে দক্ষিণ ও দক্ষিণ-পূর্ব এশিয়ার এই জাতিগুলোর মধ্যে শিক্ষা-সাংস্কৃতিক বিনিময় আরও নিবিড় হবে। জলবায়ু পরিবর্তনের ফলে উদ্ভূত নতুন সমস্যাবলি, আঞ্চলিক ও আন্তর্জাতিক সন্ত্রাসবাদসহ বিভিন্ন সমস্যা মোকাবিলায় যৌথ উদ্যোগও সূচিত হতে পারে এই বৃহত্তর যোগাযোগ, সম্প্রীতি ও সংহতির মধ্য দিয়ে।
দুই ঘনিষ্ঠ প্রতিবেশী দেশের দুই প্রধানমন্ত্রীর এই বৈঠককে আমরা অত্যন্ত গুরুত্বের সঙ্গে দেখতে চাই। অনুরোধ, আশ্বাস ও সম্ভাবনাগুলো উল্লেখের মধ্য দিয়েই যেন দুই দেশের আলোচনা শেষ হয়ে না যায়; আলোচিত প্রতিটি ক্ষেত্রে প্রয়োজনীয় চুক্তি, সমঝোতা ইত্যাদি সম্পাদন করে কার্যক্ষেত্রে অগ্রগতি সাধনে উদ্যোগী হতে হবে।
খালেদার ভাষণ: গ্লাসের তিন ভাগই খালি
বাংলাদেশের রাজনীতির বৈশিষ্ট্য হলো কেউ ক্ষমতায় গিয়ে মাথা ঠিক রাখতে পারেন না। আবার কেউ ক্ষমতায় যেতে না পেরে মানসিক ভারসাম্য হারিয়ে ফেলেন।
সরকারপ্রধান ও বিরোধী দলের প্রধানের সাম্প্রতিক বক্তব্য-বিবৃতি দেখেশুনে এই প্রতীতি জন্মেছে যে তাঁদের দ্বারা মহৎ কিছু আশা করা যায় না। অন্তত সুরুচি, সংস্কৃতি ও অনুকরণীয় রীতি আশা করা বাতুলতামাত্র। তাঁদের একজন পাটকেল ছুড়লে আরেকজন ইট ছুড়ে মারেন। ভাগ্যিস, বাংলাদেশে পরমাণু বোমা নেই, যদি থাকত তা-ও আওয়ামী লীগ ও বিএনপি পরস্পরের প্রতি নিক্ষেপ করতে দ্বিধা করত না (পাঠক স্মরণ করুন, ২০০৪ সালের ২১ আগস্ট শেখ হাসিনার জনসভায় গ্রেনেড হামলার ঘটনা)।
দুই দলই অতীত নিয়ে মশগুল থাকে, বর্তমানকে অগ্রাহ্য করে এবং ভবিষ্যৎ দেখার মতো দৃষ্টি তাদের নেই।
মহাজোট সরকারের দুই বছর পূর্তি উপলক্ষে প্রধানমন্ত্রী শেখ হাসিনার ভাষণের তিন দিনের মাথায় জাতির উদ্দেশে ভাষণ দিলেন বিরোধীদলীয় নেত্রী খালেদা জিয়া। ৪০ মিনিট ধরে পাঠ করা তাঁর ভাষণটি সুলিখিত হলেও সত্য নেই, আছে অর্ধ বা সিকি সত্য। আছে ব্যর্থতার জ্বালা, পরাজয় না মানতে পারার খেদ, আছে তত্ত্বাবধায়ক সরকারের বিরুদ্ধে অন্ধ আক্রোশ। এমনকি ব্যক্তিগত আক্রমণ থেকেও মুক্ত নয় খালেদা জিয়ার ভাষণ। প্রধানমন্ত্রী ভাঙা সুটকেস থেকে কোটি কোটি টাকার সম্পদ গড়ে তোলা এবং ব্যক্তিগত লাভে রাজনীতি করার অভিযোগ এনেছিলেন বিরোধীদলীয় নেত্রীর বিরুদ্ধে। জবাবে তিনি বলেছেন, গোটা দেশ নাকি ব্যক্তির ক্রীতদাসে পরিণত হয়েছে। এ ধরনের মন্তব্য করে খালেদা জিয়া কি দেশের ষোলো কোটি মানুষকে ছোট করলেন না? এই বাংলাদেশে কি একজন স্বাধীন মানুষও নেই? সবাই ক্রীতদাস?
বিরোধীদলীয় নেত্রী সরকারের দুই বছরের ব্যর্থতার খতিয়ান তুলে ধরেছেন। তা ধরতেই পারেন। প্রধানমন্ত্রী যদি দুই বছরের সাফল্য বর্ণনা করতে পারেন, বিরোধীদলীয় নেত্রী কেন ব্যর্থতা ও দুর্নীতির কথা বলতে পারবেন না? কিন্তু তিনি যখন সরকারের বিরুদ্ধে প্রতিরোধ গড়ে তোলার আহ্বান জানান, সরকারকে অবৈধ বলে আখ্যায়িত করেন তখনই খটকা লাগে। একটি নির্বাচিত সরকার অগণতান্ত্রিক হতে পারে, অবৈধ নয়। একটি নির্বাচিত সরকারের বিরুদ্ধে প্রতিরোধ গড়ে তোলার সর্বাত্মক আহ্বানের পাশাপাশি সহযোগিতা করার আগ্রহ প্রকাশ কিংবা লাগাতার সংসদ বর্জন করে সংসদ কার্যকর করার কথা বলা হাস্যকর নয় কি? বিএনপির নেত্রী সব ক্ষেত্রে আওয়ামী লীগের বিরোধিতা করলেও সংসদ বর্জনের ক্ষেত্রে কেন তাদের অনুসরণ করে চলেছেন, সেটাই আমাদের প্রশ্ন।
খালেদা জিয়া সরকারের বিরুদ্ধে সন্ত্রাস ও দুর্নীতির যেসব অভিযোগ এনেছেন, তা সর্বাংশে অসত্য, এ কথা কেউ বলবে না। কিন্তু তিনি কি কখনো ভেবে দেখেছেন, তাঁদের আমলে মানুষ কেমন ছিল? তখন কি চাঁদাবাজি, দখলবাজি, সন্ত্রাস, রাস্তাঘাট, ভবন, বাড়ি, টার্মিনাল জবরদখল হয়নি? হয়েছে। এখনো হচ্ছে। তবে বিএনপি আমলে বাড়তি উপসর্গ ছিল সংখ্যালঘুদের ওপর নির্যাতন, তাদের বাড়িঘর লুট, অগ্নিসংযোগ। বিএনপি ক্যাডারদের ভয়ে মানুষ শুধু আতঙ্কে দিন কাটায়নি, তারা দেশের ভেতরেও শরণার্থী শিবির খুলেছিল। গ্রামে টিকতে না পেরে আওয়ামী লীগের শত শত কর্মী ঢাকায় এসে আশ্রয় নিয়েছিলেন। সংখ্যালঘুদের ওপর অত্যাচার-নির্যাতনের খবর পত্রিকায় ছাপা হলে তৎকালীন স্বরাষ্ট্রমন্ত্রী আলতাফ হোসেন চৌধুরী বিমানে রামশীলের শরণার্থী শিবির পরিদর্শন করে বলেছিলেন, ‘যা লেখা হয়েছে, তা অতিরঞ্জিত।’ বাংলাদেশে ক্ষমতাসীনেরা বরাবর সত্যভাষণকে অতিরঞ্জিত বলে সাফাই গান।
বিরোধীদলীয় নেত্রী দ্রব্যমূল্য বৃদ্ধি, শেয়ারবাজারে ধস, জনশক্তি রপ্তানি হ্রাস, বিদ্যুৎসংকট বৃদ্ধি, ছাত্রলীগ-যুবলীগের সন্ত্রাসের কথা বলেছেন। এগুলো মিথ্যে নয়। কিন্তু বিরোধীদলীয় নেত্রী অনুগ্রহ করে বলবেন কি, আপনার সরকারের প্রথম দুই বছরে কী ঘটেছিল? সেদিন নির্যাতিতা পূর্ণিমা, শেফালি রানী, অঞ্জলি রানী, ছবি রানী, সীমাদের পাশে সরকারের পুলিশ র‌্যাট, কোবরা কেউ দাঁড়ায়নি। খালেদা জিয়া আইনশৃঙ্খলা রক্ষায় র‌্যাব গঠনের কৃতিত্ব দাবি করেন। কিন্তু তিনি বলেননি, কেন র‌্যাব গঠন করতে হয়েছে। এখনকার মতো সে সময়ও ক্ষমতাসীন দলের ক্যাডাররা সারা দেশে সন্ত্রাস ও নৈরাজ্য সৃষ্টি করে। তাদের দৌরাত্ম্য এমন পর্যায়ে পৌঁছে গিয়েছিল যে প্রচলিত বাহিনী তথা পুলিশ দিয়ে দুর্ধর্ষ সব দলীয় মাস্তানকে নিবৃত্ত করা যাচ্ছিল না। বাধ্য হয়ে খালেদা জিয়ার সরকার র‌্যাব করেছিল, এমনকি আইন দ্বারা তাদের দায়মুক্তিও দেওয়া হয়েছিল।
অতএব বিএনপি-জামায়াত জোট আমলে দেশে দুধের নহর বয়ে গেছে কিংবা শান্তির ফল্গুধারা প্রবাহিত হতো—সেই রকম দাবি মোটেই সত্য নয়। যে শিক্ষানীতি সর্বমহলে প্রশংসিত হয়েছে, তারও কঠোর সমালোচনা করেছেন খালেদা জিয়া। তিনি বলেছেন, শিক্ষানীতি প্রণয়নে একটি বিশেষ মত ও পথের শিক্ষাবিদদের নিয়েই কেবল কমিশন গড়া হয়েছিল, এ নীতিতে তাদের মতেরই প্রতিফলন ঘটেছে। আমরা যত দূর জানি, শিক্ষানীতি নিয়ে ড. এমাজউদ্দীন আহমদ, মোদার্রেছিন নেতা মাওলানা জয়নুল আবেদিন প্রমুখের সঙ্গেও কথা বলেছেন শিক্ষামন্ত্রী, তাঁদের সুপারিশ গ্রহণও করেছেন তিনি। তাঁরা কোন মত ও পথের লোক? সরকারের মন্দ কাজের সমালোচনা করা এবং ভালো কাজ সমর্থন করাই দায়িত্বশীল বিরোধী দলের কর্তব্য।
গত দুই বছরে আওয়ামী লীগের জনপ্রিয়তা কমেছে নিঃসন্দেহে। কিন্তু বিএনপির খুব জনপ্রিয়তা বেড়েছে, তার প্রমাণ নেই। কারণ তারা অতীতের ব্যর্থতা স্বীকার করে নিজেদের সংশোধনের কথা একবারও বলেনি। এখনো বিএনপির নেতারা তাদের শাসনামলকে সুবর্ণ সময় বলে আখ্যায়িত করেন। সব দোষ নন্দ ঘোষ তত্ত্বাবধায়ক সরকারের ওপর চাপিয়ে নিজেদের অপরাধ ঢাকতে চেষ্টা করছেন। জাতির উদ্দেশে দেওয়া খালেদা জিয়ার ভাষণ তার ব্যতিক্রম নয়।
২.
২০১১ সালের ১ জানুয়ারি ছাত্রদলের প্রতিষ্ঠাবার্ষিকীর অনুষ্ঠানে খালেদা জিয়া বর্তমান সরকারকে অবৈধ বলে আখ্যায়িত করেছিলেন। তাঁর দাবি, ‘ফখরুদ্দীন, মইনুদ্দীনের অবৈধ সরকারের মতো এই সরকারও অবৈধ।’ খালেদা জিয়া মইনুদ্দীন-ফখরুদ্দীনের সরকারকে অবৈধ বলেছেন; তাঁর পক্ষে হয়তো একটি যুক্তি আছে। ওই সরকার নির্বাচিত ছিল না। ফখরুদ্দীন-মইনুদ্দীনের সরকারকে অবৈধ বলা এখন আওয়ামী লীগ ও বিএনপির নেতাদের একটি ফ্যাশনে দাঁড়িয়েছে। যেমন—জিয়া ও এরশাদের সরকারকেও আমরা অবৈধ বলি। কেন বলি? তাঁরা অবৈধ পন্থায় ক্ষমতায় এসেছেন। কিন্তু অবৈধ সরকারগুলো যেসব অনৈতিক, বেআইনি ও গণবিরোধী কাজ করেছে, সেই কাজগুলো যদি গণতান্ত্রিকভাবে নির্বাচিত সরকারও করে, তাকে কী বলা যাবে? ফখরুদ্দীন-মইনুদ্দীনেরা অনেক খারাপ কাজ করেছেন, স্বীকার করি। কিন্তু তাঁরা একটি ভালো কাজও তো করেছেন। তাঁরা তো একটি অবাধ ও সুষ্ঠু নির্বাচন করেছেন। খালেদা জিয়া মনোনীত ইয়াজউদ্দিন-এম এ আজিজেরা কাজটি করতে পারলে তো মইনুদ্দীন-ফখরুদ্দীনদের মঞ্চে আসতে হতো না।
ছাত্রদলের সমাবেশে খালেদা জিয়া সরকারের কঠোর সমালোচনা করেছেন। আওয়ামী লীগ সরকারকে বাড়াবাড়ির পরিণতি অত্যন্ত খারাপ হবে বলেও হুঁশিয়ার করে দিয়েছেন। গত দুই বছরে সরকার দেশের উন্নয়ন-অগ্রগতিতে কী করেছে, তা জানতে চেয়েছেন। সরকারের কে কী করেছে, সেই হিসাব তাঁর কাছে আছে বলে দেশবাসীকে জানিয়ে দিয়েছেন। সরকার সব ক্ষেত্রে ব্যর্থ হয়েছে, বিরোধী দলের নেতা-কর্মীদের ওপর নির্যাতন চালানো হচ্ছে বলেও বিএনপির চেয়ারপারসন অভিযোগ করেছেন। এ পর্যন্ত না-হয় মেনে নিলাম। মেনে নিলাম, তাঁরা ক্ষমতায় এসে সরকারের কাজকর্ম কড়ায়গণ্ডায় বুঝে নেবেন, অন্যায়-দুর্নীতি করলে বিচার করবেন, মেনে নিলাম সেই কথাও।
কিন্তু বিরোধীদলীয় নেত্রী যখন বলেন, এই সরকার ক্ষমতা থেকে বিদায় নেওয়ার পর তাদের সব কাজ অবৈধ ঘোষণা করা হবে—সব কাজ বলতে কী বোঝাচ্ছেন তিনি? এই সরকারের আমলে যেসব উন্নয়নকাজ হচ্ছে, বিদ্যুৎ প্রকল্প হচ্ছে, পদ্মা সেতু নির্মাণ করা হচ্ছে, বিদেশের সঙ্গে চুক্তি হচ্ছে—সবই কি অবৈধ ঘোষণা করা হবে? এই সরকার রাষ্ট্রীয় কোষাগার থেকে সরকারি কর্মকর্তাদের বেতন-ভাতা দিচ্ছে, জনগণের কাছ থেকে কর আদায় করছে, পোশাকশ্রমিকদের জন্য নতুন মজুরিকাঠামো ঘোষণা করছে—সবটাই অবৈধ হয়ে যাবে? বিএনপির আমলে পোশাকশ্রমিকেরা ন্যূনতম বেতন পেতেন এক হাজার ৬৫০ টাকা, এখন সেটি তিন হাজার টাকা করা হয়েছে। খালেদা জিয়ার কথা মানলে শ্রমিকদের বাড়তি মজুরি তো মালিকদের ফেরত দিতে হবে। খালেদা জিয়ার কথা মেনে নিলে এই সরকারের কাছ থেকে মুক্তিযোদ্ধা, বৃদ্ধ ও অসহায় নারীরা যে বর্ধিত ভাতা নিয়েছেন, তা কড়ায়গণ্ডায় ফেরত দিতে হবে। এই সরকার বিচারপতিদের বেতন বাড়িয়েছে, সরকারি কর্মচারীদের বেতন বাড়িয়েছে, খালেদা জিয়া ক্ষমতায় এসে কি তাদের কাছ থেকে বর্ধিত বেতন-ভাতা ফেরত নিয়ে নেবেন? কিংবা সরকারি কর্মচারী, সেনাসদস্য ও সিভিল আমলাদের বাড়তি বেতন-ভাতা ফেরত দিতে হবে?
এসব কথার চেয়ে সবচেয়ে মারাত্মক যে কথাটি খালেদা জিয়া বলেছেন তা হলো, ফখরুদ্দীন-মইনুদ্দীন সরকারের মতো এই সরকারও অবৈধ।
তিনি তিন-তিনবার প্রধানমন্ত্রী ছিলেন। তাঁর নিশ্চয়ই জানা আছে, সংবিধান অনুযায়ী কোন সরকার বৈধ আর কোন সরকার অবৈধ।
জেনারেল এরশাদের সরকার অবৈধ ছিল। যেহেতু তিনি গায়ের জোরে ক্ষমতা দখল করেছিলেন। তাঁর আগে জিয়াউর রহমান তথাকথিত সিপাহি বিপ্লবের মাধ্যমে ক্ষমতায় এসেও নিজের সাড়ে পাঁচ বছরের শাসনকে বৈধতা দিতে পারেননি। তিনি নিজে সামরিক আইন জারি না করলেও সামরিক আইন জারির পুরো সুবিধাটি নিয়েছেন সাড়ে পাঁচ বছর ধরে। কিন্তু জনগণের ভোটে নির্বাচিত একটি সরকার অবৈধ হয় কী করে? ১৯৯১ ও ২০০১ সালে নির্বাচনের মাধ্যমে খালেদা জিয়া ক্ষমতায় আসেন এবং পাঁচ বছর দেশ শাসন করেন। তাঁর দুই দফার শাসন বৈধ হলে শেখ হাসিনার সরকার অবৈধ হয় কীভাবে?
শেখ হাসিনার নেতৃত্বাধীন সরকারটি অবৈধ হলে সংসদে বিরোধী দলের বৈধতা থাকে না। সংসদে বিরোধী দলের বৈধতা না থাকলে বিরোধীদলীয় নেত্রীও অবৈধ হয়ে যান। তাঁর দলের সাংসদেরাও অবৈধ হয়ে যান। সংসদের স্থায়ী কমিটি অবৈধ হয়ে যায়। তাঁরা যেসব কাজ করেছেন, সুপারিশ করেছেন, বৈঠক করেছেন, তা-ও অবৈধ হয়ে যায়। তাঁরা রাষ্ট্রীয় কোষাগার থেকে যে বেতন-ভাতা তুলেছেন, তা-ও অবৈধ হয়ে যায়। গণতান্ত্রিক রাজনীতিতে বৈধ ও অবৈধতার সার্টিফিকেট দিতে পারে একমাত্র জনগণ। সে জন্য খালেদা জিয়াকে আরও তিন বছর অপেক্ষা করতে হবে।
মহাজোটের নেতা-কর্মীরা অনেক মন্দ কাজ করেছেন, ছাত্রলীগ করেছে, যুবলীগ করেছে, মানি। কিন্তু বিএনপি ২০০১ সালের নির্বাচনের পর যা করেছে, তাকে এখনো কেউ ছাড়িয়ে যেতে পারেনি। তাদের আমলে রাজশাহীতে বাংলা ভাইয়ের রাজত্ব কায়েম হয়েছিল, ময়মনসিংহে সিনেমা হলে বোমা মেরে মানুষ মারা হয়েছিল, সিলেটে ব্রিটিশ রাষ্ট্রদূতের ওপর বোমা হামলা হয়েছিল, আওয়ামী লীগের নেতা শাহ এ এস এম কিবরিয়া, আহসানউল্লাহ মাস্টারসহ অসংখ্য রাজনৈতিক নেতাকে হত্যা করা হয়েছিল। এক দিনে ৬৩টি জেলায় বোমা হামলা চালানো হয়েছিল। বিএনপির নেত্রী সেই সব হত্যা, বোমাবাজি ও জঙ্গি হামলার কথা উল্লেখ করলে ভাবতাম, তিনি দুই আমলের একটি তুলনামূলক চিত্র দেশবাসীর সামনে হাজির করেছেন। কিন্তু এখন যা বলেছেন, তাতে সত্যের চেয়ে সত্য আড়াল করার চেষ্টাই বেশি। প্রধানমন্ত্রীর ভাষণে আমরা অর্ধেক গ্লাস খালি দেখেছিলাম। বিরোধীদলীয় নেত্রীর ভাষণে দেখছি গ্লাসের তিন ভাগই খালি। পূর্ণ মাত্র এক-চতুর্থাংশ।
এ সাফল্য ভোটারদের, এ কৃতিত্ব নির্বাচন কমিশনের
পৌরসভা নির্বাচন
১২ ও ১৩ জানুয়ারি অনুষ্ঠিত পৌরসভা নির্বাচন মোটামুটি সুষ্ঠু ও শান্তিপূর্ণ পরিবেশে শেষ হওয়ার জন্য নির্বাচন কমিশন ধন্যবাদ পেতে পারে। এই নির্বাচনে কোন দলের সমর্থিত কতজন প্রার্থী জয়ী বা পরাজিত হয়েছেন, সেটি বিবেচ্য বিষয় নয়। এখানে গুরুত্বপূর্ণ হলো, ভোটাররা নির্বিঘ্নে তাঁদের ভোটাধিকার প্রয়োগ করতে পেরেছেন কি না। সব সংশয়-শঙ্কার পরও এবারে পৌরসভা নির্বাচন যে অবাধ ও সুষ্ঠু হয়েছে, তা বিরোধী দলের প্রতিক্রিয়া থেকেই ধারণা করা যায়। বিএনপির স্থায়ী কমিটির সদস্য নজরুল ইসলাম খান স্বীকার করেছেন, নির্বাচন মোটামুটি সুষ্ঠু হয়েছে। অবশ্য বরিশালের দুটি পৌরসভার নির্বাচন সম্পর্কে আপত্তি জানিয়েছেন তাঁদের সমর্থিত প্রার্থীরা।
আমাদের দেশে স্থানীয় সরকার নির্বাচন নির্দলীয়ভাবে হলেও দলের প্রভাব অস্বীকার করা যায় না। পৌর নির্বাচনও এর ব্যতিক্রম ছিল না। এ কারণে নির্বাচনের তফসিল ঘোষণার পর থেকে স্থানীয় পর্যায়ে রাজনীতি বেশ সরগরম ছিল। আশার কথা, নির্বাচনী প্রচারণায় রাজনৈতিক দলের নেতা-কর্মীরা সক্রিয় অংশ নিলেও পরিবেশ ছিল স্বাভাবিক ও সৌহার্দ্যপূর্ণ। দু-একটি বিচ্ছিন্ন ঘটনা ছাড়া প্রচারকালে অপ্রীতিকর ঘটনার খবরও তেমন পাওয়া যায়নি। এ ব্যাপারে নির্বাচন কমিশন প্রশংসনীয় ভূমিকা পালন করেছে। শুরু থেকেই তারা কঠোর নজরদারিতে রেখেছে সংশ্লিষ্ট সবাইকে। কেউ নির্বাচনী আচরণবিধি ভঙ্গ করলে তার বিরুদ্ধে তাৎক্ষণিক ব্যবস্থা নেওয়া হয়েছে। কেন্দ্রীয়ভাবেও কোনো রাজনৈতিক দল স্থানীয় এই নির্বাচনকে প্রভাবিত করেনি। সে জন্য তাদেরও ধন্যবাদ প্রাপ্য।
নির্বাচন কমিশনসহ সবার আন্তরিক প্রয়াসেই পৌর নির্বাচন অবাধ ও সুষ্ঠু করা সম্ভব হয়েছে। এতে নির্বাচন কমিশনের প্রতি জনগণেরও আস্থা বেড়েছে। যে বিরোধী দল নির্বাচনে ব্যাপক কারচুপির আশঙ্কা করে সব কেন্দ্রে সেনাবাহিনী মোতায়েনের দাবি জানিয়েছিল, দুই দফা ভোট গ্রহণের পর তারাই নির্বাচন সুষ্ঠু হয়েছে বলে প্রত্যয়নপত্র দিয়েছে। এটি নির্বাচন কমিশনের বড় সাফল্য বলে মনে করি।
আমাদের রাজনৈতিক সংস্কৃতির বড় দুর্বলতা হলো, পরাজয়কে স্বীকার করতে না পারা। যে দল পরাজিত হয়, তারাই কারচুপির অভিযোগ আনে। এবারে পৌর নির্বাচনের প্রথম দিন উত্তরাঞ্চলে বিএনপির প্রাধান্য ছিল। আবার দ্বিতীয় দিন দক্ষিণাঞ্চলে আওয়ামী লীগ ভালো ফল করেছে। আশা করি, ১৭ ও ১৮ জানুয়ারির নির্বাচনও অবাধ ও সুষ্ঠু করতে যা যা প্রয়োজন, নির্বাচন কমিশন তা করবে।
এই নির্বাচনের মাধ্যমে প্রমাণিত হলো, দলীয় সরকারের অধীনে নির্বাচন অবাধ ও সুষ্ঠু করা সম্ভব। দুই দফা পৌর নির্বাচনে যে ধারা লক্ষ করা গেছে, ভবিষ্যতে সব নির্বাচনে তা অক্ষুণ্ন থাকবে আশা করি। সেই সঙ্গে আরেকটি কথা বলা প্রয়োজন, যাঁরা নির্বাচিত হয়েছেন, তাঁদের ভোটারদের কথা ভুলে গেলে চলবে না। ক্ষমতার পাশাপাশি দায়িত্বের বিষয়ে সজাগ থাকলে জনগণের আশা-আকাঙ্ক্ষা কিছুটা হলেও পূরণ করা সম্ভব হবে। সরকারেরও উচিত হবে, দল-মতনির্বিশেষে স্থানীয় জনপ্রতিনিধিরা যাতে অর্পিত দায়িত্ব সুষ্ঠুভাবে পালন করতে পারেন, সেই ব্যাপারে সর্বাত্মক সহযোগিতা করা।
গণতন্ত্র
স্বৈরতন্ত্রের শেকড় উপড়ানো সহজ নয়
নব্বইয়ের স্বৈরাচারের পতনের পর আমরা আশা করেছিলাম, দেশে গণতান্ত্রিক শাসনব্যবস্থা প্রতিষ্ঠিত হবে। কিন্তু মাগুরা উপনির্বাচন জানান দিয়ে যায় স্বৈরতন্ত্রের শেকড় উপড়ানো এত সহজ নয়। আমাদের চিন্তা-চেতনায়, মননে-মগজে সময়-সুযোগ পেলে স্বৈরতন্ত্র মাথাচাড়া দিয়ে ওঠে। ২০০১ সালের নির্বাচনের আগে-পরে সহিংসতা বিবেকবান মানুষকে আহত করে। জাতীয় নির্বাচনকে গ্রহণযোগ্য করার জন্য নব-উদ্ভাবিত তত্ত্বাবধায়ক সরকারব্যবস্থা হয় প্রশ্নবিদ্ধ। রাজনৈতিক দলগুলোর মধ্যে আস্থাহীনতার কারণে তত্ত্বাবধায়ক সরকারের কাঁধে চেপে থাকে সামরিক সরকার দুই বছর। এই দুই বছর দেশের মানুষ সীমাহীন অনিশ্চয়তার মধ্যে থাকলেও নির্বাচনব্যবস্থাকে গ্রহণযোগ্য করার জন্য অর্জন কম হয়নি। ছবিসহ ভোটার তালিকা তৈরি হয়েছে। অল্প সময়ে জাতীয় পরিচয়পত্র পাওয়া গেছে। নির্বাচন কমিশনের ক্ষমতা বেড়েছে। শাসনতন্ত্রে গণতন্ত্রকে স্থায়ী রূপ দেওয়ার জন্য এগুলো আমাদের অর্জন। নির্ধারিত সময়ে নির্বাচন গ্রহণযোগ্য হলেই গণতান্ত্রিক শাসনব্যবস্থা স্থায়ী রূপ নেবে এমন কথা বিশ্বায়নের যুগে বিশ্বাস করানো কঠিন। রাজনৈতিক দল ছাড়া সামাজিক-সাংস্কৃতিক অ্যামেচারিস্ট কল্পনাবিলাসী কিছু মানুষ দিয়ে গণতান্ত্রিক শাসনব্যবস্থা নিশ্চিত করা সম্ভব নয়। রাজনৈতিক দলই শাসনতন্ত্রে গণতান্ত্রিক ব্যবস্থা নিশ্চিত করে। আমাদের সেই জবাবদিহিমূলক দায়িত্বশীল রাজনৈতিক দল কোথায়? প্রথমত, রাজনৈতিক দলগুলোর মধ্যে গণতন্ত্রের চর্চা প্রায় শূন্যের ঘরে। অবশ্য রাজনৈতিক দল গড়ে ওঠা এবং বিকশিত হওয়ার উপযুক্ত পরিবেশ এ দেশে কখনো ছিল না। সাতচল্লিশের দেশভাগের পর থেকেই সামরিক শাসন এবং ছদ্ম সামরিক শাসন চলছে। একাত্তর থেকে পঁচাত্তর সাল পর্যন্ত বাদ দিলে বাকি সময় এ দেশে সামরিক শাসনমুক্ত পরিবেশ ছিল না। সেনাছাউনি থেকে জন্ম নিয়েছে একাধিক রাজনৈতিক দল। এসব রাজনৈতিক দল ক্ষমতায় টিকে থাকার জন্য রাজনীতি রাজনীতিবিদদের জন্য ডিফিকাল্ট করেছে। ফলে জনগণের মধ্যে থেকে যেসব রাজনৈতিক দলের জন্ম এবং যারা জনশক্তির ওপর নির্ভর করে রাজনীতি করে, তারাও বিভ্রান্ত হয়েছে। এসব দলও জনশক্তির ওপর নির্ভর করে ক্ষমতায় যাওয়ার কঠিন পথ পরিত্যাগ করে অন্ধকারের কানা গলিতে সহজ পথে পা বাড়ায়। এ পথে গণতান্ত্রিক সংস্কৃতি ক্ষতিগ্রস্ত হয়।
গণতন্ত্র একটি আদর্শিক মতবাদ। প্রতিনিয়ত চর্চার মধ্য দিয়ে এটি বিকশিত হয়। গণতান্ত্রিক মূল্যবোধ বিকশিত হয়ে কল্যাণ রাষ্ট্রের জন্ম নিয়েছে। আমরা এখনো গণতান্ত্রিক শাসনব্যবস্থাই নিশ্চিত করতে পারিনি। রাজনৈতিক দল গণতান্ত্রিক পদ্ধতিতে দেশ শাসন করে। স্বাভাবিকভাবেই দলের মধ্যে গণতন্ত্র চর্চা না হলে গণতান্ত্রিক শাসনব্যবস্থা প্রতিষ্ঠা করা দুরাশা ছাড়া আর কিছুই নয়। আমাদের রাজনৈতিক দলগুলোর মধ্যে গণতান্ত্রিক চর্চা একেবারেই নেই। দলপ্রধানের ইচ্ছা-অনিচ্ছাই সব। দলপ্রধানের কর্মসূচির সমালোচনা করলে দলের সদস্যপদ রাখাই কঠিন। শুধু রাজনৈতিক দলে নয়, আমাদের সামাজিক-সাংস্কৃতিক, সরকারি-বেসরকারি অফিসে এমনকি এনজিওগুলোতে সবাই যেন ডিকটেটর। তোষামোদকারীদের ভাগে মুলাটা-কলাটা জোটে। কিছু এনজিও জবাবদিহি নিশ্চিত করার দাবি উচ্চকণ্ঠে ঘোষণা করলেও নিজেদের ডিকটেটরশিপ অক্ষুণ্ন রাখে। এনজিও-প্রধানের কাজকর্ম সম্পর্কে কর্মকর্তাদের মতামত ব্যক্ত করাও অনেক সময় বিপদের কারণ হয়ে দাঁড়ায়।
নির্বাচন কমিশন খবরদারি করেও কোনো কোনো রাজনৈতিক দল গঠনতন্ত্র সংশোধন করে নির্ধারিত সময়ে নামমাত্র কাউন্সিল পর্যন্ত করতে পারেনি। কাউন্সিলের কথা এ কারণেই বলছি যে বাঙালির রাজনৈতিক ইতিহাসের সঙ্গে সম্মেলন-কাউন্সিল জড়িত। দলের কাউন্সিলের মধ্য দিয়ে জাতীয় জীবনে কখনো কখনো দিকনির্দেশনা গণতান্ত্রিক পদ্ধতিতেই বেরিয়ে আসে। ভারতবর্ষে চরম সংকট মূহূর্তে সম্মেলনের মধ্য দিয়েই নতুন দিকনির্দেশনা পাওয়া গেছে। সম্মেলন করার ইতিহাসও ভারতবর্ষে প্রাচীন। গৌতম বুদ্ধের মৃত্যুর পর বৌদ্ধধর্মের আচার-আনুষ্ঠানিকতা নিয়ে মতপার্থক্য দেখা দিলে কয়েকটি সম্মেলনের মধ্য দিয়ে গণতান্ত্রিক পদ্ধতিতে তার সমাধান ঘটে। সবচেয়ে বড় সমাবেশ ঘটেছিল সম্রাট অশোকের সময়। আকবরের দরবারে বিরুদ্ধ মতের গুরুত্ব ছিল। ভারতবর্ষের এই ঐতিহ্যের উত্তরাধিকারী কিছুটা আমরাও। মওলানা ভাসানী দেশের প্রত্যন্ত অঞ্চলে অনেক সম্মেলন করেছেন। দেশ-বিদেশের অনেক রাজনৈতিক নেতা-কমী, সংবাদকর্মী, সাংস্কৃতিক কর্মী ভাসানীর সম্মেলনে যোগ দিয়েছেন। সম্মেলন ছিল উৎসব। কাগমারী সম্মেলনের পর এ দেশে উৎসবমুখর পরিবেশে রাজনৈতিক দলের আর সম্মেলন হয়নি।
নব্বইয়ের স্বৈরাচারের পতনের পর গণতন্ত্রের চর্চার জায়গাগুলো জাতীয় পার্টির শাসনামলের শেষ দিকের চেয়ে সংকুচিত হয়েছে। উচ্চ শিক্ষাপ্রতিষ্ঠানে নির্বাচিত প্রতিনিধি নেই। ডাকসু, রাকসু, চাকসু, বাকসু নামে এখন শুধু ভবন রয়েছে, ছাত্র সংসদ নেই। সবশেষ রাকসু নির্বাচন হয়েছিল ১৯৯০ সালে, আজ থেকে ২০ বছর আগে। সে সময় যাঁরা রাকসু নির্বাচনে অংশ নিয়েছিলেন, তাঁদের সন্তানেরা এখন বিশ্ববিদ্যালয়ে অধ্যয়নরত। সরকারি-বেসরকারি কোনো কলেজেই নির্বাচিত ছাত্র সংসদ নেই। আমরা আশা করেছিলাম, স্বৈরাচারের পতনের পর নির্বাচিত সরকারের সময় প্রতিবছর বিশ্ববিদ্যালয়ে নির্বাচন হবে। নির্বাচিত ছাত্র সংসদ থাকবে। বিশ্ববিদ্যালয় চত্বর থেকে দেশের ভবিষ্যৎ নেতৃত্ব সৃষ্টি হবে। তা ছাড়া বিশ্ববিদ্যালয় পরিচালনার ক্ষেত্রেও নির্বাচিত ছাত্র সংসদ গুরুত্বপূর্ণ ভূমিকা পালন করে। ছাত্র সংসদ হল পরিচালনার ক্ষেত্রে প্রাধ্যক্ষ এবং আবাসিক শিক্ষকদের সহযোগী হিসেবে কাজ করে। কিন্তু এসবের আয়োজন কোথায়? শুধু উচ্চ শিক্ষাপ্রতিষ্ঠানে কেন, স্কুল-কলেজের পরিচালনা পরিষদে গণতান্ত্রিক পদ্ধতিতে প্রতিবছর নির্বাচন করা হলে দেশে গণতান্ত্রিক মূল্যবোধ বাড়বে। কলকারখানার শ্রমিক সংগঠনে গণতান্ত্রিক পদ্ধতিতে নির্বাচিত প্রতিনিধি থাকলে পোশাকশিল্পে শ্রমিক সহিংসতা কিছুটা হলেও নিয়ন্ত্রণে থাকত। সংবাদপত্র হাউসে নির্বাচিত প্রতিনিধি থাকা কি উচিত নয়?
আমাদের রাজনৈতিক দলগুলো নির্বাচনের সময় গণতান্ত্রিক শাসনব্যবস্থা গড়ে তোলার জন্য অঙ্গীকার করে। কিন্তু নির্বাচনের পর বিরোধী দলের অবিরাম সংসদ বর্জন সংসদীয় সংস্কৃতির অলিখিত নিয়মে পরিণত হয়েছে। সংসদ অধিবেশনে অনুপস্থিত থেকে সুযোগ-সুবিধা নিতে কারও কোনো অসুবিধা হয় না। সংসদ বর্জনকারী দলগুলো যদি নির্বাচনের আগে ঘোষণা দিত যে আমরা বিরোধী দলে গেলে যত দিন সংসদে গেলে সদস্যপদ থাকবে, কেবল তত দিনই সংসদ অধিবেশনে উপস্থিত থাকব। তাহলে ভোটারদের সঙ্গে প্রার্থীদের অঙ্গীকার ভঙ্গের অভিযোগ উত্থাপন করার সুযোগ ছিল না। দ্রব্যমূল্য নিয়ন্ত্রণে ব্যর্থ হয়ে সরকার যেমন অঙ্গীকার ভঙ্গ করে, তেমনই সংসদ অধিবেশনে যোগ না দেওয়াও ওয়াদার বরখেলাপ।
সময় দ্রুত চলে যাচ্ছে। প্রবাসীরা বিশ্বে অবদান রাখছে। আমাদের পোশাকশিল্প বিশ্বে সমাদৃত। শ্রমঘন শিল্প বিকাশের এ দেশে সুযোগ রয়েছে। অর্থনীতিবিদেরা দাবি করছেন, ২০৩০ সালের মধ্যে প্রতিবেশী ভারত বিশ্বের অর্থনৈতিক শক্তিতে পরিণত হবে। প্রতিবেশী দেশের সঙ্গে সমপর্যায়ে যেতে না পারলেও আমাদের উন্নয়নের একটি ওয়াগনে উঠতে হবে। এ জন্য রাজনৈতিক দলগুলোকে অর্থনৈতিক উন্নয়নের সঙ্গে তাল মেলাতে হবে। বিশ্ব-পরিস্থিতির সঙ্গে রাজনৈতিক দলগুলো তাল মেলাতে না পারলে নিজেরা মুসলিম লীগের মতো সাইনবোর্ড-সর্বস্ব দলে পরিণত হবে এবং জনগণের ক্ষতির কারণ হয়েই দাঁড়াবে। সমাজের সর্বস্তরে যে স্বৈরাচারী অসহিষ্ণু মনোভাব প্রবলভাবে বৃদ্ধি পেয়েছে, তা থিতিয়ে আনতে হলে প্রথমত রাজনৈতিক দলগুলোর মধ্যে সহনশীলতা ও ন্যূনতম সহযোগিতা জরুরি। এ ছাড়া দিন বদলালেও স্বৈরতন্ত্রের মূলোৎপাটন সম্ভব নয়।
আওয়ামী লীগের ভোটে ভাটার টান
ভোটাররা আবারও প্রমাণ করলেন, তাঁরাই সার্বভৌম, কোনো দলের বন্ধকি সম্পত্তি নন।
দেশের সাতটি বিভাগের মধ্যে গত সপ্তাহে যে চারটি বিভাগের ১২১টি পৌরসভায় নির্বাচন অনুষ্ঠিত হলো, তাতে যে ক্ষমতাসীন আওয়ামী লীগ ও তার দোসর জাতীয় পার্টি যে সন্দেহাতীতভাবে খারাপ করেছে, তা বলার অপেক্ষা রাখে না। কেন এমনটি হলো? দলের নেতারা বলার চেষ্টা করছেন, অভ্যন্তরীণ কোন্দল ও বিদ্রোহী প্রার্থীরাই এর জন্য দায়ী। এটি অর্ধসত্য মাত্র। পুরো সত্য হলো, ভোটাররা ক্ষমতাসীনদের প্রতি পিঠ ফেরাতে শুরু করেছেন। দুই বছর আগে যে আশা নিয়ে ভোটাররা আওয়ামী লীগকে বিজয়ী করেছিলেন, সেই আশা সামান্যই পূরণ হয়েছে। অনেক ক্ষেত্রে ডিজিটাল বাংলাদেশের স্বপ্ন উল্টো দিকে বইতে শুরু করেছে। এর প্রধান কারণ আইনশৃঙ্খলার অবনতি, নিত্যপণ্যের মূল্যবৃদ্ধি এবং ক্ষমতাসীন দলের নেতা-কর্মী-ক্যাডারদের বাড়াবাড়ি।
ঢাকায় আওয়ামী লীগের ওয়ার্ড নেতা ফজলুল হক নিহত হওয়ার পর স্বরাষ্ট্রমন্ত্রী সাহারা খাতুন আইনশৃঙ্খলা ‘কিঞ্চিৎ’ অবনতি হয়েছে বলে স্বীকার করেছেন। তাঁর লাশ দেখতে হাসপাতালে ছুটে গিয়েছেন, এর পেছনে স্বাধীনতাবিরোধী চক্রের ষড়যন্ত্র থাকতে পারে বলেও আভাস দিয়েছেন তিনি। দায়িত্বে অবহেলার জন্য একাধিক পুলিশ কর্মকর্তার বিরুদ্ধে শাস্তিমূলক ব্যবস্থা নিয়েছেন। কিন্তু কয়েক মাস আগে নাটোরের বড়াইগ্রাম উপজেলা চেয়ারম্যান সানাউল্লাহ নূরের মৃত্যুর পর তাঁর কোনো প্রতিক্রিয়া আমরা পত্রিকায় পড়িনি। নূর হত্যার ঘটনা ঘটেছে দিনের বেলায়, বহু মানুষের সামনে। তাঁর হত্যার দৃশ্য ভিডিওতেও ধারণ করার পরও মূল আসামি গ্রেপ্তার হয়নি। দুই ক্ষেত্রে সরকারের বিপরীত প্রতিক্রিয়া কি পৌরসভা নির্বাচনে প্রভাব ফেলেনি? নিশ্চয়ই ফেলেছে। আইন সবার জন্যই সমান হবে। আওয়ামী লীগ নেতা খুন হলে এক রকম, বিএনপির নেতা খুন হলে অন্য রকম, তা হতে পারে না। 
ঢাকার ওয়ার্ড আওয়ামী লীগ নেতা ফজলুল হক হত্যার পেছনে দলীয় কোন্দলই মুখ্য ভূমিকা পালন করেছে বলে পত্রিকায় খবর এসেছে। ওয়ার্ড সভাপতি ও সাধারণ সম্পাদকের বিবাদ বহু পুরোনো। এর আগে ওয়ার্ড সভাপতি গুলিবিদ্ধ হয়েছিলেন। শুক্রবারের গুলি কি বদলা নেওয়া? এর আগে সাংসদের গাড়িতে নিহত হন আওয়ামী লীগের কর্মী ইব্রাহিম। সিটি করপোরেশন নির্বাচনের আগের এই হত্যাকাণ্ড আমাদের ২০০১-০২ সালের ঘটনাকে মনে করিয়ে দেয়। ওই সময় বিএনপির অন্তত চারজন কমিশনার খুন হয়েছিলেন প্রতিপক্ষের হাতে, তাঁরা নিজেরাও কোনো না কোনো সন্ত্রাসী গ্রুপের সঙ্গে যুক্ত ছিলেন।
উত্তরাঞ্চলের দুটি বিভাগে বিএনপির সাফল্য প্রমাণ করে, আওয়ামী লীগ ও জাতীয় পার্টির দুর্গে তারা ভালোভাবেই আঘাত হানতে পেরেছে। এই নির্বাচনে আবারও প্রমাণিত হলো, এরশাদের সাম্রাজ্যের পতন ঘটেছে। ভবিষ্যতে রংপুর আর জাতীয় পার্টির ঘাঁটি থাকছে না। সেখানকার ভোটাররা যে আঞ্চলিকতামুক্ত হতে পেরেছেন, এ জন্য তাঁদের মোবারকবাদ জানাই। 
বাংলাদেশের আবহাওয়ার মতো ভোটাররা কোন দিকে ঝুঁকবেন বোঝা মুশকিল। তাঁরা উত্তম কিছু পাবেন না জেনেও বারবার ভোটকেন্দ্রে যান তাঁদের জন্য কাজ করবেন এমন প্রার্থীকে জিতিয়ে আনতে। কিন্তু সেই দরদি প্রার্থী কোথায় পাবেন তাঁরা? সারা দেশে তো মতিয়া চৌধুরী বা নুরুল ইসলাম নাহিদ নেই। সেই কারণে অপেক্ষাকৃত কম মন্দ প্রার্থীকে ভোট দিয়ে জয়ী করেন। এভাবে একবার আওয়ামী লীগ, আরেকবার বিএনপির মনোনীত বা সমর্থকেরা নির্বাচিত হন। তারপর যেই লাউ সেই কদু। নির্বাচিত হওয়ার পর তাঁরা ভাবেন, ‘আমরা সবাই রাজা এই রাজার রাজত্বে’। তখন ভোটাররা তক্কে তক্কে থাকেন এবং সুযোগ পেলেই তার জবাব দেন। তাঁদের হাতে কোনো অস্ত্র নেই, ক্ষমতা নেই—একটি ভোট ছাড়া। তাঁরা তা প্রয়োগ করেন।
চারটি বিভাগে পৌর নির্বাচনে ভোটাররা যে রায় দিয়েছেন, তা আওয়ামী লীগের প্রতি হলুদ কার্ড হিসেবে বিবেচিত হবে। অর্থাৎ প্রথম সতর্কবার্তা। এরপর তারা লালকার্ড পাবে, না পরবর্তী নির্বাচনী বৈতরণী পার হওয়ার জন্য উইনার কার্ড পাবে, তা নির্ভর করবে আগামী তিন বছরে তাদের কাজ, কথা ও আচরণের ওপর।
সরকারের দুই বছর উপলক্ষে প্রথম আলোর পক্ষ থেকে যে জরিপ প্রকাশ করা হয়েছিল, সেই জরিপটি নীতিনির্ধারকেরা মনোযোগ দিয়ে পড়লে দেখতে পেতেন, কোথায় তাঁদের ভুল ও দুর্বলতা। কোথায় তাঁদের সবলতা। কিন্তু টিআইবির জরিপ প্রতিবেদন নিয়ে মন্ত্রী ও তাঁদের পারিষদেরা এমন হইচই শুরু করলেন যে সবকিছু সেই আওয়াজের নিচে চাপা পড়ে গেল। আওয়ামী লীগের নেতারা সমালোচনা সহ্য করতে পারেন না, কেউ তাঁদের ভুল ও দুর্বলতা ধরিয়ে দিলে তাঁকে ষড়যন্ত্রকারী বলে আখ্যায়িত করেন। তাঁরা সমালোচক চান না, চান দালাল ও তোষামোদকারী।
আইনশৃঙ্খলা পরিস্থিতির অবনতি সম্পর্কে জ্যেষ্ঠ পুলিশ কর্মকর্তাকে জিজ্ঞেস করেছিলাম, কেন এমন হলো। তিনি বললেন, ‘কোথাও চেইন অব কমান্ড নেই, কেউ কাউকে মানে না। যোগ্যরা কল্কে পান না, অযোগ্যরা গুরুত্বপূর্ণ পদ আঁকড়ে আছেন। ঢাকার থানাগুলোতে একটি বিশেষ জেলার পুলিশ কর্মকর্তাদের বসানো হয়েছে। তাতে আপত্তি নেই। কিন্তু তাঁদের আগের রেকর্ড তো দেখতে হবে।’ তিনি আরও বললেন, ‘একটি থানার ওসি যখন সরাসরি প্রধানমন্ত্রীর কার্যালয়ের মাধ্যমে পদায়িত হন, তখন তিনি পুলিশ সুপার বা স্বরাষ্ট্রসচিবের নির্দেশ মানবেন কেন? দলীয় লোক দিয়ে প্রশাসন চালানো যায়, কিন্তু অযোগ্যদের দিয়ে নয়।’ এমনটি যে কেবল পুলিশ প্রশাসনে ঘটেছে, তা নয়। জনপ্রশাসনের সর্বত্র নব্য আওয়ামী লীগারদের দৌরাত্ম্য।
২০০৮ সালের নির্বাচনে বিএনপি বা চারদলীয় জোটের ব্যর্থতা, দুর্নীতি ও দুঃশাসনই ছিল আওয়ামী লীগের বড় শক্তি। দুই বছর পার হয়ে গেছে। এখন ভোটারদের টানতে হলে কাজ দেখাতে হবে। বিএনপি বা চারদলীয় জোটের গিবত গাইলে লাভ হবে না। আওয়ামী লীগের বিরাট মন্ত্রিসভা, জাতীয় সংসদের প্রায় সবটা তাদের দখলে, প্রশাসন তাদের মনমতো সাজানো, পুলিশ বিভাগ সাজানো। তার পরও আওয়ামী লীগের নির্বাচনী প্রতিশ্রুতিগুলো বাস্তবায়িত হচ্ছে না। কোনো প্রকল্প সময়মতো শেষ হচ্ছে না। তাহলে বিরোধীদের দোষ দিয়ে কী লাভ? জনগণ এখন দেখতে চাইবে, গত দুই বছরে সরকার তাদের জন্য কী কী করেছে। যে মানুষের পেটে ভাত নেই, তাকে ডিজিটাল বাংলাদেশের স্বপ্ন দেখিয়ে লাভ নেই। প্রধানমন্ত্রী বলেছেন, তাঁর সরকার উত্তরাঞ্চল থেকে মঙ্গা দূর করেছেন, কিন্তু বাজারে যে চাল পাওয়া যাচ্ছে, তা কেনার সামর্থ্য মানুষের আছে কি না। থাকলে ওএমএসের চালের জন্য মানুষের লাইন এত দীর্ঘ হতো না। আয়ের সঙ্গে ব্যয়ের মিল না থাকলে মানুষ ক্ষুব্ধ হবে, আন্দোলন করবে। সেই আন্দোলনের পেছনে ষড়যন্ত্র খুঁজে লাভ নেই। নিত্যপণ্যের দাম সাধারণ মানুষের ক্রয়সীমার মধ্যে রাখতে হবে। ভোটারদের মুখ ফিরিয়ে নেওয়ার আরেকটি কারণ, কেন্দ্র থেকে তৃণমূল পর্যন্ত আওয়ামী লীগের নেতা-কর্মীদের বাড়াবাড়ি। ছাত্রলীগ, যুবলীগের মাস্তানি, চাঁদাবাজি। তারা আইন মানে না, প্রশাসন মানে না। যেখানে যা পায়, সবকিছু দখল করতে চায়।
আমরা অনুসন্ধানে জানতে পেরেছি, উত্তরাঞ্চলে আওয়ামী লীগের ভরাডুবির পেছনে দুটি ঘটনাও কাজ করেছে। পাবনায় সরকারি কর্মচারী পরীক্ষা ভণ্ডুল এবং নাটোরের বড়াইগ্রামের উপজেলা চেয়ারম্যানকে হত্যা। প্রথম ঘটনা যাঁরা ঘটিয়েছেন, তাঁরা সবাই সরকারি দলের কর্মী ও ক্যাডার। কিন্তু বিচারে কারও শাস্তি হয়নি। বরং প্রজাতন্ত্রের হয়ে যাঁরা পরীক্ষার আয়োজন করতে গিয়েছিলেন, সেই কর্মকর্তাদের অপমানজনকভাবে বদলি করা হয়েছে, শাস্তি পেতে ও অপদস্থ হতে হয়েছে। অন্যদিকে বড়াইগ্রামে উপজেলা চেয়ারম্যানকে দিনদুপুরে হত্যা করা হলেও মূল ঘাতক এখনো ধরাছোঁয়ার বাইরে। সরকারি দলের সাংসদ থেকে শুরু করে নেতা-পাতিনেতা, ছাত্রলীগ, যুবলীগের ভয়ে তটস্থ থাকেন থানার ওসি থেকে শুরু করে ইউএনও, পুলিশ সুপার থেকে জেলা প্রশাসক, সবাই। পৌর নির্বাচনে তারই মোক্ষম জবাব দিয়েছেন প্রশাসন ও জনগণ। প্রধানমন্ত্রী শেখ হাসিনা যতই বলুন না কেন, তাঁর সরকার শাসক নয়, সেবক; দলের নেতা-কর্মীরা সেই কথা কখনোই আমলে নেন না।
অতএব, ১২ ও ১৩ জানুয়ারির নির্বাচনে আওয়ামী লীগ যে অর্ধেক পৌরসভায় হেরেছে, তার কারণ কেবল অভ্যন্তরীণ কোন্দল নয়; অসহিষ্ণুতা, আইন না মানা এবং সর্বক্ষেত্রে বাড়াবাড়ি। বিএনপি হরতাল ডাকলে আওয়ামী লীগ রাস্তা দখল করে মিছিল করে। সরকার কোনো উন্নয়ন প্রকল্প হাতে নিলে আওয়ামী লীগের মাস্তানেরা টেন্ডার দখল করে, সরকার কোনো অফিসের শূন্যপদে নিয়োগ বিজ্ঞপ্তির জন্য পরীক্ষার আয়োজন করলে ছাত্রলীগ ও যুবলীগের পান্ডারা পরীক্ষাকেন্দ্রে ভাঙচুর করে। এর জবাবই ভোটাররা দিয়েছেন।
কেবল স্থানীয় ঘটনা নয়, কেন্দ্রীয় রাজনীতিও এবারের পৌরসভা নির্বাচনকে প্রভাবিত করেছে বলে আমাদের বিশ্বাস। আওয়ামী লীগের ভাষায় জনগণ দ্বারা প্রত্যাখ্যাত বিএনপিই শুধু পৌর নির্বাচনে ভালো করেনি, মৌলবাদী জামায়াতও পাঁচটি পৌরসভায় জিতেছে। এর কী ব্যাখ্যা দেবেন আওয়ামী লীগের নেতারা? বিএনপি উত্তরাঞ্চলের দুই বিভাগের ৭২টি পৌরসভার মধ্যে ৩৫টিতে বিজয় ছিনিয়ে নিয়ে আগামী জাতীয় নির্বাচনে জয়ের ব্যাপারে এখন অনেকটাই আস্থাশীল। নেতা-কর্মীরাও উজ্জীবিত।
দক্ষিণের দুই বিভাগে ৪৯টি পৌরসভার মধ্যে ১৭টিতে বিএনপির বিজয়ও ছিল চমকপ্রদ। ২০০৮ সালের জাতীয় নির্বাচনের সঙ্গে তুলনা করলে তাদের ভোট বেড়েছে উল্লেখ করার মতো। আওয়ামী লীগের শক্ত ঘাঁটি বলে পরিচিত বেশ কিছু এলাকায় বিএনপি-সমর্থিত প্রার্থীরা জয়ী হয়ে দলের সাংগঠনিক শক্তি বৃদ্ধিরই প্রমাণ দিয়েছেন।
তবে এই নির্বাচনে সরকার একটি কৃতিত্ব নিশ্চয়ই দাবি করতে পারে, তা হলো কোনো জবরদস্তি না করা। দলীয় সরকারের অধীনেও যে অবাধ, সুষ্ঠু নির্বাচন হতে পারে, সদ্য সমাপ্ত পৌরসভা নির্বাচন তা প্রমাণ করেছে। আগামী সিটি করপোরেশন ও উপনির্বাচনেও এই ধারাবাহিকতা বজায় থাকলে জাতীয় নির্বাচনের জন্য তত্ত্বাবধায়ক সরকারের ‘আপদ’ মাথায় নিতে হবে না। যে দলই ক্ষমতায় থাকুক, তার অধীনে জাতীয় নির্বাচন অসম্ভব হবে না। যে বিএনপি পৌর নির্বাচনে ব্যাপক কারচুপির আশঙ্কা করে সব কেন্দ্রে সেনাবাহিনী মোতায়েনের জন্য নির্বাচন কমিশনের সঙ্গে দফায় দফায় বৈঠক করেছে, সেই বিএনপিই নির্বাচনের পর স্বীকার করেছে, নির্বাচন মোটামুটি অবাধ ও সুষ্ঠু হয়েছে। বাংলাদেশের রাজনৈতিক সংস্কৃতিতে বিরোধী দলের এই স্বীকারোক্তিও ইতিবাচক বলে মনে করি।
আজ সোমবার ঢাকার ৬৩টি এবং কাল সিলেট ও চট্টগ্রামের যথাক্রমে ১৬ ও ৪৩টি পৌরসভায় ভোট হবে। এর ফলাফল কী হবে জানি না, তবে এই তিনটিতেও আগের ধারা বহাল থাকলে ক্ষমতাসীনদের খবর আছে, আর যদি এই তিনটিতে তারা ভালোও করে, ভোটের বাক্সে ভাটার যে টান পড়েছে, তা ফেরাতে পারবে কি না, সেটাই দেখার বিষয়।
যথাযথ ‘মূল্যায়ন’ হওয়া উচিত!
‘দায়িত্ববান’ ছাত্রলীগ নেতা
সরকার চালায় সরকারি দল, সরকার পরিচালনার অনেক দায়িত্ব নিতে হয় দলকে। সরকারি দলের ছাত্রসংগঠনেরও অনেক দায়িত্ব থাকবে, সেটাই তো স্বাভাবিক! নেতারা দায়িত্ববান হলে তবেই না সংগঠন দায়িত্বশীলতার পরিচয় দিতে পারে! সূর্য সেন হলে এমনই এক ‘দায়িত্বশীল’ নেতাকে পেয়েছে ছাত্রলীগ। হলের ছাত্রদের মধ্যে যাঁরা আদব-তমিজ জানেন না, তাঁদের তা শেখানোর দায়িত্ব নিয়েছেন তিনি। নিষ্ঠার সঙ্গে এই দায়িত্ব পালন করতে গিয়ে তিনি বিচার বসিয়েছেন, শাস্তি নির্ধারণ করেছেন, শাস্তি কার্যকরও করেছেন। ধন্য ছাত্রলীগ, ধন্য ছাত্রলীগের সূর্য সেন হল শাখার সভাপতি!
হলের ছাত্ররা ‘বড় ভাইদের সালাম দেয় না, সম্মান করে না, প্রোগ্রামে আসে না’—এ অবস্থায় এটা করা ছাড়া একজন ‘দায়িত্ববান’ ছাত্রলীগ নেতার আর কী করার ছিল! ‘অভিযুক্ত’ ১০ থেকে ১২ জন ছাত্রকে হলের অতিথিকক্ষে নিয়ে ‘জেরা-শুনানি’ শেষে ‘দোষী’ প্রমাণিত হওয়ার পর অনুসারীদের দিয়ে ‘শাস্তি কার্যকর’ করেছেন। ‘দোষী’ ছাত্রদের ভাঙা চেয়ার-টেবিলের পায়া দিয়ে মারধর করা হয়েছে, দেয়ালে মাথা ঠোকা হয়েছে। এক ছাত্র আহত হয়েছেন গুরুতরভাবে। ‘শাস্তি ভোগ’ করার পর হল ছেড়েছেন কয়েকজন।
ছাত্রলীগের সূর্য সেন হল শাখার এই ‘দায়িত্বশীল’ নেতার নাম সাইদ মজুমদার। হলটিতে শুধু কিছু ছাত্রের আদব-তমিজের সমস্যা আছে তা-ই নয়, সূর্য সেন হলে ‘অস্থিতিশীলতা সৃষ্টির’ পাঁয়তারাও করেছিল কিছু ছাত্র। সেই ছাত্রদেরও হল থেকে বের করে দিয়েছেন তিনি। হলে ‘স্থিতিশীলতা’ রক্ষার দায়িত্ব যদি ছাত্রলীগ সভাপতি না নেন, তবে আর কে নেবে! 
ছাত্রলীগ ও এর ‘দায়িত্বশীল’ নেতাদের বাইরে হল কর্তৃপক্ষ বলে একটি বিষয় আছে। কিন্তু অভিযোগ না পেলে যেহেতু তারা কিছুই করতে পারে না, তাই হলের ‘স্থিতিশীলতা’ রক্ষা বা ছাত্রদের আদব-তমিজ শেখানের দায়িত্ব সরকারি দলের ছাত্রসংগঠন ও এর নেতার ওপর এসে পড়েছে স্বাভাবিকভাবেই!
ছাত্রলীগের নেতা সাইদ মজুমদার এই যে এত কিছু করলেন, তা কার জন্য? নিশ্চয়ই তাঁর রাজনৈতিক আদর্শের সরকারি দল ও নিজ ছাত্রসংগঠনের স্বার্থে। আমাদের দেশে সাধারণত দায়িত্ববান নেতাদের মূল্যায়ন কম হয়। সূর্য সেন হলের এই ‘দায়িত্ববান’ নেতাকে সরকারি দল বা তার ছাত্রসংগঠন কীভাবে মূল্যায়ন ও পুরস্কৃত করে, সেটা এখন দেখার বিষয়।
সময়ের প্রতিবিম্ব
একটি ‘মধ্যবর্তী নির্বাচন’ ও কমিশনের মূল্যায়ন
একটি স্থানীয় সরকার নির্বাচন নিয়ে এত আলোচনা, আলোড়ন, উৎসাহ, আশঙ্কা আর উদ্বেগ আগে কখনো পরিলক্ষিত হয়নি। এর কারণ অনুসন্ধান ও অনুধাবন করতে হবে দেশের বিদ্যমান রাজনৈতিক পরিস্থিতির প্রেক্ষাপটে। ভবিষ্যতের রাজনীতির কোনো বার্তাও কি রয়েছে এই নির্বাচনী ফলাফলে, এ কথাও ভাবতে হবে। এই ভাবনার প্রতিফলনে এমনটিও হয়তো বলা যায়, একটি ‘মধ্যবর্তী জাতীয় নির্বাচন’ হয়েছে। সদ্যসমাপ্ত স্থানীয় নির্বাচনটি তিন বছর পরের জাতীয় নির্বাচনী প্রক্রিয়ার ভবিষ্যৎ নির্ধারণ করেছে কি? সবচেয়ে গুরুত্বপূর্ণ বিবেচ্য বিষয় হচ্ছে, নির্বাচন কমিশন সীমিত পর্যায়ের নির্বাচনটিতে দায়িত্ব কতখানি স্বচ্ছতা বা দৃঢ়তার সঙ্গে পালন করতে পেরেছে, জনগণ ও সব রাজনৈতিক দলের আস্থা কতখানি অর্জন করতে পেরেছে।
প্রথমেই বিশ্লেষণ শুরু করছি, অন্যান্য গণতান্ত্রিক দেশে ‘মধ্যবর্তী নির্বাচন’ বলতে কী বোঝায়, সেই ব্যাখ্যার মাধ্যমে। স্থানীয় নির্বাচনকে পরবর্তী জাতীয় নির্বাচনের ফলাফলের আগাম আভাস মনে করা যায় কি না। যুক্তরাষ্ট্রে কোনো প্রেসিডেন্টের জনপ্রিয়তা হ্রাস-বৃদ্ধি যাচাইয়ের একটি অন্তর্বর্তীকালীন ব্যবস্থা আছে। সেই নির্বাচনে জয়-পরাজয়ের ওপর প্রেসিডেন্টের পদত্যাগ অথবা ক্ষমতাচ্যুত হওয়ার কোনো আশঙ্কা থাকে না। কারণ তা জাতীয় সাধারণ নির্বাচন নয়, এই নির্বাচনগুলোর মাধ্যমে প্রধানত অঙ্গরাজ্যের বিধানসভা, কংগ্রেস ও সিনেটের সদস্য নির্বাচন করা হয়। সেই নির্বাচনের ফলাফল যাচাই করে ক্ষমতাসীন প্রেসিডেন্ট তাঁর চার বছরের শাসনের মেয়দ শেষ হওয়ার আগেই নিজের ও নিজের দল সম্পর্কে একটি ধারণা পান। অনুমান করতে পারেন পরবর্তী জাতীয় নির্বাচনে নিজের অথবা তাঁর দলের অন্য কোনো প্রার্থীর ভাগ্যে কী ঘটতে পারে। এর একটি ইতিবাচক দিক হচ্ছে, দুই বছর যদি কোনো ভুল পদক্ষেপের কারণে জনপ্রিয়তা হারিয়ে থাকেন, তবে তা পুনরুদ্ধারে আরও দুই বছর সময় পাবেন। হারানো জনপ্রিয়তা ফিরে পাওয়ার জন্য পার হয়ে যাওয়া সময়ের ভুল-ভ্রান্তি সংশোধন করার সুযোগ পাবেন।
যুক্তরাজ্যে কোনো দলীয় শাসনকালের মধ্যবর্তী সময়, সাধারণত জাতীয় নির্বাচনে তিন বছর পরবর্তী মেয়াদকালে স্থানীয় বার কাউন্সিল, তথা পৌর ও জেলা পরিষদ এলাকাভিত্তিক নির্বাচন হয়। সেই নির্বাচনের ফলাফলও জাতীয় সরকারের পতন ঘটায় না, কিন্তু জনগণ তথা ভোটার তাদের কার্যাবলির মূল্যায়ন করে। বিশ্বের অন্যান্য গণতান্ত্রিক দেশে অন্য ধরনের মধ্যবর্তী জাতীয় সাধারণ নির্বাচন হয়। তবে তা হয় যখন জনগণ শাসক সরকারের মেয়াদ পূরণের আগেই ক্ষমতা ত্যাগে বাধ্য হলে অথবা গণ-অভ্যুত্থান ও আন্দোলনের মাধ্যমে জনগণ যখন সরকারের পতন ঘটায়। আবার এমনটিও হয়, নির্ধারিত সময়ের শাসনকাল তথা মেয়াদ পূর্ণ হওয়ার আগেই সরকার স্বেচ্ছায় পদত্যাগ করে স্বেচ্ছাপ্রণোদিত হয়ে জনপ্রিয়তা যাচাই করে।
বাংলাদেশে অতীতে যা কখনো পরিলক্ষিত হয়নি কিন্তু এবার হয়েছে, তা হলো, ক্ষমতাসীন সরকারি দল, প্রধান বিরোধী দল ও রাজনৈতিক গতিধারা পর্যবেক্ষকেরা উপরিউক্ত আলোচিত পরিস্থিতির আলোকে পৌর নির্বাচনের ফলাফল যাচাই করছেন। উল্লেখ্য, নির্বাচনটি অনুষ্ঠানের কিছুদিন আগে বিরোধী দল ‘মধ্যবর্তী নির্বাচনের’ দাবি জানিয়েছিল। তাদের এই দাবি পূরণের কোনো নিয়মতান্ত্রিক পদ্ধতি অথবা সাংবিধানিক বাধ্যবাধকতা নেই। সুইজারল্যান্ডের মতো দেশে একটি বিকল্প ব্যবস্থা আছে। সেই দেশের সংবিধানে ‘রি-কল’ ব্যবস্থা রয়েছে। নির্বাচক তথা ভোটাররা গণদরখাস্ত করে শাসন পরিষদ অথবা কোনো নির্দিষ্ট প্রতিনিধিদের দাবি অনুসরণে নতুন করে রায় নেওয়ার দাবি জানাতে পারেন। সাড়ে ১৬ কোটি মানুষের দেশে এমন সাংবিধানিক ব্যবস্থা বাস্তবসম্মত নয়। তা বলে কি এসব দেশে একটি রাজনৈতিক দল নির্বাচিত হয়ে ক্ষমতায় অধিষ্ঠিত হওয়ার পর তাদের ক্ষমতাচ্যুত করার সাংবিধানিক বাধ্যবাধকতা অথবা নিয়মতান্ত্রিক কোনো প্রক্রিয়ার কথা চিন্তা করা যায় না? তাদের শাসনকাজে বিফলতা, অনিয়ম ও দুর্নীতিজনিত দুঃশাসনের অবসানের জন্য কি পূর্ণ পাঁচ বছর সহ্য করতে হবে? সরকারপ্রধানের আবেদনে সাড়া দিয়ে ধৈর্যের পরীক্ষা দিতে হবে? আমাদের দেশের সংবিধানের বিধান অনুসরণে এই প্রশ্নের উত্তর ‘হ্যাঁ’।
তার পরও প্রশ্ন করতে হয়, কোনো শাসন যখন জনগণের একেবারে অসহ্য হয়ে ওঠে, তখন যদি গণ-অভ্যুত্থান হয়, তবে সে হলো ভিন্ন কথা। নির্বাচনের মাধ্যমে গণতান্ত্রিক কোনো ক্ষমতাসীন সরকারের অপশাসন অথবা ব্যর্থতার বিরুদ্ধে মিছিল-সমাবেশ ছাড়া ক্ষোভ অথবা সামান্যতম অনাস্থা প্রকাশের অন্য কোনো মাধ্যম আছে কি? অনেকের মতে আছে, আমাদের দেশে সেই প্রকাশ পদ্ধতি হচ্ছে স্থানীয় পরিষদ, পৌরসভা, সিটি করপোরেশনের নির্বাচন। বর্তমান সরকার ক্ষমতায় অধিষ্ঠিত হওয়ার পর থেকে আজ পর্যন্ত জনগণ সেই ক্ষোভ অথবা অসন্তোষ ও আস্থাহীনতা প্রকাশের পদ্ধতি প্রয়োগ থেকে বঞ্চিত ছিল। বহিঃপ্রকাশের গণতান্ত্রিক পদ্ধতি ছোটখাটো আকারের সেসব নির্বাচন ‘ঝুলিয়ে’ রাখা হয়েছে। অবশ্য শাসনকালের আদি পর্যায়ে উপজেলা নির্বাচন হয়েছে। তবে তখন সরকারের কার্যক্রম বিচারের সময় হয়নি। তাদের হানিমুন পিরিয়ড চলছিল, সরকারি জীবনারম্ভের মধুচন্দ্রিমা যাপন করছিল তারা। তারপর আর স্থানীয় বা আঞ্চলিক পর্যায়ের সব নির্বাচন নানা টালবাহানা করে অথবা বিনা অজুহাতে অনুষ্ঠানে সরকারের পরোক্ষ অনিচ্ছার প্রকাশ ঘটেছে। বিশেষ করে, ঢাকা সিটি করপোরেশন নির্বাচন অনুষ্ঠানে সরকারের টালবাহানা, তাদের জনপ্রিয়তা যাচাইয়ে অনীহা প্রকাশ তাদের জনপ্রিয়তার ব্যারোমিটার পারদের ওঠানামা নিয়ে আশঙ্কার বহিঃপ্রকাশ ঘটেছে। যা হোক শেষ পর্যন্ত অন্তত একটি স্থানীয় সংস্থা পৌরসভার নির্বাচন অনুষ্ঠিত হয়েছে। অতঃপর ইউনিয়ন পরিষদ, জেলা পরিষদ ও ঢাকার সিটি করপোরেশন, সর্বোপরি ১৯টি নির্বাচনী মামলার ফয়সালা হয়ে অন্তত কয়েকটিতে উপনির্বাচন নিকট অথবা দূর ভবিষ্যতে এই সরকারের মেয়াদকালেই হতে হবে।
এসব কারণে প্রতিবেদনটি শুরু করেছিলাম পৌর নির্বাচনের আলোকে ‘মধ্যবর্তী নির্বাচন’ নিয়ে। আমার বর্ণিত স্থানীয় সরকার নির্বাচন ও জাতীয় সংসদের সম্ভাব্য কয়েকটি উপনির্বাচন কি পরোক্ষ ও সীমিত আকারের ‘মধ্যবর্তী নির্বাচন’ হয়েছে, এমনটি বিবেচিত হবে? এই নির্বাচনে কি বর্তমান সরকারের জনপ্রিয়তার ব্যারোমিটারের পারদের ওঠানামা পরিলক্ষিত হয়েছে? বর্তমান সরকারের পাঁচ বছর মেয়াদান্তের ফাইনাল পরীক্ষার আগের একটি টেস্ট পরীক্ষা বলা যায়? দেশের আপামর জনসাধারণের অধিকাংশই পৌর নির্বাচনী ফলাফল বিচার-বিবেচনা করে এমনটিই ভাবছে। আমার প্রবাসী বন্ধু আবদুল গাফ্্ফার চৌধুরী আমাকে টেলিফোনে প্রশ্নটি করেছিলেন। জানতে চেয়েছিলেন, পৌর নির্বাচনী ফলাফল আওয়ামী লীগ ও বিএনপিকে কী বার্তা পাঠিয়েছে। উত্তরে বলেছিলাম, রাজনৈতিক দলগুলো অরাজনৈতিক নির্বাচনকে রাজনৈতিক ছাপ দিয়ে বার্তা পাঠানোর ধারণা সৃষ্টি করেছে। তাই এবারের পৌর নির্বাচন দুই দলের মর্যাদার লড়াই নয়, ভবিষ্যতের জাতীয় সংসদের চূড়ান্ত নির্বাচনী লড়াইয়ের প্রথম রাউন্ড মনে করা হচ্ছে, সবাই কে জিতেছে বা হেরেছে নয়, তিন বছর পর কে জিতবে-হারবে সেই হিসাব-নিকাশ করছে। জনপ্রিয়তার হ্রাসবৃদ্ধি ওজন করছে, ওজনের পাল্লা কোন দিকে ঝুঁকেছে, তা জানিয়ে দিয়েছেও।
আমি সেই হিসাব-নিকাশ এখনি করছি না। বস্তুত নানা অজুহাতে অথবা সংগত কারণে আসন্ন কয়েকটি উপনির্বাচন যদি পেছাতে না থাকে, ঢাকা সিটি করপোরেশন নির্বাচন যদি যথাসময়ে অনুষ্ঠিত হয়, তবে তখনই সেসবের ফলাফল যাচাই করে বর্তমান ক্ষমতাসীন সরকারের জনপ্রিয়তা যাচাই করা যাবে। তিন বছর পরের অবস্থা সম্পর্কে মোটামুটি সঠিক ভবিষ্যদ্বাণী করা যাবে। এখন বিবেচ্য বিষয় হচ্ছে, স্থানীয় নির্বাচনের ফলাফল, বিক্ষিপ্ত জয়-পরাজয় সরকার বা বিরোধী দলের অবস্থানের ওপর কি রাজনৈতিক প্রভাব ফেলবে? হয়তো সাময়িক প্রভাব পড়বে জাতীয় পর্যায়ে জনগণের ভবিষ্যৎ চিন্তাভাবনায় কিন্তু এসব নির্বাচনের সামগ্রিক ফলাফল যা-ই হোক, আপাতত সরকারের পতন ঘটাবে না। চট্টগ্রাম সিটি করপোরেশন নির্বাচনে সরকার-সমর্থিত প্রার্থীর পরাজয় অথবা ভোলার উপনির্বাচনে বিজয় দেশের সামগ্রিক রাজনীতিকে প্রভাবান্বিত করেনি। কিন্তু বিরোধী দলের কর্মী ও সমর্থকদের মনোবল বাড়িয়েছে। গত সাধারণ নির্বাচনে শোচনীয় পরাজয়ের পর বিপর্যস্ত দলটিকে উজ্জীবিত করবে। তবে আসল জিজ্ঞাসা হচ্ছে, পৌর নির্বাচনে প্রাথমিক পরীক্ষার ফলাফল যে সন্তোষজনক হয়নি, তা কি ক্ষমতাসীন দল স্বীকার করে নিয়েছে? যদি উত্তর ‘হ্যাঁ’ হয় তবে কেন হয়নি তা আত্মবিশ্লেষণের মাধ্যমে অনুধাবন করবে কি না, তা আগামী তিন বছরে সরকারের আর দলীয় কর্মী-সমর্থকদের আচার-আচরণের মাধ্যমেই জানা যাবে।
তবে সবচেয়ে গুরুত্বপূর্ণ হচ্ছে, পৌর নির্বাচনে দুই রাজনৈতিক দলের জনপ্রিয়তা হ্রাসবৃদ্ধির হিসাবের বাইরে নির্বাচন কমিশনের বর্তমান ও ভবিষ্যৎ ভূমিকা নিয়ে ব্যাপকভাবে আলোচনা। রাজশাহী ও খুলনা বিভাগের নির্বাচন নির্বিঘ্নভাবে সমাপ্ত হওয়ার পর আমি কমিশনার সাখাওয়াত হোসেনকে মোবারকবাদ জানিয়েছিলাম। গতকালের সংবাদপত্র পড়ে, রাতের টক শো শুনে ভাবছি, ধন্যবাদটি দুই দিন অপেক্ষা করে দিলেই যথার্থ হতো। শেষ দিনের দুই বিভাগের নির্বাচনের পর প্রথম আলো তাদের প্রথম পৃষ্ঠার শীর্ষ সংবাদে লিখেছে, ‘শেষ ভালো যার সব ভালো তার, সরকার আর নির্বাচন কমিশনের জন্য তা আর হলো না।’ গতকাল সকালের দৈনিকে, আগের রাতে টক শোতে বিশ্লেষকদের মতামত শুনে মনে হয়েছে হিংস্রতা, সন্ত্রাস, ক্ষমতাসীনদের প্রশাসনিক প্রভাব রোধে নির্বাচন কমিশন দৃঢ় অবস্থান নিতে পারেনি। আবার কেউ তাদের অসহায়ত্ব, কেউ বা অনীহাও লক্ষ করেছেন। নির্বাচন কমিশন যদি দলীয় পরিচয়ে দলীয় প্রার্থিতা নিষিদ্ধ করত, জনপ্রতিনিধিত্ব আইনের বিধানটি প্রয়োগ করত, তা হলেই শেষ দিনে মার খেতেন না।
পৌর নির্বাচন নিয়ে আগামী কয়েক দিনে আরও অনেক আলোচনা চলবে, লেখালেখি হবে। তিন বছর পর সাধারণ নির্বাচনের ফলাফল কী হবে, সেই আভাস একটি স্থানীয় নির্বাচনে পুরোপুরি পাওয়া গেছে কি না, তা নিয়ে গবেষণা হবে। তবে নির্বাচন কমিশনের ব্যর্থতা অথবা দুর্বলতা এমনকি একধরনের অসহায়ত্বের প্রকাশই ঘটেছে পৌর নির্বাচন পরিচালনা ব্যবস্থায় বা অব্যবস্থার পর্যালোচনায়। যখন তাৎক্ষণিক পর্যালোচনাটি করছি, তখন আমাকে সবচেয়ে বেশি অবাক করেছে নির্বাচন কমিশনের আত্মশ্লাঘা। যদি প্রধান নির্বাচন কমিশনার বলেন, ‘সার্বিকভাবে ভালো হয়েছে’ তখন তাঁর আত্মসন্তুষ্টি নিয়ে মন্তব্য নিষ্প্রয়োজন। তার পরও ভাবছি, একজন নির্বাচন কমিশনার যদি পত্রিকায় প্রকাশিত ‘নির্বাচনে তাহের স্টাইল, বন্দুকধারীদের হামলা, ব্যালট ছিনতাই, কেন্দ্র দখল, সংঘর্ষ’ নিয়ে মন্তব্য করেন, ‘নির্বাচনের দিন প্রিসাইডিং কর্মকর্তা সর্বময় ক্ষমতার অধিকারী’, তা হলে তো কোনো নির্বাচনে কমিশনের যথার্থ ভূমিকা আলোচ্যই হতে পারে না। তবে সুষ্ঠু নির্বাচন অনুষ্ঠানে তাদের দায়িত্ব পালন যথাযথ হয়েছে কি না, সে প্রশ্ন করা যেতে পারে।
হাঙ্গামাকারীদের বিরুদ্ধে কঠোর ব্যবস্থা নিন
শেষ দিনের পৌর নির্বাচন
দেশের সাতটি বিভাগে ২৪৩টি পৌরসভার নির্বাচন শুরু হয়েছিল যে সুষ্ঠু, পরিচ্ছন্ন ও শান্তিপূর্ণ পরিবেশে, শেষ পর্যন্ত তা বহাল থাকলে একটি আদর্শ নির্বাচনের দৃষ্টান্ত হতে পারত। কিন্তু শেষ দিনে নির্বাচনকে কেন্দ্র করে নোয়াখালী অঞ্চলের বেশ কয়েকটি কেন্দ্রে যে ব্যালট ছিনতাই, পোলিং এজেন্টদের বের করে দেওয়া এবং সংঘাত-সংঘর্ষের ঘটনা ঘটেছে, তা অত্যন্ত দুঃখজনক ও নিন্দনীয়। এই সংঘাতের জন্য বিরোধী দল ক্ষমতাসীন দলকে দায়ী করেছে। অন্যদিকে সরকারি দল বিরোধী দলের বিরুদ্ধে ‘তাদের গায়ে কালিমা লেপনের’ অভিযোগ এনেছে। এসব ঘটনার প্রতিবাদে স্থানীয় বিএনপি গতকাল লক্ষ্মীপুর, ফেনী ও নোয়াখালীতে হরতালও পালন করেছে। নির্বাচন কমিশনের দাবি, কিছু বিচ্ছিন্ন ঘটনা ছাড়া নির্বাচন মোটামুটি অবাধ ও সুষ্ঠু হয়েছে। 
২০০৪ সালের পৌর নির্বাচনের সঙ্গে তুলনা করলে এই নির্বাচন যে অনেক বেশি শান্তিপূর্ণ হয়েছে, সে ব্যাপারে কারও সংশয় নেই। বিরোধী দলও প্রথম তিন দিনের নির্বাচন সুষ্ঠু হয়েছে বলে স্বীকার করেছে। এটি সরকারের জন্য একটি বড় অর্জন হতে পারত, যদি শেষ দিনের বিচ্ছিন্ন হাঙ্গামার ঘটনা এড়ানো যেত। পৌর নির্বাচন অবাধ ও সুষ্ঠু করতে নির্বাচন কমিশনের চেষ্টার কমতি ছিল না। কিন্তু প্রতিদ্বন্দ্বী প্রার্থী তথা রাজনৈতিক দলগুলোর সার্বিক সহযোগিতা না পেলে তাদের পক্ষে যে নির্বাচনকে সর্বাঙ্গে সুন্দর করা সম্ভব নয়, তা আবারও প্রমাণিত হলো। প্রথম তিন দিনের নির্বাচন নিয়ে তেমন অভিযোগ নেই। চতুর্থ দিনে পরিবেশ এ রকম উত্তপ্ত হয়ে উঠল কেন? বিভিন্ন কেন্দ্রে হাঙ্গামাকারীদের ছবি পত্রিকায় প্রকাশিত হয়েছে। পুলিশ ছবি দেখে তাদের আটক করলেই বেরিয়ে আসবে তারা কোন দলের সমর্থক।
নির্বাচন অবাধ ও সুষ্ঠু করতে ১৯৭২ সালের জনপ্রতিনিধিত্ব আদেশ সংশোধন করা হয়েছে। নির্বাচনী আচরণবিধিতে পরিবর্তন আনা হয়েছে। কিন্তু যে কাজটি করা সম্ভব হয়নি তা হলো রাজনৈতিক সংস্কৃতির পরিবর্তন। এখনো পর্যন্ত প্রতিদ্বন্দ্বী প্রার্থী ও তাঁদের সমর্থকেরা জনগণের রায় মেনে নিতে চান না। যে কারণে ভোটকেন্দ্রে সংঘাত-সংঘর্ষের ঘটনা ঘটতে থাকে। এই নির্বাচনে কোন দলের কতজন সমর্থক প্রার্থী জয়ী বা পরাজিত হলেন, সেটি গুরুত্বপূর্ণ নয়। গুরুত্বপূর্ণ হলো নির্বাচনে জনগণের রায়ের যথাযথ প্রতিফলন ঘটেছে কি না। সেই ক্ষেত্রে নির্বাচন কমিশন অনেকটাই কৃতিত্বের দাবি করতে পারে। যদিও সরকারি দলের সমর্থক কোনো কোনো প্রার্থীর আচরণ কাঙ্ক্ষিত সফলতা অর্জন করতে দেয়নি। নির্বাচনের শেষ দিনের হস্তক্ষেপ ও হাঙ্গামায় সরকারের ভাবমূর্তি ক্ষুণ্ন হয়েছে, সন্দেহ নেই। তবে আমরা মনে করি, এখনো সুযোগ শেষ হয়ে যায়নি। যেখানে প্রায় আড়াই শ পৌরসভায় নির্বাচন অনুষ্ঠিত হয়েছে, সেখানে গুটি কয়েক কেন্দ্রে হাঙ্গামা যারা ঘটিয়েছে, তাদের বিরুদ্ধে সাংগঠনিক ব্যবস্থা নিয়ে এবং আইনি ব্যবস্থা নিতে আইনশৃঙ্খলা রক্ষাকারী বাহিনীকে সহায়তা করেই ক্ষমতাসীনেরা তাদের হারানো ভাবমূর্তি পুনরুদ্ধার করতে পারে। কিন্তু হামলার ঘটনা অস্বীকার করা কিংবা অন্যের ওপর দোষ চাপিয়ে আত্মরক্ষার চেষ্টা হবে আত্মঘাতী।
সহজিয়া কড়চা
সংসদীয় গণতন্ত্র, রাজনৈতিক দল ও নেতৃত্ব
বহুদলীয় সংসদীয় গণতন্ত্রের সঙ্গে সুসংগঠিত রাজনৈতিক দলের সম্পর্ক অবিচ্ছেদ্য। সুসংহত ও শক্তিশালী রাজনৈতিক দলই একটি দেশকে শক্তিশালী সংসদীয় গণতন্ত্র দিতে পারে। আমাদের সংসদীয় গণতন্ত্রের যে সংকট ও দুর্বলতা, তা রাজনৈতিক দলের সংকট ও দুর্বলতার ফল। সাবলীল আদর্শ ও বলিষ্ঠ কর্মসূচিভিত্তিক রাজনৈতিক দল থাকলে সংসদীয় গণতন্ত্রও সাবলীল ও সুন্দরভাবে চলত। রাজনৈতিক দলগুলোর দুর্বলতার কারণে বাংলাদেশের গণতন্ত্রের আজ এই দুর্দশা।
অগণিত মানুষ একটি দলকে সমর্থন দিলেই বলা যাবে না যে দলটি শক্তিশালী। একটি দল শক্তিশালী হয় শক্তিশালী নেতৃত্বে। উপমহাদেশে প্রথম রাজনৈতিক দল ভারতীয় জাতীয় কংগ্রেস জনপ্রিয় ও শক্তিশালী হয়ে উঠেছিল বহু নেতার বলিষ্ঠ নেতৃত্বের কারণে। অতি উঁচু ব্যক্তিত্বসম্পন্ন নেতারা যৌথভাবে কংগ্রেসের নেতৃত্ব দিয়েছেন মহাত্মা গান্ধীর নেতৃত্ব গ্রহণের পূর্ব পর্যন্ত। ১৯২০ থেকে তিনি কংগ্রেসের কর্ণধার হওয়ার পরও বহু বড় নেতা ছিলেন তাঁর সহকর্মী। তাঁরা গান্ধীর নেতৃত্ব মেনে নিয়েছিলেন। তাঁদের সকলের সঙ্গে তাঁর মত ও পথের মিল ছিল না। কিন্তু তিনি তাঁদের নিয়েই কাজ করেছেন। তাঁদের, বিশেষ করে, তরুণদের নেতৃত্ব বিকশিত হওয়ার সুযোগ করে দিয়েছেন। এবং কংগ্রেসকে এমনভাবে গড়ে তুলেছেন যেন ১৫-২০ বছরের মধ্যে ইংরেজরা চলে গেলে তাঁরা দক্ষতার সঙ্গে সরকার পরিচালনা করতে পারেন।
অন্যদিকে উপমহাদেশের দ্বিতীয় বৃহত্তর দল মুসলিম লীগের অবস্থা ছিল ভিন্ন। মুহম্মদ আলী জিন্নাহ ছিলেন অত্যন্ত খর-ব্যক্তিত্বসম্পন্ন নেতা। তিনি দলে আর কোনো নেতা বানানোর প্রয়োজন বোধ করেননি। বরং যখন দেখেছেন যে কেউ মাথা উঁচু করছেন, তাঁকে ধমক দিয়ে বসিয়ে দিয়েছেন। জি-হুজুরদের পছন্দ করতেন। ফলে তিনি যে পাকিস্তান প্রতিষ্ঠা করেন, তা চালানোর মতো যোগ্য ও দক্ষ রাজনৈতিক নেতা ছিলেন না। বহু যোগ্য আমলা পেয়েছিলেন বটে, কিন্তু যত যোগ্যই হোন, আমলা দিয়ে গণতন্ত্র হয় না।
কংগ্রেসে ভিন্নমতের সহ-অবস্থান সম্ভব ছিল, লীগে তা ছিল না। যে জন্য সোহরাওয়ার্দীর মতো শিক্ষা-দীক্ষায় যোগ্যতর মানুষ এবং মওলানা ভাসানীর মতো সংগ্রামী নেতা লীগে থাকতে পারেননি। তাঁরা টিকতে পারেননি বলে তাঁদের অনুসারীরাও দল থেকে বেরিয়ে যান। নতুন দল গঠন করেন। সেই দলে—আওয়ামী মুসলিম লীগ বা আওয়ামী লীগে—নানা মত ও পথের মানুষ ছিলেন। ডান-বাম-মধ্যপন্থী সবই ছিলেন। আওয়ামী লীগ একটি গণতান্ত্রিক দল ছিল। অন্তত স্বাধীনতার আগে।
আগের দিনে রাজনৈতিক নেতা তৈরি হতো দুভাবে। একদম তৃণমূল থেকে কাজ করতে করতে ওপরে উঠে আসতেন কেউ কেউ। মুসলিম লীগে মওলানা ভাসানী এবং ভারতীয় কংগ্রেসে কুমারস্বামী কামরাজ নাদার ওইভাবেই দলের শীর্ষে চলে যান। শুধু তাঁরা নন, সেকালের আরও অনেকে। আর একভাবে শিক্ষিত নেতৃত্ব তৈরি হতো। তাঁরা আসতেন ছাত্র-যুব সংগঠনের ভেতর দিয়ে। আওয়ামী লীগের পঞ্চাশ ও ষাটের দশকের বহু নেতা প্রথম ছিলেন ছাত্র-যুব সংগঠনে। শামসুল হক, শেখ মুজিবুর রহমান, ফজলুল কাদের চৌধুরী, খন্দকার মোশতাক আহমদ, শাহ আজিজুর রহমান প্রমুখ ছাত্ররাজনীতি করে এসেছেন অবিভক্ত বঙ্গে। পরবর্তীকালে ওই প্রক্রিয়াতেই রাজনৈতিক নেতৃত্বে আসেন সৈয়দ নজরুল ইসলাম, তাজউদ্দীন আহমদসহ অনেকে।
আওয়ামী লীগ ও ন্যাশনাল আওয়ামী পার্টি (ন্যাপ) এবং কমিউনিস্ট পার্টিতে বহু সংগ্রামী নেতার জন্ম ছাত্ররাজনীতি থেকে। ছাত্র নেতৃত্ব তৈরিতে সবচেয়ে উর্বর ছিল পঞ্চাশ ও ষাটের দশক দুটি। ওই ২০ বছরে ছাত্ররাজনীতির ভেতর দিয়ে যে নেতৃত্ব তৈরি হয়, তাঁরাই একাত্তরে মুক্তিযুদ্ধে নেতৃত্ব দেন। তাঁরা না থাকলে মুক্তিযুদ্ধ হতো না। ছাত্রলীগ ও ছাত্র ইউনিয়ন বহু যোগ্য ও সংগ্রামী নেতা জাতিকে উপহার দিয়েছে। এখনো দেশে যেটুকু রাজনীতি আছে, তা আমাদের সেই ষাটের দশকের ছাত্রনেতাদের কারণেই। ফুলটাইম ব্যবসায়ীদের দিয়ে পার্টটাইম রাজনীতি চলতে পারে, বহুদলীয় সংসদীয় রাজনীতি চলে না। পোশাকশিল্প, ব্যাংক, বিমা, জাহাজভাঙার ব্যবসা, আমদানি-রপ্তানি, ঠিকাদারি, ইনডেন্টিং, রিয়েল এস্টেট ব্যবসা, ফাটকাবাজারি, আদম ব্যবসা, রাতারাতি ধনী হওয়ার জন্য আরও কিছু আপত্তিকর ব্যবসা করার পর গণতান্ত্রিক রাজনীতি করার সময় পাওয়া যায় না—ইচ্ছা যদি থাকেও।
নব্বইয়ের পর থেকে আমরা যে চারটি সংসদ পেয়েছি, তাতে পূর্ণকালীন ও পেশাদার খাঁটি রাজনীতিকের সংখ্যা নিতান্ত কম, যে কয়েকজন আছেন, তাঁরা সেই ষাটের দশকের ছাত্রনেতারাই। বাকি সবই ব্যবসাদার। তাঁরা অকল্পনীয় বিত্তবান। যেন একেকজন বিল গেটস। এবং সে বিত্তের অধিকারী হয়েছেন তাঁরা গত তিরিশ বছরে। তার আগে তাঁদের অনেকেরই সেকেন্ডহ্যান্ড গাড়িও ছিল না, বাড়ি ও বিলাসবহুল ফ্ল্যাট তো নয়ই। এত অল্প সময়ে এত বড় বড় শিল্পপতি হওয়া সম্ভব, তা জামশেদজি, রতনজি দাদাভাই টাটার চৌদ্দ পুরুষও ভাবতে পারতেন না। তাই যে হঠাৎ বিত্তবান হতে পেরেছেন তাঁরা—তা নষ্ট রাজনীতির কল্যাণেই। জবাবদিহিমূলক গণতান্ত্রিক রাজনীতি থাকলে সেটা সম্ভব হতো না।
স্বাধীনতার পরে কংগ্রেস থেকে বেরিয়ে গিয়ে বহু নেতা ভারতে বহু নতুন দল গঠন করেছেন এবং সেসব দল সংসদীয় রাজনীতিতে অংশ নিচ্ছে। কমিউনিস্ট পার্টিগুলো ছাড়াও ভারতের পার্লামেন্টে প্রতিনিধিত্ব রয়েছে ভারতীয় জনতা পার্টি, রাষ্ট্রীয় জনতা দল, সর্বভারতীয় আন্না দ্রাবিড় মুনেত্রা কাঝাখাস, তেলেগু দেশম পার্টি, বিজু জনতা দল, শিরোমণি আকালি দল, তৃণমূল কংগ্রেস, জনতা দল ইউনাইটেড, জনতা দল সমতা, তামিল মানিলা কংগ্রেস, ন্যাশনাল কংগ্রেস, কেরালা কংগ্রেস, লোকতান্ত্রিক কংগ্রেস, ন্যাশনালিস্ট কংগ্রেস পার্টি, মণিপুর স্টেট কংগ্রেস পার্টি প্রভৃতি দলের। মুসলিম লীগ ও মজলিশ-ই-ইত্তেহাদুল মুসলিমিনের মতো মুসলমানদের দলও আছে। অধিকাংশ দলই কংগ্রেস থেকে বেরিয়ে আসা শাখা-প্রশাখা। এসব দলের এবং সমাজবাদী বিভিন্ন দলের সদস্য লোকসভা ও রাজ্যসভা এবং বিধানসভাগুলোতে রয়েছেন। এর নামই বহুদলীয় সংসদীয় গণতন্ত্র।
জন্মলগ্ন থেকেই বাংলাদেশ সে পথে যায়নি। স্বাধীনতার আগে এবং স্বাধীনতার পরে জওহরলাল নেহরু একই রকম বামভাবাপন্ন মধ্যপন্থী গণতান্ত্রিক নেতা ছিলেন। স্বাধীনতার পরে বঙ্গবন্ধু সংসদীয় গণতন্ত্র প্রতিষ্ঠা করেন, কিন্তু তা কাগজেপত্রে। বাস্তবিক পক্ষে রাষ্ট্রের সমস্ত ক্ষমতা তাঁর হাতেই থাকে। তাঁর দলেরও অন্য কারও কাছে নয়। পাকিস্তানি আমলে আওয়ামী লীগ ছিল একটি গণতান্ত্রিক দল এবং তার প্রধান শেখ মুজিব ছিলেন একজন গণতান্ত্রিক নেতা। খুবই দুঃখজনক যে স্বাধীন বাংলাদেশে তিনি হলেন বেসামরিক একনায়ক। আইয়ুব খান ও জিয়াউর রহমান ছিলেন সামরিক একনায়ক। জেনারেল এরশাদ ছিলেন সামরিক স্বৈরশাসক। যেকোনো ধরনের একনায়ককে শেষ পর্যন্ত স্বৈরাচারী হতে হয়। তা সামরিকই হোক বা বেসামরিকই হোক। যেমন ফিলিপিনের মার্কোস।
স্বাধীনতার পর ছাত্রলীগ থেকে বেরিয়ে গিয়ে যাঁরা বেসরকারি ছাত্রলীগ গঠন করেন এবং তার পরই যেসব সাবেক ছাত্রনেতা, মুক্তিযোদ্ধা ও যুবনেতা গঠন করেন জাতীয় সমাজতান্ত্রিক দল (জাসদ)—বহুদলীয় গণতন্ত্রের স্বার্থে বঙ্গবন্ধু তাঁদের স্বাগত জানাতে পারতেন। দেশের শীর্ষ নেতা হিসেবে দলের ঊর্ধ্বে উঠে তাঁদের আশীর্বাদ জানাতে পারতেন। কিন্তু তাঁর সরকার বরং তাঁদের দমন করার নীতি গ্রহণ করে। জাসদের নেতা-কর্মীদের দ্বারা ভরে যায় জেলখানাগুলো। জাসদ ও অন্যান্য দলকে যদি বিনা বাধায় ১৯৭৩-এর নির্বাচনে অংশ নিতে দেওয়া হতো, তাহলে বাংলাদেশে বহুদলীয় সংসদীয় গণতন্ত্র প্রতিষ্ঠার দরজা প্রশস্ত হতো।
‘এক নেতা এক দেশ—বঙ্গবন্ধু বাংলাদেশ’—আওয়ামী লীগ ও তাঁর অঙ্গসংগঠনের নেতাদের এই স্লোগানটি ছিল অগণতান্ত্রিক ও তাঁদের জন্যই আত্মঘাতী। বহুদলীয় গণতন্ত্রের ধারণার সঙ্গে এই স্লোগান মেলে না। এটি গণতন্ত্রবিরোধী ও একনায়কত্ব প্রতিষ্ঠার মন্ত্র।
বৈরী পরিবেশে যে আওয়ামী লীগ ছিল পাকিস্তানে সবচেয়ে শক্তিশালী দল, স্বাধীন বাংলাদেশে সর্বময় ক্ষমতার অধিকারী হতে গিয়ে তা অতি দ্রুত দুর্বল হতে থাকল। কারণ, দলে গণতন্ত্রের চর্চা না থাকলে সংগঠন ভেতর থেকে ক্ষয় হয়ে যায়। অতিরিক্ত ক্ষমতা দলকে হীনবল করে। বন্ধ্যত্ব সৃষ্টি হয়। নতুন নেতৃত্ব তৈরির পথ বন্ধ হয়ে যায়। দলীয় নেতৃত্ব কোনো চাকরি নয়, যে, তাঁকে শীর্ষ নেতা নিয়োগ দেবেন। তিনি সদস্যদের দ্বারা নির্বাচিত হবেন। সেটাই গণতন্ত্রের রীতি।
বহুদলীয় সংসদীয় গণতান্ত্রিক শাসকের বিপরীতে হলো পারিবারিক শাসন ও সামরিক শাসন। স্বাধীনতার পর থেকে বাংলাদেশে আমরা পেয়েছি পারিবারিক গণতন্ত্রের শাসন অথবা সামরিক একনায়কী স্বৈরশাসন। প্রত্যেক সরকারপ্রধান চেয়েছেন তাঁর পারিবারিক সদস্যদের ভেতর থেকে তাঁর রাজনৈতিক উত্তরাধিকারী তৈরি করতে। দল থেকে অন্য কেউ তাঁদের উত্তরাধিকারী হোন, তা তাঁদের কাম্য নয়। তার ফলে আমাদের গণতন্ত্র পারিবারিক শাসনে পর্যবসিত হয়েছে—বহুদলীয় গণতন্ত্র হয়ে ওঠেনি।
যদি আমাদের দেশে সুগঠিত ও গণতন্ত্রসম্মত রাজনৈতিক দল থাকত, তাহলে পরিস্থিতি হতো অন্য রকম। পরিবারকেন্দ্রিক রাজনীতি হওয়ায় গত চার দশকে আমাদের যে সর্বনাশ হয়ে গেছে, তার জের চলবে আরও বহুকাল—এখনই যদি তরুণ নেতৃত্ব এর প্রতিবাদ না করেন। অবশ্য সরকার থেকে বিচিত্র রকমের সুযোগ-সুবিধা পাওয়ায় আজ আর তরুণদের মধ্যে দ্রোহের আগুনটি নেই। ভিন্নমত প্রকাশ ও নেতৃত্বকে চ্যালেঞ্জ করে নতুন কিছু করার শক্তি তাঁরা হারিয়ে ফেলেছেন। এখন তাঁদের একমাত্র পুঁজি তোষামোদ ও চাটুকারিতা। এবং তাতেই তাঁদের ভালো প্রাপ্তিযোগ ঘটে।
দলের ভেতরে গণতন্ত্রের চর্চা থাকলে রাষ্ট্রেও গণতন্ত্র থাকত—পরিবারতন্ত্র শেকড় গাড়তে পারত না। পঞ্চাশের শেষ এবং ষাটের দশকে আমরা বিভিন্ন ছাত্রসংগঠনের থেকে অন্তত দশজন নেতা পেয়েছি, যাঁরা বাংলাদেশের নির্বাচিত প্রধানমন্ত্রী হতে পারতেন। কাজী জাফর আহমদ সামরিক স্বৈরশাসকের নিয়োগপ্রাপ্ত প্রধানমন্ত্রী হবেন কেন? নির্বাচন করে সংসদীয় পদ্ধতিতে যদি প্রধানমন্ত্রী হতেন, তা হতো গৌরবের। পরিবারতন্ত্র না থাকলে, সুস্থ রাজনৈতিক সংস্কৃতি থাকলে, আমার বিন্দুমাত্র সন্দেহ নেই, তোফায়েল আহমেদ, সুরঞ্জিত সেনগুপ্ত, আবদুর রাজ্জাক এবং আরও কেউ কেউ সংসদ নেতা ও প্রধানমন্ত্রী হতে পারতেন। যদি তা না হতেন, তাহলে অন্তত সংসদে বিরোধীদলীয় নেতা হতেন। বাংলাদেশের মতো একটি রাষ্ট্রের প্রধানমন্ত্রী হওয়ার মতো শিক্ষাগত যোগ্যতা ও রাজনৈতিক প্রশিক্ষণ তোফায়েল আহমেদ, সুরঞ্জিত সেনগুপ্ত, রাশেদ খান মেননদের পুরোপুরি রয়েছে। কিন্তু আমাদের এমনই দুর্ভাগ্য যে আজ এই রাজনৈতিক দুঃসময়ে তাঁরা মন্ত্রিত্ব পর্যন্ত পান না।
করাপশন বা অর্থনৈতিক অসাধুতা কোথায় নেই? আমেরিকায় আছে, ব্রিটেনে আছে, চীনে আছে, ভারতে আছে, জাপানে-কোরিয়ায়ও আছে। দুর্নীতি গণতন্ত্রের জন্য হুমকি নয়। দুর্নীতি এক জিনিস, গণতন্ত্র আরেক জিনিস। ভারত দুর্নীতিতে ভরপুর, কিন্তু গণতন্ত্র তো আছে। শুধু নেহরু, তাঁর মেয়ে বা নাতি নন; সেখানে লাল বাহাদুর শাস্ত্রী, গুলজারিলাল নন্দ (অস্থায়ী), মোরারজি দেশাই, চরণ সিং, বিশ্বনাথ প্রতাপ সিং, চন্দ্র শেখর, নরসীমা রাও, অটল বিহারি বাজপেয়ি, এস ডি দেব গৌড়া, আই কে গুজরাল ও মনমোহন সিং প্রধানমন্ত্রী হতে পেরেছেন। বহুদলীয় গণতন্ত্র আছে বলে তাঁরা তা হতে পেরেছেন।
সামরিক স্বৈরশাসকেরা চান না দেশে শক্তিশালী রাজনৈতিক দল গড়ে উঠুক এবং নেতৃত্ব তৈরি হোক। বরং যাঁরা নেতা তৈরি হয়ে গেছেন, তাঁদের ধ্বংস করতে চান। টাকা-পদ প্রভৃতি ঘুষ দিয়ে হোক বা জেলে ঢুকিয়ে হোক, তাঁদের সংগ্রামী চেতনা নষ্ট করাই তাঁদের লক্ষ্য। দেশকে রাজনৈতিক নেতৃত্বশূন্য করতে চেয়েছেন জিয়া ও এরশাদ। কিন্তু তাঁদের সময়ই গণতান্ত্রিক আন্দোলনের ভেতর দিয়ে বেশ কয়েকজন ছাত্রনেতা তৈরি হন। নব্বইয়ের দশক থেকে তাঁরা দেশের রাজনীতিতে ভূমিকা রাখতে পারতেন। কিন্তু পরিবারতান্ত্রিক গণতন্ত্রের কাছে তাঁরা পরাভূত হন।
নানা প্রতিকূলতার মধ্যেও আশির দশক পর্যন্ত আমাদের দেশে বিশ্ববিদ্যালয়গুলো থেকে নেতৃত্ব তৈরি হয়েছে। শতাব্দীর শেষ দশক থেকে সে পথ বন্ধ হয়ে যায়। বড় বড় দলের শীর্ষ নেতারা দলে আর কাউকে প্রাধান্য দিতে চান না, তাঁরা ভবিষ্যতে দলের প্রধান বা সরকারপ্রধান হিসেবে নিজের সন্তান ছাড়া আর কাউকে ভাবতেই পারেন না। তাঁদের স্বপ্ন জাতিকে নিয়ে নয়, তাঁদের পুত্র-কন্যাদের ঘিরে। তাঁরা চান তাঁদের রাজনৈতিক উত্তরাধিকার হোন তাঁদের সন্তানেরা, অন্য কোনো নেতা নন।
দলের ভেতরে গণতন্ত্র চর্চা না থাকা, সংগ্রামী নেতাদের কৌশলে বা স্বৈরাচারী পন্থায় নিষ্ক্রিয় করে রাখা, তরুণ নেতাদের দুর্নীতি করে বিলাসবহুল জীবনযাপনে উৎসাহিত করা—প্রভৃতি কারণে বাংলাদেশের বহুদলীয় সংসদীয় গণতন্ত্রের পথটি কণ্টকিত হয়ে গেছে। ওই কাঁটা সরানো সহজ কাজ নয়।
ছাত্রসমাজ থেকে ছাত্ররাজনীতির ভেতর দিয়ে আপাতত নেতৃত্ব বেরিয়ে আসবে না। কারণ, যেদিন থেকে ছাত্ররাজনীতি বন্ধ হয়ে গেছে, সেদিন থেকে শুরু হয়েছে শিক্ষক-রাজনীতি। প্রতিটি ক্ষমতাসীন দলের একদল দালাল শিক্ষক রয়েছেন। তাঁরা নিজেদের স্বার্থে নিজ নিজ দলের শীর্ষ নেতার লাঠিয়ালের ভূমিকা পালন করেন। এ অবস্থায় উচ্চশিক্ষা প্রতিষ্ঠানের ছাত্রছাত্রীরা না পাচ্ছেন জ্ঞানচর্চার সুযোগ, না হচ্ছে তাঁদের রাজনীতিতে কোনো প্রশিক্ষণ। জাতি ও সমাজকে নেতৃত্ব দেওয়া তো দূরের কথা, সুনাগরিক হওয়ার সুযোগটিও থাকছে না।
একেকটি যুগ আসে বন্ধ্যা। সৃষ্টিশীলতা হারিয়ে যায় মানুষের ভেতর থেকে। আজ আমাদের তরুণ সমাজের মধ্যে দ্রোহ তো নেই-ই, তারা কেমন নিরুত্তাপ, নির্লিপ্ত ও হতাশ। আরও বহুদিন আমাদের রাজনীতিতে নেতৃত্বের শূন্যতা থাকবে। স্বাভাবিক নেতৃত্ব বিকাশের পথ বন্ধ থাকায় পারিবারিক নেতৃত্ব তৈরির আয়োজন হবে। তাঁদের প্রথমে মেনে নেবেন দলের নেতারা, তারপর দেশের মানুষ। কারও ছেলে বা নাতিকে ধরে এনে বসানো হবে নেতৃত্বের আসনে। দলের কেউ বাধা দেবেন না নিজে বাদ পড়ার ভয়ে। সামন্ততন্ত্র ও পরিবারতন্ত্রে তা-ই স্বাভাবিক। যে রাজনৈতিক সংস্কৃতি দাঁড়িয়েছে তাতে দলের সবচেয়ে সম্ভাবনাময় ও সংগ্রামী যুবনেতা বড়জোর স্বপ্ন দেখতে পারেন একদিন উপমন্ত্রী বা প্রতিমন্ত্রী হওয়ার। কোনো দিন দলের সভাপতি বা প্রধানমন্ত্রী তিনি হতে পারবেন না।
একজন রাজনীতিবিদের ছেলেমেয়ে রাজনীতিবিদ হতে কোনো বাধা নেই, তা দোষেরও নয়। উকিলের ছেলেমেয়ে যদি উকিল হতে পারেন, ডাক্তারের ছেলেমেয়ে যদি ডাক্তার হতে পারেন, শিল্পপতির সন্তান যদি শিল্পপতি হতে পারেন—নেতার ছেলে নেতা হতে অসুবিধা কী? জনগণের মধ্যে কাজ করে নিজের যোগ্যতায় হতে হবে। নেতৃত্ব হাত দিয়ে গড়া যায় না। করাত ও হাতুড়ি-বাটাল দিয়ে কাঠ কেটে মূর্তি বানানো যায়, নেতা বানানো যায় না। তা যদি হতো, তাহলে দুই বছরী উদ্দীনীয় প্রশাসন বড় দল ও বড় নেতা বানিয়ে শাসনকাল দীর্ঘস্থায়ী করতে পারত। তাদের সে পরিকল্পনা বানচাল হয়ে যায়।
দলগুলোতে নেতৃত্ব তৈরি হোক বা না হোক, বাংলার মানুষের সঙ্গে ইন্দোনেশিয়া, ইয়েমেন, তিউনিসিয়া বা মিসরের অনেক পার্থক্য। তারা ২০-৩০ বছর ধৈর্য ধরতে পারে, বাঙালি পারে না, বাংলার মানুষ আইয়ুব ও এরশাদকে ৯-১০ বছর সহ্য করেছিল। তারপর ফেলে দেয়। কোনো রকম একনায়কত্ব—তা সামরিক হোক বা বেসামরিক হোক বাংলার মানুষ বেশি দিন মেনে নেয় না। সংসদীয় রাজনীতিতে ব্যবসায়ী ও অবসরপ্রাপ্ত সামরিক-বেসামরিক আমলারা ছড়ি ঘোরাবেন—সেটাও বাঙালি বেশি দিন মেনে নেবে না। সুতরাং এখনো বড় বড় দলের যেসব নেতা রাজনীতিতে সক্রিয়, কিছুটা ঝুঁকি নিয়ে হলেও ভেবে দেখবেন জাতীয় রাজনীতির—সংসদীয় গণতন্ত্র অরাজনৈতিক ব্যক্তি ও অবসরপ্রাপ্ত আমলাদের হাতে ছেড়ে দেবেন, নাকি রাজনীতিকদের অধিকারে রাখবেন।
পৌর নির্বাচন
সরকারের জেগে ওঠার ঘণ্টাধ্বনি
সারা দেশে মোট ২৪২টি পৌরসভার নির্বাচন অনুষ্ঠিত হয়ে গেল। যদিও অনিয়ম ও গোলযোগের কারণে ছয়টিতে নির্বাচনী ফলাফল আংশিক বা পুরোপুরিভাবে স্থগিত করা হয়েছে। যে ২৩৬টি আসনের নির্বাচনী ফলাফল ঘোষণা করা হয়েছে, বেসরকারি ফলাফল অনুযায়ী, সেগুলোতে বিএনপি ও বিএনপির মনোনীত প্রার্থীরা মোট ৯২টি মেয়র পদ এবং বিএনপির বিদ্রোহী প্রার্থীরা মোট ১১টি মেয়র পদে বিজয়ী হয়েছেন। পক্ষান্তরে, ক্ষমতাসীন আওয়ামী লীগ ও দলের বিদ্রোহী প্রার্থীরা যথাক্রমে ৮৬টি ও ২৩টি আসনে জয় লাভ করেছেন। এ ছাড়া মহাজোটের অংশীদার জাতীয় পার্টি দুটি এবং বিএনপির সহযোগী জামায়াতে ইসলামী পাঁচটি আসন পেয়েছে। স্বতন্ত্র প্রার্থীরা পেয়েছেন ১৭টি আসন। তাই সার্বিকভাবে মহাজোট ১১১টি এবং চারদলীয় জোট ১০৮টি মেয়র পদ পেয়েছে, যদিও পৌর নির্বাচনে বিএনপি ও জামায়াতে ইসলামী আনুষ্ঠানিকভাবে জোটবদ্ধ হয়নি। অর্থাৎ নির্বাচনে হাড্ডাহাড্ডি লড়াই হয়েছে এবং এতে চারদলীয় জোট ‘হারেনি’, জাতীয় নির্বাচন ও উপজেলা নির্বাচনের মতো মহাজোটের ব্যাপক ‘বিজয়’ ঘটেনি।
বিচ্ছিন্ন-বিক্ষিপ্ত ছোটখাটো ঘটনা সত্ত্বেও নির্বাচন প্রথম দিকে সুষ্ঠু ও শান্তিপূর্ণ হলেও শেষ দিকে বেশি অনিয়ম ও গোলযোগের অভিযোগ উঠেছে। নির্বাচন কমিশন অবশ্য শত প্রতিকূলতার মধ্যেও সুষ্ঠু, নিরপেক্ষ ও শান্তিপূর্ণ নির্বাচন অনুষ্ঠানে সচেষ্ট ছিল। তবে, সাম্প্রতিক নির্বাচন থেকে এটি আবারও সুস্পষ্ট হলো যে রাজনৈতিক দল ও তাদের মনোনীত প্রার্থীরা যদি সদাচরণ না করেন, তাঁরা যদি ছলে-বলে-কলে-কৌশলে নির্বাচিত হওয়ার জন্য বদ্ধপরিকর হন এবং প্রশাসন যদি সম্পূর্ণভাবে নিরপেক্ষতা প্রদর্শন না করে, তাহলে সবচেয়ে শক্তিশালী ও স্বাধীন নির্বাচন কমিশনের পক্ষেও সুষ্ঠু ও শান্তিপূর্ণ নির্বাচন অনুষ্ঠান সম্ভব নয়। প্রসঙ্গত, আমরা আনন্দিত হতাম, যদি কমিশন সেসব রাজনৈতিক দলের বিরুদ্ধে ব্যবস্থা নিত, যারা বিভিন্ন হুমকি-ধমকির মাধ্যমে চূড়ান্ত প্রার্থীদের জোর করে বসিয়ে দেওয়ার অপচেষ্টায় লিপ্ত ছিল। কারণ, এটি ছিল ভোটের ফলাফলকে প্রভাবিত করার অপচেষ্টা, যা নির্বাচনী আচরণবিধি ‘নির্বাচনকে প্রভাবমুক্ত রাখা’ সম্পর্কিত বিধানের (বিধি ৮) লঙ্ঘন। এ ছাড়া প্রার্থীর সংখ্যা কমে যাওয়ার ফলে ভোটারদের সিদ্ধান্ত গ্রহণের পরিধিও সীমিত হয়ে গেছে, যা তাদের ঠকানোর শামিল।
নির্বাচনের ফলাফলের তাৎপর্য নিয়ে এখন প্রতিদ্বন্দ্বী পক্ষগুলোর মধ্যে বাগিবতণ্ডা শুরু হয়েছে। আওয়ামী লীগ ও তার শরিকদের মতে, পৌর নির্বাচনের ফলাফল বিভিন্ন কারণে এবং স্থানীয় ইস্যু দ্বারা প্রভাবিত হয়ে থাকে, তাই এটি ক্ষমতাসীনদের জনপ্রিয়তার মাপকাঠি নয়। অন্যদিকে বিরোধী দলের মত অনুযায়ী, পৌর নির্বাচনের ফলাফল সরকারের জনপ্রিয়তারই প্রতিফলন এবং বর্তমান সরকারকে জনগণ প্রত্যাখ্যান করেছে। উল্লেখ্য, কোনোরূপ অগ্র-পশ্চাৎ না ভেবে হুট করে দলভিত্তিক পৌর নির্বাচনের ঘোষণা দিয়ে সরকারই এটিকে ‘রেফারেন্ডাম’ বা দলের জনপ্রিয়তা যাচাইয়ের পরীক্ষায় পরিণত করেছে।
এ কথা সত্য যে স্থানীয় নির্বাচন অনেক স্থানীয় ইস্যু ও স্থানীয় বাস্তবতা দ্বারা প্রভাবান্বিত হয়। তাই সদ্যসমাপ্ত পৌর নির্বাচনের ফলাফলকে সরকারের জনপ্রিয়তার সঠিক মাপকাঠি হিসেবে দাবি করা অত্যুক্তি হবে। এ ছাড়া পৌর নির্বাচনে ভোটার সংখ্যা মাত্র ৬৫ লাখের মতো। তবে, এ ফলাফল নিঃসন্দেহে গুরুত্বপূর্ণ ইঙ্গিত বহন করে। তাই এটিকে উপেক্ষা করারও অবকাশ নেই, বরং এ থেকে শিক্ষা গ্রহণ করা জরুরি। সাবধান থাকতে হবে, আমাদের রাজনীতিবিদেরা যেন ভুল শিক্ষা না নেন, যে ভুল অতীতে বহুবার করা হয়েছে।
এ কথা সবারই জানা, গত ২৯ ডিসেম্বর ২০০৮ তারিখে অনুষ্ঠিত জাতীয় সংসদ নির্বাচনে আওয়ামী লীগের নেতৃত্বে গঠিত মহাজোট প্রায় ৯০ শতাংশ আসনে বিজয়ী হয়েছিল। এরপর ২২ জানুয়ারির উপজেলা নির্বাচনেও আওয়ামী লীগের দলীয় প্রার্থীরা নিরঙ্কুশভাবে বিজয়ী হয়েছিলেন। পরবর্তী সময়ে গত জুন মাসে অনুষ্ঠিত চট্টগ্রাম সিটি করপোরেশন নির্বাচনে বিএনপি মনোনীত প্রার্থী জয়ী হন। বর্তমান পৌরসভা নির্বাচনেও বিএনপি মেয়র পদে প্রায় সমানসংখ্যক প্রার্থী বিজয়ী হয়েছেন। গত দুই বছরে নির্বাচনী ফলাফলে এমন পরিবর্তন অত্যন্ত তাৎপর্যপূর্ণ।
সাম্প্রতিক কয়েকটি জরিপ থেকে দেখা যায়, গত দুই বছরে সরকারের জনপ্রিয়তা উল্লেখযোগ্যভাবে হ্রাস পেয়েছে। উদাহরণস্বরূপ, প্রথম আলো পরিচালিত জরিপ থেকে দেখা যায়, ২০০৯ সালের তুলনায় দুই বছরের মাথায় সরকারের কাজে ‘পুরোপুরি সন্তুষ্ট’ ও ‘আংশিক সন্তুষ্ট’দের হার ৬৬ শতাংশ থেকে ৫৯ শতাংশে নেমে এসেছে এবং ‘কিছুটা অসন্তুষ্ট’ ও ‘পুরোপুরি অসন্তুষ্ট’দের হার ২৬ শতাংশ থেকে ৩৪ শতাংশে উন্নীত হয়েছে (প্রথম আলো, ৬ জানুয়ারি ২০১১)। পৌর নির্বাচনের ফলাফল জরিপের এ ফলাফলের প্রতি সমর্থনই জুগিয়েছে। স্মরণ রাখা প্রয়োজন, ৪ থেকে ৬ শতাংশ ভোটারের অসন্তুষ্টি এবং ভোট প্রদানে তার প্রতিফলন পুরো নির্বাচনী ফলাফলকেই পাল্টে দিতে পারে। জনপ্রিয়তা হ্রাসের বিষয়টি গভীরভাবে বিশ্লেষণের দাবি রাখে।
গত জাতীয় ও উপজেলা নির্বাচনে দুই ধরনের ভোটার—দলের প্রতি অনুগত এবং অপেক্ষাকৃত নিরপেক্ষ ব্যক্তিরা, যাঁদের একটি বিরাট অংশ তরুণ ও শিক্ষিত—এঁরাই মহাজোটকে মহাবিজয় উপহার দিয়েছিল। এ দুই ধরনের ভোটারই গত দুই বছরের অভিজ্ঞতা দ্বারা প্রভাবান্বিত হতে বাধ্য।
ক্ষমতাসীন দলের কথায় আসা যাক। গত দুই বছরে আওয়ামী লীগ দল হিসেবে সরকারের মধ্যে হারিয়ে গিয়েছে। কিছু নেতার আগ্রাসী ও অসংলগ্ন বক্তব্য (যেমন—বৃহত্তর নোয়াখালীর নির্বাচনী ফলাফল নিয়ে বক্তব্য) এবং হরতাল-ধর্মঘটের সময় দলের অঙ্গসংগঠনগুলোর জঙ্গি মিছিল ছাড়া সারা দেশে দলহামলাকারীদের দৃষ্টান্তমূলক শাস্তি দিতে হবে
পণ্ড শিক্ষামেলাাফল মানাতে সাতজন প্রভাবশালী রাষ্ট্রদূতকে খালেদা জিয়ার বাসায় ধরনা দিতে হয়েছিল। ২০০১ সালের নির্বাচনের ফল মানতে পারেনি আওয়ামী লীগও। জনরায়কে অগ্রাহ্য করার কু-অভ্যাস থেকে বের হতে না পারলে গণতন্ত্র নিরাপদ হবে না। রাজনীতিও সুস্থ ধারায় প্রবাহিত হবে না।
২.
প্রশ্ন হলো, আগামীকালের শুরু হওয়া অধিবেশনে বিএনপি যাবে কি না? এ ব্যাপারে বিএনপির নেতারা মুখস্থ কথা বলে চলেছেন, ‘আমরা সংসদে যেতে চাই, কিন্তু সরকারি দল পরিবেশ তৈরি করছে না।’ বিএনপির স্থায়ী কমিটির সদস্য এম কে আনোয়ার বলেছেন, ‘যদি গালাগাল বন্ধ করা হয়, জনগণের সমস্যা নিয়ে আলোচনা হয়, তাহলে অবশ্যই আমরা সংসদে যাব।’ বিরোধীদলীয় চিফ হুইপ জয়নাল আবদিন ফারুক বলেছেন, ‘সরকার বিএনপিকে সংসদে নিতে ব্যর্থ হয়েছে।’ আমরা মনে করি সংসদ বর্জনের জন্য এসব খোঁড়া যুক্তি। জাতীয় সংসদ তো কোনো দলের সম্পত্তি নয়। সরকার ও বিরোধী দল মিলেই সংসদ, যার কাছে সরকার জবাবদিহি করতে বাধ্য। কিন্তু বিরোধী দল যদি বছরের পর বছর অধিবেশন বর্জন করে চলে, তাহলে সরকারের জবাবদিহি হবে কী করে? কারা সরকারের ভুলত্রুটি জনগণের কাছে তুলে ধরবে? তারা একদিকে জাতীয় সংসদ বর্জন করবে, অন্যদিকে জাতীয় সংসদের শূন্য আসনে উপনির্বাচনে অংশ নেবে—এটি ধাপ্পাবাজি ছাড়া কিছু নয়। ব্রাহ্মণবাড়িয়া ও হবিগঞ্জের দুটি আসনে ২৭ জানুয়ারি যে উপনির্বাচন হচ্ছে, তাতে সোৎসাহে অংশ নিচ্ছে বিএনপি। ভোটারদের কর্তব্য হবে বিএনপির কাছ থেকে এই কড়ার নেওয়া যে, নির্বাচিত হলে তারা সংসদ বর্জন করবে না। বিরোধী দল সংসদে থাকলে দেশের অনেক সমস্যারই শান্তিপূর্ণ সমাধান হতো। কেবল সরকারি দল ও তাদের সমর্থকদের নিয়ে সংসদ চালানো আর দল বা জোটের বর্ধিত সভার মধ্যে কোনো পার্থক্য থাকে না। তাই দেশ ও জনগণের স্বার্থেই বিরোধী দলের সংসদে যাওয়া উচিত। না গেলে জনগণ ভাববে, সরকারি দলের সঙ্গে আপস করেই তারা সংসদ বর্জন করছে। সরকারি ও বিরোধী দলের সমর্থক ব্যবসায়ীদের মধ্যে অলিখিত নয়, লিখিত চুক্তি আছে, এর প্রমাণ বিভিন্ন ব্যাংক ও শিল্পপ্রতিষ্ঠান। ক্ষমতাবদলের সঙ্গে সঙ্গে আপসেই তাঁদের পরিচালনা পর্ষদেও পরিবর্তন আনেন, তবে যৌথ ব্যবসা-বাণিজ্য ঠিকই চালিয়ে যান। ব্যাংকার খন্দকার ইব্রাহিম খালেদ তো গতকাল পত্রিকায় রীতিমতো বোমা ফাটিয়েছেন। তিনি বলেছেন, ‘আওয়ামী লীগ ও বিএনপির ১০-১৫ জন ব্যবসায়ী-রাজনীতিক শেয়ারবাজার থেকে ১৫ হাজার কোটি টাকা লুটে নিয়েছেন। এই টাকাটা তাঁরা আর বিনিয়োগে খাটাচ্ছেন না।...শেয়ারবাজার কেলেঙ্কারির সঙ্গে শুধু একটি নয়, উভয় দলের লোকজন জড়িত। তাঁদের মধ্যে রাজনৈতিক বিরোধ থাকলেও ব্যবসার বিরোধ নেই। (ইত্তেফাক, ২৩ জানুয়ারি ২০১১)।
আগামী অধিবেশনে যোগ দেওয়া না-দেওয়ার ব্যাপারে বিএনপি এখনো মনস্থির করতে পারেনি। হাতে সময় মাত্র এক দিন। এ ব্যাপারে পত্রিকায়ও পরস্পরবিরোধী খবর ছাপা হয়েছে। দৈনিক নয়া দিগন্ত লিখেছে, ‘বিএনপি আগামী অধিবেশনে সংসদে যাচ্ছে না।’ অন্যদিকে আমার দেশ জানিয়েছে, ‘জাতীয় সংসদের আগামী অধিবেশনের প্রথম দিনে যোগ দিচ্ছে না বিএনপি। তবে সরকার উদ্যোগ নিলে অধিবেশনের পরবর্তী কার্যদিবসে সংসদে যোগ দেওয়ার সম্ভাবনা উড়িয়ে দিচ্ছে না দলটি।...বিএনপির নীতিনির্ধারক পর্যায়ের সঙ্গে ঘনিষ্ঠ কয়েকটি সূত্র জানিয়েছে, সংসদে না যাওয়ার কোনো সিদ্ধান্ত বিএনপি নেয়নি। সরকারের অসহযোগিতার জন্যই বিএনপি সংসদে যেতে পারছে না। সরকার উদ্যোগ নিলে ভবিষ্যতে যে অধিবেশন বসছে, তাতে বিএনপিসহ বিরোধী দলকে দেখা যেতে পারে। তবে প্রথম দিনে যোগ দেওয়ার সম্ভাবনা কম বলে সূত্রটি নিশ্চিত করে বলেছে, বছরের প্রথম অধিবেশন হওয়ায় ওই দিন রেওয়াজ অনুযায়ী রাষ্ট্রপতি ভাষণ দেবেন। ওই ভাষণ হয়ে গেলে সরকারি উদ্যোগের ওপরই নির্ভর করবে বিএনপির সংসদে যোগ দেওয়া।’ (আমার দেশ, ২৩ জানুয়ারি ২০১১)। পত্রিকাটি আরও লিখেছে, ‘বিশ্ব ইজতেমা ও বিশ্বকাপ ক্রিকেটের কারণে আগামী কয়েক মাস আন্দোলনের কথা ভাবতে পারছে না বিএনপি। এ জন্য সংসদে যোগ দিয়ে সরকারি দলের দুই বছরের ব্যর্থতা জাতির সামনে তুলে ধরার সুযোগটি হাতছাড়া করতে চায় না বলে জানিয়েছেন দলের কয়েকজন নেতা।’
এখন দেখা যাক, দায়িত্বশীল বিরোধী দল কী রকম দায়িত্ব পালন করেছে। বিএনপির নেতারা দাবি করেন, তাঁরা নজিরবিহীনভাবে নাকি সংসদের প্রথম অধিবেশনে প্রথম দিন যোগ দিয়েছিলেন। তারপর কী করেছেন? প্রথম দিনে তাঁদের মনোনীত এবং এক-এগারোর পরিবর্তনকারী রাষ্ট্রপতির ভাষণকে বর্জন করেছেন। তারপর সংসদে সামনের সারিতে আসন পাওয়ার মতো তুচ্ছ বিষয় নিয়ে তাঁরা লাগাতার সংসদ বর্জন করেছেন। দলীয় চেয়ারপারসনের আহ্বানে নাকি কয়েকজন সদস্য পদত্যাগপত্র জমাও দিয়ে রেখেছেন। গত দুই বছরে ১৭৪ দিন অধিবেশন চললেও বিরোধী দল হাজির ছিল মাত্র ৪৪ দিন। বিরোধীদলীয় নেত্রী খালেদা জিয়া সংসদে গিয়েছেন মাত্র পাঁচ দিন। এটি কি ভোটারদের সঙ্গে মহাতামাশা নয়? গণতন্ত্রে এই তামাশা চলতে পারে না। বিএনপিকে বলতে হবে, তারা গণতন্ত্রে বিশ্বাস করে কি না? সংসদ কার্যকর রাখতে চায় কি না?
৩.
পৌরসভা নির্বাচনে আশাতীত ভালো ফল করে বিএনপি যে দারুণ উজ্জীবিত, তা বোঝা যায় নেতাদের কথাবার্তায়। ইতিমধ্যে তাঁদের কেউ কেউ সরকারকে হলুদ কার্ড ও লাল কার্ড দেখানোর কথা বলেছেন। কেউ বা আগামী জাতীয় নির্বাচনে আওয়ামী লীগ ২৫টি আসন পাবে না বলে ভবিষ্যদ্বাণী করেছেন। সেটি তাঁরা করতেই পারেন। গণতন্ত্রে তো কারও মুখে কুলুপ এঁটে দেওয়া যায় না। তাঁদের দাবি, সরকার গত দুই বছরে জনগণের জন্য কিছু করেনি বলেই জনগণ তাদের হলুদ কার্ড দেখিয়েছে। কিন্তু এই দুই বছরে বিরোধী দল জনগণের জন্য কী করেছে? জনগণের সমস্যা নিয়ে তারা মাঠে নামেনি, আন্দোলন করেনি। আন্দোলন করেছে ব্যক্তি ও দলের স্বার্থে। এখনো সংসদে যাওয়ার জন্য যেসব শর্ত জুড়ে দিয়েছে, তার বেশির ভাগই দলীয়। সেখানে জনগণের কথা নেই।
বিএনপির স্থায়ী কমিটির সদস্য মওদুদ আহমদ এখন প্রায় প্রতিদিনই কোনো না কোনো সংগঠনের সভায় সভাপতিত্ব করেন বা প্রধান অতিথি হয়ে আসেন। শুক্রবার এক সভায় তিনি বলেছেন, আওয়ামী লীগকে জনগণ হলুদ কার্ড দেখিয়েছে। আগামী জাতীয় নির্বাচনে তাদের পরিণতি আরও করুণ হবে। আওয়ামী লীগ আগামী তিন বছর জনগণের জন্য কাজ না করলে তারা প্রত্যাখ্যান করবে। কাজ করলে ফলাফল ভিন্ন হবে। কিন্তু মওদুদ সাহেব এখনই নিশ্চিত হলেন কী করে যে আগামী নির্বাচনে বিএনপি ক্ষমতায় আসবে? ৬৫ লাখ ভোটারের রায় দিয়ে সাড়ে ছয় কোটি ভোটারের মনোভাব কি নিশ্চিত করা যায়?
শনিবার আরেকটি সভায় তিনি অর্থমন্ত্রী আবুল মাল আবদুল মুহিতের পদত্যাগ দাবি করেছেন। কারণ মুহিত শেয়ারবাজারের বিপর্যয়ের জন্য তাঁর ও এসইসির কিছু ভুল পদক্ষেপ দায়ী বলে স্বীকার করেছেন। এ জন্য মন্ত্রী বা সরকারের পদত্যাগ তিনি চাইতে পারেন। কিন্তু দেখতে হবে, সেই ব্যর্থতার পরিমাণ বিএনপি আমলের চেয়ে বেশি না কম। গত দুই বছরে সরকারের যত ব্যর্থতাই থাক না কেন, বিএনপির রেকর্ড ভাঙতে পারেনি। দেশ জঙ্গিবাদ ও হুন্ডিবাজের অভয়াশ্রমও হয়নি।
মওদুদের দাবি সম্পর্কে সরস মন্তব্য করেছেন আমাদের এক জ্যেষ্ঠ সহকর্মী। তিনি জানতে চেয়েছেন, অর্থমন্ত্রী পদত্যাগ করলে মওদুদ সাহেব কি সেই পদে অধিষ্ঠিত হবেন? বললাম, কী করে? তাঁর ব্যাখ্যা ছিল এরূপ, বর্তমান সংসদে দলবদলের সুযোগ না থাকলেও বিরোধী দল থেকে সরকারি দলে হিজরত করে মন্ত্রী হতে আপত্তি নেই। মওদুদ সাহেব এ রকম দলবদল একাধিকবার করেছেন। তিনি জিয়ার মন্ত্রী হয়েছিলেন। স্বৈরাচার এরশাদের বিরুদ্ধে প্রথমে আন্দোলন করে পরে মন্ত্রী হয়েছিলেন। পরে প্রধানমন্ত্রী ও উপরাষ্ট্রপতির পদও অলংকৃত করেছিলেন এই ধীমান রাজনীতিক। এ জন্য তিনি ভুল স্বীকার করেছেন, এমন প্রমাণ নেই। ১৯৯১-৯৬ সালেও তিনি জাতীয় পার্টির নেতা ছিলেন। ওই সময় বিএনপি সরকারের প্রায় প্রতিটি পদক্ষেপের বিরোধিতা করেছেন। যেই দলটির বিরুদ্ধে আন্দোলন করে মওদুদ সাহেব তত্ত্বাবধায়ক সরকার প্রতিষ্ঠা করেছিলেন, তিন মাসের মাথায় সেই দলটির মনোনয়ন নিয়ে উপনির্বাচনে অংশ নেন। এখন মুহিত সাহেব অর্থমন্ত্রীর পদ ত্যাগ করলে মওদুদের ভাগ্য খুলে যাবে কি না, সেটিই দেশবাসীর জিজ্ঞাসা।
সবাইকে আচরণবিধি মেনে চলতে হবে
২৭ জানুয়ারির উপনির্বাচন
সম্প্রতি ২৪২টি পৌরসভার যে নির্বাচন হয়ে গেল, সাধারণভাবে তা সুষ্ঠু ও শান্তিপূর্ণ হিসেবে সব মহলে গ্রহণযোগ্যতা পেয়েছে। একটি রাজনৈতিক সরকারের অধীনে এই নির্বাচন অনুষ্ঠানের বিষয়টি ছিল নির্বাচন কমিশনের কাছে এক বড় চ্যালেঞ্জ। নির্বাচন কমিশন মোটামুটি ভালোভাবেই তা মোকাবিলা করেছে। কাল ২৭ জানুয়ারি জাতীয় সংসদের দুটি আসনে উপনির্বাচন ও ১২টি পৌরসভায় নির্বাচন হতে যাচ্ছে। আগে অনুষ্ঠিত পৌরসভা নির্বাচনের অভিজ্ঞতায় আমরা আশা করছি, ২৭ জানুয়ারির নির্বাচনও শান্তিপূর্ণভাবে অনুষ্ঠিত হবে এবং সব মহলে গ্রহণযোগ্যতা পাবে।
পৌরসভার নির্বাচন আনুষ্ঠানিকভাবে রাজনৈতিক নির্বাচন নয়। রাজনৈতিক দলগুলোর প্রত্যক্ষ সমর্থন থাকলেও প্রার্থীরা নির্দলীয় ভিত্তিতেই নির্বাচন করে থাকেন। এখানে দলীয় প্রতীক ব্যবহারের সুযোগ নেই। ২৭ জানুয়ারি ১২টি পৌরসভার সঙ্গে সংসদের দুটি আসনের উপনির্বাচনও যেহেতু অনুষ্ঠিত হতে যাচ্ছে, সে কারণে দিনটি সব মহলের বাড়তি মনোযোগ পাচ্ছে। এই নির্বাচনকে কেন্দ্র করে রাজনৈতিক মহলে উৎসাহ-উদ্দীপনাও লক্ষ করা যাচ্ছে। উপনির্বাচনের ফলাফল সরকারি দল ও বিরোধী দলের অবস্থানের কোনো পরিবর্তন ঘটাবে না ঠিকই, কিন্তু এই জয়-পরাজয়ের সঙ্গে মান-সম্মানের বিষয়টি যেমন থাকে, তেমনি থাকে নানা রাজনৈতিক হিসাব-নিকাশ ও বিবেচনা। জাতীয় সংসদের হবিগঞ্জ-১ ও ব্রাহ্মণবাড়িয়া-৩ আসনের উপনির্বাচন দুটি সে কারণেই গুরুত্বপূর্ণ।
পৌরসভার যে নির্বাচনগুলো আগে অনুষ্ঠিত হয়েছে, সেখানে ঝুঁকিপূর্ণ হিসেবে বিবেচিত কিছু স্থানে নির্বাচনের সময় সেনা মোতায়েন করা হয়েছিল। ২৭ জানুয়ারির নির্বাচনে সশস্ত্র বাহিনী মোতায়েনের বিষয় বিবেচনায় না রেখেই নির্বাচন অনুষ্ঠানের সিদ্ধান্ত নিয়েছে নির্বাচন কমিশন। অন্যদিকে, বিরোধী দল বিএনপির পক্ষ থেকে জাতীয় সংসদের দুটি আসনের উপনির্বাচনে সেনা মোতায়েনের দাবি করা হয়েছে। বিএনপির পক্ষ থেকে বলা হয়েছে, নির্বাচন কমিশন আগের সিদ্ধান্ত বহাল রেখে উপনির্বাচনে সেনা মোতায়েন করবে, সেটাই দলটি প্রত্যাশা করে। সেনা মোতায়েন না করা হলে সুষ্ঠু নির্বাচন হবে কি না, সে ব্যাপারে বিএনপি সংশয় প্রকাশ করেছে।
বিষয়টি এখন পরিষ্কার যে, সেনা মোতায়েনের বিষয়টি এ উপনির্বাচনের একটি বড় ইস্যুতে পরিণত হয়েছে। নির্বাচন কমিশনার ছহুল হোসাইন সাংবাদিকদের প্রশ্নের জবাবে বলেছেন, সেনা মোতায়েন করে কী লাভ? পৌর নির্বাচনে সেনা মোতায়েন কার্যত কোনো কাজে আসেনি। তিনি জানিয়েছেন, ২৭ জানুয়ারির নির্বাচনে পুলিশ ও আনসারের পাশাপাশি বর্ডার গার্ড বাংলাদেশ, কোস্টগার্ড ও র‌্যাব মোতায়েন থাকবে।
সব মিলিয়ে ২৭ জানুয়ারির নির্বাচন তাই বিশেষ গুরুত্বপূর্ণ। নির্বাচন কমিশনের জন্যও এটা বড় চ্যালেঞ্জ। আমরা মনে করি, নির্বাচনী আইন মেনে চলার ক্ষেত্রে নির্বাচন কমিশন কঠোর অবস্থানে থাকলে এই নির্বাচনও সুষ্ঠু ও শান্তিপূর্ণভাবে আয়োজন করা সম্ভব। তবে এ ক্ষেত্রে প্রশাসন ও আইনশৃঙ্খলা রক্ষাকারী বাহিনীর সহযোগিতার বিষয়টিও গুরুত্বপূর্ণ। আমরা আশা করব, নির্বাচন কমিশন বাস্তব পরিস্থিতি বিবেচনায় নিয়ে নির্বাচনকে সুষ্ঠু ও শান্তিপূর্ণ করতে প্রয়োজনীয় সব উদ্যোগ নেবে। একই সঙ্গে প্রত্যাশা থাকবে নির্বাচনে প্রতিদ্বন্দ্বী প্রার্থী, তাঁদের সমর্থক ও দলের নেতা-কর্মীরা নির্বাচনের আচরণবিধি যথাযথভাবে মেনে চলে নির্বাচন কমিশনকে সুষ্ঠু নির্বাচন অনুষ্ঠানে সহায়তা করবেন।
নিয়ম রক্ষা নয়, কার্যকর ভূমিকা রাখুন
সংসদ ও বিরোধী দল
মঙ্গলবার শুরু হওয়া প্রথম অধিবেশনে বিএনপির নেতৃত্বাধীন চারদলীয় জোটের যোগ না দেওয়া আমাদের সংসদীয় রাজনীতিতে আরেকটি মন্দ দৃষ্টান্ত হিসেবে বিবেচিত হবে। খ্রিষ্টীয় বছরের শুরুর এই অধিবেশনে প্রথা অনুযায়ী রাষ্ট্রপতি যে ভাষণ দেন, সরকার ও বিরোধী দলের সর্বোচ্চসংখ্যক সাংসদ তার ওপর বক্তব্য দেওয়ার সুযোগ পান। তাঁরা নিজ নিজ এলাকার সমস্যা তুলে ধরতে পারেন। প্রশ্ন হলো, বিরোধী দল এ সুযোগ হাতছাড়া করবে কেন? রাষ্ট্রপতির ভাষণে সাধারণত সরকারের সাফল্য ও কৃতিত্বের বর্ণনা থাকে, ব্যর্থতার কথা থাকে না। সে ক্ষেত্রে বিরোধী দলের দায়িত্ব হলো সরকারের ব্যর্থতা জনগণের সামনে তুলে ধরা। জাতীয় সংসদে বিরোধী দল না গেলে দেশবাসী মনে করবে, এই সম্পর্কে তাদের কোনো বক্তব্য নেই কিংবা রাষ্ট্রপতির বয়ানে সরকারের নীতি ও কর্মসূচি নির্দ্বিধায় মেনে নিচ্ছে। দ্রব্যমূল্যের ঊর্ধ্বগতি, শেয়ারবাজারের অস্থিরতাসহ দেশের চলমান সমস্যা নিয়ে বিরোধী দল কথা বলবে, এটা কেবল জনগণের প্রত্যাশা নয়, নির্বাচিত জনপ্রতিনিধি হিসেবে নৈতিক কর্তব্যও।
সংসদ বর্জনের ব্যাপারে বিরোধী দল একেক সময় একেক অজুহাত খাড়া করে, যা গ্রহণযোগ্য নয়। কোনো অজুহাতেই লাগাতার সংসদ বর্জন চলতে পারে না। সংসদকে সুষ্ঠুভাবে পরিচালনার দায়িত্ব সরকারি ও বিরোধী দল উভয়েরই। ১৮৬ কার্যদিবসের অধিবেশনে ৪৪ দিন অনুপস্থিত থেকে এ কথা বলা যৌক্তিক নয় যে সরকারি দল কথা বলতে দেয় না। তারা যদি সংসদেই না যায়, কথা বলবে কীভাবে?
এ অবস্থায় যদি সংসদ সদস্যপদ রক্ষার জন্য বিরোধী দল এক বা দুই দিনের জন্য সংসদে যায়, সেটি হবে দুর্ভাগ্যজনক। দেশবাসী আশা করে, তারা সংসদে এসে দেশের সমস্যা নিয়ে আলোচনা করবে, তাদের কল্যাণে আইন প্রণয়ন করবে। সংসদ কোনো দলের সম্পত্তি নয়। সংসদ কার্যকর করতে হলে সরকারি ও বিরোধী দলের সক্রিয় ভূমিকা প্রয়োজন। সরকারি দল অন্যায় আচরণ করলে কিংবা দেশবাসীর ওপর অগণতান্ত্রিক আইন চাপিয়ে দিলে বিরোধী দল অবশ্যই প্রতিবাদ করবে। এমনকি তারা সংসদ থেকে সাময়িকভাবে বের হয়েও যেতে পারে। কিন্তু তা কখনোই স্থায়ী বর্জনের পথ নিতে পারে না। একদিকে বিরোধী দল উপনির্বাচনে অংশ নেবে, অন্যদিকে সংসদ বর্জন করবে—এটি স্ববিরোধিতা ছাড়া কিছু নয়।
বিএনপি ও তাদের সহযোগীদের উচিত হবে অবিলম্বে সংসদে গিয়ে রাষ্ট্রপতির ভাষণের ওপর আলোচনায় অংশ নেওয়া এবং দেশ ও জনগণের সমস্যার সমাধানে ভূমিকা রাখা। বিরোধী দলকে অবশ্যই সংসদ বর্জনের সংস্কৃতি থেকে বেরিয়ে আসতে হবে। এ ক্ষেত্রে সরকারি দলের পক্ষ থেকেও এই আশ্বাস দিতে হবে যে জাতীয় গুরুত্বপূর্ণ সব বিষয়ে সংসদে খোলামেলা আলোচনা হবে। সংখ্যাগরিষ্ঠতার জোরে সংখ্যালঘিষ্ঠের মুখ বন্ধ করার পরিণাম কখনোই ভালো হয় না। বিরোধী দলের অনুপস্থিতিতে সংসদ যে কার্যকর হয় না, সেই সত্যটিও তাদের উপলব্ধি করতে হবে।
নতুন জনপ্রতিনিধি নিয়ে সংসদে যাবে কি বিএনপি?
সফল উপনির্বাচন
গণতন্ত্রের জন্য সুখবর হলো, দুটি আসনেই উপনির্বাচন মোটামুটি সুষ্ঠুভাবে সম্পন্ন হয়েছে। পৌর নির্বাচনের ধারাবাহিকতায় সংসদীয় আসনেও নির্বাচন নির্বিঘ্নে সম্পন্ন হওয়ায় নির্বাচন কমিশনের প্রতি মানুষের আস্থা যেমন বাড়ল, তেমনি সরকারের ভূমিকাও প্রশ্নবিদ্ধ হলো না। দ্বিতীয় খবর হলো, সরকারি দল আওয়ামী লীগের একটি আসন হারানো। রাজনীতির জন্য বিএনপির এই বিজয় তাৎপর্যপূর্ণ। দলটি জনসমর্থন বাড়াতে পারছে, একই সঙ্গে সরকারও নির্বাচনের ফলকে প্রভাবিত করার অসাধু চেষ্টায় লিপ্ত হয়নি। সেই অর্থে বিএনপির বিজয় একটি আসন, কিন্তু সরকারের বিজয় ভোট কারচুপির আশঙ্কা মিথ্যা প্রমাণ করা। উভয়েরই উচিত একে ইতিবাচকতার সঙ্গে গ্রহণ করা।
বৃহস্পতিবার হবিগঞ্জ-১ এবং ব্রাহ্মণবাড়িয়া-৩ আসনে উপনির্বাচন অনুষ্ঠিত হয়। দুটি আসনেই গত নির্বাচনে জয়ী হয়েছিলেন আওয়ামী লীগের প্রার্থী। এবার হবিগঞ্জের আসনটি তাদের হাতছাড়া হলো। অন্যদিকে ব্রাহ্মণবাড়িয়ায় আওয়ামী লীগের প্রার্থী নির্বাচিত হলেও এ আসনে গত নির্বাচনের পর থেকে তাদের ভোট প্রায় ৩৪ হাজার কমেছে। পৌর নির্বাচনের মতো সংসদের উপনির্বাচনেও সরকারি দলের ভোট কমা বাংলাদেশের রাজনৈতিক সংস্কৃতিতে কোনো অস্বাভাবিক ব্যাপার নয়। বিরোধী দল সেই সুযোগ নিতে চাইবে—সেটাই স্বাভাবিক। কিন্তু নির্বাচন মোটামুটি শান্তিপূর্ণ হলেও ব্রাহ্মণবাড়িয়ায় আগামী রোববার বিএনপির পক্ষ থেকে হরতাল ডাকা হয়েছে। তাদের অভিযোগ, অনেক কেন্দ্রে সরকারি দলের প্রার্থী জবরদস্তি করেছেন এবং তাদের ভোটারদের ভোট দিতে দেওয়া হয়নি। এ ছাড়া ভোট জালিয়াতির অভিযোগও তারা করেছে। কিন্তু নির্বাচন কমিশন তাদের এই দাবি অস্বীকার করেছে। বাস্তবেও বড় ধরনের অসংগতির প্রমাণ পাওয়া যায়নি। তার পরও নিজেরা বঞ্চিত হয়েছে মনে করলে বিএনপির প্রার্থীর উচিত উপযুক্ত তথ্যপ্রমাণসহ আদালতের দ্বারস্থ হওয়া, হরতাল ডাকা নয়। সরকার যে বিএনপি আমলের মাগুরা ধরনের নির্বাচন করেনি, এই সত্য তো উপেক্ষণীয় নয়! স্থানীয় ও জাতীয়—উভয় নির্বাচনই ভোটারদের মধ্যে সাড়া ফেলেছে এবং সব রাজনৈতিক দলও নির্বাচনকে গুরুত্বের সঙ্গে গ্রহণ করেছে। এতে প্রমাণিত হয়, সরকার দায়িত্বশীল আচরণ করলে নির্বাচন নিরপেক্ষ হতে পারে এবং বিকশিত হতে পারে গণতান্ত্রিক সংস্কৃতি। আমরা আশা করব, বিএনপি জনগণের রায় মেনে নেবে এবং রোববারের হরতাল প্রত্যাহার করবে। হরতাল করে ভোটের ফল পাল্টানো যাবে না, জনগণের দুর্ভোগ বাড়বে। কোনো দায়িত্বশীল রাজনৈতিক দল সেই কর্মসূচি নিতে পারে না।
বিএনপি একজন নতুন সাংসদ পেয়েছে। প্রশ্ন উঠবে, এই সাংসদও বেতন-ভাতার সুবিধার সাংসদ থাকবেন, নাকি সংসদে গিয়ে দায়িত্ব পালন করবেন? বিএনপি মনে হয় জয়টাই চায়, জয়ীর দায়িত্ব পালন করতে চায় না। জয় দরকার রাজনীতির স্বার্থে, কিন্তু সংসদীয় গণতন্ত্রের জন্য চাই কার্যকর সংসদ। সরকার বিরোধী দলকে সেই সুযোগ না দিলে এবং বিরোধী দল জেদ করে সেই সুযোগ না নিলে কী অর্থ এই নির্বাচনের? নির্বাচিত জনপ্রতিনিধির প্রধান স্থান সংসদ, এই দায়িত্ব যেন তাঁরা বিস্মৃত না হন।সত্য কথা বলতে গেলে এই দু’টি উপ-নির্বাচন ও পৌরসভা নির্বাচন পুরোপুরি সুষ্ঠু, স্বাভাবিক এবং অবাধ ও নিরপেক্ষ হয়েছে এটা বলা যাবে না। হয়তো এটাকে আংশিক বলা যেতে পারে। কারণ, নির্বাচন কমিশন কখনও সেনাবাহিনী মোতায়েন আবার কখনও সেনাবাহিনী মোতায়েন না করায় জনগণের মধ্যে একটি বিভ্রান্তির সৃষ্টি হয়েছে। সেনাবাহিনী মেতায়েন করলেই নির্বাচন নিরপেক্ষ হবে, না করলে হবে না- এটা কোন বড় কথা নয়। কথা হলো, নির্বাচক এবং ভোটারদের আস্থার ব্যাপারে নির্বাচন কমিশন প্রজাতন্ত্রের যে কোন কর্মকর্তা-কর্মচারীকে সাহায্য করতে আহবান জানালে তারা তা করতে বাধ্য। সংবিধান এ ব্যাপারে স্পষ্ট করে বলে দিয়েছে। তাহলে নির্বাচন কমিশন কি তাদের ক্ষমতা সম্পর্কে ওয়াকিবহাল নয়। কারণ, সেনাবাহিনী চাইলেন অথচ পেলেন না এ ব্যাপারে তারা কি ব্যবস্থা নেবেন? কেউ যদি সংবিধান লঙ্ঘন করেন তার তো শাস্তি পাওয়ার কথা। 
কালের পুরাণ
আসন কমল, বাঁচল গণতন্ত্র!য়েক দিন আগে ‘কালের পুরাণ’-এ আওয়ামী লীগের ভোটে ভাটার টান লেখার কারণে আওয়ামী লীগের সমর্থকদের কাছ থেকে কড়া গালি খেয়েছিলাম। তাঁরা বলতে চেয়েছেন, ‘এত দিন লোকটার আসল চেহারা বের হয়েছে। মাঝেমধ্যে বিএনপির সমালোচনা করলেও মূল টার্গেট আওয়ামী লীগ।’ এরপর যখন বিএনপির সংসদ বর্জন নিয়ে লিখলাম, বিএনপির সমর্থকেরা এই বলে নিন্দামন্দ করলেন, ‘ব্যাটা পাঁড় আওয়ামী লীগার। বিএনপিকে একদম দেখতে পারেন না, তাই সুযোগ পেলেই জাতীয়তাবাদী রাজনীতি নিয়ে কটাক্ষ করেন।’
রাজনৈতিক বিষয়ে লেখার বিপদ হলো, যখন যাঁদের পক্ষে যায়, তাঁরা বাহবা দেন, ধন্যবাদের জোয়ার বইয়ে দেন, আর বিপক্ষে গেলেই লেখক ও পত্রিকার মুণ্ডুপাত করেন। আমাদের নেতা-নেত্রীরা সমালোচনা সহ্য করতে পারেন না; প্রশংসা পছন্দ করেন। তার চেয়েও বেশি পছন্দ করেন স্তুতি। হুমায়ুন আজাদ একবার লিখেছিলেন, ‘মানুষ সিংহের প্রশংসা করে, কিন্তু পছন্দ করে গাধা।’ গাধা না হওয়া পর্যন্ত নেতা-নেত্রীদের সুনজরে আসা যায় না।
তবে দলীয় দৃষ্টিভঙ্গি সত্ত্বেও লেখার বস্তুনিষ্ঠ সমালোচনা যে একেবারে নেই, তা বলব না। ‘আওয়ামী লীগের ভোটে ভাটার টান’ কলামটি লেখার পর দৈনিক জনকণ্ঠ-এ এর একটি সমালোচনামূলক লেখা লিখেছেন অগ্রজ সাংবাদিক মুহাম্মদ শফিকুর রহমান। তিনি লিখেছেন ‘আমি নাকি খুব খেপে লেখাটি লিখেছি।’ আমি খেপে লিখিনি। বরং জনগণ যাতে আরও বেশি খেপে না যায়, সে সম্পর্কে সরকারকে সতর্ক করে দিয়েছি। আওয়ামী লীগের যেসব দোষ ও দুর্বলতার কথা আমি বলেছি, তাঁর চেয়ে বেশি দুর্বলতার কথা তিনি লিখেছেন। আর আওয়ামী লীগই যে আওয়ামী লীগের শত্রু—এ কথা তাঁর চেয়ে বেশি কে জানেন? অভ্যন্তরীণ কোন্দল এবং বিত্তশালী আওয়ামী লীগারদের ষড়যন্ত্রে তাঁকে দুই দুইবার নির্বাচনে হারতে হয়েছে। একটি লেখার জবাবে শফিক ভাই আরেকটি লেখা লিখেছেন; অন্যদের মতো লেখকের মাথায় মুগুর মারতে যাননি—এ জন্য তাঁকে আন্তরিক ধন্যবাদ জানাই।
আওয়ামী লীগের ভোটে যে ভাটার টান পড়েছে, তা প্রমাণ করতে জরিপ বা গবেষণার প্রয়োজন হয় না। পর্বতপ্রমাণ সমস্যার দেশে দুই বছরের মাথায় একটি সরকারের জনপ্রিয়তা কমে যাওয়া অস্বাভাবিক নয়। তবে পূর্ববর্তী বিএনপি কিংবা তত্ত্বাবধায়ক সরকারের সঙ্গে তুলনা করলে আওয়ামী লীগের অবস্থান বিপৎসীমার বাইরেই আছে বলতে হবে। সেই অবস্থান কত দিন থাকবে তা নির্ভর করবে পুরোপুরি সরকারের দক্ষতা, যোগ্যতা ও সততার ওপর। আওয়ামী লীগ সরকার যেমন মধ্য মেয়াদের কাছাকাছি আছে, তেমনই ভোটারারও অপেক্ষায় আছেন আগামী আড়াই-তিন বছরে সরকার কী করে, তা দেখার জন্য। এই সময়ে দলীয় সন্ত্রাস ঠেকাতে এবং বিদ্যুৎ ও বাজার-পরিস্থিতি সামাল দিতে পারলে ভোটে ভাটার টান রোধ করা কঠিন হবে না, আর যদি অহংকার এসে কাঁধে ভর করে, দলীয় সন্ত্রাস, টেন্ডারবাজি চলতে থাকে, তাহলে ভোটাররা মুখ ফিরিয়ে নিতে বাধ্য হবেন।
২.
উপনির্বাচন নিয়ে এলাকায় ভোটারদের মনে যতটা না উত্তেজনা ছিল, তার চেয়ে বেশি ছিল জাতীয় রাজনীতিতে। সবার প্রশ্ন ছিল, উপনির্বাচনের ফল কী হবে? দুটিতেই আওয়ামী লীগ জিতবে? দুটিতেই হারবে? তারচেয়েও জরুরি প্রশ্ন ছিল, নির্বাচন সুষ্ঠু ও শান্তিপূর্ণ হবে, না আরেকটি মাগুরা সৃষ্টি হবে? না, মাগুরা হয়নি। এ জন্য নির্বাচন কমিশন ধন্যবাদ পেতে পারে। তারা দেখিয়ে দিয়েছে, দলীয় সরকারের অধীনে এবং সেনাবাহিনী মোতায়েন না করেও নির্বাচন অবাধ ও সুষ্ঠু করা সম্ভব। সব নির্বাচনে যেমন হয়ে থাকে, এবারও তার ব্যতিক্রম হয়নি। নির্বাচনে হারলেই মানি না, মানব না। কারচুপির অভিযোগ এনে বিএনপি ব্রাহ্মণবাড়িয়ায় একটি খামোকা হরতাল করল। অভিযোগ, বিভিন্ন কেন্দ্র থেকে তাদের পোলিং এজেন্টদের বের করে দেওয়া হয়েছে। নির্বাচন কমিশন বলেছে, তদন্তে কোনো প্রমাণ পাওয়া যায়নি।
ব্রাহ্মণবাড়িয়ায় আওয়ামী লীগের প্রার্থী র আ ম উবায়দুল মোকতাদির চৌধুরী ৪০ হাজার ৫১০ ভোটের ব্যবধানে জয়ী হয়েছেন এবং হবিগঞ্জ আসনে বিএনপির প্রার্থী শেখ সুজাত মিয়া জয়ী হয়েছেন এক হাজার ২৮৫ ভোটে। বিএনপি ব্রাহ্মণবাড়িয়ার পাঁচটি কেন্দ্রে পুনর্নির্বাচনের দাবি করেছে। ওই পাঁচটি কেন্দ্রের মোট ভোটের পরিমাণ কি ৪০ হাজারের বেশি? না হলে নির্বাচনী ফল বাতিলের দাবিতে কেন তারা হরতাল করল? সেটি কি জনগণকে বোকা বানানোর জন্য? ভোটারদের প্রতি আস্থা ও বিশ্বাস থাকলে তাদের উচিত ছিল নির্বাচনের ফল মেনে নেওয়া।
নির্বাচনে কোন দলের প্রার্থী জয়ী বা পরাজিত হলেন, সেটি দেখার বিষয় নয়। দেখার বিষয় হলো, নির্বাচনটি অবাধ, সুষ্ঠু ও শান্তিপূর্ণ হয়েছে কি না। নির্বাচন কমিশন দাবি করেছে, কোনো দলীয় সরকারের অধীনে এত সুষ্ঠু ও শান্তিপূর্ণ নির্বাচন আর হয়নি। এই দাবি অমূলক নয়। অতীতে নির্বাচন বলতে ছিল সন্ত্রাস, অস্ত্রবাজি, কালো টাকার ছড়াছড়ি, ‘কেন্দ্রে যাওয়ার প্রয়োজন নেই’ বলে সংখ্যালঘু ভোটারদের ভয়ভীতি দেখানো। সেই সব দৃশ্য এ উপনির্বাচনে ছিল না। তারা একটি ‘রউফ মার্কা নির্বাচন’ করেনি কিংবা ‘আজিজ মার্কা’ ভোটার তালিকাও দেশবাসীকে উপহার দেয়নি।
গতকাল প্রথম আলোর প্রধান শিরোনাম ছিল ‘একটি আসন হারাল আওয়ামী লীগ।’ এই আসন হারানোয় আওয়ামী লীগের তেমন ক্ষতি হয়েছে বলা যাবে না। নির্বাচনে তারা একটি আসন হারালেও বিরোধী দলের অভিযোগ মিথ্যা প্রমাণিত হয়েছে। দলীয় সরকারের অধীনেও যে নির্বাচন অবাধ ও সুষ্ঠু হতে পারে, তা আবারও প্রমাণিত হলো। আর হবিগঞ্জেও বিএনপি বা ভোটাররা আওয়ামী লীগকে হারায়নি, হারিয়েছে মহাজোটের শরিক এরশাদের জাতীয় পার্টি। আওয়ামী লীগ হবিগঞ্জ আসনে মাত্র এক হাজার ২৮৫ ভোটে হেরেছে। জাতীয় পার্টির প্রার্থী পেয়েছেন ২২ হাজার ভোট। আওয়ামী লীগ ও জাতীয় পার্টির প্রার্থীর মিলিত ভোট বিএনপির প্রার্থীর চেয়ে অনেক বেশি। আসলে এরশাদ বুঝতে পেরেছেন, ব্রাহ্মণবাড়িয়ায় জাপার প্রার্থী দিয়ে আওয়ামী লীগকে হারানো যাবে না, কিন্তু হবিগঞ্জে যাবে। এ কারণেই এরশাদ হবিগঞ্জে দলীয় প্রার্থী খাড়া করেছেন। আন্তর্জাতিক পরিমণ্ডলে একটি কথা বেশ চালু আছে, ‘আমেরিকা যার বন্ধু, তার শত্রুর দরকার হয় না।’ দেশীয় রাজনীতিতেও ‘এরশাদ যার বন্ধু, তার শত্রুর দরকার হয় না।’ আওয়ামী লীগের যেসব নেতা জিয়াউর রহমানকে পাকিস্তানের চর হিসেবে আবিষ্কারের নিষ্ফল চেষ্টা চালিয়ে যাচ্ছেন, তাঁরা একবার এরশাদ সম্পর্কে খোঁজখবর নিতে পারেন। একাত্তরে পাকিস্তান সরকার বাঙালি সেনা কর্মকর্তাদের বিচারের জন্য যে আদালত করেছিল, এরশাদ ছিলেন সেই আদালতের প্রধান।
৩.
স্বরাষ্ট্রমন্ত্রী সাহারা খাতুন আসামির কাঠগড়ায় দাঁড় করিয়েছেন সাংবাদিক ও মানবাধিকার সংগঠনগুলোকে। বৃহস্পতিবার ক্রাইম রিপোর্টার্স অ্যাসোসিয়েশন অব বাংলাদেশের (ক্রাব) বার্ষিক সাধারণ সভায় বক্তব্য দিতে গিয়ে তিনি বলেছেন, ‘সন্ত্রাসীরা মারা গেলে মানবাধিকার সংগঠনগুলো শুধু তাদের পক্ষ নেয়। কিন্তু কোনো পুলিশ মারা গেলে তাদের পক্ষে তারা কোনো কথা বলে না।’ তিনি আরও বলেছেন, ‘আমরা যত ভালো কাজই করি না কেন, সাংবাদিকদের কাছ থেকে তার জন্য খুব কমই ধন্যবাদ পেয়ে থাকি। কিন্তু প্রতিবেদনে ভুলভ্রান্তি থাকলে আমরা কষ্ট পাই। গত দুই বছরে ভুল প্রতিবেদনের জন্য অনেকে আমার কাছে দুঃখ প্রকাশ করেছেন।’
সাংবাদিকেরা ভুল প্রতিবেদনের জন্য স্বরাষ্ট্রমন্ত্রীর কাছে দুঃখ প্রকাশ করেছেন। কিন্তু তিনি নিজের ভুলের জন্য কার কাছে দুঃখ প্রকাশ করেছেন?
সম্প্রতি সন্ত্রাসীদের গুলিতে নিহত হন ৪১ নম্বর ওয়ার্ড আওয়ামী লীগের নেতা ফজলুল হক। স্বরাষ্ট্রমন্ত্রী হাসপাতালে তাঁর লাশ দেখতে গিয়ে বলেছিলেন, আইনশৃঙ্খলা পরিস্থিতির উন্নতি হয়েছে, এটি অনেকে ভালো চোখে দেখছে না। তাই পরিকল্পিতভাবে তাঁরা হত্যা ও সন্ত্রাসের ঘটনা ঘটাচ্ছে। কারা করছে? এই প্রশ্নের জবাবে স্বরাষ্ট্রমন্ত্রী বলেছিলেন, ‘স্বাধীনতাবিরোধী শক্তি, যারা যুদ্ধাপরাধীদের বিচার বানচাল করতে চায়।’ গতকালের পত্রিকায় দেখলাম, ৪১ নম্বর ওয়ার্ড আওয়ামী লীগের সাধারণ সম্পাদক ফজলুল হক হত্যার অভিযোগে একই ওয়ার্ডের আওয়ামী লীগের সভাপতি নূর মোহাম্মদ হাজিকে (৬৫) গ্রেপ্তার করা হয়েছে। তিনি গুলিবিদ্ধ হয়ে জাতীয় বক্ষব্যাধি হাসপাতালে চিকিৎসাধীন ছিলেন (সেই গুলির ঘটনাও সাজানো বলে দাবি করেছেন নিহত ফজলুল হকের স্বজনেরা)।
এই খুনের হোতা ও শিকার দুজনই আওয়ামী লীগের। স্বরাষ্ট্রমন্ত্রীর বক্তব্য সত্য হলে মেনে নিতে হয়, ৪১ নম্বর ওয়ার্ড আওয়ামী লীগের সভাপতি যুদ্ধাপরাধের বিচার বানচাল করতে চান। এ রকম ঘটনা কেবল ঢাকায় ঘটছে না, সারা দেশেই। ঢাকার আওয়ামী লীগের কর্মী ইব্রাহিম কার পিস্তলের গুলিতে মারা গেছেন, কুষ্টিয়ায় সাংসদের বাড়িতে যিনি বোমা ফাটিয়েছিলেন, তিনিই বা কোন দলের কর্মী, দয়া করে স্বরাষ্ট্রমন্ত্রী জানাবেন কি? শিক্ষাপ্রতিষ্ঠানগুলো থেকে অনেক আগেই ছাত্রদল ও ছাত্রশিবির উচ্ছেদ হয়ে গেছে। এখন সেখানে কারা সন্ত্রাস চালাচ্ছে? কারা শিক্ষকদের ওপর হামলে পড়ছে?
স্বরাষ্ট্রমন্ত্রীর দ্বিতীয় অভিযোগ মানবাধিকার সংগঠনগুলোর বিরুদ্ধে। মন্ত্রিত্ব গ্রহণের আগে তিনি আওয়ামী লীগের একজন মেঠো নেত্রী ছিলেন। ড্রয়িংরুম রাজনীতি করতেন না। আইন ব্যবসায় নিয়োজিত থেকে দলের বহু কর্মীকে পুলিশ ও সরকারের জুলুম থেকে বাঁচিয়েছেন। এখন তিনি যে পুলিশের পক্ষে প্রায় প্রতিদিন সাফাই গাইছেন, বিরোধী দলে থাকতে তাদের বিরুদ্ধে কথা বলতেন। তখন মানবাধিকার সংগঠনগুলোও সেই নির্যাতনের বিরুদ্ধেই সোচ্চার ছিল। ক্ষমতা বদলের সঙ্গে সঙ্গে রাজনীতিকেরা বদলালেও সাংবাদিক ও মানবাধিকার সংগঠনগুলো বদলাতে পারে না। তাদের অবস্থান বরাবরই সত্যের পক্ষে। বিরোধী দলে থাকতে সাহারা খাতুনও জোরালো ভাষায় ক্রসফায়ার তথা বিচারবহির্ভূত হত্যার প্রতিবাদ করেছেন। তখন আলতাফ হোসেন চৌধুরী ও লুৎফুজ্জামান বাবররা বলতেন, ‘বিচারবহির্ভূত হত্যা হচ্ছে না। আত্মরক্ষার জন্য পুলিশ গুলি ছুড়েছে এবং সন্ত্রাসী মারা গেছে।’ সে সময় তাঁদের বক্তব্য ও বিবৃতি সত্য না হলে আজ সাহারা খাতুনের বক্তব্য সত্য হতে পারে না। পৃথিবীর কোনো দেশে বিচারবহির্ভূত হত্যা চালিয়ে অইনশৃঙ্খলার উন্নতি করা কিংবা অপরাধ দমন করা যায়নি। বাংলাদেশেও যাবে না। আইনের শাসন প্রতিষ্ঠা করতে হলে পুলিশ ও র‌্যাবকেও আইন মাফিক চলতে হবে।
স্বরাষ্ট্রমন্ত্রী কর্তব্য পালন করতে গিয়ে নরসিংদীতে সড়ক দুর্ঘটনায় পুলিশের ১০ জন সদস্য মারা যাওয়ার কথা উল্লেখ করেছেন। ঘটনাটি অত্যন্ত দুঃখজনক। কিন্তু এর জন্য নিশ্চয়ই কোনো মানবাধিকার সংগঠন বা সাংবাদিক দায়ী নন। বেপরোয়া যানবাহন চালানো বন্ধের দায়িত্ব স্বরাষ্ট্র মন্ত্রণালয়ের অধীন হাইওয়ে বা ট্রাফিক পুলিশেরই। তারা সেই দায়িত্ব সুষ্ঠুভাবে পালন করলে হয়তো পুলিশের ১০ জন সদস্যকে এভাবে প্রাণ দিতে হতো না।
সময়চিত্র
আওয়ামী লীগ: হলুদ কার্ডের পর
গত বছর ২০ ফেব্রুয়ারি রাতে অপেক্ষা করছি শহীদ মিনারের বেদিতে। একুশের প্রথম প্রহরে ফুল দিতে আসবেন প্রধানমন্ত্রী। তাঁর মন্ত্রিসভা ও দলের নেতারা এ জন্য অপেক্ষা করছেন। তাঁরা শহীদ মিনারের বাঁ দিকে দাঁড়ান। ঢাকা বিশ্ববিদ্যালয়ের নেতৃস্থানীয় শিক্ষকেরা সারি বেঁধে দাঁড়ান মিনারের ডান দিকে। বহু বছর ধরে এটাই নিয়ম, এটাই রীতি। গত বছর তার আকস্মিক ব্যতিক্রম ঘটে। শিক্ষকদের সারির দিকে লম্বা লম্বা কিছু কর্মী নিয়ে এগিয়ে আসেন আওয়ামী লীগের সাধারণ সম্পাদক সৈয়দ আশরাফুল ইসলাম। কারও কাছে জিজ্ঞেস না করে দলের কর্মীদের তিনি ফুলের তোড়া দিয়ে দাঁড় করিয়ে দেন কয়েকজন জ্যেষ্ঠ শিক্ষকের ঠিক সামনে। শিক্ষকেরা বিমূঢ় হয়ে তাকান এ-ওর দিকে। কেউ কেউ খেদোক্তি করেন। সামনে আওয়ামী লীগের কর্মীরা অস্বস্তি নিয়ে উসখুস করেন। তাঁদের কিছু করার নেই, সাধারণ সম্পাদক নিজে এসে দাঁড় করিয়ে গেছেন!
আমার তখনই মনে হলো, সৈয়দ আশরাফের মতো সজ্জন ব্যক্তি এই কাজটি করেছেন সম্পূর্ণ অনভিজ্ঞতা থেকে, অজ্ঞানতা থেকে। একুশের রাতের বহু বছরের নিয়ম যিনি জানেন না, বাংলাদেশের রাজনীতির অনেক কিছু তাঁর না জানার কথা। জীবনের বড় একটা সময় তিনি কাটিয়েছেন বিদেশে, রাজনীতিতে সক্রিয় অংশগ্রহণও তাঁর বেশি নয়। এক-এগারো না ঘটলে এবং সভানেত্রী দলের বহু জ্যেষ্ঠ নেতার প্রতি রুষ্ট না হলে আওয়ামী লীগের মতো সুপ্রাচীন দলের সাধারণ সম্পাদক হওয়ার কথা নয় তাঁর। একই কথা প্রযোজ্য আওয়ামী লীগের যুগ্ম সাধারণ সম্পাদকসহ আরও অনেক সম্পাদকের ক্ষেত্রে।
নেতৃত্বে এই অনভিজ্ঞতার সঙ্গে পৌরসভা নির্বাচনে আওয়ামী লীগের বিপর্যয়ের সম্পর্ক রয়েছে। দুই বছর আগের সংসদ নির্বাচনে আওয়ামী লীগ বিএনপির তুলনায় প্রায় সাত গুণ বেশি আসনে বিজয়ী হয়েছিল। সে তুলনায় এবার দলীয় ভিত্তিতে পরিচালিত পৌরসভা নির্বাচনে তারা বিজয়ী হয়েছে বিএনপির প্রায় সমান আসনে। এই বিপর্যয়ের একটি কারণ হিসেবে চিহ্নিত করা হচ্ছে দলের ভেতরের শৃঙ্খলা আর ঐক্যের অভাবকে এবং দলের বিদ্রোহী প্রার্থীর প্রাবল্যকে। জ্যেষ্ঠ সাংবাদিকদের কাছে শুনেছি, অতীতেও এমন হতো, বিরোধ মেটাতে কাজ করতেন দলের তখনকার প্রথম সারির নেতারা। স্থানীয় পর্যায়ে বহু নেতার রাজনীতিতে হাতেখড়ি তাঁদের হাতে, কাজেই তাঁদের প্রত্যক্ষ হস্তক্ষেপে কাজ হতো, নির্বাচনী লড়াইয়ে ঐক্যের সমস্যা হতো না আওয়ামী লীগে। স্থানীয় পর্যায়ের এমন বহু নেতাকে আওয়ামী লীগের এখনকার কেন্দ্রীয় নেতারা নাকি চেনেনই না ভালো করে। এমনকি তাঁদের কেউ কেউ রাজনীতিতে স্থানীয় অনেক নেতার চেয়ে বহুলাংশে নবাগত। কাজেই স্থানীয় বিরোধ মেটানোতে, দলের শৃঙ্খলা ও ঐক্য রক্ষা করতে, দলের সাংগঠনিক শক্তিকে সংহত করতে এখনকার কেন্দ্রীয় নেতাদের সফল হওয়ার কথা নয়। নিজের প্রভাব ও জনপ্রিয়তা দিয়ে দলের প্রার্থীকে সাহায্য করার যোগ্যতাও নেই কারও কারও। গত দুই বছরে ছাত্রলীগ-যুবলীগ-আওয়ামী লীগের তাণ্ডবলীলা বন্ধে বা দলকে সাংগঠনিকভাবে শক্তিশালী করতে এই নেতৃত্ব কোনো কার্যকর ভূমিকা রাখতে পারেনি। দ্রব্যমূল্য বৃদ্ধি বা জ্বালানিসংকটের ব্যর্থতার দায় সরকারের, এখানে দলকে সরাসরি দায়ী করা কঠিন। কিন্তু স্থানীয় পর্যায়ে সন্ত্রাস, টেন্ডারবাজি আর দুর্নীতি-অনিয়মের রাশ টেনে ধরতে যে ব্যর্থতা, তা অনেকাংশে দলেরও। এগুলো পৌরসভা নির্বাচনে আওয়ামী লীগের বিপর্যয়ের বড় কারণ হলে দলের নেতৃত্ব তার জন্য কিছুটা হলেও দায়ী।
২.
দলের মতো অনভিজ্ঞতা ও অদক্ষতা আছে সরকারের ভেতর। দলের পোড় খাওয়া অভিজ্ঞ নেতাদের প্রায় পুরোপুরি বাদ দিয়ে নতুনদের নিয়ে যে মন্ত্রিসভা গঠন করা হয়েছে, তা মানুষের মনে আশাবাদ জাগাতে ব্যর্থ হয়েছে। মেয়াদের দুই বছর শেষে প্রায় সব রাজনৈতিক বিশ্লেষক এবং বিরোধী দলের কোনো কোনো নেতা মতিয়া চৌধুরী ও নুরুল ইসলাম নাহিদের মতো দু-একজন মন্ত্রীর প্রশংসা করেছেন। কিন্তু মন্ত্রিসভায় নবাগতদের অধিকাংশই সমালোচিত হয়েছেন নানা কারণে। বাণিজ্যমন্ত্রী বারবার ব্যবসায়ীদের হুমকি দিয়েছেন, দ্রব্যমূল্য কমেনি; পররাষ্ট্রমন্ত্রী ও শ্রমমন্ত্রী নানা আশার বাণী শুনিয়েছেন, কিন্তু বিদেশে কর্মসংস্থান সমস্যা দূর হয়নি; আইনমন্ত্রী বিচার বিভাগের স্বাধীনতার গুণগান গেয়েছেন, মানুষ এর কোনো সারবত্তা পায়নি; স্বরাষ্ট্রমন্ত্রী বিরোধী দলের প্রতি যুদ্ধংদেহি থেকেছেন, কিন্তু নিজ দলের সন্ত্রাসীদের বিরুদ্ধে ব্যবস্থা নিতে তিনি যে অপারগ বা অসমর্থ, তা মানুষের বুঝতে অসুবিধা হয়নি। এ ছাড়া কিছু প্রতিমন্ত্রীর লাগামহীন এবং কখনো কখনো অরুচিকর বক্তব্যের তীব্র সমালোচনা করা হয়েছে সব মহল থেকে। তাঁদের সঙ্গে যোগ হয়েছে কোনো কোনো উপদেষ্টার আপত্তিকর ক্ষমতার দাপট। অসাংবিধানিক ও নজিরবিহীনভাবে তাঁরা মন্ত্রিসভার বৈঠকে উপস্থিতি থেকেছেন, কেউ মন্ত্রীদের ওপর খবরদারি করেছেন, কেউ প্রশাসনে দলীয়করণের গডফাদার সেজেছেন, কেউ পিলে চমকানো কথা বলে সরকারের ভাবমূর্তি বিনষ্ট করেছেন। সামগ্রিকভাবে সরকারের অনেকে যতটা মানুষের অভাব-অভিযোগের দিকে মনোযোগী ছিলেন, তার চেয়ে বেশি সোচ্চার ছিলেন বিরোধী দল ও বিরোধী কণ্ঠ দমনে, এমনকি নাগরিক সমাজের সম্মানিত ব্যক্তি ও মহলগুলোকে বিরোধী শিবিরে ঠেলে দেওয়ার চেষ্টায়।
সরকার ও দলের ব্যর্থতার সঙ্গে পৌরসভা নির্বাচনে বিপর্যয়ের সম্পর্ক ঠিক কতটুকু, কোনো গবেষণা ছাড়া তা বলা সম্ভব নয়। তবে সরকারের দুই বছর উপলক্ষে প্রধান কিছু পত্রিকার জরিপ এবং গত ছয় মাসে বিভিন্ন দৈনিকে প্রকাশিত অনলাইন জরিপে মানুষ অব্যাহতভাবে সরকারের বিভিন্ন কাজে (বিশেষ করে দ্রব্যমূল্য, সন্ত্রাস, গ্যাস ও বিদ্যুৎ-সংকট, বিরোধী দলের প্রতি মামলা-হামলা) তাদের অসন্তুষ্টি প্রকাশ করেছে। এই অসন্তুষ্টির আঁচ সম্পূর্ণ দলীয় ভিত্তিতে পরিচালিত পৌরসভা নির্বাচনের ভোটারদের অনেকের মনে থাকাই স্বাভাবিক।
স্থানীয় নির্বাচনে স্থানীয় উন্নয়ন এবং দাবিদাওয়ার বিষয়টিও ভোটারদের মনে থাকে। কিন্তু এটি ভোটারদের একটি অংশের কাছে প্রধান বিবেচ্য বিষয় ছিল বলে মনে হয় না। তা-ই যদি হতো, তাহলে মানুষ কাতারবন্দী হয়ে কেবল আওয়ামী লীগের প্রার্থীদের ভোট দিত। সচেতন ভোটাররা জানেন, স্থানীয় উন্নয়নে সরকারের টাকা ও আনুকূল্য বিএনপির মেয়রের চেয়ে অনেক বেশি আওয়ামী লীগের মেয়ররা পাবেন। এটি জেনেও গত সংসদ নির্বাচনের তুলনায় প্রায় তিন গুণ বেশি অনুপাতে তাঁরা বিএনপির লোকদের নির্বাচন করছেন। তার অন্যতম যৌক্তিক ব্যাখ্যা এটি যে সরকার ও আওয়ামী লীগের কর্মকাণ্ডে তাঁরা অসন্তুষ্ট। স্থানীয় উন্নয়ন কম হতে পারে—এটি জেনেও তাঁদের অনেকে হয়তো শুধু প্রতিবাদ হিসেবে বিএনপির নেতাদের ভোট দিয়েছেন। কাজেই পৌরসভা নির্বাচনের ফলাফল শুধু প্রার্থীর নয়, সরকার ও সরকারি দলের বিপর্যয় হিসেবে দেখার যথেষ্ট কারণ রয়েছে।
৩.
পৃথিবীর বহু দেশে মধ্যবর্তী সময়ে সরকারের জনপ্রিয়তা কতটুকু, তা বোঝার নানা পদ্ধতি রয়েছে। এর মধ্যে রয়েছে দ্বিকক্ষবিশিষ্ট সংসদে দুই কক্ষের নির্বাচন ভিন্ন সময়ে অনুষ্ঠান, জনপ্রতিনিধি নির্বাচন বিভিন্ন পর্যায়ে আয়োজন, ভোটারদের কর্তৃক সাংসদদের প্রত্যাহার করার সুযোগ, দল কর্তৃক সরকারের; বিশেষ করে, সরকারপ্রধানের সমালোচনার সুযোগ। আমাদের সংবিধানের পশ্চাৎপদ ৭০ অনুচ্ছেদের মতো বিধান অধিকাংশ পশ্চিমা দেশে না থাকার কারণে সরকারি দলের সাংসদদের রয়েছে সরকারের বা কোনো মন্ত্রীর প্রতি অনাস্থা প্রকাশের অবারিত সুযোগ। অনেক বেশি পেশাদারির ভিত্তিতে পরিচালিত সেখানকার জনমত জরিপগুলোও হয়ে ওঠে সরকারের প্রতি মানুষের সমর্থনের মাত্রার নির্দেশক।
আমাদের দেশে এসব ব্যবস্থা নেই। ফলে সরকারের প্রায় মধ্যবর্তী সময়ে অনুষ্ঠিত এই পৌরসভা নির্বাচন হয়ে উঠেছে সরকারের জনপ্রিয়তা বোঝার সবচেয়ে গ্রহণযোগ্য নির্দেশক। এর ফলাফল সরকারের জন্য অবশ্যই একটি সতর্কবার্তা। বিএনপির একজন জ্যেষ্ঠ নেতা সরকারকে বলেছেন নির্বাচনের ফলাফল হলুদ কার্ড হিসেবে দেখার জন্য। তিনি বাকি যা বলেছেন, তা আমরা বলতে চাই না। কারণ, ফুটবলের নিয়মিত দর্শকমাত্রই জানেন, হলুদ কার্ড পাওয়া বহু খেলোয়াড় বাকি সময়ে সতর্কভাবে ও ভালোভাবে খেলেছেন, দলকে বিজয়ী করেছেন। সরকারেরও এ সুযোগ রয়েছে। বাকি তিন বছর সরকার ঠিকভাবে দেশ চালালে এই আওয়ামী লীগই পারবে আগামী সংসদ নির্বাচনে জিতে আসতে।
তবে এ জন্য সরকারকে ইতিহাস থেকে শিক্ষা নিতে হবে। ইতিহাস বলে, ঠিকভাবে দেশ চালানো মানে মানুষের দৈনন্দিন সমস্যা সমাধানে সর্বাত্মক মনোযোগ দেওয়া, নিজ দলের সন্ত্রাস আর দুর্নীতি সবচেয়ে আগে দমন করা, বিরোধী দল ও সমালোচকদের প্রতি শ্রদ্ধাবোধ দেখানো, সংসদ, বিচারালয়, বিভিন্ন কমিশন আর গণমাধ্যমকে স্বাধীন ও দক্ষভাবে কাজ করতে দেওয়া এবং অন্য দেশের সঙ্গে চুক্তি ও সম্পর্কের ক্ষেত্রে নিজের স্বার্থ ও সম্মানকে রক্ষা করা।
আওয়ামী লীগের জন্য এখনো একটি বড় প্লাস পয়েন্ট জঙ্গি রাজনীতি রোধে এবং যুদ্ধাপরাধীদের বিচারে তার অঙ্গীকার। কিন্তু শুধু এগুলো দিয়ে আগামী নির্বাচনে জিতে আসা যাবে না। একজন প্রবীণ বিশ্লেষক লিখেছেন, ভবিষ্যতে যুদ্ধাপরাধীদের বিচার সাফল্যজনকভাবে করতে পারলেই সরকারের সব ব্যর্থতা মানুষ ভুলে যাবে। সরকারের নীতিনির্ধারকেরাও এমন কিছু ভেবে থাকলে ভুল করবেন বলে আমার ধারণা। দেশের অধিকাংশ মানুষ যুদ্ধাপরাধীদের বিচার চায়। তবে পেটে ক্ষুধা থাকলে, ঘর আলোহীন থাকলে, মনে সন্ত্রাসের ভয় থাকলে, যুদ্ধাপরাধীদের বিচার হচ্ছে—শুধু এই সান্ত্বনা নিয়ে মানুষ আওয়ামী লীগকে আগামী নির্বাচনে ভোট দেবে বলে মনে হয় না।
খোলা হাওয়া
গণতন্ত্রের রাস্তায় মুড়ির টিনই বা কম কী
পঞ্চাশ-ষাটের দশকে সোভিয়েত রাশিয়া এবং মিত্রদেশগুলো ছিল এক মেরুতে, অন্য মেরুতে ছিল মার্কিন যুক্তরাষ্ট্র ও তার মিত্রদেশগুলো। ওই দুই মেরুতে বিভাজিত বিশ্বে সব সময় একটা ঠান্ডা যুদ্ধ চলত। সেই যুদ্ধে শরিক জোটাতে যুক্তরাষ্ট্র দুনিয়াজুড়ে সমরনায়কদের দিকে সাহায্যের একটা হাত বাড়িয়ে রাখত। ওই সাহায্যের সামান্য ছিটেফোঁটা পেলেই মধ্য ও দক্ষিণ আমেরিকা, আফ্রিকা ও মধ্যপ্রাচ্যের সেনাপতিরা দেশের ক্ষমতা দখল করতেন, অথবা দখল করা ক্ষমতা পাকাপোক্ত করতেন। ওই দুই দশকে সারা বিশ্বে কত যে অভ্যুত্থান-পাল্টা অভ্যুত্থান ঘটেছে, তার হিসাব নেই। একই সঙ্গে উদ্ভব হয়েছে অনেক বানানা রিপাবলিকের, যেগুলোতে চলত শুধু জঙ্গলের আইন। মধ্য ও দক্ষিণ আমেরিকার অনেক সামরিক শাসক আবার বিপুলভাবে লাভজনক মাদকের ব্যবসার সঙ্গে জড়িয়ে পড়তেন। সে রকম দু-এক শাসককে (যেমন পানামার জেনারেল নরিয়েগা) শেষ পর্যন্ত যুক্তরাষ্ট্র প্রশাসনই বিচারের অধীনে এনেছিল। এর কারণ, যুক্তরাষ্ট্রের পেয়ারের এসব লোক বেছে বেছে যুক্তরাষ্ট্রকেই তাদের মাদকের প্রধান বাজারে পরিণত করেছিল!
বানানা রিপাবলিকগুলোর প্রধান বৈশিষ্ট্য ছিল সেগুলোর নানাবিধ বীভৎসতা। আইনকানুন বলে কিছু ছিল না; নাগরিকদের মানবাধিকার, মতপ্রকাশের অধিকার এমনকি স্বাভাবিক মৃত্যুর অধিকারও এসব দেশের নাগরিকদের ছিল না। বানানা রিপাবলিকগুলোর সশস্ত্র নানা বাহিনীর হাতে গুম হয়েছে অসংখ্য মানুষ। এই গুম হওয়া এবং পরবর্তী সময়ে নিরুদ্দেশ হয়ে যাওয়া লোকজন বা দেসাপিয়ারেদোসদের তালিকায় ছিলেন প্রতিবাদকারী, রাজনৈতিক কর্মী ও পেশাজীবীদের থেকে নিয়ে পাদরিরা পর্যন্ত। মানবতার এমন বিপর্যয়ে যুক্তরাষ্ট্রের প্রশাসন; যার কর্তাব্যক্তিরা কথায়-বক্তৃতায় স্বাধীনতা, সৌভ্রাতৃত্ব, মানবাধিকার ইত্যাদি ধুয়া তুলতেন; ছিলেন চরমভাবে নির্লিপ্ত। তাদের চোখ থাকত দ্বি-মেরুকেন্দ্রিক সাংঘর্ষিক বিশ্বের বড় ছবিতে; বাড়ির পেছনের উঠানের কদলি-সাম্রাজ্যগুলোর ছোট ছবিতে নয়।
সে অবস্থা পাল্টেছে। দুই মেরুর এক মেরু এখন বিলীন, এখন যুক্তরাষ্ট্রই একক মেরু। এখন সারা বিশ্বে গণতন্ত্রের পক্ষে বিশাল জনমত সৃষ্টি হয়েছে; যাকে উপেক্ষা করা যুক্তরাষ্ট্র ও তার মিত্রদের পক্ষেও সম্ভব নয়। তবে সোভিয়েত রাশিয়ার জায়গায় এখন রয়েছে আল-কায়েদা ও তালেবান। এখন ঠান্ডাযুদ্ধ রূপ নিয়েছে সন্ত্রাসের বিরুদ্ধে যুদ্ধে; বা জর্জ বুশের ভাষায়, ওয়ার অন টেরর। এই যুদ্ধের সুযোগে আবার শরিক জোটানোর পুরোনো পথে কখনো কখনো হাঁটছে যুক্তরাষ্ট্র। এ জন্য সারা মধ্যপ্রাচ্যে যখন ‘জেসমিন বিপ্লব’ ছড়িয়ে পড়ল, যুক্তরাষ্ট্র তার একনায়ক-মিত্রদের পিঠ থেকে সমর্থনের হাতটা সরিয়ে নিল না। পাকিস্তানের গণতান্ত্রিকভাবে নির্বাচিত সরকারগুলোর পরিবর্তে সমর্থন দিল সেনাবাহিনীকে—যে সেনাবাহিনী পাকিস্তানকে একটা ব্যর্থ রাষ্ট্রে পরিণত করার জন্য সিংহভাগ দায়ী। তা জেনেও এবং পরোক্ষে স্বীকার করে নিয়েও। তবে, এত কিছুর পরও মার্কিন প্রশাসন এখন গণতন্ত্রের কথাটা স্বীকার করে নিচ্ছে। ইরাকে মার্কিন অভিযানের মূল কারণ হিসেবে এর গণতন্ত্রায়ণের কথা বলেছে। গণতন্ত্রের তাহলে এতটা শক্তি!
আজকের লেখাটা বাংলাদেশকে নিয়ে; কিন্তু এই দীর্ঘ উপক্রমণিকাটি জরুরি লেখাটির মূল চিন্তার একটি পরিপ্রেক্ষিত তৈরির জন্য। এবং মূল চিন্তাটি হলো, আমাদের দেশের জন্য গণতন্ত্রের কোনো বিকল্প নেই। বাংলাদেশের অভ্যুদয়ের সময় যুক্তরাষ্ট্র কোনো সহায়তা তো দেয়ইনি, বরং বিপক্ষেই দাঁড়িয়েছিল। কারণ ছিল ওই শীতল যুদ্ধ, দ্বি-মেরুভিত্তিক বিশ্বের দ্বন্দ্বমুখর রাজনীতি। তার পরও, যখন দেশটি স্বাধীন হলো এবং একটি চমৎকার সংবিধান হাতে নিয়ে গণতান্ত্রিক সরকার যাত্রা শুরু করল, যুক্তরাষ্ট্র সেখানেও বাগড়া লাগাল। ১৯৭৪-এ যে দুর্ভিক্ষ হয় বাংলাদেশের উত্তরাঞ্চলে, তার একটা কারণ নিহিত ছিল খাদ্য সাহায্য দিতে যুক্তরাষ্ট্রের অসহযোগিতা। বাংলাদেশ কিউবায় পাট বিক্রি করেছিল, যে কিউবা ছিল শীতল যুদ্ধে সোভিয়েত রাশিয়ার শক্তিশালী মিত্র। এই দুর্ভিক্ষ বাংলাদেশের রাজনৈতিক চিত্রটি পাল্টে দিয়েছিল। এরই হাত ধরে বঙ্গবন্ধু শেখ মুজিবের অপসারণ এবং তাঁকে হত্যার একটা ক্ষেত্র প্রস্তুত হয়েছিল। কিন্তু ১৯৭৫-এর পটপরিবর্তনের পর বাংলাদেশ যে প্রত্যাখ্যাত পাকিস্তান যুগে পুনঃপ্রবেশ করল, তা তাকে গণতান্ত্রিক রাষ্ট্রের কোনো মহিমা তো দিলই না, বরং দিল বানানা রিপাবলিকের এক নতুন গ্লানি। সেই গ্লানি থেকে মুক্তি পেতে আমাদের অনেক দিন লেগেছিল, অনেক রক্ত ঝরাতে হয়েছিল।
বাংলাদেশে গণতন্ত্র চর্চা পুনরায় শুরু হলো ১৯৯০-এর সাধারণ নির্বাচনের মধ্য দিয়ে। সেই থেকে, মাঝে এক-এগারোর বিপর্যয়ের পরবর্তী দুই বছর বাদ দিলেও, গণতান্ত্রিকভাবে নির্বাচিত সরকারই দেশ চালাচ্ছে। আমরা জানি এবং আমাদের মতো ক্লাস ফাইভের একজন শিক্ষার্থীও জানে, জনগণের ভোটে নির্বাচিত হলেই সরকার গণতান্ত্রিক হয় না। আমাদের দেশের গত কুড়ি বছরের নির্বাচিত সরকারগুলো এমনকি মধ্যমানের গণতান্ত্রিক সরকারও নয়: তার পরও আমাদের তাদের মেনে নিতে হয়। মেনে নিতে হয় এ কারণে যে জনগণের রায় নিয়েই তারা ক্ষমতায় বসে। সরকারগুলো মুখে যত গণতন্ত্রের কথা বলে, কাজ করে তার উল্টো। ফলে এত দিনেও মানবাধিকার প্রতিষ্ঠিত হয়নি, সুশাসন দূর অস্ত, অর্থনীতির অগ্রগতি বা উন্নয়নের সুফল থেকে বঞ্চিত বেশির ভাগ মানুষ। সরকারগুলোর (এবং কোনো কোনো ক্ষেত্রে বিরোধী দলের) কারণে ছাত্র ও যুবসমাজে সহিংসতা বেড়েছে, শিক্ষাপ্রতিষ্ঠানগুলো পরিণত হয়েছে রণক্ষেত্রে; টেন্ডারবাজি-চাঁদাবাজি হয়ে দাঁড়িয়েছে সরকারি, আধাসরকারি (এবং অনেক ক্ষেত্রে বেসরকারি) কাজের অবিচ্ছেদ্য অংশ এবং দুর্নীতি হয়েছে সর্বগ্রাসী। তার পরও, মানুষ নিজের কথাগুলো বলতে পেরেছে, মিডিয়া নিজের জন্য একটা স্বাধীনতা তৈরি করে নিয়েছে, মেয়েদের কর্মক্ষেত্র প্রসারিত হয়েছে, সামাজিক গতিশীলতা বেড়েছে, মানুষ ভোট দিয়ে সরকার বদল করেছে, এমনকি সরকারের সময় সরকারি দলের প্রার্থীকে হারিয়ে দিয়েছে। আমাদের এই আধা পাকা, পোকায় খাওয়া গণতন্ত্রও আমাদের আত্মবিশ্বাসের একটা জায়গা করে দিয়েছে। অধ্যাপক অমর্ত্য সেন বাংলাদেশের উন্নতির একটা সুন্দর ছবি সব সময় দেখেন, যা আমরা অনেকে দেখি না, অথবা দেখতে অপারগ এবং সে ছবির কেন্দ্রে আছে শিক্ষার বিস্তার, নারী কর্মক্ষেত্রের বিকাশ এবং নাগরিকদের মধ্যে আত্মবিশ্বাসের উৎসার। অনেক ক্ষেত্রে ভারতের তুলনায় তিনি বাংলাদেশকে এগিয়ে রাখেন। অমর্ত্য সেনের সঙ্গে আমরা আরও যোগ করতে পারি বাংলাদেশের সাংস্কৃতিক আন্দোলনের ভূমিকা, যে আন্দোলনের সূচনা ১৯৫২ সালের ভাষা আন্দোলনের রক্তাক্ত ইতিহাসের মধ্য দিয়ে। এই সাংস্কৃতিক আন্দোলন আমাদের প্রতিবাদী করেছে, মানবিক করেছে এবং সব ধর্ম-বর্ণের মানুষের মধ্যে একটা অভিন্ন আদান-প্রদানের জায়গা করে দিয়েছে। ধর্মের নামে পাকিস্তানে যা ঘটে, তা দেখে আমরা স্তম্ভিত হই, কিন্তু ভারতের মতো গণতন্ত্রেও যখন ধর্মীয় উগ্রবাদ জায়গা করে নেয়, নরেন্দ্র মোদি এবং বজরং দল বা হিন্দুত্ববাদের সমর্থন বাড়ে, তখন কি কম হতভম্ব হই? বাংলাদেশে গত কুড়ি বছরে গণতন্ত্রের যে মুড়ির টিন চলছে, তার নিয়ন্ত্রণ নিতে উগ্রবাদীরা যে সচেষ্ট, তার বহু প্রমাণ আমরা দেখেছি। কিন্তু সেটি হচ্ছে না ওই মুড়ির টিনের চরিত্র ও তার যাত্রীদের জন্যই। যখন যে চালক থাকেন, তাঁকে মেনে নিয়েই যাত্রীরা চলছেন। খানাখন্দে ভরা রাস্তায় মুড়ির টিন চলছে কোনোমতে, মাঝেমধ্যেই গর্তগাতায় পড়ে এর কাহিল অবস্থা হয়, কিন্তু যাত্রীরা গন্তব্যের আশা ছাড়েন না। তাঁদের কেউ কেউ চালককে গালি দেন, চালক উত্তেজিত হন, কিন্তু তাঁর হাতটা স্টিয়ারিংয়েই থাকে। কেউ কেউ ‘মামা, ভালোই তো চালাইতেছেন’ বলে প্রশংসা করেন। চালকের মেয়াদ শেষে তাঁকে সরিয়ে অন্য চালক বেছে নেন যাত্রীরা, চালকের মুড়ির টিনটি চালিয়ে যাওয়ার প্রবল ইচ্ছা সত্ত্বেও। এই যাত্রীরা গায়ের জোরে চালকের সিটে কাউকে বসতে দেবেন না—এটুকু প্রত্যয় আমাদের আছে। এবং প্রত্যয়টা যে খুব দুর্বল নয়, উগ্রবাদীদের ব্যাপক কোনো সাফল্যের অভাব, তাদের চোরাগোপ্তা নানা কর্মকাণ্ড সত্ত্বেও—তার প্রমাণ। যদিও, উগ্রবাদ বিকশিত হয়েছে তিন-চার দশক ধরে, সেই মধ্য সত্তরের পর থেকে এবং এর পেছনে পাকিস্তানসহ মধ্যপ্রাচ্যের কিছু দেশের আর্থিক ও নীতিগত সমর্থন ছিল (এখনো আছে)। তার পরও বাংলাদেশ পাকিস্তান হয়ে যায়নি।
২.
১৯ জানুয়ারি সেনাসদরে এক প্রেস ব্রিফিংয়ে জানানো হলো, সেনাবাহিনীতে কর্মরত ‘কতিপয় ধর্মান্ধ কর্মকর্তা কর্তৃক অন্যান্যদের ধর্মান্ধতাকে পুঁজি করে দুরভিসন্ধিমূলক কর্মকাণ্ডের মাধ্যমে সেনাবাহিনীতে বিশৃঙ্খলা সৃষ্টি করে বাংলাদেশের গণতান্ত্রিক ধারাকে ব্যাহত করার একটি বিফল প্রয়াস চালানো হয়’, যা সেনাবাহিনী প্রতিহত করে। প্রেস ব্রিফিংয়ে জানানো হয়, এই প্রয়াসে ১৪ থেকে ১৬ জনের মতো অবসরপ্রাপ্ত এবং সক্রিয় কর্মকর্তা জড়িত ছিলেন এবং বিদেশেও এঁদের সহায়তাকারী রয়েছেন। এটি যে সরকার উৎখাতের একটি ষড়যন্ত্র ছিল, প্রেস ব্রিফিংয়ে তা-ও বলা হয়েছে, তবে আমাদের আশ্বস্ত করা হয়েছে, সবাইকে আইনের আওতায় নিয়ে আসা হবে।
ঘটনাটি উদ্বেগজনক যেহেতু সেনাবাহিনীর মতো সুশৃঙ্খল একটি সংগঠনের ভেতর যে উগ্রবাদী অনুপ্রবেশ ঘটেছে, এই বিফল প্রয়াসটি তাই আমাদের জানাচ্ছে। আবার একই সঙ্গে উগ্রবাদীদের যে সংখ্যা উল্লেখ করা হয়েছে, তা আমাদের উদ্বেগ অনেকটাই নিরসন করে। তা ছাড়া পুরো বিষয়টা যেভাবে সেনাবাহিনী মোকাবিলা করেছে, তাতে আমরা আশ্বস্ত হতে পারি। এই প্রথম কোনো অভ্যুত্থান প্রচেষ্টা সম্পর্কে প্রেস ব্রিফিং হলো, এতে স্বচ্ছতা ও দেশবাসীকে আস্থায় নেওয়ার বিষয়টাও গুরুত্ব পেল। গণতান্ত্রিক সরকারব্যবস্থার জন্য এটি একটি উল্লেখযোগ্য পদক্ষেপ।
বাংলাদেশে উগ্রবাদ গণতন্ত্রের একটি বিকল্প হয়ে দাঁড়াচ্ছে বা দাঁড়াতে পারে, সে সম্ভাবনাটা যে খুব উজ্জ্বল, তা আমাদের মনে হয় না। এ দেশের মানুষ যে গণতন্ত্রের পক্ষেই আছে, গণতন্ত্র থেকে মুখ ফেরায়নি—সরকারগুলোর অনেক ব্যর্থতার পরও আমাদের আশাবাদের জায়গাটা ওইখানেই। এক-এগারোর পর মনে হয়েছিল, গণতন্ত্র বোধ হয় এবার বিদায় নিল অথবা এটি ফিরে এলেও তা হবে প্রক্রিয়াজাত উচ্চফলনশীল জিএম (জেনেটিক্যালি মডিফাইড) গণতন্ত্র। সেই লক্ষ্যে এক-এগারোর কুশীলবেরা কাজও শুরু করেছিলেন। তারা ‘মাইনাস-টু’ ও কিংস পার্টির মতো উদ্যোগ নিলেন। কিন্তু মুড়ির টিনের যাত্রী বলে কথা—তারা এসি বাসে আরাম পাবে কেন? ফলে সদর্পে সেই মুড়ির টিনের গণতন্ত্রই ফিরে এল।
৩.
১৯ জানুয়ারি সেনাসদরের প্রেস ব্রিফিং যদি একটা সাবধানবাণী হয়, যার মর্মকথা, গণতন্ত্রের জন্য আমাদের জেগে থাকতে হবে তাহলে পাশাপাশি অন্যান্য সাবধানবাণীকেও আমাদের আমলে আনতে হবে। আমাদের সুশাসন প্রতিষ্ঠা করতে হবে, শিক্ষাকে আরও সর্বজনীন করতে হবে, অর্থনীতিকে শক্তিশালী করতে হবে, কর্মসংস্থান করতে হবে—অর্থাৎ কোনো ধরনের অগণতান্ত্রিক পটপরিবর্তনের জন্য যেন ক্ষেত্র প্রস্তুত না হয়, সে ব্যবস্থা করতে হবে। এই সাবধানবাণী গণতন্ত্রের সব অংশীদারের জন্য। বিএনপি-জামায়াত জোট যে মাঝে মাঝেই সরকার পতনের ডাক দেয়, ‘ধাক্কা মেরে সরকারকে ফেলে দেয়ার’ হুমকি দেয় (যা আগে আওয়ামী লীগও তার বিরোধী-ভূমিকায় দিয়েছে) সেই চর্চা থেকে বেরিয়ে আসতে হবে। সরকার পতনের যেসব গৃহীত পদ্ধতি সব গণতন্ত্রে স্বীকৃত সেগুলো হচ্ছে নির্বাচন, মধ্যবর্তী নির্বাচন অথবা সংসদে আস্থা ভোটে পরাজয়। এর বাইরে গণ-আন্দোলন ঘটিয়ে সহিংসতার মাধ্যমে সরকারের পতন কোনো বিবেচনাতেই গণতান্ত্রিক নয়। ১৯ জানুয়ারি ঢাকায় শিক্ষক-কর্মচারী ঐক্যজোটের এক সভায় খালেদা জিয়া বলেছেন, ‘দেশ ও সমাজের পরিবেশ নির্বিঘ্ন, নিরাপদ, শান্তিময় ও স্থিতিশীল না হলে শিক্ষাঙ্গনে শিক্ষার সুষ্ঠু পরিবেশ বজায় রাখা সম্ভব নয়।’ খুবই খাঁটি কথা। কিন্তু এখনই সরকার পতনের সহিংস আন্দোলন শুরু হলে এই পরিবেশ কেথায় নিয়ে দাঁড়াবে? এবং আওয়ামী লীগ ক্ষমতা হারিয়ে (বিএনপি-জামায়াত) সরকারের পতনের জন্য যখন আন্দোলনের ডাক দেবে, তখনই বা পরিবেশের কী হবে?
বিএনপিকে বরং এখন সংসদে যেতে হবে, ধৈর্য ধরে নির্বাচনের জন্য প্রস্তুত হতে হবে। তার আগে একটা নির্বাচন কমিশন গঠন-প্রক্রিয়ায় যুক্ত হতে হবে। তত্ত্বাবধায়ক সরকারের জন্য যথাসময়ে যখন দলটি আন্দোলন করবে, তখন অবশ্যই জনসমর্থন পাবে। চট্টগ্রাম ও কুমিল্লায় মেয়র নির্বাচনে বিএনপি জিতেছে, অর্থাৎ নির্বাচনের প্রক্রিয়ায় দলটি এ দুটি শহরে জয়যুক্ত হয়েছে। মানুষ সবগুলো পৌরসভায় নির্বিঘ্নে এবং সুন্দরভাবে ভোট দিয়েছে, অর্থাৎ গণতান্ত্রিক প্রক্রিয়ার প্রতি সমর্থন ব্যক্ত করেছে। এখন দলটির এমন কিছু করা উচিত হবে না, যাতে প্রক্রিয়াটি বাধাগ্রস্ত অথবা বাতিল হয়ে যায়।
গণতন্ত্রের যে মুড়ির টিনটি চলছে, ঢিমেতালে হলেও, তাতে গতিসঞ্চারের জন্য যা যা করা দরকার, সরকার ও বিরোধী দলের তা-ই করা উচিত। এটি জনবান্ধব বাস, একে আরও উন্নত করা যায়। এর চালক দক্ষ হলে গন্তব্যে পৌঁছাতে সময় লাগবে না। কিন্তু একে ছুড়ে ফেললে বিড়ম্বনা শুধু যাত্রীর হবে না, বিড়ম্বনা হবে বর্তমান ও সম্ভাব্য চালকেরও। কথাটি মনে রাখলে ভালো হয়।
কালের পুরাণ
শেয়ারবাজারে হচ্ছেটা কী
সরকারের মেয়াদ দুই বছর বাকি থাকতেই নির্বাচনী প্রচারণা শুরু করে দিয়েছেন নেতা-নেত্রীরা। গত মঙ্গলবার মানিকগঞ্জে জনসভা করেছেন প্রধানমন্ত্রী ও আওয়ামী লীগের সভানেত্রী শেখ হাসিনা। একই দিন তিস্তা অভিমুখে লংমার্চ শেষে নীলফামারীতে জনসভা করেছেন জাতীয় পার্টির চেয়ারম্যান হুসেইন মুহম্মদ এরশাদ। ১৯ জানুয়ারি জিয়াউর রহমানের জন্মবার্ষিকীতে ঢাকায় এক শিক্ষক সমাবেশে ভাষণ দেন বিএনপির চেয়ারপারসন খালেদা জিয়া। তিনজনের কণ্ঠেই ছিল নির্বাচনী সুর।
মানিকগঞ্জের জনসভায় শেখ হাসিনা উন্নয়নের ধারাবাহিকতা রক্ষার জন্য আগামী নির্বাচনেও আওয়ামী লীগকে ভোট দেওয়ার জন্য জনগণের প্রতি আহ্বান জানিয়েছেন। তিনি বলেছেন, ‘আগামী নির্বাচনে তাঁরা ক্ষমতায় আসতে না পারলে আওয়ামী লীগ-সূচিত উন্নয়নের ধারা ব্যাহত হবে।’
নীলফামারীতে এরশাদ বলেছেন, বড় দুই দল দেশ পরিচালনায় ব্যর্থ হয়েছে। অতএব, আগামী নির্বাচনে জাতীয় পার্টিকে ভোট দেওয়ার আহ্বান জানিয়ে তিনি বলেন, ‘আমি সৈনিক ছিলাম। আমি জানি, কখন অ্যাকশন নিতে হয়।’ অবশ্য এরশাদ কার বিরুদ্ধে, কখন অ্যাকশন নেবেন, সে সম্পর্কে খোলাসা করে কিছু বলেননি। তবে দিল্লি থেকে ফিরে এরশাদের তিস্তা ও টিপাইমুখ অভিমুখে লংমার্চের উদ্দেশ্য নিয়ে অনেকেই সংশয় প্রকাশ করেছেন।
আগামী নির্বাচন সামনে রেখে এরশাদ এখন নানা হিসাব-নিকাশ করছেন। দলের একাংশ চাইছে, আওয়ামী লীগের সঙ্গে ঐক্য অটুট থাকুক। আরেক অংশ মনে করছে, আগামী নির্বাচনে আওয়ামী লীগ সুবিধা করতে পারবে না। অতএব বিএনপির সঙ্গে জোট বাঁধাই হবে উত্তম। অন্যদিকে দ্বিতীয়বার রাষ্ট্রপতি না হতে পারার মনোবেদনা এরশাদ বিরোধী দলের নেতা হয়ে পুষিয়ে নিতে চাইছেন। আগামী নির্বাচনে বিএনপি অংশ না নিলে এরশাদের জন্য তা সুবর্ণ সুযোগ হয়ে দেখা দিতে পারে। এরশাদ কোনো বিকল্পই বাদ দিতে চাইছেন না।
এবার আসি বিএনপির নেত্রীর কথায়। খালেদা জিয়া বরাবর এককথার মানুষ। তিনি এরশাদের সঙ্গে আপস করেননি, কিন্তু আপস করেছেন মৌলবাদী জামায়াতে ইসলামীর সঙ্গে, জঙ্গিবাদ, বোমাবাজদের সঙ্গে। তাঁর দলের অনেকেই এখন জঙ্গিবাদের তোষণকারী হিসেবে পরিচিত। জিয়াউর রহমান রাজনৈতিক স্বার্থে ধর্মকে ব্যবহার করলেও কখনো মৌলবাদ-জঙ্গিবাদের সঙ্গে আপস করেননি। কিন্তু খালেদা জিয়া এখন করছেন।
জিয়াউর রহমানের জন্মবার্ষিকীতে শিক্ষকদের এক সমাবেশে বিএনপির চেয়ারপারসন বলেছেন, জনগণের সমর্থন নিয়ে ভবিষ্যতে তাঁরা সরকার গঠন করতে পারলে বেসরকারি শিক্ষকদের চাকরি জাতীয়করণ করা হবে। বেসরকারি শিক্ষকদের বেতনের শতভাগ সরকারি কোষাগার থেকে দেওয়া আর চাকরি জাতীয়করণ এক নয়—এ কথা নিশ্চয়ই তিনবারের প্রধানমন্ত্রীর অজানা নয়। একমাত্র সমাজতান্ত্রিক দেশগুলো ছাড়া সব শিক্ষাপ্রতিষ্ঠান বা সব শ্রেণীর শিক্ষকের চাকরি জাতীয়করণ করা হয়নি। খালেদা জিয়ার ঘোষণা বাস্তবায়ন করা হলে কেবল বেসরকারি প্রাথমিক বা মাধ্যমিক নয়, সর্বস্তরের শিক্ষকেরাই জাতীয়করণের আওতায় আসবেন।
বিএনপির চেয়ারপারসন যে ঘোষণা দিয়েছেন, তা বাস্তবায়নের সামর্থ্য এ দেশের মানুষের আছে কি না, তা কখনো ভেবে দেখেছেন? না নির্বাচনী বৈতরণী পার হওয়ার জন্য জনগণের হাতে ছেলে-ভোলানো মোয়া তুলে দিতে চাইছেন তিনি। নির্বাচনের আগে এ রকম ছেলে-ভোলানো মোয়া অনেক দেখা যাবে। দুই দলের নেতা-নেত্রীরা মনপ্রাণ উজাড় করে জনগণকে প্রতিশ্রুতি দেবেন। নির্বাচনের পর সেই প্রতিশ্রুতি অবলীলায় ভাঙবেন। আবার প্রতিশ্রতি দেবেন। আবার ভাঙবেন। গণতন্ত্রের এই মহড়াই চলে আসছে ৪০ বছর ধরে।
এর আগে দুই নেত্রী প্রকৌশলীদের সম্মেলনের উদ্বোধনী ও সমাপনী অনুষ্ঠানে যে বক্তব্য দিয়েছেন, তাতেও নির্বাচনী আমেজ ছিল। শেখ হাসিনা বলেছেন, প্রকৌশলীদের হাত দিয়েই যেহেতু উন্নয়ন প্রকল্পের ৬৫ শতাংশ কাজ হয়, সেহেতু তাঁদের আরও নিষ্ঠার সঙ্গে দায়িত্ব পালন করতে হবে। খালেদা জিয়া বলেছেন, বর্তমান সরকারের আমলে রেন্টাল বিদ্যুৎ ও জ্বালানি খাতে মহা দুর্নীতি হয়েছে। ভবিষ্যতে তাঁর দল ক্ষমতায় এলে সব দুর্নীতির বিচার হবে। দুই নেত্রী যাঁদের উদ্দেশে কথাগুলো বলেছেন, তাঁরা প্রজাতন্ত্রের কর্মচারী। প্রকৌশলীরা মিলেমিশে দুই নেত্রীকে তাঁদের সম্মেলনে আনতে পারলেও সাংবাদিকেরা পারেন না। তাঁদের এক পক্ষ এক নেত্রীর নামে জিন্দাবাদ দিলে অন্য পক্ষ মুর্দাবাদ দেয়।
২.
কিছুদিন ধরেই সরকারের গৃহীত বিভিন্ন কর্মসূচি ও পদক্ষেপে চরম অস্থিরতা লক্ষ করা যাচ্ছে। সকালে এক হুকুম দেয় তো রাতে তা বাতিল করে। আগের দিনের আদেশপত্র পরের দিন অলৌকিকভাবে প্রত্যাহার হয়ে যায়। হুসেইন মুহম্মদ এরশাদের আমলে প্রধান সামরিক আইন প্রশাসক বা সিএমএলএকে মানুষ ঠাট্টা করে বলত ‘ক্যানসেল মাই লাস্ট অ্যানাউন্সমেন্ট।’ এখন শেখ হাসিনার সরকারকেও সেই অস্থিরতায় পেয়ে বসেছে।
আওয়ামী লীগ ক্ষমতায় আসার প্রথম বছরে অর্থনীতির গতি চাঙা করতে যেসব পদক্ষেপ নেওয়া হয়েছিল, তার বেশির ভাগই এখন পরিত্যক্ত। শিল্পের প্রসারে ব্যাংক ঋণের সুদের হার কম হওয়ার পক্ষে নানা যুক্তি দেখানো হয়েছিল। ব্যাংকগুলোর সুদের হার বেঁধে দিয়ে বলা হলো, ‘এর বেশি সুদ কেউ নিতে পারবে না।’ দ্বিতীয় বছরে সুদের হার আরও কমানো হলো। এমনকি অবসরপ্রাপ্ত চাকরিজীবীদের একমাত্র সম্বল সঞ্চয়পত্রের সুদের ওপরও সরকার ভাগ বসাল। সব ধরনের সঞ্চয়পত্রের সুদের হার কমানো হলো। উৎসে কর কাটা হলো। অন্যদিকে বড় বড় ঋণখেলাপির টিকিটিও সরকার ধরতে পারল না। রেন্টাল বিদ্যুৎকেন্দ্র নিয়ে কিছুদিন বেশ হইচই চলল। সংসদে আইন পাস করে বলা হলো, ‘এর বিরুদ্ধে মামলা করা যাবে না।’ রেন্টাল বিদ্যুতের জন্য বিদেশ থেকে জ্বালানি তেল আমদানি করা হলো। ভর্তুকি সামাল দিতে সরকার ব্যাংকিং খাত থেকে প্রচুর ঋণ নিল। কিন্তু শেষরক্ষা হলো না। এরপর সরকার ভর্তুকি কমাতে বিদ্যুৎ ও জ্বালানির দাম বাড়িয়ে দিল। সরকারের পক্ষ থেকে এখন বলা হচ্ছে, নতুন রেন্টাল বিদ্যুৎকেন্দ্র হবে না। প্রধানমন্ত্রী বলেছেন, কয়লা ভবিষ্যৎ প্রজন্মের জন্য রাখা হবে। গ্যাসের মজুদ ফুরিয়ে আসছে। তাহলে কীভাবে বিদ্যুৎ উৎপাদিত হবে? সরকার সে সম্পর্কে কিছু বলছে না। ২০২১ সালের রূপকল্প কি ২০১২ সালেই শেষ হয়ে যাচ্ছে?
সরকারের অর্থনৈতিক নীতি ও পরিকল্পনায় যে চরম অস্থিরতা রয়েছে, তার সর্বশেষ নজির শেয়ারবাজার। এর আগে বলা হয়েছিল, শেয়ারবাজারে কেউ বিনিয়োগ করলে উৎস জানতে চাওয়া হবে না। ১০ শতাংশ হারে আয়কর দিলেই সবকিছু মাফ হয়ে যাবে। কিন্তু এশিয়া প্যাসিফিক গ্রুপ অন মানি লন্ডারিং (এপিজি) আপত্তি জানিয়ে বলল, ‘এভাবে অবৈধ অর্থের লেনদেন চলতে পারে না। অর্জিত অর্থ কোথা থেকে এসেছে, তা তাদের জানা দরকার।’ এরপর এনবিআর তখন আগের সিদ্ধান্ত পরিবর্তন করে বলল, অন্য কোনো সংস্থা তাদের আইনে প্রশ্ন করতে পারবে। এনবিআর আয়কর আইনে প্রশ্ন করবে না।
শেয়ারবাজার নিয়ে গত সোমবার থেকে বুধবারের ঘটনাপ্রবাহ আরও চমকপ্রদ। আরও নাটকীয়। সোমবার মন্ত্রিসভার বৈঠক শেষে প্রধানমন্ত্রীর প্রেস সচিব আবুল কালাম আজাদ জানান, ‘১৯৭৯ সালের আইন অনুযায়ী সরকারি কর্মকর্তারা সঞ্চয়পত্র ছাড়া অন্য কোনো ব্যবসায়িক কাজে যুক্ত হতে পারেন না।’
বুধবারের প্রথম আলোর খবর: ‘শেয়ারবাজারের অস্থিরতায় আবার বন্ধ হলো লেনদেন। গতকাল মঙ্গলবার দুই স্টক এক্সচেঞ্জের পরিচালনা পর্ষদ লেনদেন বন্ধ করে দেয়। লেনদেন বন্ধের সিদ্ধান্ত নিয়ে পরে বিষয়টি বাজার নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশনকে (এসইসি) অবহিত করা হয়। কালোটাকা বিনিয়োগ নিয়ে কয়েক দিন ধরে বাজারে দরপতন চলছিল। আর গত সোমবার সরকারি কর্মকর্তা-কর্মচারীদের শেয়ারে বিনিয়োগ নিষেধাজ্ঞা নিয়ে আতঙ্ক ছড়ালে গতকাল লেনদেন বন্ধ করে দেওয়া হয়।’
বৈঠক শেষে আয়োজিত সংবাদ সম্মেলনে ডিএসইর প্রধান নির্বাহী কর্মকর্তা (সিইও) মোশাররফ হোসেন বলেন, ‘সরকারি কর্মকর্তা-কর্মচারীদের (সামরিক-বেসামরিক) পুঁজিবাজারে বিনিয়োগের বিষয়ে বিভিন্ন গণমাধ্যমে প্রকাশিত সংবাদে অস্পষ্টতা প্রতীয়মান হয়েছে।’ মোশাররফ হোসেন আরও বলেন, ডিএসই মনে করে, দেশের অর্থনীতি তথা পুঁজিবাজারের স্বার্থে সরকারি কর্মকর্তা-কর্মচারীদের (সামরিক ও বেসামরিক) পুঁজিবাজারে বিনিয়োগের সুযোগ থাকা উচিত।
সরকারের পরস্পরবিরোধী ঘোষণা তখনই এল, যখন শেয়ারবাজারে চরম অস্থিরতা চলছে, যখন খুদে বিনিয়োগকারীরা রাজপথে বিক্ষোভ করছেন, যখন নেপথ্য কুশীলবেরা শেয়ারবাজার নিয়ে নানা খেলা খেলছেন।
প্রথম আলোর খবরে আরও বলা হয়: ‘এ ঘটনার পর শেয়ারবাজারে পতন অবশ্যম্ভাবী চিন্তা করে দুই স্টক এক্সচেঞ্জ মঙ্গলবার বাজারে লেনদেন বন্ধ করে দেয়। পরের দিন এসইসির চেয়ারম্যান খায়রুল হোসেন জানালেন, ‘মন্ত্রিসভায় সরকারি কর্মকর্তাদের বিনিয়োগ নিয়ে আলোচনা হলেও সিদ্ধান্ত হয়নি।’ বিভিন্ন টিভি চ্যানেলে তাঁর বক্তব্য প্রচারের কয়েক ঘণ্টার মধ্যে জনপ্রশাসন সচিবের বরাতে একটি পরিপত্র পাঠানো হয় বিভিন্ন পত্রিকা অফিসে। যাতে বলা হয়: ‘ইদানিং লক্ষ্য করা যাচ্ছে যে, এক শ্রেণীর সরকারি কর্মকর্তা-কর্মচারী ফটকা কারবারের বিনিয়োগে অংশগ্রহণ করছেন। এ ধরনের বিনিয়োগ উক্ত বিধিমালা দ্বারা আরোপিত বিধিনিষেধের লঙ্ঘন। এছাড়াও বিদ্যমান বিধান অনুযায়ী উপযুক্ত কর্তৃপক্ষের অনুমতি ছাড়া কোন কর্মচারীর ব্যবসায় জড়িত হওয়া আচরণ বিধির পরিপন্থি।’
এর দুই-আড়াই ঘণ্টা পর রাত আটটায় সরকারের তথ্য দপ্তর থেকে পাঠানো তথ্য বিবরণীতে আগের পরিপত্রটি প্রত্যাহারের কথা বলা হয়।
এতে কী প্রমাণিত হয়? প্রমাণিত হয় দেশটি শেখ হাসিনা চালালেও শেয়ারবাজারের মা-বাপ নেই। এখানে সকালে এক সিদ্ধান্ত হয়, বিকেলে আরেক সিদ্ধান্ত। এতে প্রমাণিত হয়, শেয়ারবাজারের অস্থিরতার পিছনে নীতিনির্ধারকদের তুঘলকি কর্মকাণ্ডই অনেকাংশই দায়ী। বিশেষজ্ঞরা বলছেন, শেয়ারবাজারে অর্থের অভাব নেই, আস্থার অভাব আছে। কিন্তু সরকারের সিদ্ধান্ত বারবার পরিবর্তিত হলে বিনিয়োগকারীরা কীভাবে আস্থা ফিরে পাবেন? শেয়ারবাজারে সরকারের ঘন ঘন সিদ্ধান্ত পরিবর্তনে মনে হচ্ছে, এতে সেই কুশীলবেরা কলকাঠি নাড়ছেন, যাঁরা এখান থেকে সাধারণ বিনিয়োগকারীদের হাজার হাজার কোটি টাকা হাতিয়ে নিয়েছেন; আদালতের কাঠগড়ায় যাঁদের দাঁড়ানো কথা, তাঁরাই হাকিম সেজে বসে আছেন।
এখনো সময় আছে, শেয়ারবাজারের কারসাজির সঙ্গে জড়িত ব্যক্তিদের চিহ্নিত করুন। তদন্ত কমিটির সুপারিশ বাস্তবায়নের মাধ্যমে সাধারণ বিনিয়োগকারীদের স্বার্থ রক্ষা করুন। না হলে শেয়ারবাজারের আগুন সরকারের গায়ে লাগতে সময় লাগবে না
মত দ্বিমত
সামগ্রিক বিবেচনায় ইতিবাচক
বাংলাদেশ-ভারত ট্রানজিট বা ট্রানশিপমেন্ট বিষয়ে সম্প্রতি উভয় দেশের সরকার এ বিষয়ে নীতিগত সিদ্ধান্তে পৌঁছেছে। একটি চুক্তিও সম্পাদিত হয়েছে। জাতীয় স্বার্থের বিবেচনায় বিষয়টির বিভিন্ন দিক নিয়ে এখনো বিতর্ক চলছে। এ প্রেক্ষাপটে ট্রানজিটের পক্ষে-বিপক্ষে দুটি লেখা প্রকাশ করা হলো।

বিষয়টা বাংলাদেশের জন্য উপকারী, এভাবে না বলে সামগ্রিকভাবে দেখা দরকার। ভারতের উত্তর-পূর্ব সাতটি রাজ্য এবং নেপাল ও ভুটানের সঙ্গে সমুদ্রের যোগাযোগ ভারতের ভৌগোলিক অবস্থানের কারণে বিচ্ছিন্ন হয়ে গেছে। এই বিচ্ছিন্নতা থেকে তাদের অর্থনৈতিক যোগাযোগ কীভাবে মুক্ত হতে পারে, সেটাই করা প্রয়োজন। আবার বাংলাদেশের ভৌগোলিক অবস্থানের কারণে ভারতের ওই সাতটি রাজ্য যেভাবে মূল ভারত থেকে বিচ্ছিন্ন হয়ে আছে, তা বাংলাদেশের ওপরে মুরগির গলার মতো ৫০ মাইলের সংকীর্ণ ভূখণ্ড দিয়ে পূরণ হচ্ছে না। তার ওপর ওই জায়গাটি খুবই দুর্গম। সুতরাং ট্রানজিট-ট্রানশিপমেন্টের প্রধান ফায়দাটা হলো পারস্পরিক বিচ্ছিন্নতা দূর করা। সেদিক থেকে প্রধান উপকারটা ভারতের এই রাজ্যগুলোর এবং নেপাল ও ভুটানের। বাংলাদেশের প্রধান সুবিধা হলো, এই ট্রানজিট-ট্রানশিপমেন্ট থেকে অর্থনৈতিকভাবে সুবিধা নেওয়া। সড়ক-নৌ-রেল—তিনভাবে এই যোগাযোগের সুবিধা করে দিয়ে আমরা প্রভূত রাজস্ব আহরণ করতে পারব। অন্যদিকে ট্রান্সপোর্ট সার্ভিস রপ্তানি করে অর্থনৈতিক সুবিধাও আমরা পাব। প্রথমে বেশি না হলেও আশা করছি, দিনে দিনে বড় রকমের সুবিধা মিলবে। আবার এই যোগাযোগসেবা দেওয়ার মাধ্যমে আমাদের অবকাঠামোও গড়ে উঠবে। এদিক থেকে এটা একটা উইন উইন পরিস্থিতি, যেখানে ভারতও যেমন লাভবান হবে, তেমনি বাংলাদেশেরও ক্ষতি হবে না।
এর অন্য মাত্রা হলো, সমুদ্রপথের সঙ্গে এসব অঞ্চলের যোগাযোগ। আরেকটা মাত্রা হলো বাংলাদেশের পশ্চিমাঞ্চলের ভারতীয় রাজ্যগুলোর সঙ্গে পূর্ব দিকের ভারতীয় রাজ্যগুলোর মধ্যে যোগাযোগ সুগম হওয়া। বর্তমানে আমাদের সড়ক ও রেলপথের যে অবস্থা, তাতে আমরা এখনই সড়কপথে ট্রানজিট দেওয়ার অবস্থায় নেই। বর্তমান অবস্থায় ভারতের ভারী ট্রাকগুলো বহন করার মতো সড়ক-সেতু আমাদের নেই। সে জন্য যথাযথ উপযোগী সড়ক-সেতু-কালভার্ট যতক্ষণ না তৈরি করতে পারব, ততক্ষণ সড়কপথে ট্রানজিট কঠিন। সে জন্য এখন ট্রানশিপমেন্টের মাধ্যমে অথবা দুই দেশের মালিকানায় ট্রাক কোম্পানি গঠনের মাধ্যমে ট্রানজিট দেওয়ার ব্যবস্থা করার চিন্তাও আছে। দীর্ঘমেয়াদি যথাযথ হাইওয়ে ও সেতু তৈরির পরিকল্পনাও তাই নিতে হবে।
এখানে কথা উঠতে পারে যে, বাংলাদেশের সড়কব্যবস্থা যেখানে বর্তমানে নিজস্ব অর্থনীতির যোগাযোগ ও মালামাল পরিবহনের সুবিধা দিতে পারছে না, সেখানে অতিরিক্ত চাপ আমরা নিতে যাব কেন? সে জন্য যথাযথভাবে তাড়াতাড়ি সড়কপথ নির্মাণ করা দরকার। অন্যদিকে রেলপথের যে সংযোগ ১৯৬৫ সালের আগেও ছিল, সেটা পুনঃস্থাপন করে এবং যেখানে যেখানে ফাঁক আছে, সেটুকুতে রেলপথ বসিয়ে আমরা রেল-ট্রানজিট ব্যবহারের চিন্তা করতে পারি। তবে বর্তমানের যমুনা সেতু রেল বহনের উপযোগী নয়, সে জন্য আরেকটা যমুনা রেলসেতুর প্রয়োজন হবে।
ট্রানজিট মাশুলের বিষয়ে অর্থনৈতিক উপদেষ্টা মসিউর রহমান অহেতুক বিতর্ক সৃষ্টি করলেন। এখানে শুল্কের কথা বলা হচ্ছে না, তবে যেসব বিভিন্ন সেবা দেব, সেগুলোর মাশুল নিতে অসুবিধা কী? পৃথিবীর বিভিন্ন অঞ্চলে এ ধরনের ব্যবস্থা আছে। ভারতও মাশুল দিতে প্রস্তুত। ১৯৭২ সাল থেকে তারা নৌপথে মাশুল দিয়ে আসছে, এ ক্ষেত্রে সড়কপথে তা নিতে অসুবিধা থাকার কথা নয়। সেই মাশুলের পরিমাণ কত হবে, তা সরকারের বিভিন্ন কমিটি নির্ধারণ করছে। ট্রানজিট-ট্রানশিপমেন্টের মাধ্যমে ভারতের যদি বিশাল পরিমাণ সময় ও খরচ বেঁচে যায়, সেটা আমাদের সঙ্গে ন্যায্যভাবে বণ্টন করতে তাদেরও অসুবিধা হওয়ার কারণ নেই। অন্যদিকে এর জন্য আমাদেরও যে যে অসুবিধা হবে, তার মাশুল তো নেওয়াই যায়।
ট্রানজিটের বিষয়টা অতিমাত্রায় রাজনৈতিকীকৃত হয়ে গেছে। সবাইকে বুঝতে হবে, বাংলাদেশ তো তার প্রতিবেশী বেছে নিতে পারে না। প্রতিবেশীর একটা অসুবিধা যদি আমরা দূর করতে পারি, তার মাধ্যমে আমরাও যদি কিছু সুবিধা পাই, তাতে তো সমস্যা নেই। আর সেই প্রতিবেশী যখন বৃহৎ এক অর্থনৈতিক ও সামরিক শক্তি, সেখানে লাভের পাল্লা যদি আমাদের কম হয়, তাতে রাজনৈতিকভাবে এটা সুফল বয়ে আনবে না। আমাদের দেশের রাজনীতির পারস্পরিক দোষারোপে রাজনৈতিক সংস্কৃতিও এর সঙ্গে জড়িয়ে গেছে। এখানে আমার প্রস্তাব হলো, প্রতিবেশীদের মধ্যে যে রকম সমস্যা থাকে, আমাদের মধ্যেও সেটা আছে।
এখানে একটা মনোভাব আছে যে ভারত যত সুবিধা নিচ্ছে তার সামান্যও আমাদের দিতে কার্পণ্য করছে। সীমান্ত চুক্তিও আমরা যতটা পালন করি, তারা ততটা করেনি। অন্যদিকে ট্রানজিট-ট্রানশিপমেন্ট নিয়ে তাদের তাগিদ আমাদের থেকে বেশি। কিন্তু পানির ভাগাভাগির বেলায় আমরা ন্যায্য হিস্যা পাচ্ছি না। এসবের ব্যাপারে আমাদের প্রস্তাব হলো, শত্রুতার মাধ্যমে এই ন্যায্য হিস্যা আদায় করা যাবে না। অতীতের অভিজ্ঞতা সেটাই বলে। বন্ধুত্বপূর্ণ সম্পর্কের মাধ্যমেই উপকার যা হওয়ার হবে। শত্রুতামূলক মনোভাবের মাধ্যমে ভারতকে কাবু করা যাবে না। তেমনিভাবে ভারতের কাঁটাতারের বেড়াকে আমরা অপমানজনক মনে করি। কিন্তু তাদের দিক থেকে অবৈধ অভিবাসীর সমস্যাও কম উদ্বেগজনক নয়।
উত্তর-পূর্ব ভারত আমাদের জন্য অসুবিধায় আছে, যোগাযোগের সুবিধা যদি তারা পায়, তাহলে তাদের অর্থনৈতিক উন্নয়ন হবে এবং তার সুফলও বাংলাদেশ পাবে। সিলেট-মেঘালয়ের পাহাড়জুড়ে চুনাপাথরের যে বিশাল খনি রয়েছে, ভৌগোলিক কারণে ভারত এই চুনাপাথর আহরণ করতে পারবে না। কিন্তু বাংলাদেশ ও ভারত এ ব্যাপারে যদি চুক্তিতে আসতে পারে, তাহলে উভয় দেশের যৌথ উদ্যোগে বিশাল সিমেন্টশিল্প গড়ে উঠতে পারে। আমরা এখন টিংকার আমদানি করে নিম্নমানের সিমেন্ট বানাচ্ছি, কিন্তু ভারতীয় চুনাপাথরের সুবিধা নিয়ে আমরা উন্নত মানের সিমেন্ট উৎপাদক হিসেবে আবির্ভূত হতে পারি। উত্তর-পূর্ব ভারতে বিশাল গ্যাসভান্ডার আছে। সুসম্পর্ক থাকলে এটার সুবিধাও আমরা পেতে পারি। চট্টগ্রাম বন্দর একসময় আসামও ব্যবহার করত। এটা ছিল আসাম রেলওয়ের সম্পত্তি।
আঞ্চলিক সহযোগিতার বিশাল সুযোগ আমাদের জন্য অপেক্ষা করছে, ট্রানজিট-ট্রানশিপমেন্ট দেওয়ার মাধ্যমে তার সূচনা হতে পারে। আধুনিক প্রযুক্তি ব্যবহার করে নিরাপত্তার বিষয়টাও সামাল দেওয়া সম্ভব; স্পর্শকাতর সামগ্রী যাতে আমাদের ভেতর দিয়ে পরিবাহিত হতে না পারে, তার তদারকি করা কঠিন কোনো কাজ নয়।
ভারতকে আগে উন্মুক্ত হতে বলুন
বাংলাদেশ-ভারত ট্রানজিট বা ট্রানশিপমেন্ট বিষয়ে সম্প্রতি উভয় দেশের সরকার এ বিষয়ে নীতিগত সিদ্ধান্তে পৌঁছেছে। একটি চুক্তিও সম্পাদিত হয়েছে। জাতীয় স্বার্থের বিবেচনায় বিষয়টির বিভিন্ন দিক নিয়ে এখনো বিতর্ক চলছে। এ প্রেক্ষাপটে ট্রানজিটের পক্ষে-বিপক্ষে দুটি লেখা প্রকাশ করা হলো।
আমি উন্মুক্ত বিশ্বের পক্ষে। আমি চাই, সারা বিশ্বের কাছে বাংলাদেশ উন্মুক্ত থাকুক, সারা বিশ্বও বাংলাদেশের কাছে উন্মুক্ত হোক। ভারত, চীন বা যুক্তরাষ্ট্রের মতো বিশ্বের শক্তিশালী ও ক্ষমতাবানদের জন্য দরজা-জানালা আমরা খুলে দিলাম, আর এসব দেশে বাংলাদেশের পণ্য ও মানুষের প্রবেশাধিকার কঠোরভাবে নিয়ন্ত্রিতই থাকল—এটা উন্মুক্ত হওয়া নয়। উন্মুক্ত হওয়া আর আত্মসমর্পণ কিংবা অধীনস্থ হওয়া এক কথা নয়। এই দুইয়ের পার্থক্য বোঝার মতো আত্মসম্মানবোধ আমাদের মধ্যে তৈরি হওয়া দরকার।
ভারতের সঙ্গে তুলনা করলে বাংলাদেশ অনেক উন্মুক্ত, অনেক উদার। আইনি পথে ভারত থেকে সবচেয়ে বেশি পণ্য আমদানি হয়, বেআইনি পথে হয় আরও বেশি। বাংলাদেশে ভারতের পণ্য, বিনিয়োগ, শ্রম, পরিষেবা, প্রতিষ্ঠান আসায় কোনো বাধা নেই, বাংলাদেশে ভারতের টিভি চ্যানেল দেখতে কোনো বাধা নেই। কিন্তু ভারতে বাংলাদেশের পণ্য থেকে শুরু করে টিভি চ্যানেল পর্যন্ত সবকিছুতেই নানাবিধ বাধা আছে। নৌপথে ভারত ট্রানজিট-সুবিধা অনেক আগে থেকেই পাচ্ছে, এখন পেতে যাচ্ছে সড়ক ও রেলপথে। কিন্তু এখন পর্যন্ত বাংলাদেশ নেপাল বা ভুটানে যাওয়ার জন্য ভারতের ৩০-৪০ কিলোমিটার ব্যবহার শুরু করতে পারেনি। সীমান্তে কখনো ভারতীয় নিহত হয় না, নিয়মিতভাবে নিহত ও জখম হয় বাংলাদেশের কিশোরীসহ বিভিন্ন বয়সের গরিব মানুষ।
ভারতের জন্য বাংলাদেশের মধ্য দিয়ে যে ধরনের ‘ট্রানজিট’ প্রস্তুতি চলছে, এর কোনো তুল্য দৃষ্টান্ত পৃথিবীতে নেই। একমাত্র কাছাকাছি হলো দক্ষিণ আফ্রিকা ঘেরাও হয়ে থাকা লেসোথো। কিন্তু এটিও তুলনীয় নয়। কারণ, সোনার খনি নিয়েও লেসোথো রাষ্ট্র হিসেবে প্রায় ভেঙে পড়েছে, আয়ুসীমা ৩৪ বছর। মারিজুয়ানা চাষের ওপর নির্ভর অনেক কর্মসংস্থান, আর লেসোথোর মানুষ নিজেরাই দক্ষিণ আফ্রিকার দশম প্রদেশ হওয়ার আবেদন করছে। ইউরোপীয় ইউনিয়নকেও এর সঙ্গে তুলনা করা যাবে না দুটো কারণে; প্রথমত, দেশগুলোর মধ্যে অর্থনৈতিক-রাজনৈতিক শক্তির মধ্যে এতটা অসমতা নেই, যা বাংলাদেশ ও ভারতের মধ্যে আছে। দ্বিতীয়ত, সেখানে কোনো দেশই অন্য দেশের ভূমি বা নৌপথ ব্যবহার করে নিজ দেশেরই অন্য প্রান্তে যায় না, যায় তৃতীয় দেশে।
বাংলাদেশের ভেতর দিয়ে এক অঞ্চল থেকে অন্য অঞ্চলে অবাধ যোগাযোগ ভারতের জন্য অর্থনৈতিক ও রাজনৈতিক সবদিক থেকেই খুব গুরুত্বপূর্ণ। বিভিন্ন সমীক্ষা থেকে দেখা যাচ্ছে, বাংলাদেশ যদি ভারতকে এই সুবিধা দেয়, তাহলে ভারতের পরিবহন-ব্যয় কমে যাবে দুই-তৃতীয়াংশেরও বেশি, অর্থাৎ আগে যে পণ্য পরিবহনে খরচ হতো ১০০ টাকা, এখন এর খরচ দাঁড়াবে ৩০ টাকারও কম। এ ছাড়া সময় লাগবে আগের তুলনায় ২৫ শতাংশ, বা চার ভাগের এক ভাগ। এই সময় ও অর্থসাশ্রয় বহু গুণে তাদের অর্থনৈতিক সম্পদ ও সম্ভাবনা বৃদ্ধিতে কাজে লাগবে। ভারতের এত লাভ যেখানে, বাংলাদেশের সেখানে প্রাপ্তি কী? আমাদের সার্ভিস ও অবকাঠামোর সুযোগ-ব্যয় কত? কী কী লাভ, আর কী কী ক্ষতি বা সমস্যা? কোনটার চেয়ে কোনটা বেশি?
‘ট্রানজিট’-এর লাভ-ক্ষতি নিয়ে সরকার থেকে কোনো হিসাব-নিকাশ আমাদের জানানো হয়নি। অথচ মন্ত্রী কিংবা বিশেষজ্ঞদের পক্ষ থেকে বহুবার বলা হয়েছে, ট্রানজিট বাংলাদেশের জন্য খুব লাভজনক, দেওয়া হয়েছে হাজার হাজার কোটি টাকার লাভের অঙ্ক। কীভাবে ট্রানজিট বিষয়ে দুই দেশের সরকারের বিস্তারিত সিদ্ধান্তের আগে এ বিষয়ে অঙ্ক দেওয়া যায়, তা আমার বোধগম্য নয়। বাংলাদেশের পক্ষ হয়ে যাঁদের দর-কষাকষি করার কথা, তাঁরাই যদি আগে থেকে বলতে থাকেন, এতে বাংলাদেশেরই লাভ হবে, তাহলে দর-কষাকষির আর কী সুযোগ থাকে? যখন ট্রানজিট কার্যকর হওয়ার মুখে, তখন আবার শোনা গেল অন্য যুক্তি, অন্য হিসাব। প্রধানমন্ত্রীর উপদেষ্টা মসিউর রহমান এত দূর বললেন যে সভ্য দেশ হিসেবে বাংলাদেশ ট্রানজিট ফি চাইতেই পারে না। আবার ফি নির্ধারণের জন্য কমিটিও করা হয়েছে।
শুধু গাড়িভাড়া হিসাব করলেও তো হবে না। বাংলাদেশের জন্য আরও অনেকগুলো গুরুত্বপূর্ণ ঝুঁকি নিয়ে প্রশ্ন আছে। প্রথমত, বাংলাদেশের জমি সীমিত, আবাদি জমি নষ্ট করা তাই খুবই ঝুঁকিপূর্ণ। ভারতের ক্রমবর্ধমান পণ্য পরিবহন করতে গিয়ে যে সড়ক সম্প্রসারণ ও সংযোজন করতে হবে, তা কত কৃষিজমি-জলাভূমি বিনাশ করবে? এর ফলে খাদ্যসহ অন্যান্য কৃষি উৎপাদন, জীববৈচিত্র্য কত বিনষ্ট হবে? কত পরিবেশ দূষণ হবে? দ্বিতীয়ত, বাংলাদেশের নিজের পণ্য পরিবহন ভবিষ্যতে অনেক বাড়বে। এখনই বিভিন্ন রাস্তায় জটের কারণে পণ্য পরিবহন বাধাগ্রস্ত হয়, পচনশীল দ্রব্য বিনষ্ট হয়, দ্রব্যমূল্য বাড়ে। ভারতকে অগ্রাধিকার দিতে গিয়ে আমাদের পণ্যপ্রবাহে কী রকম সমস্যা তৈরি হতে পারে? তৃতীয়ত, যে রাজ্যগুলোতে ভারত পণ্য নিয়ে যাবে, সেসব রাজ্য এত দিন ছিল বাংলাদেশের বহু শিল্পপণ্যের বাজার। সেই বাজার সংকুচিত হয়ে যাবে, সম্ভাবনা বিনষ্ট হবে। এর ক্ষতি কত? চতুর্থত, যেখানে ভারত বাংলাদেশকে তিন দিকে কাঁটাতার দিয়ে ঘেরাও করে রাখে, সেখানে বাংলাদেশ ভেদ করে তার পণ্য পরিবহনে নিরাপত্তাব্যবস্থা কে করবে? কী পণ্য ভারত নিয়ে যাচ্ছে, এর তদারকির ব্যবস্থা কী থাকবে? পঞ্চমত, নদী, কাঁটাতার, অসম প্রবেশাধিকার, সীমান্ত হত্যা নিয়ে আগে সমাধান কেন নয়? এসব প্রশ্নের উত্তর না দিয়েই ভারতের কাছ থেকে কঠোর শর্তযুক্ত ঋণ নেওয়ার চুক্তি হয়েছে তাদেরই কাঙ্ক্ষিত পণ্য পরিবহনব্যবস্থা দাঁড় করার জন্য!
লাভের কাল্পনিক হিসাব দিতে ব্যস্ত না থেকে নীতিনির্ধারকেরা নানা সমাধান খুঁজতে পারতেন। ভারতের প্রয়োজন ও বাংলাদেশের জটিলতায় না পড়ার মতো একটা সমাধান হতে পারত ভারতের উত্তর-পূর্ব সীমান্তের বাংলাদেশ অংশজুড়ে বিশাল শিল্প বেল্ট তৈরির উদ্যোগ নেওয়া। কাঁচামাল ও প্রযুক্তি ক্ষেত্রে এবং বাজারে বাংলাদেশের প্রবেশাধিকারে ভারত যদি অনুকূল অবস্থান নেয়, তাহলে বাংলাদেশের সরকারি ও বেসরকারি কিংবা যৌথ উদ্যোগে এই রাজ্যগুলোর চাহিদা অনুযায়ী উৎপাদন প্রতিষ্ঠানের বিস্তার খুবই সম্ভব। বর্তমানে এসব রাজ্যে বাংলাদেশের শিল্পপণ্য সরবরাহের সাফল্যে এই সক্ষমতার ইঙ্গিত আছে। ভারতকে তাহলে এত দূর পণ্য টেনে আনার কষ্ট করতে হতো না, বাংলাদেশের শিল্পভিত্তি শক্তিশালী হতো, আবার উত্তর পূর্বাঞ্চলের রাজ্যগুলোর অর্থনীতিও চাঙা হতো। কিন্তু বাংলাদেশের স্বার্থ দেখবে কে?
সময়ের প্রতিবিম্ব
লক্ষ্যবস্তু নির্বাচন, তীরটি তত্ত্বাবধায়ক সরকারব্যবস্থা
ইংরেজিতে প্রবাদবাক্যটি হচ্ছে, ‘হোয়্যার অ্যাঞ্জলস ফিয়ার টু ট্রিড, ফুলস স্টেপ ইন।’ ভাবার্থ করলে বাংলায় বলা যায়, ‘যেখানে ফেরেশতারাও যেতে দ্বিধা বোধ করেন, সেখানে নির্বোধেরাই স্বচ্ছন্দে বিচরণ করে।’ কথাগুলো বলছি প্রথম আলোতে আবুল মোমেনের নিয়মিত কলামের শিরোনাম ধার করে সংবিধান সংশোধন তথা তত্ত্বাবধায়ক সরকারব্যবস্থা নিয়ে ‘যুক্তি-তর্ক-গপ্পো’ করার সুবাদে। আরও একটি বিষয় ব্যাখ্যা করতে চাই—আমার মতো সংবিধান বিষয়ে স্বল্প জ্ঞানসম্পন্ন অথবা নির্বোধ ব্যক্তি আজ কেন ‘তত্ত্বাবধায়ক সরকার’ নিয়ে লিখতে বসেছি; কেন বিজ্ঞ সংবিধান বিশেষজ্ঞ পণ্ডিতদের আলোচনায় নাক গলিয়েছি? অপরদিকে কয়েক দিন আগে আমার অনুজ সাংবাদিক এনায়েত রাব্বি মোবাইল ফোনে খোঁচা মেরেছে, পত্রিকার কলামে আর টক শোতে এত কথা বলি, এখন বহুল আলোচিত ‘তত্ত্বাবধায়ক সরকার’-ব্যবস্থার পরিবর্তন অথবা শুদ্ধিকরণ বহাল রাখা বা বিলুপ্তি নিয়ে কিছু লিখছি না কেন? কিছু পাঠক এবং টক শোর শ্রোতা-দর্শকও একই প্রশ্ন করেছেন। তবে তাঁরা একটি মূল্যবান উপদেশ দিয়েছেন। বলেছেন, এত পণ্ডিতির কথা শুনছি, কিন্তু একটি কথা বুঝছি না। নির্বাচন তো আরও আড়াই বছর পরে হওয়ার কথা। এখন থেকেই কেন বিদ্যমান পদ্ধতিটি নিয়ে বিতর্ক শুরু হয়েছে? ভাবলাম, এ দিকটি তো কেউ আলোচনা করেননি? এই প্রশ্নের একটি সম্ভাব্য সন্দেহজনক উত্তরের পাল্টা প্রশ্ন হতে পারে, ‘নির্বাচন কি এগিয়ে আসছে?’ বিচারপতির পদোন্নতি তথা প্রধান বিচারপতির অবসর নিয়ে পদোন্নতিসংক্রান্ত বিভ্রান্তির অগ্রিম সমাধান কি আগাম নির্বাচন?
এত প্রশ্নের উত্তর খুঁজতে গেলে খোঁজাখুঁজির শেষ হবে না। আপাতত বিতর্কের পটভূমি হচ্ছে, যাঁরা পাঁচ মিনিটে সংবিধানের চতুর্থ সংশোধনীর মাধ্যমে একদলীয় বাকশাল শাসন কায়েম করেছে বলে আওয়ামী লীগের সমালোচনায় গলা ফাটিয়েছেন, তাঁরা বাস্তবে ১৯৯৬ সালে জাতীয় সংসদে তত্ত্বাবধায়ক সরকারব্যবস্থার নামে এক ব্যক্তির শাসন কায়েম করেছিলেন। এই অপকর্মটি অবশ্য তাঁরা ১৯৭৫ সালেও করেছিলেন। সেবার করেছিলেন রাইফেলের সঙিনের গুঁতোয়, পরে করেছেন মধ্যরাতের সংসদীয় ক্যুর মাধ্যমে। আমার ব্যাখ্যাটি আমি যে রাতে ক্যুটি হলো, তার পরদিনই ভোরের কাগজ-এ তখনকার নিয়মিত কলামে লিখেছিলাম। লিখেছিলাম, সংবিধানের ২-ক পরিচ্ছেদ ‘নির্দলীয় তত্ত্বাবধায়ক সরকার’ আসলে ‘মিসনোমার’ একটি ধোঁকাবাজি। দীর্ঘদিন তত্ত্বাবধায়ক সরকারের অধীনে নির্বাচন করল আওয়ামী লীগ। সেই আন্দোলনের ফসলটি যে সত্যিকার অর্থে বিএনপির তৎকালীন দলীয় রাষ্ট্রপতি আবদুর রহমান বিশ্বাসের ঘরে উঠল, তখন তাঁরা বুঝেও বোঝেননি। বিলম্বিত বোধোদয় ঘটেছে কয়েকটি তত্ত্বাবধায়কীয় নির্বাচনের পর। তাই তখনকার মাথাব্যথা এখন যন্ত্রণা দিচ্ছে। অবশ্য আগেও যথাসময়ে তৎকালীন সেনাপ্রধান জেনারেল নাসিম তা বুঝিয়ে দিয়েছিলেন। বিজ্ঞ, দূরদর্শী ও সৎসাহসী বিচারপতি মুহাম্মদ হাবিবুর রহমান তত্ত্বাবধায়ক আমলে একটি দৃঢ় অবস্থান নিয়ে বিশ্বাস সাহেবের চালবাজিটি ভণ্ডুল করে দিয়েছিলেন। প্রসঙ্গটি একটু পরে আবার আলোচনা করব।
‘তত্ত্বাবধায়ক সরকার’ সম্পর্কে মহাজ্ঞানী সংবিধান বিশেষজ্ঞরা সাম্প্রতিক আলোচনায় আদালতে, বিতর্কে অথবা পরামর্শদাতা-বন্ধু তথা সম্মানিত অ্যামিকাস কিউরিরা আমার মনে হয়েছে, আসল কথাটি বলেননি। তাঁদের সবাই অতি প্রবীণ, নিশ্চয়ই ব্রিটিশ জামানার ‘সাধারণ ইতিহাস’ পড়েছেন। ইউরোপীয় ইতিহাসে ‘হলি রোমান এম্পায়ার’-এর বিষয়টির ব্যাখ্যায় বলা হয়েছে, ‘হট ওয়াজ নাইদার রোমান, নর হলি, নেভার অ্যান এম্পায়ার।’ রোমের তথাকথিত কোনো সাম্রাজ্য ছিল না, সেটির পবিত্রতা বা শুদ্ধতা নিয়েও প্রশ্ন ওঠে না। ১৫ বছর আগে তখনকার ভোরের কাগজ-এ একটি নিবন্ধে আমি এই বক্তব্যটিও ব্যাখ্যা করেছিলাম। ত্রয়োদশ সংশোধনী সংবিধানসম্মত কি না, সেই প্রশ্ন করিনি; মূলনীতির পরিপন্থী নয়—এমনটি বলিনি। সংযোজন-পরিবর্তনের দাবিতে আন্দোলনরত আওয়ামী লীগ নেতাদের শুধু বলেছিলাম, ‘কী পেয়েছেন, তা আগে বুঝে দেখুন।’ তারপর দুটি নির্বাচনে বিচারপতি সাহাবুদ্দীন আহমদ আর বিচারপতি লতিফুর রহমান, তারও আগে রাষ্ট্রপতি আবদুর রহমান বিশ্বাস তাঁদের বুঝিয়ে দিলেন ‘তত্ত্বাবধায়ক’ ব্যক্তিটি আসলে কে?
তত্ত্বাবধায়ক সরকারব্যবস্থা নিয়ে অনেকে এখন অনেক কথা বলছেন। অনেক কিছু করতে চান আওয়ামী বিশেষজ্ঞরা, তবে সেই কাজটি নিজেরা করবেন কি না, সেই সিদ্ধান্ত নিতে না পেরে আদালতের তথা বিচার বিভাগের মাথায় কাঁঠালটি তুলে সংবিধান সংশোধন, বাহাত্তরে ফিরে যাওয়ার খোলস পরিয়ে, কাঁঠাল ভেঙে ভুসি আদালতের মাথায় রেখে কোয়াগুলো খাবেন বলে ভাবছেন। যা-ই হোক, প্রসঙ্গটি বিস্মৃতির পরিধিতে ব্যাপৃত করতে চাই না। নির্দলীয় তত্ত্বাবধায়ক সরকার নিয়ে অভাজনের কিছু বক্তব্য পেশ করছি।
প্রকৃত আলোচনায় একটু অতীতে যেতে চাই। সংসদে যেভাবে, যে কারণেই হোক, যে অনুচ্ছেদটি যুক্ত হলো, তার শিরোনাম হলো, ‘নির্দলীয় তত্ত্বাবধায়ক সরকার’। আজকের আলোচক ও তার্কিকেরা কেউ বলছেন না, ২-ক-পরিচ্ছেদে ‘নির্দলীয়’ বলা হয়েছে। কিন্তু কোথাও ‘নিরপেক্ষ’ বলা হয়নি। এর কারণ বোধহয় তৎকালীন প্রধানমন্ত্রীর এ ধরনের নিরপেক্ষতা-সম্পর্কীয় ধারণাটিই বলবৎ ছিল। তিনি বলেছিলেন, ‘পাগল ও শিশু’ ব্যতীত কেউ নিরপেক্ষ হতে পারে না। এখন অবশ্য তাঁর দল পাগল-শিশুর সরকারব্যবস্থাকে জোর সমর্থন জানাচ্ছেন। কিন্তু কেন এই অবস্থানের পরিবর্তন, তা-ও কেউ ব্যাখ্যা করছেন না। অপরদিকে যাঁরা ১৯৯৬ সালে ‘পেয়েছি’ বলে লাফিয়েছিলেন, তাঁরা এত দিনে বুঝেছেন, ‘যা পেয়েছি, তা ভুল করে পেয়েছি।’ যাকগে অতীতের কথা! আমার মতো বোকাসোকা মানুষ কিছু মতামত দেবে। সেই প্রশ্নের ভিত্তি হবে পণ্ডিত ব্যক্তিদের সাম্প্রতিক সব ‘তত্ত্বাবধায়ক সরকার’-সম্পর্কীয় কিছু অভিমত। এ জন্য আমি সাংবিধানিক ৫৮-খ থেকে ৫৮-ঙ ও সবচেয়ে সাংঘাতিক ও স্বৈরতান্ত্রিক চতুর্থ পরিচ্ছেদের প্রতিরক্ষা কর্মবিভাগ নিয়ে অর্বাচীনসুলভ ব্যাখ্যা দেব।
একটির পর একটি আলোচনা করা যাক। নির্দলীয় হলেই যে নিরপেক্ষ হতে হবে, এমন কোনো বাধ্যবাধকতা এই অনুচ্ছেদে নেই—এ কথাটি আগেই বলেছি। পরিচ্ছেদ ২-ক-৫৮-খ অনুচ্ছেদ, ‘সংসদ ভাঙ্গিয়া দেয়ার পর বা অবসানের পর “যে তারিখ থেকে নির্দলীয় তত্ত্বাবধায়ক প্রধান কার্য্যভার গ্রহণ করিবেন” সেই তারিখ থেকে নববিধানের সরকারটি কার্য্যকর হবে।’ এখানে যে তারিখ বলা হয়েছে, সেই তারিখটি কে কখন নির্ধারণ করবেন? অবশ্য ৫৮-গ (২) অনুচ্ছেদে ১৫ দিন সময়সীমা বেঁধে দেওয়া হয়েছে। কিন্তু সেই ১৫ দিনে তাকে অনেক ছোটাছুটি করতে হবে প্রধান উপদেষ্টা বাছাই করতে। সেই ‘বাছাই পদ্ধতি’র (৫৮-গ-৩-৬) সুযোগ নিয়েই তো ইয়াজউদ্দিন আহম্মেদ কালক্ষেপণ করে একটি সংকটের জন্ম দিলেন। সঠিক সাংবিধানিক পদ্ধতি অনুসরণ করে কাউকে পাওয়া গেল না—এই অজুহাতে নিজেই সত্যিকার অর্থে ক্ষমতা নিয়ে নিলেন। রাষ্ট্রপতির গৃহীত ৫৮-গ অনুচ্ছেদের অনুচ্ছেদ-১ থেকে ৫ পর্যন্ত বর্ণিত অবসরপ্রাপ্ত বিচারপতির সন্ধান ও সম্মতি লাভের অথবা সব দলের সঙ্গে কোনো সম্ভাব্য আলোচনা করে ব্যর্থ হয়েই কি তিনি নিজেই তত্ত্বাবধায়ক বনে গেলেন? বস্তুত ২০০৭ সালে রাষ্ট্রপতি ইয়াজউদ্দিন আহম্মেদ আমার শেষ বক্তব্যে উল্লিখিত ফাঁকটুকুর সুবিধা নিয়ে নাতিদীর্ঘ সময় কাটিয়েছেন। পরিণতিতে পরোক্ষ সেনাশাসক তাঁকে অপসারণ করার অছিলাটি পেয়েছেন। সংবিধানের কোনো ধারাসম্মত উপায়ে নয়, কোথা থেকে যেন ধরে এনে ফখরুদ্দীনকে শিখণ্ডী তত্ত্বাবধায়ক সরকারপ্রধান বানিয়ে দিলেন। আশ্চর্যের বিষয়, পঞ্চম আর সপ্তম সংশোধনী আদালতে এল; কিন্তু দুই বছরের শাসনটি সম্পূর্ণ অসাংবিধানিক ছিল কি না, সে প্রশ্নের মীমাংসা আদালতে হলো না।
যাকগে সেসব কথা। সর্বশেষ বিতর্ক হচ্ছে, রাষ্ট্রপতির তত্ত্বাবধায়ক সময়কালীন সব ক্ষমতা কাটছাঁট করা নিয়ে প্রস্তাব এসেছে। তাই যদি হয়, তবে ‘নির্দলীয়’ উপদেষ্টা পরিষদ কার নিকট জবাবদিহি করবেন? যদি ‘তত্ত্বাবধায়ক’ অংশটি সংশোধন করতে হয়, এই জটিল সমস্যা আদালতের বন্ধু অ্যামিকাস কিউরিদের সমাধান বাতলাতে হবে। এ ছাড়া তত্ত্বাবধায়ক সরকারের বিধানটি নিয়ে পরামর্শক ও আলোচকদের কাছে একটি প্রশ্নের জবাব প্রত্যাশা করি। তাঁরা বলছেন, তত্ত্বাবধায়ক সরকারের সময়সীমা বেঁধে দিতে হবে। অনুচ্ছেদ ৫৮-গ-১২ বলছে, ‘নূতন সংসদ গঠিত হইবার পর প্রধানমন্ত্রী যে তারিখে তাঁহার পদের কার্য্যভার গ্রহণ করেন সেই তারিখে নির্দ্দলীয় তত্ত্বাবধায়ক সরকার বিলুপ্ত হবে।’ এখানে আমার একটি প্রশ্ন সাংবিধানিক বিশেষজ্ঞদের কাছে—যদি কোনো দল একক সংখ্যাগরিষ্ঠতা লাভে ব্যর্থ হয়, তবে প্রধানমন্ত্রী কে হবেন; তত্ত্বাবধায়ক সরকার কাকে দায়িত্ব দিয়ে ‘বিলুপ্ত’ হবে?
আবার ২০০৭ সালে ফিরে যাই। রাষ্ট্রপতি ইয়াজউদ্দিন আহম্মেদ বিদ্যমান তত্ত্বাবধায়ক সরকারব্যবস্থা ২-ক পরিচ্ছেদ ৩ অনুচ্ছেদ অনুযায়ী সদ্য অবসরপ্রাপ্ত প্রধান বিচারপতি কে এম হাসানকে তত্ত্বাবধায়ক সরকারের দায়িত্ব নিতে সত্যিই আমন্ত্রণ জানিয়েছিলেন? অথবা উপ-অনুচ্ছেদ ৫৮-গ-৩-৪ অনুসরণে অন্যান্য বিচারপতিদের উপদেষ্টা পরিষদ গঠনের আমন্ত্রণ জানিয়েছিলেন? পরোক্ষ একটি অসমর্থিত কিন্তু প্রত্যক্ষ সূত্র অনুযায়ী আমি জানতে পেরেছিলাম, বিচারপতি কে এম হাসানকে সরকার গঠনের আমন্ত্রণ জানানো হয়নি। স্বয়ং রাষ্ট্রপতি ইয়াজউদ্দিনকে পরবর্তী সময়ে সাক্ষাৎকারে আমি এই সম্পর্কীয় একটি প্রশ্ন করেছিলাম। তিনি নিরুত্তর থেকেছেন। তবে এ সম্পর্কে যে বার্তাটি বাতাসে উড়ছিল, তা ছিল, ‘আওয়ামী লীগ বিচারপতি কে এম হাসান সম্পর্কে আওয়ামী লীগের আপত্তি জানিয়েছিল।’ বস্তুত বিদ্যমান সাংবিধানিক বিধান অনুসরণে ও নৈতিকভাবে আওয়ামী লীগের সেই অধিকার ছিল না। কারণ তারা তো সংবিধান (ত্রয়োদশ) যেভাবে ছিল, সেভাবেই মেনে নিয়েছিল।
তার পরও সময়ের প্রয়োজনে ক্ষমতাসীন সরকার অথবা যেকোনো নাগরিক সেই ব্যবস্থার সংশোধন, এমনকি বিলুপ্তি দাবি করতেই পারেন। কিন্তু প্রশ্ন হচ্ছে, সেই দাবিটি যাঁরা করছেন, তাঁরা কেন করছেন? আদি সংযোজককারীরা কেন বহাল রাখতে চান? এর পক্ষে-বিপক্ষে প্রদত্ত বিজ্ঞজনদের ব্যাখ্যা আইনজীবী আর পণ্ডিত সংবিধান ব্যাখ্যাকারীদের অনেক সুচারু বক্তব্য আদালতে পেশ করা হচ্ছে, সংবাদপত্রের পাতায় লেখালেখি হচ্ছে এবং টেলিভিশনে স্বল্প সময়ের আলোচনায় বিশ্লেষণ করা হচ্ছে। সবার বক্তব্যের খুঁটিনাটি বোঝা আমাদের মতো অভাজনদের বোধগম্য নয়। তার পরও বোঝার চেষ্টা করেছি, বিজ্ঞজনোচিত পরামর্শ দেওয়া আমার জ্ঞানের পরিধির বাইরে। সেই চেষ্টার ফসলই আজকের এই প্রতিবেদনে পেশ করেছি নিজস্ব এলোমেলো ভাবনার প্রতিচ্ছায়ায়।
ভাবনার সর্বশেষ মূর্খজনোচিত মত হচ্ছে, তত্ত্বাবধায়ক সরকারব্যবস্থা নিয়ে এত হুলস্থূল অবস্থার মূলে একটিমাত্র বিষয়। তত্ত্বাবধায়ক সরকার নিয়ে ভাবনাটি সাংবিধানিক গরমিল অথবা গণতন্ত্রের বর্তমান-ভবিষ্যৎ চিন্তাপ্রসূত নয়। নির্দলীয় ও অনুল্লেখিত নিরপেক্ষ নির্বাচনের পরিবেশ সৃষ্টি নয়। পুরো বিষয়টি সম্পূর্ণ রাজনৈতিক উদ্দেশ্যপ্রণোদিত, সংবিধান বিশুদ্ধিকরণ অথবা গণতন্ত্রকে ‘প্রাতিষ্ঠানিক রূপ দেওয়ার’ তথাকথিত আদর্শ প্রণোদিত নয়। তত্ত্বাবধায়ক সরকার প্রথা নিয়ে সবাই তুলকালাম কাণ্ড বাধিয়ে দিয়েছেন একটি টার্গেট নিয়ে। লক্ষ্যবস্তু আসলে একটিই এবং সেটি হচ্ছে—তত্ত্বাবধায়ক সরকারব্যবস্থা রাখলে বা বিলুপ্ত করলে অথবা কতখানি কীভাবে সংশোধন করলে আগামী নির্বাচনে জয়ের পথ সুগম হবে। আমার দুশ্চিন্তা হচ্ছে, রাজনৈতিক দলগুলোর তত্ত্বাবধায়ক সরকারব্যবস্থা নিয়ে এই ডামাডোলে আমাদের বিচার বিভাগকে কেন অহেতুক জড়ানো হবে?
কালের পুরাণ
বুদ্ধদেব, মমতা ও আমাদের নেতা-নেত্রীরা
ভারতের পশ্চিমবঙ্গে বিধানসভার নির্বাচনী প্রচারণা ইতিমধ্যে জমে উঠেছে। প্রার্থীরা মনোনয়নপত্র দাখিল করেছেন। প্রথম দফা ভোট গ্রহণ ১৮ এপ্রিল। কেন্দ্রীয় রেলমন্ত্রী ও তৃণমূল কংগ্রেসের নেত্রী মমতা ব্যানার্জি কংগ্রেসের সঙ্গে জোট বেঁধেছেন রাজ্যে লালদুর্গের পতন ঘটাতে। অন্যদিকে বামফ্রন্টও মসনদ টিকিয়ে রাখার প্রাণপণ চেষ্টা চালাচ্ছে। দীর্ঘ ৩৩ বছরের শাসনে বামফ্রন্টের যেমন সাফল্য আছে, তেমনি আছে ব্যর্থতাও। বামফ্রন্টের বিরুদ্ধে সন্ত্রাস, দখলবাজি, বিরোধী দলের নেতা-কর্মীদের ওপর জুলুমের এন্তার অভিযোগ আছে। সিঙ্গুর ও নন্দীগ্রামে শিল্প গড়তে গিয়ে লঙ্কাকাণ্ড ঘটিয়েছে সরকার। হাজার হাজার মানুষ ঘরছাড়া হয়েছে। বেকারত্ব প্রকট। একদা অগ্রসর পশ্চিমবঙ্গ অনেক ক্ষেত্রেই পিছিয়ে পড়েছে বলে বিরোধীদের অভিযোগ। কিন্তু বামফ্রন্ট সরকারের মন্ত্রীরা ব্যাপক দুর্নীতি কিংবা আর্থিক কেলেঙ্কারিতে জড়িত—এ ধরনের নালিশ পরম শত্রুও আনতে পারেনি। নির্বাচনী প্রচারেও ব্যক্তি নয়, সরকারের নীতির সমালোচনা করছে বিরোধী দল।
এরই মধ্যে বৃহস্পতিবার প্রথম আলোর ভেতরের পাতার ছোট্ট একটি খবরে চোখ আটকে গেল। পশ্চিমবঙ্গের মুখ্যমন্ত্রী বুদ্ধদেব ভট্টাচার্য নির্বাচন কমিশনের কাছে মনোনয়নপত্র জমার সঙ্গে যে হলফনামা দাখিল করেন, তাতে তাঁর স্থাবর-অস্থাবর সম্পদের বিবরণও রয়েছে। কলকাতা শহরে তাঁর কোনো বাড়ি নেই। ব্যক্তিগত গাড়ি নেই। তিনি থাকেন কলকাতার পালম এলাকায় নিম্নমধ্যবিত্তের জন্য নির্মিত দুই কক্ষের একটি সরকারি ফ্ল্যাটে। তাঁর নগদ অর্থ জমা আছে মাত্র পাঁচ হাজার রুপি (বাংলাদেশি মুদ্রায় আট হাজার টাকা)। বুদ্ধদেব ভট্টাচার্যের স্ত্রী মীরা ভট্টাচার্য শিক্ষকতা করেন। সেই সূত্রে নিউ টাউনে ৭২০ বর্গফুটের একটি অ্যাপার্টমেন্ট কিনেছেন। এ ছাড়া আছে নগদ অর্থ সাত হাজার রুপি, ব্যাংকের সঞ্চয়ী হিসাবে তিন লাখ তিন হাজার ২৫২ রুপি এবং পাঁচ লাখ রুপির স্থায়ী আমানত। তাঁদের একমাত্র মেয়েকে কলকাতায়ই পড়াশোনা করিয়েছেন।
২০০০ সালে বুদ্ধদেব ভট্টাচার্য যখন মুখ্যমন্ত্রীর দায়িত্ব নেন, তখন তাঁকে মুখ্যমন্ত্রীর জন্য নির্ধারিত বাড়ি ‘ইন্দিরা ভবন’-এ উঠতে বলা হয়েছিল। তিনি রাজি হননি। জ্যোতি বসু যত দিন বেঁচে ছিলেন, মুখ্যমন্ত্রীর সরকারি বাড়িতে থেকেছেন। এটি ছিল নেতার প্রতি বুদ্ধদেবের সম্মান দেখানো। এমনকি জ্যোতি বসু মারা যাওয়ার পরও ইন্দিরা ভবনে ওঠেননি বুদ্ধদেব। খবরটি পড়ে পশ্চিমবঙ্গে ১১ বছর মুখ্যমন্ত্রী পদে অধিষ্ঠিত থাকা মানুষটির প্রতি শ্রদ্ধায় মাথা অবনত হলো। বুদ্ধদেব ভট্টাচার্য কবি সুকান্ত ভট্টাচার্যের নিকটাত্মীয়। তিনি নিজেও কবিতা লেখেন। জীবনানন্দ দাশের কবিতা নিয়ে তাঁর প্রবন্ধ বই হূদয়ের শব্দহীন জ্যোৎস্নার ভিতর পাঠকদের দৃষ্টি কেড়েছে। এর পাশাপাশি আমাদের নেতা-নেত্রীদের কথা ভাবুন। সরকারি বাড়ির বরাদ্দ নিয়ে তাঁরা ঝগড়াঝাটি, কাড়াকাড়ি, মারামারি, আদালতে দৌড়াদৌড়ি করতেও বাধে না। একবার কেউ এই পদ পেলে সাতপুরুষে আর কিছু করতে হয় না। তবে ব্যতিক্রম যে নেই, তা বলব না। তাঁরা ব্যতিক্রম হয়েই আছেন (যেমন কৃষিমন্ত্রী মতিয়া চৌধুরীও থাকেন ৭০০ বর্গফুটের একটি বাসায়। মন্ত্রী হওয়ার পরও সেই বাসা তিনি পরিবর্তন করেননি)।
বাংলাদেশে যাঁরা একবার মন্ত্রী-সাংসদ হয়েছেন অথচ ঢাকার অভিজাত এলাকায় বাড়ি বা অ্যাপার্টমেন্ট নেই—এ রকম উদাহরণ দুর্লভ। নামে-বেনামে একাধিক বাড়ির মালিক হয়েও মিথ্যা হলফনামা দিয়ে উত্তরা ও পূর্বাচলে প্লট নেওয়ার জন্য লাইন দেন তাঁরা। রাজউক যতবার জমি বরাদ্দ করেছে, ততবারই সাংসদদের ভাগ্য খুলে গেছে। অন্যান্য পেশার মানুষের মতো তাঁদের লটারি করে প্লট নিতে হয় না। দরখাস্ত দিলেই মঞ্জুর হয়ে যায়। এর পরই যাঁদের অগ্রাধিকার, তাঁরা হলেন সামরিক-বেসামরিক আমলা। মন্ত্রী-সাংসদেরা আসেন পাঁচ বছরের জন্য। আর আমলারা স্থায়ী। সামরিক, আধা সামরিক সরকারের আমলে তাঁদের আরও পোয়াবারো। কোথায় আইনের ফাঁকফোকর আছে, কোন আইনে কী সংশোধনী আনলে কতটা লাভবান হওয়া যাবে, সেই কূটবুদ্ধি দিতেও তাঁরা ওস্তাদ। মন্ত্রী-আমলাদের সম্পর্কটা হলো তুমিও খাও, আমাকেও ভাগ দাও। এই ভাগাভাগি নিয়ে মাঝেমধ্যে সমস্যাও দেখা দেয়।
পশ্চিমবঙ্গে কেবল বুদ্ধদেব নন, অধিকাংশ মন্ত্রী-সাংসদ খুবই সাদামাটা জীবন যাপন করেন। অনেকেরই কলকাতা শহরে নিজস্ব বাড়ি নেই। করতেও চান না। এটি যে কেবল বামপন্থী রাজনীতিকদের বেলায় ঘটেছে, তা নয়। কালীঘাটে মমতা ব্যানার্জির টালির ছাউনি দেওয়া বাড়িতে যাঁরা গেছেন, তাঁরা জানেন কত সাধারণ জীবন যাপন করেন তিনি। তাঁর বসার ঘরে কোনো সোফা নেই, চেয়ার নেই। কয়েকটি মোড়া ও একটি তক্তপোষ। কেবল বামফ্রন্টের বিরোধিতার কারণে মমতা মানুষের মন জয় করেননি, তাঁদের বিপদে-আপদে সব সময় পাশে থেকেছেন, আছেন। এই নৈতিক জোর না থাকলে তিন দশক ধরে বামফ্রন্টের বিরুদ্ধে লড়াই করতে পারতেন না। পশ্চিমবঙ্গের নেতা-নেত্রীরা রাজনীতি করেন দেশ ও জনসেবার জন্য। আর আমাদের রাজনীতিকেরা (অধিকাংশ) নিয়োজিত আত্মসেবায়, স্বজন সেবায়, বড়জোর দলসেবায়। এই দলে সুবিধা না হলে ওই দলে ভিড়ে যান। আর ওই দলেও সুবিধা না হলে ‘মধ্যরাতের পরিবর্তনের’ জন্য অপেক্ষা করেন।
বাংলাদেশে বহু গবেষণাপ্রতিষ্ঠান আছে। গবেষণার জন্য তারা মোটা অঙ্কের বিদেশি অনুদানও পেয়ে থাকে। সরকারি ও বিরোধী দলের যেসব সাংসদ আছেন, ১৫ বা ২০ বছর আগে তাঁদের কী সম্পত্তি ছিল, আজ কী পরিমাণ সম্পত্তির মালিক হয়েছেন, একবার গবেষণা করতে পারেন। অবাক করা অনেক তথ্য বেরিয়ে আসবে।
গত ১৬ মার্চ অর্থমন্ত্রী আবুল মাল আবদুল মুহিত সংবাদ সম্মেলন করে বলেছেন, ‘সরকারের সব মন্ত্রী, প্রতিমন্ত্রী উপদেষ্টা, সিটি মেয়র ও সাংসদকে সম্পদের বিবরণী জমা দিতে হবে। এই হিসাব নির্ধারিত ফরমে জমা দিতে হবে মন্ত্রিপরিষদ সচিবের কাছে।’ কিন্তু আওয়ামী লীগের নির্বাচনী প্রতিশ্রুতি কী ছিল? প্রতিশ্রুতি ছিল ‘প্রধানমন্ত্রী মন্ত্রিসভার সদস্য এবং তাঁদের পরিবারের সম্পদের হিসাব ও আয়ের উৎস প্রতিবছর জনসমক্ষে প্রকাশ করা হবে।’ মন্ত্রিপরিষদ সচিবের কাছে হিসাব জমা দেওয়া আর জনসমক্ষে প্রকাশ করা এক কথা নয়। আমরা বুঝতে পারছি না মন্ত্রী-সাংসদদের সম্পদের হিসাব নিয়ে কেন এই ঢাকগুড়গুড়? অর্থমন্ত্রীর সংবাদ সম্মেলনের পর প্রথম আলোর টেলিফোন মন্তব্যে পাঠকেরা ক্ষুব্ধ প্রতিক্রিয়া জানিয়ে বলেছিলেন, জনসমক্ষে না জানালে সম্পদের হিসাব দিয়ে কোনো লাভ হবে না। গত সেপ্টেম্বরে অর্থমন্ত্রী আয়কর বিবরণী জমা দিয়ে নিজের সম্পদের হিসাব জানিয়েছিলেন। সাংবাদিকদের মাধ্যমে দেশবাসীও তা জেনেছেন। তিনি পারলে অন্যদের আপত্তির কারণটি বোধগম্য নয়।
প্রধানমন্ত্রী শেখ হাসিনা প্রায়ই বলেন, তাঁর মন্ত্রিসভার সদস্যরা দুর্নীতিবাজ নন। সে ক্ষেত্রে তাঁদের সম্পদ ও আয়-ব্যয়ের হিসাব দিতে আপত্তি কোথায়? হিসাব দিলে বিষয়টি পরিষ্কার হয়ে যাবে, মন্ত্রী হওয়ার আগে কার কী ছিল এবং এখন কী আছে। আওয়ামী লীগের নেতারা কথায় কথায় চারদলীয় জোটের উদাহরণ টেনে বলেন, ‘আওয়ামী লীগ ক্ষমতায় এলে জনগণ কিছু পায়। অন্যরা এলে নিজেরাই সবকিছু লুটেপুটে খায়।’ কারা পায়, কতটুকু পায়—সেই হিসাবটি দয়া করে দেশবাসীকে জানান। না হলে তারা ভাববে, চারদলীয় জোট সরকারের সঙ্গে আওয়ামী লীগের তথা মহাজোটের কোনো পার্থক্য নেই। শেয়ারবাজার কেলেঙ্কারি তদন্তে গঠিত কমিটি বৃহস্পতিবার যে প্রতিবেদন দিয়েছে, তাতে মনে হয় না ‘জনসেবক’ আওয়ামী লীগের প্রভাবশালী এবং ‘জনদুশমন’ বিএনপির প্রভাবশালীদের মধ্যে কোনো পার্থক্য আছে। তদন্ত প্রতিবেদন থেকে অর্থমন্ত্রী কাদের নাম বাদ দিতে চাইছেন? তাঁরা কি বিএনপির প্রভাবশালী, না আওয়ামী লীগের? কিংবা দুই দলের প্রভাবশালীরা মিলেমিশে কাজটি করেছেন? এ প্রশ্নের জবাব সরকারকেই দিতে হবে।
কয়েক দিন আগে মোহালিতে ভারত-পাকিস্তান ক্রিকেট খেলা অনুষ্ঠিত হলো। আমরা দেখলাম, ভারত ও পাকিস্তানের প্রধানমন্ত্রী ভিআইপি বক্সে বসে খেলা দেখলেও সোনিয়া গান্ধী ও ছেলে রাহুল ছিলেন সাধারণ দর্শক গ্যালারিতে। বাংলাদেশে ভাবা যায়, কোনো শীর্ষ নেত্রী বা ‘যুবরাজ’ গ্যালারিতে বসে খেলা দেখছেন? কেউ হয়তো বলবেন, ‘আমাদের মন্ত্রীরা স্বাধীন-সার্বভৌম দেশের সরকার চালান। সে ক্ষেত্রে তাঁদের প্রটোকল মেনে চলতে হয়। এই প্রটোকল প্রসঙ্গে আশির দশকের একটি ঘটনা মনে পড়ল। বাংলাদেশের এক প্রভাবশালী মন্ত্রী ভারতে গিয়েছিলেন তাঁর প্রতিপক্ষের সঙ্গে আনুষ্ঠানিক আলাপ করতে। তিন দফা বৈঠকে বাংলাদেশের মন্ত্রী প্রতিবারই তাঁর স্যুট-টাই বদল করলেও ভারতীয় মন্ত্রী একই পাজামা-পাঞ্জাবি পরে আসেন। বাংলাদেশের মন্ত্রী লজ্জা পেয়ে চতুর্থবার স্যুট-টাই বদলাননি। মন্ত্রী দেশে ফিরে বন্ধুদের কাছে এ ঘটনা বলেছেন। এই হলো ‘পরাশক্তি’ ভারতের মন্ত্রী-মুখ্যমন্ত্রীদের যাপিত জীবন।
একটি দেশ ও সমাজ কেবল দালানকোঠা, শিল্পকারখানা কিংবা বৈদেশিক মুদ্রার রিজার্ভের ওপর দাঁড়িয়ে থাকে না। তার দাঁড়ানোর জন্য নৈতিক শক্তিও থাকা চাই। থাকা চাই সততা ও মূল্যবোধ। পশ্চিমবঙ্গ থেকে বাংলাদেশের অর্থনীতি খারাপ বলা যাবে না। তৈরি পোশাক, প্রবাসী-আয়সহ অনেক ক্ষেত্রে আমাদের সাফল্য ঈর্ষণীয়। তার পরও তারা যেই জায়গাটিতে এগিয়ে আছে, সেই জায়গাটি হলো নৈতিক শক্তি, সততা, নীতিবোধ। গত ২৬ মার্চ শিক্ষাবিদ জিল্লুর রহমান সিদ্দিকী প্রথম আলোয় ‘বাংলাদেশের ইতি-নেতি’ উপসম্পাদকীয়তে লিখেছিলেন, ‘স্বাধীনতার পর থেকে আমাদের রাজনীতি, সমাজ ও শিক্ষাঙ্গন—সর্বত্র নৈতিকতার সর্বগ্রাসী অবক্ষয় ঘটেছে।’ এর জন্য কি কেবল সামরিক শাসকেরা দায়ী? কেবল মৌলবাদীরা দায়ী? ২০০৮ সালে নির্বাচনে তো তারা পরাস্ত হয়েছে। তাহলে মন্ত্রী-এমপিদের সম্পদের হিসাব জনসমক্ষে প্রকাশ করতে কেন এত অনীহা? কেন শেয়ারবাজার কেলেঙ্কারির হোতাদের নাম প্রকাশ করা যাবে না? যারা জনগণের পকেট থেকে ২০ হাজার কোটি টাকা ছিনতাই করে নিয়েছে, তাদের নাম কেন অর্থমন্ত্রী আড়াল করবেন?
এখানেই ভারত, আরও নির্দিষ্ট করে বললে পশ্চিমবঙ্গের রাজনীতিকদের সঙ্গে আমাদের রাজনীতিকদের ফারাকটি স্পষ্ট।
মিছিলে ধর্মগ্রন্থ ও শিশুদের ব্যবহার কেন?
কাফনের কাপড় গায়ে জড়িয়ে বা মাথায় বেঁধে বিক্ষোভ মিছিল করা এ দেশে নতুন নয়। রাজনীতির ময়দানে যাঁরা এই কৌশলটি প্রয়োগ করেন, তাঁরা দেখাতে চান যে দাবি আদায়ের সংগ্রামে তাঁরা প্রাণ উৎসর্গ করতে প্রস্তুত। প্রাণ দিয়ে হলেও দাবি আদায় করে ছাড়ব—এই তাঁদের বার্তা।
কিন্তু তাঁরা যখন মিছিলে যান পবিত্র কোরআন হাতে নিয়ে, তখন তার কী মানে হয়? এভাবে তাঁরা সরকারকে, জনগণকে, এমনকি নিজেদের কর্মী-সমর্থকদের কী বার্তা পৌঁছাতে চান?
যাঁরা নারী উন্নয়ন নীতি ২০১১-এর বিরুদ্ধে প্রতিবাদ-বিক্ষোভ করতে গিয়ে পবিত্র কোরআন হাতে নিয়ে রাস্তায় নেমেছিলেন, সেই সঙ্গে কাঁধে করে এনেছিলেন নাবালক শিশুদের, তাঁদের কাছে এসবের কী ব্যাখ্যা আছে জানি না। তাঁদের সত্যিকারের মনের কথাটা হয়তো জানা সম্ভবও নয়। তাঁরা তো রাজনীতি করেন, রাজনৈতিক কলাকৌশলের গূঢ় উদ্দেশ্য-অভিসন্ধিগুলো তাঁরা জনগণকে জানতে দিতে চান না। কয়েক দিন ধরে একটু একটু করে কথা বলার চেষ্টা করলাম সাধারণ মানুষের সঙ্গে। পথে-ঘাটে, দোকানে, বাজারে—যখন যেখানে যেটুকু সুযোগ মেলে। এমন একজন মানুষেরও দেখা পেলাম না, যিনি মিছিলে পবিত্র কোরআন বা শিশুদের নিয়ে যাওয়াকে সমর্থন করেন।
মঙ্গলবার বেলা ১১টার দিকে গেলাম বায়তুল মোকাররম মসজিদ এলাকায়। ছোটখাটো একটা জরিপের মতো চালিয়ে দেখা যাক। লোকবল মাত্র এক। তাই এটাকে সেই অর্থে জনমত জরিপ বলে দাবি করা ঠিক হবে না। মাত্র দেড় দুই ঘণ্টায় কজন মানুষের মতামত সংগ্রহ করা সম্ভব!
বায়তুল মোকাররম মসজিদ মার্কেটের নিচতলায় টুপি, তসবি, জায়নামাজ ইত্যাদি বিক্রি হয় যেসব দোকানে, প্রথমে গেলাম সেই সারিতে। তাঁরা আমাকে খদ্দের ভাবলেন, একটি দোকানে আমি নিজের সাংবাদিক পরিচয়টুকু জানালাম। ‘কী জানতে চান?’ জিজ্ঞাসা করলেন সেই দোকানের দুজন বিক্রেতার একজন। মধ্যবয়সী পুরুষ, মাথায় সাদা গোল টুপি, পরনে হলদে পাঞ্জাবি, কপালে নিয়মিত নামাজ পড়ার দাগ। মিছিলে পবিত্র কোরআন বহনের প্রসঙ্গটি তুললাম। সঙ্গে সঙ্গে তিনি ডানে-বাঁয়ে মাথা ঝাঁকাতে লাগলেন, ‘না না, এইটা ঠিক না। উচিত না। মিছিলের মধ্যে কেন কোরআন নিয়ে যাবে?’ তাঁর পাশের যুবক, তাঁর মাথায় টুপি নেই, কিন্তু কপাল দেখে বোঝা যায় নিয়মিত নামাজ পড়েন, তিনি বললেন, ‘আগে তো কখনো শুনি নাই যে মিছিলে কোরআন নিয়া যায়। এবারই প্রথম দেখলাম। ঠিক করে নাই উনারা।’ সারি ধরে এগিয়ে গেলাম, একের পর এক দোকানিদের সঙ্গে কথা চলল একই প্রসঙ্গে।
ঘড়ি মেরামতির এক দোকানে কথা শুরু করলে দোকানি বললেন, ‘আমি কিছু জানি না, কিছু বুঝি না। মুরুখকু মানুষ।’ উল্টো দিকের সারিতে কয়েক দোকান পরের এক দোকানের দিকে আঙুল তুলে তিনি বললেন, ‘ওই মুরব্বিরে জিগান, উনি বলতে পারবে।’ সেই মুরব্বির সামনে দাঁড়িয়ে সালাম দিলাম। মুখভর্তি মেহেদিরাঙা দাড়ি, গোঁফ সযত্নে ছাঁটা, মাথায় টুপি, পরনে আলখাল্লার মতো সাদা পাঞ্জবি। আমার প্রশ্ন শুনে তিনি বললেন, ‘মানুষ তো খারাপ হয়ে গেছে। দিন দিন আরও বেশি খারাপ হয়ে যাইতেছে।’ মনে হলো, তিনি আমার প্রশ্নটির উত্তর সরাসরি দিতে চান না। আমি সরাসরি জিজ্ঞেস করলাম, ‘কোরআন শরিফ নিয়ে মিছিল করা কি আপনি সমর্থন করেন?’ কিন্তু মুরব্বি আগের সুরেই বলে চললেন, ‘পুলিশের সঙ্গে মারামারি, ধাওয়া-পাল্টাধাওয়া, গোলাগুলি, বোমাবাজি, টিয়ার গ্যাস—মিছিলে কত কিছু হয়, হয় না? ওই দিন আমি মাগরিবের নামাজ পড়তে গেলাম, ওরে বাপরে, টিয়ার গ্যাসের গন্ধে নিঃশ্বাস বন্ধ হয়ে গেল, দৌড়ে বার হয়া আসলাম। নামাজটা আর ওখানে পড়তেই পারলাম না। ইয়ামেনি মসজিদে গিয়া পড়লাম।’
আরেক দোকানে একজন বললেন, ‘কোরআনবিরোধী আইন করলে মিছিল তো হবেই। পুলিশ বাধা দেয় ক্যান?’ আমি তাঁকে জিজ্ঞেস করলাম, ‘কোরআনবিরোধী আইন হয়েছে আপনি কোথায় শুনলেন?’ তিনি বললেন, ‘পেপারে লেখতেছে, টিভিতে কইতেছে, ওয়াজ মাহফিলে আলেমরা কইতেছে।’ আমি তাঁকে বললাম, ‘কোনো আইন হয়নি, একটা নীতি ঘোষণা করা হয়েছে, নীতি আর আইন এক জিনিস নয়।’ তিনি আমাকে জিজ্ঞেস করলেন, ‘আপনে কোন পেপারের লোক?’ আমি আমাদের সংবাদপত্রের নাম বললাম। তিনি বললেন, ‘আপনারা তো সব খবর ঠিকমতো লেখেন না।’ আমি জানতে চাইলাম, কোন সংবাদপত্র সব খবর ঠিকমতো লেখে। তিনি দুটি দৈনিক সংবাদপত্রের নাম বললেন। আমি বললাম, ‘পত্রিকা দুটি যদি লিখে থাকে সরকার কোরআনবিরোধী আইন করেছে, তাহলে মিথ্যা লিখেছে। যে বিষয়টি নিয়ে উত্তেজনা সৃষ্টির চেষ্টা করা হচ্ছে সেটা হলো নারী উন্নয়ন নীতি। এই নীতিতে বলা হয়েছে, চাকরি-বাকরি, ব্যবসা-বাণিজ্য, লেখাপড়া, চিকিৎসা এসব ক্ষেত্রে মেয়েদেরও পুরুষের মতো সমান অধিকার থাকবে।’ তিনি আপত্তি করে বললেন, ‘তা কেমনে হয়? পুরুষ আর মহিলা সমান? এটাই তো ইসলামবিরোধী কথা।’ আমি তাঁকে বললাম, ‘এই মত আপনি সমর্থন করতে না পারেন, কিন্তু ইসলামে কোথাও বলা নেই, নারী আর পুরুষ সমান হতে পারবে না। শুধু উত্তরাধিকারসূত্রে পাওয়া সম্পত্তির ভাগবাটোয়ারার ক্ষেত্রে বলা হয়েছে, ছেলেসন্তান যা পাবে, মেয়েসন্তান পাবে তার অর্ধেক। নারীনীতিতে এই বিষয়ে কোনো কথাই বলা হয়নি। তার মানে, যেমন আছে তেমনই থাকবে। উত্তরাধিকারের সম্পত্তির ভাগ মেয়েরা ছেলেদের অর্ধেকই পাবে।’ তিনি আর কিছু বললেন না। তবে তাঁর মুখ দেখে মনে হলো না তিনি আমার কথাগুলো শুনে সন্তুষ্ট হয়েছেন। আমি তাঁকে বললাম, ‘আমার কথা বিশ্বাস হচ্ছে না? ঠিক আছে, আপনার কথা যদি ঠিকও হয়, তবু কোরআন শরিফ আর শিশুদের নিয়ে রাস্তায় মিছিল করা কি আপনি সমর্থন করেন?’ তিনি দৃঢ়ভাবে বললেন, ‘এইটা কেউই সাপোর্ট করবে না।’
মোট ৩৫ জনের সঙ্গে কথা বললাম। দোকানদার, ক্রেতা, পথচারী, রিকশাচালক ও হকার। একজনকেও পাওয়া গেল না যিনি মিছিলে কোরআন ও শিশুদের ব্যবহার করার রাজনৈতিক কৌশলটাকে সমর্থন করেন। মসজিদের মূল ফটকের সামনের চত্বরে পথচারী একজন বয়স্ক ভদ্রলোক কৌশলটি ব্যাখ্যা করলেন এভাবে: ‘পেপারে মাঝেমধ্যে খবর পাওয়া যায়, বিদেশে কিছু লোক দাবি আদায়ের জন্য অস্ত্র, বোমা এইসব নিয়ে ইশকুলের বাচ্চাদের জিম্মি করে। আল্লার কালাম নিয়ে মিছিল করা সেই রকম একটা অপকৌশল। মুসলমানের ধর্মীয় সেন্টিমেন্টকে জিম্মি করে রাজনৈতিক ফায়দা লোটার চেষ্টা। পুলিশের সঙ্গে মারামারি লাগবে, পবিত্র কোরআন শরিফ রাস্তায় পড়ে যাবে, পেপারে সেই ছবি ছাপা হবে, টিভিতে দেখা যাবে। লোকে বলবে, দ্যাখো দ্যাখো সরকার কত খারাপ।’ একটু থেমে বললেন, ‘তারা মসজিদের মধ্যে লাঠিসোঁটা, ইটপাটকেল জড়ো করে রাখে। মসজিদ থেকে মিছিল বের করে পুলিশের সঙ্গে মারপিট বাধায়, পুলিশ তাদের ধাওয়া করতে করতে মসজিদের ভেতরে ঢুকে পড়ে। সাধারণ মানুষ নামাজ পড়বে কী? জানের ভয়ে দৌড়াদৌড়ি শুরু করে দেয়। জিম্মি, সাধারণ মানুষকে জিম্মি করার রাজনীতি...।’
একটা বিষয় লক্ষ করার মতো, যত জনের সঙ্গে কথা বলেছি, প্রত্যেকেই শুনেছেন বা সংবাদমাধ্যমে জেনেছেন যে সরকার ইসলামবিরোধী আইন করেছে। যে নারীনীতি নিয়ে এত কথা, সেটির প্রধান বক্তব্যগুলো সম্পর্কে প্রায় কেউই জানেন না। কিছু ধর্মভিত্তিক দল ও গ্রুপ প্রায় প্রতিদিনই মিছিল-সমাবেশের বক্তৃতায় বিভ্রান্তি ছড়াচ্ছে। পাড়ায়-মহল্লায় ওয়াজ মাহফিলগুলোতেও বিভ্রান্তিকর অনেক কথা বলা হচ্ছে। কোনো কোনো ধর্মীয় বক্তা সংবিধান, সংসদ, আদালত—সবকিছুকে অগ্রাহ্য করে বক্তৃতা দিচ্ছেন। অন্যদিকে নারীনীতি সম্পর্কে সঠিক তথ্য জনগণকে জানানোর তেমন কোনো উদ্যোগ নেই। কয়েক দিন আগে ডেইলি স্টার-এর সম্পাদক মাহফুজ আনাম লিখেছেন, ঘোষিত নারীনীতির পক্ষে জনমত সৃষ্টি করতে এখন ঘরে ঘরে গিয়ে মানুষকে বোঝানো উচিত।
কিন্তু ক্ষমতাসীন দল, তার অঙ্গ ও সহযোগী সংগঠনগুলো যেন এ বিষয়ে নির্বিকার। তাদের সম্পর্কে সংবাদমাধ্যমে যেসব খবর আসছে তাতে মনে হয়, তারা দলের ওপর ভর করে ব্যক্তিগত ভাগ্যোন্নয়নেই বেশি ব্যস্ত।
মশিউল আলম: সাংবাদিক
কালের পুরাণ
আওয়ামী লীগ ও বিএনপির মিল-অমিল
জন্ম-প্রক্রিয়া, গঠনতন্ত্রে ঘোষিত নীতি-আদর্শ এবং ইতিহাস-ঐতিহ্যে আওয়ামী লীগ ও বিএনপির মধ্যে বিস্তর ফারাক থাকলেও ইদানীং তাদের আচার-আচরণে তা অনেকাংশে মুছে যাওয়ার উপক্রম হয়েছে। আওয়ামী লীগ নিজেকে অসাম্প্রদায়িক দল বলে দাবি করে, বিএনপি বাংলাদেশি জাতীয়তাবাদের আড়ালে সাম্প্রদায়িকতাকে লালন করে। আওয়ামী লীগের জন্ম আন্দোলন-সংগ্রামের পটভূমিতে, জনগণের ভেতর থেকে; আর বিএনপির জন্ম সেনানিবাসে, সামরিক শাসকের তত্ত্বাবধানে। আওয়ামী লীগের নেতারা বক্তব্য-বিবৃতিতে এ কথাটি জনগণকে স্মরণ করিয়ে দিতে ভোলেন না। কিন্তু তাঁদের আচার-আচরণে তার প্রতিফলন নেই। সেক্যুলার আওয়ামী লীগ এবং সাম্প্রদায়িকতাবাদী বিএনপি-জাতীয় পার্টির মধ্যে সূক্ষ্ম সুতার মতো যে পার্থক্যটি ছিল, তা-ও সংবিধান সংশোধন কমিটি প্রায় মুছে ফেলেছে। তারা জিয়ার বিসমিল্লাহির রাহমানির রাহিম ও এরশাদের রাষ্ট্রধর্ম রেখেই বাহাত্তরের সংবিধান পুনঃপ্রতিষ্ঠা করতে চাইছেন। এর নাম সোনার পাথরবাটি। সাংবিধানিক বিতর্ক সংবিধান বিশেষজ্ঞরা করবেন। আমরা জনজীবনের কিছু গুরুত্বপূর্ণ বিষয়ে সরকার ও বিরোধী দলের দৃষ্টিভঙ্গিগত মিল ও অমিল তুলে ধরব।
বিএনপির নেতৃত্বাধীন চারদলীয় জোট সরকারের বিরুদ্ধে যেসব গুরুতর অভিযোগ, তার একটি তালিকা তৈরি করলে প্রথমে আসবে—জঙ্গি তোষণ ও সন্ত্রাস লালন। প্রথমটি থেকে আওয়ামী লীগ মুক্ত থাকলেও দ্বিতীয়টি থেকে মোটেই মুক্ত নয়। আওয়ামী লীগ সরকারের যদি একটিও ভালো কাজ থেকে থাকে, তা হলো জঙ্গিদের বিরুদ্ধে অভিযান। এর সঙ্গে যুদ্ধাপরাধের বিচারের উদ্যোগও বিএনপি থেকে তার পার্থক্যটি স্পষ্ট করে। কিন্তু দেশ পরিচালনার অন্যান্য ক্ষেত্রে, যথা—জনপ্রশাসন, বাজার নিয়ন্ত্রণ, দুর্নীতি দমন, স্থানীয় সরকার, শিক্ষাপ্রতিষ্ঠানকে দলীয়করণ, বিচার বিভাগে হস্তক্ষেপ ইত্যাদি বিষয়ে তাদের মধ্যে তেমন পার্থক্য লক্ষ করা যায় না।
এসব ক্ষেত্রে দুই দলই আদর্শের চেয়ে সুবিধাবাদকে, নীতির চেয়ে দুর্নীতিকে (সব ক্ষেত্রে আর্থিক নয়) মোক্ষ বলে ধরে নিয়েছে, যার প্রমাণ সাম্প্রতিক শেয়ারবাজার কেলেঙ্কারি। তদন্ত কমিটির প্রতিবেদন অনুযায়ী শেয়ার কেলেঙ্কারির খলনায়ক আছে দুই দলেই।
আরও যেসব ক্ষেত্রে আওয়ামী লীগ ও বিএনপির মধ্যে মিল আছে, তার মধ্যে প্রশাসন দলীয়করণকে এক নম্বরে স্থান দেওয়া যায়। দুই সরকারই পাল্লা দিয়ে দলীয়করণ করেছে বা করছে, ভিন্নমতের কর্মকর্তাদের পাইকারি হারে ওএসডি করছে। সাবেক স্বরাষ্ট্রসচিব ওমর ফারুকের কিছু কিছু অপকীর্তি এখন ফাঁস হচ্ছে। বিএনপি আমলের শেষে মন্ত্রিপরিষদ সচিব আবদুল হালিম সরকারি চাকরিতে বহাল থাকতেই নির্বাচনী প্রচারণাও শুরু করেছিলেন। এক-এগারোর পরিবর্তন না হলে তিনি হয়তো মন্ত্রী হয়ে যেতেন। প্রশাসনকে দলীয়করণের বিরুদ্ধে তখন আওয়ামী লীগ সোচ্চার ছিল। কিন্তু এখন কি দলীয়করণ কমেছে? এখনো কি শত শত কর্মকর্তাকে অন্যায়ভাবে ওএসডি করে রাখা হয়নি? এঁদের সবার বিরুদ্ধে আনীত অভিযোগ কি সরকার প্রমাণ করতে পারবে? যদি না পারে, তাহলে মেধাবী কর্মকর্তাদের কেন কাজের সুযোগ থেকে বঞ্চিত করা হবে? প্রশাসনকে নিজের মতো চলতে দেওয়া প্রয়োজন। যোগ্যদের পেছনে ফেলে অযোগ্যদের সামনে নিয়ে আসার বিষময় ফল জাতি এত দিন ভোগ করে আসছে। কারও বিরুদ্ধে নির্দিষ্ট অভিযোগ থাকলে সরকার ব্যবস্থা নিক, অন্যথায় পদায়ন করুক। এভাবে স্ত্রী-সন্তান ও স্বজনের কাছে তাঁদের অপমানিত করার অধিকার সরকারের নেই।
বিএনপি সরকারের বিরুদ্ধে আরেকটি গুরুতর অভিযোগ ছিল, রাজনৈতিক মামলা প্রত্যাহার করে দলীয় সন্ত্রাসী-অপরাধীদের বেকসুর খালাস দেওয়া। এই প্রক্রিয়ায় নাকি ৭৬ হাজার আসামিকে ছেড়ে দেওয়া হয়েছিল। এখন কী হচ্ছে? রাজনৈতিক বিবেচনায় মামলা প্রত্যাহারের জন্য আন্তমন্ত্রণালয় কমিটি গঠনের পর এ পর্যন্ত সাড়ে ছয় হাজার মামলা প্রত্যাহারের সুপারিশ করেছে তারা। যাঁদের মামলা প্রত্যাহারের সুপারিশ করা হয়েছে, তাঁদের মধ্যে বগুড়া বিএনপির বিতর্কিত নেতা শোকরানা থেকে শুরু করে মিরপুরের শীর্ষ সন্ত্রাসী শাহাদতও আছেন। প্রথম আলোয় প্রতিবেদন প্রকাশের পর গুটিকয়েক মামলার ক্ষেত্রে সিদ্ধান্ত বাতিল করা হলেও বাকি মামলার ফল দেশবাসী জানে না। কত সন্ত্রাসী-অপরাধী রাজনৈতিক মামলার বরাতে খালাস পেয়ে গেছে, তার হিসাব নেই।
বিএনপির আমলে ঝিন্টু নামের এক খুনের মামলার মৃত্যুদণ্ডপ্রাপ্ত আসামিকে দেশে ফিরিয়ে এনে তাঁর দণ্ড মওকুফ করে দিয়েছিলেন তৎকালীন রাষ্ট্রপতি ইয়াজউদ্দিন আহম্মেদ। তখন দেশবাসীর সঙ্গে সঙ্গে আওয়ামী লীগও এর প্রতিবাদ করেছিল। কিন্তু বর্তমান সরকারের আমলেও রাষ্ট্রপতি নাটোরে এক হত্যা মামলার দণ্ডপ্রাপ্ত ২১ আসামিকে ক্ষমা করে দিয়েছেন। জামালপুরে খুনের মামলার আসামিও ক্ষমা পেয়ে গেছেন। আমাদের রাষ্ট্রপতিরা এত ক্ষমাশীল! যদিও কর্নেল তাহের কিংবা ’৮১ সালের সেনা বিদ্রোহে অভিযুক্ত ১৩ জন মুক্তিযোদ্ধা সেনা কর্মকর্তা ক্ষমা পাননি। তাঁদের ফাঁসিকাষ্ঠে ঝুলতে হয়েছে।
বিএনপি সরকারের বিরুদ্ধে তৃতীয় গুরুতর অভিযোগ ছিল স্থানীয় সরকারকে অকার্যকর করা। খালেদা জিয়ার প্রথম সরকার (১৯৯২-৯৬) উপজেলা পদ্ধতি বাতিল করে দিয়েছেন, স্বৈরাচারী এরশাদ করেছেন—এই অজুহাতে। যদিও সাংসদদের শুল্কমুক্ত গাড়িসহ স্বৈরাচারী এরশাদের অনেক কিছুই তারা বহাল রেখেছিল। তাদের দ্বিতীয় আমলে বিএনপির সরকার এ ব্যাপারে কোনো উদ্যোগই নেয়নি। অন্যদিকে প্রথম আওয়ামী লীগ সরকার (১৯৯৬-২০০১) উপজেলা পরিষদ আইন পাস করলেও নির্বাচন করতে সাহস পায়নি। দ্বিতীয়বার নির্বাচন করলেও উপজেলা পরিষদকে অলস ও বেকার প্রতিষ্ঠানে পরিণত করেছেন। এখন মুজিব কোট পরিহিত উপজেলা চেয়ারম্যানরাও আমরণ অনশনের ঘোষণা দিয়েছেন। ক্ষমতাসীনেরা যদি স্থানীয় সরকারব্যবস্থায় বিশ্বাসই না করবে, তা হলে নির্বাচন দিয়েছে কেন? আইন পাস করারই বা কী দরকার আছে?
বিএনপির বিরুদ্ধে চতুর্থ অভিযোগ ছিল, দলীয় ছাত্রসংগঠন, শ্রমিকসংগঠন, যুব-সংগঠন সর্বত্র চাঁদাবাজি, টেন্ডারবাজি ও দখলবাজি করেছিল। ২০০১ সালে বিএনপি ক্ষমতায় আসার পর সারা দেশে ছাত্রদল ও যুবদলের কর্মী-ক্যাডাররা ত্রাসের রাজত্ব কায়েম করে। বিরোধী ছাত্রসংগঠনের অনেক নেতা-কর্মী এক বছর ক্যাম্পাসেও যেতে পারেননি। গেলেও ছাত্রদলের ক্যাডারদের চাঁদা দিয়ে যেতে হয়েছে। অনুরূপ ঘটনা এই সরকারের আমলেও ঘটছে। সরকার-সমর্থক ছাত্রসংগঠনটির বেআইনি তৎপরতা চলছে বিভিন্ন শিক্ষাপ্রতিষ্ঠানে। কোনো প্রতিপক্ষ না থাকায় ঢাকা বিশ্ববিদ্যালয়ে ছাত্রলীগের নেতা-কর্মীরা প্রায়শ অভ্যন্তরীণ কোন্দলে লিপ্ত হন, মারামারি করেন। জগন্নাথ বিশ্ববিদ্যালয়ে তাঁরা শিক্ষকদের ওপর চড়াও হতেও দ্বিধা করেননি। এর চেয়ে লজ্জার আর কী হতে পারে?
বিএনপির আমলের আরেকটি আলোচিত বিষয় ছিল পাবলিক বিশ্ববিদ্যালয়গুলোকে দলীয়করণ, শিক্ষক নিয়োগের নামে ক্যাডার নিয়োগ। সে সময় রাজশাহী বিশ্ববিদ্যালয়ের একটি বিভাগের এক শিক্ষার্থী প্রথম আলোয় লিখেছিলেন, তিনি প্রথম হয়েও শিক্ষকতার চাকরি পাননি, কেবল বিএনপি-সমর্থক হতে না পারায়। এখনো সেই স্বজনপ্রীতি বা দলপ্রীতি মহা উল্লাসে চলছে। যোগ্যদের পেছনে ফেলে অযোগ্যরা নিয়োগ পাচ্ছেন। অর্থাৎ শিক্ষাঙ্গনে আওয়ামী লীগ ও বিএনপির মধ্যে কোনো ফারাক নেই। দুই দশক ধরে কোনো বিশ্ববিদ্যালয়ে নির্বাচিত ছাত্রসংগঠন নেই। সরকার যদি তাদের জনপ্রিয়তা সম্পর্কে এতই আস্থাশীল হয়ে থাকে, তাহলে বিশ্ববিদ্যালয়ের ছাত্র সংসদগুলো নির্বাচন করছে না কেন? সামরিক শাসনামলেও ছাত্র সংসদের নির্বাচন হতো। এখন হচ্ছে না। আহ্, কী গণতন্ত্র!
বিএনপির বিরুদ্ধে আর যেসব অভিযোগ ছিল সেগুলো হলো: দ্রব্যমূল্যের ঊর্ধ্বগতি বন্ধ করতে না পারা, দলীয় লোকদের অন্যায় সুযোগ-সুবিধা দেওয়া, সংসদ অকার্যকর করা। বিএনপির আমলের শেষ দিকে নিত্যপণ্যের দাম নিয়ে পত্রপত্রিকায় লেখালেখি হলে খালেদা জিয়া দলীয় অফিসের সামনের এক জনসভায় সাংবাদিকদের বলেছিলেন, ‘পণ্যের দাম বাড়েনি, পত্রপত্রিকাগুলো দাম বাড়াচ্ছে।’ এখনো কোনো কোনো মন্ত্রীর বক্তব্যে তার প্রতিধ্বনি শোনা যাচ্ছে। সাংবাদিক ও স্বাধীন সংবাদপত্রের ওপর দুই দলই মহা রুষ্ট। বিএনপি ভাবে, পত্রিকাগুলোই তাদের ডুবিয়েছে। আওয়ামী লীগও একসময় তা-ই ভাবত। কেউ নিজের দোষ দেখে না এবং সবকিছুতে ষড়যন্ত্র খোঁজে। এই ব্যাপারেও ক্ষমতাসীন ও প্রধান বিরোধী দলের মিল রয়েছে।
তবে এ কথা স্বীকার করতে হবে, আওয়ামী লীগ ও বিএনপিকে সব ক্ষেত্রেই সমভাবে দায়ী করা যাবে না। বিশেষ করে, জঙ্গিদের লেলিয়ে দেওয়া কিংবা সারা দেশে বোমা-গ্রেনেড হামলা চালিয়ে মানুষ মারার বিএনপি যে আত্মঘাতী পথ বেছে নিয়েছিল, তা থেকে আওয়ামী লীগ কিছুটা হলেও বেরিয়ে আসতে পেরেছে। এখন আর বাংলাদেশে আত্মঘাতী, প্রাণঘাতী বোমা-গ্রেনেড মারার ঘটনা ঘটছে না। ট্রাকে ট্রাকে অস্ত্রও আসছে না। বলা যায়, বিএনপি সংকীর্ণ রাজনৈতিক স্বার্থ হাসিল করতে বাংলাদেশের অস্তিত্বের ওপর আঘাত হেনেছিল। আরেকটি বিষয়ে দুই দলের মধ্যে পার্থক্য স্পষ্ট—বিএনপি একাত্তরের যুদ্ধাপরাধের দায়ে অভিযুক্তদের নিয়ে মন্ত্রিসভা গঠন করেছিল, আওয়ামী লীগ সরকার তাদের বিচার করতে উদ্যোগী হয়েছে। সরকারের এই দুটি পদক্ষেপের প্রতি ব্যাপক জনগোষ্ঠীর সমর্থন আছে। এমনকি নারী উন্নয়ন নীতি নিয়ে আমিনীরা যে ঘোলা পানিতে মাছ শিকারের চেষ্টা করেছিলেন, তাও হালে পানি পাচ্ছে না। কিন্তু এসব সত্ত্বেও দেশ সুশাসন ও গণতন্ত্র থেকে অনেক দূরে। জনজীবনের সমস্যা-সংকট নিরসন করতে না পারলে দু-একটি ক্ষেত্রে সরকারের সাফল্য পর্বতপ্রমাণ ব্যর্থতার নিচে চাপা পড়ে যাবে।
দ্য ডেইলি স্টার-এ গত বৃহস্পতিবার ব্রিগেডিয়ার জেনারেল (অব.) শাহেদুল আনাম খান তাঁর কলামে আমাদের দেশে নির্বাচনে কীভাবে দলগুলো পরাজিত হয়, সে সম্পর্কে একটি চমৎকার বিশ্লেষণ করেছেন। চাঁদের যেমন নিজস্ব আলো নেই, সূর্যের আলো ধার করে সে অন্যদের মাঝে বিতরণ করে, তেমনই বিরোধী দলের নির্বাচনে জয়লাভের জন্য কৃতিত্ব দেখাতে হয় না। সরকারের চরম ব্যর্থতা ও গণবিরোধী নীতিই তাকে নির্বাচনী বৈতরণী পেরোতে সাহায্য করে। ভবিষ্যতে বিরোধী দল কলাগাছকে প্রার্থী করালেও জিতে যাবে। কেননা সেটি হবে সরকারের প্রতি ‘না’ ভোট। আর সরকারের প্রতি ‘না’ ভোটই বরাবর বিরোধী দলের পক্ষে হ্যাঁ হয়ে যায়।
গত বুধবার অর্থমন্ত্রী স্বীকার করেছেন, দ্রব্যমূল্য নিয়ন্ত্রণ করা অত সহজ নয়। সেই কঠিন কাজটি করার জন্যই দেশবাসী আপনাদের ক্ষমতায় বসিয়েছে। বিএনপির আমলে বাজার সিন্ডিকেট থাকলে এখনো আছে। আর সে সময়ে যেসব ব্যবসায়ী বিএনপি সেজে মওকা কামিয়েছেন, তাঁরা এখন আওয়ামী লীগ অফিস বা বাণিজ্যমন্ত্রীর দরবারের চারপাশে ঘুরঘুর করছেন। অতএব সরকার চাইলে বাজার সিন্ডিকেট ধরা মোটেই কঠিন নয়।
মধ্য মেয়াদের কাছাকাছি এসে সরকারের সামনে গুরুত্বপূর্ণ প্রশ্ন হচ্ছে, তারা পূর্বসূরি বিএনপির পথেই যাবে, নাকি বাজার কিংবা শেয়ারবাজার সিন্ডিকেটের লাগাম শক্ত করে বাঁধবে। যদি সেই বাঁধার কাজটি তারা করতে পারে, তাহলে গত তিনটি নির্বাচনে যেই ধারা চলে আসছে, তার ব্যত্যয় ঘটলেও ঘটতে পারে। যদি না পারে, তাহলে শাহেদুল আনাম খানের ভাষায় আগামী নির্বাচনেও সরকারি দল নিজের পরাজয় নিশ্চিত করবে এবং ‘বাই ডিফল্ট’ বিরোধী দল জয়ী হবে।
রাজনৈতিক দলগুলোর মতৈক্য জরুরি
নির্বাচন কমিশনের কর্মপরিকল্পনা
সংবিধান সংশোধনের নানা দিক ও তত্ত্বাবধায়ক সরকারের ভবিষ্যৎ নিয়ে যখন বিতর্ক হচ্ছে, তখন নির্বাচন কমিশনসংক্রান্ত আলাপ-আলোচনা খুব একটা শোনা যায়নি। নির্বাচন কমিশন তাদের পঞ্চবার্ষিক কৌশলগত পরিকল্পনা ও দ্বিবার্ষিক কর্মপরিকল্পনার অভিষেক অনুষ্ঠানের আয়োজন করে বিষয়টি আবার সামনে নিয়ে এসেছে। অনুষ্ঠানে নির্বাচন কমিশনের পক্ষ থেকে যেমন বিভিন্ন মতামত ও পরামর্শ তুলে ধরা হয়েছে, তেমনি সেখানে উপস্থিত বিশেষজ্ঞদের পক্ষ থেকেও নানা পরামর্শ পাওয়া গেছে। গণতন্ত্রের স্বার্থেই নিশ্চিত করতে হবে সুষ্ঠু, অবাধ ও গ্রহণযোগ্য নির্বাচন। আর একটি শক্তিশালী ও গ্রহণযোগ্য নির্বাচন কমিশনই তা করতে পারে।
নির্বাচন কমিশনকে আমরা সাধুবাদ জানাই পঞ্চবার্ষিক কৌশল পরিকল্পনা ও দ্বিবার্ষিক কর্মপরিকল্পনা প্রণয়ন ও তা উপস্থাপনের জন্য। প্রথমবারের মতো নির্বাচন কমিশন এ ধরনের একটি ভবিষ্যৎমুখী উদ্যোগ নিয়েছে। এগুলোতে অনেক গুরুত্বপূর্ণ বিষয় উঠে এসেছে। নির্বাচন কমিশনের আর্থিক স্বাধীনতা, নিজস্ব ভবন—এগুলোকে গুরুত্বের সঙ্গে বিবেচনায় নিতে হবে। ২০০৮ সালের নির্বাচনের অভিজ্ঞতা এটা বলছে যে, নির্বাচনকে ত্রুটিহীন করার ক্ষেত্রে একটি সঠিক ভোটার তালিকা ও ভোটার পরিচয়পত্র খুবই কার্যকর ভূমিকা পালন করে। এই প্রক্রিয়াকে আরও যুগোপযোগী করার বিকল্প নেই। ভোটার তালিকা ও ভোটার পরিচয়পত্রকে এমনভাবে ডিজিটাল পদ্ধতির আওতায় নিয়ে আসা উচিত, যাতে তা নিয়মিত হালনাগাদ করা যায় ও পরিচয়পত্র সঠিক কি না, তা পরীক্ষা করার সুযোগ থাকে। গণনায় কারচুপির আশঙ্কা দূর করতে ভোটিং পদ্ধতি ইলেকট্রনিক করাও সময়ের দাবি। নির্বাচন কমিশন যাতে এই কাজগুলো যথাযথভাবে বাস্তবায়ন করতে পারে, সে বিষয়টি নিশ্চিত করার দায়িত্ব সরকারকেই নিতে হবে।
অন্যদিকে প্রধান নির্বাচন কমিশনার ও নির্বাচন কমিশনার নিয়োগের শর্ত ও যোগ্যতা-অযোগ্যতার বিষয়টি যেমন স্পষ্ট থাকা জরুরি, তেমনি কতজন নির্বাচন কমিশনার হবেন, সেটাও নির্দিষ্ট থাকা প্রয়োজন। বর্তমানে সর্বোচ্চ কতজন কমিশনার নিয়োগ দেওয়া যাবে, তার সীমারেখা নেই। সংবিধান অনুযায়ী কমিশনার নিয়োগের আইন প্রণয়নও জরুরি। বিশেষজ্ঞরা সংবিধানে এ-সংক্রান্ত সবকিছু স্পষ্টভাবে উল্লেখ করার সুপারিশ করেছেন। বর্তমানে সংবিধান সংশোধনের প্রক্রিয়া চলছে। বিশেষ সংসদীয় কমিটি এ ব্যাপারে কাজ করে যাচ্ছে। তারা বিষয়টি বিবেচনায় নিতে পারে। আইন করে হোক বা সংবিধানে অন্তর্ভুক্ত করে হোক, এই বিষয়গুলো যে সুস্পষ্ট করা প্রয়োজন, সে ব্যাপারে কোনো সন্দেহ নেই।
অবাধ ও সুষ্ঠু নির্বাচনের স্বার্থে একটি শক্তিশালী ও গ্রহণযোগ্য নির্বাচন কমিশনের প্রয়োজনীয়তা অনস্বীকার্য। আগের তুলনায় কমিশন সেই পথে অনেকটা এগিয়েছে। কিন্তু এটা একটি অব্যাহত প্রক্রিয়া। সে বিবেচনা থেকেই কৌশলগত পরিকল্পনা ও কর্মপরিকল্পনা করা হয়েছে। সে অনুযায়ী কাজ এগিয়ে নিতে সরকার ও দেশের রাজনৈতিক মহলকে আন্তরিক হতে হবে। কারণ, চূড়ান্ত বিচারে দেশের রাজনৈতিক শক্তি আন্তরিকতার পরিচয় দিতে না পারলে শুধু নির্বাচন কমিশনের পক্ষে এককভাবে অবাধ, সুষ্ঠু ও গ্রহণযোগ্য নির্বাচন করা সম্ভব নয়।
সময়চিত্র
বিশেষজ্ঞ নই, তবু মতামত দিচ্ছি
পিএইচডি নিয়ে পৃথিবীতে নানা গল্প প্রচলিত আছে। এসব গল্প ভালো বলতে পারেন ড. আইনুন নিশাত। তিনি আমাকে একবার বলেছিলেন, পিএইচডি আসলে পাঁচ প্রকার। জালিয়াতি (ব্যাখ্যা নিষ্প্রয়োজন), তেজারতি (টাকা-পয়সা খরচ করলেই যা পাওয়া যায়), খয়রাতি (খয়রাত হিসেবে যা দেওয়া হয়), মারফতি (যে পিএইচডির ব্যাখ্যা মারফতি জ্ঞান ছাড়া সম্ভব নয়) এবং মেহনতি (মেহনত করে পাওয়া)।
আমরা যারা বিদেশে বৃত্তি (যেমন কমনওয়েলথ বা ফুলব্রাইট) নিয়ে পড়াশোনা করেছি, তাদের মেহনতি পিএইচডি করা ছাড়া উপায় নেই। আমার পিএইচডি ছিল আন্তর্জাতিক নদী আইনের ওপর। নদী নিয়ে মানুষ গল্প-কবিতা-গান লেখে, চিত্রকলা করে। আর আমাকে করতে হয়েছে পিএইচডি। আমার এক শ্রদ্ধেয় শিক্ষক বুঝিয়েছিলেন, অর্ধশত আন্তর্জাতিক নদী প্রবাহিত বাংলাদেশের ওপর দিয়ে, কাজেই এটি করা খুব জরুরি। তাঁর বক্তব্য: যৌথ নদী কমিশনে আমার ‘বিশেষজ্ঞ জ্ঞান’ ব্যবহার করে উপকৃত হবে দেশ।
আমার ‘বিশেষজ্ঞ জ্ঞান’ আসলে দেশের তেমন কাজে লাগেনি। বিনয়ের সঙ্গে বলি, দেশের ১৫-১৬ কোটি মানুষের মধ্যে আমি সম্ভবত একমাত্র আন্তর্জাতিক নদী আইনে পিএইচডিধারী। নদী আইন বিষয়ে ক্লুয়ার একাডেমিক পাবলিশার্স কর্তৃক প্রকাশিত বইয়ের অধ্যায় ও জার্নাল অব এনভায়রনমেন্টাল লসহ কিছু উঁচুমানের জায়গায় আমি লিখেছি। পৃথিবীর বিভিন্ন ফোরামে এ বিষয়ে বক্তৃতা দেওয়ার সুযোগও হয়েছে। কিন্তু যে কারণে আমি পিএইচডি করেছিলাম, তা হয়নি। পিএইচডি করে আসার পর বিএনপি-তত্ত্বাবধায়ক-আওয়ামী লীগ সরকারের ১১ বছর অতিক্রান্ত হলো। আন্তর্জাতিক নদী নিয়ে কখনো কোনো সরকার আমাকে মতামত দেওয়ার জন্য ডাকেনি। যৌথ নদী কমিশনে আইনি বিষয়ে পরামর্শ দেওয়ার কাজ করেছেন প্রকৌশলীরা, কিন্তু আমি বা অন্য কোনো আইনের লোক নয়।
সে তুলনায় সাংবিধানিক আইনে আমার জ্ঞান সীমিত। কাজেই সংবিধান সংশোধনবিষয়ক সংসদীয় বিশেষ কমিটিতে মতামত দেওয়ার জন্য আমার মতো কাউকে ডাকা হবে না, এটি স্বাভাবিক। কিন্তু আমার আপত্তি অন্য জায়গায়। সাংবিধানিক আইন দেশের পাবলিক বিশ্ববিদ্যালয়গুলোতে পড়ানো হয় বহু বছর ধরে। কমিটি শুধু এটি বিবেচনায় নিয়েও বিশ্ববিদ্যালয়গুলোর আইন বিভাগকে মতামত দেওয়ার জন্য আহ্বান জানাতে পারত। পত্রিকায় দেখলাম, মতামত জানানোর জন্য ডাকা হয়েছে শুধু আইনজীবী আর বিচারকদের। আমার প্রশ্ন হচ্ছে, আইনের গবেষকদের নয় কেন? কেন সামাজিক বিজ্ঞানের গবেষকদেরও নয়? কেন নয় সমাজের বিভিন্ন পেশাজীবীর প্রতিনিধিদের? কেন নয় নারী-শিশু-ক্ষুদ্র জনগোষ্ঠীর প্রতিনিধিদের?
সংবিধান সর্বস্তরের মানুষের জন্য। এত ঢাকঢোল পিটিয়ে কাজ করতে থাকা কমিটিতে তাদের কথা শোনার আগ্রহ নেই কারও?
২.
কমিটির কারও আগ্রহ না থাকলে আমরা তো বসে থাকতে পারি না। পত্রপত্রিকায় সংবিধান সংশোধন বিষয়ে বহু মানুষ ইতিমধ্যে মতামত জানিয়েছেন। জানি না এত কিছু পড়ে দেখার ইচ্ছে বা সময় কমিটির হয়েছে কি না। আমি শুধু সংক্ষেপে অত্যন্ত গুরুত্বপূর্ণ কিছু সাংবিধানিক পরিবর্তনের প্রয়োজনের কথা আবারও তুলে ধরছি।
প্রথমত, সংবিধানে তত্ত্বাবধায়ক সরকারের কার্যকাল ও কার্যাবলি সুনির্দিষ্ট করতে হবে। তত্ত্বাবধায়ক সরকার ক্ষমতায় থাকাকালে রাষ্ট্রপতি অতিমাত্রায় ক্ষমতাশালী হয়ে পড়েন বলে এই একজন ব্যক্তিকে বাধ্য করে বহু অঘটন করানো সম্ভব। তাই তত্ত্বাবধায়ক সরকার ক্ষমতায় থাকাকালে রাষ্ট্রপতির ওপর অবশ্যই উপদেষ্টামণ্ডলীর পরামর্শ অনুসারে কাজ করার বাধ্যবাধকতা আরোপ করতে হবে।
দ্বিতীয়ত, নির্বাচিত সরকার ক্ষমতায় থাকাকালে প্রধানমন্ত্রী অতিমাত্রায় ক্ষমতা ভোগ করেন বলে কার্যত এক ব্যক্তির সরকার প্রতিষ্ঠিত হয় তখন দেশে। ভারতের সংবিধানে এই ক্ষমতা রাষ্ট্রপতি, প্রধানমন্ত্রী ও মন্ত্রিসভার মধ্যে বণ্টিত। ভারতের রাষ্ট্রপতি মন্ত্রিসভার পরামর্শ নিয়ে কাজ করেন, আমাদের দেশের মতো শুধু প্রধানমন্ত্রীর পরামর্শ নেওয়ার বাধ্যবাধকতা সেখানে নেই। ভারতে রাষ্ট্রপতি প্রয়োজন মনে করলে এই পরামর্শ পুনর্বিবেচনার জন্য মন্ত্রিসভার কাছে ফেরতও পাঠাতে পারেন। রাষ্ট্রপতি ও মন্ত্রিসভার ক্ষমতা বৃদ্ধির জন্য এসব ভালো বিধানকে বিবেচনায় নেওয়ার প্রয়োজন রয়েছে।
তৃতীয়ত, আইনসভাকে আরও কার্যকর করার জন্য সংবিধানের ৭০ অনুচ্ছেদ শুধু আস্থা-অনাস্থা ভোট ও বাজেট পাসের ক্ষেত্রে প্রযোজ্য, এটি সংবিধানে লিখে দেওয়া প্রয়োজন। আফ্রিকা ও পূর্ব ইউরোপের কিছু দেশে অনুরূপ ও প্রতিবেশী পাকিস্তানে অবিকল এ ধরনের বিধান রয়েছে।
চতুর্থত, নিম্ন আদালতের স্বাধীনতার জন্য ১৯৭২ সালের সংবিধানের ১১৫ ও ১১৬ অনুচ্ছেদ অবিকলভাবে ফিরিয়ে আনতে হবে। পঞ্চম সংশোধনী মামলায় স্বয়ং আপিল বিভাগের কাছে এটি করার সুযোগ ছিল। কিন্তু তাঁরা এটি করতে আশ্চর্যজনকভাবে অনীহ ছিলেন। এখন সংসদও এটি করতে ব্যর্থ হলে বিচার বিভাগের কাজে নানাভাবে হস্তক্ষেপ করার সুযোগ অব্যাহত থাকবে।
পঞ্চমত, উচ্চ আদালতের জবাবদিহি প্রতিষ্ঠা করতে হলে ১৯৭২ সালের ৯৬ অনুচ্ছেদ ফিরিয়ে আনতে হবে। ওই অনুচ্ছেদে বিচারপতিদের অপসারণের ক্ষমতা সংসদকে দেওয়া হয়েছে। বাংলাদেশে সংসদ নির্বাহী বিভাগের আজ্ঞাবহ বলে এই ক্ষমতা সুপ্রিম জুডিশিয়াল কাউন্সিলের কাছেই রাখতে চান কেউ কেউ। কিন্তু আমাদের প্রশ্ন হলো, এই কাউন্সিল কি সত্যিই তার দায়িত্ব পালন করে? কোনো কোনো বিচারপতির বিরুদ্ধে নানা অভিযোগ শোনা যায়, কিন্তু কাউন্সিলকে আমরা কদাচিৎ কাজ করতে দেখি। কাজেই সংসদের কাছে এ ক্ষমতা ফিরিয়ে দেওয়ার বিধানে আপত্তির কোনো যুক্তিসংগত কারণ নেই। এ ছাড়া সংবিধানের ৯৫ অনুচ্ছেদ সংশোধন করে উচ্চ আদালতের বিচারক পদে প্রার্থীদের যোগ্যতা অবশ্যই সুনির্দিষ্ট ও বিস্তারিতভাবে বর্ণনা করতে হবে। এতে সর্বোচ্চ আদালতে অযোগ্য ও রাজনৈতিক ব্যক্তিদের নিয়োগের সম্ভাবনা হ্রাস পাবে।
সংবিধানে আরও বহু সংশোধনীর প্রয়োজন রয়েছে। সামাজিক, অর্থনৈতিক ও সাংস্কৃতিক অধিকারগুলো আমাদের সংবিধানে যথেষ্টভাবে বর্ণিত হয়নি, সুরক্ষিতও হয়নি। সংবিধানে লিগ্যাল এইড, শ্রমিকদের জীবনধারণক্ষম ন্যূনতম মজুরি, মা ও শিশুদের জন্য বিশেষ সুযোগ-সুবিধা, পরিবেশ রক্ষা এবং ক্ষুদ্র জনগোষ্ঠীগুলোর সাংসৃ্কতিক অধিকারের কোনো সুনির্দিষ্ট উল্লেখ নেই। আমাদের সংবিধানে নিবর্তনমূলক আটকের বিধান ভারত বা পাকিস্তানের চেয়ে অনেক বেশি কঠোর ও স্বৈরতান্ত্রিক। সংবিধানে সংসদের ন্যূনতম অধিবেশন বা কার্যদিবসের কথা বলা হয়নি, অনুমতি না নিয়ে সংসদে একাদিক্রমে ঊননব্বই বৈঠক দিবসে অনুপস্থিত থাকার সুযোগ রয়েছে, ধর্মপালনের অধিকারের ক্ষেত্রে বৈষম্য আছে আমাদের সংবিধানে। গত কয়েক বছরে নাগরিক সমাজ, পেশাজীবী, গণমাধ্যম এমনকি বড় দুই দলের অনেক নেতা এসব বিষয়ে সংবিধান সংশোধনীর প্রয়োজনের কথা বলেছেন। এখন তা ভুলে যাওয়া ঠিক হবে না।
৩.
সংবিধান সংশোধনের পাশাপাশি আরেকটি অত্যন্ত গুরুত্বপূর্ণ কাজ করার প্রয়োজন রয়েছে। আমরা ৩৯ বছর ধরে এটি করতে ব্যর্থ হয়েছি সংবিধানের সুস্পষ্ট নির্দেশনা সত্ত্বেও। যেমন—সংবিধানের ৭৬ অনুচ্ছেদে রয়েছে সংসদীয় কমিটি তার কাছে কোনো ব্যক্তিকে হাজির হতে (বা দলিল উপস্থাপনের জন্য) নির্দেশ দেবেন, এই ক্ষমতা সংসদ আইন দ্বারা কমিটিগুলোকে প্রদান করবে। বর্তমানে সংসদীয় কমিটিগুলো বিভিন্ন ব্যক্তিকে হাজির হওয়ার জন্য নির্দেশ দিচ্ছেন এ ধরনের কোনো আইন ছাড়াই। এই আইনটি করতে অসুবিধা কী? সংবিধানের ১১৮ অনুচ্ছেদে আছে, প্রধান নির্বাচন কমিশনার ও অন্যান্য কমিশনারকে রাষ্ট্রপতি ‘উক্ত বিষয়ে প্রণীত কোন আইনের বিধানাবলী-সাপেক্ষে’ নিয়োগদান করবেন। সুশাসনের স্বার্থে সংবিধানে এ রকম আরও কয়েকটি জায়গায় আইন প্রণয়নের নির্দেশনা রয়েছে। কিন্তু সংসদ এসব আইন প্রণয়ন করেনি। সংবিধানের ৯৬ অনুচ্ছেদ পুনঃস্থাপিত হলে তার অধীনে বিচারপতিদের অপসারণের পদ্ধতিসংক্রান্ত একটি আইনও করতে হবে। এসব আইন প্রণীত না হওয়ায় শুধু বাহাত্তরের সংবিধানের চেতনা ও প্রত্যাশা খর্বিত হচ্ছে না, গণতন্ত্রের ভিতও ক্ষতিগ্রস্ত হচ্ছে।
১৯৭২ সালের সংবিধানের একটি মূল প্রত্যাশা ছিল সাধারণ মানুষের দোরগোড়ায় প্রশাসন ও বিচারব্যবস্থাকে নিয়ে যাওয়া। এর ১০০ অনুচ্ছেদে প্রধান বিচারপতিকে দেশের বিভিন্ন অঞ্চলে হাইকোর্টের অস্থায়ী অধিবেশন বসানোর নির্দেশনা দেওয়া হয়েছে। এটি করা হলে সারা দেশের মানুষকে তাদের অধিকার প্রতিষ্ঠার জন্য ঢাকায় ছুটে আসার দুর্ভোগে পড়তে হতো না। গত প্রায় ৪০ বছরে আমাদের প্রধান বিচারপতিরা এই জনস্বার্থমূলক কাজটি করতে ব্যর্থ হয়েছেন। তাই বলে এ ক্ষেত্রে কি সংসদেরও কিছু করার নেই? সংবিধান সংশোধনীবিষয়ক বিশেষ কমিটি এ বিষয়ে নজর দেবে কি?
৪.
কমিটির কাছে আরেকটি অনুরোধ সংবিধান সংশোধনী বিষয়ে তাড়াহুড়ো না করার জন্য। তথ্যপ্রযুক্তি, তথ্য অধিকার, ডিজিটাল বাংলাদেশ—এসব কথা এই সরকারের কাছে আমরা সবচেয়ে বেশি শুনি। এ লক্ষ্যে সরকার কিছু গুরুত্বপূর্ণ উদ্যোগও নিয়েছে। সংবিধান সংশোধন কমিটি কি পারে না একটি ওয়েব পাতা খুলে এবং একই সঙ্গে নির্দিষ্ট নম্বরে ফোন ও এসএমএস করে সব নাগরিককে মতামত পেশের সুযোগ দিতে?
আমি বিশ্বাস করি, কমিটি চাইলেই তা করতে পারে। চাইলে আরও বহু ভালো নজির স্থাপন করা যায়। এই কমিটিতে সাজেদা চৌধুরী, সুরঞ্জিত সেনগুপ্ত, তোফায়েল আহমেদের মতো ১৯৭২ সালের সংবিধানপ্রণেতারা আছেন। তাঁদের কাছে আমাদের প্রত্যাশা অনেক।আসিফ নজরুল স্যার, আপনি অনেক সুন্দর করে বেশ গুছিয়ে অনেক কথা লিখেছেন। আমি জানি এই লিখাটা আমার মতো সাধারন মানুষই শুধু পড়বে, কিছু শিখবে কিন্তু আমি হলফ করে বলতে পারি সংসদীয় কমিটির কেউ এটা পড়বে না; কারন হয় তারা হলেন সবজান্তা, অথবা " শিখার কোন শেষ নাই শিখার চেষ্টা বৃথা তাই" এই মন্ত্রে উজ্জিবিত। মানিসিকতার পরিবর্তন দরকার শুধু আর কিছুই না। শুধু কটা কাজ করেছি সেটা গুনতে তারা বেশী আগ্রহি, কেমন কাজ করেছি তা নয় অর্থাৎ গুনগত নয় পরিমানগত কাজে তারা বিশ্বাস করে।
উচ্চ আদালতের রায় ও তাহেরের রাজনীতি
২২ মার্চ, ২০১১। বাংলাদেশের উচ্চ আদালত এক ঐতিহাসিক রায়ে কর্নেল (অব.) আবু তাহেরের (বীর উত্তম) ফাঁসি ও সহ-অভিযুক্ত ব্যক্তিদের দণ্ডাদেশ অবৈধ ও বাতিল ঘোষণা করেছেন। ১৯৭৬ সালের জুন-জুলাইয়ে গোপন বিশেষ সামরিক আদালতে কর্নেল তাহের, মেজর (অব.) এম এ জলিল, আবু ইউসুফ খান বীর বিক্রম, আ স ম আবদুর রব, হাসানুল হক ইনু, শরীফ নূরুল আম্বিয়া, মেজর জিয়াউদ্দিন, আনোয়ার হোসেনসহ ৩৩ জনের বিচার করা হয়, ১৭ জনকে শাস্তি দেওয়া হয়। ১৭ জুলাই রায় দেওয়ার পর ২১ জুলাই ভোর চারটায় ঢাকা কেন্দ্রীয় কারাগারে মুক্তিযুদ্ধে ১১ নম্বর সেক্টরের অধিনায়ক, সিপাহি জনতার অভ্যুত্থানের স্থপতি আবু তাহেরকে ফাঁসি দিয়ে হত্যা করা হয়। আদালত গোটা মামলাকে বাতিল ঘোষণা করেন, তাহেরসহ অন্য সহ-অভিযুক্ত ব্যক্তিদের দেশপ্রেমিক এবং তাহেরকে শহীদ হিসেবে আখ্যায়িত করেন, সরকারকে মামলায় ক্ষতিগ্রস্ত ব্যক্তিদের উপযুক্ত ক্ষতিপূরণ দেওয়ার ব্যবস্থা গ্রহণ করতে বলেন।
২২ মার্চ ঘোষিত এ রায়ের আগে ও পরে বেশ কিছু লেখকের লেখা বিভিন্ন গণমাধ্যমে প্রকাশিত হয়েছে, যা বিশদ আলোচনার দাবি রাখে। তবে সেসব লেখা পড়ে একদিকে ভালো লেগেছে যে তাঁরা ৭ নভেম্বরের সিপাহি জনতার অভ্যুত্থান ও পূর্বাপর প্রসঙ্গের রাজনৈতিক বিভিন্ন পুরোনো প্রশ্নের নতুন করে অবতারণা করেছেন, যা নতুন প্রজন্মের কাছে পরিষ্কার হওয়া দরকার।
আসিফ নজরুল (প্রথম আলো, উপসম্পাদকীয়, ১৮-০৩-১১), ‘বিপ্লব বা মুক্তিসংগ্রাম মানেই হচ্ছে বিদ্যমান একটি ব্যবস্থার বিরুদ্ধে যুদ্ধ। সেখানে পরাজয় মানে মৃত্যু, জয় মানে সর্বোচ্চ সম্মান।’ কিন্তু সেসব দেশে হত্যাকারী শাসককে কোনো গণতন্ত্রমনা লেখক কি বিপ্লবীদের সঙ্গে এক কাতারে পাঁচ ফুটের চেয়ে উঁচু মানব হিসেবে আখ্যায়িত করেছেন? মুক্তিযুদ্ধ ১৯৭১ সালে ব্যর্থ হলে বঙ্গবন্ধু ও অন্য নেতাদের পাকিস্তানি সেনাবাহিনী হত্যা করলেও কি তা পৃথিবীতে জায়েজ হতো? নাকি চরমভাবে ঘৃণিত হতো? তিনি আরও লিখেছেন, ‘এ রকম হত্যাকাণ্ডের (কখনো বিনা বিচারে, কখনো বিচারের নামে প্রহসনের মাধ্যমে) শিকার হয়েছেন চে গুয়েভারা থেকে আমাদের মাস্টারদা সূর্য সেনসহ সারা পৃথিবীর নানা বিপ্লবী।’ কথাটা সত্য। ইতিহাস কি হত্যাকারীদের হত্যার শিকার বিপ্লবীদের সঙ্গে এক কাতারে দাঁড় করিয়ে উভয়কেই পাঁচ ফুটের চেয়ে উঁচু মানব বলেছে, না তাঁদের ইতিহাসের আস্তাকুঁড়ে নিক্ষেপ করেছে? তাঁর পদ্ধতি ব্যর্থ হওয়ার পরিণতি আর কী হতে পারত? পদ্ধতি ব্যর্থ হলে বিপ্লবীরা জীবন দেয়, কিন্তু যারা জীবন নেয়, তারা ভেসে যায় গণপ্রতিরোধের মুখে, মুখ লুকায় অন্ধকার গর্তে। সূর্য সেন, চে গুয়েভারার পদ্ধতি নিয়ে নানা তর্ক-বিতর্ক এখনো আছে, কিন্তু তাঁদের হত্যাকাণ্ডের সাফাই গাওয়ার কোনো মানুষ আজ খুঁজে পাওয়া যাবে না, পাঁচ ফুটের বেশি লম্বা মানুষ হিসেবে চিহ্নিত করা তো দূরের কথা!
কর্নেল তাহের ও তাঁর রাজনৈতিক অনুসারীরা নিশ্চয়ই চূড়ান্ত লক্ষ্য হিসেবে শ্রেণীহীন সমাজব্যবস্থায় বিশ্বাসী। কিন্তু ৭ নভেম্বর সিপাহি বিপ্লবের রাজনৈতিক কর্মসূচি ও স্লোগান শ্রেণীহীন সামরিক বাহিনী বা সমাজতান্ত্রিক সরকার প্রতিষ্ঠা ছিল না, ছিল গণতান্ত্রিক জাতীয় সরকার প্রতিষ্ঠা, যা গণতন্ত্রকে পুনঃপ্রতিষ্ঠিত করত এবং সমাজতন্ত্র প্রতিষ্ঠার সংগ্রামকে এগিয়ে নিত। বিপ্লবী সৈনিক সংস্থার ১২ দফায় গণবাহিনী প্রতিষ্ঠা করার দাবি, প্রতিরক্ষা বাহিনী পুনর্গঠনের মুক্তিযুদ্ধের দর্শনকেই তুলে ধরেছিল। ১২ দফায় দাসত্বমূলক ব্যাটম্যান প্রথা বাতিল, কমিশন-ননকমিশন নামে দুই রকম নিয়োগের প্রথা বাতিল করে একই নিয়মে সেনা সদস্যদের রিক্রুট করে মেধা ও যোগ্যতার ভিত্তিতে উচ্চতর পদে নিয়োগ, কর্মকর্তা ও সেনাসদস্যদের একই মেসে খাবার ব্যবস্থা, একই রেশন-ব্যবস্থার দাবি প্রভৃতি ছিল। দাবির যৌক্তিকতা অনুধাবন করে তাৎক্ষণিকভাবেই দাসত্বমূলক ব্যাটম্যান প্রথা বাতিল করা হয়েছিল। এখন প্রতিরক্ষা ও আইনশৃঙ্খলা রক্ষাকারী বাহিনীর কোনো কোনো অংশে কর্মকর্তা-কর্মচারীদের একই রেশনিং ব্যবস্থা চালু হয়েছে।
সোহরাব হাসান (প্রথম আলো, কালের পুরাণ, ৩০-৩১ মার্চ ২০১১) কর্নেল তাহের তথা জাসদ ১৯৭৫-এর ৭ নভেম্বর সিপাহি গণ-অভ্যুত্থানের সময় বাকশালকে বাদ দিয়ে গণতান্ত্রিক জাতীয় সরকার গঠনের দাবি করা হলো কেন, সেই প্রশ্ন তুলেছেন। বাকশালকে বাদ দিয়েই সেটা করতে হতো। কারণ, বাকশালকে মেনে নিলে একদলীয় ব্যবস্থায় অন্য কোনো দলের অস্তিত্ব থাকে না। বাকশাল বিলুপ্ত হলে আওয়ামী লীগ, ন্যাপ (মোজাফ্ফর), সিপিবি পুনরুজ্জীবিত হতো (যেটা ১৯৭৬ সালে হয়েছে)। তখন জাসদ বাদেও বেশ কয়েকটি গণতান্ত্রিক রাজনৈতিক দল ছিল। যেমন—ইউপিপি, জাগমুই, শ্রমিক কৃষক সমাজবাদী দল, ন্যাপ (ভাসানী), সাম্যবাদী দল, জাতীয় লীগ প্রভৃতি। লেখক তাদের সম্ভবত ধর্তব্যের মধ্যে আনেননি।
তিনি তাঁর লেখার শিরোনামেই প্রশ্ন তুলেছেন, ‘তাহেরের বিচার অবৈধ, খালেদ হত্যা অবৈধ হবে কেন?’। এ যেন গায়ে পড়ে ঝগড়া করার মতো। খালেদ মোশাররফ হত্যাকে কর্নেল তাহের ও তাঁর অনুসারীরা কখনো বৈধ বলেননি। খালেদ মোশাররফ, হুদা, হায়দারকে বিক্ষুব্ধ সেনারা হত্যা করেননি। তিনি গভীর রাতে শেরেবাংলা নগরের সেনাশিবিরে ঢোকার সময় সেনাসদস্যরা তাঁকে আশ্রয় দিয়েছেন। সকালেও তাঁরা কিছু বলেননি। যখন কর্মকর্তাদের সবাইকে নিয়ে খালেদ-হুদা-হায়দার নাশতার টেবিলে বসেছেন, তখন কয়েকজন সেনা কর্মকর্তার নেতৃত্বে তাঁকে প্রকাশ্য দিবালোকে হত্যা করা হয়। জিয়া সেই হত্যাকারীদের গ্রেপ্তার তো দূরের কথা, পরবর্তী সময়েও কোনো জিজ্ঞাসাবাদ করেননি। কর্নেল হামিদের বইয়ে তার সুস্পষ্ট বর্ণনা আছে। এখানে কর্নেল তাহেরের বা বিপ্লবী সৈনিক সংস্থার সংশ্লিষ্টতা কোথায়?
৭ নভেম্বর সিপাহি জনতার অভ্যুত্থানের অব্যবহিত পরেই যে কয়েকজন সামরিক বাহিনীর কর্মকর্তা ও পরিবারের কিছু সদস্য নিহত হয়েছেন, তার সুষ্ঠু তদন্তেও কখনো কর্নেল তাহের ও তাঁর অনুসারীরা আপত্তি করেননি। হত্যাকাণ্ডগুলো পরিকল্পিত, না অন্য কিছু, তা অবশ্যই তদন্ত করে বের করা দরকার।
প্রকৃতপক্ষে যে অভিযোগ তোলা হয়েছিল (লিফশুলজ কর্তৃক প্রকাশিত কর্নেল তাহেরের জবানবন্দি থেকে যতটুকু অনুমান করা যায়), তার বিচার করতে হলে ১৫ আগস্ট ১৯৭৫ থেকে নভেম্বর পর্যন্ত এ দেশে রাষ্ট্রপতি হত্যা, মন্ত্রিসভার সদস্যদের হত্যা, সেনাবাহিনীর সদস্যদের হত্যাসহ সব অপরাধের বিচার করতে হয় সবার আগে। আর ষড়যন্ত্র ব্যর্থ করে দেওয়ার জন্য কর্নেল তাহেরকে বীরের মর্যাদা দিতে হয়।
জাসদের জনপরিচিত নেতাদের পরবর্তী পদস্খলন থেকে ১৯৭২-৭৫ সময়কালের বিপ্লবী রাজনীতির যৌক্তিকতা নিয়ে লেখক প্রশ্ন তুলেছেন (প্রাগুক্ত)। লেখক কর্নেল তাহের তথা জাসদ রাজনীতিকে এক হাত দেখাতে গিয়ে সেসব ব্যক্তির উদ্ধৃতি দিয়েছেন, যাঁরা জাসদের প্রতিদ্বন্দ্বী রাজনৈতিক দলের তাত্ত্বিক ও জাসদ থেকে বের হয়ে যাওয়া নেতা। জাসদের প্রতিষ্ঠাতাদের একাংশের আদর্শচ্যুতি জাসদের বিপ্লবী প্রয়াসের যৌক্তিকতাকে ভুল প্রমাণ করে না, কিংবা আজ পর্যন্ত বিপ্লব সফল না হওয়ায়ও ৭ নভেম্বরের বিপ্লবী তাৎপর্যকে ম্লান করে না।
বাংলাদেশে একমাত্র কর্নেল তাহের, তথা জাসদই বিপ্লবী রাজনীতি শুধু কেতাব আর মুখের বুলির মধ্যে সীমাবদ্ধ রাখেনি, বাস্তব কাজের মধ্য দিয়ে বিপ্লবী রাজনীতি এগিয়ে নিয়ে যাওয়ার চেষ্টা করেছে। কৌশলে ভুল থাকতে পারে কিন্তু লক্ষ্য ছিল স্থির। লক্ষ্য অর্জনে ব্যর্থতা থাকলেই লক্ষ্য ভুল প্রমাণিত হয় না। কর্নেল তাহের ও জাসদ শুধু বিপ্লবী বুলি কপচালে কোনো কোনো লেখক হয়তো রাগ করতেন না (ডেইলি স্টার, সম্পাদকীয় পাতা, ৩১-০৩-১১)।
ভবিষ্যৎ প্রজন্ম তাহেরের আদর্শ ধরে উঠে দাঁড়াবে। কর্নেল তাহেরের সমগ্র কর্মকাণ্ড ও বীরোচিত জীবনদান ভবিষ্যৎ প্রজন্মকে সমাজবিপ্লবের বাস্তব কাজ করতে নিশ্চয়ই অনুপ্রেরণা জোগাবে।
মুশতাক হোসেন: সাবেক সাধারণ সম্পাদক, ডাকসু।
আসলে এদেশের মাটি বড় 'পিছলা'। বঙ্গবনাধুর ভাষায়ই বলতে হয় - এদেশের মাটি বর্ষাকালে যেমন নরম, কার্তিক মাসে তেমনি শক্ত। আবার এদেশের মাটি কাউকে বা কখনো আকাশে তোলে আবার হাওয়া ঘুরে গেলে কাউকে বা কাদায় পুতে ফেলে। আজ সবাই '৭৫ পরবর্তী সকল হত্যাকান্ডের বিচার চায়। যেন তার আগে আর কোন 'বিচার বহির্ভূত' হত্যাকান্ড ঘটেনি। বাঙালী আর কত আত্মপ্রবঞ্চনা যে করবে তার কোন হিসাব বোধ হয় কখনো পাওয়া যাবে না। কেউ-ই অনুসন্ধান করে দেখতে আগ্রহী নয় কেন একজন নেতা আকাশচুম্বী জনপ্রিয়তা নিয়ে শাসন ক্ষমতায় বসার কয়দিন পরই ক্রমবর্ধমান সমালোচনা, নিন্দার মুখে পড়েন। পৃথিবীতে এমন আর কোন দেশ খুজে পাওয়া যায় ? এদেশের মানুষ কি দেখেনি ১০ই জানুয়ারী বঙ্গবন্ধুর স্বদেশ প্রত্যাবর্তন বা ৪ঠা জুনে (?) আগারগাওয়ে শহীদ জিয়ার জানাজা/দাফনের দৃশ্য ? কি মর্মান্তিক স্মৃতিভ্রংশতা! 
বিরোধী দলের সক্রিয় অংশগ্রহণ প্রত্যাশিত
সংবিধান সংশোধনে আলোচনা
সংবিধানে সংশোধনী আনতে হলে সংশ্লিষ্ট সব পক্ষের সঙ্গে আলোচনার ভিত্তিতেই তা করা উচিত। কারণ, দেশটা গণতান্ত্রিক, একটি নির্বাচিত জাতীয় সংসদও রয়েছে; রয়েছে সেই সংসদে প্রতিনিধিত্বকারী বিভিন্ন রাজনৈতিক দল।
সংবিধান সংশোধনের জন্য গঠিত বিশেষ সংসদীয় কমিটির উদ্যোগ সেদিক থেকে যথার্থই বটে। আগামীকাল রোববার থেকে মঙ্গলবার পর্যন্ত এই কমিটি জাতীয় সংসদ ভবনে সংসদে প্রতিনিধিত্বকারী রাজনৈতিক দলগুলোর প্রতিনিধি, সংবিধান বিশেষজ্ঞ ও সাবেক প্রধান বিচারপতিদের সঙ্গে আলোচনার উদ্যোগ নিয়েছে। উদ্দেশ্য, সবাই মিলে সংবিধান সংশোধনের একটি প্রস্তাবনা তৈরি করা। শুধু জামায়াতে ইসলামী ছাড়া সংসদে প্রতিনিধিত্বকারী সব দলের কাছে আলোচনা বৈঠকের আমন্ত্রণপত্র ইতিমধ্যে পাঠানো হয়েছে। জামায়াতকে আমন্ত্রণ না জানানোর কারণ হিসেবে কমিটির মুখপাত্র সুরঞ্জিত সেনগুপ্ত বলেছেন, দলটির অধিকাংশ কেন্দ্রীয় নেতার বিরুদ্ধে একাত্তরে মানবতাবিরোধী অভিযোগ থাকায় তাদের বৈঠকে ডাকা হচ্ছে না। চারদলীয় জোটের প্রধান শরিক ও সংসদে প্রধান বিরোধী দল বিএনপির নেতারা ইতিমধ্যে একাধিক বৈঠকে বসেছিলেন; কিন্তু তাঁরা আলোচনায় অংশ নেবেন কি না, সে ব্যাপারে কোনো সিদ্ধান্ত এখনো ঘোষণা করেননি। আজ শনিবার আবারও তাঁদের বৈঠকে বসার কথা। আজ যদি তাঁরা আলোচনায় যোগ দেওয়ার সিদ্ধান্তে পৌঁছান, তবে সংবিধান সংশোধনের প্রস্তাবনা তৈরির কাজটির গ্রহণযোগ্যতা নিশ্চয়ই বাড়বে।
কিন্তু সরকার ও বিরোধী দলের মধ্যে যে সম্পর্ক লক্ষ করা যাচ্ছে, তাতে পরস্পরকে সহযোগিতা করার মনোভাবের প্রতিফলন নেই। এমনকি এক পক্ষ অন্য পক্ষের বক্তব্য শুনবে—এমন ধৈর্য-সহিষ্ণুতারও লক্ষণ মিলছে না। এমন পরিস্থিতিতে বিএনপি আলোচনায় যোগ দিয়ে সংবিধান সংশোধনের প্রস্তাবনা তৈরির প্রক্রিয়াটিকে সহযোগিতা করবে—এমন ভরসা করা বাস্তবে বেশ কঠিন। রাজনীতির মাঠে যখন তাৎক্ষণিক রাজনৈতিক লাভালাভের হিসাব-নিকাশই রাজনৈতিক দলগুলোর আচরণ ও কথাবার্তাকে নিয়ন্ত্রণ করছে, তখন আওয়ামী লীগের সংবিধান সংশোধনীর প্রক্রিয়াকে গ্রহণযোগ্যতা দিতে বিএনপি এগিয়ে আসবে—এটা বোধ হয় ভাবা যায় না। সংবিধান সংশোধনে সংসদীয় কমিটিতে বিএনপি থেকে সদস্য নেওয়ার প্রস্তাব দিয়েছিল সরকার, কিন্তু বিএনপি সেই প্রস্তাব গ্রহণ করেনি; কমিটিতে নিজেদের কোনো প্রতিনিধি পাঠায়নি।
কিন্তু জাতীয়ভাবে বিষয়টি অত্যন্ত গুরুত্বপূর্ণ। সংবিধানের বড় ধরনের সংশোধনী প্রধান বিরোধী দলের অংশগ্রহণ ছাড়া হওয়া উচিত নয়। দলীয় রাজনৈতিক লাভালাভের বিষয়টি একটু দূরে সরিয়ে রাখলে এই উপলব্ধি অবশ্যই আসবে যে প্রধান বিরোধী দল বিএনপির এখন এই প্রক্রিয়ায় অংশ নেওয়া অবশ্যকর্তব্য হয়ে দাঁড়িয়েছে। সংসদীয় কমিটির আলোচনা বৈঠকে যোগ দিয়ে তাদের সব বক্তব্য বিশদভাবে তুলে ধরা উচিত; সংশোধনের প্রস্তাবনায় তাঁদের আপত্তি করার কিছু থাকলে সেটাও জানানো উচিত জোরালো যুক্তিসহকারে, বলিষ্ঠ ভাষায়। প্রধান বিরোধী দল হিসেবে নিজের দায়িত্ব ও ভূমিকা এভাবে প্রত্যাহার করে নেওয়া বিএনপির উচিত নয়।
আমরা আশা করব, বিএনপির আজকের দলীয় সভায় বিষয়টির গুরুত্ব উপলব্ধি করা হবে এবং সংবিধান সংশোধনে গঠিত বিশেষ সংসদীয় কমিটির ডাকা আলোচনা বৈঠকে অংশ নেওয়ার পক্ষে দলটি সিদ্ধান্ত নেবে।
খোলা চোখে
ক্রিকেট ও রাজনীতি
২৩ মার্চ, ‘পাকিস্তান ডে’ উপলক্ষে নিউইয়র্কে সে দেশের মিশনে দাওয়াত ছিল। সিকিউরিটি চেক সেরে, শীতের কোট জমা দিয়ে এক পা বাড়িয়েছি মাত্র, অমনি আধচেনা এক পাকিস্তানি ভদ্রলোক আমাকে সোল্লাসে জড়িয়ে ধরলেন। ‘থ্যাঙ্কু, থ্যাঙ্কু,’ বলে প্রায় চুমু খান আর কি। আমি তাঁর ‘ভালুক আলিঙ্গন’ সামলে জিজ্ঞেস করলাম, কী এমন মহান কারণে এই উদ্বাহু সংবর্ধনা? তিনি দুচোখ কপালে তুলে বললেন, ‘বল কী, শোননি, ঢাকায় কোয়ার্টার ফাইনালে ওয়েস্ট ইন্ডিজকে গোহারা হারিয়েছে পাকিস্তান! তোমরা পাশে না থাকলে এমন সহজ বিজয় অসাধ্য ছিল।’ ইংরেজিতে বললেন, ‘ইউ মেড থিংস ইজি ফর আস।’
২৩ মার্চ পাকিস্তান দিবসে ঢাকায় বিশ্বকাপ ক্রিকেটের কোয়ার্টার ফাইনাল হবে, তা নির্ঘাত কেউ আগে থেকে অঙ্ক কষে রাখেনি! ব্যাপারটা নিঃসন্দেহে কাকতালীয়, কিন্তু কাকের তালতলায় যাওয়ার ঘটনাটি একদম উপেক্ষা করার মতো ব্যাপার নয়। ১৯৪০ সালের এই দিনে লাহোরে মুসলিম লিগের এক সম্মেলনে প্রস্তাব করা হয়, ধর্মের ভিত্তিতে ভারত ভেঙে পাকিস্তান ও ভারত নামে দুটি পৃথক স্বাধীন রাষ্ট্র গঠিত হোক। অবিভক্ত বাংলার মুখ্যমন্ত্রী এ কে ফজলুল হক সেই প্রস্তাব পাঠ করেছিলেন, ফলে অনেকে তাঁকেই লাহোর প্রস্তাবের প্রণেতা বলে বিবেচনা করে থাকে। কথাটা অবশ্য ঠিক নয়।
তো, সে ঘটনার ৭১ বছর পর, ২০১১ সালের ২৩ মার্চ বিশ্বকাপ ক্রিকেটের কোয়ার্টার ফাইনাল খেলা ঢাকায় হলো পাকিস্তান ও ওয়েস্ট ইন্ডিজের মধ্যে। এর দিন কয়েক আগে এই ওয়েস্ট ইন্ডিজের হাতেই গোহারা হেরে বাংলাদেশ বিশ্বকাপ থেকে বিদায় নিয়েছিল। দল হিসেবে আজকের ওয়েস্ট ইন্ডিজ আগের সেই সোবার্স-কানহাইয়ের দল নয়, তাতে ওয়েসলি হল বা গ্রিফিথের মতো খেলোয়াড়ের ছায়া মাত্রও নেই। সে তুলনায় পাকিস্তান বরং অনেক দক্ষ, অনেক পাকা দল। ফলে তারা যে জিতবে, তাতে অবাক হওয়ার কিছু নেই। হয়েছিলও তা-ই। কিন্তু অবাক হওয়ার মতো ব্যাপার হলো, সেই খেলার সময় এবং পরে পাকিস্তানের পক্ষে বাংলাদেশের দর্শকদের অমন আদেখলাপনা। খেলা শেষে ইএসপিএনের সঙ্গে কথা বলতে গিয়ে একদঙ্গল বাঙালি ছেলেমেয়ে যে রকম হুল্লোড় শুরু করে দিল, তা দেখে কিছুটা ভড়কে গিয়েছিলাম। বিস্মিত পাকিস্তানিরাও কম কিছু হয়নি। তাদের অনেকের ধারণা, মিরপুর স্টেডিয়ামে তাদের দলের খেলোয়াড়েরা বিদেশের মাটিতে নয়, যেন নিজের দেশে খেলছে। আর সেটাই তাদের বিজয়ের অন্যতম কারণ। নামজাদা সাংবাদিক আদিল নাজাম তো তাঁর নিয়মিত ব্লগে লিখেই বসলেন, ধন্যবাদ বাংলাদেশ। পাকিস্তানি মিশনের কূটনীতিক ভদ্রলোক সেই স্পিরিট থেকেই আমাকে অমন জাপ্টে ধরেছিলেন।
যে কয়েক হাজার দর্শক সেদিন মিরপুর স্টেডিয়ামে খেলা দেখেছিল, তাদের কজন বাংলাদেশের, কজন পাকিস্তানের, তা আমি জানি না, টিভিতে দেখে বলা মুশকিল। তবে প্রায় সবাই যেভাবে তারস্বরে পাকিস্তানের পক্ষে মাতম করছিল, তাতে সবাইকেই পাকিস্তানি ভাবতে হয়। আমার কথা বলছি না, মাঠে উপস্থিত ছিলেন এমন একজন পাকিস্তানি সাংবাদিকের প্রতিবেদন থেকে জেনেছি, পাকিস্তানের পক্ষে বাংলাদেশিদের এমন চমৎকার মনোভাব দেখে তাঁরা রীতিমতো থ হয়ে গেছেন। তাঁর ধারণা, পাকিস্তানের পক্ষে এমন শাণদার, এমন বুকখোলা সাপোর্ট দেখানোর কারণ, দেশটা তো একসময় পাকিস্তানের অংশ ছিল। পুরোনো আনুগত্য বাঙালিরা এখনো ভোলেনি। সালেহা রিয়াজ নামের এই পাকিস্তানি সাংবাদিক এক্সপ্রেস ট্রিবিউন পত্রিকায় লিখেছেন, ‘ঢাকায় যে আমরা এত সহজে জিতে গেলাম, আমাদের জন্য সেটা সবচেয়ে আনন্দময় অভিজ্ঞতা ছিল না। পাকিস্তানের পতাকা আঁকা আমাদের মুখ বারবার টিভির পর্দায় দেখা যাচ্ছিল, সেটাও বড় কথা নয়। পাকিস্তান ডেতে এই জিত হলো, সেটাও নয়। সবচেয়ে আনন্দের ব্যাপার হলো, বাংলাদেশি দর্শকদের আমাদের প্রতি বিরামহীন সমর্থন। জামাহীন যুবকেরা তাদের কপালে বাংলাদেশি পতাকা এঁকে নিয়েছিল, বুকে লেখা ছিল “বুম বুম আফ্রিদি”, আর বুকের ওপর আঁকা ছিল পাকিস্তানের পতাকা। অনেকেই পাকিস্তানি পতাকা কাঁধে ঝুলিয়ে দৌড়ঝাঁপ করছিল, কেউ কেউ চন্দরপল কীভাবে দাঁড়ায়, তা নিয়ে ব্যঙ্গ করছিল। সব দেখে ভুলেই যাচ্ছিলাম যে আমি পাকিস্তানে নেই।’
মনে রাখা ভালো, সেই খেলার দুই দিন পর ছিল ২৫ মার্চ। গণহত্যার ভয়াল কালরাত। সালেহা রিয়াজের কথাগুলো পড়ে মনটা খারাপই হলো। একটা বমি বমি ভাবও এল। সে অবশ্য অল্প সময়ের জন্য। নিজেকে বুঝ দিলাম, ওয়েস্ট ইন্ডিজের সঙ্গে ক্রিকেট খেলায় আমরা তো ওয়েস্ট ইন্ডিজকে সমর্থন করতে পারি না। এরাই না সপ্তাহ খানেক আগে আমাদের নাকের জল চোখের জল এক করে ছেড়েছে! রেগেমেগে ওদের বাসে আমরাই না ঢিল ছুড়েছি! হেরেছে, বেশ হয়েছে। কিন্তু তাই বলে বুকে পাকিস্তানি পতাকা এঁকে স্টেডিয়াম মাতিয়ে বেড়াব? সে প্রশ্নেরও জবাব পেলাম। ইএসপিএনের সঙ্গে কথা বলতে গিয়ে বাংলাদেশি ছেলেমেয়েগুলো বাংলা-ইংরেজি মিশিয়ে যা বলল, তার মোদ্দাকথা হলো, খেলা খেলাই, এর সঙ্গে রাজনীতি না মেশানোই ভালো।
যে ছেলেমেয়েগুলো হড়হড় করে ক্যামেরার সামনে এই কথাগুলো বলছিল, আমার বিশ্বাস, তারা কেউ বানানো কথা বলেনি। পাকিস্তান জিতেছে, এতে তারা সত্যি সত্যি খুশি হয়েছে। আমিও খুশি হতাম, যদি জানতাম, এই ব্যাপারটায় সত্যি সত্যি রাজনৈতিক কিছু নেই। কিন্তু আসলেই কি তাই?
পাকিস্তানিদের কাছে বিশ্বকাপের এই প্রতিযোগিতা শুধু খেলা নয়, রীতিমতো ধর্মযুদ্ধ। সে কথা বোঝা গেল পাকিস্তানি অধিনায়ক আফ্রিদির একটা মন্তব্য থেকে। ভারতের সঙ্গে পাকিস্তান ভালো খেলেও হেরেছে। দেশে ফিরে সাংবাদিকদের কাছে আফ্রিদি বলেছেন, ‘আমাদের মুসলমানদের যত বড় হূদয়, ভারতীয়দের তা নেই। আল্লাহ আমাদের অর্থাৎ মুসলমান ও পাকিস্তানিদের যেমন বৃহৎ ও পরিষ্কার হূদয় দিয়েছেন, ওদের (অর্থাৎ হিন্দুদের) তা দেননি।’ আফ্রিদি সাহেব আরও জানালেন, ‘ওদের সঙ্গে আমরা শান্তিতে থাকতে পারব না, ওদের সঙ্গে শান্তিতে থাকা সম্ভব নয়। শান্তির তো কম চেষ্টা হলো না, কী লাভ হলো!’
খেলা হলো দুই দেশের ক্রিকেটারদের মধ্যে, অথচ আফ্রিদি আবিষ্কার করলেন, সেই খেলা হয়েছে হিন্দু ও মুসলমানদের মধ্যে। তিনি হয়তো লক্ষ করেননি যে হিন্দু দলটির ভেতর জহির খান নামের একজন মুসলমান খেলোয়াড়ও ছিলেন, যদিও তিনি পাঠান খেলোয়াড়, কখনো তাঁর ধর্মের পরিচয়টি সবার আগে তুলে ধরেননি। পাকিস্তানিরা—তা তারা ক্রিকেটার হোক বা জেনারেল, বরাবর সবকিছুর ভেতর সবার আগে ধর্ম খোঁজে। খেলোয়াড়ের ভেতর তারা খেলোয়াড় দেখে না, মানুষের ভেতর মানুষ দেখে না। ভারতের সঙ্গে খেলার আগের দিন পুরো পাকিস্তানি দল খেলার মাঠে সারি বেঁধে নামাজ পড়েছে, একবার নয়, দুই দুবার। তাবৎ ক্যামেরা তাদের দিকে তাক করা। যে দলের সেরা খেলোয়াড়েরা খেলা নিয়ে জুয়া খেলতে গিয়ে আন্তর্জাতিক ক্রিকেট থেকে নিষিদ্ধ হয়েছে, তাদের আর যাই হোক, ধার্মিক সাজা মানায় না।
পাঠক বলবেন, ক্রিকেটের কথা বলতে গিয়ে আমি রাজনীতির কপচানি করছি। কিন্তু এই কপচানি করার প্রয়োজন হয়তো পড়ত না, যদি আমাদের দেশের ছেলেরা বুকে পাকিস্তানি পতাকা এঁকে দৌড়ঝাঁপ করছে, সে কথা পাকিস্তানি পত্রিকার পাতায় পড়তে না হতো। অথবা পাকিস্তানের কথা বলতে গিয়ে যদি তাদের অমন গলে যেতে না দেখতাম। ভিন্ন প্রজন্মের বলেই কি আমার পক্ষে তাদের নির্দোষ আনন্দ পুরোপুরি বোঝা কঠিন?
আরও একটা ব্যাপার আমার মনে কাটার মতো বিঁধেছিল। পাকিস্তানি মিশনে যে কর্তাব্যক্তি আমাকে শক্ত করে পেঁচিয়ে ধরেছিলেন, তাঁর গলায় আমি কোনো কটাক্ষ দেখিনি, কিন্তু শ্লাঘার আভাস অবশ্যই পেয়েছিলাম। সালেহা রিয়াজের লেখায়ও সেই শ্লাঘা। ভদ্রমহিলা তাঁর প্রতিবেদনে আরও লিখেছেন: ‘পূর্ব পাকিস্তানের প্রতি পশ্চিম পাকিস্তান একসময় যে বৈরী মনোভাব দেখায়, তা থেকে মনে হতে পারে, বাংলাদেশিরা বুঝি আমাদের ওপর রুষ্ট। কিন্তু না, ভারত-পাকিস্তানের মধ্যে যে বৈরিতা আছে, বাংলাদেশিদের মধ্যে তার এক-দশমাংশও আমি দেখিনি। আমাদের প্রতি তাদের ভালোবাসা নিখাদ মনে হয়েছে। যখন খেলার শুরুতে পাকিস্তানের জাতীয় সংগীত বাজছিল, আমি ও আমার ভাই কিছুটা চেঁচিয়ে, কিছুটা সুরে তার সঙ্গে গলা মেলাচ্ছিলাম। আমার পাশে বসা এক বাংলাদেশি তরুণ বলল, এই গানের শব্দ আমরাও জানি। একসময় এই গান আমাদের জাতীয় সংগীত ছিল।’
পাকিস্তানি সাংবাদিককে নয়, ওই বাংলাদেশি তরুণটির কাছে আমার জানতে ইচ্ছে করে, পাকিস্তানি জাতীয় সংগীত জানো, খুব ভালো কথা, কিন্তু বাংলাদেশের জাতীয় সংগীত তোমাদের জানা আছে তো?
হাসান ফেরদৌস: প্রাবন্ধিক ও কলাম লেখক।
হাসান ভা্ই, আপনার সব লেখার মত এটাও সুলিখিত, লেখা পড়ে আনন্দ পেলাম। বাংলাদেশে জামাতি আর আমিনিরা আছে না, ওরাই তো বাংলাদেশের পাকি। দেখেন গিয়ে, ওদের ছেলেপুলেরাই খেলার মাঠে গিয়ে "আমরা সবাই পাকিসতানি" বলে গলা ফাটিয়েছে। এটা নিয়ে মন খারাপ করেন না। আপনি তো জানেন, "Things will only get worse, Before they get Better". বাংলাদেশে যেমন "বাংপাকি" (কেমন নাম দিলাম?) আছে, তেমনি আমরা বাংগালিরাও আছি। বাংলাদেশ বাংগালির দেশ, বাংগালিরই থাকবে। 
বাংলাদেশের পক্ষে একজন পাকিস্তানির সংগ্রাম
হামিদ মির। পাকিস্তানের বেসরকারি টিভি চ্যানেল জিয়ো টিভির ব্যবস্থাপনা পরিচালক। এর আগে সে দেশের ডেইলি জং-এ কাজ করেছেন। সম্পাদক ছিলেন ডেইলি পাকিস্তান-এর। প্রথম আলোর পাঠকদের কাছে হামিদ মির নামটি অপরিচিত নয়। গত বছরের মার্চ মাসে প্রথম আলোতে ‘বাংলাদেশের কাছে পাকিস্তানের ক্ষমা চাওয়া উচিত’ শিরোনামে একটি নিবন্ধ লিখে দেশ-বিদেশে ব্যাপক আলোড়ন তুলেছিলেন। সেই হামিদ মির কয়েক দিন আগে ঢাকায় এসেছিলেন ডেইলি স্টার-এর ২০তম প্রতিষ্ঠাবার্ষিকীর অনুষ্ঠানে যোগ দিতে। এসেছিলেন ভারত, পাকিস্তান ও নেপালের আরও কয়েকজন খ্যাতনামা সাংবাদিক-সম্পাদকও।
গত শনিবার ঢাকা ত্যাগের আগে হামিদ মির এসেছিলেন প্রথম আলোর কার্যালয়ে। ঘরোয়া আলোচনায় তিনি যা বললেন, তাতে এই পাকিস্তানি সাংবাদিকের প্রতি আমাদের শ্রদ্ধা ও সমীহ আরও বেড়ে গেল। এত দিন তিনি পত্রিকায় লিখে একাত্তরে পাকিস্তানি সেনাদের কৃতকর্মের জন্য ক্ষমা চাওয়ার কথাটি বলে আসছিলেন। কিন্তু এখন দেখা যাচ্ছে, তিনি এটিকে তাঁর ব্রত হিসেবে নিয়েছেন। পাকিস্তান পার্লামেন্টে বাংলাদেশের কাছে ক্ষমাপ্রার্থনার পক্ষে একটি প্রস্তাব নেওয়ার চেষ্টা চালিয়ে যাচ্ছেন হামিদ মির। ইতিমধ্যে তিনি বিষয়টি নিয়ে সে দেশের প্রেসিডেন্ট আসিফ আলী জারদারি ও প্রধানমন্ত্রী ইউসুফ রাজা গিলানির সঙ্গে কথা বলেছেন। কথা বলেছেন রাজনীতিক-পার্লামেন্ট সদস্যদের সঙ্গে। তাঁদের মধ্যে অন্তত দুজন পার্লামেন্ট সদস্য প্রস্তাব উত্থাপনে রাজি হয়েছেন। এই দুজনের একজন হলেন প্রখ্যাত বামপন্থী বালুচ নেতা গাউস বক্স বেজেঞ্জোর পুত্র। আরেকজন পাঞ্জাব থেকে নির্বাচিত এক সাবেক আওয়ামী লীগ নেতার পুত্র।
গাউস বক্স বেজেঞ্জো সম্পর্কে আমরা জানি, ১৯৭১ সালের মার্চে ন্যাপের অন্য নেতা ওয়ালি খানকে নিয়ে এসেছিলেন শেখ মুজিবের সঙ্গে আলোচনা করতে। তার আগে পাকিস্তান থেকে টেলিগ্রাম পাঠিয়ে জানতে চেয়েছিলেন, রাজনৈতিক অচলাবস্থা কাটাতে তাঁরা কোনো সাহায্য করতে পারেন কি না। শেখ মুজিব তাঁর সদিচ্ছাকে সম্মান জানিয়ে বলেছিলেন, ‘তোমরা আমার মেহমান হিসেবে ঢাকায় থাকবে।’
অপরজনের পরিচয় দিতে একই সঙ্গে কুণ্ঠিত ও লজ্জিত বোধ করছি। যাঁরা এত দিন জেনে এসেছিলেন, সব পাকিস্তানি বাংলাদেশের বিরুদ্ধে ছিল, তাঁরা ভুল জেনেছিলেন। ১৯৭০ সালের নির্বাচনে আওয়ামী লীগ ৩১৩ আসনের মধ্যে ১৬৭টি পেলেও পশ্চিম পাকিস্তানে কোনো আসন পায়নি। যদিও সেখানে দলের পক্ষ থেকে ১১ জন প্রার্থী দেওয়া হয়েছিল। শেখ মুজিব পশ্চিম পাকিস্তানের এক আওয়ামী লীগ নেতাকে ঢাকায় কোনো আসনে উপনির্বাচন করার অনুরোধ করলে তিনি রাজি হন। এরপর সেই রাজনীতিক আততায়ীর হাতে খুন হন। তাহলে কি আমরা বলতে পারি না, বাংলাদেশের মানুষের অধিকার আদায়ের লড়াইয়ে তিনিও একজন শহীদ। তাঁর পুত্র বর্তমানে পাকিস্তান পার্লামেন্টের সদস্য এবং হামিদ মিরের অনুরোধে বাংলাদেশের কাছে ক্ষমা প্রার্থনার প্রস্তাব সমর্থন করতে রাজি হয়েছেন।
হামিদ মির তাঁর প্রস্তাবটি নিয়ে আলোচনা করেছেন ওয়ালি খানের পুত্রের সঙ্গেও। যিনি উত্তর-পশ্চিম সীমান্ত প্রদেশ থেকে নির্বাচিত সদস্য। এখনো সম্মতি দেননি। তাঁর আশঙ্কা, এ ধরনের প্রস্তাবে সমর্থন দিলে দলের লোকেরা তা ভালোভাবে নেবেন না।
এরপর হামিদ মির বাংলাদেশ সম্পর্কে তাঁর ব্যক্তিগত আবেগের যে ঘটনাটি আমাদের কাছে বিবৃত করলেন, তা এতই বেদনা ও শোকের যে, সে সম্পর্কে কিছু বলার আগে তাঁর ও তাঁর প্রয়াত বাবা ওয়ারিশ মিরের কাছে আরেকবার কৃতজ্ঞতা জানাচ্ছি। হামিদ মিরের বাবা রাজনীতি করতেন না। তবে একাত্তরে বাংলাদেশে পাকিস্তানি বাহিনীর অত্যাচারের প্রতিবাদ করেছিলেন। তিনি সাংবাদিক ছিলেন। জিয়াউল হকের সামরিক স্বৈরশাসন ও ধর্মের নামে চাপিয়ে দেওয়া বিভিন্ন অন্যায়ের বিরুদ্ধে পত্রিকায় লিখেছেন। তাঁর শাণিত যুক্তি ও লেখনশৈলী পাঠককে আকৃষ্ট করত। তিনি ও তাঁর মতো উদারপন্থী ইসলামি পণ্ডিতেরা মনে করতেন, জিয়াউল হক ইসলামের নামে যা করেছেন, তা প্রকৃত ইসলাম নয়, ইসলামের বিকৃতি। সে সময়ে পাকিস্তানে কঠোর সেন্সরশিপ ছিল। সরকারের বিরুদ্ধে কোনো কিছু লেখা যেত না। তৎকালীন ফার ইস্টার্ন ইকোনমিক রিভিউর সংবাদদাতা ছিলেন সালামত আলী। সরকারের বিরুদ্ধে রিপোর্ট করায় তাঁকে বেত্রাঘাত করা হয়েছিল। সে সময় অনেক সাংবাদিক-লেখকের ওপর নেমে আসে অত্যাচার-নির্যাতনের খড়্গ। জিয়াউল হক সরকার ওয়ারিশ মিরকেও প্রথমে প্রলুব্ধ করার চেষ্টা করে। কিন্তু তা তিনি ঘৃণাভরে প্রত্যাখ্যান করলে সরকার ভয়ভীতি দেখায়। লেখার ওপর নিষেধাজ্ঞা জারি করে। একপর্যায়ে ওয়ারিশ মির সাংবাদিকতা ছেড়ে পাঞ্জাব বিশ্ববিদ্যালয়ে শিক্ষকতায় যোগ দেন। তার পরও সরকারের জিঘাংসা থেকে রেহাই পাননি।
ওয়ারিশ মিরের যে রাজনীতিক বন্ধুটি জিয়াউল হকের সামরিক শাসনের বিরোধিতা করে সভাসমাবেশ করতেন, তিনি এ রকম একটি সমাবেশে বোমা বিস্ফোরণে মারা যান। সন্দেহ করা হচ্ছে, সরকারের লোকেরাই এই বিস্ফোরণ ঘটিয়েছে। পাকিস্তান বা বাংলাদেশে এ ধরনের ঘটনা বিরল নয়। কিন্তু ওয়ারিশ মির তো রাজনীতি করেন না, প্রকাশ্য সমাবেশে বক্তৃতাও দেন না। তিনি ক্লাসে ছাত্রছাত্রীদের পড়ান। তাঁকে কীভাবে বোমা মারবে ঘাতকেরা? তাই ভিন্ন কৌশলের আশ্রয় নেওয়া হয়।
ওয়ারিশ মির বিশ্ববিদ্যালয়ের যে ক্যানটিনে খাওয়াদাওয়া করতেন, সেই ক্যানটিনে নতুন এক বেয়ারা নিযুক্তি পেলেন, যিনি তাঁকে চা ও খাবারদাবার পরিবেশন করতেন। কয়েক দিনের মধ্যে ওয়ারিশ মির শারীরিকভাবে অসুস্থতা বোধ করলে চিকিৎসকের শরণাপন্ন হন। চিকিৎসক তাঁকে শরীর পরীক্ষা করতে বলেন। সেই পরীক্ষার রিপোর্ট আসার আগেই তিনি গুরুতর অসুস্থ হয়ে পড়েন এবং তাঁর মুখ থেকে নীল রক্ত পড়তে থাকে। তখন আর বুঝতে বাকি থাকে না, তাঁকে বিষ প্রয়োগেই হত্যা করা হয়েছে। পাকিস্তানি রাজনীতিতে বিষ প্রয়োগের ঘটনা এটাই প্রথম নয়, পাকিস্তানের প্রতিষ্ঠাতা মুহাম্মদ আলী জিন্নাহকেও বিষ প্রয়োগে হত্যা করা হয় বলে অনেকে সন্দেহ করেন। ওয়ারিশ মিরের মৃত্যুর পর পরিবারের সদস্যরা তাঁর মরদেহ ময়নাতদন্ত করতে চাইলেও জামায়াতে ইসলামীর সমর্থক ছাত্রসংগঠনটির সদস্যরা জোর করে লাশ নিয়ে যান। তাঁরা বলেন, ‘তিনি আমাদের শিক্ষক ছিলেন। তাঁর অসম্মান হতে দেব না।’ একেই বলে মায়ের চেয়ে মাসির দরদ বেশি। এখানে জানিয়ে রাখা প্রয়োজন, জিয়াউল হকের এগারো বছরের শাসনে জামায়াতে ইসলামী তাঁকে সহযোগিতা করে গেছে। হামিদ মিরের মহান পিতা সত্য কথা বলে স্বৈরশাসকের হাতে জীবন দিয়েছেন, পুত্র আরেক সত্যানুসন্ধানে নিজেকে ব্যাপৃত রেখেছেন। বলা যায়, বিষয়টিকে তিনি জিহাদের পর্যায়ে নিয়ে গেছেন। এ জন্য এক শ্রেণীর পাকিস্তানির কাছ থেকে তাঁকে অনেক গালমন্দও শুনতে হচ্ছে। অনেকে শর্মিলা বসুর উদাহরণ টেনে বলেছেন, ‘আপনি পুরো সত্য বলছেন না। অর্ধসত্য বলছেন।’ তবে পাকিস্তানি শাসকেরা কোনো সত্যই দেশবাসীকে জানতে দেননি।
হামিদ মিরও স্বীকার করেন, একাত্তরে বাংলাদেশে কী ঘটেছিল, তা সাধারণ পাকিস্তানিদের জানতে দেওয়া হয়নি। এমনকি ১৬ ডিসেম্বরের নিয়াজির আত্মসমর্পণের খবরও তাঁরা জানতে পেরেছেন তিন দিন পর—১৯ ডিসেম্বর। পাকিস্তানি পাঠ্যপুস্তকেও এ সম্পর্কে কিছু নেই। হামিদ মির জানালেন, একটি ঘটনা তাঁকে দারুণভাবে নাড়া দেয়, যে কারণে তিনি পাকিস্তানিদের ক্ষমাপ্রার্থনার বিষয়টি সামনে এনেছেন। ১৯৯৩ সালে তিনি প্রধানমন্ত্রী বেনজির ভুট্টোর সঙ্গে একটি সম্মেলনে জেনেভায় গিয়েছিলেন। সেখানে এক বাংলাদেশি সাংবাদিকের সঙ্গে তাঁর দেখা হয় (নামটি মনে করতে পারেননি)। বাংলাদেশি সাংবাদিক তাঁর পরিচয় পেয়ে ক্ষুব্ধ কণ্ঠে বলেন, একাত্তরে পাকিস্তানি সেনাবাহিনী বাংলাদেশের মানুষের ওপর কী ধরনের অত্যাচার-নির্যাতন করেছে, তা তিনি জানেন কি না। এরপর কোনো পাকিস্তানির সঙ্গে বন্ধুত্ব হতে পারে না। এ কথা বলেই তিনি কক্ষ থেকে বেরিয়ে যান।
এরপর হামিদ মির বাংলাদেশের মুক্তিযুদ্ধ সম্পর্কে জানতে আগ্রহী হন এবং একাত্তরে পাকিস্তানি সেনাবাহিনী যে নির্মম গণহত্যা চালিয়েছে, তার জন্য ক্ষমাপ্রার্থনার পক্ষে জনমত গড়ে তোলেন। তিনি জিয়ো টিভিতে ক্যাপিটাল টক নামের টক শো উপস্থাপনা করেন, যাতে সুযোগ পেলেই পাকিস্তানের ক্ষমাপ্রার্থনার প্রসঙ্গটি আনেন। কয়েক মাস আগে পাকিস্তানের সাবেক ক্রিকেট অধিনায়ক ইমরান খানও তাঁর প্রশ্নের জবাবে বলেছিলেন, হ্যাঁ, পাকিস্তানের ক্ষমতা চাওয়া উচিত। উল্লেখ্য, হামিদ মির সাংবাদিকতার আগে ক্রিকেট খেলতেন। বাবার আকস্মিক মৃত্যুর পরই তিনি সাংবাদিকতায় আসেন।
হামিদ মির আশা করছেন, ‘একদিন পাকিস্তান পার্লামেন্ট বাংলাদেশের কাছে ক্ষমা প্রার্থনা করে একটি প্রস্তাব নেবে এবং দুই দেশের সম্পর্কেরও উন্নতি ঘটবে।’ তিনি মনে করেন, ‘আমাদের কদর্য অতীত ভুলে গিয়ে সামনের দিকে এগোতে হবে। সরকারের পাশাপাশি মানুষে মানুষে যোগাযোগ বাড়াতে হবে।’
হামিদ মির যখন পাকিস্তানিদের অপকর্মের জন্য ক্রমাগত ক্ষমাপ্রার্থনার কথা বলে আসছেন, দক্ষিণ এশিয়ার দেশগুলোর মধ্যে সুসম্পর্ক প্রতিষ্ঠার তাগিদ দিচ্ছেন, তখন আমাদের সরকারি ও বিরোধী দলের বিজ্ঞ রাজনীতিকেরা কী করছেন? তাঁরা অতীত খুঁড়ে ময়লা-আবর্জনা বের করছেন, যা থেকে দুর্গন্ধ আসে। কেউ মুক্তিযুদ্ধের কোনো সেক্টর কমান্ডারকে অকথ্য ভাষায় গালাগাল করে আনন্দ পাচ্ছেন, কেউ বা স্বাধীনতার প্রধান নেতার বিরুদ্ধে বিষোদ্গার করে আত্মপ্রসাদ লাভ করছেন। নিজেদের ব্যর্থতা ঢাকতে দুই দলই মৃত নেতাদের লাশ নিয়ে টানাটানি করছেন। ইতিহাসে যার যা প্রাপ্য, তা দিতে হবে। তাই বলে বড়কে ছোট করে কিংবা একজনকে বড় করতে গিয়ে অন্য সবার ভূমিকা বাতিল করে দেওয়ার নাম ইতিহাস নয়।
হামিদ মির বলেছেন, বাংলাদেশের কাছে পাকিস্তানের অনেক কিছু শেখার আছে। জঙ্গিবাদ দমনে বাংলাদেশ অনেক সফল হয়েছে। বাংলাদেশের গণমাধ্যম অনেক বেশি স্বাধীনতা ভোগ করে। পাকিস্তানের তুলনায় বাংলাদেশের রাজনীতিতে সেনাবাহিনীর খবরদারি কম। এর কোনোটাই হয়তো অসত্য নয়। কিন্তু আমাদেরও হামিদ মিরের কাছ থেকে অনেক শেখার আছে। সেটি হলো দল, দেশ ও ধর্মকে ছাপিয়ে মানবতার পক্ষে দৃঢ় অবস্থান।
নেতৃত্ব নির্বাচন
ছাত্রলীগ, ছাত্রদল
এক সাংবাদিক ফোনে বললেন, বাংলাদেশ ছাত্রলীগের বর্তমান কমিটির পাঁচ বছর পূর্ণ হলো, মন্তব্য করুন। আমি প্রায়ই বলি, বাংলাদেশ আওয়ামী লীগ প্রধানত অ্যাডহক ভিত্তিতে চলে। এটা শুধু আওয়ামী লীগের বেলায় নয়, আওয়ামী লীগের যে প্রধান প্রতিদ্বন্দ্বী বিএনপি সেটা আরও অগোছালো। এরশাদ সরকারের পতনের পর থেকে এ পর্যন্ত ছাত্রদলের কমিটি গঠন করার প্রক্রিয়া যদি দেখা যায়, তাহলে এ কথার সত্যতা স্পষ্ট হবে। সেই যে ১৯৮১ সালের ৩০ মে জিয়া হত্যার দেড় মাস পর ছাত্রদলের কাউন্সিল অনুষ্ঠিত হলো, সেখান থেকে শুরু। দুজন ছাত্র নিহত হয়েছিল প্রতিপক্ষের ওপর ইলিয়াস গ্রুপের হামলায়। ঘটনার সঙ্গে যুক্ত থাকার অভিযোগে ইলিয়াস আলী গ্রেপ্তার হন এবং দীর্ঘদিন কারা ভোগ করেন তাঁরই সরকারের আমলে। তখন থেকে ছাত্রদলে মূল দলের চেয়ারপারসন কর্তৃক নেতৃত্বের সিলেকশন প্রক্রিয়া চালু হয়। সেই সিলেকশনে নাসির উদ্দীন পিন্টু ও সুলতান সালাউদ্দিন টুকুর মতো ব্যক্তিরা ছাত্রদলের নেতা হন। সর্বশেষ টুকু যে কমিটির সভাপতি হন, তাঁকে কেন্দ্র করেই বেগম জিয়া বেশি সমালোচিত হন। কারণ, শোনা যায়, টুকু ছিলেন চল্লিশোর্ধ্ব।
শেখ হাসিনা এই জন্যই প্রশংসিত হয়েছিলেন। ছাত্রলীগেও এ ধরনের বয়স্ক নেতারা ছিলেন। শেখ হাসিনার সিদ্ধান্তের কারণে তাঁরা বাদ পড়ে যান। এখন তাঁদের কাউকে আর রাজনীতিতে দেখা যায় না। তবে নেত্রীর এই সিদ্ধান্তের পক্ষে ছিলেন সবাই। সবাই আশা করেছিলেন, ছাত্রলীগ একটি নিয়মশৃঙ্খলার মধ্যে বড় হবে।
কিন্তু কী দেখা গেল? দল ক্ষমতায় আসার সঙ্গে সঙ্গেই সংগঠনের মধ্যে ঘাপটি মেরে থাকা গোষ্ঠীটি তাদের কুৎসিত থাবা বিস্তার করতে শুরু করল। শুরু হলো চর দখলের মতো হল দখল, ভর্তি-বাণিজ্য, সিট-বাণিজ্য। বাংলাদেশের বিভিন্ন জায়গায় অভ্যন্তরীণ কোন্দলে চাপাতি, রামদার কোপে আহত হন ছাত্রলীগের অসংখ্য কর্মী। ঢাকা বিশ্ববিদ্যালয়ের মেধাবী ছাত্র আবু বকর নিহত হন। রাজশাহীতে নিহত হন পলিটেকনিকের এক ছাত্র। খোদ আওয়ামী লীগের নেতারা বলতে লাগলেন, ক্ষমতার এই অল্প দিনে আমাদের যা কিছুই অর্জন, তা বিসর্জন করা হচ্ছে ছাত্রলীগের ক্রিয়াকলাপে। পত্রিকায় সম্পাদকীয়, উপসম্পাদকীয় লেখা হতে লাগল, ‘প্রধানমন্ত্রী, ছাত্রলীগকে সামলান’।
বিব্রত হয়ে পড়ল সরকার। কৃষিমন্ত্রী মতিয়া চৌধুরী বললেন, ছাত্রলীগের কোনো সভায় যাবেন না তিনি। এমনকি অন্য কোনো সহযোগী সংগঠনের সভায় যদি ছাত্রলীগ নেতারা উপস্থিত থাকেন, তবে সেখানেও যাবেন না তিনি। স্বয়ং প্রধানমন্ত্রী শেখ হাসিনা ছাত্রলীগের সাংবিধানিক দায়িত্ব থেকে অব্যাহতি নেওয়ার ঘোষণা দিয়েছিলেন।
মতিয়া চৌধুরী বর্তমান সরকারের একজন খুবই প্রভাবশালী মন্ত্রী। তার পরও তাঁর কথাকে অত গুরুত্ব দেননি অনেকে। কারণ, সবাই জানে, ওনার ছাত্রলীগের ব্যাকগ্রাউন্ড নেই। তা ছাড়া ব্যক্তিগত আচরণে-উচ্চারণে তিনি একজন কঠোর ধরনের নারী। কিন্তু দলের সভানেত্রী, প্রধানমন্ত্রী বলে কথা। তিনি নিজেও ছাত্রলীগের সঙ্গে জড়িত ছিলেন। দেশের সবচেয়ে বড় মহিলা কলেজের ভিপি ছিলেন। সবাই আশা করেছিলেন, একটা কিছু হবে।
কিন্তু বাস্তব হলো এমন কিছুই হয়নি। অবস্থার বরং আরও অবনতি হয়েছে। ছাত্রলীগের অভ্যন্তরীণ কোন্দল এবং তাকে কেন্দ্র করে সংঘাত-সংঘর্ষের পরিমাণ বেশ কমেছে, কিন্তু যুক্ত হয়েছে নতুন প্রপঞ্চ, যা উদ্বেগজনক। কয়েক দিন আগে আমার কাছে ঢাকার একটি বড় কলেজের ছয়টি হোস্টেলের কয়েকজন ছাত্র দেখা করতে এসেছিল। তারা সবাই ছাত্রলীগ করে। বর্তমানে ছাত্রলীগ না করলে হলে থাকা যায় না (বিএনপি যখন ক্ষমতায় ছিল তখনো একই প্রকার নিয়ম চালু ছিল)। সেই ছাত্রলীগের কর্মীরা জানাল, তাদের কলেজের সঙ্গের ওয়ার্ড আওয়ামী লীগের সভাপতির স্ত্রী মাঝেমধ্যে কলেজের পাশের বাজারে মাছ, শাক-সবজি কিনতে আসেন। তাঁকে প্রটোকল দিতে হয় ছাত্রলীগের নেতা-কর্মীদের। খুবই অপমানজনক মনে হয়েছে তাদের কাছে ব্যাপারটা। কিন্তু প্রতিবাদ করতে পারছে না তারা। প্রতিবাদ করলে হল থেকে বের করে দেবেন নেতারা।
ঢাকা বিশ্ববিদ্যালয়ের ছাত্রদের সঙ্গেও মাঝেমধ্যে কথা হয় আমার। এক ছাত্রনেতাকে জিজ্ঞেস করলাম; বিষয়টি উনি স্বীকার করলেন— বিশ্ববিদ্যালয়ে এ রকম একটা ব্যাপার চালু আছে। বলেই তিনি বললেন, তা করবে না? যাদের আমি ভর্তি করিয়েছি তারা আমার কথা শুনবে না? আমাকে প্রটোকল দেবে না? এটাকে তার পাওনা বলে ধরে নিয়েছেন তিনি। ঢাকা বিশ্ববিদ্যালয়ে এক হলের ছাত্রলীগ সভাপতি আবাসিক ছাত্রদের আদবকায়দা শিক্ষা দেওয়ার মধ্যযুগীয় কায়দার কথা আমরা পড়েছি না পত্রিকায়? হূদয়হীন, বিবেকহীন একদঙ্গল নেতা তৈরি করছি না আমরা? আর হাজার হাজার অসহায় ছাত্র অবনত মস্তকে তাদের কুর্নিশ করছে। এরা কি বরকত-সালামের উত্তরাধিকারী, কিংবা সেলিম, দেলোয়ারের?
আওয়ামী লীগের সাধারণ সম্পাদক বলেছিলেন, ছাত্রলীগের মধ্যে ছাত্রশিবিরের অনুপ্রবেশ ঘটেছে। আমি ছাত্রলীগের সভাপতিকে জিজ্ঞাসা করেছিলাম, এটা কীভাবে হয়? তারা ঢুকল কীভাবে? আর ঢুকেও যদি থাকে, তাদের বহিষ্কার করছে না কেন? নিজেদের, মানে ছাত্রলীগের নেতা-কর্মীদের তো তোমরা নিশ্চয় চেনো। আমি যে দিন তার সঙ্গে কথা বলেছিলাম, সেই দিনই একটি দৈনিক পত্রিকায় জগন্নাথ বিশ্ববিদ্যালয়ে ছাত্রলীগের অভ্যন্তরীণ কোন্দলের ওপরে বিস্তারিত রিপোর্ট ছাপা হয়েছিল, যার মধ্যে শিবিরের অনুপ্রবেশের ব্যাপারটি এসেছিল। ছাত্রলীগের সভাপতি সেই প্রসঙ্গ টেনে এনে বললেন, ধরুন, এই বিশ্ববিদ্যালয়ে ৩০-৩৫ হাজার ছাত্র। এরা সবাই ছাত্রলীগ করে। আমি কার বিরুদ্ধে ব্যবস্থা নেব?
ভেবে দেখুন, কী ভয়াবহ অবস্থা! এর ফলে সবচেয়ে বেশি যে ক্ষতি হয়েছে তা নীতির। জরুরি অবস্থার সময় অভিযোগ করা হয়েছিল যে তত্ত্বাবধায়ক সরকার বিরাজনৈতিকীকরণ করছেন। কিন্তু এখন দেখা যাচ্ছে, এই দুটি দল আর তাদের ছাত্রসংগঠন তাদের অঙ্গনে এই প্রক্রিয়াই চালু রেখেছে। ঢাকা বিশ্ববিদ্যালয়ের ছাত্রদের অনেককে আমি প্রশ্ন করে দেখেছি, তারা সবাই ছাত্রলীগ করে। একজনও ছাত্রদল কিংবা অন্য কোনো দল করে না। কেন—জানতে চাইলে তাদের জবাব, বিশ্ববিদ্যালয়ে বিরোধী ছাত্রসংগঠন বলতে কিছু নেই। বলা বাহুল্য, বিএনপি যখন ক্ষমতায় ছিল তখনো এই পরিস্থিতি ছিল।
এর মানে কী দাঁড়াচ্ছে? দাঁড়াচ্ছে এ রকম, ঢাকা বিশ্ববিদ্যালয়, জগন্নাথ বিশ্ববিদ্যালয়সহ এসব শিক্ষাপ্রতিষ্ঠানের ছাত্ররা মূলত কোনো রাজনীতি করে না। সরকার বদলালেই যখন তাদের দল বদলাতে হয়, তখন তাদের সঙ্গে মিরপুরের হাজি খালেকের পার্থক্য কী, যিনি বলতেন, আমি তো দল বদলাই না। সরকার দল বদলায়া ফেলায়। আমি সব সময় সরকারি দল করি।
আমি মনে করি, কালবিলম্ব না করে ছাত্রলীগের সম্মেলন হয়ে যাওয়া দরকার। কিন্তু সম্মেলন কথাটার একটু ব্যাখ্যা দরকার। সম্মেলন মানেই নতুন কমিটি বানানো নয়। পাঁচ বছর হয়ে গেছে, ছাত্রনেতাদের বয়সসীমা পার হয়ে গেছে, কেবল সেই বিবেচনায় সম্মেলন করতে হবে, এটা কোনো কাজের কথা নয়। এমন পরিস্থিতি আসতেই পারে, দীর্ঘদিন স্বৈরশাসন থাকতে পারে, যখন সম্মেলন করা যাবে না। বর্তমান সময়ের মূল কথা হলো ছাত্ররাজনীতি যে অন্ধকার গলিতে ঢুকে যাচ্ছে, সেখান থেকে তাকে টেনে বের করতে হবে।
বর্তমানে ছাত্ররাজনীতির এই যে অবক্ষয় তা কেন? কখন কীভাবে এই ক্ষতিটা হলো। দুই নেত্রীকে এবং বিশেষভাবে বিরোধীদলীয় নেত্রীকে আমি বিষয়টি ভেবে দেখার জন্য অনুরোধ করব। স্বাধীনতার পর থেকে আজ পর্যন্ত আমরা যদি ছাত্ররাজনীতির ধারাবাহিক বিকাশকে পর্যালোচনা করি, তবে আমরা দেখব, নব্বইয়ের আন্দোলনের পর থেকে এই সময় পর্যন্ত দুই দশকে ছাত্ররাজনীতির বিপথগামী হওয়ার প্রবণতা সবচেয়ে বেশি। এটাকে একটা অবক্ষয়ের অধ্যায় বললেও সম্ভবত ভুল করা হবে না। এই সময়ের মধ্যে ঢাকা বিশ্ববিদ্যালয়ে কত যে খুন, গুম খুন হয়েছে তার বিশদ বিবরণ হাজির করলে সবাইকে শিউরে উঠতে হয়। আমি দুটি ছাত্রসংগঠনকেই এ জন্য দায়ী করব। কিন্তু বেগম খালেদা জিয়ার দৃষ্টি বিশেষভাবে আকর্ষণ করব এ জন্য যে, ১৯৯১ থেকে ২০০৬ পর্যন্ত দুই টার্মে ১০ বছর ক্ষমতায় ছিলেন তিনি। তিনি ক্ষমতায় আসার পরই ছাত্রদলের অভ্যন্তরীণ কোন্দলে বিশ্ববিদ্যালয়ের দুজন ছাত্র নিহত হন। পরবর্তী সময়ে যাঁকে তিনি ছাত্রদলের দায়িত্ব দেন সেই সভাপতি বর্তমানে কারাগারে; দীর্ঘদিন ধরে। যখন তাঁকে তিনি সভাপতি নিযুক্ত করেন, তখনো তাঁর নামে বিভিন্ন ধরনের অভিযোগ ছিল। ৮ এপ্রিল একটি জাতীয় দৈনিকে পড়লাম, ৩২ বছরেও পূর্ণাঙ্গ গঠনতন্ত্র দিতে পারেনি ‘জাতীয়তাবাদী ছাত্রদল’। উল্লেখ্য, ছাত্রদল প্রতিষ্ঠিত হয় ১৯৭৯ সালের  খুনোখুনি করছে, তাতে কি গণতন্ত্র সমুন্নত হলো? বিশ্ববিদ্যালয় কর্তৃপক্ষ ক্যাম্পাসে রামদা-চাপাতির মহড়ায় সায় দিলেও নির্বাচনের মাধ্যমে যোগ্য ছাত্রনেতৃত্ব বাছাই করতে দিতে চায় না। এর রহস্য কী? আওয়ামী লীগের আমলে ছাত্রলীগ ক্যাম্পাসে মাস্তানি করবে, বিএনপির আমলে ছাত্রদল সন্ত্রাস চালাবে—সেই গণতন্ত্র কারও কাম্য হতে পারে না।
কে বলে আওয়ামী লীগ ও বিএনপির মধ্যে মতাদর্শগত ঐক্য নেই? সংবিধান সংশোধনসহ অনেক ক্ষেত্রে তাদের মধ্যে মতভেদ থাকলেও ছাত্র সংসদ নির্বাচন না করার ব্যাপারে মহা ঐক্য দেখা যাচ্ছে। এই অশুভ ঐক্যটি কে ভাঙবে?
সদাশয় সরকার, ও মাননীয় উপাচার্যের প্রতি চ্যালেঞ্জ ছুড়ে দিয়ে বলছি, আপনারা ডাকসু নির্বাচন দিয়ে প্রমাণ করুক, আপনারা গণতন্ত্রে বিশ্বাসী, অপনারা ক্যাম্পাসে সুস্থ ছাত্ররাজনীতির চর্চা চান এবং যোগ্য ছাত্রনেতৃত্ব গড়ে তুলতে আগ্রহী।
২১ বছর ধরে ডাকসু নির্বাচন হয় না। আর কত দিন অপেক্ষা করতে হবে? কতকাল?
জনাব লেখক অত্যন্ত জোরালো ভাষায় তার বক্তব্য তুলে ধরেছেন বলে তাকে আন্তরিক ধন্যবাদ। আসলে শেষ বিচারে আওয়ামী লীগ ও বিএনপি-র মধ্যে চরিত্রগত কোন পার্থক্য নেই। তা সে যতই স্বাধীনতার চেতনা বা মুক্তিযুদ্ধের চেতনার ধুয়া হেড়ে গলায় তোলা হোক না কেন। আমরা দেখেছি জনগনের টাকায় সুযোগ-সুবিধা নেবার ব্যপারে কোন দলেরই 'অনীহা' নেই। কেবল জনস্বার্তের বিষয় আসলেই বা ব্যকতিগত লাভালাভের বিষয় আসলেই ঘোর বিরোধিতা, এমনকি রাজপথে লড়াই-এর হুমকি শোনা যায়। তারা যে গনতন্ত্রের কত ভক্ত তা তাদের কর্মকান্ডের মধ্য দিয়েই বোঝা যাচ্ছে । আমাদের দুর্ভাগ্য যে জনগনের এক উল্লেখযোগ্য অংশ এই দুই দলের ছেলেভুলানো ছড়ায় এখনো মেতে আছে। 
স্থানীয় সরকার
ইউপি নির্বাচন, অকার্যকর উপজেলা ও আরও কিছু কথা
তিন বছর বিলম্বে ইউপি নির্বাচনের যে তফসিল ঘোষিত হলো, সে অনুযায়ী ২৯ মার্চ থেকে প্রাথমিক পর্যায়ে উপকূলীয় ১১টি জেলার ৫৬৮টি ইউনিয়নে নির্বাচন অনুষ্ঠিত হচ্ছে। আশা করা যায়, আগামী মে-জুন, ২০১১-এর মধ্যে বাকি ইউনিয়ন পরিষদগুলোর নির্বাচন সমাপ্ত হবে। এবারের ইউপি নির্বাচনে বিশেষত, উপকূলীয় এলাকায় যে বৈশিষ্ট্যসমূহ ফুটে উঠেছে তা নিয়ে একটু আলোচনা করা যায়। প্রথমত, দলীয় মনোনয়নে স্থানীয় নির্বাচন না করার নির্বাচন কমিশনের যে দৃঢ়তা, তাতে দুটি বড় দলের ‘মৌন সম্মতি’ পাওয়া গেছে বলে ধারণা করা যায়। কারণ, দলীয়ভাবে মনোনয়ন দেওয়ার বা না দেওয়ার ক্ষেত্রে কোনো দলীয় সিদ্ধান্ত গ্রহণ করা হয়নি। দ্বিতীয়ত, উপজেলা ও পৌরসভা নির্বাচনে সরকারের মধ্যবর্তী সময়ে জনমত যাচাইয়ের একটি সুযোগ হিসেবে নির্বাচনী ফলাফল বিশ্লেষণে রাজনৈতিক মেরুকরণ বিশ্লেষণের প্রবণতা ইউপি নির্বাচনে খুব একটা চোখে পড়ছে না। তৃতীয়ত, মাঠপর্যায়ে নির্বাচনী আচরণবিধি লঙ্ঘনের ঘটনা খুব বেশি চোখে না পড়লেও অস্থিরতা ও সহিংসতা গত উপজেলা পরিষদ ও পৌরসভা নির্বাচনের তুলনায় বেশি দেখা যাচ্ছে। চতুর্থত, মাঠপর্যায়ে ভ্রাম্যমাণ আদালত ও ম্যাজিস্ট্রেট নিয়োজিত হওয়ায় নির্বাচনী আচরণবিধি লঙ্ঘন ও নির্বাচনী অপরাধের বিরুদ্ধে দ্রুত ব্যবস্থা গ্রহণ নিশ্চিত হয়েছে। তা ছাড়া উপকূলীয় এলাকার বিশেষ কিছু বৈশিষ্ট্য এবং বিগত সিডর ও আইলার কারণে নির্বাচনী প্রচারণায় ত্রাণসামগ্রী ও পুনর্বাসন কার্যক্রমের হিসাব-নিকাশ বিরাট একটি স্থান অধিকার করেছে।
নির্বাচন অদলীয় হলেও মোটেই অরাজনৈতিকভাবে অনুষ্ঠিত হচ্ছে না। রাজনৈতিক দলের সক্রিয় নেতা-কর্মীরাই নির্বাচন করছেন। দল কর্তৃক আনুষ্ঠানিকভাবে মনোনীত না হলেও দলের সাংসদ, দলের কেন্দ্রীয় বা জেলা-উপজেলার কোনো কোনো নেতার নামে অনেকেই নির্বাচনী মাঠে পরিচিত হচ্ছেন। একই দলের একাধিক প্রার্থী কোথাও বিরল নয়। বিশেষত, ক্ষমতাসীন দলের কর্মীদের মধ্যে একই পদে একাধিক প্রার্থী বেশি সংখ্যায় রয়েছে।
ইউনিয়ন পরিষদ নির্বাচন অনুষ্ঠান গণতন্ত্রের পথে নিঃসন্দেহে গুরুত্বপূর্ণ একটি পদক্ষেপ সরকার বাস্তবায়ন করছে। এর লক্ষ্য হওয়া উচিত পরিষদকে কার্যকর প্রতিষ্ঠান হিসেবে গড়ে তোলা ও ব্যবহার করা। এ ক্ষেত্রে নির্বাচন-পরবর্তী সময়ের কিছু গুরুত্বপূর্ণ কাজ সম্পর্কে সংশ্লিষ্ট সবার দৃষ্টি আকর্ষণ করতে চাই। এক. নির্বাচনের পর দু-তিন সপ্তাহের মধ্যে নির্বাচিত চেয়ারম্যান ও সদস্য সবার জন্য উপজেলা ও জেলাভিত্তিক প্রশিক্ষণ আয়োজন করে নতুন ইউনিয়ন পরিষদ আইন, ২০০৯ এবং উপজেলা পরিষদ আইন, ২০০৯ তাঁদের কাছে ব্যাখ্যা করা উচিত। দুই. পরিষদসমূহকে দিনবদলের সনদ বাস্তবায়নের উপযোগী করে গড়ে তোলার জন্য প্রয়োজনীয় প্রণোদনা দেওয়ার ব্যবস্থা নেওয়া যেতে পারে। বিশেষত, ২০১১-১৫ পর্যন্ত কার্যকালের জন্য দেশের ইউনিয়ন পরিষদসমূহ যাতে নিজ নিজ ইউনিয়নের ভৌত অবকাঠামো, শিক্ষা, স্বাস্থ্য, কৃষি, মৎস্য, পশুসম্পদ, পয়োনিষ্কাশন, নিরাপদ পানীয় জল, আবাসন প্রভৃতি খাতে পাঁচ বছর মেয়াদি একটি পরিকল্পনা তৈরি করে এগোতে পারে, সে বিষয়ে সর্বাত্মক সহযোগিতা প্রদানের একটি রূপরেখা প্রদান করা যেতে পারে। ইউনিয়ন ও উপজেলা পরিষদ আইনে এ নির্দেশনা দেওয়া আছে। তিন. ইউনিয়ন পরিষদে প্রয়োজনীয় জনবল অর্থাৎ সচিবের অতিরিক্ত অন্য একজন কর্মচারী প্রদানের দীর্ঘদিনের অঙ্গীকারটি অবিলম্বে পূরণ করা উচিত। চার. ইউনিয়ন ও উপজেলা পর্যায়ে স্থানীয় সরকার বিভাগ ও ত্রাণ মন্ত্রণালয়ের প্রচুর সম্পদ বরাদ্দ করা হয়। তা ছাড়া আরও ১০টি মন্ত্রণালয়ের বরাদ্দও ওই দুটি পর্যায়ে ব্যয়িত হয়। কিন্তু এ সম্পদসমূহ যথাযথভাবে ব্যবহার করে কার্যক্রম বাস্তবায়নের সঙ্গে উপজেলা পরিষদ ও ইউনিয়ন পরিষদের পঞ্চবার্ষিক ও বার্ষিক উন্নয়ন পরিকল্পনার একটি যোগসূত্র স্থাপিত হওয়া প্রয়োজন। পাঁচ. আইনানুযায়ী ইউনিয়ন ও উপজেলা পরিষদে যেসব মন্ত্রণালয় ও দপ্তরের কর্মকর্তা-কর্মচারীদের হস্তান্তরিত করা হয়েছে, তাঁদের পরিষদের সঙ্গে কাজ করার বিধিবিধান স্বচ্ছতার সঙ্গে প্রয়োগের ব্যবস্থা নেওয়া প্রয়োজন।
আশা করা যায়, নির্বাচন সুষ্ঠুভাবে সম্পন্ন হবে। নির্বাচনের পরপরই একদিকে প্রশিক্ষণ এবং অপর দিকে উপরিউক্ত প্রশাসনিক ব্যবস্থাগুলো গ্রহণ করা হলে ইউনিয়ন পরিষদ ও উপজেলা পরিষদসমূহ দেশের সুশাসন ও উন্নয়নে যথাযথ অবদান রাখতে সক্ষম হবে।
অকার্যকর উপজেলা পরিষদ: একটি জরিপ
২০০৯ সালের মার্চ মাস থেকে উপজেলা পরিষদসমূহ কাজ শুরু করেছে। ২০১১ সালের মার্চে দুই বছর পূর্ণ হলো। ইতিমধ্যে উপজেলা আইনকে কার্যকর করার লক্ষ্যে মন্ত্রণালয় থেকে অনেক প্রয়োজনীয় বিধি, সার্কুলার ও নির্দেশিকা জারি হয়েছে। কিন্তু মাঠপর্যায়ে ওই সব বিধিবিধান ও নির্দেশনা কার্যকর হচ্ছে না। জাতীয় সংসদে পাস করা আইন এবং মন্ত্রণালয়ের জারি করা বিধিবিধান মাঠপর্যায়ে কার্যকর না হওয়ার প্রতিকারের কোনো উপযুক্ত ব্যবস্থা কোথাও গৃহীত হচ্ছে না। উপজেলা পরিষদ ও ইউনিয়ন পরিষদব্যবস্থা মোটামুটি অকার্যকরই বলা যায়। গত ফেব্রুয়ারি মাসে দেশের প্রতিটি উপজেলায় পরিষদের কার্যকারিতা সম্পর্কে মতামত গ্রহণের লক্ষ্যে একটি জরিপ পরিচালনা করা হয়। ফেব্রুয়ারির ১৫ থেকে মার্চ ১৫—এ সময় নিয়ে জরিপটি চালানো হয়। জরিপে ডাকযোগে উপজেলা পরিষদ চেয়ারম্যান, ভাইস চেয়ারম্যান (মহিলা ও পুরুষ) এবং উপজেলা নির্বাহী কর্মকর্তাদের কাছে ২০টি প্রশ্নসংবলিত একটি প্রশ্নপত্র পাঠানো হয়। একই প্রশ্ন ১৬০ জন চেয়ারম্যান, ১৬১ জন ভাইস চেয়ারম্যান (পুরুষ), ১৬১ জন মহিলা ভাইস চেয়ারম্যান এবং ১৬০ জন উপজেলা নির্বাহী কর্মকর্তা বরাবরে পাঠানো হয়। চেয়ারম্যানদের ১১ শতাংশ, পুরুষ ভাইস চেয়ারম্যানদের ২২ শতাংশ এবং মহিলা ভাইস চেয়ারম্যানদের ৩২ দশমিক ৫ শতাংশ প্রশ্নপত্র উত্তরসহ ফেরত পাঠিয়েছেন। ১৬০ জন উপজেলা নির্বাহী কর্মকর্তার কেউই এ প্রশ্নপত্রের কোনো উত্তর পাঠাননি।
চেয়ারম্যান ও ভাইস চেয়ারম্যানদের মধ্যে ৪৮১টি (১০০ শতাংশ) প্রশ্নপত্রের মধ্যে ১০৫টি (২২ শতাংশ) উত্তর পাওয়া গেছে, তা থেকে শুধু চারটি বিষয়ের ফলাফল নিম্নে দেওয়া হলো। (১) প্রতিষ্ঠার পর থেকে উপজেলা পরিষদের সভাসমূহ সঠিকভাবে অনুষ্ঠিত হচ্ছিল না, বেশির ভাগ উপজেলা পরিষদ, পরিষদের নিয়মিত মাসিক সভার পরিবর্তে উপজেলা পরিষদ পূর্বাবস্থার মতো ‘উপজেলা উন্নয়ন সমন্বয় কমিটি’র সভাই হয়ে আসছিল। এভাবে ২০১০-এর মাঝামাঝি পর্যন্ত উন্নয়ন সমন্বয় কমিটির সভাই হয়েছে। সমপ্রতি বিভিন্ন প্রশিক্ষণের পর সে অবস্থার পরিবর্তন হয়েছে। ৯০ শতাংশ উত্তরদাতার মতে, উপজেলা পরিষদে অন্তত ২০১০-এর অক্টোবর-নভেম্বরের পর থেকে পরিষদের নিয়মিত সভা অনুষ্ঠিত হচ্ছে। কিন্তু সভাসমূহের আয়োজনের ক্ষেত্রে আইনের কিছু অত্যন্ত প্রয়োজনীয় বিধান অনুসরণ করা হচ্ছে না। যেমন সভার নোটিশ অন্তত সাত দিন আগে ইস্যু করা এবং প্রতিটি সভার জন্য একটি কর্মপত্র প্রণয়ন। (২) উপজেলা পরিষদে প্রতি অর্থবছরে একটি বাজেট প্রণয়ন হওয়ার কথা এবং এ লক্ষ্যে বিধিও জারি করা হয়েছে। কিন্তু ১০৫টি প্রশ্নপত্রের উত্তর বিশ্লেষণে দেখা যায় যে ১০৫টি উপজেলার মধ্যে মাত্র ১০টি উপজেলা (৯ দশমিক ৬১ শতাংশ) ২০০৯-১০ সালে বাজেট প্রণয়ন করেছে এবং ২০১০-১১ সালে বাজেট প্রণয়ন করেছে মাত্র ১৩টি উপজেলা (১২ দশমিক ৩৮ শতাংশ)। বাকি ৯৪টি জেলা ২০০৯-১০ এবং ৯১টি উপজেলা (৮৭ শতাংশ) ২০১০-১১ সালে কোনো বাজেট প্রণয়ন করেনি। (৩) উপজেলা পরিষদ আইন অনুযায়ী প্রতিটি উপজেলায় ১৪টি করে ‘স্থায়ী কমিটি’ গঠনের বিধান রয়েছে। উত্তরদাতা উপজেলাসমূহের মধ্যে শুধু ২৫টি উপজেলায় কোনো না কোনো স্থায়ী কমিটি গঠিত হয়েছে, বাকি ৮০টি উপজেলায় (৭৬ শতাংশ) কোনো স্থায়ী কমিটি গঠিত হয়নি। (৪) উপজেলা পরিষদ আইন ২০০৯-এর বিধান অনুযায়ী, উপজেলা পরিষদের নিজস্ব বার্ষিক ও পঞ্চবার্ষিক পরিকল্পনা হওয়ার কথা। ১০৫টির মধ্যে মাত্র ২০টি উপজেলায় পরিকল্পনা প্রণয়নের লক্ষ্যে পদক্ষেপ গ্রহণ করা হয়েছে বলে উল্লেখ করা হয়, পূর্ণাঙ্গ পরিকল্পনা এখনো কোথাও হয়নি। জরিপের ফলাফল থেকে বোঝা যায়, উপজেলা পদ্ধতি কীভাবে কাজ করছে।
প্রতি উপজেলায় গত দুই অর্থবছরে সরকার বার্ষিক উন্নয়ন কর্মসূচি থেকে বরাদ্দ প্রদান করেছে, যা জনসংখ্যা ও আয়তন অনুসারে ৬০-৯০ লাখ টাকা পর্যন্ত হতে পারে। তা ছাড়া প্রতিটি উপজেলার কমবেশি রাজস্ব আয় রয়েছে। কোনো কোনো উপজেলা কর্মকর্তাদের বাড়িভাড়া, হাটবাজার তহবিল, অন্যান্য ইজারা, ভূমি উন্নয়ন করের ১ শতাংশ এবং ভূমি হস্তান্তর রাজস্বের ২ শতাংশ মিলে ৩০ লাখ থেকে ৫-১০ কোটি টাকা পর্যন্ত আয় করে থাকে। এসব অর্থ ছাড়াও উপজেলার প্রতিটি দপ্তরের নিজস্ব উন্নয়ন, অনুন্নয়ন, উপকরণ ও সেবা খাতের বরাদ্দ তো রয়েছেই। কোনো রকমের বাজেটই যদি পরিষদ কর্তৃক অনুমোদিত না হলো, তাহলে ওই অর্থসমূহ ব্যয় করা কি নিয়মসিদ্ধ হয়েছে? বিভাগীয় কমিশনাররা, জেলায় ডেপুটি কমিশনাররা এবং উপজেলা নির্বাহী কর্মকর্তারা কি এ বিষয়ে সরকারের কাছে জবাবদিহি করবেন?
উপজেলা পরিষদের চেয়ারম্যান ও ভাইস চেয়ারম্যানদের উপজেলায় লাগাতার অনুপস্থিতি লক্ষ করা যাচ্ছে। অনেকেই নিজেদের স্বেচ্ছায় উপজেলা থেকে কার্যত প্রত্যাহার করে নিয়েছেন। সংশ্লিষ্ট মন্ত্রণালয় বা সরকার এসব বিষয়ে সম্পূর্ণভাবে নির্বিকার। এ মুহূর্তে জেলা ও বিভাগীয় পর্যায় থেকে উপজেলা পরিষদকে মাঠপর্যায়ে সহায়তা করা প্রয়োজন। সরকার যদি এ ব্যাপারে কিছু করতে চায় তাহলে মন্ত্রিপরিষদ সচিব ও স্থানীয় সরকার সচিবের নেতৃত্বে বিভাগীয় কমিশনার ও ডেপুটি কমিশনারদের মাধ্যমে প্রতিটি জেলার অধীন উপজেলাসমূহের অবস্থা সরেজমিনে নিরীক্ষণ করতে পারে এবং চেয়ারম্যান ও ভাইস-চেয়ারম্যানদের সঙ্গে আলাপ-আলোচনা করে কার্যকর পদক্ষেপ নিতে পারে।
জেলা পরিষদ পুনর্গঠন
প্রধানমন্ত্রী জাতীয় সংসদে প্রদত্ত বক্তৃতার একপর্যায়ে জেলা পরিষদ গঠনের প্রস্তুতি বিষয়ে অত্যন্ত গুরুত্বপূর্ণ কিছু বক্তব্য প্রদান করেন। জেলা পরিষদ পুনর্গঠনের এ সিদ্ধান্ত অত্যন্ত ইতিবাচক। তাই জেলা পরিষদ গঠনের এ সিদ্ধান্তকে অভিনন্দন। বিগত আওয়ামী লীগের সরকার ২০০০ সালে জেলা পরিষদ আইন প্রণয়ন করেছিল। বর্তমানে সে আইনের অধীনে, নাকি ওই আইন সংশোধন করে বা নতুন আইন প্রণয়ন করে জেলা পরিষদ গঠিত হতে যাচ্ছে, সেটি স্বচ্ছ হওয়া প্রয়োজন। আশা করি, জেলা পরিষদ আইন সংসদে পেশ করার আগে বিভিন্ন নাগরিক ফোরামে যথাযথভাবে আলোচিত হবে। যত দ্রুত সম্ভব জেলা পরিষদ আইন চূড়ান্ত করে সংবিধানের স্থানীয় সরকার-সম্পর্কিত বিধানসমূহ চূড়ান্তভাবে বাস্তবায়নের উদ্যোগ নেওয়া হবে।
শেষের কথা
স্থানীয় সরকারব্যবস্থার ওপর নতুন আইনকানুন প্রবর্তন না করা হলেও অন্তত প্রচলিত আইনসমূহ কার্যকর করে এ ব্যবস্থাকে ‘দিনবদলে’র লক্ষ্যে কাজে লাগানো যেত। কিন্তু গত দুই বছরে ইচ্ছায় বা অনিচ্ছায় স্থানীয় পর্যায়ের উন্নয়ন ও প্রশাসনকে একটি নৈরাজ্যের আঁধারে ঠেলে দেওয়া হয়েছে। এখানে সরকারি কর্মচারী, জনপ্রতিনিধি, স্থানীয় সরকার প্রতিষ্ঠান—কেউই তাদের যোগ্য ভূমিকা পালন করতে পারেনি। আগামী তিন বছরের জন্য আইন ও নীতি অনুযায়ী যাতে প্রত্যেকে দক্ষতা ও নিষ্ঠার সঙ্গে নির্বাচিত প্রতিনিধিরা কাঙ্ক্ষিত ভূমিকা পালন করতে পারে, সে জন্য সরকারের সচেষ্ট হওয়া উচিত। সরকারি কর্মকর্তা, জনপ্রতিনিধি, স্থানীয় সরকার প্রতিষ্ঠান, স্থানীয় রাজনৈতিক নেতারা প্রত্যেকের নিজ নিজ ক্ষেত্রে একটি শৃঙ্খলা ও জবাবদিহি প্রতিষ্ঠা ছাড়া সুশাসন প্রতিষ্ঠ সম্ভব নয়।
গণতন্ত্রকে বাঁচাতে হবে
পরিকল্পিত এবং আপাতত ব্যর্থ একটি সামরিক অভ্যুত্থানের মাধ্যমে গণতান্ত্রিকভাবে নির্বাচিত একটি সরকার উৎখাতের চেষ্টা নিয়ে দেশে এবং দেশের বাইরে তুলকালাম হচ্ছে। আপাতত শব্দটি এ কারণেই ব্যবহার করতে হলো, এই হীন চেষ্টার এখানেই যে সমাপ্তি হবে, তা ভাবার কোনো কারণ নেই এবং সব সময় সব হীন চেষ্টা ব্যর্থ না-ও হতে পারে। একটি নির্বাচিত সরকারকে উৎখাত করে দেশে একজন সামরিক শাসক জগদ্দল পাথরের মতো চেপে বসলে দেশ দ্রুতগতিতে পেছনের দিকে যেতে থাকে এবং অচিরেই ধ্বংসের দ্বারপ্রান্তে পৌঁছে যায়। ইতিপূর্বে বাংলাদেশ ১৫ বছর সামরিক শাসকদের দ্বারা শাসিত হয়েছে। সেই পাকিস্তানের আইয়ুব খানের সময় থেকে দেখে আসছি, কোনো সামরিক জেনারেল নির্বাচিত সরকারকে উৎখাত করে ক্ষমতা দখল করলে রেডিও বা টেলিভিশনের মাধ্যমেই তা দেশের মানুষকে জানানো হয়। আর কোনো অভ্যুত্থানচেষ্টা যদি ব্যর্থ হয়, তা হলে সে সম্পর্কে জনগণ তেমন কিছু জানতে পারে না। তবে এবারের পরিস্থিতি অনেকটা ভিন্ন। খোদ সেনাবাহিনীর শীর্ষপর্যায়ের কর্মকর্তারাই অনেকটা নজিরবিহীনভাবে সাংবাদিকদের সেনা সদর দপ্তরে আমন্ত্রণ জানিয়ে আনুষ্ঠানিকভাবে এই ব্যর্থ অভ্যুত্থান সম্পর্কে জানিয়েছেন। প্রচলিত নিয়ম অনুযায়ী সেনাবাহিনীর সব সংবাদ বা তথ্য আইএসপিআরের মাধ্যমেই জনগণ জানতে পারে।
একটি গণতান্ত্রিক সরকারের শাসনামলে রাষ্ট্রীয় নিরাপত্তার বিষয় ছাড়া স্বচ্ছতার স্বার্থে সব তথ্য জনগণের সামনে সব সময় উন্মুক্ত থাকা উচিত। সরকার এবং সেনাবাহিনী এবার যে দৃষ্টান্ত স্থাপন করেছে, তার জন্য তাদের ধন্যবাদ জানাতে হয় এবং আশা করব, এমন পরিবেশ যেন ভবিষ্যতেও বজায় থাকে।
বাংলাদেশ স্বাধীন হওয়ার পর এটি মনে করা হয়েছিল, পাকিস্তানি আমলের ধারাবাহিকতায় বাংলাদেশে আর কখনো সামরিক অভ্যুত্থান হবে না। যে সেনাবাহিনী একটি রক্তক্ষয়ী মুক্তিযুদ্ধের ভেতর দিয়ে গড়ে উঠেছে আর যা-ই হোক, তা কখনো দেশে বৈধ সরকারকে উৎখাত করে ক্ষমতা দখল করবে না। কিন্তু সেই ভুল ভাঙল তখন, যখন স্বাধীনতার সাড়ে তিন বছরের মাথায় ১৯৭৫ সালের ১৫ আগস্ট কিছুসংখ্যক চাকরিচ্যুত মাঝারি পর্যায়ের আর কিছুসংখ্যক কর্মরত কর্মকর্তা মিলে বাকি কিছু সেনাকে বিভ্রান্ত করে জাতির জনক বঙ্গবন্ধুকে সপরিবারে হত্যা করে খন্দকার মোশতাকের মাধ্যমে রাষ্ট্রক্ষমতা দখল করল। পাকিস্তানে ইতিপূর্বে একাধিকবার সেনাবাহিনী ক্ষমতা দখল করেছে, কিন্তু সব সময় ছিল তা রক্তপাতহীন। বঙ্গবন্ধু হত্যা এবং সেনা অভ্যুত্থানের তাৎক্ষণিক বেনিফিশিয়ারি মোশতাক হলেও শেষ পর্যন্ত নভেম্বর মাসে ক্ষমতার শীর্ষে আরোহণ করেন জিয়াউর রহমান নিজে। দুর্ভাগ্যের বিষয় হচ্ছে, জিয়াকেও মর্মান্তিকভাবে ১৯৮১ সালের ৩০ মে চট্টগ্রাম সার্কিট হাউসে আরেক দল সেনাসদস্যের হাতে প্রাণ হারাতে হয়। এরপর উপরাষ্ট্রপতি সাত্তার রাষ্ট্রপতির দায়িত্ব বুঝে নেন এবং সময়মতো নির্বাচন দিয়ে নির্বাচিত রাষ্ট্রপতি হিসেবে দায়িত্ব পালন শুরু করেন। একদিন তাঁকেও বন্দুকের নলের জোরে ক্ষমতাচ্যুত করে জেনারেল এরশাদ ক্ষমতা দখল করে রেডিও-টেলিভিশনের মাধ্যমে দেশবাসীকে সালাম জানান। এরশাদ দীর্ঘ নয় বছর দেশ শাসন ও শোষণ করেন এবং শেষ পর্যন্ত এক দুর্বার গণ-আন্দোলনের মুখে নব্বইয়ের ডিসেম্বর মাসে একটি অন্তর্বর্তীকালীন সরকারের কাছে ক্ষমতা হস্তান্তর করেন।
১৯৯১ সালে খালেদা জিয়া নির্বাচনে জয়ী হয়ে সরকার গঠন করার পর এটি ধারণা করা হয়েছিল, দেশে গণতান্ত্রিক শাসনব্যবস্থার এক নতুন যুগের সূচনা হবে কিন্তু দুর্ভাগ্যের বিষয় হচ্ছে, বাংলাদেশ সেই কাঙ্ক্ষিত গন্তব্য থেকে এখনো অনেক দূরে রয়েছে। এই গন্তব্যে যাওয়ার অনাগ্রহের আলামত দেখা গেল যখন খালেদা জিয়া তাঁর প্রথম শাসনামলে যেকোনো মূল্যে মাগুরা উপনির্বাচনে বিজয়ী হতে চাইলেন। এর ফলে যেটি হলো, নির্বাচিত সরকারের অধীনে নির্বাচনের ওপর আস্থা উঠে গেল এবং সেই আস্থা ফিরিয়ে আনার এখনো চেষ্টা চলছে। ১৯৯৬ সালের নির্বাচনের প্রাক্কালে আবার সেনাবাহিনী অনভিপ্রেতভাবে সংবাদপত্রের শিরোনাম হলো। শেষতক বিষয়টির একটি সুরাহা হলো সে সময়ের তত্ত্বাবধায়ক সরকারের প্রধান উপদেষ্টা বিচারপতি হাবিবুর রহমানের অত্যন্ত সুচিন্তিত হস্তক্ষেপের কারণে। ২০০৭-এর নির্বাচনের প্রাক্কালে তৎকালীন চারদলীয় সরকারের অপরিণামদর্শী সব পদক্ষেপের ফলে যখন একটি সুষ্ঠু নির্বাচনই অনিশ্চিত হয়ে গেল এবং দেশ অনেকটা গৃহযুদ্ধের দিকে ধাবিত হচ্ছিল, ঠিক তখন আবার সেনাবাহিনীর হস্তক্ষেপের ফলে পরিস্থিতির কিছুটা সামাল দেওয়া হয়। এবার সেনাবাহিনী হস্তক্ষেপ করলেও বেসামরিক প্রশাসনে হস্তক্ষেপ করেনি, অনেকটা পর্দার অন্তরালে থেকে হয়তো কিছু কলকাঠি নেড়েছে। জেনারেল মইন যে দেশবাসীকে সালাম দিয়ে একজন জিয়া বা এরশাদের ভূমিকায় অবতীর্ণ হননি, অন্তত তার জন্য তাঁকে ধন্যবাদ দিতে হয়।
২০০৭-২০০৮, এই দুই বছরের সেনাসমর্থিত উপদেষ্টা সরকার অনেক বিতর্কের মাঝেও একটা সুষ্ঠু নির্বাচন দিয়ে নির্বাচিত মহাজোট সরকারের কাছে ক্ষমতা হস্তান্তর করেছে। ধারণা করা হয়েছিল, এবার বুঝি দেশের রাজনীতিতে কূটচাল, ষড়যন্ত্র আর জোর জবরদস্তিমূলক সব কার্যকলাপের অবসান হবে। কিন্তু প্রত্যাশা পূরণ হওয়ার এখনো অনেক বাকি। দলের ছত্রভঙ্গ অবস্থা থেকে কিছুটা গা ঝাড়া দিয়ে ওঠার পর বিরোধী দল বিএনপি এখন সরকারের সব ছোট-বড় ব্যর্থতা অথবা কল্পিত ব্যর্থতাকে পুঁজি করে তাকে ক্ষমতাচ্যুত করতে নানা ধরনের কর্মসূচি দিয়ে ব্যস্ত রেখেছে। তাদের নতুন মিত্র কর্নেল (অব.) অলি আহমদ বলেছিলেন, বর্তমান সরকার জুন মাসের (২০১১) আগেই ক্ষমতাচ্যুত হবেন। খালেদা জিয়া বললেন, ‘এই সরকারের মেয়াদ ডিসেম্বর মাসে (২০১১) শেষ।
বর্তমান সরকারের একটি বড় নির্বাচনী অঙ্গীকার ছিল, ক্ষমতায় গেলে যুদ্ধাপরাধীদের বিচার করা হবে। বিগত নির্বাচনে প্রায় দেড় কোটি নতুন ভোটার তাদের এই অঙ্গীকারের ওপর আস্থা রেখে আওয়ামী লীগ তথা মহাজোটকে নিরঙ্কুশ সমর্থন জুগিয়েছে। শেষ পর্যন্ত আন্তর্জাতিক অপরাধ ট্রাইব্যুনালে এই বিচারকাজ শুরু হলে তখন বিভিন্ন স্বার্থান্বেষী মহল থেকে সরকার উৎখাতের নতুন নতুন মাত্রা সংযোজিত হয়। জামায়াত আন্তর্জাতিক মহলে কোটি কোটি ডলার অর্থ ব্যয়ে একটি লবিস্ট গ্রুপ তৈরি করে, যার বিবরণ বিভিন্ন গণমাধ্যমে ইতিমধ্যে প্রকাশিত হয়েছে। তাদের সঙ্গে যোগ দেয় বাংলাদেশ এবং অনেক দেশে নিষিদ্ধ জঙ্গিবাদী সংগঠন হিযবুত তাহ্রীর এবং এক শ্রেণীর বিতর্কিত বুদ্ধিজীবী। তাদের একটাই উদ্দেশ্য, কীভাবে এই বিচারকাজকে বিতর্কিত করা যায়। অবাক করার বিষয় হচ্ছে, বিএনপি ও তাদের মিত্ররা সরাসরি যুদ্ধাপরাধের বিচারের বিরোধিতা না করে বলে, ‘আমরাও বিচার চাই, তবে তা প্রকৃত যুদ্ধাপরাধীদের’। তাদের মতে, এখন যাদের বিচার হচ্ছে, তারা প্রকৃত যুদ্ধাপরাধী নয়। প্রকৃত যুদ্ধাপরাধীদের শেখ মুজিব ছেড়ে দিয়েছেন (পাকিস্তানের ১৯৫ জন) যদিও তাদের পুরো ব্যাখ্যাই ভুল।
হিযবুত তাহ্রীর নিষিদ্ধ হলেও তাদের কর্মকাণ্ড মুহূর্তের জন্যও থেমে থাকেনি। তারা দেশের বিভিন্ন অঞ্চলে অত্যন্ত উসকানিমূলক পোস্টার লিফলেট দিয়ে প্রায়শ ছেয়ে ফেলে। বর্তমানে তাদের এসব পোস্টারের মূল বক্তব্যই হচ্ছে চরম উসকানিমূলক। গত ৯ জানুয়ারি বিরোধীদলীয় নেতা খালেদা জিয়া চট্টগ্রামে এক বিশাল জনসভায় ভাষণ দেন। এই ভাষণের আগে সকালে হিযবুত তাহ্রীর তাদের লিফলেটের কপি চট্টগ্রামের সব পত্রিকা অফিসে পৌঁছে দেয়। ভাষা ও বিষয়বস্তু একই। জনসভাস্থলেও এই লিফলেট বিলি করা হয়। এই লিফলেটের অন্যতম বিষয় ছিল, বর্তমান সরকারের আমলে সেনাবাহিনীতে অনেক কর্মকর্তা রহস্যজনকভাবে গুম হচ্ছেন। সেনাবাহিনীকে ধ্বংস করে ফেলা হচ্ছে। খালেদা জিয়া তাঁর বক্তব্যেও বিষয়টি তুলে ধরেন। এটি একটি কাকতালীয় ঘটনা হতে পারে। তবে সচেতনভাবে এমন একটি বিষয়ের উল্লেখ করা অনেকটা দায়িত্বজ্ঞানবর্জিত ছিল। এরই মধ্যে কোনো কোনো সংবাদপত্র ও ইন্টারনেট ব্লগ সেনা কর্মকর্তা গুম হওয়ার বিষয়টিকে বেশ গুরুত্বসহকারে প্রচার করে। সব এক সূত্রে আনলে এটি ধারণা করা যাচ্ছিল যে সেনাবাহিনীকে নিয়ে একটি মহল দেশে একধরনের বিভ্রান্তি ছড়ানোর চেষ্টা করছে। অনেকগুলো ওয়েবসাইটেও এসব কাজ করা হচ্ছিল। তবে আশ্চর্যের বিষয় হচ্ছে, সরকার এসব বিষয় নিয়ে তেমন বিচলিত ছিল বলে মনে হয় না। যেকোনো ব্যক্তি ব্লগ মনিটর করলেই বলে দিতে পারেন, দেশের ভেতরে ও বাইরে বর্তমান সরকারের প্রতিপক্ষরা কতটা সক্রিয়। যেদিন সেনা সদর দপ্তর সংবাদ সম্মেলন করল, ঠিক সেদিন মধ্যরাতের টক শোতে একজন সাংবাদিক, যিনি কিনা সেই সংবাদ সম্মেলনে উপস্থিত ছিলেন, পুরো বিষয়টি সম্পর্কে বেশ তাচ্ছিল্য করে বক্তব্য উপস্থাপন করলেন। সংবাদ সম্মেলনের রাতে বাংলাদেশি বংশোদ্ভূত একজন প্রবাসী সাংবাদিক, যিনি নিয়মিত জাময়িত ঘরানার দুটি সংবাদপত্রে কলাম লেখেন, রেডিও তেহরানের বাংলা অনুষ্ঠানে এক সাক্ষাৎকার দিয়ে কিছু সেনাসদস্য যে বাংলাদেশে একটা অভ্যুত্থান ঘটানোর চেষ্টা করছিলেন, তার পক্ষে অনেকটা সাফাই গাইলেন। তিনি আরও একটা চরম সাম্প্রদায়িক মন্তব্য করেন এবং বলেন, বিডিআর ঘটনার পর যেসব সেনা কর্মকর্তা নিহত হয়েছেন, তাঁদের শূন্যস্থান পূরণ করা হচ্ছে আওয়ামীপন্থী ও হিন্দু সেনা কর্মকর্তা দিয়ে। জাহাঙ্গীরনগর ও ঢাকা বিশ্ববিদ্যালয়ের দুজন অধ্যাপক যুক্তরাষ্ট্রের লস অ্যাঞ্জেলেস টাইমস পত্রিকাকে বলেন, সামরিক বাহিনীতে অসন্তোষ আছে এবং ঢাকা বিশ্ববিদ্যালয়ের অধ্যাপক বলেন, এই ব্যর্থ অভ্যুত্থান হয়তো কোনো একটা কিছু শুরুর আলামত। শেষের জন সাবেক তত্ত্বাবধায়ক সরকারের সময় সুশীল সমাজের একজন বড় মুখপাত্র ছিলেন।
বঙ্গবন্ধু তাঁর জীবদ্দশায় অনেক কিছুকেই খুব হালকাভাবে নিতেন এবং তার জন্য জাতিকে চরম মূল্য দিতে হয়েছে। আশা করব, তাঁর কন্যা পিতার মতো তেমন ভুল করবেন না। যুদ্ধাপরাধীদের বিচারকাজ যতই সামনের দিকে যেতে থাকবে, ধরে নিতে হবে ততই নানা মাত্রার ষড়যন্ত্রের জাল বিস্তৃত হবে। সম্প্রতি সেনাবাহিনীতে ঘটে যাওয়া এই অনভিপ্রেত ঘটনা শেষ ঘটনা মনে করলে তা হবে মারাত্মক ভুল। আর শুধু মধ্যম সারির কিছু ব্যক্তি বড় ধরনের কোনো অঘটন ঘটাতে সক্ষম, তা-ও বাস্তবসম্মত নয়। সামরিক-বেসামরিক সবদিকে নজর দিয়ে সামনের দিকে অগ্রসর হওয়া বাঞ্ছনীয়। অনেকে তো আরেকটি ১৫ আগস্ট ঘটানোর কথা প্রকাশ্যেই বলেন।
সব শেষে সেনাবাহিনী আর গোয়েন্দা সংস্থাগুলোকে আবারও ধন্যবাদ, তারা যে সময়মতো একটি অঘটন থেকে দেশকে রক্ষা করেছে এবং দেশের মানুষকে আস্থার মধ্য নিয়ে তাদের পুরো বিষয়টা অবহিত করেছে। গণতন্ত্রে জনগণই সব ক্ষমতার উৎস। সব ষড়যন্ত্র রুখতে হবে, গণতন্ত্রকে বাঁচাতে হবে।
এদেশে গনতন্ত্র মানে ক্ষমতাধরদের গনতন্ত্র। যারা 'ভোটের অধিকার ফিরিয়ে দিয়েছি' বলে মানুষকে বোকা বানান তাদের সফলতার উপরই দাড়িয়ে আছে আমাদের ঠ্যাং ভাঙ্গা গনতন্ত্র। আর আমাদের বুদ্ধিজীবিদের (?) এক উল্লেখযোগ্য অংশ এই প্রতারনাকে সযত্নে নার্সিং করে যাচ্ছেন। দলের মধ্যে গনতন্ত্রের খবর নেই দেশে গনতন্ত্র কায়েম করতে চায়, এরকম নেতা-নেত্রীদেরই মচ্ছব চলছে এযাবতকাল। এর অর্থ হচ্ছে যে গনতন্ত্র আসলে কি তা আমরা জানিনা। তাই ভাবি যে পাচ বছর পর একবার ভোট দিতে পারলেই দেশে গনতন্ত্র প্রতিষ্ঠা হয়ে গেল। আমাদের আহম্মকির সত্যিই তুলনা মেলা ভার। 
পরিবর্তনের রাজনীতি
হিযবুত তাহ্রীরের ‘হঠকারী’ অভিলাষ
আগুন পোড়ায় সবাই জানে, নতুন করে জানতে আমাদের পাকিস্তান হওয়ার দরকার নেই। কিন্তু চলতি ঘটনা থেকে মনে হচ্ছে, হিযবুত তাহ্রীরের ইচ্ছা সেটাই।
বিএনপি-জামায়াত জোট সরকারের সময় জেএমবি’র পাশাপাশি হিযবুত তাহ্রীরও ব্যাপক ছাড় পেয়েছিল। জরুরি অবস্থার সময়ও সেই ছাড় বহাল থাকে। ২০০৯ সালের অক্টোবরে সংগঠনটি নিষিদ্ধ হয় বটে, কিন্তু এর তৎপরতার খবর গণমাধ্যমে প্রচার হতে থাকে। তাদের সর্বশেষ পোস্টারে সেনাবাহিনীর কর্মকর্তাদের সরকারের বিরুদ্ধে দাঁড়ানোর ডাক দেওয়া হয়।
স্বঘোষিত অহিংস আন্দোলনকারী হিযবুতের সেনাসংযোগের ইতিহাস আরও গভীর। গত বছরের ৬ মে ব্রিগেডিয়ার আলী খান নামের সেনাবাহিনীর এক কর্মকর্তাকে আটক করে পাকিস্তানি সেনাবাহিনী। তাঁকেসহ আরও ১২ কর্মকর্তার বিরুদ্ধে হিযবুতের সঙ্গে মিলে সেনাবাহিনীতে বিশৃঙ্খলা সৃষ্টির অভিযোগ ওঠে। তাঁদের অধিকাংশের সঙ্গে হিযবুতের যোগাযোগ হয় ব্রিটেনে সামরিক প্রশিক্ষণের সময়। ২০০৯ সালে তুর্কি সেনাবাহিনীতে বিদ্রোহ ঘটানোর চেষ্টার অভিযোগ ওঠে তাদের বিরুদ্ধে। কেমালেত্তিন নামের এক তুর্কি ইসরায়েলে বসে এর নেতৃত্ব দেন এবং ধরাছোঁয়ার বাইরে থেকে যান। প্রায় সব কটি আরব রাষ্ট্রে সামরিক অভ্যুত্থান-চেষ্টার অভিযোগে হিযবুত নিষিদ্ধ। এর পর সাবেক সোভিয়েত মুসলিম প্রজাতন্ত্রগুলোই হয়ে ওঠে হিযবুতের মূল মঞ্চ। রাশিয়া ও চীনের প্রভাববলয়ে থাকা এই রাষ্ট্রগুলো কেন তাদের কাছে এত গুরুত্বপূর্ণ, এর কোনো ব্যাখ্যা সংগঠনটির তরফ থেকে দেওয়া হয়নি। লক্ষ্যণীয়, মুসলিম দেশগুলোতে সংগঠনটি নিষিদ্ধ হলেও ব্রিটেন, অস্ট্রেলিয়া ও আমেরিকায় তারা ছাড় উপভোগ করছে।
প্রায় দুই দশক ধরে ব্রিটেনই হয়ে থাকছে হিযবুতের প্রধান ঘাঁটি। ব্রিটিশ এমপি ক্লেয়ার শর্ট হাউস অব কমন্সে এদের সঙ্গে বৈঠকও করেন। আল-কায়েদার মতো হিযবুত তাহ্রীরও মার্কিন-ব্রিটিশ স্বার্থ রয়েছে, এমন দেশগুলোতে বেশি তৎপর। ইন্দোনেশিয়া, বাংলাদেশ ও পাকিস্তানে নির্বাচিত ব্যবস্থাকে পুরোপুরি অনির্বাচিতদের হাতে নেওয়ার ইচ্ছাও তারা গোপন রাখছে না।
হিযবুতের গোড়াপত্তন বাংলাদেশ ও পাকিস্তানে হয় অভিবাসী ব্রিটিশ এবং ইন্দোনেশিয়ায় অভিবাসী অস্ট্রেলীয় মুসলমানদের মাধ্যমে। বাংলাদেশে তাদের শীর্ষস্থানীয় নেতা গোলাম মওলা লন্ডন থেকেই হিযবুতের মন্ত্রে দীক্ষা নিয়ে আসেন। ব্রিটিশ নাগরিক জিতুজ্জামান হক বেশ কয়েক বছর বাংলাদেশে থেকে সংগঠনটি পরিচালনা করেন। বর্তমান নেতৃত্বের অধিকাংশই বিলেতফেরত অথবা বাংলাদেশের উচ্চশিক্ষিত এলিট শ্রেণীর সদস্য। পাবলিক ও প্রাইভেট বিশ্ববিদ্যালয়ের শিক্ষক ও শিক্ষার্থীরা এদের টার্গেট। এঁদের নেতারা একমুখে বাংলাদেশে কর্মরত পশ্চিমা পুঁজিবাদী প্রতিষ্ঠানের সঙ্গে অর্থনৈতিকভাবে যুক্ত থাকেন, অন্যমুখে দেন পশ্চিমাবিরোধী জিহাদের ডাক।
দুই.
হিযবুত অহিংস পথে খেলাফত প্রতিষ্ঠা করতে চায়। সামরিক বিদ্রোহের পথ যদি অহিংস হয়, তাহলে সোনার পাথরবাটিও সম্ভব। সত্যি যে, হিযবুত সরাসরি অস্ত্র ধারণ করা বা রক্তপাতে শামিল হয়নি। কিন্তু তাদের মতাদর্শের শাঁসের মধ্যেই লুকিয়ে আছে ঘৃণা ও সহিংসতার বীজ। তিনটি ধারণা দিয়ে হিযবুতের আদর্শকে দাগিয়ে নেওয়া যায়—১. গণতন্ত্র-বিরোধিতা, ২. বৈশ্বিক খেলাফত প্রতিষ্ঠা, ৩. শরিয়া আইন বিষয়ে অটলতা। এই তিন উদ্দেশ্য নিখাদ পাশ্চাত্য-বিরোধিতার জমিনে গাঁথা। হিযবুত মনে করে, গণতন্ত্রই মুসলিম দেশগুলোর প্রধান ব্যাধি। এর নিদান হিসেবে তারা খেলাফত ও শরিয়া আইন প্রতিষ্ঠা করতে চায়। তাদের চোখে অসুখই হলো ওষুধ, আর ওষুধই হলো অসুখ।
প্রথমত, তারা ভুলে যায়, মহানবী (সা.) প্রণীত মদিনা সনদই প্রথম গণতান্ত্রিক সংবিধান, যেখানে সব ধর্মের ও গোত্রের মানুষকে সমানাধিকার দেওয়া হয়েছিল। মুসলমানদের চারটি মযহাব রয়েছে; রয়েছে শিয়া ও সুন্নি বৈচিত্র্য। রয়েছে সুফি ও মরমি ভাবধারার ঐতিহ্য। এ ছাড়া বৈশ্বিক ধর্ম হিসেবে বিভিন্ন জাতি-ভাষা-অঞ্চলের ছাপও বহন করে চলছে দেড় হাজার বছরের এই ধর্ম। ভারত সরকারের একটি জরিপে দেখা গেছে, ভারতের বিভিন্ন অঞ্চলের মুসলমানদের প্রতিদিনকার জীবনে মিল ২০ শতাংশ, বাকি আশি শতাংশ মেলে স্বজাতির অন্য হিন্দু-বৌদ্ধ-খ্রিস্টানদের সঙ্গে। বাংলাদেশের মুসলিম আর আরবের মুসলিমের মধ্যে মিল কেবল ধর্মীয় বিশ্বাস আর উপাসনার সংস্কৃতিতে। সব বিশ্বাসীর সামাজিক ও অর্থনৈতিক বাস্তবতা যেমন এক নয়, তেমনি তাদের সবাইকে এক ছাঁচে ঢালাও সম্ভব নয়। সম্ভব নয় কোনো একক কর্মসূচিতে তাদের সবার মঙ্গল করা। সহনশীলতার গণতান্ত্রিক চর্চা ছাড়া কীভাবে জাতি-বর্ণ-ভাষা ও অঞ্চলে বিভক্ত মুসলমানদের মধ্যে ভ্রাতৃত্ববোধ বাড়ানো সম্ভব?
দ্বিতীয়ত, বিশ্বের মুসলমানরা কখনোই একক কোনো খেলাফতের অধীনে আসেনি। খোলাফায়ে রাশেদিন ছাড়া আর কোনো খলিফাও ইসলামে সর্বজনীন মান্যতা পাননি। সিরিয়ার উমাইয়া শাসকেরা কার্যত খেলাফতের নামে রাজতন্ত্রই চালু করেন। ইসলামের আদি চিন্তকেরা খেলাফতকে যতটা না ধর্মের, তার চেয়ে বেশি ক্ষমতার খেলা আমল করে দূরে থেকেছেন। পাকিস্তানি পণ্ডিত জিয়াউদ্দিন সরদার বলছেন, ‘সমগ্র মুসলিম ইতিহাসে ধর্ম খলিফাতন্ত্রের বিকল্প হিসেবে কাজ করেছে; সাম্য ও ন্যায়বিচারের আদর্শের উৎস হয়েছে ধর্ম। ক্ষমতার হাতিয়ার না হয়ে ধর্ম বরং ক্ষমতার সামনে সত্যের স্পর্ধা দেখিয়েছে। সম্ভবত এজন্যই ইসলামের আদি আইনপ্রণেতারা কিন্তু বিশ্বের জন্য সর্বময় ক্ষমতার অধিকারি একক খেলাফতের ধারণা সমর্থন করেননি।’
অথচ হিযবুত বলতে চায়, সর্বক্ষমতার অধিকারী একজন অনির্বাচিত খলিফার খেলাফতি শাসনে সব জাতির সব মুসলিম থাকতে বাধ্য। এটা একমাত্র সম্ভব তালেবানি কায়দায় ধর্মের সামরিকীকরণ তথা রেজিমেন্টেশনের মাধ্যমে। এর পাশাপাশি মোল্লাতন্ত্রও দাঁড় করাতে হবে। কিন্তু ইসলাম কি পোপতন্ত্রের মতো কোনো মোল্লাতন্ত্র অনুমোদন করে? খেলাফতের স্বার্থে অন্য ধর্ম ও মত-পথের মানুষকেও দমন করতে হবে তাদের। তাই হিযবুতের আপাত বুদ্ধিবৃত্তিক আন্দোলনের আড়ালে লুকানো হিংসা ও দমনমূলক মতবাদটি চিনতে ভুল করা যাবে না।
তৃতীয়ত, শরিয়ার কোনো একক বিধিব্যবস্থাও অদ্যাবধি তৈরি হয়নি। ইসলামে এক আল্লাহ, তাঁর প্রেরিত পুরুষ মহানবী (সা.)-এ পূর্ণ বিশ্বাস এবং কোরআনই একমাত্র অভ্রান্ত ও অপরিবর্তনীয়, আর কিছু নয়। নবম শতাব্দীতে গ্রন্থিত ইসলামি জুরিসপ্রুডেন্স যুগে যুগে সংস্কারের মাধ্যমে বিভিন্ন আদল পেয়েছে। ইসলামি শাস্ত্রবিদেরা কোনো একক আইনগুচ্ছকে আদর্শ ঘোষণা করেননি। আদি যুগের আলেমরা হয়তো বুঝেছিলেন, ভিন্ন ভিন্ন বাস্তবতা ও পরিবেশের মুসলমানরা স্বকীয়তা ও সৃজনশীলতার সঙ্গে কোরআনের নৈতিক ও আধ্যাত্মিক নির্দেশনা বাস্তবায়ন করতে সক্ষম হবেন। মুসলিম দেশগুলো ধনে-বলে-আদর্শে তখনই বড় হয়েছে, যখন তারা বিভিন্ন জনগোষ্ঠীর সংস্কৃতি ও প্রয়োজনকে আমলে নিয়েছে; এবং যখন তারা ধর্ম নিয়ে বাড়াবাড়ি করেনি। ইসলামের গৌরব বৃদ্ধিকারী রাষ্ট্রনায়কদের প্রায় কেউই আক্ষরিক অর্থে শরিয়াভিত্তিক আইন চালু করেননি। উমাইয়া, ফাতেমীয়, আব্বাসীয়, সাফাভীয়, ওসমানীয় বা মোগলরা সংশ্লিষ্ট দেশগুলোর প্রাচীন সভ্যতাকে বাতিল না করে, গ্রহণ-বর্জনের মাধ্যমে আরও বিকশিতই করেছিল। বৈচিত্র্য ধারণের গুণেই তারা তাদের আমলের সেরা সভ্যতা হয়ে উঠেছিল। বাগদাদ, দামেস্ক, বসরা, ইস্তামবুলের মুসলিম শাসকেরা যদি এক সংস্কৃতির সঙ্গে অন্য সংস্কৃতির লেনদেন না মানলে মধ্যযুগে এসব শহর বিশ্বের মশাল হতে পারত না। স্পেনের মুসলিম সভ্যতা প্রাচ্য ও পাশ্চাত্যের অপূর্ব মিলনকেন্দ্র হতে পেরেছিল ঘৃণার জোশে নয়, সমন্বয়শীলতার তাকদে। সম্রাট আকবর যদি প্রজা, কর্মচারি, আমাত্যবর্গ ও সেনাবাহিনীতে সব ধর্মের লোককে স্থান না দিতেন, রাষ্ট্রপরিচালনায় যদি সেযুগের মাপে ধর্মনিরপেক্ষ না হতেন, তাহলে এত বিরাট সাম্রাজ্যের নেতা তিনি হতে পারতেন না। সভ্যতা বলতে তাঁরা কেবল তরবারি বোঝেননি, উন্নত চিন্তা ও নৈতিকতাকেও বুঝেছিলেন।
মুসলমান সাম্রাজ্য কেন ইউরোপের কাছে হেরে গেল, তা ইতিহাসের এক বিরাট প্রশ্ন। বিশিষ্ট রুশ ইতিহাসবিদ ভি ভি বারটোল্ড তাঁর মুসলমান কালচার বইয়ে বলেন: ‘বিজ্ঞান বা প্রযুক্তির ঘাটতির জন্য নয়, বরং এই শক্তিশালী সাম্রাজ্যগুলো চুপসে গিয়েছিল সাংস্কৃতিক নেতৃত্ব হারিয়ে ফেলার মাধ্যমে। মানুষে মানুষে যোগাযোগ এবং সমাজে চিন্তা-বিস্তারের ক্ষমতা খুইয়ে তারা ভেতর থেকে শুকিয়ে মরছিল।’
তিন.
হিযবুত তাহ্রীরসহ ইসলামপন্থিরা সীমান্তে হত্যা, টিপাইমুখ বাঁধসহ যেসব জাতীয় ও আন্তর্জাতিক ইস্যুতে জনমত সংগঠিত করতে চায়, সেসব অবশ্যই জাতীয় স্বার্থের গুরুত্বপূর্ণ প্রশ্ন। এসবের ক্ষতি বাংলাদেশের সবার, ধর্ম-সম্প্রদায় নির্বিশেষে বাংলাদেশের বেশিরভাগ মানুষ এসব বিষয়ে উদ্বিগ্ন। এসব সমস্যার গোড়া যেমন অন্য ধর্ম নয়, তেমনি ধর্মীয় আওয়াজ তুলে এসবের বিহিতও হবে না। ধর্মীয় বা সামরিকতার পথে যদি সার্বভৌম জাতীয় রাষ্ট্র প্রতিষ্ঠা করা যেত, তাহলে পাকিস্তানই হতো তার চ্যাম্পিয়ন।
বেশির ভাগ মুসলিম তরুণের মন আহত ও অপমানিত। পাশ্চাত্য আর তাদের ভরসা দিচ্ছে না; জাগাচ্ছে ভয় ও অবিশ্বাস। মুসলিম দেশগুলোয় আগ্রাসন এবং অভিভাসী মুসলিমদের প্রতি বৈরী আচরণে মনে হওয়া স্বাভাবিক, তারা ইসলামের বিরুদ্ধে ক্রুসেডে লিপ্ত। ভারতের ওই জরিপেও আছে, সাংস্কৃতিক ভিন্নতা সত্ত্বেও সর্বভারতীয়মুসলমানদের মনে একই ভীতি কাজ করছে।এই যন্ত্রণা থেকেই যে পরিচয় আক্রান্ত, সেই পরিচয় পুঁজি করে তারা আত্মরক্ষার উপায় খোঁজে। তারা দেখতে পায়, স্থানীয় শাসকেরা নতজানু ও সুবিধাবাদী। শাসকদের দুর্নীতি, অনাচার ও স্বেচ্ছাচারী চলনবলনে জনগণ বিরক্ত ও ক্লান্ত। ধর্মঘেঁষা বিএনপি এবং কম ধর্মঘেঁষা আওয়ামী ভাবধারার জাতীয়তাবাদ তাদের চোখে ব্যর্থ। এই অবস্থাতেই বিশ্বাস ও সংস্কৃতিকে ঢালাই করে রাজনীতি করার লোকের আবির্ভাব ঘটে। তারা রাজনৈতিক ও অর্থনৈতিক সমস্যাকে ধর্মীয় সমস্যা হিসেবে দেখায় এবং এর সমাধান বাতলায় সামরিক পথে। বিশেষ করে, বিশ্ববিদ্যালয়পড়ুয়াদের সংবেদনশীল অংশ হাতের কাছে পাওয়া ধর্ম এবং হঠাৎ হাজির হওয়া জেহাদিদের নিয়ে দিন বদলাতে আগ্রহী হয়।
কিন্তু যাদের ইতিহাস ঘোলাটে, যাদের চিন্তাভাবনা সংকীর্ণতা ও বিদ্বেষে ভরা, তাদের পক্ষে কি বিকল্প হওয়া সম্ভব? মিসর বা তিউনিসিয়ার অপশাসন এভাবে বদলায়নি; বদলেছে গণতান্ত্রিক অভ্যুত্থানের চাপে। মুসলমান দেশগুলোর আজ প্রয়োজন গণতান্ত্রিকতা, সাংস্কৃতিক উদারতা এবং মর্যাদা ও অধিকার কায়েমের অর্থনীতি। গ্রামীণ জেএমবি কিংবা শহুরে হিযবুত তাহ্রীরের পথে তা হওয়ার নয়। আরব জাগরণের প্রমাণ, আরব তারুণ্য খেলাফত নয়, পাশ্চাত্যের লেজুড়বৃত্তিও নয়, জাতীয় স্বার্থরক্ষক মুক্তিকামী রাজনীতি চায়। ধর্মীয় ভেদাভেদ মানলে তাহরির স্কোয়ারে বামপন্থি, ইসলামপন্থি, শিয়া-সুন্নি, মুসলিম-খ্রিস্টান নির্বিশেষে মিসরিয় ঐক্য ঘটতে পারতো না। ফিলিস্তিনের হামাস ও লেবাননের হিজবুল্লাহর জনপ্রিয়তার কারণ ধর্মীয় কড়াকড়ি নয়, বরং জাতীয় স্বাধীনতা রক্ষায় গণতান্ত্রিক অসাম্প্রদায়িক ঐক্যই তাদের শক্তি। অকুপাই ওয়াল স্ট্রিট আন্দোলনে পশ্চিমা তরুণেরাও বলছে: আমরা যে জাতির বা ধর্মের হই, আমরাই সংখ্যাগরিষ্ঠ ৯৯%; আর ওই ১% যারা, তারা স্বধর্মী বা বিধর্মী, স্বজাতি বা বিজাতি যা-ই হোক, তারা মানবতার শত্রু। তারা বুদ্ধি ও হূদয়ে ভর করে ভোটের জায়গায় অধিকারের গণতন্ত্র দাবি করছে। ধর্মীয় বা সেক্যুলার যে নামেই ডাকি, এই দাবি মানবতার, আমরা সবাই যার অংশ। 
কালের পুরাণ
‘ওয়াদা’ ও ‘শপথ ভঙ্গকারী’ সাংসদেরা
নব্বইয়ের গণ-অভ্যুত্থানের পর এ পর্যন্ত পাঁচটি সংসদ গঠিত হয়েছে। ১৯৯৬ সালের ১৫ ফেব্রুয়ারির নির্বাচন বাদ দিলে চারটি। এ চার সংসদের কার্যক্রম পর্যালোচনা করলে আমরা দেখব, পরের সংসদের চেয়ে আগের সংসদটি কিঞ্চিৎ বেশি কার্যকর ছিল। অন্তত বিরোধী দলের অনুপস্থিতির নিরিখে এ কথা বলা যায়।
পরিসংখ্যানে দেখতে পাই, পঞ্চম সংসদে মোট ৪০০ কার্যদিবসের মধ্যে বিরোধী দল বয়কট করেছে ১৩৫ দিন (১৯৯১-১৯৯৫)। সপ্তম সংসদে মোট ৩৮২ কার্যদিবসের মধ্যে বিরোধী দল বর্জন করেছে ১৬৩ দিন (১৯৯৬-২০০১)। অষ্টম সংসদে মোট ৩৭৩ কার্যদিবসের মধ্যে বিরোধী দল বর্জন করেছে ২২৩ দিন (২০০১-২০০৬)। ২৫ জানুয়ারি তক বর্তমান সংসদে অধিবেশন চলেছে ২৫৫ দিন। বিরোধী দল বর্জন করেছে ২০১ দিন। উপস্থিত ছিল মাত্র ৫৪ দিন। এ ধারা বজায় থাকলে আগামী দেড় বছরে তাদের অনুপস্থিতি ৩০০-এর ঘর ছাড়িয়ে যাবে। আর সরকারি দল ও বিরোধী দল সংসদ অকার্যকর করার জন্য পরস্পরকে দোষারোপ করতে থাকবে। বিরোধী দলে অভিযোগ, বর্তমান সংসদে তারা শত শত মুলতবি প্রস্তাব আনলেও স্পিকার একটি নিয়ে আলোচনা করেননি। স্পিকার বলেছেন, ‘বিরোধী দলের সাংসদেরা মুলতবি প্রস্তাব নিয়ে আলোচনার প্রস্তাব আনলেও সংসদে আসেন না। অনুপস্থিত সদস্যের মুলতবি প্রস্তাব নিয়ে আলোচনার বিধান নেই।’
আর সরকারি দলের সাংসদেরা মূলতবি বা জনগুরুত্বপূর্ণ বিষয়ে প্রস্তাব আনবেন কী? তাঁরা তো ব্যবসা-বাণিজ্য-তদবির ইত্যাদি নিয়ে ব্যস্ত থাকেন। পরিসংখ্যান মতে, বর্তমান সংসদে ৬২ শতাংশ ব্যবসায়ী। ব্যবসায়ীদের একমাত্র কাজ হলো মুনাফা লোটা। সরকারি দলে থাকলে আরও সুবিধা। অতএব, অনেকেই সাংসদ পদবিটি সাইনবোর্ড হিসেবে ব্যবহার করাই উত্তম।
তুলনামূলকভাবে পঞ্চম সংসদের প্রথম তিন বছর সরকারি ও বিরোধী দলের উপস্থিতিতে প্রাণবন্ত ছিল। সেই সংসদে একাধিক মুলতবি প্রস্তাব নিয়ে আলোচনা হয়েছে। এমনকি সরকারের বিরুদ্ধে আনীত অনাস্থা প্রস্তাব নিয়েও ভোটাভুটি হয়েছে। স্বাভাবিকভাবেই বিরোধী দল হেরে গেছে। কিন্তু সেই সুযোগে তারা দেশবাসীর কাছে তাদের কথাগুলো তুলে ধরতে পেরেছে।
বর্তমান প্রধানমন্ত্রীর মনে থাকার কথা, সেই সংসদে গোলাম আযমের বিচারের দাবিতে তাঁর আবেগময় ভাষণের পর সরকারদলীয় সাংসদেরা কীভাবে টেবিল চাপড়ে তাঁকে সমর্থন জানিয়েছিলেন। প্রয়াত ফরিদা হাসান নিজের আসন থেকে ছুটে এসে তাঁকে অভিনন্দন জানিয়েছিলেন। তাতে কিন্তু তাঁদের সদস্যপদ চলে যায়নি। সেই সংসদে বিএনপির একজন মন্ত্রীর দুর্নীতি নিয়েও বিস্তারিত আলোচনা হয়েছিল। একাত্তরের ঘাতক দালালবিরোধী আন্দোলনে জাহানারা ইমামসহ বিশিষ্ট নেতাদের বিরুদ্ধে রাষ্ট্রদ্রোহ মামলা দায়েরের প্রতিবাদে বিরোধী দল সংসদ বর্জন করলে সরকার তাদের সংসদে ফিরিয়ে আনতে চার দফা চুক্তি পর্যন্ত করেছিল, যার একটি ছিল প্রচলিত আইন অনুযায়ী গোলাম আযমের বিচার করা। আজ বিএনপির অবস্থান কোথায়? অথচ মানুষগুলো একই। এভাবে তাঁরা মুক্তিযুদ্ধ থেকে নিজেদের বিযুক্ত করলে জামায়াত ও বিএনপির মধ্যে কোনো পার্থাক্য থাকবে না।
সপ্তম জাতীয় সংসদও প্রথম দিকে মোটামুটি সচল ছিল, কারণ সেই সংসদেও আওয়ামী লীগ নিরঙ্কুশ সংখ্যাগরিষ্ঠতা পায়নি। জাতীয় পার্টির আনোয়ার হোসেন মঞ্জু ও জাসদের আ স ম রবকে নিয়ে মন্ত্রিসভা গঠন করেছিল তারা। কিন্তু সপ্তম সংসদে সেই সুস্থ ধারা বেশি দিন চলেনি আওয়ামী লীগের লোকভাগানো রাজনীতি (বিএনপির দুজন সাংসদকে ভাগিয়ে নিয়ে মন্ত্রী করা হয়েছিল) এবং বিএনপি, জাতীয় পার্টি (এরশাদ) ও জামায়াতের ত্রিপক্ষীয় আঁতাতের কারণে।
অষ্টম ও নবম সংসদ কার্যকর না হওয়ার প্রধান কারণ ক্ষমতাসীনদের অভাবিত বিজয় এবং পরাজিত পক্ষের ফল মেনে নিতে না পারার ভ্রান্তিবিলাস। বিরোধী দল নির্বাচনী ফল না মানলেও পদ-পদবি ছাড়তে রাজি নয়। ২০০১ সালের নির্বাচনের পর আওয়ামী লীগের সভানেত্রী শেখ হাসিনা বলেছিলেন, ‘আমরা শপথও নেব না, সংসদেও যাব না।’ তবে তিনি সংসদে গিয়েছিলেন ৭০ কার্যদিবস পরে। নবম জাতীয় সংসদ গঠিত হওয়ার তিন বছর পরও খালেদা জিয়া বলে চলেছেন, ‘২৯ ডিসেম্বরের নির্বাচন ছিল দেশি-বিদেশি চক্রান্ত ও ফখরুদ্দীন-মইনউদ্দিনের ষড়যন্ত্রের ফল।’ এসব কথাবার্তার মাধ্যমে তাঁরা জনগণ তথা ভোটারদের রায়কেই অপমান করে চলেছেন। বিচারপতি সাহাবুদ্দীন আহমদ একবার বলেছিলেন, ‘সমস্যা হলো চেয়ার একটি, দাবিদার দুজন।’ আমাদের নেত্রীরা এতই উঁচু মাপের যে কখনোই নিজেদের বিরোধী দলে ভাবতে পারেন না। এ কারণে খালেদা জিয়া নবম সংসদে মাত্র ছয় দিন হাজিরা দিয়েছেন।
আরেকটি ধারণা বিরোধী দলকে সংসদবিমুখ করেছে। তা হলো, দুই দলই পালাক্রমে বিরোধী দলে থাকা অবস্থায় রাজনৈতিক সমস্যার সমাধান করতে রাজপথে সর্বশক্তি নিয়োগ করেছে। কেউ ১৮৩ দিন, কেউ ১৭২ দিন হরতালের রেকর্ড সৃষ্টি করেছে। আগামী নির্বাচন কমিশনে কারা যাবেন, কার অধীনে নির্বাচন হবে—দলীয় না তত্ত্বাবধায়ক, সেই বিতর্কের চেয়েও দুই পক্ষের কাছে বড় হয়ে উঠেছে রাজপথে নিজেদের জয় নিশ্চিত করা। পত্রিকায় এসেছে, ২৯ জানুয়ারি বিরোধী দলের গণমিছিলের দিন সরকারি দলও মুক্তিযোদ্ধা সমাবেশ ডেকেছে। এ খবর সত্য হোক বা মিথ্যা হোক—সরকার ও বিরোধী দল ইতিমধ্যে মুখোমুখি অবস্থানে। শেয়ানে শেয়ানে লড়াই চালিয়ে যাবে। আর আমজনতা চিড়েচ্যাপ্টা হতে থাকবে।
এই হলো আমাদের গণতন্ত্রের নমুনা।
পাঁচ বছরে মাত্র একটি দিনের গণতন্ত্রের জন্য কত আন্দোলন, কত মহড়া, কত রক্তপাত! কিন্তু বাংলাদেশের মানুষ চায় ৩৬৫ দিনের গণতন্ত্র। প্রতিদিনই তারা গণতান্ত্রিক, মানবিক ও নাগরিক অধিকার ভোগ করতে চায়। গণতান্ত্রিক ব্যবস্থার বিকাশ চায়। জনপ্রতিনিধিদের জবাবদিহি নিশ্চিত করতে চায়। সেসব নিয়ে আওয়ামী লীগ, বিএনপি—কারো মাথাব্যথা নেই।
২.
বাংলাদেশের মানুষ এ পর্যন্ত নয়টি সংসদ গঠন করার সুযোগ পেলেও তাঁরা প্রতিনিধি হিসেবে যাঁদের পাঠিয়েছেন, তাঁরা ঠিকমতো দায়িত্ব পালন করেননি। পরিস্থিতি এমন দাঁড়িয়েছে, এখন সরকারি দলের সাংসদেরাও সংসদে যেতে আগ্রহী নন। হাতেগোনা কয়েকটি দিন বাদ দিলে এই নবম সংসদেও কোরাম-সংকট ছিল নিয়মিত ঘটনা। এর জন্য অপচয় হয়েছে সাত হাজার ৭৮৫ মিনিট। ট্রান্সপারেন্সি ইন্টারন্যাশনাল বাংলাদেশের (টিআইবি) হিসাব অনুযায়ী, কোরাম-সংকটের কারণে এখন পর্যন্ত সরকারের অতিরিক্ত ব্যয় হয়েছে ৩২ কোটি ৬৯ লাখ টাকা। (প্রথম আলো, ২৫ জানুয়ারি, ২০১২)
আমরা কথায় কথায় পাকিস্তানি শাসকদের নিন্দামন্দ করি, কিন্তু সেখানেও সংসদ কার্যকর করা কিংবা জাতীয় সংকট মোকাবিলায় সরকার ও বিরোধী দলের মধ্যে সহযোগিতার মনোভাব লক্ষ্য করা যায়। পাকিস্তানে জিলানি সরকার এ মুহূর্তে সেনাবাহিনী দ্বারা কঠিন চাপের মুখে আছে। কিন্তু সেই সুযোগে নেওয়াজ শরিফ সরকারকে ফেলে দেওয়ার চেষ্টা করেননি। সরকারের প্রতি পূর্ণ সমর্থন জানিয়েছেন। উদ্ভুত পরিস্থিতি নিয়ে জাতীয় পরিষদে আলোচনা হয়েছে। প্রধানমন্ত্রীও বিরোধী দলের নেতাদের সঙ্গে বেঠক করেছেন।
বাংলাদেশে সম্প্রতি সেনাবাহিনীর মধ্যে বিশৃঙ্খলা সৃষ্টি বা গণতান্ত্রিক সরকার উৎখাতের চেষ্টা নিয়ে জাতীয় সংসদে আলোচনার সম্ভাবনা একেবারেই শূন্য। কেননা বিরোধী দল সংসদে যাবে না। সরকারি দলও তাদের সহযোগিতা চাইবে না। তারা তদন্তের আগেই ‘ব্যর্থ সেনা অভ্যুত্থানের’ সঙ্গে বিরোধী দলের যোগসাজশ আবিষ্কার করে ফেলেছে। আর বিরোধী দল এই সুযোগে গণঅভ্যুত্থানের মওকা খুঁজছে। এ নিয়ে প্রায় প্রতিদিনই বক্তৃতা-বিবৃতির ঝড় বইছে। উভয় পক্ষ সমস্যার সমাধানের চেয়ে সমস্যা থেকে রাজনৈতিক ফায়দা আদায়ে ব্যস্ত হয়ে পড়েছে।
২০০৯ সালের ২৫ জানুয়ারি নবম জাতীয় সংসদের প্রথম অধিবেশন বসে। সেই হিসাবে ২৫ জানুয়ারি সংসদের তিন বছর পূর্তি হলো। এ তিন বছরে বিরোধী দল সংসদ বর্জনের ক্ষেত্রে অতীতের সব রেকর্ড ভঙ্গ করেছে। নবম সংসদে বিরোধী দলের সংসদ বর্জনের হার ৭৮ দশমিক ৭৪ শতাংশ। অষ্টম, সপ্তম ও পঞ্চম সংসদে এ হার ছিল যথাক্রমে ৬০, ৪৩ ও ৩৪ শতাংশ। অথচ বিএনপির নির্বাচনী অঙ্গীকার ছিল, সংসদ বর্জনের সংস্কৃতি থেকে তারা বেরিয়ে আসবে। সরকারি দল বলেছিল, বিরোধী দলের সহযোগিতা নিয়ে সরকার ও সংসদ চালাবে। কেউ কথা রাখেনি।
৩.
জাতীয় সংসদের প্রত্যেক সদস্য বা সাংসদকে দায়িত্ব নেওয়ার আগেই একটি শপথনামা পাঠ করতে হয়। সেটি এরকম: ‘আমি যে কর্তব্যভার গ্রহণ করিতে যাইতেছি তাহা আইন অনুযায়ী ও বিশ্বস্ততার সহিত পালন করিব। আমি বাংলাদেশের প্রতি অকৃত্রিম বিশ্বাস ও আনুগত্য ঘোষণ করিব। ...এবং সংসদ সদস্য রূপে আমার কর্তব্য পালন ব্যক্তিগত স্বার্থের দ্বারা প্রভাবিত হইতে দিব না।’
সংবিধানের ৬৫ অনুচ্ছেদে আছে, ‘জাতীয় সংসদ নামে বাংলাদেশে একটি সংসদ থাকিবে এবং এই সাপেক্ষে প্রজাতন্ত্রের আইন প্রণয়ন ক্ষমতা সংসদের ওপর ন্যস্ত হইবে।’ একজন সাংসদের দায়িত্ব সেই আইন প্রণয়নে সক্রিয় অংশ নেওয়া। আইন প্রণয়নে অংশ নেওয়া মানে সংসদে উত্তাপিত বিলের পক্ষে শুধু হাত তোলা নয়, বিলের বিরোধিতাও আইন প্রণয়নের অংশ। সাংসদদের দ্বিতীয় দায়িত্ব হলো, জনগণের সমস্যা সমাধানে সঠিক নীতি-কৌশল প্রণয়ন। আমরা উদাহরণ হিসেবে বার্ষিক বাজেটের কথা বলতে পারি। কিন্তু আমাদের বিরোধী দলের সাংসদেরা কোনো দায়িত্ব পালনেই রাজি নন। অথচ তাঁরা সংসদ সদস্য থাকবেন। বেতন-ভাতা নেবেন। কিন্তু সংসদে যাবেন না।
এই যে সংসদে না গিয়ে তাঁরা একদিকে যেমন শপথভঙ্গ করছেন, অন্যদিকে নির্বাচকমণ্ডলীর সঙ্গে প্রতারণা করছেন। কেননা সংসদে গিয়ে জনগণের পক্ষে কথা বলার জন্যই তাঁদের সেখানে পাঠানো হয়েছে।
আজ যাঁরা বিরোধী দলে আছেন, তাঁরাই শুধু শপথ ভঙ্গ করেননি, যাঁরা ক্ষমতায় আছেন, তাঁরাও বিরোধী দলে থাকতে একই কাজ করেছেন। দিনের পর দিন সংসদ বর্জন করেছেন। এখন বিরোধী দলন সাংসদেরা সংসদ বর্জনের পক্ষে যেসব যুক্তি দিচ্ছেন, তাঁরাও সেসব যুক্তিই দিতেন।
শেষ কথা। অতীতের ও বর্তমানের শপথভঙ্গকারীদের হাত থেকে জাতি মুক্তি চায়।
সদস্য পদ রক্ষার জন্য সংসদে যাওয়া নয়
শীতকালীন অধিবেশন
২৫ জানুয়ারি শুরু হওয়া জাতীয় সংসদের শীতকালীন অধিবেশনে প্রধান বিরোধী দল বিএনপি কৌশলগত কারণে হলেও যোগ দিতে পারে। বর্তমানে তাদের একটানা অনুপস্থিতি ৫৩ দিন পূর্ণ হয়েছে। আর ৩৭ কার্যদিবসের মধ্যে যোগ না দিলে তাদের আসন শূন্য হবে। তবে সেই যোগদান নিছক সদস্য পদ রক্ষার জন্য হবে না বলেই দেশবাসী আশা করে।
গত তিন বছরে মাত্র ২৫৪ কার্যদিবস সংসদের বৈঠক বসেছে। এর মধ্যে বিএনপি ২০০ দিনই অনুপস্থিত থেকেছে। একাদিক্রমে ৯০ কার্যদিবসের পরিবর্তে শুধু ৯০ দিন অনুপস্থিত থাকলে সংসদের আসন শূন্য হওয়ার একটা প্রস্তাব ছিল। কিন্তু তাতে সরকারি দলও সায় দেয়নি। তাই এটা ধরে নেওয়া যায় যে সংসদ বয়কটের সংস্কৃতি চলছে ও চলবে। ২৫৪ কার্যদিবসের মধ্যে মাত্র ছয় দিন উপস্থিত থেকে বিরোধীদলীয় নেতা তাঁর আসন টিকিয়ে রাখছেন। আর দু-একটি দিন হাজিরা দিয়ে তিনি আগামী দুই বছর পার করতে পারবেন। এর মধ্যে বিরোধী দল ‘গণতন্ত্রের বিজয়’ দেখলেও আমরা সর্বনাশের ঘণ্টাধ্বনি শুনতে পাই।
সরকারি দল বলে আসছে, তত্ত্বাবধায়ক সরকার ইস্যুতে বিরোধী দল সংসদে কথা বলুক, বিল আনুক। এটা আন্তরিক কি না তা প্রমাণ করতেই বিরোধী দলের উচিত সংসদে গিয়ে তাদের বক্তব্য জোরালো ভাষায় উত্থাপন করা। বিরোধী দলের দাবি, সংসদে তাদের কথা বলতে দেওয়া হয় না। রাষ্ট্রপতির ভাষণের ওপর দীর্ঘ সময় ধরে কথা বলার সুযোগ থাকে। বিরোধী দলের উচিত হবে, এই সুযোগ কাজে লাগানো। ২৫৪ কার্যদিবসের মধ্যে মাত্র ৫৪ দিন উপস্থিত থেকে বিরোধী দল কিন্তু ৬৪৪টি মুলতবি প্রস্তাব দিয়ে রেকর্ড সৃষ্টি করেছে। তারা দেখাতে চাইছে, সংসদের প্রতি তাদের দরদ কোনো অংশে কম নয়। কিন্তু এটি সংসদ কার্যকর করার পথ নয়।
প্রধানমন্ত্রী শেখ হাসিনা শনিবার গণভবনে এক মতবিনিময় অনুষ্ঠানে বিরোধীদলীয় নেতার উদ্দেশে বলেন, ‘কিছু বলার থাকলে তা সংসদে এসে বলুন। ভিন্ন পথ খুঁজে ক্ষমতায় যাওয়া বাংলাদেশে আর হবে না ইনশাআল্লাহ।’ এর আগে বিএনপির ভারপ্রাপ্ত মহাসচিব বলেছেন, ‘অন্য কোনো প্রক্রিয়ায় ক্ষমতার বদল বিএনপি সমর্থন করে না।’ এ কথাগুলো সংসদে গিয়ে বললে নিশ্চয়ই তা আরও বেশি তাৎপর্য বহন করত।
সেনাছাউনিতে জন্মের কলঙ্ক নিয়েও বিএনপি গত প্রায় তিন দশকে বাংলাদেশের অন্যতম প্রধান দল হিসেবে নিজেদের প্রতিষ্ঠিত করেছে। জনগণের রায় নিয়ে একাধিকবার সরকার গঠন করেছে। সুতরাং তথ্য-প্রমাণ ছাড়া বিরোধী দলকে প্রাতিষ্ঠানিকভাবে আহত করার রাজনীতি যে বুমেরাং হতে পারে, তা সরকারের নীতিনির্ধারকদের উপলব্ধি করতে হবে। একই সঙ্গে এ কথাও বলব, চট্টগ্রামের জনসভায় বিরোধী দলের নেতার ‘সেনাসদস্যদের গুম করা হচ্ছে’ মর্মে ঢালাও মন্তব্যও দায়িত্বশীলতার পরিচায়ক নয়।
আমরা আশা করব, বিরোধী দল অধিবেশনের প্রথম দিনেই যোগ দেবে এবং পুরো অধিবেশনে সংসদে থেকে তাদের ওপর অর্পিত দায়িত্ব পালন করবে। কেননা, নির্বাচকমণ্ডলী সংসদে যাওয়ার জন্যই তাদের নির্বাচিত করেছেন—সদস্য পদ রক্ষার জন্য নয়।
গ্রহণযোগ্য ব্যক্তিসন্ধানের দায় কমিটিরই
নতুন ইসি গঠন
সুপ্রিম কোর্টের আপিল বিভাগের বিচারপতির নেতৃত্বাধীন অনুসন্ধান কমিটিকে ১০ কার্যদিবসের মধ্যে রাষ্ট্রপতির কাছে সুপারিশ পাঠাতে হবে। সুতরাং অনধিক পাঁচ সদস্যের নতুন ইসি পুনর্গঠনের বল এখন রাষ্ট্রপতি কিংবা প্রধানমন্ত্রীর কোর্টে নয়। ২২ জানুয়ারি মন্ত্রিপরিষদ বিভাগ প্রজ্ঞাপন জারি করে কমিটির কাছে এই দায়িত্ব হস্তান্তর করেছে। আশা করব, প্রধান বিচারপতি আপিল বিভাগ ও হাইকোর্ট বিভাগ থেকে যে দুজনের নাম মনোনয়ন করবেন তাঁদের ঘিরে যেন বিতর্ক সৃষ্টির অবকাশ না থাকে।
বাংলাদেশে অনুসন্ধান কমিটির অভিজ্ঞতা সুখকর বলা যাবে না। তবে দুর্নীতি দমন কমিশন (দুদক), তথ্য কমিশন ও মানবাধিকার কমিশন গঠন নিয়ে বিরোধী দল ছিল নীরব। তারা সরকারকে ওয়াকওভার দিয়েছে। এর কারণ সম্ভবত ক্ষমতার রাজনীতিতে এসব নিয়ে তাদের মাথা না ঘামালেও চলে। নির্বাচন কমিশন পুনর্গঠন নিয়ে প্রধান বিরোধী দল অনাগ্রহ দেখিয়ে চলেছে। তাদের দাবি, অনুসন্ধান কমিটির মাধ্যমে ইসি গঠনের প্রক্রিয়ায় তারা অংশ নিতে পারে না। অথচ সংবিধানের ১১৮ অনুচ্ছেদের আওতায় ইসি পুনর্গঠনের বিষয়টি একটি সাংবিধানিক রুটিন কাজ। সংবিধান অনুযায়ী নিয়োগপ্রাপ্ত সিইসি ও কমিশনাররা পাঁচ বছর মেয়াদে দায়িত্ব পালনের শপথ নেবেন। সুতরাং বিএনপির সামনে এখনো উপযুক্ত ব্যক্তিদের নাম প্রেরণের সুযোগ রয়েছে। বিএনপি সরাসরি সম্পৃক্ত হতে না চাইলে তাদের কোনো মিত্র সংস্থা বা দলের মাধ্যমেও বাছাই-প্রক্রিয়ায় তারা অংশ নিতে পারে। গণতান্ত্রিক রীতিনীতি বিশ্বাস করলে তাদের সেটাই করা উচিত। ইসি পুনর্গঠন প্রশ্নে বিএনপির অবস্থান সমর্থনযোগ্য নয়। কারণ এই প্রক্রিয়ায় অংশ নিলেই তত্ত্বাবধায়ক সরকার প্রতিষ্ঠার দাবি পরিত্যাজ্য হয়ে যাবে না। আমরা আশা করব, অনুসন্ধান-প্রক্রিয়াকে যাতে সাফল্যমণ্ডিত করা সম্ভব হয়, সে জন্য সংশ্লিষ্ট সব মহলকে যথাযথ দায়িত্ব পালন করতে হবে।
বাংলাদেশ এত দিন অনধিক চার সদস্যের কমিশন প্রত্যক্ষ করেছে। এবারই প্রথম আইন করে অনধিক পাঁচ সদস্য নিয়োগের সীমা নির্দিষ্ট করা হয়েছে। আমরা আশা করব, অনুসন্ধান কমিটি সর্বতোভাবে গোপনীয়তা পরিহার করবে। রাষ্ট্রপতির কাছে নাম পাঠানোর আগে তারা গণমাধ্যমে প্রস্তাবিত নাম প্রকাশ করবে। তাদের অনুসন্ধান যাতে রাষ্ট্রপতি বা প্রধানমন্ত্রীসহ কোনো মহলের ইচ্ছা-অনিচ্ছা দ্বারা নিয়ন্ত্রিত না হয়, সে ব্যাপারে সর্বোচ্চ সজাগ থাকতে হবে। দেশবাসী কমিটির স্বাধীন সিদ্ধান্ত গ্রহণের প্রক্রিয়া প্রত্যক্ষ করতে আগ্রহী।
এ পর্যন্ত গঠিত অনুসন্ধান কমিটিগুলো চুপিসারে দায়িত্ব পালন করেছে। এর পুনরাবৃত্তি কাম্য নয়। প্রতিটি শূন্য পদের বিপরীতে দুটি নাম পাঠাতে হলে ১০টি নামের দরকার পড়বে। ১০ কার্যদিবসের মধ্যে ১০ জন উপযুক্ত ব্যক্তির বিষয়ে বিস্তারিত খোঁজখবর নিয়ে সুপারিশ পাঠানো সহজ কথা নয়। তবে সদিচ্ছা ও নিষ্ঠা থাকলে এ কাজে কমিটি সফল হবে বলেই আমাদের বিশ্বাস।
সহজিয়া কড়চা
নির্বাচন কমিশন: রাষ্ট্রপতির সংলাপ
বাঙালি নেতারা কোনোকালেই সুযোগের সদ্ব্যবহার করতে পারেন না। তা তাঁরা করতে পারেন না কখনো তাঁদের কপালের দোষে, বেশির ভাগ সময় স্বভাবদোষে। রাষ্ট্রের মতো একটা প্রকাণ্ড জিনিস পরিচালনার দায়িত্ব বঙ্গোপসাগরের এই বদ্বীপ গঠিত হওয়ার পর থেকে বাঙালির ভাগ্যে জোটেনি। বাঙালি মুসলমানের ইউনিয়ন বোর্ড, কখনো জেলা বোর্ডে কাজ করার অভিজ্ঞতা ছিল। ১৯৩৭ সালে শেরেবাংলা এ কে ফজলুল হক পরাধীন বাংলার প্রধানমন্ত্রী হয়ে একটি প্রদেশ পরিচালনার সুযোগ পান। জাতির ইতিহাসে প্রথম নির্বাচিত পার্লামেন্টারি সরকার। তিনি সংখ্যাগরিষ্ঠ দলের নেতা ছিলেন না। তাঁর সরকার ছিল মুসলিম লীগের সঙ্গে কোয়ালিশন সরকার। রাজ্যের সবচেয়ে বড় দল কংগ্রেস তাঁকে পদে পদে বিড়ম্বনায় ফেলতে চেয়েছে। সংসদীয় গণতন্ত্রের ঐতিহ্য গড়ার যে সুযোগটি বাঙালি পেয়েছিল, তা কাজে লাগানো গেল না।
দ্বিতীয়বার সুযোগটি এসেছিল ১৯৪৭ সালে। এ সুযোগটি আরেকটু ভালো। ওই সুযোগও হাতছাড়া হয়ে যায়। সেটা কপালের দোষ, স্বভাবেরও দোষ।
তিন হাজার বছরের মধ্যে সর্বশ্রেষ্ঠ সুযোগটি আসে ১৯৭১ সালের ডিসেম্বরে। মাথার ওপরে আর কেউ রইল না। ব্রিটিশও না, পাঞ্জাবিও না। নিজেদের ভাগ্য নিজেদের গড়ার সুযোগ পাওয়া গেল। তবে পৃথিবীর ইতিহাসে দেখা গেছে, কোটি কোটি মানুষের কপাল দুই-একজন লোক ভাঙতে পারে, কিন্তু গড়তে গেলে অনেক লোকের দরকার। আমরা ঐক্যবদ্ধ হয়ে পাকিস্তানি শত্রু ও তাদের সহযোগীদের পরাজিত করলাম, কিন্তু ঐক্যবদ্ধভাবে গণতন্ত্র প্রতিষ্ঠা করতে শোচনীয়ভাবে হলাম ব্যর্থ। গেল সুবর্ণ সুযোগ হারিয়ে।
বহু বছর অনেক কাঠখড় পুড়িয়ে এবং রক্ত ঝরিয়ে ১৯৯১ সালে সরকারি ও বিরোধী দলের নেতারা গণতন্ত্র প্রতিষ্ঠার আরেকটি সুযোগ পেলেন। সরকারি দল ও বিরোধী দল উভয়েরই নেতাদের জনগণের আবেগ-অনুভূতি সম্পর্কে সুস্পষ্ট ধারণা ছিল। জনগণের কাছে দেওয়া তাঁদের অঙ্গীকারও ছিল। কিন্তু তাঁরা তা অবলীলায় ভুলে গেলেন। সংসদীয় গণতন্ত্র প্রতিষ্ঠার সুযোগটি নষ্ট হয়ে গেল। জনগণ যা চায়নি, পেল তা-ই—নির্বাচিত সরকারি দলের গণতন্ত্র, বহুদলীয় গণতন্ত্র নয়।
গণতন্ত্রের সঙ্গে নির্বাচন অবিচ্ছেদ্যভাবে সম্পর্কিত। সুষ্ঠু ও নিরপেক্ষ নির্বাচন ছাড়া গণতান্ত্রিক সরকার প্রতিষ্ঠিত হতে পারে না। বহু পুরোনো গণতান্ত্রিক দেশে নির্বাচন কমিশন নেই। সরকারি প্রশাসনই নির্বাচন অনুষ্ঠিত করার দায়িত্ব পালন করে। ১৯৫৪ সালের ঐতিহাসিক নির্বাচন কোনো নির্বাচন কমিশন করেনি, জেলা প্রশাসকরা করেন। ১৯৭০ সালের নির্বাচন পরিচালনা করেন পাকিস্তানের প্রথম প্রধান নির্বাচন কমিশনার বিচারপতি আবদুস সাত্তার।
সত্তরের নির্বাচনের সময় কেন্দ্রে ও প্রদেশে ছিল সামরিক সরকার। সামরিক বাহিনী ছিল নিরপেক্ষ। নির্বাচন কমিশন ছিল নিরপেক্ষ ও স্বাধীন। সামরিক বাহিনী ও নির্বাচন কমিশন নিরপেক্ষ না থাকলে নির্বাচনের ফলাফল এদিক-ওদিক হতে পারত। প্রশাসক হিসেবে বিচারপতি সাত্তার ছিলেন খুবই অভিজ্ঞ ও দক্ষ। ব্রিটিশ আমল থেকে কাজ করেছেন শেরেবাংলার সঙ্গে। তিনি ছিলেন পরবর্তী সময়ে বাংলাদেশের প্রথম প্রত্যক্ষ ভোটে নির্বাচিত রাষ্ট্রপতি ও নির্দ্বিধায় বলা যায়, গত ৫০ বছরে বাংলাদেশে যত সরকারপ্রধান ছিলেন, তাঁদের মধ্যে বিচারপতি সাত্তারের প্রশাসনিক দক্ষতা ছিল সবচেয়ে বেশি।
বাংলাদেশের সামাজিক ও রাজনৈতিক সংস্কৃতির বৈশিষ্ট্য হলো এখানে কারও কোনো অবদান স্বীকার না করা। দক্ষতা ও নিরপেক্ষতার সঙ্গে সত্তরের নির্বাচন পরিচালনা করার স্বীকৃতি বঙ্গবন্ধুই তাঁকে দিয়েছেন। মুক্তিযুদ্ধের মধ্যে তিনি ছিলেন পাকিস্তানে। ১৯৭৩ সালে দেশে ফিরে এসে বঙ্গবন্ধুর সঙ্গে দেখা করার সঙ্গে সঙ্গে বিচারপতি সাত্তারকে বাংলাদেশ জীবন বীমা করপোরেশনের পরিচালকমণ্ডলীর চেয়ারম্যান এবং তার কিছুদিন পরে বাংলাদেশের প্রথম সংবাদপত্রের বেতন বোর্ডের চেয়ারম্যান নিয়োগ দেওয়া হয়। অবশ্য পরে তিনি জিয়াউর রহমানের রজনীতির সঙ্গে যুক্ত হন। সামরিক অভ্যুত্থান ঘটিয়ে তাঁর কাছ থেকেই জেনারেল এরশাদ ক্ষমতা দখল করেন ২৪ মার্চ ১৯৮২, ভোররাতে।
নির্বাচন কমিশন একটি সাংবিধানিক প্রতিষ্ঠান। বাংলাদেশের বাহাত্তরের সংবিধানে বলা হয়েছে এবং এখন পর্যন্ত বহাল আছে: ‘প্রধান নির্বাচন কমিশনারকে লইয়া এবং রাষ্ট্রপতি সময়ে সময়ে যে রূপ নির্দেশ করিবেন, সেই রূপসংখ্যক অন্যান্য নির্বাচন কমিশনারকে লইয়া বাংলাদেশের একটি নির্বাচন কমিশন থাকিবে এবং উক্ত বিষয়ে প্রণীত কোনো আইনের বিধানাবলী-সাপেক্ষে রাষ্ট্রপতি প্রধান নির্বাচন কমিশনারকে ও অন্যান্য নির্বাচন কমিশনারকে নিয়োগদান করিবেন। একাধিক নির্বাচন কমিশনারকে লইয়া নির্বাচন কমিশন গঠিত হইলে প্রধান নির্বাচন কমিশনার তাহার সভাপতিরূপে কার্য করিবেন।’
গত ৪০ বছরে নির্বাচন কমিশন-সংক্রান্ত কোনো আইনের বিধান প্রণয়নের প্রয়োজনীয়তা বোধ করেনি বাংলাদেশের কোনো সরকার। আমাদের সংবিধান বলে দেয়নি, কত জন কমিশনার থাকবেন ‘নির্বাচন কমিশনে’। একজন তো প্রধান নির্বাচন কমিশনার হিসেবে থাকবেনই, নির্বাচন কমিশনার একাধিক থাকতে পারেন। নির্দিষ্ট করে সংখ্যা না বলায় এবং যথাযথ আইন না থাকায়, জোট সরকার তাদের খুশিমতো প্রায় আধাডজনের কাছাকাছি নির্বাচন কমিশনার নিয়োগ দিয়েছিল। প্রধান নির্বাচন কমিশনার আজিজ সাহেব থেকে শুরু করে কোনো কমিশনার সাহেবের অভিধানেই ‘নিরপেক্ষতা’ শব্দটি ছিল না। কোনো সরকার যদি রাষ্ট্রপতিকে দিয়ে ১৫ সদস্যবিশিষ্ট নির্বাচন কমিশন গঠন করে, তা কিছুমাত্র অসাংবিধানিক হবে না।
বর্তমান নির্বাচন কমিশন উদ্দিনদের সময় গঠিত। বাংলাদেশের বিভিন্ন প্রতিষ্ঠানের যে হালচাল, দলীয়পনার যে ভয়াবহ অবস্থা, সেই পরিপ্রেক্ষিতে বর্তমান নির্বাচন কমিশন যথেষ্ট সাহস, নিরপেক্ষতা ও দক্ষতার সঙ্গে দায়িত্ব পালন করছে। দুই বিবদমান শিবিরের, বিশেষ করে বিএনপির বিষাক্ত তির মাঝেমধ্যেই ড. এ টি এম শামসুল হুদা, ছহুল হোসাইন ও সাখাওয়াত হোসেনের গায়ে লেগেছে। তাঁরা আহত হলেও অবিচলভাবে তাঁদের কাজ করে গেছেন। এতটা ঐক্যবদ্ধ ও পরস্পরের প্রতি সদ্ভাবপূর্ণ টিম পাওয়া আমাদের সমাজে কঠিনই বটে। তাঁদের অধীন সহকর্মীরাও খুবই একতাবদ্ধ ও নিরপেক্ষতার সঙ্গে কাজ করেছেন।
গত পাঁচ বছরে তাঁরা অনেক বড় কাজ করেছেন। ভুয়া ভোটারসংবলিত আগের আবর্জনা ফেলে দিয়ে তাঁরা একটি ভালো ভোটার তালিকা তৈরি করেছেন। সিভিল সোসাইটি থেকে আমরা তেমনটিই চেয়েছিলাম। সংসদ নির্বাচন, সিটি করপোরেশন ও পৌরসভা এবং অন্যান্য স্থানীয় পরিষদ নির্বাচনে তিন নির্বাচন কমিশনার ও তাঁদের সহকর্মীরা প্রশংসনীয় কাজ করেছেন। তাঁদের মেয়াদ শেষ হচ্ছে ফেব্রুয়ারিতে। বাংলাদেশের গণতন্ত্রকামী মানুষ তাঁদের কথা অনেক দিন মনে রাখবে। তাঁরা বিভিন্ন সময় বিতর্কিত বিষয়ে আমাদের নাগরিক সমাজের লোকদের পরামর্শ চেয়েছেন। আমার মতো অভাজনকেও বহুবার ডেকেছেন। কোনো প্রশ্নে হয়তো শক্তভাবে দ্বিমত করেছি। কিন্তু তাঁরা মনোক্ষুণ্ন হননি। ভালো পরামর্শ হলে হাসিমুখে গ্রহণ করেছেন। আমি তাঁদের অগ্রিম বিদায়ী ধন্যবাদ জানাই।
দীর্ঘকালের জড়তা ও অবসাদের ফলে আমাদের সমাজে অভিনন্দনমূলক কাজ খুব কমই হয়ে থাকে এবং হিংসা-প্রতিহিংসায় পরিপূর্ণ সমাজে কারও কোনো গঠনমূলক কাজ প্রশংসা পায় না। নতুন নির্বাচন কমিশন নিয়োগের প্রশ্নে মহামান্য রাষ্ট্রপতি মো. জিল্লুর রহমান সব রাজনৈতিক দলের নেতাদের সঙ্গে সংলাপ করেছেন। তাঁকে দিয়ে সংলাপের উদ্যোগটি সরকার নেওয়ালেও রাষ্ট্রপতির ব্যক্তিগত আন্তরিকতা ও ভূমিকাকেও খাটো করে দেখার উপায় নেই। এই সংলাপ একটি অত্যন্ত ভালো দৃষ্টান্ত স্থাপন করেছে।
রাষ্ট্রের সর্বোচ্চ ব্যক্তি রাষ্ট্রপতি। সেটা তাঁর সাংবিধানিক অবস্থান। তাঁর ব্যক্তিসত্তা বলেও একটি জিনিস রয়েছে। জনাব জিল্লুর রহমান একজন বর্ষীয়ান রাজনৈতিক নেতা। ব্রিটিশ ঔপনিবেশিক যুগে ছাত্রজীবনে তাঁর রাজনীতিতে হাতে খড়ি। ভাষা-আন্দোলন থেকে উদ্দীপনায় অনাচার পর্যন্ত অব্যাহতভাবে তিনি রাজনীতিতে আছেন। তিনি একজন অতিসজ্জন ও সরল মানুষ। তাঁকে আমি চিনি ষাটের দশকের শুরু থেকে, বিশেষ করে আইভি আপার সূত্রে। তাঁর শ্বশুর অধ্যক্ষ জালালউদ্দিন আহমদ ছিলেন আমাদের শিক্ষক। ষাটের দশক থেকে বাঙালি জাতীয়তাবাদী গণতান্ত্রিক আন্দোলনে আপসহীন ভূমিকা পালন করেছেন। মুক্তিযুদ্ধের সংগঠকদের একজন। প্রবাসী সরকারের প্রচার-প্রকাশনা প্রভৃতিতে অসামান্য ভূমিকা রাখেন তিনি। বঙ্গবন্ধুর একজন বিশ্বস্ত সহকর্মী। স্বাধীনতার পরে আওয়ামী লীগের সাধারণ সম্পাদক, যখন বঙ্গবন্ধু সভাপতি। বাকশালের অন্যতম সম্পাদক। এলাকায় জনপ্রিয় নেতা হিসেবে বারবার সাংসদ নির্বাচিত হয়েছেন। শেখ হাসিনার প্রথম সরকারের জ্যেষ্ঠ মন্ত্রী ছিলেন। আশির দশকে স্বৈরাচারবিরোধী আন্দোলনে রাজপথে ছিলেন এবং তাঁরা স্বামী-স্ত্রী উভয়েই নিপীড়িত হয়েছেন। ২০০৭-০৮ সালের স্বৈরাচারী জরুরি অবস্থার সময় শুধু শেখ হাসিনার পক্ষে নয়, সাংবিধানিক রাজনীতির পক্ষে তাঁর অনমনীয় অবস্থানের কথা আমি তখন বহু আলোচনা সমাবেশে বলেছি। তাঁর সাংবিধানিক পদের বাইরে তিনি আমাদের একজন মুরব্বিস্থানীয় ব্যক্তি।
রাষ্ট্রপতি সংলাপের জন্য আমন্ত্রণ জানানোর পর আমি ভয় পেয়েছিলাম এই ভেবে যে, বিএনপি বুঝি বিগড়ে বসে। নানা রকম বর্জনমূলক ব্যাপারে তারা অভ্যস্ত। ‘আমরা যাব না’ বা ‘রাষ্ট্রপতির সংলাপ বয়কট করলাম’ বলে বসলে কারও করার কিছু ছিল না। তাতে লাভ-লোকসান কিছু নয়, রাষ্ট্রপতিকে অসম্মান করা হতো। কিন্তু তাদের মধ্যে শুভবুদ্ধি দেখা দেয়। স্বয়ং খালেদা জিয়ার নেতৃত্বে বিএনপির প্রতিনিধিদল বঙ্গভবনে রাষ্ট্রপতির সঙ্গে আনুষ্ঠানিক সংলাপে যোগ দেয়।
আমাদের রাজনৈতিক সংস্কৃতি ঢাকার আশপাশের নদীগুলোর পানির মতো কালো ও দূষিত হয়ে গেছে কত আগে, তা বলা কঠিন। সংসদ থেকে শুরু করে গোটা রাজনীতির অঙ্গন অসুন্দর দৃশ্যে পরিপূর্ণ। দেরিতে নয়, যথাসময়ের ১৫ মিনিট আগেই বেগম জিয়া বঙ্গভবনে পৌঁছেন। রাষ্ট্রপতি তাঁকে আন্তরিকতার সঙ্গে অভ্যর্থনা জানান। তাঁরা সৌজন্য ও আন্তরিকতার সঙ্গে পরস্পরের হাত ধরে কুশল বিনিময় করেন। গত ২৫ বছরে এটি ছিল আমার দেখা সবচেয়ে সুন্দর রাজনৈতিক দৃশ্য।
রাষ্ট্রপতির সঙ্গে সংলাপে গিয়ে বিএনপি নতুন নির্বাচন কমিশনারদের নিয়োগ দেওয়ার আগে তত্ত্বাবধায়ক সরকারব্যবস্থা পুনর্বহালের সিদ্ধান্ত নেওয়ার দাবি জানিয়েছে। বেগম জিয়ার আহ্বানে রাষ্ট্রপতি তাঁর সাংবিধানিক সীমাবদ্ধতার কথা জানান। তবে তাঁদের এই দাবির বিষয়টি সরকারকে অবহিত করবেন বলে বিএনপির প্রতিনিধিদলকে আশ্বস্ত করেন। বিএনপির দাবির সমালোচনা করে চলেছেন আওয়ামী লীগের কয়েকজন নেতা ও মন্ত্রী। বিজ্ঞ নেতাদের ওই সমালোচনার অর্থ আমাদের মতো সাধারণ নাগরিকের কাছে স্পষ্ট নয়। এই মুহূর্তে এই প্রশ্নে তাঁরা নীরব থাকলেও পারতেন। তাঁদের মতামত তো তাঁরা রাষ্ট্রপতিকে জানিয়েছেনই—প্রকাশ্যে ও গোপনে। বর্তমান বাস্তবতায় তত্ত্বাবধায়ক সরকারব্যবস্থা তিন তুড়িতে উড়িয়ে দেওয়ার বিষয় নয়।
তত্ত্বাবধায়ক-ব্যবস্থা পুনঃপ্রবর্তন শুধু বিএনপির দাবি নয়, আওয়ামী লীগ ও জাতীয় পার্টি ছাড়া আর প্রায় সব দলের দাবি। ১৯৮৮ সালের মতো একটি নির্বাচনের স্বপ্ন জেনারেল এরশাদ দেখতে পারেন। শ-খানেক আসন নিয়ে প্রধান বিরোধী দলের নেতা হওয়ার আকাঙ্ক্ষাও তাঁর গোপন নেই। কিন্তু বাংলাদেশের জনগণ শুধু নয়, দাতা দেশ ও সংস্থাগুলোর কাছে তা গ্রহণযোগ্যতা পাবে না। বিদেশি বন্ধুদের কথাবার্তা থেকে তা পরিষ্কার বোঝা যাচ্ছে।
কোনো প্রশ্নে সংশ্লিষ্ট অনেকের বুদ্ধি-পরামর্শ নিলে বহু সমস্যার সমাধান বেরিয়ে যায়। রাষ্ট্রপতির সংলাপের ইতিবাচক দিক হলো, নির্বাচন কমিশন নিয়োগের ব্যাপারে বর্তমানে যে কোনো আইন নেই, সে বিষয়টিও উঠে এসেছে কোনো কোনো নেতার কথায়। এখন দায়িত্ব চলে গেছে সংসদের কাঁধে। আপাতত নতুন নির্বাচন কমিশন গঠনের লক্ষ্যে একটি অনুসন্ধান কমিটি গঠিত হয়েছে। তাঁরা দশ কার্যদিবসের মধ্যে তাঁদের সুপারিশ রাষ্ট্রপতির কাছে পেশ করবেন। তবে সমস্যার সমাধান হয়ে গেছে, তা বলা যাবে না।
বিবদমান পক্ষগুলোর মতপার্থক্য কমিয়ে আনতেই হবে দেশের স্বার্থে, জনগণের স্বার্থে ও গণতন্ত্রের স্বার্থে। রাষ্ট্রপতি যদি তত্ত্বাবধায়ক প্রশ্নেও সংলাপের আহ্বান করেন, তাকেও জনগণ স্বাগত জানাবে।
তত্ত্বাবধায়ক সরকার নয়। বাংলাদেশের পুরা নির্বাচনের ধরন পরিবর্তন হওয়া দরকার। সুধী সমাজের উচিৎ তত্ত্বাবধায়ক সরকাররে দাবী বাদ দিয়ে পুরা নির্বাচন ব্যাবসথার পরিবর্তনের দাবী করা। বর্তমানে ৩০০ নির্বাচনী এলাকার যে পদ্বধতী তাতে একটি নির্বাচনি এলাকায় কারচুপি করা এবং করে জিতে আসা অনেক সহজ। আর তাই দল মত নির্বিশেষে সবাই কারচুপিতে উৎসাহিত হয়।
নতুন ব্যাবসথায় তার অবসান হবে বলেই আমার বিস্বাস।
নতুন ব্যাবসথাটি হবে এরকম:
১: পুরা বাংলাদেশ হবে একটি নির্বাচনী ইউনিট।
২: সকল রাজনীতিক দল সর্বোচ্চ ৩০০ ক্যান্ডিডেটের নাম নির্বাচন কমিশনে জমা দিবে।
৩: নেতার গুরুত্ব অনুযায়ী ১ থেকে ৩০০ নং দলীয় নির্বাচন কমিটি নির্ধারন করবে।
৪: নির্বাচনে সারা দেশে সর্বমোট দেয়া ভোট ৩০০ ভাগে ভাগ করা হবে এবং একটি আসনের জন্য প্রয়োজনিয় ভোটের সংখা নির্ধরিত হবে।
৫: একটি দলের উপর সারা দেশে পড়া ভোট তিনশ ভাগের এক ভাগ সংখা দিয়ে ভাগ করে নির্ধারন হবে দলটি মোট কত আসনে জয়ী হয়েছে।
৬: এবার দলের এক নং থেকে শুরু করে মোট যত আসন পেয়েছে তত সংখা পর্য্যন্ত সাংসদ জয়ী বলে ধরে নেয়া হবে। তবে যদি কোন ক্যান্ডিডেট ব্যাক্তিগত ভাবে অনুপাতিক সংখার চাইতে বেশি ভোট পান তবে তিনি সর্বোচ্চ সংখায় যিনি জয়ী হয়েছেন তার জায়গায় জয়ী বলে গন্য হবেন।
৭: পুর্ন মেয়াদে সংসদের কোন আসন যে কোন কারনে শুন্য হলে কোন উপ নির্বাচনের প্রয়োজন নেই, কারন ক্যান্ডিডেট তালিকায় সর্বোচ্চ নামবারে পাশ না করা ক্যান্ডিডেট তার যায়গায় নির্বাচিত বলে গন্য হবেন।
৮: অনির্বাচিত মহিলা আসনগুলো বিলুপত হবে।
এতে যা ফল হবে:
১: গুরুত্বপুর্ন কোন নেতার ফেল হবার কোন সুজোগ নেই।
২: ছোট আকারের দল গুলো সংসদে আসন পাবে, ফলে আসন পাবার অংক কষে নিজেদের নীতি বর্জন করে বড়দল গুলোর লেজুড়ে পরিনত হবার দরকার হবে না।
৩: ভোটারের দেয়া একটি ভোটও সারা দেশের জন্য গুত্বপুর্ন হয়ে উঠবে।সংসদে জনগনের সকল অংশের প্রতিনিধিত্ব নিশচিৎ হবে।
৪: একাধিক আসনে নির্বাচন করার প্রয়োজনিয়তা শেষ হবে, বিধায় সংসদের পুর্নমেয়াদে যে কোন প্রকার উপনির্বাচনের কোন প্রয়োজন হবে না।
৫: অরাজনীতিকদের নির্বাচন ব্যাবসার লোভ কমবে, কারন তার জয়ী হয়ে আসার সমভাবনা অনেক কমে যাবে যদি দলে তার রাজনীতিক গুরুত্ব না থাকে।
৬: তাই লাভের নিশচয়তা না থাককলে কেউ বিনিয়োগে আর উৎসাহ পাবে না।
৭: এতে মনোনয়ন ব্যাবসা কমবে, কারন যারা আসলেই রাজনীতিক তাদের নং এমনিতেই উপরে থাকবে, আর পাশ করার গ্যারান্টি না থাকলে মনোনয়ন নিয়েও কেউ অতি উৎসাহ দেখাবে না। অত্যন্ত পরিষ্কার নিরপেক্ষ ও সাবলীল ভাষায় দেশের কোন একজন রাজনীতিবিদ কি আছেন যিনি দেশের স্বার্থকে সব কিছুর ঊর্ধ্বে সম্মান প্রদর্শন করে এ রকম সমাধান দিতে পারেন ? সৈয়দ আবুল মকসুদের মত মানুষগুলি দেশে জন্মায় আবার মরণের ডাকে চলে যায় । তাদের মধ্যে পরসহিষ্ণু, বুদ্ধিমত্তা ও মেধা রাজনৈতিক দলগুলির পদদলিত হয় । তাই এই জাতি এতিম । এই জাতির এত বিপদ । জাতির এই পরিণতির জন্য অসৎ বিবেকহীন শত শত so called রাজনীতিবিদ গজে উঠেছে শুধু নিজের আখের গুছানোর স্বার্থে । আর তাদের কারণে দেশ ও সাধারণ জনগণের এত দুর্গতি ।
নির্বাচন কমিশন
বর্তমান সদস্যদের পুনর্নিয়োগের বৈধতা
নির্বাচন কমিশনে নিয়োগ নিয়ে বিতর্ক এড়াতে মহামান্য রাষ্ট্রপতি জিল্লুর রহমান সমপ্রতি ২৩টি রাজনৈতিক দলের সঙ্গে সংলাপের আয়োজন করেছেন। গণমাধ্যমের রিপোর্ট থেকে জানা যায়, সংলাপে অংশগ্রহণকারী কিছু দল বর্তমান প্রধান নির্বাচন কমিশনার শামসুল হুদাকে পুনর্নিয়োগ প্রদানের সুপারিশ করেছে। আবার কিছু দল পুরো কমিশনকেই রাখার পক্ষে মত দিয়েছে।
অনেক প্রতিকূলতা সত্ত্বেও গত পাঁচ বছরে বর্তমান কমিশন অত্যন্ত প্রশংসনীয়ভাবে তাদের দায়িত্ব পালন করেছে। কিছু ভুলভ্রান্তি সত্ত্বেও কমিশন সফলতা ও নিরপেক্ষতার একটি উঁচু মানদণ্ড স্থাপন এবং দেশের বিরাট জনগোষ্ঠীর সমর্থন অর্জন করতে সক্ষম হয়েছে বলে আমার বিশ্বাস। বস্তুত, আমি মনে করি যে বাংলাদেশের বর্তমান রাজনৈতিক প্রেক্ষাপটে বর্তমান কমিশন থেকে অধিক করিৎকর্মা ও নিরপেক্ষ নির্বাচন কমিশন পাওয়া হবে প্রায় অসম্ভব। তবে প্রস্তাব দুটি কিছু গুরুতর সাংবিধানিক প্রশ্নের জন্ম দেয়।
সংলাপে প্রদত্ত পুনর্নিয়োগের প্রস্তাবের পর এ বিষয়ে ব্যাপক গুজব শুরু হয়েছে। গুজবের সঙ্গে সঙ্গে শুরু হয়েছে নতুন বিতর্ক। একদল বিশেষজ্ঞ দাবি করছেন যে প্রধান নির্বাচন কমিশনার ও অন্য দুজন নির্বাচন কমিশনার ছহুল হোসাইন ও ব্রিগেডিয়ার (অব.) শাখাওয়াত হোসেনকে পুনর্নিয়োগ প্রদানের ক্ষেত্রে কোনো সাংবিধানিক বাধা নেই। পক্ষান্তরে অন্য একদল বিশেষজ্ঞ মনে করেন যে এমন সিদ্ধান্ত হবে অর্বাচীন ও সংবিধানের লঙ্ঘন।
আমাদের সংবিধানের ১১৮(৩) অনুচ্ছেদে বলা হয়েছে: ‘এই সংবিধানের বিধানাবলি-সাপেক্ষে কোনো নির্বাচন কমিশনারের পদের মেয়াদ তাঁহার কার্যভার গ্রহণের তারিখ হইতে পাঁচ বৎসরকাল হইবে এবং (ক) প্রধান নির্বাচন কমিশনার পদে অধিষ্ঠিত ছিলেন, এমন কোনো ব্যক্তি প্রজাতন্ত্রের কর্মে নিয়োগলাভের যোগ্য হইবেন না; (খ) অন্য কোনো নির্বাচন কমিশনার অনুরূপ পদে কর্মাবসানের পর প্রধান নির্বাচন কমিশনাররূপে নিয়োগলাভের যোগ্য হইবেন, তবে অন্য কোনোভাবে প্রজাতন্ত্রের কর্মে নিয়োগলাভের যোগ্য হইবেন না।’
আপাতত দৃষ্টিতে মনে হয় যে একজন নির্বাচন কমিশনারকে প্রধান নির্বাচন কমিশনার হিসেবে নিয়োগ প্রদান ব্যতীত কমিশনের অন্য সদস্যদের পুনর্নিয়োগ হবে অসাংবিধানিক। কারণ, প্রধান নির্বাচন কমিশনার হিসেবে যিনি একবার নিয়োগপ্রাপ্ত ছিলেন, তিনি দ্বিতীয়বারের জন্য প্রজাতন্ত্রের কর্মে নিয়োগ লাভের অযোগ্য। তেমনিভাবে নির্বাচন কমিশনারদের মধ্যে যিনি/যাঁরা প্রধান নির্বাচন কমিশনার হিসেবে নিয়োগপ্রাপ্ত নন, তিনি/তাঁরাও প্রজাতন্ত্রের কর্মে নিয়োগ লাভের অযোগ্য।
কিন্তু প্রজাতন্ত্রের কর্মের সংজ্ঞা কী? সংবিধানের ১৫২ অনুযায়ী, ‘প্রজাতন্ত্রের কর্ম’ অর্থ ‘অসামরিক বা সামরিক ক্ষমতায় বাংলাদেশ সরকার-সংক্রান্ত যেকোনো কর্ম, চাকরি বা পদ এবং আইনের দ্বারা প্রজাতন্ত্রের কর্ম বলিয়া ঘোষিত হইতে পারে, এই রূপ অন্য কোনো কর্ম।’ তবে সংবিধানের ১৪৭(৩)(৪) অনুচ্ছেদ অনুযায়ী, রাষ্ট্রপতি, প্রধানমন্ত্রী, স্পিকার, ডেপুটি স্পিকার, মন্ত্রী, প্রতিমন্ত্রী, উপমন্ত্রী, সুপ্রিম কোর্টের বিচারক, মহাহিসাব নিরীক্ষক ও নিয়ন্ত্রক, নির্বাচন কমিশনার ও সরকারি কর্মকমিশনের সদস্যরা লাভজনক পদ বা মর্যাদায় অধিষ্ঠিত ব্যক্তি বা সরকারি কর্মচারী বলে গণ্য হবেন না। অর্থাৎ রাষ্ট্রের সংযুক্ত তহবিল থেকে বেতন-ভাতা পাওয়া সত্ত্বেও, সংবিধান অনুযায়ী, রাষ্ট্রপতি, প্রধানমন্ত্রী, স্পিকার, ডেপুটি স্পিকার, মন্ত্রী, প্রতিমন্ত্রী, উপ-মন্ত্রী, সুপ্রিম কোর্টের বিচারক, মহাহিসাব নিরীক্ষক ও নিয়ন্ত্রক, নির্বাচন কমিশনার ও সরকারি কর্মকমিশনের সদস্যরা প্রজাতন্ত্রের কর্মে নিয়োজিত নন। ফলে প্রধান নির্বাচন কমিশনারের পুনর্নিয়োগের ব্যাপারে সাংবিধানিক কোনো বাধা নেই বলেই মনে হয়, যদিও সংবিধানের ১১৮(৩) অনুচ্ছেদ অনুযায়ী কমিশনারদের মধ্যে যিনি/যাঁরা প্রধান নির্বাচন কমিশনার হিসেবে নিয়োগপ্রাপ্ত নন, তাঁর/তাঁদের পুনর্নিয়োগের ব্যাপারে প্রতিবন্ধকতা বিদ্যমান। তবে এটিই শেষ কথা নয়।
বিচারপতি এম এ আজিজের প্রধান নির্বাচন কমিশনার হিসেবে নিয়োগ-সংক্রান্ত মামলায় [অ্যাডভোকেট রুহুল কুদ্দুস ও অন্যান্য বনাম বিচারপতি এম এ আজিজ ও অন্যান্য, ৬০ ডিএলআর (২০০৮)] বিচারপতি এ বি এম খায়রুল হক ও বিচারপতি এস এম জিয়াউল করিম সমন্বয়ে গঠিত ডিভিশন বেঞ্চ সংবিধানের ১৪৭(৩)(৪) অনুচ্ছেদের ভিন্ন ব্যাখ্যা দিয়েছেন। তাঁদের মতে, যাঁরা রাষ্ট্রের সংযুক্ত তহবিল থেকে পারিশ্রমিক পান, তাঁরা অবশ্যই প্রজাতন্ত্রের কর্মে নিয়োজিত।
রায়ে সুস্পষ্টভাবে বলা হয়েছে: ‘প্রজাতন্ত্রের কর্ম—পারিশ্রমিক—সংবিধানের ১৪৭ অনুচ্ছেদের ৪ উপ-অনুচ্ছেদে বর্ণিত পদ অধিকারী ব্যক্তিরা নির্বাহী সরকারের অন্তর্গত নহেন। তবে প্রজাতন্ত্রের কর্মে নিয়োজিত এবং তাঁহারা ওই রূপ কর্মে নিয়োজিত রহিয়াছেন বিধায় রাষ্ট্রের সংযুক্ত তহবিল (Consolidated Fund) হইতে তাঁহাদের কর্মের বিনিময়ে পারিশ্রমিক (emoluments) পাইয়া থাকেন। যেহেতু প্রজাতন্ত্রের জন্য তাঁহারা নিজ নিজ অবস্থান হইতে কর্ম সমপাদন করেন, সেহেতু তাঁহারা সংযুক্ত তহবিল হইতে আইন দ্বারা নির্দিষ্ট হারে পারিশ্রমিক পাইয়া থাকেন। তাঁহারা প্রজাতন্ত্রের জন্য কর্ম সমপাদন না করিলে সংযুক্ত তহবিল হইতে কোনো পারিশ্রমিক পাইবার অধিকারী হইতেন না।’
অর্থাৎ সংবিধানের ১৪৭(৩)(৪) অনুচ্ছেদের ব্যতিক্রমী বিধান সত্ত্বেও আদালতের মতে, প্রধান নির্বাচন কমিশনার ও অন্যান্য নির্বাচন কমিশনার প্রজাতন্ত্রের কর্মে নিয়োজিত। প্রধান নির্বাচন কমিশনার ও নির্বাচন কমিশনার হিসেবে দায়িত্ব পালনই তাঁদের জন্য প্রজাতন্ত্রের কর্ম। তাই একবার প্রধান নির্বাচন কমিশনার হিসেবে দায়িত্ব পালনের পর তিনি প্রধান নির্বাচন কমিশনারসহ প্রজাতন্ত্রের সকল পদে নিয়োগের অযোগ্য হবেন। তেমনিভাবে নির্বাচন কমিশনার হিসেবে একবার দায়িত্ব পালনের পর কোনো ব্যক্তি প্রধান নির্বাচন কমিশনার ছাড়া নির্বাচন কমিশনারসহ প্রজাতন্ত্রের অন্য সকল পদে নিয়োগের অযোগ্য হবেন।
সংবিধানের মর্মার্থ বা মূলবাণী হলো যে নির্বাচন কমিশন স্বাধীন ও নিরপেক্ষভাবে কাজ করবে। সংবিধান বিশেষজ্ঞ মাহমুদুল ইসলামের ভাষায়, প্রধান নির্বাচন কমিশনার ছিলেন এমন ব্যক্তি পুনরায় প্রজাতন্ত্রের কর্মে নিয়োগ লাভের অযোগ্য হবেন এবং নির্বাচন কমিশনার ছিলেন এমন ব্যক্তি প্রধান নির্বাচন কমিশনার ছাড়া অন্য কোনোভাবে প্রজাতন্ত্রের নিয়োগে অযোগ্য হবেন [মাহমুদুল ইসলাম, কনস্টিটিউশনাল ল অব বাংলাদেশ, দ্বিতীয় সংস্করণ, (মল্লিক ব্রাদার্স, ২০০৮), পৃ. ৬৮৮]। অর্থাৎ আমাদের সংবিধান প্রণেতারা একজন নির্বাচন কমিশনার ছাড়া—যাঁকে প্রধান নির্বাচন কমিশনার হিসেবে নিয়োগ দেওয়া হবে—প্রধান নির্বাচন কমিশনারসহ অন্য কমিশনারদের মেয়াদ এক টার্মের জন্য নির্ধারিত করে দিয়েছেন। এর কারণ হলো, কমিশনের সদস্য হিসেবে দায়িত্ব পালনকালে ভবিষ্যতে পুনর্নিয়োগের আশায় যেন তাঁরা প্রলুব্ধ না হয়ে স্বাধীন ও নির্মোহভাবে কাজ করতে সক্ষম হন।
প্রধান নির্বাচন কমিশনার ও অন্য দুই কমিশনারকে পুনর্নিয়োগ প্রদানের লক্ষ্যে অবশ্য সংবিধান সংশোধন করা যেতে পারে। অতীতের অনেকগুলো সংবিধান সংশোধনই রাষ্ট্রের পরিবর্তে ব্যক্তির স্বার্থে করা হয়েছে, যার পরিণতি অনেক ক্ষেত্রে সুখকর ছিল না। আমরা আবারও কি সেই পথে হাঁটব? তিনজন ব্যক্তির জন্য কি সংবিধান সংশোধন করব? শুভবুদ্ধিসম্পন্ন নাগরিকদের অনেকেই এমন প্রচেষ্টার সঙ্গে একমত হবেন না। এ ছাড়া সংবিধান সংশোধনের মাধ্যমে পুনর্নিয়োগপ্রাপ্ত কমিশনের সদস্যরাও নতুন বিতর্কের মুখোমুখি হবেন, যা তাঁদের দায়িত্ব পালনে অহেতুক প্রতিবন্ধকতা সৃষ্টি করবে বলে আমার বিশ্বাস।
পরিশেষে, উপরিউক্ত বিশ্লেষণ থেকে এটি সুস্পষ্ট যে বর্তমান প্রধান নির্বাচন কমিশনার ও অন্য একজন নির্বাচন কমিশনারকে কমিশনে পুনর্নিয়োগ প্রদান হবে সংবিধানের সুস্পষ্ট লঙ্ঘন, যদিও একজন নির্বাচন কমিশনারকে প্রধান নির্বাচন কমিশনার হিসেবে নিয়োগ দেওয়া যাবে। অতীতের বলিষ্ঠ ও নিরপেক্ষ ভূমিকার কারণে তাঁদের পুনর্নিয়োগ দেওয়া গেলে আমি নিজেও খুশি হতাম, কিন্তু বৃহত্তর স্বার্থে আমাদের সংবিধান মেনে চলতে এবং দেশে আইনের শাসন প্রতিষ্ঠায় নিবেদিত হতে হবে। তাই তাঁদের পুনর্নিয়োগের উদ্যোগ থেকে সরকারের বিরত থাকাই হবে বাঞ্ছনীয়। আর আমি যতটুকু জানি, কমিশনের বর্তমান সদস্যরাও তাঁদের পুনর্নিয়োগের ব্যাপারে আগ্রহী নন।
রদ্ধেয় ড. বদিউল আলম মজুমদারের তথ্যবহুল এই লেখার জন্য অশেষ ধন্যবাদ। তার উপরোক্ত মূল প্রতিপাদ্য বিষয়ের সাথে সম্পুর্ণ একাত্মতা পোষণ করছি। উপরোক্ত লেখায় একটি বিষয় লক্ষ্যনীয় যে, নির্বাচন কমিশনের বর্তমান সদস্যদের পুনর্নিয়োগের ব্যাপারে একদিকে যেমন রয়েছে সংবিধানের বিভিন্ন ধারা অন্যদিকে রয়েছে অনুরূপ বিষয়ে বিচার বিভাগের রায়ের উদাহরন। যদিও একথা বলার অপেক্ষা রাখে না যে, বর্তমান নির্বাচন কমিশনের বলিষ্ঠ ও নিরপেক্ষ ভূমিকা সত্যিই প্রশংসনীয় এবং তারা যে বাংলাদেশের সংঘাতপুর্ণ রাজনৈতিক প্রতিকুলতা সত্ত্বেও যেভাবে সততা ও নিষ্ঠার সাথে তাদের কর্মযজ্ঞ চালিয়ে গেছেন তা এককথায় অনন্য। বর্তমান কমিশনকে পুনর্নিয়োগের লক্ষ্যে সংবিধান সংশোধনের বিষয়টিতো (যদিও এর প্রয়োজনীয়তার বিতর্কটি এই লেখাতে উল্লেখিত বিভিন্ন সাংবিধানিক ধারাতেই বর্তমান) পরবর্তী প্রশ্ন; কিন্তু এই বিতর্কে যাওয়ার কি আদৌ প্রয়োজন আছে? বাংলাদেশে কি অনুরূপ যোগ্য লোকের অভাব রয়েছে? কিন্তু বাংলাদেশের রাজনৈতিক পরিস্থিতি যেভাবে ও যে পথে যাচ্ছে, সেই পথ কেবলই সংঘাতের। এখানে কোন পক্ষেই দেখা যাচ্ছেনা সংযম; দেখা যাচ্ছে না " সর্বাগ্রে দেশ" আদর্শ। কোথায় নিয়ে যাচ্ছে ওরা আমাদের?
    অনেক প্রতিকূলতা সত্ত্বেও গত পাঁচ বছরে বর্তমান কমিশন অত্যন্ত প্রশংসনীয়ভাবে তাদের দায়িত্ব পালন করেছে। কিছু ভুলভ্রান্তি সত্ত্বেও কমিশন সফলতা ও নিরপেক্ষতার একটি উঁচু মানদণ্ড স্থাপন এবং দেশের বিরাট জনগোষ্ঠীর সমর্থন অর্জন করতে সক্ষম হয়েছে বলে আমার বিশ্বাস। বস্তুত, আমি মনে করি যে বাংলাদেশের বর্তমান রাজনৈতিক প্রেক্ষাপটে বর্তমান কমিশন থেকে অধিক করিৎকর্মা ও নিরপেক্ষ নির্বাচন কমিশন পাওয়া হবে প্রায় অসম্ভব।’
    প্রধান দুই দলের এক দলকে মদদ দেয়া এবং আরেক দলকে ভেঙে ফেলা সত্ত্বেও?
নির্বাচন কমিশন গঠন
অনুসন্ধান কমিটি ভালো, তবে যথেষ্ট নয়
২৩ জানুয়ারির অনেকগুলো—বোধ হয় সব কয়টি, তবে সব দেখা বা পড়া তো সম্ভব নয়—পত্রিকার প্রথম পৃষ্ঠার অন্যতম প্রধান খবর হলো নির্বাচন কমিশন (ইসি) গঠনে অনুসন্ধান কমিটি সংক্রান্ত। দু-চারটা পত্রিকায় তাৎক্ষণিক মন্তব্যও ছাপা হয়েছে। বিএনপির পক্ষ থেকে যথারীতি ‘প্রত্যাখ্যান’ বা ওই গোছের কিছু ‘করা’ হয়েছে। মওদুদ সাহেবও আবার যথারীতি এটাকে ‘অসাংবিধানিক’ বলেছেন।
বেচারা সংবিধান। আজকাল কারও না কারও মতে, প্রায় সবকিছুই অসাংবিধানিক। অর্থাৎ দেশে কোনো কিছুই সংবিধান অনুযায়ী চলছে না। জামায়াতিরা যেমন বলেন, যুদ্ধাপরাধের বিচারসংক্রান্ত সবকিছুই নাকি আন্তর্জাতিক মানের পরিপন্থী। বাকস্বাধীনতার দেশে সবাই সবকিছু বলতে পারে। যে দেশে বাকস্বাধীনতা নেই সে দেশে ‘পাগলে কি না বলে ছাগলে কি না খায়’ প্রসঙ্গটি অপ্র্রযোজ্য। বর্তমানে সিরিয়ার নাগরিক হলে বিষয়টি আমরা টের পেতাম, বাকস্বাধীনতা চর্চা করার জন্য গুলিবিদ্ধ হয়ে।
সিরিয়া অবশ্য মধ্যপ্রাচ্যের অন্যান্য অনেক দেশের তুলনায় অতটা ‘ধর্মপ্রাণ’ না। মধ্যপ্রাচ্যের যে দেশ যতটা বেশি ‘ধর্মপ্রাণ’ সে দেশে বাকস্বাধীনতা ততটা কম। আর ওসব ভীষণভাবে ধর্মপ্রাণ দেশের মহিলা হলে তো ‘বাক’ই না, স্বাধীনতা অনেক দুরস্ত।
আমাদের দেশে বাকস্বাধীনতা চর্চার সুযোগ এন্তার। তবে মাঝেমধ্যে অনুজপ্রতিম আসিফ নজরুলের মতো অনেককে বাকস্বাধীনতা চর্চার ‘ঠেলা’ সামলাতে হয়। যাঁরা দিনের পর দিন—সরি, রাতের পর রাত—টেলিবাক্সে কথা বলেন, তাঁদের দু-একটা অসতর্ক মুহূর্তে পাঁচ-সাত-দশটা শব্দ মুখ থেকে বেরিয়ে যেতে পারে যেগুলোকে বিচ্ছিন্নভাবে উদ্ধত করে বক্তা যে অর্থ বলেছেন তার সম্পূর্ণ ভিন্ন অর্থ দাঁড় করিয়ে বক্তাকে নাস্তানাবুদ করার জন্য মাঝেমধ্যে নিবেদিতপ্রাণ ব্যক্তির অভাব হয় না। এসব ক্ষেত্রে বাকস্বাধীনতাটা হয়ে যায় ধর্মপ্রাণ দেশগুলোর মতো। রাজার শুধু প্রশংসাই করা যাবে।
এত বড় ভূমিকা সম্পূর্ণ কারণবিহীন নয়। অনুসন্ধান কমিটি সম্পর্কে প্রথমেই যা বলতে চাই তা হলো—সার্চ কমিটিতে দুজন বিচারপতির অন্তর্ভুক্তি কাম্য নয়। অন্য কথায় অনুসন্ধান কমিটিতে বিচারকদের থাকা সম্পূর্ণ অযৌক্তিক।
ওয়াকিবহাল পাঠকমাত্রই অবগত আছেন যে মহামান্য রাষ্ট্রপতি ইসি গঠনে চার সদস্যের একটি সার্চ বা অনুসন্ধান কমিটি গঠন করেছেন। এই কমিটিতে থাকবেন আপিল ও হাইকোর্ট বিভাগের একজন করে দুজন বিচারপতি, বাংলাদেশে মহা হিসাবনিরীক্ষক ও কর্মকমিশনের চেয়ারম্যান। কোন দুই বিচারপতি থাকবেন, সেটা নির্দিষ্ট করবেন প্রধান বিচারপতি। সে অনুযায়ী প্রধান বিচারপতি সোমবার দুজন বিচারপতিকে মনোনয়ন দিয়েছেন। তথাস্তু নির্বাচন কমিশন গঠনসংক্রান্ত একটা আইন না করে, রাষ্ট্রপতি শুধু একটা প্রজ্ঞাপন জারি করে অনুসন্ধান কমিটি না করলেই পারতেন। অর্থাৎ আপাতত একটা অধ্যাদেশ জারি করে নির্বাচন কমিশনের সব কয়টি প্রাসঙ্গিক দিক এই অধ্যাদেশ অর্থাৎ আইনটিতে অন্তর্ভুক্ত করা যেত। বিশেষ করে দুটো প্রাসঙ্গিক ব্যাপার—প্রধান ও অন্যান্য নির্বাচন কমিশনারের ন্যূনতম যোগ্যতার ব্যাপারে আইনটিতে বিস্তারিত থাকতে পারত। এবং কারা সম্ভাব্য প্রার্থীর নাম প্রস্তাব করবেন। দ্বিতীয়ত, প্রাসঙ্গিক বিষয়টা হতে পারত এই সার্চ কমিটির কার্যপদ্ধতি। এখন প্রজ্ঞাপনে বলা হয়েছে যে সার্চ কমিটি খোদ তার কার্যপ্রণালি বা কার্যপদ্ধতি নির্ধারণ করবে।
গণতন্ত্র, স্বচ্ছতা আর জবাবদিহি আমরা যদি সত্যিই বিশ্বাস করি অর্থাৎ এগুলো যদি লোক দেখানো বুলি না হয়, তাহলে অনুসন্ধান কমিটি বৈঠক উন্মুক্ত হওয়া উচিত। কমিটি দিন-তারিখ-সময় ঘোষণা করে বৈঠকে বসা উচিত। আমজনতা না হলেও সংশ্লিষ্ট প্রতিষ্ঠানে যেমন প্রধান, প্রধান রাজনৈতিক দল—যে দলগুলো মহামান্য রাষ্ট্রপতির সঙ্গে এ ব্যাপারে সংলাপে অংশ নিয়েছে অন্তত তাদের পক্ষ থেকে একজন করে প্রতিনিধি সার্চ কমিটির মিটিংয়ে থাকতে পারে। সুশীল সমাজ, সংবাদমাধ্যম এবং সংশ্লিষ্ট ব্যক্তিদের মধ্য থেকে জনা পঞ্চাশেক লোকের উপস্থিতিতে একটা বড় হলরুমে অনুসন্ধান কমিটি বৈঠক করবে। হলরুমের অন্য প্রান্তে ওপরে উল্লিখিত ব্যক্তিদের উপস্থিতিতে কমিটি মাইকের সামনে অনুসন্ধান কমিটি তাদের আলোচনা চালাক। মাইকের মাধ্যমে হলে উপস্থিত সবাই শুনবে, জানবে, বুঝবে—কমিটি কেন অমুক ব্যক্তির নাম বিবেচনা করছে।
অনেক গণতান্ত্রিক দেশে অনুসন্ধান কমিটির এ ধরনের সভায় আড়ালে-আবডালে হয় না। আমেরিকায় লাইভ টেলিভিশন অর্থাৎ অনুসন্ধান কমিটির বৈঠক টেলিভিশনে সরাসরি সম্প্রচার করা হয়। আমরা অত দূর এখনই না-ই বা গেলাম, কিন্তু ৫০ জনের উপস্থিতিতে তো সার্চ কমিটি তার আলোচনা চালাতে পারে। বলা বাহুল্য, এই ৫০ জন উপস্থিত থেকে শুধু শুনবেন, কিছু বলবেন না।
সার্চ কমিটিকে করজোড়ে অনুনয়-বিনয় করবে—যদি সাহস থাকে তাহলে আপনাদের সভার উন্মুক্ত কার্যপদ্ধতি নির্ধারণ করুন। এ দেশে ভবিষ্যতে নির্বাচন সুষ্ঠু, স্বচ্ছ ও সঠিক হবে কি না সেটা প্রধানত নির্ভর করবে নতুন নির্বাচন কমিশনের ওপর। বর্তমান নির্বাচন কমিশন তার সর্বোৎকৃষ্ট প্রমাণ। বর্তমান নির্বাচন কমিশনের মেয়াদকালে সবগুলো নির্বাচনই সুষ্ঠু ও ভালো হয়েছে। এ রকমই যোগ্য, সাহসী ও নিরপেক্ষ লোক খুঁজে পেতে হবে। সঙ্গে সঙ্গে অত্যন্ত উচ্চমানের দক্ষতা ও অভিজ্ঞতাও থাকতে হবে। অর্থাৎ নতুন নির্বাচন কমিশন গঠনের ব্যাপারে অনুসন্ধান কমিটির যে সুপারিশ, তা দেশ ও জাতির জন্য বর্তমান সময়ের সবচেয়ে গুরুত্বপূর্ণ বিষয়গুলোর একটা। সঠিক ব্যক্তির নাম প্রস্তাবের জন্য স্বচ্ছ ও খোলামেলা প্রক্রিয়া গোপন ও আড়াল-আবডালের প্রক্রিয়ার চেয়ে অনেক বেশি গ্রহণযোগ্য ও ফলপ্রসূ হবে।
নির্বাচন কমিশনের জন্য যোগ্য ব্যক্তিদের বাছাইপ্রক্রিয়া যদি উন্মুক্তভাবে করতে না পারেন, তাহলে অন্তত সার্চ কমিটির বাছাই করা ১০ জনের তালিকা জনসম্মুখে প্রচার বা উন্মুক্ত করতে হবে। রাষ্ট্রপতি চূড়ান্ত নিয়োগ দেওয়ার আগে সার্চ কমিটি কাদের নাম রাষ্ট্রপতির কাছে প্রস্তাব করেছেন, সেটা জানার অধিকার আমাদের সব নাগরিকের আছে। আর নামগুলো জনসমক্ষে চলে এলে অনুসন্ধান কমিটি যদি না জানার কারণে কোনো অযোগ্য বা দলীয় লোকের নাম প্রস্তাব করে থাকে, তাহলে সেটা বেরিয়ে আসবে বা প্রকাশিত হবে এবং সবারই একটা সুযোগ থাকবে ভুল শুধরে নেওয়ার। অর্থাৎ সার্চ কমিটি সব খবরাখবর না পেয়ে জনাব ‘ক’ নাম প্রস্তাব করল। খসড়া তালিকায় জনাব ‘ক’ নাম দেখে যারা তাকে অতীতে চিনত, তারা তখন বলতে পারবে যে ছাত্র-যুবক বয়সে উনি তো অমুক রাজনৈতিক দল করতেন। এই তথ্যটা হয়তো সার্চ কমিটির জানা ছিল না। আর রাজনৈতিক সম্পৃক্ততা সম্পর্কে তথ্য প্রকাশ হলে দেখা যাবে জনাব ‘ক’ নিজেই খসড়া তালিকা থেকে তাঁর নাম প্রত্যাহার করে নিয়েছেন। অথবা খসড়া তালিকা সংসদেও আলোচিত হতে পারে।
মোদ্দাকথা, এই সার্চ কমিটির পর দিন ১০-১২ বাদে হঠাৎ এক সকালে যদি দেখি বা শুনি যে রাষ্ট্রপতি অমুক পাঁচ ব্যক্তির সমন্বয়ে নতুন নির্বাচন কমিশন গঠিত করেছেন, তাহলে সেটা মোটেও গ্রহণযোগ্য হবে না।
কাদের নাম কেন বিবেচনায় আনা হচ্ছে এবং কোন যোগ্যতার ভিত্তিতে রাষ্ট্রপতি নিয়োগ দিচ্ছেন, সেটা আগেভাগে জানার অধিকার প্রত্যেক নাগরিকের আছে।
আগেই বলেছি, আবার বলছি, এই সার্চ কমিটিতে বিচারপতির অন্তর্ভুক্তি কাম্য নয়। নির্বাচন কমিশনার খুঁজে বের করা মাননীয় বিচারপতিদের কর্তব্য নয়। বিশেষত করে নির্বাচন কমিশন গঠন সবচেয়ে বড় রাজনৈতিক ইস্যু। অন্যান্য বিচারক নিয়োগে সার্চ কমিটিতে বিচারপতিরা থাকেন না, কিন্তু নির্বাচন কমিশনার খুঁজতে হবে বিচারপতিদের এ কেমনতর ব্যাপার। পঞ্চদশ সংশোধনীর আলোচনায় সবাই বলেছিলেন যে সাবেক প্রধান বিচারপতিকে প্রধান উপদেষ্টা করার বিধান বিচার বিভাগের রাজনৈতিকীকরণের অন্যতম প্রধান কারণ। এ জন্যই তত্ত্বাবধায়ক সরকারের বিচারপতিদের যুক্ত হওয়ার বিপক্ষে মত দিয়েছিলেন। একইভাবে বা একই ধরনের মাপকাঠিতে সার্চ কমিটিতে বিচারপতিদের সম্পৃক্ততা বিচার বিভাগকে রাজনৈতিক পঙ্কিলতায় আবার জড়িয়ে ফেলতে পারে। এখন সার্চ কমিটির চারজনের মধ্যে দুজনই বিচারপতি। তদুপরি সিদ্ধান্তে সংখ্যাগরিষ্ঠতা না হলে চেয়ারম্যান অর্থাৎ আপিল বিভাগের বিচারপতির নির্ণায়ক ভোট থাকবে। অন্য কথায় দুই বিচারপতি, যাঁদের চাইবেন তাঁদেরই নাম থাকবে, যাঁদের চাইবেন না, তাঁদের নাম সার্চ কমিটি, রাষ্ট্রপতির কাছে যাবে না।
বিচার বিভাগকে আবারও প্রশ্নবিদ্ধ করা মোটেও কাম্য নয়। তাই বিচারপতিদের এ ধরণের সার্চ কমিটিতে রাখা কোন ভাবেই উচিত নয়।
বাকস্বাধীনতার চর্চাটা কি খুব বেশি হয়ে গেল? জানি না। তবে এটা নিশ্চিত যে বিচারপতিরা যদি আড়ালে-আবডালে নাম প্রস্তাব করেন এবং হঠাৎ করে একটা নির্বাচন কমিশনের আবির্ভাব হয়, তাহলে দেশ অশান্ত হয়ে পড়বে।
অতীতের তুলনায় বর্তমান প্রক্রিয়াটা নিঃসন্দেহে উত্তম। সবাই মিলে এই প্রক্রিয়াকে আরও বেশি অংশীদারিমূলক স্বচ্ছ ও উন্মুক্ত করলে আমরা সবাই যোগ্যতাসম্পন্ন ও গ্রহণযোগ্য নির্বাচন কমিশন পাব।
টা কি করলেন? বর্তমান কমিশনকে নিরপেক্ষ বললেন? বি এন পি পন্থীরা এটা মানবেনা, যতই সুষ্ঠু নির্বাচন উপহার দিকনা কেন জাতীয় নির্বাচনেতো তাদের জিতায়নি। সার্চ কমিটি যত নিরপেক্ষ কাজই করুকনা কেন বি এন পি তাদের প্রস্তাব ও নতুন কমিশন মানবেনা। ১০০% গ্যারান্টি। কবে যেন গোলাম আজমের সাথে সুর মিলিয়ে বলে উঠে "" দেশটাই অসাংবিধানিক"। 

মনোনয়ন-প্রক্রিয়ায় নজর দেওয়ার এখনই সময়
সংসদে সময়ের অপচয়
জাতীয় সংসদে বিরোধী দলের অনুপস্থিতি এখন আর একমাত্র বড় সমস্যা হিসেবে গণ্য হচ্ছে না। সংসদকে অকার্যকর করতে সরকারদলীয় সাংসদেরাও পিছিয়ে নেই। পরিস্থিতির এতটাই অবনতি ঘটেছে যে সংসদের চিফ হুইপ আব্দুস শহীদ প্রথম আলোকে বলেছেন, কোরাম-সংকট রেওয়াজে পরিণত হয়েছে। এর আগে সংসদে মন্ত্রিসভার সদস্যদের ব্যাপক অনুপস্থিতির কারণে তীব্র ক্ষোভ প্রকাশ করা হয়েছিল স্পিকারের আসন থেকে।
একসময় কোরাম-সংকট কালেভদ্রে দেখা যেত। বিশ্বের কোনো কার্যকর সংসদ মেনে নেবে না যে এমন সংকট কখনো রেওয়াজে পরিণত হতে পারে।
বর্তমান সংসদে এখন পর্যন্ত কোরাম-সংকটের কারণে অপচয়ের পরিমাণ ৩২ কোটি টাকা ছাড়িয়ে যাওয়ার ঘটনা চরম হতাশাজনক। এ থেকে প্রমাণিত হয় যে জাতীয় সংসদ সব রাজনৈতিক কার্যক্রমের কেন্দ্রবিন্দু হওয়া থেকে অনেক দূরে আছে। এমনকি সরকারি কার্যক্রমের যে রুটিন দিকগুলো রয়েছে, সেগুলোতেও সরকারদলীয় সদস্যরা আকর্ষণ বোধ করছেন না। এটা দুঃখজনক।
প্রধান রাজনৈতিক দলগুলোর গঠনতন্ত্র অকার্যকর থাকার সঙ্গে এই কোরাম-সংকটের একটি যোগসূত্র রয়েছে। বিভিন্ন গুরুত্বপূর্ণ স্তরের কমিটিগুলো যথাযথভাবে গঠিত হয় না, সক্রিয়ও থাকে না। বহু স্থানে পকেট কমিটি হয়ে উঠেছে দলটির অমোঘ নিয়তি। সে কারণে সাধারণ নির্বাচন এলে এই কমিটির ব্যবস্থার মধ্য দিয়ে গণতান্ত্রিকভাবে মনোনয়নের বিষয়টি সচল করা সম্ভব হয় না। রাজধানী ঢাকায় হাইকমান্ডের সভাপতিত্বে মনোনয়ন বোর্ডের যে সভা বসে তাতে আসলে তদবির, ধরাধরি, স্বজনপ্রীতি এবং কে কত বেশি টাকা খরচ করতে সক্ষম; সেটাই হয়ে ওঠে মনোনয়নপত্র লাভের ক্ষেত্রে বড় বিবেচনা। এর ফলে নির্বাচিত সাংসদেরা নামে নির্বাচিত হলেও সমাজ কিংবা দলের প্রতি তাঁদের সত্যিকারের কোনো অঙ্গীকার থাকে না। এই রাজনৈতিক সংস্কৃতির অবসান হওয়া প্রয়োজন।
এর আগেও আমরা জেনেছি, সাংসদেরা সংসদ অধিবেশন থাকাকালে সচিবালয়কেন্দ্রিক নানা ধরনের তদবির এবং নিজেদের ব্যবসা-বাণিজ্যের কাজে ব্যস্ত থাকেন। সে কারণেই তাঁদের ব্যক্তিগত স্বার্থের সংঘাতসংশ্লিষ্ট বিবৃতি এবং সম্পদের দায়দেনার হিসাব নিয়মিতভাবে প্রকাশ করার বিষয়টি উন্নত গণতান্ত্রিক ব্যবস্থার অপরিহার্য শর্ত হিসেবে গণ্য হয়ে আসছে। বর্তমান বিরোধী দল এক দিনের একটি নির্বাচন অনুষ্ঠানের জন্য তত্ত্বাবধায়ক সরকারের দাবিতে উথালপাথাল আন্দোলন করলেও সেই নির্বাচনের মাধ্যমে গঠিত সংসদে যাওয়ার প্রয়োজন বোধ করে না। কিন্তু এখানে জনগণের জন্য একটা শুভঙ্করের ফাঁকি রয়েছে।
দলের হাইকমান্ড যাঁকে ইচ্ছা তাঁকে মনোনয়ন দেবে, আর তার অনিবার্য বিষময় ফল হিসেবে সরকারি দল কোরাম-সংকট সৃষ্টি করে মানুষকে ধোঁকা দেবে এবং বিরোধী দলের সাংসদেরা সংসদ বয়কট করবে—এ ধারা চলতে পারে না। এই অপরাজনীতি বন্ধ করতে হলে সংসদে কোরাম-সংকট সৃষ্টি করার জন্য দায়ী সাংসদদের বিরুদ্ধে উপযুক্ত শৃঙ্খলামূলক বিধিবিধান চালু করতে হবে। একই সঙ্গে সদস্যপদ রক্ষায় যে ৯০ দিনের বাধ্যবাধকতা আছে, তাও কমিয়ে আনা প্রয়োজন।
আলোচনার ভিত্তিতে সুরাহা করুন
ঘাটশ্রমিকদের কর্মবিরতি
কর্ণফুলী নদীতে আমদানি পণ্যসমেত ৯০টি ছোট আকারের জাহাজ আটকা পড়ে আছে। কারণ, শ্রমিকেরা ১৬টি ঘাটে কর্মবিরতি পালন করছেন। তাঁদের দাবি, শ্রম আইন অনুযায়ী তাঁদের নিয়োগপত্র দিতে হবে, চিকিৎসা ও আবাসনব্যবস্থা নিশ্চিত করতে হবে, প্রতি দুই বছর পর আলাপ-আলোচনার ভিত্তিতে তাঁদের মজুরি পুনর্নির্ধারণ করতে হবে। এ রকম নয় দফা দাবি আদায়ের লক্ষ্যে তাঁরা অনির্দিষ্টকালের জন্য কর্মবিরতি শুরু করেছেন। কারণ, তাঁদের এসব দাবির প্রতি সংশ্লিষ্ট কর্তৃপক্ষ যৌক্তিকভাবে সাড়া দিচ্ছে না। পণ্য খালাসের একটি ঠিকাদারি প্রতিষ্ঠানের পক্ষ থেকে বলা হয়েছে, আগামী ১৫ ফেব্রুয়ারির মধ্যে আমদানিকারকদের সঙ্গে আলোচনার ভিত্তিতে ঘাটশ্রমিকদের মজুরি বাড়ানোর আশ্বাস দেওয়া হয়েছে, কিন্তু ঘাটশ্রমিকেরা তাতে আশ্বস্ত হননি।
ফলে যে অচলাবস্থার সৃষ্টি হয়েছে, দেশের পণ্যবাজারে তার নেতিবাচক প্রভাব অনিবার্য হয়ে উঠবে। কর্ণফুলী নদীর ১৬টি ঘাটে প্রতিদিন গড়ে সাত-আট হাজার টন পণ্য খালাস হয়। প্রতিদিন এই পরিমাণ পণ্য আটকা পড়ে থাকলে পণ্যবাজারে সংকট সৃষ্টি হবে। দ্বিতীয়ত, ছোট আকারের এসব জাহাজ থেকে পণ্য খালাস আরও কিছুদিন বন্ধ থাকলে বহির্নোঙরে বড় জাহাজগুলোর পণ্য খালাসও একসময় বন্ধ হয়ে যাবে। অর্থাৎ আমদানি করা পণ্য খালাসের ক্ষেত্রে এই অচলাবস্থা সৃষ্টির ঝুঁকি আমদানিপণ্যের বাজারকেও অস্থিতিশীল করে তুলবে এবং ভোক্তাসাধারণের ওপর অর্থনৈতিক চাপ আরও বাড়বে।
ঘাটশ্রমিকদের দাবিগুলোর মধ্যে কিছু দাবি নিশ্চয়ই যৌক্তিক। যেমন—তাঁরা বলছেন, বর্তমানে যে মজুরি তাঁরা পাচ্ছেন, তা দিয়ে জীবনযাত্রার ব্যয় নির্বাহ খুব কঠিন হয়ে উঠেছে। চট্টগ্রাম ঘাট ও গুদামশ্রমিক সংগ্রাম পরিষদের আহ্বায়কের ভাষা, ‘এই মজুরি দিয়ে শ্রমিকেরা চলতে পারছেন না।’ পণ্য খালাস, বোঝাই, সেলাই ও ট্রাকে তুলে দেওয়া পর্যন্ত চারটি ধাপের কাজের জন্য তাঁরা মজুরি পাচ্ছেন বস্তাপ্রতি সাত টাকা। তাঁরা দাবি করছেন, এই মজুরি বাড়িয়ে বস্তাপ্রতি ১৪ টাকা করা হোক। বিষয়টি নিশ্চয়ই বিবেচনার যোগ্য। তা ছাড়া তাঁদের চিকিৎসা ও নিয়োগপত্রসংক্রান্ত দাবিও বিবেচনা করে দেখা উচিত।
সবচেয়ে গুরুত্বপূর্ণ বিষয় পণ্য খালাসের এই অচলাবস্থা যেন দীর্ঘায়িত না হয়, তা নিশ্চিত করতে শ্রমিকদের সঙ্গে আমদানিকারক ও পণ্য খালাসের সঙ্গে সংশ্লিষ্টদের আলাপ-আলোচনা করে শ্রমিকদের কর্মবিরতির অবসান ঘটানো।
যুক্তি তর্ক গল্প
গণতন্ত্রের ভিতকেই শক্তিশালী করতে হবে
আশির দশকে বাংলাদেশের ক্যু-অভ্যাসের কথা লিখেছিলেন পশ্চিমবঙ্গের বাংলাদেশ-দরদি লেখক মনীষী অন্নদাশংকর রায়। নব্বইয়ের গণ-আন্দোলনে জেনারেল এরশাদের পতনের মধ্য দিয়ে বাংলাদেশ সেই ধারা থেকে বেরিয়ে আসছিল। এসেছিল বলা যাচ্ছে না। কারণ, ১৯৯৬ সালে তত্ত্বাবধায়ক আমলে, ২০০৭ সালে এক-এগারোর পরিবর্তনের মাধ্যমে সামরিক হস্তক্ষেপের ভিন্ন মাত্রার দুটি ঘটনা ঘটেছিল। বোঝা যায়, বাংলাদেশে ক্ষমতা কাঠামোতে এখনো সামরিক বাহিনীর অবস্থান বেশ ওপরে ও অত্যন্ত শক্তিশালী। একটি গণতান্ত্রিক দেশে রাজনৈতিক নেতৃত্ব ও বেসামরিক প্রশাসনের যে নিরঙ্কুশ অগ্রবর্তিতা থাকে, তা এখনো এখানে অর্জিত হয়নি। গণতন্ত্রচর্চার মাধ্যমে গণতান্ত্রিক প্রতিষ্ঠান ও সরকারের বিভিন্ন অঙ্গের দক্ষতা, কর্মক্ষমতা, পারস্পরিক সমঝোতা ইত্যাদি বৃদ্ধি পেলে একসময় বাস্তবতার পরিবর্তন হবে। রাজনীতি ও প্রশাসনে দুর্নীতি, স্বজনপ্রীতি, কোন্দল, অদক্ষতার মতো দুর্বলতা নিয়ে গণতন্ত্রের অভিযাত্রা অভীষ্ট গতি ও সাফল্য পেতে পারে না। তবে মাঝেমধ্যেই সামরিক হস্তক্ষেপ চলতে থাকলে তা আরও বিলম্বিত ও বিঘ্নিত হবে।
বাংলাদেশের উচ্চ আদালত অনেক সীমাবদ্ধতা, দুর্বলতা ও ব্যর্থতার মধ্যেও বেশ কিছু ঐতিহাসিক রায় দিয়েছেন। এর মধ্যে অন্যতম হলো জেনারেল জিয়া ও এরশাদের সামরিক শাসনকে অবৈধ ঘোষণা করা। নানাভাবে মূল্যায়িত ও গৃহীত মতামত হলো সামরিক শাসনে দেশের গণতান্ত্রিক অভিযাত্রাই যে কেবল ব্যাহত হয় তা নয়, এতে দেশের অর্থনৈতিকসহ সামগ্রিক অগ্রগতিও ব্যাহত হয়। বাংলাদেশে পঁচাত্তর থেকে বারবার যেসব সামরিক হস্তক্ষেপ ঘটেছে, তার কোনোটি অবৈধ আর কোনোটি বৈধ মনে করার যে ধারা চলে এসেছিল, তার অবকাশ থাকে না আদালতের রায়ের পরিপ্রেক্ষিতে। কারণ বৈধ সামরিক শাসনের কোনো আইনি বা বিধিবদ্ধ ব্যবস্থা তো নেই।
বাংলাদেশে গণতান্ত্রিক ব্যবস্থাকে সব রাজনৈতিক দলই প্রকাশ্যে মেনে নিয়েছে। তবে জামায়াতে ইসলামীসহ যেসব দল অতীতে ইসলামি বিপ্লবের স্বপ্ন দেখেছে, তরুণদের দেখিয়েছে, গণতান্ত্রিক ব্যবস্থাকে সরাসরি অগ্রহণযোগ্য বলেছে, তারা সত্যি সত্যি ব্যক্তিগত বিশ্বাস এবং দলীয় আদর্শ ও কর্মসূচি পরিবর্তন করেছে কি না, বলা মুশকিল। জামায়াতের তুলনায় ক্ষুদ্র ক্ষুদ্র যেসব ইসলামি দল আছে, তাদের যেহেতু বর্তমান গণতান্ত্রিক পদ্ধতিতে অতিসত্বর তেমন প্রত্যক্ষ ফল লাভের আশা নেই, তাই প্রায়ই তাদের দেখা যায় গণতন্ত্রের বিরুদ্ধে কট্টর ভাষায় ইসলামি বিপ্লবের ধুয়া তুলতে।
মুসলিমপ্রধান সমাজে ইসলামি শিক্ষা, চিন্তা, দর্শনচর্চার আবাহন অত্যন্ত স্বাভাবিক বিষয়। তদুপরি বর্তমান বস্তুতান্ত্রিক ভোগবিলাসের যুগে মানুষকে নীতি-নৈতিকতা ও বিবেকের অনুশাসনে ফিরিয়ে আনার জন্য ইসলামের নামে সামাজিক-সাংস্কৃতিক বিপ্লবের কথাও কেউ বলতে পারেন।
সমাজমানস কোনো জড় পদার্থ নয়, এটি স্থবির বা নিষ্ক্রিয় বিষয় নয়; সব সময় সক্রিয়, গ্রহণ-বর্জন চলতে থাকে নিরন্তর। সত্যিই তো বর্তমানে বিশ্বায়ন, মুক্তবাজার অর্থনীতি, ভোগ্যপণ্যের বাণিজ্যিক বিস্ফোরণ ইত্যাদি মিলিয়ে সামগ্রিকভাবে মূল্যবোধের অবক্ষয় দেখা দিয়েছে। সামাজিক ও সাংস্কৃতিক ক্ষেত্রে আমাদের চিরায়ত যে ঐতিহ্যবাহী জীবনধারা, তা রীতিমতো চ্যালেঞ্জের সম্মুখীন হয়েছে। সচেতন সব মানুষই নিজ নিজ অবস্থানে থেকে এ অবস্থা নিয়ে উদ্বিগ্ন। এই ধারা চলতে থাকলে পরিণতি কী হবে, তা নিয়ে তাঁরা উৎকণ্ঠিত। আর উদ্বিগ্ন-উৎকণ্ঠিত মানুষ নিশ্চুপ থাকতে পারে না। তাঁরা প্রতিকারে এগিয়ে না এলে তা কেবল তাঁদের ব্যর্থতা বলে গণ্য হবে না, পরবর্তী কালে এর পরিণতির জন্য তাঁরা দায়ী থাকবেন। যেহেতু সমাজ এক সজীব সৃজনশীল চলমান মানবগোষ্ঠী, তাই এর সমস্যার সমাধানেও সৃষ্টিশীলতা ও মানবতার পরিচয় দিতে হবে। মুক্তমন নিয়ে বর্তমান প্রজন্মকে এবং বর্তমান প্রবণতাগুলোকে বোঝার চেষ্টা না করলে সংঘাত অনিবার্য। তাতে সমাজে অস্থিরতা ও বিভ্রান্তি বাড়ে এবং শেষ পর্যন্ত ভাঙন ও পিছিয়ে পড়ার আশঙ্কা বেড়ে যায়।
যেসব তথ্য আমরা পাচ্ছি, তাতে মনে করার যথেষ্ট কারণ রয়েছে যে যাঁরা সম্প্রতি সামরিক অভ্যুত্থানের মাধ্যমে সরকার পরিবর্তনের চেষ্টা চালিয়েছেন, তাঁরা নির্বাচনের মাধ্যমে আইনগতভাবে প্রতিষ্ঠিত ও সাংবিধানিকভাবে বৈধ সরকারকে উৎখাত করে জবরদস্তির মাধ্যমে তাঁদের চিন্তাভাবনার একটি ধর্মীয় সরকার প্রতিষ্ঠিত করতে চেয়েছেন। এখানে এ সূত্রে কয়েকটি বিষয় আলোচনায় এসে যায়। অভ্যুত্থানের প্রয়াসকারীদের বিবেচনায় বর্তমান আওয়ামী লীগের নেতৃত্বাধীন মহাজোট সরকার ও ইসলাম সহাবস্থান করছে না। এ আমলে ইসলাম বিপন্ন, ধর্মচর্চা ব্যাহত হচ্ছে ইত্যাদি ধুয়া তুলছে তারা। কিন্তু কি ব্যক্তিগত পর্যায়ে, কী সামাজিক পর্যায়ে, কী জাতীয় পর্যায়ে—ইসলাম বা ধর্মচর্চা কোথাও ব্যাহত, ক্ষুণ্ন বা কমতি হচ্ছে, তা মনে করার মতো কোনো কারণ দেখা যাচ্ছে না। কোনো মসজিদ, মাদ্রাসা এবং এই ভক্তিবাদী দেশে যে অসংখ্য মাজার, দরবার আছে (আমি জানি এ নিয়ে মতপার্থক্য আছে, শাস্ত্রীয় বিতর্ক চর্চা অবশ্যই চলবে) কোথাও থেকে এ রকম অভিযোগ-সমালোচনা ওঠেনি।
যেসব সমালোচনা ও অভিযোগ মাঝেমধ্যে উঠতে দেখি আমরা, তা উত্থাপন করে থাকে সেসব ইসলামি ও মুসলমান নামধারী সংগঠন, যারা মূলত রাজনীতি করে, তারা কতটা আন্তরিকভাবে ধর্মচর্চা করে, তা নিয়ে বিতর্ক কম নেই। কিন্তু রাষ্ট্রক্ষমতার প্রতি তাদের লক্ষ্য যে বরাবর রয়েছে তা মানুষ জানে। আর এ দেশের সব ধর্মের মানুষ যেহেতু ধর্মভীরু এবং দেশের সিংহভাগ মানুষ যেহেতু মুসলমান, তাই আজ বহুকাল ধরে এখানকার রাজনীতিতে ধর্ম, বিশেষ করে ইসলাম ধর্ম রাজনৈতিক প্রচার-প্রচারণার অন্যতম হাতিয়ার হয়ে রয়েছে। ইসলাম বিপন্ন, মুসলমানের স্বার্থ বিঘ্নিত, দেশ ভারত তথা হিন্দুদের দখলে চলে যাচ্ছে ইত্যাদি ধুয়া তুলে সাধারণ মানুষ তথা ভোটারদের ভোলানোর চেষ্টাও পুরোনো বিষয়।
আমরা লক্ষ করি এই রাজনীতির চক্করে পড়ে এককালের সেক্যুলার রাজনৈতিক দল আওয়ামী লীগ এখন রাজনীতিতে ধর্মীয় সংস্কৃতি ও বক্তব্যকে ভালোভাবে যুক্ত করেছে। বিএনপিই অতীতে এই রাজনীতির একক বটবৃক্ষ ছিল। কিন্তু বর্তমানে তাতে আওয়ামী লীগ কিছুটা ভাগ বসাতে পেরেছে। এ অবস্থায় যাঁরা ধর্ম নিয়ে কট্টর অবস্থানে রয়েছেন, যাঁরা সত্যিই ইসলামি বিপ্লব কায়েমের পক্ষেই রাজনীতি করছেন, তাঁরা বিশেষভাবে বিএনপির ওপরই নির্ভর করছেন। এ কারণেই গত জোট আমলে বিএনপিকে জেএমবি, হিযবুত তাহ্রীর ও কট্টর ধর্মান্ধ বিভিন্ন দলের প্রতি আনুকূল্য প্রদর্শন করতে দেখা গেছে।
সাম্প্রতিক অভ্যুত্থান চেষ্টার মূল উদ্যোক্তা যাঁরা ছিলেন, তাঁদের যেসব বক্তব্য পত্রপত্রিকায় প্রকাশিত হয়েছে, তাতে নতুন কোনো কথা নেই। আওয়ামী লীগকে ভারতপন্থী, ইসলামবিরোধী রাজনৈতিক দল হিসেবে চিহ্নিত করা, ফলে এ আমলে যেকোনো সময় ভারত কর্তৃক দেশ দখল ইত্যাদি পুরোনো কথাবার্তাই এসেছে। রাজনীতি বা রাজনৈতিক চাল হিসেবেও এটা নতুন কিছু নয়। এতে ইসলাম সম্পর্কে গভীর জ্ঞান বা প্রজ্ঞার পরিচয় যেমন মেলে না, তেমনি সমাজ, রাষ্ট্র বা ইতিহাসের ধারা সম্পর্কে প্রকৃত শিক্ষারও আলামত পাওয়া যায় না।
ফলে এসব শেষ পর্যন্ত গণতন্ত্রের বিরুদ্ধে হঠকারী ভ্রান্ত পদক্ষেপরূপেই গণ্য হতে বাধ্য। এর সঙ্গে যদি ঘৃণা, বিদ্বেষ, হত্যাও যুক্ত হতো, তাহলে তা হতো জাতির জন্য অত্যন্ত দুর্ভাগ্যজনক ও মর্মান্তিক ঘটনা।
মানুষ কখন ধর্মান্ধতার শিকার হয়, কোনো অবস্থায় সমাজে অন্ধবিশ্বাস, ঘৃণা ও হানাহানির জিঘাংসাবৃত্তি জায়গা করে নেয়—সেগুলো আমাদের ভাবতে হবে।
বর্তমান ঘটনায় আইন নিশ্চয় নিজস্ব গতিতেই চলবে। এ থেকে যেন আমরা কোনোরূপ অসহিষ্ণুতা বা বিদ্বেষের পথে পা না বাড়াই। আমাদের লক্ষ্য যথার্থ মানবিক, কল্যাণকর, উন্নয়নশীল একটি সমাজ প্রতিষ্ঠা, তার জন্য শিক্ষাব্যবস্থাকে (সামরিক বাহিনীর পাঠক্রমসহ) আরও যুগোপযোগী করতে হবে। গণতন্ত্রকে সত্যি সত্যি বহু মত এবং বিপরীত মতকেও ধারণ করার মতো পরিণত ও শক্তিশালী করতে হবে। মনে রাখতে হবে গণতন্ত্র ও ইসলাম পরস্পর বিরোধী নয়; বরং সাম্যের ধর্ম ইসলাম প্রকৃত গণতান্ত্রিক জীবনব্যবস্থাতেই পূর্ণ বিকশিত হয়ে নাগরিকদের সুন্দর জীবন গঠনে সহায়ক হতে পারে।
বাস্তবতার প্রতিফলনই প্রত্যাশিত
সংসদে রাষ্ট্রপতির ভাষণ
জাতীয় সংসদের শীতকালীন অধিবেশনে রাষ্ট্রপতি তাঁর ভাষণে বিরোধী দলকে অংশ নিতে আহ্বান জানিয়েছেন। দুই বড় দল যে-ই যখন ক্ষমতায় থাকে, তখন রাষ্ট্রপতি মোটামুটি একই সুরে সংসদ বয়কটরত বিরোধী দলকে ঘরে ফেরার আহ্বান জানিয়ে থাকেন। কিন্তু সরকারি দলের পক্ষ থেকে তাদের সংসদে ফিরিয়ে আনতে উদ্যোগ নেওয়ার কথা জানা যায় না। বিরোধী দলের চলতি অধিবেশনে যোগদানের নিশ্চিত সম্ভাবনার সূত্রটি হলো, অনুপস্থিতিজনিত কারণে সংসদের আসন শূন্য হওয়া ঠেকানো।
অস্বীকার করার উপায় নেই, সামনে দুই বছরেরও কম সময়ের মধ্যে নির্বাচন সুষ্ঠুভাবে অনুষ্ঠানের একটি সর্বসম্মত উপায় খুঁজে বের করতে হবে। এই অবস্থা ১৯৯৬ সালের বিএনপির ভোটারবিহীন নির্বাচনের পূর্ববর্তী অবস্থার সঙ্গে তুলনীয় নয়। কারণ, ওই সময় আওয়ামী লীগসহ সব বিরোধী দলই সংসদ থেকে একযোগে পদত্যাগ করে রাজপথের আন্দোলনে ছিল, যাতে করে সংসদে সমঝোতার সুযোগ ছিল না। কিন্তু বর্তমানে বিরোধী দল এখনো সংসদকে পুরো নাকচ করে দেয়নি। সরকারি দলও লোক দেখানো হলেও বিরোধী দলকে সংসদে এসে তাদের দাবির কথা জানাতে বলছে।
রাষ্ট্রপতি জিল্লুর রহমান তাঁর ভাষণে বলেছেন, ‘গণতন্ত্র একটি চলমান প্রক্রিয়া, এখানে কোনো বিশেষ অবস্থানে থমকে যাওয়া, কিংবা রাজনৈতিক দ্বন্দ্বের চেয়ে জনগণ কর্তৃক অর্পিত দায়িত্ব পালনই মুখ্য। তাই বিরোধী দলকে বলব, আপনাদের সব প্রস্তাব, সুপারিশ ও অভিযোগ সংসদে এসে বলুন। এতে করে গণতন্ত্রই সমৃদ্ধ হবে।’ রাষ্ট্রপতির এই বক্তব্যের সঙ্গে দ্বিমতের অবকাশ কম। তবে গণতন্ত্রের চলমান প্রক্রিয়ায় বিশেষ অবস্থানে থমকে যাওয়া কিংবা রাজনৈতিক দ্বন্দ্ব পরিহার করার বিষয়টি সরকারি দলের জন্য বরং অধিকতর প্রযোজ্য। এ মুহূর্তে তত্ত্বাবধায়ক সরকার প্রশ্নে উভয় পক্ষই একটি রাজনৈতিক দ্বন্দ্বে জড়িয়ে আছে। এর দায়দায়িত্ব কেবল এক পক্ষের ওপর চাপানো চলে না। কিন্তু তুলনামূলক বিশ্লেষণে দায়টা শেষ পর্যন্ত সরকার যারা চালায়, তাদের কাঁধেই বর্তায়।
বিরোধী দলকে সংসদে যাওয়ার সাদামাটা আহ্বান জানানো তেমন তাৎপর্য বহন করে না। সে কারণেই আমরা আশা করব, সময় বয়ে যাওয়ার আগেই সরকারি দল এমন কিছু বাস্তবসম্মত পদক্ষেপ নেবে, যাতে বিরোধী দল সংসদে যেতে আগ্রহী হয়।
ইসি গঠনে সংলাপের কথা উল্লেখ করে রাষ্ট্রপতির বর্ণিত ‘স্বাধীন, নিরপেক্ষ ও শক্তিশালী নির্বাচন কমিশন গঠন’ প্রকৃতপক্ষে সংলাপে বিচার্য ছিল না। এটা দাবি করাও সমীচীন নয়। কারণ, সংলাপ শুধুই অনধিক পাঁচজন ব্যক্তি বাছাইয়ে একটি অনুসন্ধান কমিটির জন্ম দিয়েছে। যোগ্যতাসম্পন্ন ও গ্রহণযোগ্য ব্যক্তি বাছাই করতে পারলে সেটা নিশ্চয়ই বড় অর্জন হবে। এটা রাষ্ট্রপতির কথায় শক্তিশালী ইসি গঠনে সহায়ক হতে পারে।
সর্বোপরি, রাষ্ট্রপতির ভাষণে সরকারের সাফল্যের কথাই শুধু বিবৃত হয়েছে। এতে সাফল্যের পাশাপাশি ভুলত্রুটির কথা থাকলে ক্ষমতাসীনেরা শুধরে নেওয়ার সুযোগ পেতেন। রাষ্ট্রপতির ভাষণে দেশবাসী দলীয় দৃষ্টিভঙ্গি নয়, দেশের আর্থসামাজিক রাজনৈতিক অবস্থার প্রতিফলনই দেখতে চায়।
সময়ের প্রতিবিম্ব
অভ্যুত্থান অপচেষ্টা অথবা অশান্তি সৃষ্টির অপপ্রয়াস
শারীরিক ও ব্যক্তিগত নানা ঝামেলার কারণে লেখালেখি কয়েক সপ্তাহ বন্ধ ছিল। তার পরও মনের কাহনে নানা ধরনের ভাবনা থেমে থাকেনি। সেই ভাবনায় ছিল কেমন গেল গত বছরটি আর কেমন যাবে নতুন বছর। বছর বলতে আমরা অতীতে ইংরেজি তথা গ্রেগরিয়ান ক্যালেন্ডার অনুসরণ করতাম। এরই মাঝে আবার ১/১১ বছরপূর্তিও একটুখানি উঁকি মেরেছে। বর্তমান সরকারের বিগত বছরের কার্যাবলির আমলনামা আর নতুন বছরের সূচনাপর্বের একটি ঘটনা সব হিসাব-নিকাশ ওলটপালট করে দিয়েছে। আজ শুধু সেটিই আলোচনা করব।
সামরিক বাহিনীতে একটি ঘটনা সংঘটিত হয়নি, কিন্তু হলে কী হতে পারত? বছরের শুরুতে সংবাদপত্রের খবরে আর টেলিভিশনের বিভিন্ন পর্যায়ের আলোচনায় এ নিয়ে যা জেনেছি, সেই জানা কেন জানি যথেষ্ট মনে হয়নি। সাধারণভাবে অথবা একটুখানি স্বচ্ছ যে ধারণা দেওয়া হয়েছে, দেশি-বিদেশি বিভিন্ন মহলে যা এককথায় আলোচিত হয়েছে তা হলো, ‘বাংলাদেশে একটি সামরিক অভ্যুত্থান-চেষ্টা নস্যাৎ করা হয়েছে।’ কী ধরনের চেষ্টা বা অপচেষ্টা, কী ছিল তার আদি-অন্ত উদ্দেশ্য, পরিষ্কারভাবে এখনো বোঝা যায়নি। তবে ঘটনাটি নিয়ে প্রকাশ্যে যেখানেই, যেভাবে যেটুকু ঘটতে পারত, কিন্তু ঘটেনি; তা অতীতের এমন অনেক প্রচ্ছন্ন ঘটনার মতো গোপন করা হয়নি। এবার জনগণ কিছু না কিছু জেনেছে, কারও কারও মতে জানানো হয়েছে।
যা-ই হোক, যা ঘটতে পারত কিন্তু ঘটেনি; তা অতীতে এ দেশে বর্তমানকালে ও পাকিস্তানি জমানায়ও ঘটেছে। অতীতে এ ধরনের ঘটনাবলি নিয়ে অনেক ‘কানাকানি’ হয়েছে, ক্ষণিকের গুজবের উৎপত্তি ঘটেছে, কিন্তু এত প্রকাশ্য আলোচনা হয়নি। পত্রিকায় লেখা হয়েছে কিছুদিন ফলাও করে, এখন স্তিমিত আকারে। টেলিভিশনের টক শোতে বিশ্লেষণ হয়েছে, বিশেষজ্ঞরা মতামত দিয়েছেন, আরও কত কী! অথচ অতীতে এ ধরনের ঘটনা নিয়ে গুজব রটেছে, জনগণের মধ্যে ফিসফিসানি হয়েছে। গণমাধ্যম এ ধরনের ঘটনাবলি নিয়ে বিস্তারিত খবর প্রকাশ বা আলোচনা সযত্নে এড়িয়ে গেছে। কিছু আভাস দিয়েছে একটি অর্থবোধক শব্দের মাধ্যমে, তা হলো ‘উত্তরপাড়া’। সাধারণ মানুষ ভুরু উল্টিয়ে, চোখ ঘুরিয়ে বলেছে, ‘ওনারা’ নাকি উত্তরপাড়ায় একটি ঘটনা ঘটাতে চেয়েছিলেন।
ভূমিকা থাক, আসল কথায় আসি। পাকিস্তানি শাসনামলে ‘ওনারা’ ছিলেন সাধারণ্যে আলোচনার ঊর্ধ্বে। তাঁদের বরাত দিয়ে শুধু খবরটি ছাপা হতো। বলা হতো, ‘ক্যু’ হয়েছে। ক্যু কথাটি সেই পঞ্চাশ, ষাট ও সত্তরের দশকে সারা বিশ্বে ব্যাপকভাবে ছড়িয়ে পড়েছিল। পুরো কথা হচ্ছে, ক্যু-দে-তা। ফরাসি শব্দাবলি, অক্সফোর্ড ইংরেজি অভিধান অনুযায়ী অর্থ হচ্ছে, ‘সংঘর্ষ ও সংঘাত তথা শক্তি প্রদর্শন করে ক্ষমতা দখল।’ সেই সব দখলদারি ব্যাপকভাবে বিস্তৃতি লাভ করে এশিয়া, আফ্রিকা ও লাতিন আমেরিকায়। ওই সব দেশের ইতিহাস পর্যালোচনা করতে হলে সাতকাণ্ড ইতিহাস লিখতে হবে। তার চেয়ে নিজের জীবিতকালের পাকিস্তানি অতীত আর বর্তমানের বাংলাদেশের ঘটনাবলি নিয়ে আলোচনা সীমাবদ্ধ রাখব।
ভারত ভাগ হয়ে পাকিস্তান সৃষ্টির পর পঞ্চাশের দশকের দ্বিতীয় সালে প্রথম জানতে পারলাম, পাকিস্তান একটি সামরিক অভ্যুত্থান তথা ‘ক্ষমতা দখলের’ ঘটনা ঘটাতে যাচ্ছিল। ১৯৫১ সালে তৎকালীন পাকিস্তানের সেনাঘাঁটি রাওয়ালপিন্ডিতে কতিপয় সেনা কর্মকর্তা অস্ত্রবলে রাষ্ট্রীয় ক্ষমতা দখল করতে চেয়েছিলেন, কিন্তু কেন জানি পারেননি। ‘রাওয়ালপিন্ডি ষড়যন্ত্র’ নামে একটি মামলাও হয়েছিল। ওই মামলার পরিণতি কী হয়েছিল মনে পড়ছে না। সাধারণ পাকিস্তানি জনগণ তখনো ‘শিশু রাষ্ট্রের’ গণতান্ত্রিক শাসনব্যবস্থা নিয়ে উদ্বেল হয়ে ওঠেনি। তাই কালক্রমে ‘অগণতান্ত্রিক শক্তির ক্ষমতা দখলের আলোচনা’ সময়ের কবলে হারিয়ে গেল।
অতঃপর ‘সামরিক অভ্যুত্থান’ তথা ‘ক্যু’ করার সঙ্গে পরিচিতি ঘটল, যখন কয়েক বছর পর ১৯৫৮ সালের ৭ অক্টোবর পাকিস্তানি সামরিক বাহিনী তথা একজন উর্দি পরা কর্মকর্তা সত্যিই ক্যু করলেন। ঘটনাটি এমন সময়ে ঘটল, যখন পাকিস্তানের সামগ্রিক রাজনৈতিক অঙ্গনে একটি অস্থিরতা বিরাজ করছিল। পাকিস্তানের কেন্দ্রীয় শাসকগোষ্ঠী, যার সঙ্গে কয়েকজন পূর্ব পাকিস্তানি রাজনীতিবিদও জড়িত ছিলেন। এই অস্থিরতাকে অজুহাত দেখিয়ে জনপ্রতিনিধিদের হটিয়ে পাকিস্তানি সেনাপ্রধান জেনারেল আইয়ুব খান রাষ্ট্রের কর্ণধার বনে গেলেন। বর্তমান ও অতীতের এমন ধরনের উর্দিধারীদের ক্ষমতা বা রাষ্ট্রীয় কর্তৃত্ব দখলের ঘটনার সঙ্গে প্রতিবারই এই ‘অস্থিরতা’ অজুহাতটি জড়িত হয়েছিল। বস্তুত রোববারের প্রথম আলোর প্রথম পাতায় ‘অস্থির সময়ের রাজনীতি’ মূল শিরোনামটি পড়ে এসব কথাই মনে পড়ছে।
অতীতে গোপনে, জনগণের অজান্তে, দীর্ঘকালীন পরিকল্পনায় সেনানায়কেরা যা ঘটাতেন, এসব কখনো সাধারণ্যে বা গণমাধ্যমে আলোচিত হতো না। বর্তমানে এমন একটি গণতান্ত্রিক সরকার দেশে বিদ্যমান, যখন সব বিষয়ে জনগণ ও গণমাধ্যম খোলামেলা আলোচনা করতে পারছে। অতি সহনশীল আমাদের সরকারটিকে ধন্যবাদ জানাই ‘ঘটতে যাচ্ছিল বা ঘটতে পারত এমন একটি ঘটনা’ তাঁরা যত দূর সম্ভব স্বচ্ছতার সঙ্গে জনসাধারণ্যে প্রকাশ করেছেন। তবে এই প্রকাশনা কারও কারও মতে একটু ‘বেশিই হয়েছে’, যে কারণে ঘটনাটি নিয়ে কিছু বিভ্রান্তির রেশ রয়ে গেছে। আশা করছি বর্তমান সরকার আগে অনেক সত্য ‘প্রকাশ’ করে এই বিভ্রান্তি দূর করবে।
সাম্প্রতিক ঘটনাটি আলোচনায় নিকট অতীতকে এবার বর্তমানে নিয়ে আসি। পঁচাত্তরে জাতির পিতাকে হত্যা করে ক্ষমতা দখল করেছিল কারা? কী ছিল ১৫ আগস্টের ঘটনাটি? সেটিও একটি ‘ক্যু’ ছিল। অথচ বিভিন্ন মহল থেকে বারবার বলা হয়, ‘কতিপয় বিপথগামী সেনাসদস্য’ একটি নির্মম ঘটনা ঘটিয়েছিল। হত্যা ঘটনার মাধ্যমে ক্ষমতা দখলে প্রত্যক্ষ অংশগ্রহণকারীদের কারও কারও ফাঁসি হয়েছে, তথাকথিত বিপথগামীদের কারও কারও ফাঁসি হয়েছে, বেশ কয়েকজন নিখোঁজ বা পলাতক। কিন্তু কারা তাঁদের বিপথগামী করেছিলেন, তা বিভিন্ন মহলে সময়ে-সময়ে আলোচিত হয়েছে। ক্ষমতা দখলের জন্য নিষ্ঠুর হত্যাকাণ্ডের পটভূমি তার পরও রহস্যের ঘেরাটোপের আড়ালেই রয়ে গেছে।
এবার কী ঘটতে যাচ্ছিল? ‘অস্থির সময়ে রাজনীতি’ দোহাই দিয়ে একটি গণতান্ত্রিক সুস্থির অবস্থাকে কি একইভাবে একদল বিপথগামী সেনাসদস্য ও সেনা কর্মকর্তা একই ধরনের অপচেষ্টার উদ্যোগ নিয়েছিলেন? অথবা ঘটনাটি ছিল অভ্যন্তরীণ বিরোধ অথবা বিক্ষোভের প্রকাশ? এসব প্রশ্নের উত্তর সাম্প্রতিক ঘটনাটির আদি-অন্ত যখন রহস্যের ঘেরাটোপ থেকে বেরিয়ে আসবে, তখন বলা যাবে। তবে যা-ই ঘটুক জনগণ স্বস্তি পেয়েছে। কারণ আমাদের ব্যাপকভাবে সুশৃঙ্খল সেনা কর্মকর্তা ও জওয়ানেরা সেই কথিত তথা নানাভাবে অভিযুক্ত ‘বিপথগামী’দের অভ্যুত্থান প্রচেষ্টা, বিদ্রোহ কিংবা প্রতিরক্ষা বাহিনীতে বিশৃঙ্খলা সৃষ্টির অপপ্রয়াস কৃতিত্বের সঙ্গে নস্যাৎ করে দিয়েছেন। তার পরও একটুখানি ভাবতে হয়েছে, যা ঘটেনি বা ঘটতে পারত, তা নিয়ে অনেক প্রচার হয়েছে; অনেক ক্ষেত্রে যা অবান্তর অথবা অতিকথন মনে হয়েছে। সব ছাপার অধিকার পেয়ে কেন অনেক নামধাম নিয়ে নানা কাহিনি ফেঁদেছে গণমাধ্যম। সাংবাদিকতার সংজ্ঞায় বলতে হচ্ছে ঘটনাটি নিয়ে চলছে ‘ট্রায়াল বাই মিডিয়া’, অর্থাৎ গণমাধ্যমে একতরফা বিবরণী প্রকাশ। অতঃপর যা ঘটে গেল বা ঘটতে পারত, তা নিয়ে ভাবনায় আসতে পারে মধ্যমসারির অথবা একটুখানি উঁচুস্তরের কতিপয় সেনা কর্মকর্তার পক্ষে কি ইচ্ছা করলেই রাষ্ট্রীয় ব্যবস্থায় পরিবর্তন অথবা সর্বোচ্চ ক্ষমতা দখল সম্ভব হতো? যাঁদের প্রতিরক্ষা অথবা সেনা কর্মকাণ্ড তথা সশস্ত্র বাহিনী পরিচালনা-পদ্ধতি সম্পর্কে যথেষ্ট জ্ঞান আছে, তাঁরাই এই প্রশ্নের জবাব দিতে পারবেন। ১৫ আগস্টের ঘটনা এক রাতে কয়েকটি ট্যাংক রাস্তায় নামিয়ে অথবা একজন রাষ্ট্রপতিকে হত্যা করা নিছক ঘটনা ছিল না। বিচারপতি সাত্তারকে সরিয়ে দিয়ে ক্ষমতা দখল কোনো হঠাৎ ঘটে যাওয়া ঘটনা ছিল না। অথচ এসব নিয়ে কোনো অনুসন্ধান হয়নি, রাষ্ট্রীয় পর্যায়ে প্রকাশ্য তদন্ত হয়নি।
তারপর বাংলাদেশে বিভিন্ন সময়ে ‘সামরিক অভ্যুত্থান’ তথা উচ্চাভিলাষী সেনানায়ক বিশেষের ক্ষমতা দখলের সাম্প্রতিক ঝড় তোলা ঘটনাটি বিস্তৃত প্রেক্ষাপটে আলোচনা করতে হবে। বাংলাদেশের রাজনৈতিক ও সামরিক ঘটনাবলি বিশ্লেষক তথা ‘অ্যানালিস্টদের’ মতানুসারে, গত ৪০ বছর বাংলাদেশ সেনাবাহিনীতে অনেক কিছুই ঘটেছে। অর্ধশতাধিক বিক্ষোভ প্রদর্শন, বিশৃঙ্খলা সৃষ্টি, ছোটখাটো বিদ্রোহ এমনকি উচ্চাভিলাষী সেনানায়কের ক্ষমতা দখল শুধু ‘কতিপয় বিপথগামী সেনা’ ঘটায়নি। সাম্প্রতিক ঘটনাটির অর্থাৎ কতিপয় ‘সেনাসদস্যের’ হঠাৎ করে অশুভ তৎপরতার প্রকাশিত ও প্রচারিত অথবা গণমাধ্যমে ‘ফাঁস করে দেওয়া’ সাংবাদিকতার ভাষায় ‘ফিড করা’, খবরাদিতে সব তথ্য বা সত্যটি পুরোপুরি জানা যায়নি। জানা যায়নি, তবে অনেক জানাজানি হচ্ছে।
আমি নিবন্ধটির শুরুতে প্রশ্ন করেছিলাম, ‘কী ঘটতে যাচ্ছিল, কী ঘটতে পারত?’ শুধু তা-ই নয়, ঘটে যাওয়ার পর দেশে কী পরিস্থিতির উদ্ভব হতো? অতঃপর একটি জটিল প্রশ্ন করা যেতে পারে, সম্ভাব্য ঘটনাটির প্রকাশ ও প্রচারণায় কেন অদ্ভুতভাবে ‘রাজনীতি’ জড়িত হয়ে পড়েছে। কেন ঘটনাটি নিয়ে রাজনৈতিকীকরণ এ-ও এক রহস্য মনে হচ্ছে। একটি গুরুত্বপূর্ণ জাতি ও দেশের জন্য সংকটময় ও দুর্যোগপূর্ণ ঘটনা ‘ঘটেনি অথচ ঘটাতে পারত’ বিষয়টি নিয়ে দুটি প্রধান রাজনৈতিক দলের মধ্যে ব্লেম গেম তথা দোষারোপের কাদা ছোড়াছুড়ি ও কুটিল রাজনীতি ঢুকে পড়েছে। ঘটনাটি যদি নিছক একটি সেনা অভ্যুত্থান অথবা সেনাবাহিনীতে বিশৃঙ্খলা সৃষ্টির ব্যাপারই হবে, তবে এ নিয়ে দুটি দলের নেতানেত্রীরা রাজনৈতিক বক্তব্য দিচ্ছেন কেন? বরং দেশের সার্বভৌমত্ব, প্রতিরক্ষাব্যবস্থায় সংকট সৃষ্টি, দেশরক্ষা নিয়ে রাজনৈতিক অঙ্গনে মতৈক্যের আলোচনাই প্রাধান্য পাওয়া ছিল যুক্তিসংগত।
সবশেষে বলছি, সবকিছুর মধ্যে আমি একটি শুভসংকেত পেয়েছি, একটি সেনাসংশ্লিষ্ট ঘটনা নিয়ে খোলামেলা আলোচনা হচ্ছে, যা অতীতে কখনো হয়নি অথবা নাজুক ও সাধারণ্যের জন্য ঝুঁকিপূর্ণ মনে করে প্রকাশ্যে ছড়িয়ে পড়েনি। তার পরও মতিউর রহমান চৌধুরী সঞ্চালিত টক শোতে আমি সন্তোষ প্রকাশ করে বলেছি, ঘটনাটি আমাদের প্রতিরক্ষা পরিমণ্ডলে সীমাবদ্ধ থাকতে পারত, আমাদের উচ্চতম নীতিনির্ধারক ও শৃঙ্খলাবদ্ধ সামরিক নেতৃত্বের কৃতিত্বে ও সময়োচিত হস্তক্ষেপ, দায়িত্বশীল মহলের সময়োচিত পদক্ষেপের কারণে একটি অপচেষ্টা নস্যাৎ হয়ে গেছে। এ তথ্যটি সাধারণ নাগরিক জানতে পেরেছেন এবং প্রকাশ্যে আলোচনা ও বিশ্লেষণ করছেন—এ নিয়ে অনেকের সঙ্গে কথা বলে এমনটিই মনে হয়েছে।
আজকে দুই প্রধান রাজনৈতিক দলের দ্বন্দ্ব, অর্থনীতির বেহাল অবস্থা ঠেকাতে ক্ষমতাসীনদের ব্যর্থতা, দুর্নীতির বিস্তার, দখলদারির প্রসার, জনগণের দৈনন্দিন জীবনের দুর্গতি, অস্থিরতা নিয়ে যে অশান্ত পরিবেশ সৃষ্টি হয়েছে, আমাদের দেশরক্ষা বাহিনীকে যেন তা প্রভাবান্বিত না করে। অতীতে আমাদের দেশরক্ষা বাহিনীর কয়েকটি শাখায় নানা ধরনের ঘটনায় সংঘর্ষ, হত্যা, অসন্তোষ সৃষ্টি ও ক্ষমতার দ্বন্দ্বের কারণে দেশের সামগ্রিক প্রতিরক্ষাব্যবস্থাকে দুর্বল করে দেওয়ার ষড়যন্ত্র হয়েছে। জেনারেল জিয়ার আমলে বিমানবাহিনীকে প্রায় ধ্বংস করে ফেলা হয়েছিল। এরশাদের আমলে আমাদের অনেক মেধাবী মুক্তিযোদ্ধা সেনারত্নকে হারিয়েছি। সেনা অভ্যুত্থানের অপচেষ্টার দোহাই দিয়ে কত শত সেনা কর্মকর্তা বা জওয়ানকে ফাঁসিতে ঝোলানো হয়েছে, ব্রাশফায়ার করে হত্যা করা হয়েছে, এর কোনো হিসাব নেই।
উপরিউক্ত প্রেক্ষাপটে সাম্প্রতিক সেনাবাহিনীতে বিশৃঙ্খলা সৃষ্টির অপচেষ্টাকে অতি গুরুত্ব দিয়ে বলব, যেসব বিয়োগান্তুক ঘটনার কথা বলেছি, তার যেন পুনরাবৃত্তি না হয়। গত ৪০ বছরে অভ্যুত্থান, অশান্ত পরিবেশ ও বিশৃঙ্খলা সৃষ্টির অপপ্রয়াস, ক্যু আর অভ্যুত্থান এবং পরবর্তী প্রশ্নভুক্ত নির্বিচার হত্যাকাণ্ড-ফাঁসি, এ সবই ছিল আমার মতে, আমাদের প্রতিরক্ষাব্যবস্থাকে ধ্বংস করার ষড়যন্ত্র বা অপপ্রয়াস। এবার হয়তো সে রকম একটি অপপ্রয়াস নস্যাৎ করা হয়েছে। এসবের পুনরাবৃত্তি রোধ করতে আমাদের রাজনীতি, অর্থনীতি, সামাজিক ব্যবস্থায় যে অস্থিরতা বিরাজ করছে তার অপচ্ছায়া থেকে প্রতিরক্ষা বাহিনীকে দূরে রাখতে হবে।
শান্তিপূর্ণভাবে রাজনৈতিক কর্মসূচি পালিত হোক
অপ্রয়োজনীয় নিষেধাজ্ঞা
সরকারের নিষেধাজ্ঞা জারির পর বিএনপি তাদের গণমিছিল কর্মসূচি এক দিন পিছিয়ে নিয়ে রাজনৈতিক বিচক্ষণতারই পরিচয় দিয়েছে। পূর্বনির্ধারিত ২৯ জানুয়ারির পরিবর্তে এখন কাল ৩০ জানুয়ারি গণমিছিল করার সিদ্ধান্ত নিয়েছে। এতে আওয়ামী লীগ ও বিএনপির কর্মসূচিকে সামনে রেখে মহানগরবাসীর মধ্যে যে উদ্বেগ-উৎকণ্ঠা দেখা দিয়েছিল, তার অবসান হবে আশা করি।
এর আগে বিএনপির গণমিছিল ও আওয়ামী লীগের মুক্তিযোদ্ধা সমাবেশকে কেন্দ্র করে রাজনৈতিক অঙ্গন তপ্ত হয়ে উঠেছিল। মহানগর পুলিশের নিষেধাজ্ঞা জনমনে উদ্বেগ ও উৎকণ্ঠা বাড়িয়ে দেয়। এ অবস্থায় বিএনপি পূর্বনির্ধারিত দিনে কর্মসূচি পালনে অনড় থাকলে সংঘাত অনিবার্য হয়ে উঠত। দলটি কর্মসূচি এক দিন পিছিয়ে দিয়ে শুভবুদ্ধির পরিচয় দিয়েছে। পুলিশের নিষেধাজ্ঞার পরিপ্রেক্ষিতে আওয়ামী লীগও তাদের কর্মসূচি স্থগিত ঘোষণা করেছে। রাজনৈতিক কর্মসূচি নিয়ে অনাকাঙ্ক্ষিত ঘটনার পুনরাবৃত্তি কাম্য নয়।
বিরোধী দল নিয়মতান্ত্রিক কর্মসূচি পালন করলে তাতে সরকারের ক্ষতির কোনো কারণ নেই। বরং সেই কর্মসূচিতে বাধা দেওয়া হলে সরকারের অগণতান্ত্রিক ও অসহিষ্ণু মনোভাবের প্রকাশ ঘটে। বিরোধী দল তিন বছর ধরে সংসদ বর্জন এবং লাগাতার নেতিবাচক কর্মসূচি দিয়ে যা করতে পারেনি, সরকারের একটি অযাচিত সিদ্ধান্ত রাজনীতিকে সেই অনিশ্চয়তার মুখে ঠেলে দিচ্ছিল। অনেকেই বিশ্বাস করবেন আকস্মিক নিষেধাজ্ঞা জারির ক্ষেত্র তৈরির জন্যই সরকারি দল বিএনপির পূর্বঘোষিত কর্মসূচির দিন মুক্তিযোদ্ধা সমাবেশ ডেকেছিল।
শান্তিপূর্ণ উপায়ে প্রতিবাদ করা কিংবা দলীয় কর্মসূচি পালন গণতান্ত্রিক ব্যবস্থার অংশ। পাল্টাপাল্টি কর্মসূচি জনশৃঙ্খলা ও নিরাপত্তার প্রতি যে হুমকি সৃষ্টি করেছিল, সরকারি দল তার পুনরাবৃত্তি করবে না বলেই আমাদের বিশ্বাস। নিছক আশঙ্কার অজুহাত দেখিয়ে নিয়মতান্ত্রিক কর্মসূচিতে বাধা দেওয়া গণতান্ত্রিক সরকারের কাজ হতে পারে না।
মহানগরে মিছিল-সমাবেশ নিষিদ্ধ করার প্রয়োজন ছিল না বলে আমরা মনে করি। মহানগর গোয়েন্দা পুলিশের উপকমিশনার প্রথম আলোকে বলেছিলেন, ‘পাল্টাপাল্টি কর্মসূচি তাঁদের বেকায়দায় ফেলেছে।’ তাঁর কথায়, ‘একই দিনে বড় দুটি দলের কর্মসূচি থাকায় বাড়তি নিরাপত্তা তো নিতেই হবে। কর্মসূচি ঘিরে কেউ কোনো ধরনের নাশকতামূলক তৎপরতা চালায় কি না, সেটাও তাঁরা খতিয়ে দেখছেন।’ এখন তো পাল্টাপাল্টি কর্মসূচি নেই। অতএব আগামীকালের কর্মসূচি যাতে শান্তিপূর্ণভাবেই পালিত হয়, সে ব্যাপারে আইনশৃঙ্খলা রক্ষাকারী বাহিনীকেও সজাগ ও সতর্ক থাকতে হবে। বিরোধীদলীয় নেতা-কর্মীদেরও এ বিষয়ে সংযত থাকতে হবে।
উদ্বেগজনক দিক হলো, সরকার আমলে নিচ্ছে না যে প্রকাশ্য রাজনীতির গণ্ডি অযথা সংকুচিত কিংবা তা ক্রমশ দমনমূলক হলে অনিয়মতান্ত্রিক ও চোরাগোপ্তা হামলা বা সহিংস তৎপরতার শঙ্কা বেড়ে যেতে পারে। একই সঙ্গে আমরা দেখি, রাজনৈতিক কর্মসূচির নামে সন্ত্রাসী কর্মকাণ্ড ক্ষমতাসীন দলের বিভিন্ন অঙ্গসংগঠনের তরফে মাঝেমধ্যে সংঘটিত হচ্ছে। কিন্তু সেখানে আইনের আপন গতি পথ খুঁজে পায় না।
দুই প্রধান দল পাল্টাপাল্টি কর্মসূচি পরিহার করে শান্তিপূর্ণভাবে কর্মসূচি পালন করলে তা যেমন গণতান্ত্রিক রাজনীতিকে বিকশিত করবে, তেমনি জনগণের উদ্বেগ-উৎকণ্ঠারও অবসান ঘটাবে।
বিএনপিকে অবস্থান পরিষ্কার করতে হবে
যুদ্ধাপরাধীদের বিচারের বিরোধিতা
গত শনিবার ১২টি ডানপন্থী রাজনৈতিক দল যুদ্ধাপরাধীদের বিচার বন্ধ করার জন্য সরকারের প্রতি যে হুঁশিয়ারি উচ্চারণ করেছে, তা অত্যন্ত উদ্বেগজনক। গণতান্ত্রিক সমাজে যেকোনো ব্যক্তি বা সংগঠনের মতপ্রকাশের স্বাধীনতা স্বীকৃত। সে অনুযায়ী দলগুলো যেসব রাজনৈতিক দাবি পেশ করেছে, সে সম্পর্কে আমাদের বক্তব্য নেই। কিন্তু মতপ্রকাশের স্বাধীনতার নামে কেউ আইন ও বিচারব্যবস্থাকে বৃদ্ধাঙ্গুলি দেখাবে, তা মেনে নেওয়া যায় না।
আমাদের আরও উদ্বেগের কারণ হলো, যেসব রাজনৈতিক দল এই হুংকার দিয়েছে, তাদের চেহারা-চরিত্র অজানা নয়। এর আগেও তারা দেশ অচল করে দেওয়ার কাগুজে হুংকার ছেড়েছে, যদিও দেশের মানুষ তাতে বিন্দুমাত্র সাড়া দেয়নি। এসব দলে এমন নেতাও আছেন, যাঁরা প্রধান বিরোধী দলটির সঙ্গে রাজনৈতিক সখ্য আছে বলে দাবি করেন। এঁদের কারও কারও দলীয় সমাবেশে বিএনপির নেতাদেরও বক্তৃতা দিতে কিংবা মানববন্ধনে শামিল হতে দেখা যায়। গত শনিবারে সমাবেশে একজন নেতা বলেছেন: ‘যুদ্ধাপরাধের বিচার বন্ধ করতে হবে। অন্যথায় আওয়ামী লীগ সরকারের বিদায় নেওয়ার পর “ভারতীয় এজেন্টদের” বিচার করা হবে।’
এসব আবোলতাবোল বক্তব্যের উদ্দেশ্য হলো, দেশে একটি অস্বাভাবিক পরিস্থিতি তৈরি করে যুদ্ধাপরাধের বিচারপ্রক্রিয়াকে বাধাগ্রস্ত করা। জনবিচ্ছিন্ন এই দলগুলোর আস্ফাালনে শঙ্কিত হওয়ার কিছু ছিল না, যদি না তারা বিএনপির কাঁধে সওয়ার হতো। বিএনপির প্রস্তাবিত বৃহৎ জোটেও এদের কারও কারও নাম এসেছে। এ ব্যাপারে আমরা বিএনপির অবস্থান পরিষ্কার করা জরুরি বলে মনে করি। কেননা, উল্লিখিত সভায় বিএনপির নেতাদের নামও ব্যবহার করা হয়েছে। আমাদের যতদূর জানা, বিএনপি বিচারপ্রক্রিয়া সম্পর্কে আপত্তি করলেও যুদ্ধাপরাধের বিচারের বিরোধী নয়। তাদের ভাষায়, ‘যুদ্ধাপরাধের বিচার আমরাও চাই। কিন্তু তা হতে হবে স্বচ্ছতা ও জবাবদিহির মাধ্যমে।’ কিন্তু তাদের সহযোগী বলে দাবিদার দলগুলো সরাসরি যুদ্ধাপরাধের বিচারকে ভণ্ডুল করতে চাইছে।
আমরা মনে করি, এই চ্যালেঞ্জ কেবল সরকারের বিরুদ্ধে নয়, রাষ্ট্র ও সংবিধানের বিরুদ্ধে। দেশের ন্যায়বিচারকামী প্রত্যেক মানুষের বিরুদ্ধেও। যুদ্ধাপরাধের বিচারের সঙ্গে সমগ্র জাতির আবেগ জড়িত। বিচারপ্রক্রিয়াকে দ্রুত এগিয়ে নেওয়ার মাধ্যমেই এর বিরোধিতাকারীদের সমুচিত জবাব দিতে হবে।
নির্বাচন কমিশন
অনুসন্ধান কমিটির সামনে চ্যালেঞ্জ
বহুদিন ধরে সুশাসনের জন্য নাগরিকের (সুজন) পক্ষ থেকে আমরা নির্বাচন কমিশনসহ সব সাংবিধানিক ও অন্যান্য সংবিধিবদ্ধ প্রতিষ্ঠানে নিয়োগ প্রদানের লক্ষ্যে নিরপেক্ষ অনুসন্ধান কমিটি গঠনের প্রস্তাব করে আসছি। কারণ, এর মাধ্যমে অপেক্ষাকৃত সৎ, সাহসী ও যোগ্য ব্যক্তিদের এসব প্রতিষ্ঠানে নিয়োগ পাওয়ার পথ সুগম হবে। কিন্তু সম্প্রতি যেভাবে এবং যাঁদের নিয়ে প্রধান ও অন্যান্য নির্বাচন কমিশনার নিয়োগের জন্য অনুসন্ধান কমিটি গঠিত হয়েছে, তা নিয়ে আমাদের মনে প্রশ্ন দেখা দিয়েছে। একই সঙ্গে কমিটির কার্যপদ্ধতি সম্পর্কেও আমাদের কিছু প্রস্তাব রয়েছে, যা এর সুপারিশের গ্রহণযোগ্যতা বৃদ্ধি করবে বলে আমাদের বিশ্বাস।
আমরা শুনেছি যে ২৩টি দলের সঙ্গে সংলাপের ভিত্তিতে ১২ জানুয়ারি রাষ্ট্রপতি কমিশনে নিয়োগ প্রদানের ক্ষেত্রে অস্পষ্টতা দূরীকরণের লক্ষ্যে একটি প্রজ্ঞাপন জারির সুপারিশ করেন। সম্ভাব্য প্রধান নির্বাচন কমিশনার ও অন্যান্য নির্বাচন কমিশনারদের নাম বাছাইয়ের লক্ষ্যে পাঁচ সদস্যের একটি সার্চ বা অনুসন্ধান কমিটি গঠনের প্রস্তাব রাষ্ট্রপতির সুপারিশে অন্তর্ভুক্ত। রাষ্ট্রপতি কমিটিতে প্রধান বিচারপতি মনোনীত আপিল ও হাইকোর্ট বিভাগের একজন করে বিচারপতি, সরকারি কর্ম কমিশনের চেয়ারম্যান, মহাহিসাবনিরীক্ষক ও নিয়ন্ত্রক এবং দুর্নীতি দমন কমিশনের চেয়ারম্যানকে অন্তর্ভুক্ত করার প্রস্তাব করেন।
এরই ধারাবাহিকতায় ২১ জানুয়ারি মন্ত্রিপরিষদ একটি প্রজ্ঞাপনের মাধ্যমে চার সদস্যবিশিষ্ট একটি অনুসন্ধান কমিটি গঠনের ঘোষণা দেয়। পরবর্তী সময়ে ২৪ জানুয়ারি ২০১২ তারিখে জারি করা আরেকটি প্রজ্ঞাপনের মাধ্যমে কমিটির সদস্যদের নাম প্রকাশ করা হয়, যাঁরা হলেন: আপিল বিভাগের বিচারপতি সৈয়দ মাহমুদ হোসেন, হাইকোর্ট বিভাগের বিচারপতি মো. নূরুজ্জামান, মহাহিসাবনিরীক্ষক ও নিয়ন্ত্রক আহমেদ আতাউল হাকিম এবং সরকারি কর্ম কমিশনের চেয়ারম্যান এ টি আহমেদুল হক চৌধুরী। কমিটিকে তাদের সুপারিশ পেশ করার জন্য ১০ কার্যদিবস সময় দেওয়া হয়। একই সঙ্গে কমিটিকে তার কার্যপদ্ধতি নির্ধারণেরও ক্ষমতা দেওয়া হয়।
আমাদের প্রথম প্রশ্ন, কেন আইনের পরিবর্তে প্রজ্ঞাপনের মাধ্যমে অনুসন্ধান কমিটি গঠন করা হলো? আইনের মাধ্যমে কমিটি করা হলে এতে প্রধান ও অন্যান্য নির্বাচন কমিশনারদের যোগ্যতা-অযোগ্যতার মানদণ্ড নির্ধারিত করে দেওয়া যেত। ফলে কমিটি তাদের বাছাইপ্রক্রিয়ায় এসব মানদণ্ড ব্যবহার করে যথাযথ ব্যক্তিদের নাম সুপারিশ করতে পারত। প্রশ্ন, কমিটি কী মানদণ্ডের ভিত্তিতে, কাদের নাম সুপারিশ করবে? আইনের মাধ্যমে নির্ধারিত করে দিলে রাজনৈতিক দল এবং অন্য নাগরিকেরাও এসব ক্রাইটেরিয়ার ভিত্তিতে কমিশনে নিয়োগের জন্য নাম প্রস্তাব করতে পারত। প্রসঙ্গত, সংবিধানের ১১৮(১) অনুচ্ছেদে নির্বাচন কমিশনে নিয়োগ প্রদানের লক্ষ্যে একটি আইনপ্রণয়নের বাধ্যবাধকতা সৃষ্টি করা হয়েছে, যা গত ৪০ বছরেও কোনো সরকার বাস্তবায়ন করেনি।
রাষ্ট্রের সব গুরুত্বপূর্ণ পদে অধিষ্ঠিত ব্যক্তিদের যোগ্যতা-অযোগ্যতার মাপকাঠি থাকা উচিত। তা না থাকলেই বিতর্কিত ব্যক্তিরা গুরুত্বপূর্ণ পদে নিয়োগ পাওয়ার সুযোগ পান। যেমন—গত চারদলীয় জোট সরকারের আমলে সংসদ নির্বাচনে প্রতিদ্বন্দ্বিতার জন্য বিএনপির মনোনয়ন চাওয়া এক ব্যক্তিকেও নির্বাচন কমিশনার হিসেবে নিয়োগ দেওয়া হয়েছিল। তাই কমিশনে নিয়োগ প্রদানের জন্য আইনপ্রণয়নের কোনো বিকল্প নেই।
এ ধরনের আইনপ্রণয়ন খুব কঠিন কাজ নয়। বর্তমান নির্বাচন কমিশন গত বছর দুই পৃষ্ঠার এমন একটি আইনের খসড়া প্রকাশও করেছিল। শোনা যায়, সরকারের কাছে প্রেরিত রাষ্ট্রপতির প্রস্তাবেও একটি আইনের খসড়া অন্তর্ভুক্ত ছিল। সংসদ অধেবেশন ছিল না বলে, অধ্যাদেশ আকারে এটি জারি করা যেত। কিন্তু কেন সরকার তা করতে রাজি হলো না, তা আমাদের বোধগম্য নয়।
এ ছাড়া আইনের মাধ্যমে কমিটি কী অনুসন্ধান করবে তা নির্ধারিত থাকলে অতীতের ভুলত্রুটি ও বিতর্ক এড়ানো যেত। যেমন—বর্তমান সরকারের আমলে অনুসন্ধান কমিটির মাধ্যমে তথ্য কমিশন, দুর্নীতি দমন কমিশন ও মানবাধিকার কমিশনে যেসব নিয়োগ দেওয়া হয়েছে, তাঁদের অনেকের বিরুদ্ধেই দলপ্রীতির অভিযোগ রয়েছে।
আইনের মাধ্যমে অনুসন্ধান কমিটির কার্যপদ্ধতিও নির্ধারিত করা যেত। আইনে স্বচ্ছ পদ্ধতিতে কমিশনের কার্যক্রম পরিচালনা করার নির্দেশনা থাকলেও অনেক বিতর্ক এড়ানো যেত। দ্বিতীয় প্রশ্ন, নির্বাচিত প্রতিনিধিদের কেন নির্বাচন কমিশনে নিয়োগের সিদ্ধান্তের সঙ্গে সম্পৃক্ত করা হলো না? নির্বাচন কমিশনের প্রস্তাবে পাঁচ সদস্যবিশিষ্ট অনুসন্ধান কমিটির সুপারিশ সংসদের কার্য উপদেষ্টা কমিটির কাছে এবং কার্য উপদেষ্টা কমিটি নিয়োগের জন্য চূড়ান্ত নামের তালিকা রাষ্ট্রপতির কাছে প্রেরণের কথা। যে সরকার নির্বাচিত প্রতিনিধিদের ওপর আস্থা স্থাপনের লক্ষ্যে তত্ত্বাবধায়ক সরকারব্যবস্থা বাতিল করল, সে সরকার কোন যুক্তিতে নির্বাচিত প্রতিনিধিদের এ কাজে সম্পৃক্ত করা থেকে বিরত থাকল? কার্য উপদেষ্টা কমিটিকে যুক্ত না করা হলেও কেন প্রধানমন্ত্রী ও বিরোধীদলীয় নেত্রীর অন্তত একজন করে প্রতিনিধিকে অনুসন্ধান কমিটিতে অন্তর্ভুক্ত করা হলো না? উপযুক্ত ব্যক্তিদের কমিটিতে রাখার সুপারিশ যেহেতু রাষ্ট্রপতির প্রস্তাবে ছিল, তাই এটি সহজেই করা যেত।
আর অনির্বাচিত ব্যক্তিদের নিয়েই যদি অনুসন্ধান কমিটি হবে, তাহলে এতে গণমাধ্যম ও নাগরিক সমাজের প্রতিনিধিদের অন্তর্ভুক্ত করা হলো না কেন? তা করা হলে কমিটি আরও গ্রহণযোগ্যতা পেত।
তৃতীয় প্রশ্ন, কেন বিচারপতিদের অনুসন্ধান কমিটিতে অন্তর্ভুক্ত করা হলো? অনেকেরই স্মরণ আছে যে তত্ত্বাবধায়ক সরকার বিষয়ে মামলার সংক্ষিপ্ত আদেশে সুপ্রিম কোর্টের আপিল বিভাগ বিচার বিভাগকে তত্ত্বাবধায়ক সরকার থেকে দূরে রাখার আকুতি জানিয়েছিলেন। বিচার বিভাগের ওপর বিরূপ প্রভাবের করণেই তা করা হয়েছিল। তাই বর্তমান কমিটিতে দুজন বিচারপতিকে অন্তর্ভুক্ত করার কোনো যুক্তি খুঁজে পাই না।
এ ছাড়া উচ্চ আদালতে অনেক বিচারক থাকতে কেন প্রধান বিচারপতি এই দুজন বিচারপতির নাম অনুসন্ধান কমিটিতে অন্তর্ভুক্তির প্রস্তাব করলেন? অত্যন্ত সংকোচের সঙ্গেই বলছি, এই দুজন বিচারপতির একজন বর্তমান ক্ষমতাসীন আওয়ামী লীগের প্যানেলে ঢাকা বারের সাধারণ সম্পাদক ও সভাপতি নির্বাচিত হয়েছিলেন। ২০০৯ সালের জানুয়ারি মাসে তিনি ডেপুটি অ্যাটর্নি জেনারেল এবং জুন মাসে হাইকোর্টের বিচারক হিসেবে নিয়োগ পান (নিউ এজ, ২৮ জানুয়ারি ২০১২)। এ ছাড়া কমিটির আরেকজন সদস্যের বিরুদ্ধেও দলপ্রীতির অভিযোগ রয়েছে।
আমাদের অন্য আরেকটি প্রশ্ন, কেন সরকার রাষ্ট্রপতির প্রস্তাব উপেক্ষা করে তাঁর প্রতি অমর্যাদা প্রদর্শন করল? কেন দুর্নীতি দমন কমিশনের চেয়ারম্যানকে অনুসন্ধান কমিটি থেকে বাদ দেওয়া হলো?
সরকার অবশ্য বলতে পারে যে অনুসন্ধান কমিটিতে শুধু সাংবিধানিক প্রতিষ্ঠানের প্রতিনিধিদেরই অন্তর্ভুক্ত করেছে। তা-ই যদি হয়, তাহলে প্রধান নির্বাচন কমিশনারকে যুক্ত করা হলো না কেন? আমাদের প্রধান ও অন্যান্য নির্বাচন কমিশনার তো বহু সময়, শ্রম ও মেধা ব্যয় করে কমিশনকে একটা মর্যাদার আসনে প্রতিষ্ঠিত করেছেন এবং প্রতিষ্ঠানটির ওপর তাঁদের এক ধরনের ‘মালিকানাবোধ’ সৃষ্টি হয়েছে। ফলে তাঁরা সাধারণত চাইবেন না বিতর্কিত ব্যক্তিরা নিয়োগ পেয়ে এর সুনাম নষ্ট করে—এতে তাঁদের ‘লিগেসি’ বা যোগ্য উত্তরাধিকারের প্রশ্ন জড়িত। এ ছাড়া সরকারের নিয়ন্ত্রণাধীন বলেই কি কমিশনের সচিবালয়ের পরিবর্তে মন্ত্রিপরিষদের ওপর কমিটিকে সাচিবিক সহায়তা প্রদানের দায়িত্ব প্রদান করা হয়েছে?
সাংবিধানিক প্রতিষ্ঠানের সঙ্গে যুক্ত হলেই কোনো ব্যক্তি সৎ ও সাধু হয়ে যান না। আমাদের সংবিধানিক প্রতিষ্ঠানে নিয়োগপ্রাপ্ত অনেক ব্যক্তির বিরুদ্ধেই দলপ্রীতির অভিযোগ রয়েছে। এসব ব্যক্তি সাংবিধানিক প্রতিষ্ঠানের ঢালের আড়ালে থেকে দলপ্রীতির চর্চা করেন, যার দীর্ঘমেয়াদি পরিণতি অত্যন্ত ভয়াবহ। কারণ এর মাধ্যমে এসব প্রতিষ্ঠানের ওপর নাগরিকদের আস্থাহীনতা সৃষ্টি হয়।
এটি সুস্পষ্ট যে একটি অনাকাঙ্ক্ষিত বিতর্কের মধ্য দিয়ে অনুসন্ধান কমিটি গঠিত এবং এর যাত্রা শুরু হয়েছে। তদুপরি অতীতের অনুসন্ধান কমিটিগুলোর পক্ষপাতদুষ্ট আচরণ নবগঠিত কমিটির সামনে একটি বড় চ্যালেঞ্জের সৃষ্টি করেছে। চ্যালেঞ্জটি হলো—একটি নিরপেক্ষ ও শক্তিশালী নির্বাচন কমিশন গঠন করা। স্বচ্ছতা ও নিরপেক্ষতার ভিত্তিতে দায়িত্ব পালনের মাধ্যমেই কমিটি এ চ্যালেঞ্জে উত্তীর্ণ হতে পারবে।
পশ্চিমের অনেক দেশেই ‘সানশাইন ল’ রয়েছে। এমন আইনের ফলে সীমিত কিছু বিষয় ছাড়া সরকারি প্রতিষ্ঠানের সব সিদ্ধান্তই প্রকাশ্য সভায় গ্রহণ করতে হয়। এর মূল উদ্দেশ্য হলো সিদ্ধান্ত গ্রহণে স্বচ্ছতা নিশ্চিত করা। তাই আমরা প্রস্তাব করছি অনুসন্ধান কমিটির সভাগুলো উন্মুক্ত করার জন্য, যাতে রাজনৈতিক দল, গণমাধ্যম ও নাগরিক সমাজের প্রতিনিধিরা এগুলোতে উপস্থিত থাকতে পারেন।
স্বচ্ছতা নিশ্চিত করার আরেকটি পন্থা হতে পারে—অনুসন্ধান কমিটির বিবেচনাধীন ও রাষ্ট্রপতির কাছে সুপারিশ করা নামগুলো এবং সুপারিশের পেছনে যুক্তিসহ প্রকাশ করা। তা করা হলে বিবেচনাধীন ব্যক্তিদের বিরুদ্ধে যদি কারও কোনো গুরুতর অভিযোগ থাকে, তা প্রকাশ পাবে এবং যোগ্য ব্যক্তিদের কমিশনে নিয়োগের পথ সুগম হবে। এ লক্ষ্যে কমিটি গণশুনানিরও ব্যবস্থা করতে পারে। কমিটির যেহেতু নিজ কার্যপদ্ধতি নির্ধারণের এখতিয়ার রয়েছে, তাই কমিটি চাইলেই এর কার্যক্রমে স্বচ্ছতা নিশ্চিত করতে পারবে।
আমরা আশা করি যে অনুসন্ধান কমিটি তার ওপর অর্পিত গুরুদায়িত্বের কথা এবং দায়িত্বটি সম্পূর্ণ নিরপেক্ষতার সঙ্গে পালন না করার পরিণতি সম্পর্কে সজাগ থাকবে। আমরা জানি, আমাদের বিদ্যমান রাজনৈতিক অপসংস্কৃতির কারণে কমিটি যাঁদের নামই প্রস্তাব করুক না কেন, বিরোধী দল বিনা দ্বিধায় তাঁদেরকে প্রত্যাখ্যান করবে। তবে দলনিরপেক্ষ নাগরিক সমাজ ও গণমাধ্যমের কাছে যদি অনুসন্ধান কমিটির সুপারিশের ভিত্তিতে কমিশনে নিয়োগপ্রাপ্ত ব্যক্তিরা বিতর্কিত বলে প্রতীয়মান হন, তাহলে আমরা আরও গভীর সংকটের দিকে ধাবিত হব, যা জাতির জন্য কোনোভাবেই মঙ্গল বয়ে আনবে না। 
মত দ্বিমত
সুস্থ রাজনীতির জয় হোক
হঠাৎ করেই দেশের রাজনীতি উত্তপ্ত হয়ে উঠেছে। বিএনপির গণমিছিল কর্মসূচিকে কেন্দ্র করে দেশের বিভিন্ন স্থানে সংঘাত-সংঘর্ষের ঘটনা ঘটেছে। চাঁদপুর ও লক্ষ্মীপুরে পুলিশের গুলিতে চারজন মারা গেছেন। এই প্রেক্ষাপটে রাজনৈতিক পরিস্থিতি বিশ্লেষণ করেছেন চট্টগ্রাম বিশ্ববিদ্যালয়ের সাবেক উপাচার্য আবদুল মান্নান ও ঢাকা বিশ্ববিদ্যালয়ের আইন বিভাগের অধ্যাপক আসিফ নজরুল
সুস্থ, জবাবদিহিমূলক ও জনকল্যাণকর রাজনীতির পূর্বশর্তই হচ্ছে পরমতসহিষ্ণুতা, যা বাংলাদেশের রাজনীতিতে দুঃখজনকভাবে অনুপস্থিত। রাজনৈতিক দলগুলোর মাঝে এই সংস্কৃতির চর্চা না হওয়ার খেসারত দিতে হয় সাধারণ জনগণকে। তার একটি ট্র্যাজিক প্রমাণ গত রোববার, ৩০ ডিসেম্বর চাঁদপুর ও লক্ষ্মীপুরে পুলিশের গুলিতে চারজনের মৃত্যু। বিএনপি যে তার মিত্রদের নিয়ে গণমিছিল করবে, তার ঘোষণা তো দিয়েছিল গত ডিসেম্বরেই।
বাংলাদেশের রাজনীতিতে গণমিছিল, জনসভা আর হরতাল বিএনপি আবিষ্কার করেনি। এগুলো আমাদের রাজনৈতিক সংস্কৃতির অংশ। এগুলোতে কত মানুষের সমাগম হলো, তাতে কিছু আসে-যায় না। যেহেতু এর একটি উল্লেখযোগ্যসংখ্যক অংশগ্রহণকারী ভাড়ায় খাটে। আজ এই দলের, তো কাল অন্য দলের।
সুতরাং, ২৯ তারিখ নির্বিঘ্নে সরকার যদি বিএনপিকে তাদের পূর্বনির্ধারিত গণমিছিল করতে দিত, এমন কী অসুবিধা ছিল? তা তো হলোই না, বরং তার ওপর মহানগর আওয়ামী লীগ বঙ্গবন্ধু অ্যাভিনিউতে একটা জনসভার ডাক দিল। এটার কি কোনো প্রয়োজন ছিল? না, ছিল না। ফলস্বরূপ, বিনা কারণে একদিকে একটি সাংঘর্ষিক অবস্থার সৃষ্টি হলো, অন্যদিকে চারজন মানুষ প্রাণ হারাল।
৩০ তারিখ মহানগর পুলিশ উভয় পক্ষের মিছিল সমাবেশ করার জন্য যে ব্যবস্থা নিয়েছে, তা তো আগের দিনই নেওয়া যেত। আসলে সরকারের এবং আওয়ামী লীগের কোনো কোনো কার্যকলাপ দেখলে সাধারণ মানুষের মনে হবে, যেকোনো কারণেই হোক, তারা আগামী নির্বাচনে বিজয়ের ব্যাপারে একটু চিন্তিত হয়ে পড়েছে। বিভিন্ন টক শো বিশারদেরা সম্ভবত সরকারকে এই ধারণা দিয়েছে, ১৯৯০-এর পর থেকে পর পর দুবার কোনো দল সরকার গঠন করেনি। করেনি তো করা যাবে না, তা কেন হবে?
বর্তমান সরকারের অনেক ভালো কাজ আছে। তা জনগণের সামনে তুলে ধরতে সরকার প্রায়ই ব্যর্থ হয়। কারণ, তার প্রচারযন্ত্র খুবই দুর্বল। আর যেসব গুরুত্বপূর্ণ অঙ্গীকার এখনো বাস্তবায়নের অপেক্ষায় আছে, তা বাস্তবায়নের দিকে অনেক বেশি যত্নশীল হতে হবে। আর বিএনপি যদি গণমিছিলের নামে জনজীবন বিপর্যস্ত করে, তা জনগণই বিচার করবে, যেমনটি গত সেপ্টেম্বরে তারা ঢাকাসহ দেশের বিভিন্ন শহরে করেছে। শহরে আওয়ামী লীগের হয়তো কিছু জনসমর্থন কমেছে, তার অর্থ এই নয় যে মানুষ এখনই বিএনপিকে ডেকে এনে ক্ষমতায় বসাবে। তাদের শাসনামল তো সবাই দেখেছে।
ইদানীং সরকার প্রায়শ যুদ্ধাপরাধীদের বিচার বানচাল করার বিষয়ে বিএনপির নানা ষড়যন্ত্রের কথা বলে। এটি শতভাগ সত্য ধরে নিয়েই বলি, এই বিচারকাজ বানচাল করার জন্য শুধু কি বিএনপি ষড়যন্ত্র করছে? এটি বানচাল করা তো তাদের প্রধান দায়িত্ব। কারণ, জামায়াতের যুদ্ধাপরাধীদের বিচার সম্পন্ন হলে তাদের অস্তিত্বই বিপন্ন হয়ে যাবে। এ ছাড়া আছে বিএনপির সা কা চৌ আর আবদুল আলীম। হয়তো আরও যোগ হবে।
কিন্তু বাস্তব কথা হচ্ছে, এই বিচারকার্যকে বানচাল করার জন্য শুধু বিএনপিই যে ষড়যন্ত্র করছে, তা তো নয়। আন্তর্জাতিক অঙ্গনে জামায়াত কোটি কোটি ডলার খরচ করছে, এই বিচারকে বিতর্কিত করার জন্য এবং যেভাবেই হোক, তারা বিএনপির সঙ্গে সম্মিলিতভাবে তাদের সর্বশক্তি নিয়োগ করবে, যাতে বর্তমান সরকারের আমলে এই বিচারকাজ শেষ না হয়। না হলে কী হবে? যেটি হবে সামনের নির্বাচনে, আওয়ামী লীগের পক্ষে নির্বাচনে জয়ী হওয়া সহজ হবে না। কারণ, গত নির্বাচনে দেড় কোটি নতুন ভোটার যুদ্ধাপরাধীদের বিচার করবে—আওয়ামী লীগের এই অঙ্গীকারে বিশ্বাস করে উজাড় করে নৌকা মার্কায় ভোট দিয়েছেন। বিএনপি-জামায়াত তো চাইবেই পানি ঘোলা করে সরকারকে আত্মরক্ষামূলক অবস্থায় ফেলে দিতে। সরকার কেন বিএনপির এই ফাঁদে পা দেবে?
সরকারের কোনো কোনো কর্তাব্যক্তি ইদানীং বেশ জোর দিয়ে বলেন, বিএনপি দেশে নাশকতামূলক কর্মকাণ্ড করার জন্য নানা ধরনের পরিকল্পনা নিয়েছে। ধরে নিলাম, তা ঠিক। সেটা দমন করার জন্য আমাদের গোয়েন্দা বাহিনীর কি যোগ্যতার অভাব আছে? তাও তো মনে হয় না। তারা এরই মধ্যে অনেক নাশকতামূলক কর্মকাণ্ড ঘটার আগেই নস্যাৎ করেছে। তার সর্বশেষ উদাহরণ, সেনাবাহিনীতে বিশৃঙ্খলা সৃষ্টির অপচেষ্টা বানচাল করে দেওয়া।
সবকিছু বিশ্লেষণ করে একটা উপসংহারে আসা যায়। প্রধানমন্ত্রী শেখ হাসিনার অনেক বাঘা বাঘা উপদেষ্টা আছেন, তবে তাঁদের বাস্তবসম্মত উপদেশ দেওয়ার সক্ষমতা কতটুকু আছে, আর থাকলেও তা তাঁরা দিতে পারেন কি না, আর দিলেও প্রধানমন্ত্রী পর্যন্ত তা পৌঁছায় কি না, তা নিয়ে সন্দেহ আছে। এই মন্তব্যে কেউ মনঃকষ্ট পেলে তাঁদের কাছে ক্ষমাপ্রার্থী। শুধু সামনের বার নয়, আমরা চাই বারবার আওয়ামী লীগ ক্ষমতায় ফিরে আসুক এবং গণমানুষের প্রত্যাশা পূরণ করুক। কিন্তু নিজের ওপর আত্মবিশ্বাস টলে গেলে বিপদ অবশ্যম্ভাবী।
আর বিএনপিকে বলি, আপনাদের মানুষ ভোট দিয়ে সংসদে পাঠিয়েছেন, সেখানে গিয়ে তাঁদের এবং আপনাদের কথা বলার জন্য; রাজপথে অহেতুক অরাজক অবস্থা সৃষ্টি করার জন্য নয়। আর কদিন পর হয়তো আপনারা সংসদে যাবেন। তবে তা যেন সদস্যপদ রক্ষা করার জন্য না হয়। সব ধরনের হঠকারী রাজনীতির অবসান হোক। সুস্থ রাজনীতির জয় হোক।প্রধানমন্ত্রী শেখ হাসিনার অনেক বাঘা বাঘা উপদেষ্টা আছেন, তবে তাঁদের বাস্তবসম্মত উপদেশ দেওয়ার সক্ষমতা কতটুকু আছে, আর থাকলেও তা তাঁরা দিতে পারেন কি না, আর দিলেও প্রধানমন্ত্রী পর্যন্ত তা পৌঁছায় কি না, তা নিয়ে সন্দেহ আছে। এই মন্তব্যে কেউ মনঃকষ্ট পেলে তাঁদের কাছে ক্ষমাপ্রার্থী। শুধু সামনের বার নয়, আমরা চাই বারবার আওয়ামী লীগ ক্ষমতায় ফিরে আসুক এবং গণমানুষের প্রত্যাশা পূরণ করুক। কিন্তু নিজের ওপর আত্মবিশ্বাস টলে গেলে বিপদ অবশ্যম্ভাবী”
মত দ্বিমত
ক্ষমতার যুদ্ধ স্থগিত রাখুন
হঠাৎ করেই দেশের রাজনীতি উত্তপ্ত হয়ে উঠেছে। বিএনপির গণমিছিল কর্মসূচিকে কেন্দ্র করে দেশের বিভিন্ন স্থানে সংঘাত-সংঘর্ষের ঘটনা ঘটেছে। চাঁদপুর ও লক্ষ্মীপুরে পুলিশের গুলিতে চারজন মারা গেছেন। এই প্রেক্ষাপটে রাজনৈতিক পরিস্থিতি বিশ্লেষণ করেছেন চট্টগ্রাম বিশ্ববিদ্যালয়ের সাবেক উপাচার্য আবদুল মান্নান ও ঢাকা বিশ্ববিদ্যালয়ের আইন বিভাগের অধ্যাপক আসিফ নজরুল
৩০ জানুয়ারি বিএনপির গণমিছিল শান্তিপূর্ণভাবে শেষ হয়েছে, শান্তিপূর্ণভাবে কর্মসূচি পালন করেছে আওয়ামী লীগও। এটি যেমন আমাদের স্বস্তি দিয়েছে, তেমনি জোরালো করেছে কিছু প্রশ্নও। সত্যিই কি নাশকতার কোনো আশঙ্কা ছিল ২৯ জানুয়ারির কর্মসূচিতে, যদি ছিলই তাহলে ৩০ তারিখে কীভাবে শান্তিপূর্ণভাবে হলো গণমিছিল? আশঙ্কা যদি নাই ছিল তাহলে কেন পুলিশ হঠাৎ করে ২৯ জানুয়ারি গণমিছিলের ওপর নিষেধাজ্ঞা জারি করেছিল চারটি বড় বিভাগীয় শহরে? আরও যা প্রশ্ন, কেনইবা একই ধরনের কর্মসূচি পালনে বাধা দিতে গিয়ে আগের দিন দেশের অন্যান্য অঞ্চলে গুলি বর্ষণ করল পুলিশ?
২৯ জানুয়ারি পুলিশের গুলিতে (চাঁদপুর ও লক্ষ্মীপুরে) প্রাণ হারিয়েছেন চারজন মানুষ, আহত হয়েছেন চার শতাধিক। তাঁরা বিএনপির কর্মী হতে পারেন, নাও হতে পারেন। মূল বিষয় হচ্ছে, পুলিশ এদিন গুলি চালিয়েছে বিএনপির নেতৃত্বে গণমিছিলের মতো একটি গণতান্ত্রিক কর্মসূচি পালনকালে। কর্মসূচি পালনকালে নাশকতা দূরে থাক, বড় ধরনের সহিংসতা হয়েছে, এমন কোনো খবরও ৩০ জানুয়ারির পত্রিকায় প্রকাশিত হয়নি। সরকারের পুলিশ তাহলে মাত্রাতিরিক্ত মারমুখী আর নির্মম হয়ে উঠল কেন?
সরকারের এ আচরণ কিছুটা আকস্মিক, তবে কোনো বিচ্ছিন্ন ঘটনা নয়। মাত্র পাঁচ দিন আগে মাহী বি. চৌধুরীর ব্লু ব্যান্ড কল নামে একটি অরাজনৈতিক সংগঠনের কর্মসূচি লাঠিপেটা করে পন্ড করে দেওয়া হয়। সিপিবিকে কর্মসূচি পালনের অনুমতি দেওয়া হয়নি নির্ধারিত স্থানে। বিএনপির ক্ষেত্রে সরকারের কঠোরতা ছিল আরও খোলামেলা। কর্মসূচির আগের তিন-চার দিন সরকারের মুখপাত্র হিসেবে পরিচিত কিছু মন্ত্রী ও প্রতিমন্ত্রী নানাভাবে জানিয়ে দেন বিএনপিকে কোনো ছাড় দেওয়া হবে না। এর মধ্যে আওয়ামী লীগ পূর্বঘোষিত বিএনপির গণমিছিলের পাল্টাপাল্টি কর্মসূচি দেয় ২৯ জানুয়ারি, পুলিশি নিষেধাজ্ঞার কারণে বিএনপি চার বিভাগীয় শহরের গণমিছিল একদিন পিছিয়ে ৩০ জানুয়ারিতে নিয়ে গেলে সেদিনও প্রায় একই স্থান ও সময়ে আবারও কর্মসূচি ঘোষণা করে আওয়ামী লীগ। ২৯ তারিখে ঘটে গুলিবর্ষণের ঘটনা!
সার্বিকভাবে সরকারের আচরণ ছিল উসকানিমূলক ও দমনমূলক। এর আগে বিএনপির কিছু কর্মকাণ্ডেও উসকানি ছিল। ডিসেম্বরের মধ্যে সরকার পতনের ডাক, ডিসেম্বরের কিছু কর্মসূচিতে সহিংসতা, খালেদা জিয়া কর্তৃক সেনাবাহিনীতে গুমের অভিযোগ এবং কিছু সেনাসদস্য কর্তৃক সেনা অভ্যুত্থানের অপচেষ্টা—এসব ঘটনা সরকারের জন্য অবশ্যই উদ্বেগজনক ছিল। কিন্তু সরকারকে মনে রাখতে হবে কোনো আশঙ্কা বা উদ্বেগ থাকলে এর প্রতিকারও আছে সরকারের কাছে। গোয়েন্দা, পুলিশ ও প্রশাসনের মাধ্যমে আশঙ্কামূলক তথ্যের সত্যতা যাচাই এবং সে অনুসারে আইনি ব্যবস্থা গ্রহণের ক্ষমতা, অধিকার ও সুযোগ সরকারের রয়েছে। জনগণের কাছে নাশকতা বা যড়যন্ত্রের কোনো বিশ্বাসযোগ্য তথ্যপ্রমাণ পেশ না করে বিরোধী দলের এ ধরনের কর্মসূচি বাধাগ্রস্ত করার অধিকার সরকারের নেই। বিশেষ করে ২৯ জানুয়ারি পুলিশ যে নৃশংসতা দেখিয়েছে তা সমর্থন করার মতো কোনো পরিস্থিতি অকুস্থলগুলোতে ছিল না।
সরকারের কাছে আমাদের দাবি থাকবে ২৯ জানুয়ারির ঘটনায় সরকারের ভেতরের কোনো হঠকারী গোষ্ঠীর ভূমিকা ছিল কি না তা খুঁজে বের করা এবং এ ধরনের গোষ্ঠীর প্রাধান্য প্রতিহত করা। ২৯ জানুয়ারি পুলিশ কর্তৃক ডিসপ্রপোরশনেট (অ-সমানুপাতিক) শক্তিপ্রয়োগের যে ঘটনা ঘটেছে তার জন্য দায়ী ব্যক্তিদের যথাযথ শাস্তির ব্যবস্থা করা।
সরকারের কাছে আবেদন থাকবে তারা কোনো কারণে অতিরিক্ত নার্ভাসনেসে ভুগছে কি না তা খতিয়ে দেখার। জানুয়ারির পর পুরো ফেব্রুয়ারি এসএসসি পরীক্ষা থাকার কারণে বিএনপির তেমন কোনো রাজনৈতিক কর্মসূচি ছিল না। ফলে ২৯ জানুয়ারি নির্বিঘ্নভাবে কর্মসূচি পালন করতে দিলেও বিএনপি তার শক্তি বা ব্যাপ্তি ফেব্রুয়ারিতে অব্যাহত রাখতে পারত না, সরকারের জন্য বড় কোনো সমস্যাও তৈরি করতে পারত না। ২৯ জানুয়ারি কর্মসূচি প্রতিহত করতে গিয়ে তাহলে সাধারণ মানুষকে হত্যার কলঙ্ক গ্রহণ করার কী প্রয়োজন ছিল সরকারের? মার্চে বিএনপির বড় কর্মসূচি আছে। এ রকম বৃহৎ কর্মসূচি আওয়ামী লীগও গত আমলে পালন করেছে, তাতে সরকারের পতন ঘটে যায়নি, এবারও ঘটবে এমন ভেবে ব্যতিব্যস্ত হওয়ার তেমন কোনো কারণ ঘটেনি।
সরকারের সঙ্গে বিরোধী দলের আসল বিরোধ ক্ষমতা নিয়ে। বিএনপি বদ্ধমূলভাবে বিশ্বাস করে যে আগামী সংসদ নির্বাচনে কারচুপি করার উদ্দেশ্য রয়েছে বলেই আওয়ামী লীগ তত্ত্বাবধায়ক সরকারব্যবস্থায় রাজি হচ্ছে না। একই বিশ্বাস থেকে ১৯৯৬ সালে বিএনপি সরকারের বিরুদ্ধে গণ-আন্দোলন করেছিল আওয়ামী লীগ। সেটি যদি যৌক্তিক হয়ে থাকে তাহলে নিয়মতান্ত্রিক পথে গণ-আন্দোলন করার এবং এর মাধ্যমে বর্তমান সরকারকে তত্ত্বাবধায়ক ব্যবস্থা পুনঃস্থাপনে চাপ সৃষ্টির অধিকার বর্তমান বিরোধী দলগুলোরও রয়েছে। গণ-আন্দোলনের পাশাপাশি বা এর আড়ালে যদি কোনো যড়যন্ত্রের চেষ্টা করা হয় সেটি প্রতিহত করার বৈধতা অবশ্যই সরকারের রয়েছে। কিন্তু তাই বলে গণ-আন্দোলনের বিকাশকে শক্তিপ্রয়োগের মাধ্যমে দমিয়ে রাখার চেষ্টা করার কোনো অধিকার সরকারের নেই।
ভালো হয় বিএনপি ও আওয়ামী লীগ যদি ক্ষমতার আগাম যুদ্ধ স্থগিত রাখে। ভালো হয় যদি অন্তত আগামী শীত পর্যন্ত মামলা, হামলা ও ভয়ভীতির মাধ্যমে বিএনপিকে খর্ব ও দুর্বল করার চেষ্টা বন্ধ থাকে, সরকারের বিরুদ্ধে চূড়ান্ত আন্দোলনের চেষ্টাও স্থগিত থাকে। মোকাবিলাই যদি অনিবার্য হয়ে পড়ে তাহলে দুই দলের উচিত উপযুক্ত সময়ে জনসমর্থনের জোরে নিয়মতান্ত্রিক পথে তা করা। তবে তার আগে অবশ্যই তাদের কর্তব্য হলো সংসদ ও প্রয়োজনে সংসদের বাইরে আলোচনার মাধ্যমে সমাধান খোঁজার সর্বাত্মক চেষ্টা করা।
আসিফ নজরুল: অধ্যাপক, আইন বিভাগ, ঢাকা বিশ্ববিদ্যালয়।