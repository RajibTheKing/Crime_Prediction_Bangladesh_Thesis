ইজি প্রিজনের অমার্জনীয় অসদাচরণ
কারাগার পরিদর্শনে বাধা:জাতীয় মানবাধিকার কমিশনের চেয়ারম্যান ড. মিজানুর রহমানের কারাগার পরিদর্শন ছিল এমন একটি প্রয়োজনীয় উদ্যোগ, যা ছিল কমিশন আইনের সঙ্গে সংগতিপূর্ণ। কিন্তু তাতে বাধা দিয়েছেন আইজি প্রিজন। কমিশনের তরফে কারাগার পরিদর্শন কোনোভাবেই কারও অনুমোদনের ওপর নির্ভর করে না। তবে যেটা লক্ষণীয় সেটা হলো, সিলেটের জনপ্রশাসন যথাযথভাবে কমিশন চেয়ারম্যানের প্রস্তাবিত পরিদর্শনকে সফল করতে আয়োজনের কোনো ত্রুটি রাখেনি। আমরা যে বিবরণ পেয়েছি তাতে মনে হচ্ছে, আইজি প্রিজন তাঁর কোনো ব্যক্তিগত ভ্রান্তি বা অহম থেকে কমিশন চেয়ারম্যানের কর্তব্যকাজে বাধা দিয়েছেন। এটাও লক্ষণীয় যে ক্ষুব্ধ কমিশন চেয়ারম্যান এ জন্য রীতিমতো আইজি প্রিজনের অপসারণ দাবি করেছেন।
এ প্রসঙ্গে আমরা স্মরণ করতে পারি যে গত বছর কমিশন চেয়ারম্যান খাগড়াছড়ি সফরে গিয়েছিলেন। সেখানে তিনি পিলখানা বিদ্রোহের দায়ে বিচারের জন্য অপেক্ষমাণ কয়েদিদের সঙ্গে কথা বলেন। পরে তিনি সাংবাদিকদের বলেছিলেন, কয়েদিরা বিচার চান। কিন্তু চলমান বিচার-প্রক্রিয়ার স্বচ্ছতা নিয়ে তাঁরা সন্দিহান। এ নিয়ে তাঁদের উদ্বেগ আছে। তাঁর এই মন্তব্যের পর তাঁকে রাঙামাটি কারাগার পরিদর্শন করতে দেওয়া হয়নি। সে ক্ষেত্রেও আইজি প্রিজনের নির্দেশ ছিল। আমরা যত দূর বুঝতে পারি, দেশের কারাগারগুলোকে ঘিরে দুর্নীতির ডালপালা বিস্তার করেছে। এমনকি এমন অভিযোগও রয়েছে যে কোনো কোনো ক্ষেত্রে দুর্নীতির অর্থ বহু প্রভাবশালী ব্যক্তির মধ্যে ভাগাভাগির ঘটনাও ঘটছে।
অতীতে কারা সংস্কার কমিশনের সুপারিশ যথাযথভাবে বাস্তবায়িত হয়নি। বেশির ভাগ কারাগারে স্থান সংকুলান একটা বিরাট সমস্যা। সেখানে দুর্নীতির কারণে বিচারাধীন কয়েদি ও দণ্ডিতদের মানবাধিকারের লঙ্ঘন ঘটছে। এ রকম প্রেক্ষাপটে কমিশন চেয়ারম্যান পর্যায়ক্রমে কারাগারগুলো পরিদর্শন করছিলেন। আইজি প্রিজনের পক্ষে কমিশন চেয়ারম্যানের নিরাপত্তাগত যে প্রশ্ন তোলা হয়েছে বলে খবর বেরিয়েছে, তা আমাদের কাছে গ্রহণযোগ্য মনে হয় না। কারণ, কারাগারগুলোতে ভিআইপি পরিদর্শনের বিধিবদ্ধ ব্যবস্থা এমনিতেই বজায় থাকার কথা।
প্রসঙ্গক্রমে আমরা মানবাধিকার কমিশনের প্রতি বর্তমান সরকারের সার্বিক ও অব্যাহত বিমাতাসুলভ আচরণের নিন্দা না জানিয়ে পারি না। প্রায় চার বছর হতে চলল, অদ্যাবধি কমিশনের বিধি চূড়ান্ত হয়নি। তাদের লোকবল এখনো অপ্রতুল। কমিশন স্বাধীনভাবে একটি তদন্তও করতে পারেনি। কমিশন বানিয়ে এ রকম অবস্থায় ফেলে রাখার কারণে জাতিসংঘ সম্প্রতি বাংলাদেশ মানবাধিকার কমিশনকে দ্বিতীয় শ্রেণীর ক্যাটাগরিতে ফেলেছে। অথচ আফগানিস্তান, নেপাল ও শ্রীলঙ্কার কমিশন ‘এ’ ক্যাটাগরিভুক্ত। আমরা আশা করব, স্বরাষ্ট্র মন্ত্রণালয়সংক্রান্ত সংসদীয় স্থায়ী কমিটি কমিশনকে সক্রিয় করতে উদ্যোগী এবং আইজি প্রিজনের বিরুদ্ধে আনা শৃঙ্খলা ভঙ্গের অভিযোগ খতিয়ে দেখতে উদাসীন থাকবে না।
ছিটমহলবাসীর আন্দোলন:
ভারতের প্রধানমন্ত্রী মনমোহন সিংয়ের ঢাকা সফরের সময় সীমান্ত বিরোধ নিষ্পত্তির পাশাপাশি ছিটমহল বিনিময়ের ব্যাপারে দুই দেশ সম্পূরক চুক্তি করলেও নির্দিষ্ট সময়সীমা বেঁধে না দেওয়ায় সেখানকার বাসিন্দারা আন্দোলনে নেমেছে। ইতিমধ্যে তারা সভা-সমাবেশ, মশাল মিছিল, নিষ্প্রদীপ মহড়া ও অনশন কর্মসূচি পালন করেছে এবং এক মাসের সময়সীমা বেঁধে দিয়ে বলেছে, ২ নভেম্বরের মধ্যে দাবি পূরণ করা না হলে আরও কঠোর কর্মসূচিতে যাবে।
১৯৪৭ সালের দেশ বিভাগের পর থেকে ছিটমহল সমস্যাটি ঝুলে আছে । ১৯৭৪ সালে এ ব্যাপারে দুই দেশের শীর্ষ রাজনৈতিক পর্যায়ে চুক্তি হলেও তা বাস্তবায়িত হয়নি। এমনকি সেই চুক্তিটি বাংলাদেশের জাতীয় সংসদ অনুমোদন করলেও ভারতীয় সংসদে তা অনুমোদন পায়নি। এরপর গঙ্গা পদ্মায় অনেক পানি গড়িয়েছে। দুই দেশের মধ্যে দফায় দফায় আলোচনা ও বৈঠকের পর গত ৭ সেপ্টেম্বর যে সম্পূরক চুক্তি সই হয়েছে, তা ছিটমহলবাসীকে আশ্বস্ত করতে পারেনি। তবে দুই দেশের নীতিনির্ধারকদের পক্ষ থেকে দাবি করা হয়েছে, অবিলম্বে ছিটমহল সমস্যার সমাধান হবে।
সম্পূরক চুক্তি বাস্তবায়িত হলে ১১১টি ভারতীয় ছিটমহল বাংলাদেশের এবং ৫১টি বাংলাদেশি ছিটমহল ভারতের অন্তর্ভুক্ত হবে। প্রধানমন্ত্রীর পররাষ্ট্রবিষয়ক উপদেষ্টা গওহর রিজভী বলেছেন, ভারতীয় লোকসভার শীতকালীন অধিবেশনে সম্পূরক চুক্তিটি অনুমোদন করার পর ছিটমহল বিনিময়ের প্রক্রিয়া শুরু হবে। যদিও ভারত সরকারের পক্ষ থেকে সে রকম কোনো আশ্বাস পাওয়া যায়নি।
আমরা আশা করতে চাই, অবিলম্বে ছিটমহল বিনিময়ের কাজ শুরু হবে এবং ছিটমহলবাসীর দুঃখ-দুর্দশার অবসান হবে। ৬৪ বছর ধরে সমস্যাটি ঝুলে থাকায় সেখানকার বাসিন্দারা শুধু নাগরিক অধিকার থেকেই বঞ্চিতই হচ্ছে না, সব ধরনের মৌলিক সুযোগ-সুবিধা থেকেও বঞ্চিত হচ্ছে। ছিটমহলের বাসিন্দারা অন্য দেশের ভেতরে বিচ্ছিন্ন জীবন যাপন করছে, হাটবাজার করা থেকে শুরু করে সন্তানের লেখাপড়া—সবকিছুর জন্য যে দেশটির ওপর নির্ভর তাদের করতে হয়, সেটি পর দেশ। কাগজপত্রে তারা যে দেশের নাগরিক, সেই দেশের সঙ্গে তাদের কোনো সম্পর্ক নেই।
আমরা এই অমানবিক অবস্থার অবসান চাই। ভাগ্যবিড়ম্বিত মানুষগুলো ‘দাও নাগরিত্ব নয় মৃত্যু’র মতো চূড়ান্ত কর্মসূচি নেওয়ার আগেই দুই দেশের নীতিনির্ধারকেরা ছিটমহল বিনিময়ের সময়সীমা বেঁধে দেবেন।
সরল গরল
ফেল করেও বিচারক!:
কেঁচো খুঁড়তে গিয়েছিলাম। কারণ, পত্রিকান্তরে খবর ছিল, ওয়েবসাইটে নবীন বিচারক মনোনয়নের বিজ্ঞপ্তি প্রকাশে গোল বেঁধেছে। ঘটনাটা ঘটে গত ১১ সেপ্টেম্বর পঞ্চম বিজেএস মানে বাংলাদেশ জুডিশিয়াল সার্ভিস পরীক্ষার ফল প্রকাশ নিয়ে। এটা পিএসসির মতো একটা সংস্থা, মাসদার হোসেন মামলার রায়ে গঠিত। তাদের কাজ, অধস্তন আদালতের জন্য প্রবেশনার সহকারী জজ ও বিচারিক হাকিম পদে নিয়োগের জন্য সুপারিশ করা, যাঁদের নিয়োগ দেন রাষ্ট্রপতি।
দায়িত্বশীল সূত্রের দাবি, আপলোড করার সমস্যা নেহাত কারিগরি বা অনবধানতাবশত। এখানে গুরুতর কোনো অনিয়ম ঘটেনি। তবে জ্বলন্ত প্রশ্ন, বিজেএসের দাবি অনুযায়ী যে ১২০ জনের নামের তালিকা জাতির সামনে পেশ করা হয়েছে, সেখানে কি সততা ও নৈতিকতার প্রতিফলন ঘটেছে?
সেটা ঘটেছে বলা কঠিন। কারণ, ভয়ানক অস্বচ্ছতাই শুধু নয়, এখানে এমনকি সুপরিকল্পিত অসততা বা কারসাজির ঘটনাও দৃশ্যমান। কারণ তারা দাবি করেছে, ১২০ জনের রোল নম্বর মেধাক্রমানুসারে প্রস্তুত করা হয়েছে। প্রকৃতপক্ষে তারা বিভিন্ন ধরনের কোটাও মেধাতালিকার সঙ্গে গুলিয়ে ফেলেছে। কোন রোল নম্বরগুলো কোন কোটায় উতরালো, তাও গোপন রাখা হয়েছে। আর সেটা যাতে জনগণ ধরতে না পারে, সে জন্য কমিশন দৃশ্যত ছদ্মবেশ ধারণ করেছে। তারা মনোনীত ব্যক্তিদের নামধাম গোপন রেখেছে। শুধু তাঁদের রোল নম্বর প্রকাশ করেছে। এভাবে তারা জনগণের জানার অধিকার হরণ করেছে। এটা যে একটা বড় ধরনের লুকোচুরি, সেটা কমিশন-সংশ্লিষ্টদের অজানা নয়। কারণ কমিশনের সদস্যরা এর আগে ফিলিপাইন ও মালয়েশিয়া সফর করেছিলেন। সেখানে গিয়ে তাঁরা দেখেছেন, এই বিচারক নিয়োগে প্রাথমিকভাবে মনোনীত ব্যক্তিদের নাম-ঠিকানা বিস্তারিত প্রকাশ করা হয়। এর উদ্দেশ্য হচ্ছে, জনগণ যাতে ভবিষ্যৎ বিচারকদের বিষয়ে আগেই জানতে পারে। বাংলাদেশে এটা যাতে চালু হয়, সে জন্য তাঁরা সরকারের কাছে সুপারিশ রেখেছেন। আর নিজেরা যখন মনোনীত ব্যক্তিদের নাম প্রকাশ করছেন, তখন যতটা সম্ভব গোপনীয়তার আশ্রয় নিয়েছেন।
আসল কথায় আসি। আমরা বিশ্বস্ত সূত্রে জানতে পেরেছি, মুক্তিযোদ্ধা কোটায় মনোনীত ৩০ জনের মধ্যে প্রায় ২০ জনই মৌখিক পরীক্ষায় অকৃতকার্য হন। ২৫ সেপ্টেম্বর কমিশনকে তথ্য আইনে চিঠি দিয়েছি। সচিব বলেন, চেয়ারম্যান পূজার ছুটিতে। ফিরে বৈঠক করবেন। কমিশনের অন্যতম সদস্য চট্টগ্রাম বিশ্ববিদ্যালয়ের আইন অনুষদের ডিন মো. জাকির হোসেনের কাছে জানতে চাই। তিনিও খোঁজ নিয়ে আমার চিঠির দোহাই দিলেন। সচিব এ বিষয়ে তথ্য দিতে অপারগতা জানান।
গোটা জাতি এমনিতেই একটা ভয়ংকর কোটার ফাঁদে খাবি খাচ্ছে। ২০০৮ সালে পিএসসির উদ্যোগ ও বিশ্বব্যাংকের অর্থায়নে কোটার ওপর সমীক্ষা হয়েছে। আকবর আলি খান ও কাজী রকিব উদ্দীন আহমাদ দেখিয়েছেন, কোটা কীভাবে মেধাবীদের কোণঠাসা করছে, জাতিকে কুরে কুরে খাচ্ছে। তাতে বেশ মনে হচ্ছে, আমাদের জনপ্রশাসনের রসাতলে যাওয়ার জন্য বল্গাহীন কোটা বহুলাংশে দায়ী।
বিচার বিভাগে মহিলা কোটা প্রবর্তনে অনেকে মাসদার হোসেন মামলার রায়ের দোহাই দেন। কিন্তু সেটা তথ্যনিষ্ঠ নয়। ওই রায়ের মূল ১২ দফা নির্দেশনা লিখেছিলেন বিচারপতি মোস্তাফা কামাল। চার নম্বর দফায় বিচারক নিয়োগে তিনি শুধু মেধাকেই পূর্বশর্ত দেন। তবে বলেন, বিচারক নিয়োগে নারী ও পুরুষের যাতে সমতার লক্ষ্য পূরণ হয়, সেদিকে নজর রাখতে। কিন্তু পরে আপিল বিভাগের ২০০৭ সালের বিধি অনুমোদনে ত্রুটি ঘটে। সেখানে নারীর জন্য বিশ ভাগ কোটা রাখা হয়। এমনকি বলা হয়, যদি মেধায় তাঁরা না আসতে পারেন তাহলেও যেন মোট শূন্য পদের ২০ ভাগ নিশ্চিত করা হয়। তবে সুখের বিষয়, একজন নারীরও কোটা লাগেনি। আমাদের মেধাবী নারীকুল অনন্য যোগ্যতার স্বাক্ষর রেখেছেন।
ইতিমধ্যে দাবি উঠল, সরকারি চাকরির সর্বত্র মুক্তিযোদ্ধার সন্তানদের জন্য ৩০ ভাগ কোটা থাকলে বিচার বিভাগ বাদ থাকবে কেন। এর পরের ধাপে হয়তো হাইকোর্ট ও আপিল বিভাগেও ৩০ ভাগের দাবি উঠবে। তবে মৌখিক পরীক্ষায় ফেল করলেও উতরানো ও নারীদের ২০ ভাগের স্থানে ১০ ভাগ কমিয়ে দেওয়ার সিদ্ধান্তের প্রক্রিয়াটি আমাদের কাছে স্পষ্ট নয়। কমিশনের ২০১০ সালের বার্ষিক প্রতিবেদনের ৩৭ পৃষ্ঠার বিবরণ অনুযায়ী বিধি সংশোধনের বিষয়টি কমিশনের সুপারিশে আইন মন্ত্রণালয় হয়ে আপিল বিভাগে অনুমোদিত হয়েছে। এতে লেখা আছে, ‘মুক্তিযোদ্ধাদের সন্তান ও অন্যান্য গোষ্ঠীর জন্য কোটা সংরক্ষণের উদ্দেশ্যে ২০০৭ সালের নিয়োগ বিধিমালায় কতিপয় সংশোধনী আনতে কমিশনের সভায় সরকারের কাছে সুপারিশ প্রেরণের সিদ্ধান্ত হয়। তৎপ্রেক্ষিতে আইন মন্ত্রণালয় অ্যাটর্নি জেনারেলের মাধ্যমে আপিল বিভাগে মাসদার হোসেন মামলার অংশ হিসেবে ওই খসড়া অনুমোদনের প্রার্থনা করে। মাননীয় আদালতের আদেশ অনুসারে সংশ্লিষ্ট বিধিমালার অধিকতর সংশোধনক্রমে মুক্তিযোদ্ধাদের সন্তান, মহিলা, উপজাতি ও জেলার জন্য কোটা নির্ধারণ করা হয়।’ বিচারপতি এ বি এম খায়রুল হক তখন ছিলেন কমিশনের চেয়ারম্যান। আমরা জেনেছি, ফেল করাদের বিচারক বানানোর তত্ত্ব কমিশন দেয়নি। তবে সরকারি প্রস্তাবে আপিল বিভাগ সায় দিয়েছেন। এটা সত্যি হলেও স্বাধীন কমিশন দায় এড়াতে পারে না। কারণ তারা ভিন্নমত বা পুনর্বিবেচনা করার জন্য আপিল বিভাগের দ্বারস্থ হননি।
তবে নারীর প্রতি বিশেষভাবে সদয় হয়েও আবার বিমুখ হওয়া আমাদের আপিল বিভাগ নতুন করে কোটা কণ্টকেই আমাদের বিদ্ধ করলেন। এতে মাসদার হোসেন মামলার চার দফা রক্তাক্ত হলো। কারণ, সেখানে বিচারক নিয়োগে শুধু মেধার কথাই ছিল। কোটার কথা ছিল না।
উপরন্তু বাংলাদেশ সংবিধানের কোনো সমর্থন কিংবা উচ্চ আদালতের এমন কোনো রায় ছিল না, যার ভিত্তিতে আপিল বিভাগ নিঃশর্তে ৩০ ভাগ কোটা সৃষ্টির সরকারি প্রস্তাবে সায় দিতে পেরেছিলেন। সংবিধানের ২৯ অনুচ্ছেদের আওতায় মুক্তিযোদ্ধাসহ যারাই অনগ্রসর, তাদের কোটাভুক্তির যৌক্তিকতা আমরা অস্বীকার করি না। প্রজাতন্ত্রের সব চাকরিতে মুক্তিযোদ্ধা সন্তান বিবেচনায় কোটা থাকবে, বিচারকদের থাকবে না, সেই যুক্তির জোরও বোধগম্য।
তবে ভারতীয় সুপ্রিম কোর্ট ইতিমধ্যেই সমাজের উঁচুতে ওঠা দলিত শ্রেণীর সন্তানদের ‘ক্রিমি লেয়ার’ বা তেলতেলে স্তরভুক্ত করেছেন। অর্থাৎ কেউ দলিতমাত্রই কোটাসুবিধা পাবে না। তেমনি মুক্তিযোদ্ধার সন্তানমাত্রই কোটাসুবিধা প্রাপ্য হতে পারে না। তা ছাড়া ফেল করলেও কোটা পূরণ করতে হবে, এটা কে কবে শুনেছেন? পিএসসির অন্য কোনো চাকরিতে ফেল করলে চাকরি মেলে না। কোটা খালি থাকে। এখন যদি মুক্তিযোদ্ধাদের অন্য সন্তানেরা যুক্তি দেন, পিএসসিতে আমরা ফেল করে কোটা পাইনি। তাহলে বিজেএস পরীক্ষায় ফেল করেও কেন বিচারক হওয়া যাবে। বিগত বিএনপি আমলে পিএসসির চাকরিতে ফেল করলে পদ শূন্য রাখার বিধান তুলে দেওয়া হয়েছিল। কিন্তু আওয়ামী লীগের বর্তমান সরকার যথার্থই তা পুনর্বহাল করেছে। এর ফলে পিএসসি আগের মতোই ফেল করা ছেলেমেয়েদের দিয়ে কোটা পূরণ করে না। আগের মতোই পদ শূন্য রাখে। ভারতীয় সুপ্রিম কোর্টও উত্তীর্ণ প্রার্থীদের দিয়ে কোটা পূরণ না হলে ফেল করাদের জামাই আদর করেননি। পিএসসির মতোই পদ খালি রাখার উপায় বাতলেছেন। কোটার পদ খালি থাকে টানা তিন বছর। কিন্তু ফেল করা কারও ঠাঁই হয় না।
মাসদার হোসেন মামলার রায়ে যেখানে নারী-পুরুষে সমতার কথা বলা হয়েছিল, সেখানে তাদের ২০ ভাগ কোটা ১০ ভাগে হ্রাস করা হয়। সরকারের অন্যান্য চাকরিতে মহিলাদের জন্য ১০ ভাগ কোটা, তাই এখানেও ১০ ভাগ করার যুক্তিটা যান্ত্রিক। বিচারপতি মুহাম্মদ হাবিবুর রহমানের সঙ্গে সম্প্রতি তাঁর গুলশানের হ্রদের ধারের নতুন বাড়িতে কথা হলো। প্রাসঙ্গিক আলাপচারিতায় আমার মনে হলো, এই বর্ষীয়ান আইনবিদ সম্ভবত ঠিকই মনে করেন, বিচারাসনে নারীর প্রাধান্য ঘটলে দেশে দুর্নীতি কিছুটা কমত। সেদিক থেকে গত ডিসেম্বরে নেওয়া আপিল বিভাগের সংশোধিত সিদ্ধান্ত নারীর প্রতি এক ছলনাই বটে। ১০ ভাগ মেধায় টিকে গেলে তাদের জন্য কোটা প্রযোজ্য হবে না। নারীর জন্য এমন বিধান করা এক ভাঁওতা। কারণ এ পর্যন্ত কমিশনের নেওয়া পরীক্ষাগুলোতে নারীরা ২০ ভাগের বেশি এসেছেন মেধার জোরে। কোটা তাঁদের লাগেনি। মুক্তিযোদ্ধারা জনসংখ্যার ১ শতাংশের কম হয়ে তাঁদের সন্তানরা ৩০ ভাগ কোটা পেলেন, আর নারীরা জনসংখ্যার ৪৮ শতাংশ হয়ে পেলেন ১০ ভাগ।
আমাদের বীর মুক্তিযোদ্ধাদের অনেকে মুক্তিযুদ্ধের সনদ নেননি। যাঁরা নিয়েছেন তাঁরা সবাই কোটার মতো সুবিধা পেতে ব্যগ্র, সেটা ধরে নেওয়া যাবে না। ভারতের সুপ্রিম কোর্ট যখন বলেন, অন্তত মেধার হার হতে হবে ৫০ ভাগ। তখন আমাদের আপিল বিভাগ অনুমোদন দেন ৫৫ ভাগ কোটার। আর ৪৫ ভাগ মেধার। এ তো গ্রহণযোগ্য নয়।
শুনেছি, তথ্য অধিকার আইনে এর আগে এক প্রার্থী পরীক্ষার ফল জানতে চাইলে কমিশন গোপনীয়তার পক্ষেই অবস্থান নেয়। ফলাফল প্রকাশে পিএসসির ঢাক গুড়গুড় নীতি প্রসঙ্গে ড. আকবর আলি খানের পর্যবেক্ষণ উল্লেখযোগ্য। তাঁর কথায়, ‘গোপনীয়তার অবগুণ্ঠন কোটা সংক্রান্ত সব বিচ্যুতি ও ভ্রান্তিকে ঢেকে রাখে। তাই সংক্ষুব্ধরা প্রতিকারের জন্য আদালতের দ্বারস্থ হতে পারে না।’ এ নীতি পরিত্যজ্য।
আমরা আকবর আলি খানের সঙ্গে একমত যে মুক্তিযোদ্ধা সন্তানদের জন্য কোটা সংরক্ষণের কোনো সাংবিধানিক ভিত্তি নেই। ১৯৮৪ সালে পিএসসির পরীক্ষায় ৩০ ভাগ মুক্তিযোদ্ধা কোটার বিপরীতে সর্বোচ্চ ৭ ভাগ প্রার্থী কৃতকার্য হন। ১৯৮৬ থেকে ’৯০ সালে এটা দাঁড়ায় শতকরা ১ ভাগে। ১৯৯৭ সালে এই কোটা নতুন প্রাণ পায় যখন মুক্তিযোদ্ধা সন্তানদের জন্য এটা চালু করা হয়। জুডিশিয়াল সার্ভিসে ফেল করাদের দিয়ে কোটা পূরণের বহর দেখে মনে হয় ধারাটা পিএসসি থেকে আলাদা নয়।
পিএসসির চেয়ারম্যান ড. সা’দত হুসেইন বললেন, এটা তো প্রতিযোগিতামূলক পরীক্ষার ধারণাকেই ধূলিসাৎ করে। প্রয়োজনে আগে থেকেই পাস মার্ক কমানো যেতে পারে। কিন্তু ভাইভায় ফেল মানে তো ফেল। অধ্যাপক জাকির হোসেনও একমত হন। আমরা আশা করব, কমিশন তার সুপারিশ বাতিল করে পুরো বিষয়টি নিয়ে নতুন করে ভাববে।
সিন্ডিকেট ও চাঁদাবাজি বন্ধে ব্যবস্থা নিন
শাকসবজির বাজারে আগুন:
বাজারে প্রতিটি জিনিসের দাম অকল্পনীয় হারে বাড়ছে। বিশেষভাবে বাড়ছে শাকসবজির দাম। শুধু বাড়ছে না, ঢাকায় আসার সঙ্গে সঙ্গে সবজির দাম বেড়ে দ্বিগুণ হচ্ছে। রোববার প্রথম আলোর মূল প্রতিবেদনে মূল্যবৃদ্ধির এই উদ্বেগজনক বৈশিষ্ট্য উল্লেখ করে বলা হয়েছে, সিন্ডিকেট ও পথে পথে চাঁদাবাজি এর একটি বড় কারণ। এদের বিরুদ্ধে কঠোর ব্যবস্থা নেওয়া দরকার। বাজার তদারকে কোনো রকম শিথিলতা মেনে নেওয়া যায় না।
এখন বাজারে ৪০ টাকার নিচে প্রায় কোনো সবজি নেই। অথচ নরসিংদী, কুমিল্লা, বগুড়া, কুষ্টিয়া, যশোর থেকে প্রতিদিন প্রচুর শাকসবজি ঢাকায় আসছে। সরবরাহ ঠিক থাকলে দাম বাড়ার কথা নয়। কিন্তু এখানে অর্থনীতির স্বাভাবিক নিয়মটি অচল। বাজারে মাল আসার সঙ্গে সঙ্গে কিছু অসাধু ব্যবসায়ী সলাপরামর্শ করে নিজেদের নির্ধারিত দামের কমে পণ্য বিক্রি না করার জন্য জোট বাঁধে বলে অভিযোগ রয়েছে। ক্রেতারা অসহায়।
উৎপাদক পর্যায়ে যে বেগুনের দর ২৫-৩০ টাকা, ঢাকায় ভোক্তা পর্যায়ে তার দাম ৪০-৫০ টাকা। করলা কৃষক বিক্রি করে ৩০-৩৫ টাকায়, ঢাকায় বিক্রি হয় ৬০ টাকায়। সাধারণত খুচরা বাজারে ব্যবসায় শতকরা ১০ ভাগ মুনাফাকে স্বাভাবিক ধরা হয়। কিন্তু এখন ঢাকার বাজারে মুনাফার হার ক্ষেত্রবিশেষে শতকরা ১০০ ভাগ। বাজারে দাম বাড়লেও কৃষক দাম পাচ্ছেন না। কিছু মধ্যস্বত্বভোগী লোক মুনাফার একটি বড় অংশ নিয়ে যাচ্ছেন। এঁরা বাজার অর্থনীতিতে পরগাছার মতো। এঁদের উদোর স্ফীত হচ্ছে। এঁদের বিরুদ্ধে ব্যবস্থা গ্রহণও জরুরি হয়ে উঠেছে।
এবার অতিবৃষ্টির কারণে সবজি উৎপাদন বাধাগ্রস্ত হয়েছে। ফসলের বীজও নষ্ট হয়েছে। আবার রাস্তাঘাটও খারাপ। এর কোনোটিই অতি মূল্যবৃদ্ধির মূল কারণ হতে পারে না। বাজারে তো শাকসবজির অভাব নেই। তাহলে কেন এত দাম বাড়বে? অনেক সময় সরকার নিজেই দাম বাড়ানোর সুযোগ সৃষ্টি করে। সম্প্রতি গ্যাসের দাম বাড়ানো হয়েছে। বেড়েছে পরিবহনব্যয়। ওয়াসার পানির দাম বাড়ানো হয়েছে। বিদ্যুতের দামও কিছু কিছু করে বাড়ানো হয়, আরেক দফা বাড়ানোর কথা চলছে। সরকার দুই হাতে জিনিসের দাম বাড়াচ্ছে, ব্যবসায়ীরা কি বসে থাকবেন? ফলে আন্তর্জাতিক বাজারে চিনির দাম কমলেও দেশে বেড়েছে। কে এই অনিয়মের প্রতিকার করবে?
মূল্যস্ফীতির হার এখন ১১ দশমিক ২৯ শতাংশ। এই হার অন্তত এক অঙ্কের মধ্যে রাখার কথা বিভিন্ন সময় সরকার বলে এসেছে। কিন্তু তা সম্ভব হচ্ছে না। সীমিত ও নির্ধারিত আয়ের মানুষ সংসার চালাতে হিমশিম খাচ্ছে। খাবার তালিকায় কাটছাঁট করতে হচ্ছে। প্রথমে কাটা গেছে মাছ-মাংস। ভরসা ছিল সবজি। এখন সেটাও বাতিলের খাতায় চলে যাচ্ছে।
বাজারে অবাধ সরবরাহ নিশ্চিত করাই হবে সরকারের প্রধান কাজ। আর সরকার যদি সত্যিই দ্রব্যমূল্য নিয়ন্ত্রণে রাখতে চায়, তাহলে অন্তত দু-চারটি সিন্ডিকেট ও সন্ত্রাসী-চাঁদাবাজদের বিরুদ্ধে ব্যবস্থা নিয়ে দৃষ্টান্ত স্থাপন করতে হবে।
অরণ্যে রোদন
ক্ষমা করুন, বাংলার কৃষক:
ক্ষমা করবেন, বাংলাদেশের কৃষকসমাজ। ক্ষমা করবেন জয়পুরের আক্কেলপুরের পালশা গ্রামের বর্গাচাষি আজিজার রহমান (৬০)। জনাব, আজিজার রহমান, আপনার ছবি আমরা দেখেছি ২ অক্টোবর ২০১১-এর প্রথম আলোয়। বাংলাদেশের যেকোনো কৃষকের মতোই আপনার চেহারা। আপনার পরিশ্রমে গড়া শরীর, আপনার গালে সাদা দাড়ি। আপনার পরনে লুঙ্গি, গায়ে চেক শার্ট। আপনার হাতে হাতকড়া। বাংলাদেশ নামের রাষ্ট্রের প্রকৃত প্রতীক যে পুলিশ, তাদেরই একজন সদস্য আপনার হাতে হাতকড়া পরিয়ে জয়পুর জেলা প্রশাসকের কার্যালয়ের সামনে ধরে আছেন। আপনার অপরাধ, আপনি বর্গাচাষি। আপনার অপরাধ, আপনি ১২ বছর আগে জনতা ব্যাংক থেকে ঋণ নিয়েছিলেন ১০ হাজার টাকা, আলু চাষ করবেন বলে। আপনি আলু চাষ করেছিলেনও, কিন্তু দাম পাননি, তাই ওই ঋণ শোধ করতে পারেননি, ২০১০ সালে তার পরিমাণ সুদে-আসলে দাঁড়িয়েছে ২০ হাজার টাকার বেশি। শহীদ কাদরি নামের একজন কবি রাষ্ট্র সম্পর্কে কবিতা লিখেছেন, আপনি তা পড়েননি। তিনি লিখেছেন, রাষ্ট্র মানেই লেফট রাইট লেফট রাইট। রাষ্ট্র আপনার বাড়িতে পুলিশ পাঠিয়েছে, আপনাকে গ্রেপ্তার করা হয়েছে, আপনাকে থানাহাজতে নেওয়া হয়েছে। আপনার ছবি আমরা প্রথম আলোয় দেখেছি। আপনার এই অপমানের জন্য আপনার কাছে ক্ষমা চাওয়া ছাড়া আমাদের করার কিছুই নেই।
জনতা ব্যাংকের চেয়ারম্যান আবুল বারকাত সজ্জন ব্যক্তি। আপনার ছবি দেখে বাংলাদেশের আরও অনেক মানুষের মতো তাঁর হূদয়ও কেঁদে উঠেছে, তিনি নিজে আপনার ঋণ শোধ করেছেন। ২ অক্টোবরই আপনাকে মুক্তি দেওয়া হয়েছে। আরও অনেক সহূদয় মানুষই আপনাকে ঋণমুক্ত করার জন্য সাহায্যের হাত প্রসারিত করতে প্রস্তুত বলে আমাদের জানিয়েছেন। তাতে আমাদের ব্যথিত হূদয় কিছুটা শুশ্রূষা পায় বটে, কিন্তু বাস্তবতার তাতে খুব একটা বদল ঘটে না। আমরা ভুলে যেতে পারি না, আমাদের রাজনীতি, আমাদের রাষ্ট্রনীতি, আমাদের ভদ্রলোকপনা আপনাদের হাতে চিরদিনের হাতকড়া পরিয়ে রেখেছে, সেটাই আসলে বাংলাদেশের আসল চিত্র।
মুক্তির গান ছবিতে, আজিজুর রহমান, আপনাকে আমরা দেখেছি। আপনার মাথায় তখন মাথাল ছিল কিংবা হেলমেট, আর আপনার হাতে ছিল অস্ত্র। ওই ছবি বানানো নয়, একাত্তর সালের সত্যিকারের ফুটেজ। আপনি বাংলার কৃষক, একাত্তর সালে আপনিই যুদ্ধ করেছেন। আপনার কাহিনি আমরা পড়েছি মাহবুব আলমের লেখা গেরিলা থেকে সম্মুখ যুদ্ধে বইয়ে, একাত্তর সালে বাংলার কৃষক-শ্রমিক সাধারণ মানুষ কীভাবে যুদ্ধ করেছেন, তাই জেনেছি। যুদ্ধশেষে আপনি ফিরে গেছেন আপনার খেতে, আবার লেগে পড়েছেন চাষবাসের কাজে। একাত্তরে লোকসংখ্যা ছিল সাড়ে সাত কোটি। আজ লোকসংখ্যা ১৬ কোটি। আপনার পরিশ্রম, আপনার সৃজনশক্তি, আপনার প্রতিবিন্দু রক্ত-ঘাম উজাড় করে দিয়ে আপনি উৎপাদন বাড়িয়ে চলেছেন। যে ২ অক্টোবর আপনার হাতকড়া পরা ছবিটা ছাপা হয়েছিল, সেদিনই বাংলাদেশের প্রধানমন্ত্রী গিয়েছিলেন উৎপাদনশীলতাবিষয়ক সেমিনারে অংশ নিতে, গিয়েছিলেন রূপসী বাংলা হোটেলে, ঘোষণা দিয়েছেন, প্রতিবছর ২ অক্টোবর এই দেশে পালিত হবে উৎপাদনশীলতা দিবস। আপনি, বাংলাদেশের কৃষক, আপনার চেয়ে উৎপাদনশীলতা বেশি আর কে দেখাতে পেরেছে এই দেশে? এই পৃথিবীতে? বাংলাদেশের জনসংখ্যার ঘনত্ব প্রতি বর্গকিলোমিটারে ১০৪৫ জন। আমেরিকার মোট আয়তন ৯.৮৩ মিলিয়ন বর্গকিলোমিটার। আমাদের জনসংখ্যার ঘনত্ব অনুসারে যদি যুক্তরাষ্ট্রে লোক বসাই, ওই দেশের মোট লোকসংখ্যা হবে এক হাজার কোটিরও বেশি। তার মানে আমেরিকার কৃষককে যদি বলা হয়, সারা পৃথিবীর লোককে খাওয়াতে হবে এবং তার পরও আরও ৩০০ কোটি লোকের খাদ্য উদ্বৃত্ত থাকতে হবে, তাদের ওপর যে চাপটা পড়ত, বাংলাদেশের কৃষকেরা সেই চাপটা অত্যন্ত সার্থকতার সঙ্গে বহন করে চলেছেন। আজ আমরা যে খেতে পাই, তার পেছনে আছে আপনার মতো কৃষকদের অবদান। আমাদের ভালো থাকা, আমাদের এগিয়ে যাওয়া, সবকিছু বাংলাদেশের কৃষকের ঘামের কাছে, রক্তের কাছে, অশ্রুবিন্দুর কাছে ঋণী।
আপনারা আমাদের ভালো থাকার ব্যবস্থা করেছেন নিজেদের খারাপ থাকার বিনিময়ে। আপনারা আমাদের খাওয়াচ্ছেন-পরাচ্ছেন নিজেরা না খেয়েদেয়ে। সেই যে রবীন্দ্রনাথ লিখেছিলেন:
‘ওই যে দাঁড়ায়ে নতশির
মূক সবে— ম্লানমুখে লেখা শতাব্দীর বেদনার
করুণ কাহিনী, স্কন্ধ যত চাপে ভার
বহি চলে মন্দগতি, যতক্ষণ থাকে প্রাণ তার...’
লিখেছেন:
‘শুধু দুটি অন্ন খুঁটি কোনোমতে কষ্টক্লিষ্ট প্রাণ
রেখে দেয় বাঁচাইয়া।’
এই বর্ণনা তো আপনারই জীবনচিত্র।
আপনারা কোনোমতে আছেন কি নেই, তাতে আমাদের কিছু যায়-আসে না। আপনারা দিনান্ত পরিশ্রম করেন, মাটিতে ফলান সোনার ফসল, কিন্তু তা বিক্রি করে দেন পানির দামে। পানিরও দাম আছে, এক বোতল পানি ১০-২০ টাকায় আমরা কিনে খাই। আপনাদের ফসলের কোনো দাম নেই। প্রথম আলোর ২ অক্টোবর ২০১১ প্রধান প্রতিবেদনে লিখেছে, ঢাকায় এলেই দাম দ্বিগুণ। আপনারা ফসল ফলান, কিন্তু দাম পান না। যা দাম পান, তাতে আপনাদের বিনিয়োগ ফিরে আসে না। অথচ হাত ঘুরে ঢাকায় যখন আসে সেই ফসল, সেই সবজি, বিক্রেতারা ঠিকই দাম পান, ক্রেতারাও দাম দেন। পথে পথে আছে চাঁদাবাজ চক্র, কুমিল্লা থেকে ঢাকায় আসার পথে সবজির পাইকারি বিক্রেতাদের চাঁদা দিতে হয় চার দফায়।
তবু আপনাদের কোনো অভিযোগ নেই। ‘নাহি ভর্ৎসে অদৃষ্টেরে, নাহি নিন্দে দেবতারে স্মরি, মানবেরে নাহি দেয় দোষ।’ তাই আপনাদের কোমরেই পড়ে দড়ি, হাতে পড়ে হাতকড়া। ১০ হাজার টাকা ঋণের দায়ে আপনাকে হাজতে যেতে হয়। পাঁচ হাজার টাকা ঋণের জন্য আপনার স্ত্রী-কন্যার নাকের নোলক কেড়ে নেওয়া হয়েছে বলে তারা আত্মহত্যা করেছে, এই খবর আমরা একাধিকবার পড়েছি। আপনাদের টিনের চাল খুলে নিয়ে গেছে ঋণ আদায়কারীরা, সে খবরও কাগজে দেখেছি।
আপনি, বাংলাদেশের কৃষক, আপনার প্রতি রাষ্ট্র নির্মম, আপনার প্রতি রাজনীতিবিদেরা, রাষ্ট্রপরিচালকেরা, সমাজপতিরা ক্ষমাহীন, উদাসীন, উপেক্ষাময়। ১০ হাজার টাকার ঋণ আপনার বেলায় মওকুফ নেই। অথচ এই রাষ্ট্রে বড় বড় ঋণখেলাপি পার পেয়েছে দিনের পর দিন। এই দেশে মোট খেলাপি ঋণের পরিমাণ প্রায় ২৪ হাজার কোটি টাকা। নেতারা, জনপ্রতিনিধিরা টেলিফোনের বিল বকেয়া রাখেন মাসের পর মাস। জনপ্রতিনিধিরা তাঁদের সরকারি আয়ের ওপর থেকে আগের বছরগুলোয় আয়কর মাফ পেয়ে এসেছেন। বড়লোকেরা শেয়ারবাজারে হরিলুট করে দিব্যি আরামে আছেন। কোটি কোটি টাকা বিদেশে পাচার করেছে আপনাদের ভাগ্যনিয়ন্তারা। আপনারা তাদের জিন্দাবাদ দিয়ে এসেছেন। আপনাদের ভোটেই ক্ষমতার বদল ঘটে। আপনারাই জনসভার সমাগম বাড়ান। আপনারাই মরেন শয়ে শয়ে; বন্যায়, খরায়, মঙ্গায়, সিডরে, আইলায়, শীতে।
তবু বলি, আপনারাই বীর। আপনারাই দাতা। আপনারা দেন, আপনারা দেওতা। আমরা নিই, আমরা নেওতা, আমরা নেতা।
আপনারা আমাদের অভিবাদন গ্রহণ করুন, আর যদি পারেন আমাদের ক্ষমা করে দিন। যদি ক্ষমা করতে না পারেন, আমাদের ঘৃণা করুন। অভিশাপ দিন। কৃষক আজিজার রহমান, আপনার হাতকড়া পরা ছবি কেবল আপনার ছবি নয়, ও হলো আমাদের বন্দী বিবেকেরই ছবি। আপনাকে হাতকড়া পরিয়ে আমরা আমাদের বিবেকের বন্দিত্বই কেবল প্রমাণ করেছি।
আনিসুল হক: সাহিত্যিক ও সাংবাদিক।
    আনিসুল হক স্যার , যতখ্যন পড়ছিলাম মনে হচ্চিল , কৃষক মুক্ত আনদোলনে আমি নেজেকে সমপৃক্ত করেছি । আপনারলেখায় ফুটে উঠেছে -কৃষকের হাহাকার , নিরবিচার , বনচিত , শোষণ ,নিপীড়ন এর ব্যাদনাময় আকূল আবেদন বিধাতার কাছে কৃষকদ্দের মুক্তি দাও । সকাল ভোড়ে উঠেই যে কৃষক মাথায় মাতাল দিয়ে নাংগল কাধে জোয়াল হাতে সামনে গরু নিয়ে খালি পায়ে মেঠো পথের আইল দিয়ে চলে , নেমে পরে ফসল ফলানোর কঠিন সংগৃমে । মাথা ফাটা রোদে চালিয়ে যায় মনের আননদে । আঝর ধারায় ঝড়ছে যে ঘাম যেন সুঘনধি বয়ে আনে সোনার ফসল ফলায়ে ঘরে তুলি তারে । সেই কৃষকের বুক ফাটা আরতোচিৎকার শুধু কি আপনার করনো কূহুরে স্যার ? 
    আমার বাবা বলেছিলেন: "তুমি বড় হয়ে কি হবে, তা আমরা জানিনা। তবে, যে কাজই করো না কেন, ঐ কাজের সর্দার (বড়/প্রধান) হবার চেষ্টা করবা।" তো আমি প্রশ্ন করেছিলাম: "কেন বাবা? উনি উত্তরে বলেছিলান: "ধর তুমি চোর হয়েছো, তো চোরের সর্দার হলে, তুমি ঘরে বসে বসেই বড় ভাগ পাবা। তোমাকে অন্য চোরদের সংগে চুরি করতে যেতে হবে না।" আসলেই তাই, জনাব আজিজার রহমান সাহেব ১০ হাজার টাকার ছোট না হয়ে যদি রাঘব বোয়ালদের মত বড় বড় ঋণ খেলাপি হতেন, তাহলে ওনার হাতে হাতকরা পড়ানোর সাহস বাংলাদেশের কারোর পক্ষেই সম্ভব হতো না। 
মানবাধিকার কমিশন
মিজানুর রহমানের পাগলাঘণ্টি:
‘পুলিশ ও র‌্যাব মানুষকে ধরে নিয়ে যাওয়ায় আমরা উদ্বিগ্ন। মানুষ গুম হয়ে যাচ্ছে, রাস্তায় মানুষের লাশ পড়ে থাকছে। এমন বাংলাদেশ আমরা চাইনি।’ —মানবাধিকার কমিশনের চেয়ারম্যান, (প্রথম আলো, ৩ অক্টোবর)।
‘পুরুষের ভালোবাসা, গৃহস্থের মুরগি পোষা’ বলে একখান প্রবাদ চালু আছে গ্রামদেশে। বাংলাদেশে মানবাধিকার ব্যাপারটা আর জাতীয় মানবাধিকার কমিশনের অবস্থা খানিকটা তেমনই। গৃহস্থের মুরগি ভালোবাসায় দোষ নেই। কিন্তু মানবাধিকারের প্রতি সরকারি নজর মাংসের জন্য মুরগি ভালোবাসার মতো হয়ে গেলে বিপদ। দেশে-বিদেশে ভাবমূর্তিবাড়াতে সরকারের একটা মানবাধিকার কমিশন চাই, কিন্তু কমিশনের স্বাধীনতা ও ক্ষমতায়তার ভয়। কিন্তু কমিশন তা হয়েথাকতে চাইবে কেন?
বহু সাধ্যসাধনার পর বিগত তত্ত্বাবধায়ক সরকারের সময় ঢাকঢোল পিটিয়ে মানবাধিকার কমিশন প্রতিষ্ঠা করা হলো। নতুন শিশু জন্মাল ঠিকই, কিন্তু দাঁড়াতে দেওয়া হলো না। সেই আমলেই মানবাধিকার লঙ্ঘনের ঘটনা বেশুমারভাবে বেড়ে গেল। মানবাধিকার কমিশন দর্শক হয়ে রইল। সব দিকে তখন দুদকের জয়জয়কার। অথচ দুর্নীতিও দমল না।
রাজনীতি ও সরকার বদলায়, সঙ্গে বদলায় সরকারি প্রয়োজন। মঞ্চে এখন নতুন নায়ক, নতুন সংলাপ। জনসমক্ষে হাজির হয়েছে জাতীয় মানবাধিকার কমিশন এবং তার সজ্জন চেয়ারম্যান। নিউটন বলেছেন, প্রতিটি ক্রিয়ার সমান ও বিপরীত প্রতিক্রিয়া ঘটে। মানুষ অপদার্থ নয়, তাহলে মনুষ্য জগতে মানবাধিকার লঙ্ঘন যত বাড়ছে, মানবাধিকার কমিশনের প্রতিকার-ক্রিয়া তত বাড়ছে না কেন?
এ বিষয়ে পুরোনো গল্পটাই দেখি খেটে যাচ্ছে: স্বর্গে একটা ন্যায়ের ঘণ্টা আছে, পৃথিবীতে কেউ অন্যায় করলেই সেটা বেজে ওঠে। ছোট পাপে ছোট বাজনা, বড় পাপে বড় বাজনা। বড় অন্যায় তো আর সেকেন্ডে সেকেন্ডে ঘটে না, তাই ঘণ্টাটাও থেমে থেমেই বাজে; স্বর্গবাসীর টনকও অনড়ই থাকে। কিন্তু একদিন সুশীল ঘণ্টাটি পাগলপারা হয়ে গেল। পাগলাঘণ্টির আওয়াজে স্বর্গ তো স্বর্গ, নরকবাসীরও আত্মারাম খাঁচাছাড়া হয় হয়! জানা গেল ব্যাপার গুরুতর, বাংলাদেশের আইনশৃঙ্খলা রক্ষাকারী বাহিনীর অভিযান চলছে। জগন্নাথ বিশ্ববিদ্যালয়ের ছাত্ররা এখানে-সেখানে ঠেঙানি খাচ্ছেন, গ্রেপ্তার হচ্ছেন। ব্লগার আসিফ মহিউদ্দীন ‘উন্মোচন’ নামের এক ব্লগে প্রতিবাদ করেছেন বলে ডিবি অফিসে ডেকে নিয়ে আটকে রাখা হয়েছে এক রাত এক দিন। পল্টন থেকে সাদা পোশাকের লোকেরা এক যুবককে মুখে টেপ মেরে সাদা মাইক্রোবাসে তুলে নিয়ে যাচ্ছে। পুলিশ হেফাজতে মার খেয়ে মরে যাচ্ছেন বিরোধী দলের নেতা। করিৎকর্মারা করে যাচ্ছেন, থামছেন না, ঘণ্টারও তাই থামাথামি নেই।
গল্পটার এ পর্যন্তই আমরা জানতাম। কিন্তু এখানেই শেষ নয়, আরও আছে। বাংলাদেশে ক্রসফায়ার, পুলিশি হেফাজতে মৃত্যু, নিরপরাধের পায়ে গুলি-কোপ, অপহরণ-গুম ইত্যাদির জন্য ঘুম হারামকারী পাগলাঘণ্টি থেকে বাঁচতে স্বর্গের স্বরাষ্ট্রমন্ত্রী একটা বুদ্ধি বের করলেন। তিনি পৃথিবীবিষয়ক মন্ত্রীকে বললেন, জিনিসটাকে বাংলাদেশে চালান করে দিন, ওদের ঠ্যালা ওরাই সামলাক। স্বর্গের সঙ্গে যেহেতু পশ্চিমা দুনিয়ার যোগাযোগ বেশি, তাই তারাই ঘণ্টাটাকে বাংলাদেশের রাজধানীর কোথাও ঝুলিয়ে দেওয়ার দায়িত্ব পেল।
স্বর্গীয় জিনিস। রাখাও বিপদ, ফেলাও বিপদ। অবশেষে জাতিসংঘের ইউএনডিপি, ইউরোপীয় ইউনিয়নসহ আরও কিছু আন্তর্জাতিক সংস্থার চাপাচাপি ও আর্থিক সহযোগিতায় ঘণ্টাটার একটা ঠিকানা হলো। বাংলাদেশে প্রতিষ্ঠিত হলো জাতীয় মানবাধিকার কমিশন। হলো বটে, কিন্তু এর দেহটিকে রাখা হলো দুর্বল। তবে অর্থবল-লোকবল-আইনি বলের ঘাটতি রইলেও এর হূদয়বলের কোনো কমতি নেই। বিশেষ করে ঢাকা বিশ্ববিদ্যালয়ের আইনের অধ্যাপক ড. মিজানুর রহমানকে ঘণ্টা বাজানোর দায়িত্ব দেওয়ার পর সংস্থাটি হূদয়বলে বলীয়ান হলো, তিনি হলেন এর চেয়ারম্যান। এখন স্বর্গবাসীর তন্দ্রা নিরাপদ হলেও বঙ্গবাসীর ঘুম হারাম। সরকার চিরকালই ঘুমকাতুরে, কোনো ঘণ্টিতেই তারা জাগে না। তবে সাধারণ মানুষ ঘণ্টাটির বাজনা শুনে উঠে বসে। ঘণ্টাবাদকের হূদয় আলোড়িত হলে তাদের মনও দুলে ওঠে। তাই তাঁর মতো আমরাও বলি ‘এমন বাংলাদেশ আমরা চাইনি’।
র‌্যাবের গুলিতে পা হারানো লিমন ও তার পরিবারের ভরসাস্থল ছিলেন মিজানুর রহমান। লিমনকে জড়িয়ে তাঁকে কাঁদতে দেখে আমরাও চোখ ভেজালাম, মন ভেজালাম। পুলিশের হাতে নির্যাতিত ঢাবির ছাত্র কাদেরের পাশেও তিনি। তিনিই আমাদের মনে করিয়ে দেন, গরাদের বাইরে থাকা মুক্ত-অর্ধমুক্ত মানুষের সমান মানবাধিকার গরাদের ভেতরে থাকা মানুষেরও রয়েছে। দেশের বিভিন্ন কারাগারের ফটকের কড়া নাড়া শুরু করলেন তিনি। কিন্তু অদৃশ্য ক্ষমতার ইশারায় ঢাকা কেন্দ্রীয় কারাগারের জেলার তাঁকে বুঝিয়ে দিলেন, একটু হিসাব করেই চলতে হবে। একজন জেলারই পারলেন সাংবিধানিক পদাধিকারীকে পত্রপাঠ ফিরিয়ে দিতে, আইনের গতি দিশা হারাল।
গত এক সপ্তাহের প্রধান কথা এটাই: পুলিশের বুট, ছাত্রলীগের জুতা আর আমাদের কপাল। জবির ছাত্রদের ওপর নির্যাতন ও গ্রেপ্তারের প্রতিবাদে অনলাইন ব্লগার অ্যাক্টিভিস্ট ফোরাম সংহতি সমাবেশ ডেকেছিল জাদুঘরের সামনে। সমাবেশ শুরুই হতে পারল না, রণসাজে সজ্জিত পুলিশ ইতস্তত হাঁটা-বসা ৩১ জনকে সেখান থেকে গ্রেপ্তার করল, যাদের আবার ১৮ জনই পুলিশের ভাষ্যমতে ‘নির্দোষ পথচারী’!
এ রকম অবস্থাতেই মানবাধিকার কমিশনের চেয়ারম্যান বললেন, ‘দুর্ভাগ্য হচ্ছে, রাষ্ট্রই মানবাধিকার লঙ্ঘন করে, আবার রাষ্ট্রের কাছেই এর প্রতিকার চাইতে হয়।’ (প্রথম আলো, ৩ অক্টোবর)। সংস্থাটি প্রতিষ্ঠার পর অনেকে বলেছিলেন, এটা একটা কাগুজে বাঘ। কিন্তু আইনও তো কাগজে লেখা কিছু কথাই! সরকার, প্রতিষ্ঠান ও নাগরিকেরা মানলে সেই কাগজেরও বাঘের মতো দাঁত গজায়, না মানলে তা রোমটাও নড়াতে পারে না। যে দেশে মানবাধিকারের প্রতি রাষ্ট্রের শ্রদ্ধা থাকে, সে দেশে মানবাধিকারের অভিভাবক কেবল ‘কাগুজে’ বাঘ হয়ে থাকার কথা নয়। আদিকালের নিধিরাম সরদার নিশ্চয়ই কোনো বিবেকবান মানুষ ছিলেন, ঢাল-তলোয়ার না থাকলেও নিশ্চয় তাঁর প্রতিবাদের সৎসাহস ছিল। সেই থেকে কমজোরি কিন্তু সত্য প্রতিষ্ঠায় আগুয়ান ব্যক্তিকে নিধিরাম সরদার বলার চল শুরু। দিন শেষে দেখা গেল, মানবাধিকার কমিশনের চেয়ারম্যান এক ঢাল-তলোয়ারহীন নিধিরাম সরদার। এ-ও বোঝা গেল, তিনি এখনো ‘বীর’ নন, তিনি যাত্রাপালার ‘বিবেক’, যিনি দুঃখীর দুঃখে কাঁদেন বটে, কিন্তু প্রতিকার তাঁর সাধ্যের বাইরে। কিন্তু তাঁর এই কান্নারও প্রয়োজন আছে, একটি আইনি প্রতিষ্ঠানপ্রধানের মানবিকতা প্রদর্শন রাষ্ট্রের ক্ষয়মান মানবিকতারই কান্না হয়ে বাজে। মানুষ যখন কষ্টে উহ্ বলে ওঠে, তখন সমবেদনার ‘আহ্’ বলার মানবিক সান্ত্বনাও দরকার।
মানবাধিকার কমিশনই যখন মানবাধিকারের ‘অক্ষমতায়’ কাঁদে, তখন যশোরের সেই বুড়ির গল্পটা মনে পড়ে। প্রান্তরের মধ্যে বুড়ির ঘর। তিন কুলে বুড়ির কেউ নেই। একা থাকে, একা খায়, একাই ঘুমায়। জমিখেকোরা তক্কে তক্কে থাকে। বুড়ি মরলে কি আর জমি মরবে? ঘর ধসবে? বুড়ির ওয়ারিশান নেই, জোর যার, জমি হবে তার। বুড়ি ভয়ে ঘুমায় না। রাতে বাড়ির আশপাশে টর্চ জ্বলতে দেখে। ঘরের চালে ঢিল পড়ে। তবু বুড়ি ঘর ছাড়ে না। সে বরং কুপির সলতেটা আরও চাগিয়ে উঠে বসে। আত্মরক্ষার একটা বুদ্ধিও বের করে। রাত হলে খেয়েদেয়ে কাঁসার একটা কলস আর বাঁশের ডালঘুটনিটা নিয়ে বসে। তারপর সারা রাত দুলে দুলে সারা জীবনের জানা সব গীত গায় আর তালে তালে কাঁসার কলসটা পেটায়। পড়শিদের বলা আছে, ‘ডাকাত এলে গীত থামবে, আমি মরলে বাজনা থামবে। তোমরা বুঝে নিয়ো, তোমরা সাড়া দিয়ো।’ বুড়ি গায় আর ডঙ্কা বাজায়। লোকে ঘুমের মধ্যেও কান পাতে: আওয়াজ আসছে, বুড়ি বাজাচ্ছে। বুড়ি অতন্দ্র।
মানবাধিকার কমিশন ও তার চেয়ারম্যান জেগে থাকুন, ঘণ্টা বাজতে থাকুক। সরকার না হোক, মানুষের ঘুম ভাঙবেই।
সব আসামিকে গ্রেপ্তার করা হোক
লিমনের মায়ের মামলা:
গত ২৩ মার্চ ঝালকাঠির রাজাপুর উপজেলার সাতুরিয়া গ্রামের কলেজছাত্র লিমন র‌্যাপিড অ্যাকশন ব্যাটালিয়নের (র‌্যাব) সদস্যদের গুলিতে পা হারানোর পর থেকেই পরিবারটি ভয়ভীতিতে ছিল। সন্ত্রাসীদের ভয়ে অনেক দিন তাঁরা এলাকার বাইরে ছিলেন। বিভিন্ন মহলের অভয়বাণীতে আশ্বস্ত হয়ে লিমনেরা বাড়িতে আসার পরও এখন তাঁদের জীবন নিরাপত্তাহীন।
সোমবার প্রথম আলোয় প্রকাশিত খবর অনুযায়ী, গত শুক্রবার ইদুরবাড়ি সেতুর কাছে র‌্যাবের সোর্স পরিচয়দানকারী স্থানীয় সন্ত্রাসীরা লিমনের মায়ের কাছে চাঁদা দাবি করে এবং তাঁকে প্রাণনাশের হুমকি দেয়। তাদের আবদার, ‘যেহেতু লিমনকে দিয়ে তিনি লাখ লাখ টাকা আদায় করেছেন, সেহেতু সেই টাকার অংশ তাদেরও দিতে হবে।’ র‌্যাব-পুলিশ যখন চাঁদাবাজির বিরুদ্ধে কঠোর অবস্থান নেওয়ার দাবি করছে, তখন সন্ত্রাসীদের এই দুঃসাহস নানা প্রশ্নের জন্ম দেয়। তাদের খুঁটির জোর কোথায়?
নিরপরাধ তরুণ লিমন র‌্যাব সদস্যদের গুলিতে পা হারিয়েছে, পরিবারটির ওপর গত কয়েক মাসে প্রচণ্ড ঝড় বয়ে গেছে। সেই ক্ষত না শুকাতেই এবং ক্ষতি না কাটতেই এখন তার মায়ের জীবনের প্রতি হুমকি এসেছে। রাজাপুর থানার উপপরিদর্শক (এসআই) লিমনের মায়ের ওপর সন্ত্রাসীদের হামলা ও প্রাণনাশের হুমকির কথা স্বীকার করেছেন। কিন্তু লিমনের মা নামধামসহ সাতজনের বিরুদ্ধে মামলা করলেও এখন পর্যন্ত গ্রেপ্তার হয়েছে মাত্র একজন। এর কারণ কী? ‘গ্রেপ্তারের চেষ্টা চলছে’ বলেই কি পুলিশের দায়িত্ব শেষ হয়ে যায়? আসামিরা এলাকার প্রভাবশালী ব্যক্তি ও সন্ত্রাসী। ফলে লিমনের পরিবার ভয়ভীতিতে দিন কাটাচ্ছে।
আমরা লিমনের মায়ের ওপর হামলাকারীদের গ্রেপ্তার ও দৃষ্টান্তমূলক শাস্তির দাবি করছি। একই সঙ্গে আইনশৃঙ্খলা রক্ষাকারী বাহিনীকে লিমনের মাসহ পরিবারের সব সদস্যের নিরাপত্তাও নিশ্চিত করতে হবে। এখানে উল্লেখ করা প্রয়োজন, লিমনের মা র‌্যাব-৮, বরিশাল-এর ছয় সদস্যের বিরুদ্ধে মামলা করার পর থেকেই পরিবারের ওপর মহলবিশেষ হুমকি দিয়ে আসছে। শুক্রবারের হামলাকারী ও হুমকিদাতারা অবিলম্বে গ্রেপ্তার না হলে বুঝতে হবে, এর সঙ্গে লিমনের মায়ের সেই মামলার যোগসূত্র আছে।
সামাজিক যোগাযোগ
সরকারের এত ভয় কেন?:
মাত্র তিন মাসের ভেতরে দুজন ব্লগার গ্রেপ্তার ও হয়রানির শিকার হলেন। দুবারই ব্লগারদের সঙ্গে শিক্ষক, কবি-সাহিত্যিক, বুদ্ধিজীবী ও সাংবাদিকদের দৃঢ় প্রতিবাদ এবং রাজপথে বিক্ষোভ প্রদর্শনের ফলে পুলিশ তাঁদের ছেড়ে দিতে বাধ্য হয়। ফলে ব্লগারদের শক্তি ও ক্ষমতার সঙ্গে সব ধরনের সামাজিক যোগাযোগমাধ্যমের (ফেসবুক, টুইটার, ইউটিউব, ফ্লিকার, জি প্লাস, ফোরাম ইত্যাদি) যোগসূত্র সম্পন্ন হয়ে এক নতুন ধরনের মিডিয়া-শক্তির উন্মেষ হতে দেখেছি আমরা।
এ বছরের ৩ জুলাই গ্রেপ্তার হয়েছিলেন ব্লগার দিনমজুর। বিভিন্ন ব্লগজুড়ে সে সময় দিনমজুর গ্রেপ্তার-পরবর্তী ব্লগারদের বিক্ষোভ ও প্রতিবাদ-আন্দোলনের চিত্র এখনো দেখা যাবে। তিন মাস পর গত ১ অক্টোবর আটক হলেন আলোচিত ব্লগার আসিফ মহিউদ্দীন। তাঁকে গ্রেপ্তার ও হয়রানির প্রতিবাদে সামাজিক যোগাযোগমাধ্যমে কী পরিমাণ প্রতিবাদ হয়েছে, সেচিত্র এখনো বিভিন্ন ব্লগে টাটকা দেখা যাবে। এই সব ক্ষেত্রেই দেখা গেছে সামাজিক যোগাযোগমাধ্যমের সক্ষমতা।
বাংলাদেশে ২০১১ সালের জুলাই কিংবা সেপ্টেম্বরে ব্লগার গ্রেপ্তারের এসব ঘটনার মাত্র কয়েক মাস আগে বিশ্বের বেশ কিছু দেশে (যেমন তিউনিসিয়া, মিসর) সামাজিক যোগাযোগমাধ্যমের বিপ্লব হয়ে গেল। মধ্যপ্রাচ্যের আরও বেশ কটি দেশে এখনো বিপ্লব-বিদ্রোহ চলছে। ফলে সামাজিক যোগাযোগমাধ্যম এবং ব্লগ ব্যবহার করে দ্রুততার সঙ্গে সংঘবদ্ধ হয়ে আন্দোলনের বীজ বপন করায় এই মাধ্যম ও ব্লগ আবির্ভূত হলো স্বৈরাচারী সরকারগুলোর মূর্তিমান আতঙ্ক হিসেবে। বৈশ্বিক এই পরিস্থিতির মধ্যেই বাংলাদেশের ব্লগ ও সামাজিক যোগাযোগমাধ্যম পেল নতুন রাজনৈতিক মাত্রা। এত দিনের (একটা প্রজন্ম) অসচেতন ও রাজনীতিবিমুখ তরুণেরা সোচ্চার হয়ে উঠেছে ফেসবুক, ব্লগ থেকে শুরু করে আরও নানা সামাজিক যোগাযোগমাধ্যমের প্ল্যাটফর্মে। প্রচলিত গণমাধ্যম যেখানে আটকে গেছে সেখানে চিন্তার স্বাধীনতা ও মত প্রকাশের ক্ষেত্রে এই সামাজিক যোগাযোগমাধ্যম হয়ে উঠেছে দুরন্ত গতির এক মাধ্যম। সরকার বা প্রাতিষ্ঠানিক নানা কর্মকাণ্ডের সমালোচনায় সামাজিক যোগাযোগমাধ্যম যে কঠোর ভূমিকা পালন করতে পারে, তা এই মাধ্যমটিকে একটি বিকল্প নির্ভরযোগ্য মাধ্যম হিসেবে দাঁড় করিয়েছে। নানা চাপে সংবাদপত্র ও টেলিভিশনগুলো যেখানে অনেক কিছু চেপে যায়, সেখানে সামাজিক যোগাযোগমাধ্যম আপসহীন।
এই পরিস্থিতিতে বাংলাদেশে ব্লগার বা সামাজিক যোগাযোগমাধ্যমের কর্মীদের নিগ্রহ-গ্রেপ্তার ও হয়রানির ঘটনা অল্প সময়ের ব্যবধানেই ঘটতে শুরু করেছে। এই গ্রেপ্তারে প্রমাণিত হয়, ভবিষ্যতে ব্লগারদের ওপর আরও বেশি মাত্রায় গ্রেপ্তার ও হয়রানির ঘটনা ঘটবে। এতে আরও প্রমাণিত হয়, সরকার অনলাইনে সক্রিয় এই গোষ্ঠী নিয়ে আতঙ্কিত, বিপদগ্রস্ত এবং তারা জানে না কীভাবে এই ক্রমবর্ধমান শক্তিকে তারা মোকাবিলা করবে। ফলে প্রচলিত দমন-নিপীড়নের মতোই ব্লগারদের গ্রেপ্তার করে আন্দোলন স্তিমিত ও চিন্তার স্বাধীনতার পথ রুদ্ধ করার পদ্ধতি প্রয়োগ করছে।
কিন্তু অলাইনে সক্রিয় এই গোষ্ঠীর নিজস্ব গতিশীলতা ও বহুমাত্রিকতার কারণে প্রচলিত দমন-পীড়নমূলক নীতি মূলত প্রচারণার কাজই বেশি করে। এতে অনলাইন কর্মকাণ্ডের খবর আরও বেশিমাত্রায় ছড়িয়ে পড়ে সাধারণের মধ্যে, যারা এখনো অনলাইন জগতে প্রবেশ করেনি। দ্বিতীয় ব্লগার গ্রেপ্তারের ঘটনা আমরা দেখলাম প্রচলিত গণমাধ্যমে প্রচার হতে, যা ক্রমশ আরও বৃদ্ধি পাবে প্রতিযোগিতামূলক গণমাধ্যমের বাজারে মূল্যবান নিউজ হিসেবেই। ব্লগার আসিফ মহিউদ্দীনকে গ্রেপ্তারের পর তথ্য ও উপাত্ত সংগ্রহ করতে গিয়ে এ ব্যাপারে বিভিন্ন পত্রিকার সাংবাদিকদের মধ্যে ব্যাপক আগ্রহ লক্ষ করেছি। যদিও দুঃখজনকভাবে আসিফ মহিউদ্দীনের ওপর গোয়েন্দা সংস্থা সাংবাদিকদের সঙ্গে কথা বলায় বিধিনিষেধ আরোপ করায় বেশির ভাগ গণমাধ্যমই আসল খবর এখনো জানাতে পারেনি, তাঁর সাক্ষাৎ কার নিতে পারেনি। এই মুচলেকা নিয়ে ভয় প্রদানের খবরেও এখন সামাজিক যোগাযোগমাধ্যম সরব। ফলে গ্রেপ্তার ও হয়রানির প্রচলিত পদ্ধতি অবলম্বন করে অনলাইনে সক্রিয় গোষ্ঠীকে প্রকারান্তরে আরও শক্তিশালী করে দিচ্ছে সামাজিক যোগাযোগমাধ্যমের ভয়ে ভীত অনভিজ্ঞ সরকার।
বর্তমান পরিস্থিতিতে অনলাইনে সক্রিয় গোষ্ঠীর মত প্রকাশের ক্ষেত্রে যেসব প্রতিবন্ধকতা ক্রমশ আরোপিত হচ্ছে, সেসব নিয়ে বিস্তারিত আলোচনা করা জরুরি। এর মাধ্যমে সরকারকে অনলাইনে সক্রিয় যে গোষ্ঠী বা কমিউনিটি সে ব্যাপারে অভিজ্ঞতা অর্জনের একটা সুযোগও করে দেওয়া সম্ভব। কীভাবে সরকার এই ক্রমশ শক্তিশালী হয়ে ওঠা নাগরিক গণমাধ্যমের বিরুদ্ধে দমন-নিপীড়ন আর নির্যাতনের পদ্ধতি অবলম্বন না করে এই শক্তিকে উন্নয়নের কাজে ব্যবহার করতে পারবে, সেটা হয়তো এই গোষ্ঠীর অভ্যন্তরীণ পর্যালোচনা, কোনো কর্মশালার মাধ্যমে নির্ধারিত হতে পারবে।
অনলাইন কমিউনিটি প্রস্তাব করতে পারে, দিকনির্দেশনা দিতে পারে সরকারের স্বচ্ছতা নিশ্চিত করার সম্ভাব্য পদ্ধতিগুলো সম্পর্কে। তথ্যপ্রবাহের সঙ্গে জনগণের সম্পৃক্ততা বৃদ্ধির সরকারের অঙ্গীকার বাস্তবায়নের এটাই একমাত্র পথ। না হলে সরকারের সামাজিক যোগাযোগমাধ্যম-ভীতি যত বৃদ্ধি পাবে, সামাজিক যোগাযোগমাধ্যম ব্যবহার করে বিপ্লবের পথও তত সুগম হবে।
সরকারের এত ঢাক গুড়গুড় কেন
পদ্মা সেতু প্রকল্পে দুর্নীতি:
পদ্মা সেতুর দুর্নীতির অভিযোগ অস্পষ্টই থেকে যাচ্ছে। সবশেষ অর্থমন্ত্রী আবুল মাল আবদুল মুহিতের বক্তব্যে এটুকু স্পষ্ট হলো, পদ্মা সেতু প্রকল্প বাস্তবায়নে প্রধানমন্ত্রী শেখ হাসিনার বিশেষ আগ্রহ থাকলেও তা কাজে আসছে না।
এর আগে দ্মা সেতুবিষয়ক উইকিলিকস থেকে জানা গিয়েছিল, বিশ্বব্যাংকের সঙ্গে নানাভাবে ঘনিষ্ঠ মার্কিন যুক্তরাষ্ট্রের ঢাকায় নিযুক্ত সাবেক রাষ্ট্রদূত জেমস মরিয়ার্টির সঙ্গে বিতর্কিত যোগাযোগমন্ত্রী সৈয়দ আবুল হোসেন আলাপ-আলোচনা চালিয়ে আসছিলেন। মরিয়ার্টির যে দুটো তারবার্তা আমরা পেয়েছি, তার দুটোতেই তাঁর সততাকে প্রশ্নবিদ্ধ করা হয়েছে। যদিও সেটা থেকে বোঝা যায় না প্রস্তাবিত পদ্মা সেতুর বিষয়ে বিশ্বব্যাংক যে অভিযোগ তুলেছে, তার ধরনটা কী এবং তাতে যোগাযোগমন্ত্রীর ব্যক্তিগত সম্পৃক্ততা রয়েছে কি না। অবশ্য জনগণ শুধু এটা জেনেই অবাক যে বর্তমান মন্ত্রী কী কারণে যোগাযোগের মতো অন্যতম গুরুত্বপূর্ণ মন্ত্রণালয়ের দায়িত্ব পেয়েছিলেন। মন্ত্রীর সততার সনদ সংগ্রহ এবং অন্যান্য সাফাই বক্তব্য তাঁর মলিন ভাবমূর্তি পরিচ্ছন্ন করতে তেমন ভূমিকা রেখেছে বলে মনে করার কারণ নেই।
পদ্মা সেতু বিষয়ে প্রধানমন্ত্রীর ঐকান্তিকতা বোধগম্য। কিন্তু বিশ্বব্যাংকের অভিযোগ খতিয়ে দেখতে সরকার কেন নির্বিকার, তা বোধগম্য নয়। অভিযোগ যে যোগাযোগ মন্ত্রণালয়ের বিরুদ্ধে, সেটা অর্থমন্ত্রীও নির্দিষ্ট করেছেন। এখন আশা করা যায়, যোগাযোগ মন্ত্রণালয়ের কোন স্তরে এবং কখন দুর্নীতি ঘটেছে বলে বিশ্বব্যাংক অভিযোগ তুলেছে, তা সরকার স্পষ্ট করবে। অর্থমন্ত্রী আরেকটি বিষয় বলেছেন, যাতে রহস্য সৃষ্টি হয়েছে। তাঁর কথায়, প্রথমত তদন্ত না হওয়া পর্যন্ত সুনির্দিষ্টভাবে দুর্নীতিসংশ্লিষ্ট ব্যক্তিদের নাম বলা যাবে না। দ্বিতীয়ত, ‘খালেদা জিয়া সরকারের সময়কালের দুর্নীতির জন্য এখনো আমাদের খেসারত দিতে হচ্ছে।’ তার মানে কি সরকার আশ্বস্ত করেছে যে বিশ্বব্যাংক দুর্নীতির বিষয়ে যে অভিযোগ করেছে, তার সঙ্গে বর্তমান সরকারের কোনো সংশ্লিষ্টতা নেই। যদি সেটাই সত্য হবে, তাহলে এত ঢাক গুড়গুড় কেন।
বিশ্বব্যাংকের অভিযোগের পরিপ্রেক্ষিতে কানাডায় ইতিমধ্যে তদন্ত শুরু হয়েছে, সেখানে সংশ্লিষ্ট কোম্পানির দপ্তরে পুলিশ হানা দিয়ে কাগজপত্র জব্দ করেছে। আশা করা যায়, কানাডা থেকে সে বিষয়ে আমরা অচিরেই কিছু জানতে পারব। তবে পরিহাস হলো, বাংলাদেশে কারা জড়িত, তা আমরা কানাডা থেকে প্রাপ্ত খবর থেকে জানব কি না। বা সে জন্য আমরা অপেক্ষা করছি কি না। মন্ত্রিপরিষদ সচিব কিন্তু এর আগে আমাদের জানিয়েছিলেন, বিশ্বব্যাংক দুর্নীতির যে অভিযোগ করেছে, তা বিএনপি আমলের। বেশ কথা। তাহলে বর্তমান সরকারের কর্তাব্যক্তিদের তো নাওয়া-খাওয়া ভুলে ঝাঁপিয়ে পড়তে কোনো অসুবিধা দেখি না। আমরা আশা করব, দুর্নীতি দমন কমিশন এ বিষয়ে আমাদের একটা দিশা দিয়ে তাদের অস্তিত্বের প্রয়োজনীয়তা প্রমাণ করবে। পদ্মা সেতুর দ্রুত বাস্তবায়ন সবচেয়ে বেশি অগ্রাধিকারের দাবি রাখে।
অবহেলার খপ্পরে নিয়ন্ত্রণ কর্মসূটি
ভুলে যাওয়া জনসংখ্যা সমস্যা:
সময় এবং জন্ম কোনোটাই থেমে নেই বিশ্বের সর্বোচ্চ জনঘনত্বের এই দেশে। দেশে নেই কার্যকর জনসংখ্যা নীতি ও সচেতনতা অভিযান, নেই পর্যাপ্ত বরাদ্দ, লোকবল ও অবকাঠামো। এত ‘নেই’-এর মধ্যে স্থবির হয়ে আছে জনসংখ্যার ভার সহনীয় করার সরকারি কর্মসূচি। অথচ বলা হয়, জনসংখ্যাই নাকি এক নম্বর জাতীয় সমস্যা!
গত ৬ অক্টোবরের প্রথম আলোয় এ বিষয়ক প্রতিবেদন থেকে জানা যাচ্ছে, সরকারের জনসংখ্যা নিয়ন্ত্রণ নিয়ে প্রচার-প্রচারণার আওতার বাইরে রয়ে গেছে ৬২ শতাংশ নারী ও ৩১ শতাংশ পুরুষ। সরকারের সর্বশেষ জনমিতি ও স্বাস্থ্য জরিপের তথ্য বলছে, নিরক্ষর ৭৯ শতাংশ ও দরিদ্র ৮৫ শতাংশ নারী কোনো মাধ্যম থেকেই জন্মনিয়ন্ত্রণের বার্তা পায় না। অথচ দেশে গণমাধ্যমের বিস্তার হয়েছে। নতুন এই সুযোগকে কাজে লাগানোর তেমন চেষ্টাও সরকারের পরিবার পরিকল্পনা অধিদপ্তরের নেই। রেডিও-টেলিভিশন-স্যাটেলাইট চ্যানেল, মুদ্রণ মাধ্যম ও বিলবোর্ডের মাধ্যমেই সাধারণত জনসংখ্যা সমস্যা সম্পর্কে জনসচেতনতা সৃষ্টির প্রচার চালানো হয়। কিন্তু এসব প্রচারণা অপ্রতুল ।
জনসংখ্যা নীতির আলোকেই কোন সময়ের মধ্যে জনসংখ্যা বৃদ্ধি কোন পর্যায়ে ধরে রাখতে হবে, তা ঠিক হওয়ার কথা। কিন্তু পরিবার পরিকল্পনা অধিদপ্তর তিন বছরেরও বেশি সময় ধরে খসড়া নীতিটি চূড়ান্তই করে যাচ্ছে! জোট সরকারের আমলে প্রণীত জনসংখ্যা নীতিতে ২০১০ সাল ছিল ২০৬০ সালের মধ্যে জনসংখ্যা স্থিতিশীল করার পূর্বশর্ত সৃষ্টির বছর। সেই নীতিমালা যুগোপযোগী করার কাজও পড়েছে দীর্ঘসূত্রতার খপ্পরে।
প্রধানমন্ত্রী শেখ হাসিনা জনসংখ্যাকে সম্পদ হিসেবে বর্ণনা করেছিলেন। বিশ্বের ধনী কয়েকটি দেশে জন্মহার কমে যাওয়ায় জনসম্পদের ঘাটতি সৃষ্টি হয়েছে, তাও সত্য। কিন্তু বাংলাদেশের বেলায় জনসম্পদের প্রাচুর্য সুবিধার বদলে অসুবিধাই তৈরি করছে বেশি। এত মানুষের ভার বহনের প্রাকৃতিক বা সামাজিক-অর্থনৈতিক বাস্তবতা সৃষ্টি করা কোনোভাবেই সম্ভব নয়। সরকারসহ সবাইকে বুঝতে হবে, বাংলাদেশ জনসংখ্যা নামক একটি টাইম বোমার ওপর বসে আছে।
জনসংখ্যা নীতি আর জন্মনিয়ন্ত্রণ কর্মসূচি অবিচ্ছেদ্য। একটি পূর্ণাঙ্গ ও মোক্ষম না হলে অন্যটিতে সফল হওয়া কঠিন। মনে রাখতে হবে, সময়ের এক ফোঁড় অসময়ের দশ ফোঁড়।
আর বাড়তে দেওয়ার সুযোগ নেই
কালোটাকার পাহাড়:
অর্থ মন্ত্রণালয়ের এক সাম্প্রতিক সমীক্ষায় দেশে অপ্রকাশ্য অর্থ বা কালোটাকার যে আকার পাওয়া গেছে, তা প্রায় অবিশ্বাস্য। সাধারণভাবে প্রচলিত একটি ধারণা এই যে এ দেশে কালোটাকার পরিমাণ বেশি। কিন্তু তা যে মোট দেশজ উৎপাদনের ৮১ শতাংশ পর্যন্ত পৌঁছে গেছে, এটা পরিষ্কার হলো সমীক্ষার তথ্য প্রকাশের পর। এই হিসাব সরকারের জন্য, রাষ্ট্রের জন্য এবং সমাজের অগ্রগতির জন্য মোটেও আশাব্যঞ্জক নয়, বরং তার বিপরীত।
‘বাংলাদেশের অপ্রকাশ্য অর্থনীতির আকার: একটি অর্থনৈতিক বিশ্লেষণ’ শিরোনামের সমীক্ষাটির তথ্যের তাৎপর্য বহুমুখী ও গভীর। ১৯৭৩ সালে দেশে কালোটাকার সর্বনিম্ন হার ছিল জিডিপির ৬ দশমিক ৮ শতাংশ থেকে সর্বোচ্চ ৭ দশমিক ২ শতাংশ। তার পর থেকে এই হার ক্রমাগত বেড়েছে এবং বর্তমানে তা অতীতের সব রেকর্ড অতিক্রম করে পৌঁছেছে সর্বনিম্ন ৪৬ শতাংশ থেকে সর্বোচ্চ ৮০ দশমিক ৮ শতাংশ পর্যন্ত। অপ্রকাশ্য অর্থ বা কালোটাকা মানে বেআইনি টাকা। যে সমাজে বেআইনি টাকার পরিমাণ এমন উচ্চ মাত্রায় বেড়ে যায়, সেখানে অর্থনৈতিক কর্মকাণ্ডে গুরুতর নীতিহীনতার চর্চা স্পষ্ট হয়ে ওঠে। সামাজিক দিক থেকে এর নেতিবাচক প্রভাব হয় অত্যন্ত গভীর। ওই সমীক্ষায় বলা হয়েছে, কালোটাকা বেড়ে যাওয়ার ফলে অল্পসংখ্যক মানুষের হাতে ঘনীভূত হচ্ছে বিপুল পরিমাণ সম্পদ, বাড়ছে জীবনযাত্রার মানে বৈষম্য।
অপ্রকাশ্য অর্থের এই সুবিশাল আকারের একটি ইঙ্গিত হচ্ছে আমাদের কর আদায়ব্যবস্থার বিরাট দুর্বলতা, আরেকটি পরিষ্কার ইঙ্গিত হলো কর ফাঁকি দেওয়ার প্রবণতা অত্যন্ত প্রকট। আনুষ্ঠানিক অর্থনৈতিক ব্যবস্থার বিধিবিধান এড়িয়ে অর্থনৈতিক কর্মকাণ্ড পরিচালনার প্রবণতার মূলে থাকে কর ফাঁকি দেওয়া। এই প্রবণতা লাঘবের সোজা রাস্তা বাতলে দিয়েছেন সাবেক অর্থসচিব আকবর আলি খান: কালোটাকা, অর্থাৎ বেআইনি টাকা তৈরির পথ বন্ধ করতে হবে আইন প্রয়োগ করে।
কর আদায়ব্যবস্থাকে আরও কার্যকর করা একান্তই প্রয়োজন। সে জন্য এটিকে পদ্ধতিগত দিক থেকে আরও সহজ করার দিকে মনোযোগ দেওয়া জরুরি। জনগণ যেন কর দিতে গিয়ে ঝামেলায় না পড়ে, যেন নাগরিক কর্তব্যবোধ ও জনস্বার্থের বোধ থেকে নিয়মিত কর পরিশোধে উৎসাহিত হয়, সে লক্ষ্যে কর প্রদানব্যবস্থার সংস্কার করা প্রয়োজন। সেই সঙ্গে কর আদায়ের সঙ্গে সংশ্লিষ্ট কর্মকর্তাদের একাংশের অনিয়ম-দুর্নীতি কঠোর হাতে দমনের উদ্যোগ নিতে হবে। প্রতিবছরই কালোটাকা সাদা করার সুযোগ দেওয়া হয়, কিন্তু তার সুফল পাওয়া যায় না। বরং এই চর্চার কারণে বিত্তশালীদের বড় অংশই প্রতিবছর বিশেষ সুবিধা পেয়ে যাচ্ছে। সেদিক থেকে বলা যায়, কালোটাকা সাদা করার সুযোগ কর ফাঁকিবাজ বিত্তশালীদের জন্য এক বিশেষ সুযোগ। এটা নৈতিক দিক থেকে মোটেও সমর্থনযোগ্য নয়। স্থায়ীভাবে এটা পরিহার করা উচিত।
অপ্রকাশ্য অর্থ বা কালোটাকার আকার বিপজ্জনক মাত্রা ছাড়িয়ে যাচ্ছে। এর সম্ভাব্য সামাজিক পরিণতি অত্যন্ত সমস্যাপূর্ণ হতে বাধ্য। এখনই রাশ টানা দরকার: কালোটাকা আর বাড়তে দেওয়ার সুযোগ নেই।
ব্যবস্থাপনা কাঠামো পরিবর্তনের বিকল্প নেই
মাটিতে দেবে যাওয়া বিমান:
বিমানের ওড়ার কথা কিন্তু বিমান মাটিতে দেবে আছে। বছর বছর প্রতিষ্ঠানটির লোকসান বাড়ছে। আগের বছর যেখানে লোকসান ছিল ৮০ কোটি ডলার, গত বছর তা দাঁড়িয়েছে ১৯৫ কোটি ডলারে। বিমান কেনা ও ভাড়া নিয়ে দুর্নীতি প্রকট, যদিও বরাবরের মতো বিমান কর্তৃপক্ষ তা অস্বীকার করছে। দুর্নীতি আছে বৈদেশিক শাখায়ও। সব মিলিয়ে অদক্ষ ও অযোগ্য ব্যবস্থাপনার কারণে একটি প্রতিষ্ঠান যেমন দিনে দিনে তলিয়ে যেতে থাকে, বিমানের অবস্থা একদম তা-ই।
যে কথাটি আমরা সরকারের নীতিনির্ধারকদের নজরে আনার চেষ্টা করছি তা হলো, বিমান একটি পুরোপুরি বাণিজ্যিক প্রতিষ্ঠান। বাণিজ্যিক ভিত্তিতেই প্রতিষ্ঠানটি পরিচালিত হতে হবে। যাঁরা এই প্রতিষ্ঠানটি পরিচালনা করবেন, তাঁদের বাণিজ্যিকভাবে বিমান পরিচালনার ব্যাপারে প্রয়োজনীয় যোগ্যতা ও দক্ষতা থাকতে হবে, অন্যান্য প্রতিষ্ঠানের সঙ্গে প্রতিযোগিতায় টিকে থাকতে হবে। অথচ বাংলাদেশ বিমান হয়ে উঠেছে বিমানবাহিনীর অবসরপ্রাপ্ত কর্মকর্তাদের চাকরির সুযোগ সৃষ্টির একটি জায়গা। কোনো বাণিজ্যিক বিমান সংস্থা এভাবে পরিচালিত হয় না।
বিমানকে পুরোপুরি একটি বাণিজ্যিক প্রতিষ্ঠানে পরিণত করার লক্ষ্যে কোম্পানি করা হয়েছিল ২০০৭ সালে। তখন বলা হয়েছিল, বাণিজ্যিক এয়ারলাইনস পরিচালনায় দক্ষ ও যোগ্য একজনকেই নিয়োগ দেওয়া হবে এর প্রধান নির্বাহী হিসেবে। দেশে এমন কাউকে পাওয়া না গেলে প্রয়োজনে বিদেশ থেকে হলেও একজন নিয়োগ দেওয়া হবে। কিন্তু মহাজোট ক্ষমতায় আসার পর বিমান আবার চলে গেল সেই বিএনপি-জামায়াত জোট সরকারের পুরোনো ধারায়। বিমানের ব্যবস্থাপনার শীর্ষস্থানীয় পদগুলোতে বসে আছেন বিমানবাহিনীর অবসরপ্রাপ্ত কর্মকর্তারা। এর ফল হচ্ছে ধারাবাহিক লোকসান।
একটি বাণিজ্যিক প্রতিষ্ঠান হিসেবে যোগ্য ও দক্ষ ব্যবস্থাপনার অধীনে পরিচালিত হলে একদিকে লোকসান যেমন সামাল দেওয়া যেত, তেমনি দুর্নীতির সুযোগও অনেক কমে আসত। বিমানের সব ক্ষেত্রে দুর্নীতির যেমন অভিযোগ রয়েছে, তেমনি অভিযোগ রয়েছে অভিযুক্ত ব্যক্তিদের বিরুদ্ধে ব্যবস্থা না নেওয়ার। বিমানের বিদেশের শাখাগুলোতে দুর্নীতির প্রমাণ পেয়েছে মহাহিসাব নিরীক্ষক ও নিয়ন্ত্রকের কার্যালয়। বিমানের দাবি, বিমান ভাড়া করা নিয়ে দুর্নীতি হয়নি। কিন্তু বাস্তবতা কী বলছে? নিয়ম অনুযায়ী, ২০ বছরের পুরোনো বিমান ভাড়া করার সুযোগ নেই। এবার হজ ফ্লাইট শুরুর আগে যে বোয়িং-৭৪৭ ভাড়া করে আনা হলো, তার ২০ বছর মেয়াদ পুরো হয়েছে দেশে আনার এক সপ্তাহের মধ্যে। এর পেছনে কী কারণ থাকতে পারে, তা ধারণা করা কঠিন নয়। হজ ফ্লাইট শুরুর পরদিনই বিমানটিতে ত্রুটি দেখা দেয়।
প্রতিবছর লোকসান বাড়বে এমন বাস্তবতায় কোনো প্রতিষ্ঠান চলতে পারে না। সরকারের কাছে দুই হাজার ৫০০ কোটি টাকার তহবিল চাওয়া হয়েছে বিমানের কার্যক্রম চালু রাখার জন্য। সরকারের ভুল নীতি ও বিমান কর্তৃপক্ষের অদক্ষ ও অযোগ্য ব্যবস্থাপনার খেসারত হিসেবে বিমান লোকসান দেবে আর জনগণের টাকায় তহবিল জোগান দিয়ে লোকসান সামাল দেওয়া হবে, তা মেনে নেওয়ার সুযোগ নেই।
হামলাকারীদের দৃষ্টান্তমূলক শাস্তি হোক
সিমির পরিবারের নিরাপত্তা:
বখাটেদের উৎপাতে অতিষ্ঠ হয়ে ২৪৮/৬ ভূঁইয়াপাড়া, খিলগাঁওয়ের বাসিন্দা সীমা বানু সিমি আত্মহত্যা করার এক দশক পরও নিরাপত্তার জন্য তাঁর পরিবারের সদস্য তথা বৃদ্ধ বাবা-মায়ের আকুতি আমাদের সামাজিক অনাচার ও মূল্যবোধের অবক্ষয়ের বিষয়টিই প্রকট করে তোলে। যার যায় সে-ই বোঝে। সিমির বাবা-মা সন্তান হারানোর পাহাড়সম বেদনার ভার বইছেন ১০ বছর ধরে। তার পরও সেই দুর্বৃত্তরা, যারা সিমির আত্মহত্যার জন্য দায়ী, তারা প্রতিহিংসার নখর উঁচিয়ে আছে এই অসহায় পরিবারটির প্রতি। আসামিদের প্রতি নিম্ন আদালতের লঘু শাস্তিতে সন্তুষ্ট হতে না পেরে সিমির বাবা উচ্চ আদালতে আপিল করেছেন। এ কারণেই দুর্বৃত্তদের যত আক্রোশ পরিবারটির ওপর।
মামলা করার কারণেই আসামিরা সিমির বাড়িতে বারবার হামলা চালিয়েছে, ইটপাটকেল ছুড়ে ভয়ভীতি দেখিয়েছে। আক্রমণের হাত থেকে রক্ষা পেতে যখন সিমির বাবা-মা জানালায় চটের বস্তা ঝুলিয়ে দেন, তখন দুর্বৃত্তরা তাতে আগুন লাগিয়ে দেয়। গত শুক্রবার বাড়ির বিদ্যুৎ লাইনে আগুন লাগিয়ে দেওয়া হয়।
গত রোববার প্রথম আলোয় ‘কী আগুনে পুড়ছে সিমির পরিবার!’ শিরোনামে একটি প্রতিবেদন প্রকাশের পর সিমিদের বাড়ির সামনে পুলিশ মোতায়েন করা হয়। কিন্তু এই অবস্থা কত দিন থাকে বলা কঠিন। হামলাকারীদের চিহ্নিত করতে এবং তাদের ধরতে সিমিদের বাড়িতে ক্লোজড সার্কিট (সিসি) ক্যামেরা বসানোর কথা জানিয়েছেন খিলগাঁও থানার ভারপ্রাপ্ত কর্মকর্তা। এটি আত্মরক্ষার সাময়িক ব্যবস্থা হলেও আশ্বস্ত হওয়া যাচ্ছে না। আমরা আশা করব সিমির পরিবারের নিরাপত্তা নিশ্চিত করতে সম্ভাব্য সব ধরনের ব্যবস্থা পুলিশের পক্ষ থেকে নেওয়া হবে এবং তা সাময়িক হবে না। সবচেয়ে বড় কথা, যারা হামলা বা এ ধরনের কাজে জড়িত, তাদের বিরুদ্ধে শাস্তিমূলক ব্যবস্থা নেওয়ার বিষয়টি নিশ্চিত করতে হবে।
আমরা চাই, সিমিদের বাড়িতে হামলাকারীদের পাকড়াও করে দৃষ্টান্তমূলক শাস্তি দেওয়া হোক। সিমির আত্মহত্যার জন্য দায়ী ব্যক্তিরা অবিলম্বে শাস্তি পাক। তাহলে, এই অসহায় পরিবারটিকে নিরাপত্তার জন্য থানা পুলিশের কাছে আর ধরনা দিতে হবে না।
দুই রাষ্ট্রীয় সংস্থার বিরোধ অনাকাঙ্ক্ষিত
ডিবি সদস্যদের পেটানোর অভিযোগ:
জাতীয় নিরাপত্তা গোয়েন্দা পরিদপ্তরের (এনএসআই) সদস্যদের হাতে ঢাকা মহানগর পুলিশের গোয়েন্দা বিভাগের (ডিবি) তিন সদস্যের আটক এবং নির্যাতিত হওয়ার অভিযোগকে কেন্দ্র করে এ দুটি সংস্থার মধ্যে বিরোধ স্পষ্ট। বিষয়টি উদ্বেগের। কারণ, আইনশৃঙ্খলা ও জাতীয় নিরাপত্তা রক্ষার সঙ্গে সংশ্লিষ্ট দুটি রাষ্ট্রীয় প্রতিষ্ঠানের মধ্যে দ্বন্দ্ব-বিরোধ মোটেই সুলক্ষণ নয়। তাদের মধ্যে বরং পরিষ্কার বোঝাপড়া ও সহযোগিতার সম্পর্কই বাঞ্ছনীয়।
ঘুষ গ্রহণের অভিযোগে ডিবি পুলিশের তিন সদস্যকে এনএসআইয়ের সদস্যরা ‘হাতেনাতে’ আটক করার পর চোখ বেঁধে হাতকড়া পরিয়ে বেইলি রোডের কার্যালয়ে নিয়ে মেঝেতে ফেলে এলোপাতাড়ি পিটিয়েছেন বলে ডিবির ওই সদস্যরা অভিযোগ করেছেন। এনএসআইয়ের পক্ষ থেকে চোখ বাঁধা ও হাতকড়া পরানোর অভিযোগ সত্য বলে স্বীকার করা হয়েছে। কিন্তু দাবি করা হয়েছে যে তাঁদের মারধর করা হয়নি। অর্থাৎ মূল অভিযোগটির সুরাহা এখনো হয়নি। একটি তদন্ত কমিটি গঠন করেছে পুলিশ বিভাগ, সে কমিটির প্রধান ডিবির একজন যুগ্ম কমিশনার। তদন্ত কমিটি ডিবির সদস্যদের ঘুষ গ্রহণের ঘটনা তদন্ত করবে। কিন্তু এনএসআইয়ের সদস্যদের হাতে তাঁদের প্রহূত হওয়ার অভিযোগেরও তদন্ত হওয়া উচিত। কারণ তাঁরা যদি ঘুষ নিয়েও থাকেন, এনএসআই কর্মকর্তাদের উচিত হয়নি তাঁদের পেটানো। এনএসআইয়ের পক্ষ থেকে বলা হচ্ছে, তাদের পেটানো হয়নি, কিন্তু তাহলে কী করে তাঁরা এমন গুরুতর আহত হলেন যে তাঁদের এখন রাজারবাগ পুলিশ লাইন হাসপাতালে চিকিৎসা নিতে হচ্ছে? এসব অবশ্যই তদন্ত করে দেখা উচিত এবং ডিবির সদস্যদের পেটানোর অভিযোগ সত্য হলে তার প্রতিকার করা অবশ্যকর্তব্য। কারণ, ডিবি পুলিশের সদস্যদের ওপরই যদি এমন নির্যাতন ঘটতে পারে, তাহলে সাধারণ মানুষের ক্ষেত্রে কী হতে পারে, সেটা ভেবে শঙ্কিত হতে হয়। বস্তুত, অপরাধ দমনের ক্ষেত্রে অভিযুক্তদের ওপর নির্যাতন চালানোর প্রবণতা যে কত প্রকট, তা এই ঘটনায় ফুটে ওঠে।
সবচেয়ে গুরুতর বিষয় হলো, রাষ্ট্রীয় দুটি প্রতিষ্ঠানের মধ্যে কাজের সমন্বয়ের প্রকট অভাব। সমন্বয় থাকলে এমন ঘটনা কখনোই ঘটতে পারত না। এখন এ দুটি সংস্থার মধ্যে প্রাতিষ্ঠানিকভাবে যেন কোনো দ্বন্দ্ব-বিরোধ সৃষ্টি না হয়, তা নিশ্চিত করতে এই ঘটনার সুষ্ঠু সমাধানে উভয় পক্ষের নেতৃত্বস্থানীয় কর্মকর্তাদের উদ্যোগী হতে হবে।
আপিল বিভাগের রায়ের প্রতিফলন চাই
বিচারক নিয়োগে অস্বচ্ছতা:
সুপ্রিম কোর্টে ছয়জন অতিরিক্ত বিচারক নিয়োগ-প্রক্রিয়া দেখে প্রতীয়মান হয় যে এখানে আগের মতোই অস্বচ্ছতা রয়ে গেছে। অথচ ১০ জন বিচারকের আলোচিত মামলার রায়ে উচ্চ আদালতের বিচারক বাছাই থেকে শুরু করে নিয়োগের প্রতিটি পর্যায়ে স্বচ্ছতা নিশ্চিত করতে বাধ্যবাধকতা আরোপ করা হয়েছে। ২০০৯ সালে সুপ্রিম কোর্টের আপিল বিভাগ সর্বসম্মত রায়ে বিচারক নিয়োগের যে নীতিমালা চূড়ান্ত করেছিলেন, তার বাস্তবায়ন না ঘটা দুঃখজনক। সংবিধান অনুযায়ী আপিল বিভাগের রায় দেশের জাতীয় সংসদে পাস করা আইনের মতোই সমমর্যাদাসম্পন্ন ও কার্যকর বটে।
উচ্চ আদালতের বিচারক নিয়োগে নানা অভিযোগের প্রেক্ষাপটে বিগত তত্ত্বাবধায়ক সরকারের আমলে আমরা সুপ্রিম জুডিশিয়াল কাউন্সিল নামে একটি অধ্যাদেশ পেয়েছিলাম। ওই অধ্যাদেশ ছিল বিশ্বের উন্নত গণতান্ত্রিক দেশগুলোতে অনুসৃত রীতিনীতির সঙ্গে সংগতিপূর্ণ। দলমত-নির্বিশেষে জ্যেষ্ঠ আইনজীবী ও আইনবিদেরা ওই অধ্যাদেশকে স্বাগত জানিয়েছিলেন। নির্বাচিত সরকার দায়িত্ব গ্রহণের পর আশা করা হয়েছিল, ওই অধ্যাদেশের ত্রুটি শুধরে অধিকতর গ্রহণযোগ্য একটি আইন প্রণীত হবে। কিন্তু তা হয়নি।
জোট সরকারের সময় দলীয় বিবেচনায় ১০ জন অতিরিক্ত বিচারককে স্থায়ী না করার সিদ্ধান্তের বৈধতা যৌক্তিকভাবেই চ্যালেঞ্জ করা হয়েছিল। তাঁদের স্থায়ীকরণে তৎকালীন প্রধান বিচারপতির সুপারিশ সত্ত্বেও নির্বাহী বিভাগ তা অগ্রাহ্য করে। প্রধান বিচারপতির প্রতিষ্ঠানকে এভাবে খাটো করা বিচার বিভাগের স্বাধীনতার পরিপন্থী। আমরা মনে করি, উচ্চ আদালতের বিচারক নিয়োগ-প্রক্রিয়ায় প্রধান বিচারপতির মতামত অগ্রাহ্য করা যাবে না।
২০০৯ সালের আপিল বিভাগের রায়ে বলা হয়েছিল, প্রধান বিচারপতির পরামর্শ মানে ব্যক্তিপ্রধান বিচারপতির ব্যক্তিগত পরামর্শ নয়। তিনি তাঁর মতামত গঠনে জ্যেষ্ঠ সহকর্মী ছাড়াও বারের জ্যেষ্ঠ আইনজীবীদের সঙ্গে পরামর্শ করে বিচারক নিয়োগে রাষ্ট্রপতির কাছে সুপারিশ প্রেরণ করবেন। আর সে ধরনের প্রতিনিধিত্বশীল ও স্বচ্ছ মতামতই নির্বাহী বিভাগের পছন্দ-অপছন্দের ঊর্ধ্বে প্রাধান্য পাবে। কিন্তু এখন যে প্রক্রিয়ায় বিচারপতি নিয়োগ চলছে, তাতে সরকারি দৃষ্টিভঙ্গির সঙ্গে প্রধান বিচারপতির দৃষ্টিভঙ্গির দৃশ্যমান কোনো তারতম্য লক্ষ করা যায় না।
বিচারক নিয়োগে অস্বচ্ছতার অভিযোগ এনে বিএনপি-সমর্থিত সুপ্রিম কোর্ট আইনজীবী সমিতি সদ্য নিয়োগপ্রাপ্ত ছয়জন অতিরিক্ত বিচারককে সংবর্ধনা না দেওয়ার সিদ্ধান্ত নিয়েছে। বার সভাপতি বলেছেন, আপিল বিভাগের নীতিমালা অনুসৃত না হওয়ার কারণে এই সিদ্ধান্ত। কিন্তু বিচারক নিয়োগে বিএনপিরও রয়েছে এক কলুষিত অতীত। এ জন্য তাদের অনুশোচনা নেই। সে কারণে দলগতভাবে তারা সরকারের বিরুদ্ধে কোনো কার্যকর চাপ সৃষ্টি করছে না। তাই আপিল বিভাগের ওই রায় বাস্তবায়নে বার ও বেঞ্চকে সক্রিয় হতে হবে। বারের উচিত হবে তাদের প্রথাগত ‘জ্বালাও-পোড়াও’ মনোভাব পরিহার করে সুপ্রিম কোর্ট নামক প্রতিষ্ঠানটি রক্ষায় এগিয়ে আসা। বিষয়টি দলীয় দৃষ্টিভঙ্গিতে দেখা যেমন ঠিক নয়, তেমনি বিচারক নিয়োগ-প্রক্রিয়ায় ২০০৯ সালের আপিল বিভাগের রায়ের যথাযথ প্রতিফলন থাকা বাঞ্ছনীয়।
অভিযোগের বিশ্বাসযোগ্য তদন্ত চাই
পদ্মা সেতুর ভবিষ্যৎ:
বহুল আলোচিত পদ্মা সেতুর নির্মাণকাজে অনিশ্চয়তা গোটা জাতির জন্য বেদনাদায়ক। ২০০৯ সালে ক্ষমতায় আসার পর মহাজোট সরকার এই প্রকল্পকে সর্বোচ্চ অগ্রাধিকার দিয়েছিল। বিদেশি দাতাদের কাছ থেকে প্রয়োজনীয় অর্থায়নের প্রতিশ্রুতিও আদায় করতে পেরেছিল। এসব নিঃসন্দেহে সরকারের সাফল্য। তাই যখন সরকারের দায়িত্বশীল ব্যক্তিরা ২০১৩ সালের মধ্যে পদ্মা সেতুর কাজ শেষ করা হবে বলে আগাম ঘোষণা দিয়েছিলেন, তখন দেশবাসী অনেকটা আশ্বস্ত হয়েছিল।
কিন্তু সেতুর মূল কাজ শুরু হওয়ার আগেই দাতা সংস্থার পক্ষ থেকে দুর্নীতির অভিযোগ দুর্ভাগ্যজনক। বিশ্বব্যাংক বলেছে, জালিয়াতি ও দুর্নীতির অভিযোগের নিষ্পত্তি না হওয়া পর্যন্ত পদ্মা সেতু প্রকল্পে তারা অর্থ দেবে না। অর্থমন্ত্রী গত মাসে বিশ্বব্যাংকের সদর দপ্তরে বিষয়টি মীমাংসার জন্য গেলেও সফল হননি। বিশ্বব্যাংক পদ্মা সেতুর সিংহভাগ অর্থের জোগানদাতা ও সমন্বয়কারী। তাদের সম্মতি ছাড়া অন্যান্য দাতা সংস্থাও এগিয়ে আসবে না।
এ অবস্থায় সরকারের করণীয় কী? অভিযোগের দ্রুত নিষ্পত্তি। অন্ধকারে ছড়ি না ঘুরিয়ে বিশ্বব্যাংক কী কারণে আপত্তি করেছে, কী তার অভিযোগ, সেসবের যথাযথ তদন্ত হওয়া প্রয়োজন। বিশ্বব্যাংকের অভিযোগ যে ভিত্তিহীন নয়, তার প্রমাণ প্রকল্প পরিচালককে (পিডি) পত্রপাঠ বিদায় দেওয়া। এখন কথা হলো, পিডি কি একাই সব করেছেন, না তার পেছনে বড় কেউ ছিলেন, সেটি বের করা সরকারেরই দায়িত্ব। অভিযোগ ওঠার পর যোগাযোগ মন্ত্রণালয়ের দুর্নীতির তদন্তে টিআইবি ও দুদকের শরণাপন্ন হওয়াও নানা প্রশ্নের জন্ম দিয়েছে।
দেশবাসী চায়, পদ্মা সেতু প্রকল্পটি ঠিকমতো এগিয়ে যাক। পদ্মা সেতুর মতো বড় প্রকল্প দেশীয় অর্থায়নে করার সক্ষমতা থাকলে দাতাদের মুখাপেক্ষী হওয়ার প্রয়োজন হতো না। ঋণের পরিমাণ ও সুদের হার ইত্যাদি নিয়ে এখানে কোনো বিরোধ নেই। বিরোধ দেখা দিয়েছে কাজের স্বচ্ছতা ও জবাবদিহি নিয়ে। বিশ্বব্যাংক যেসব প্রতিষ্ঠানের ব্যাপারে আপত্তি করেছে, সেই সব প্রতিষ্ঠানকে বেছে বেছে কার্যাদেশ দেওয়ার সঙ্গে কারও স্বার্থ ছিল কি না, খতিয়ে দেখা প্রয়োজন।
অতীতে বিশ্বব্যাংকের অনেক আপত্তি আমরা অগ্রাহ্য করেছি নৈতিক জোর ছিল বলে। যেমন বিশ্বব্যাংক একসময় কৃষিতে ভর্তুকির প্রবল বিরোধিতা করেছিল। সেই সময় আওয়ামী লীগ সরকারই তাদের পরামর্শ অগ্রাহ্য করে কৃষিতে ভর্তুকি দিয়েছে এবং তার সুফলও দেশবাসী পেয়েছে। কিন্তু পদ্মা সেতুর ক্ষেত্রে বিশ্বব্যাংকের অভিযোগটি নীতিগত নয়, প্রক্রিয়াগত।
যেহেতু বিশ্বব্যাংক অর্থায়ন করছে, তাদের আস্থার বিষয়টিও এখানে গুরুত্বপূর্ণ। আর সত্যি বলতে কি, যোগাযোগ মন্ত্রণালয়ের প্রতি এই আস্থার সংকট দেশের ভেতরেও কম নয়। অতএব প্রধানমন্ত্রীকে সর্বাগ্রে আস্থাভাজন কাউকেই এ রকম একটি প্রকল্পের দায়িত্ব দিতে হবে। এত দিন বলা হতো, বড় প্রকল্পের জন্য ছোট প্রকল্প কিংবা রাস্তাঘাটের সংস্কার বন্ধ আছে। এখন কী বলবেন দায়িত্বপ্রাপ্তরা? পদ্মা সেতুর বাস্তবায়ন চাইলে প্রধানমন্ত্রীকে উদ্যোগী হয়ে এর কাজে সর্বোচ্চ স্বচ্ছতা ও জবাবদিহি নিশ্চিত করতে হবে। বিশ্বব্যাংক উত্থাপিত অভিযোগের সুষ্ঠু ও বিশ্বাসযোগ্য তদন্তই বাঞ্ছনীয়।
মিডিয়া ভাবনা
সংবাদপত্রে মিথ্যাচার: প্রতিকার কী:
যে বিষয়টি নিয়ে আজ লিখতে বসেছি, তা আমার আগের কোনো লেখার পুনরাবৃত্তি হতে পারে। তাই প্রথমেই পাঠকের কাছে ক্ষমা চেয়ে নিচ্ছি। তবে রাজনীতিবিদেরা প্রতিদিন একই কথা বললে, আর তা প্রতিদিন সংবাদপত্রে ছাপা হলে যদি দোষ না হয়, আমারও দোষ হবে না। শর্ত হলো—কথাটি জনগুরুত্বপূর্ণ কি না। রাজনৈতিক দলের কাছে ‘তত্ত্বাবধায়ক সরকার’ ইস্যুটি যদি গুরুত্বপূর্ণ হয়, আমার কাছে সংবাদের তথ্যনিষ্ঠতাও গুরুত্বপূর্ণ। সংবাদপত্রে মিথ্যা বা ভুল তথ্য প্রকাশের বিরুদ্ধে আমি এই কলামে বহু লিখেছি। আজ আবার লিখতে যাচ্ছি, কারণ এ ব্যাপারে স্বয়ং প্রধানমন্ত্রী শেখ হাসিনা মন্তব্য করেছেন। প্রধানমন্ত্রীকে ধন্যবাদ ও সমর্থন জানিয়ে এ ব্যাপারে কিছু লিখতে চাই।
বিভিন্ন সংবাদপত্রে প্রকাশিত রিপোর্ট (১১ অক্টোবর) থেকে জানা যায়, প্রধানমন্ত্রী মন্ত্রিসভার এক বৈঠকে কয়েকজন মন্ত্রীর অভিযোগের উত্তরে বলেছেন, ‘সংবাদপত্রে মিথ্যা সংবাদ প্রকাশ করলেই সংশ্লিষ্ট সংবাদমাধ্যমের বিরুদ্ধে মামলা করুন।’ ‘বৈঠকে কয়েকজন মন্ত্রী অভিযোগ করেন, গণমাধ্যমে মিথ্যা ও ভুল তথ্য দিয়ে রিপোর্ট প্রকাশ করা হচ্ছে। নৌপরিবহনমন্ত্রী শাজাহান খান ও ধর্ম প্রতিমন্ত্রী শাহজাহান মিয়া পত্রিকায় তাঁদের বিরুদ্ধে প্রকাশিত সংবাদকে মিথ্যা ও ভিত্তিহীন দাবি করে এই অভিযোগ করেন। তাঁদের এ বক্তব্য সমর্থন করেন স্থানীয় সরকার প্রতিমন্ত্রী জাহাঙ্গীর কবির নানক। মন্ত্রীদের অভিযোগ শোনার পর প্রধানমন্ত্রী বলেন, মিথ্যা ও ভিত্তিহীন তথ্য দিয়ে সংবাদ প্রকাশ করা হলে আপনারা মামলা ঠুকে দেবেন। (যুগান্তর ১১ অক্টোবর, ২০১১) সংবাদের বিস্তারিত বিবরণ রয়েছে। তা উদ্ধৃত করার প্রয়োজন দেখছি না।
মন্ত্রীরা সৌভাগ্যবান, তাঁদের ওপরে প্রধানমন্ত্রী আছেন। সাধারণ নাগরিকেরা কী করবেন? কার কাছে নালিশ জানাবেন? সংবাদপত্রের বিরুদ্ধে কিছু বললে বা করলে সংবাদপত্র দ্বিগুণ উৎসাহে তার বিরুদ্ধে লিখতে থাকবে। প্রতিবাদ বা মামলা করলেও বিপদ। অনেকে অধিক ক্ষতির ভয়ে মামলা বা প্রতিবাদ জানাতে চায় না। এতে কিছু সংবাদপত্র মিথ্যা ও ভুল তথ্য প্রকাশে বেপরোয়া হয়ে উঠেছে। এদের থামানোর মতো কোনো কার্যকর আইন, বিচারব্যবস্থা এখনো গড়ে ওঠেনি। কাগজে-কলমে সবই আছে। কিন্তু বাস্তবে তার প্রয়োগ দেখা যায় না। বিচারের পদ্ধতিটা এত দীর্ঘস্থায়ী ও হয়রানিমূলক যে, খুব কম ব্যক্তিই সংবাদপত্র বা টিভির বিরুদ্ধে মামলা করতে উৎসাহী হন।
প্রধানমন্ত্রীর বক্তব্যের সূত্র ধরে এ প্রসঙ্গে আমি কয়েকটা কথা বলতে চাই। যদিও জানি, এর অনেকটাই অরণ্যে রোদন। কারণ, এ ধরনের কথা বা প্রস্তাব এই কলামে আমি বহু লিখেছি। আরও অনেকে লিখেছেন বা বলেছেন। কাজের কাজ কিছুই হয়নি। আমাদের তথ্যমন্ত্রীরা এসব ব্যাপারে খুবই নির্লিপ্ত।
প্রধানমন্ত্রী বলেছেন, ‘মিথ্যা তথ্যে খবর প্রকাশিত বা প্রচারিত হলেই মামলা করুন।’ মামলা করা বলা যত সহজ, করা তত সহজ নয়। সেটা যেকোনো মামলার ব্যাপারেই প্রযোজ্য। বহু আলোচনা ও সমালোচনা সত্ত্বেও আমরা আমাদের বিচারব্যবস্থাকে সহজ ও জনবান্ধব করতে পারিনি। বিচারব্যবস্থার সঙ্গে সংশ্লিষ্ট ব্যক্তিরাও হয়তো এ ব্যাপারে উৎসাহী নন। এ দেশে সরকার বা ক্ষমতাসীন দলের প্রভাবশালী ব্যক্তিরা চাইলে যত সহজে বিচার বা রায় পান, বিরোধী দল বা সাধারণ মানুষ চাইলে তা পান না। এটা অপ্রিয় সত্য। কথাটা ১০০ শতাংশ হয়তো সত্য নয়, তবে ৯০ শতাংশ সত্য। শুধু গত আড়াই বছরের মামলা, বিচার ও রায়গুলো পর্যালোচনা করলেই যেকোনো ব্যক্তি তা বুঝতে পারবেন। এ নিয়ে বেশি কথা বলে লাভ নেই। আমাদের রাজনীতি সুস্থ বা প্রকৃত অর্থে গণতান্ত্রিক না হলে বিচারব্যবস্থাও এ রকম থাকবে। এ নিয়ে আমরা শুধু আহাজারি করতে পারি। কোনো ফল হবে না।
বিচারব্যবস্থা অনেক বড় ইস্যু। আজ তা নিয়ে আলোচনা করব না। আজ শুধু সংবাদমাধ্যম নিয়েই কথা বলব।
সংবাদপত্রে ভুল তথ্য, অর্ধসত্য, মিথ্যা তথ্য, ভুল উদ্ধৃতি প্রকাশ নতুন কিছু নয়। সম্প্রতি ‘উইকিলিকস’ বিভিন্ন বিশিষ্ট ব্যক্তির উদ্ধৃতিসহ যে খবর প্রচার করছে, তার সত্যতা কতটুকু, তা নিয়েও তো প্রশ্ন তোলা যায়।
মোট কথা, আমাদের সংবাদমাধ্যমে ‘তথ্য’ ও ‘মন্তব্য’ নিয়ে একধরনের অরাজকতা চলছে। যার যা খুশি তা বলছে। কী বলছে বা কী লিখছে, তা নিয়ে ভাবারও তাদের কোনো সময় নেই। পত্রিকার ওপর যাঁর মালিকানা বা পদাধিকারবলে নিয়ন্ত্রণ রয়েছে, তিনি যা খুশি তা করছেন। ক্ষেত্র বিশেষে এর পেছনে থাকে ক্ষমতাসীন দলের প্রশ্রয় ও পৃষ্ঠপোষকতা। নিরপেক্ষ মহলের এত শক্তি নেই। কারণ তারা উল্টাপাল্টা কিছু লিখলে সরকারি এজেন্সি, সরকারি লোক তাদের ওপর ঝাঁপিয়ে পড়বেন। সেটা সামলানোর শক্তি কারও নেই। নিরপেক্ষ মহলকে তাই অতি সাবধানে লিখতে হয়। কথা বলতে হয়। তাদের ঘাড় মটকে দেওয়ার জন্য নানা বাহিনী ও এজেন্সি দাঁড়িয়ে আছে। তার পরও সরকারি অনেক ব্যক্তি সম্পর্কে সংবাদপত্রে মিথ্যা ও ভুল তথ্য যে প্রকাশিত হচ্ছে না, তা নয়। কয়েকজন মন্ত্রী প্রধানমন্ত্রীর কাছে কতিপয় সংবাদপত্র সম্পর্কে যে অভিযোগ করেছেন, তার যৌক্তিকতা রয়েছে। তবে বেসরকারি ব্যক্তিরা অভিযোগ করলে তার সংখ্যা হবে অনেক বেশি। মন্ত্রীরা কি তা জানেন?
পৃথিবীর নানা দেশের মতো বাংলাদেশেও সংবাদমাধ্যমে ভুল তথ্য প্রকাশের বিরুদ্ধে অভিযোগ দায়েরের বিশেষ সরকারি প্রতিষ্ঠান রয়েছে। তার নাম, প্রেস কাউন্সিল। বাংলাদেশে শুরু থেকেই প্রতিষ্ঠানটি অকার্যকর। এর কর্মপদ্ধতি, গঠন প্রকৃতি, বিচারব্যবস্থা, শাস্তির ব্যবস্থা প্রায় সবই ত্রুটিপূর্ণ। কোনো তথ্যমন্ত্রী, তথ্যসচিব বা সংসদীয় স্থায়ী কমিটি (বিভিন্ন আমলের) কখনো প্রেস কাউন্সিলকে কার্যকর করার চেষ্টা করেননি। বর্তমান তথ্যমন্ত্রীও এর ব্যতিক্রম নন।
প্রধানমন্ত্রী প্রেস কাউন্সিল সম্পর্কে কতটা অবহিত, আমি জানি না। তাঁর প্রেস সচিব প্রতিষ্ঠানটি সম্পর্কে প্রধানমন্ত্রীকে অবহিত করলে ভালো হয়। তথ্যমন্ত্রী যেহেতু এ ব্যাপারে নির্বিকার, সেহেতু প্রধানমন্ত্রীর কাছেই এ ব্যাপারে লবি করতে হবে। একদিন হয়তো শুনব আমাদের তথ্যমন্ত্রী কোনো বক্তৃতায় বলছেন, ‘মাননীয় প্রধানমন্ত্রীর নির্দেশে আমরা প্রেস কাউন্সিলকে ঢেলে সাজাচ্ছি।’
সংবাদপত্রে কোনো ব্যক্তি সম্পর্কে ভুল তথ্য বা ভুল উদ্ধৃতি দেওয়া গুরুতর অপরাধ। অনিচ্ছাকৃত ভুল তথ্য হলে পরে সংশোধনী পাওয়া গেলে তা গুরুত্বসহকারে প্রকাশ করা উচিত। (এখন গুরুত্বসহকারে প্রকাশ করা হয় না।) কোনো ব্যক্তি সম্পর্কে কোনো অভিযোগ ছাপা হলে সেই রিপোর্টে ওই ব্যক্তির বক্তব্য প্রকাশ করা আন্তর্জাতিকভাবে বাধ্যতামূলক। আমাদের অনেক সংবাদপত্রে তা অনুসরণ করা হয় না। এ জন্য কোনো সংবাদপত্র প্রকাশক বা সম্পাদককে কারও কাছে জবাবদিহি করতে হয় না। কোনো কোনো সংবাদপত্র অতি উৎসাহ বা রাজনৈতিক কারণে ‘গুঞ্জনকেও’ খবরের মর্যাদা দিয়ে প্রথম পাতায় গুরুত্বসহকারে প্রকাশ করেছে। বলা বাহুল্য, ‘গুঞ্জন’ প্রমাণ করার কোনো সুযোগ নেই। সম্পাদক ও রিপোর্টার দুজন মিলে গুঞ্জন সৃষ্টি করে তা খবর হিসেবে প্রকাশ করা সহজ।
প্রেস কাউন্সিলকে কার্যকর করতে পারলে মিথ্যা খবর প্রকাশ করা অনেকটা হ্রাস পেতে পারে। সম্প্রতি প্রথম আলো সম্পাদকের বিরুদ্ধে কালের কণ্ঠ ও বাংলাদেশ প্রতিদিন অসংখ্য মিথ্যা খবর প্রকাশ করলে প্রথম আলো সম্পাদক প্রেস কাউন্সিলে মামলা করেন। মামলায় পত্রিকা দুটির খবর মিথ্যা বলে প্রমাণিত হয়। পত্রিকা দুটিকে প্রেস কাউন্সিল সতর্ক করে দেয়। তারা দুঃখ প্রকাশ করে বিবৃতি দেয়। এখানেই প্রেস কাউন্সিলের সীমাবদ্ধতা। এত বড় মানহানিকর খবর (সিরিজ খবর) প্রকাশের জন্য পত্রিকার ও সাংবাদিকের যতটা শাস্তি হওয়া উচিত ছিল তা হয়নি। প্রধানমন্ত্রী এদিকে একটু দৃষ্টি দিলে ভালো হয়। সংবাদপত্রে ভুল, মিথ্যা তথ্য ও উদ্ধৃতি ছাপার জন্য (প্রমাণিত হলে) সাংবাদিক (লেখক), প্রকাশক ও সম্পাদকের দৃষ্টান্তমূলক শাস্তির ব্যবস্থা থাকা দরকার। এই শাস্তি কোটি টাকার অঙ্কে অর্থদণ্ড (কারণ ভুল খবর মানহানিকর হতে পারে), রিপোর্টারের অ্যাক্রিডিটেশন কার্ড এক বা দুই বছরের জন্য স্থগিত, পত্রিকার ডিক্লারেশন সাময়িক স্থগিত, বছরে তিনবার মিথ্যা খবর ছাপালে ডিক্লারেশন বাতিল (লাল কার্ডের মতো) ইত্যাদি শাস্তি হতে পারে। কোটি টাকার অঙ্কে অর্থদণ্ডটা খুব প্রয়োজন। মানহানির একটা সান্ত্বনা থাকা দরকার।
প্রধানমন্ত্রী যদি তথ্যমন্ত্রীকে দিয়ে প্রেস কাউন্সিলকে কার্যকর করাতে পারেন, তাহলে একটা কাজের কাজ হবে। প্রেস কাউন্সিলের জুরি বোর্ডও বদলানো দরকার। এখন জুরি বোর্ডে সাংবাদিক প্রতিনিধির সংখ্যা বেশি। এটা ঠিক হয়নি। সাংবাদিকেরা কেন সংবাদপত্র বা অন্য সাংবাদিকের কাজের বিচার করবেন? জুরি বোর্ডে খ্যাতনামা আইনজ্ঞ ও নাগরিক সমাজের গণ্যমান্য প্রতিনিধি থাকলে ভালো হয়। জুরি বোর্ডের বিষয়টিও ভালোভাবে পর্যালোচনা করা দরকার। কারণ, তাঁদের সততা ও ইন্টেগ্রিটির ওপর বিচারকাজ অনেকটা নির্ভর করবে।
প্রচলিত আইন ও আদালতেও মামলা করা যায়। তবে তাতে অনেক সময় লেগে যাবে। ভুক্তভোগী ব্যক্তির জন্য সেই পথও খোলা রয়েছে। তবে বিচার যেন দ্রুত হয়, সেদিকে দৃষ্টি দেওয়া দরকার।
আমাদের সংবাদপত্র ও সাংবাদিকতার উজ্জ্বল ঐতিহ্য রয়েছে। সাংবাদিকতার মানও দিন দিন বাড়ছে। শুধু কয়েকটি সংবাদপত্র ও কয়েকজন প্রকাশক-সম্পাদকের রাজনৈতিক উচ্চাভিলাষ, দুর্নীতি, প্রতিহিংসা, অর্থলোলুপতা ও পেশাদারির অভাবের জন্য আজ সংবাদপত্র ও সাংবাদিক সমাজকে প্রশ্নবিদ্ধ হতে হচ্ছে। এটা অভিপ্রেত নয়। সংবাদপত্র জগতের এই তথ্য-সন্ত্রাসীদের সাংবাদিকতা পেশা থেকে বিদায় করতে না পারলে এ দেশের সংবাদপত্র রাহুমুক্ত হবে না। আশা করি, প্রধানমন্ত্রী বিষয়টি নিয়ে সঠিক পদক্ষেপ নেবেন।
মুহাম্মদ জাহাঙ্গীর: উন্নয়ন ও মিডিয়াকর্মী।
    আমি দুখিত । সাংবাদিকতার অনেক কিছুই ভালো ভালো লোকেরা জানে না বলে মনে হচ্ছে। দুর্নীতি সম্বন্ধে লিখতে গিয়ে সাংবাদিকরা নানা সুত্র থেকে খবর নেয়, প্রমান তাদের হাতে থাকে । 'কিন্তু একটু বিকৃত করে তা প্রকাশ করা সাংবাদিকের অন্যতম দায়ীত্ব" এবং এটা আন্তর্জাতিকভাবে স্বীকৃত । কারন, একেবারে আসল খবর অবিকৃত ভাবে প্রকাশ করলে অনেক সময়েই সুত্র বেড়িয়ে যেতে পারে । মুহাম্মদ জাহাঙ্গীর এসব বিষয় তার আলোচনাতে আনলে ভালো করতেন । সংসদ সদস্য হবার সর্বনিম্ন শিক্ষাগত যোগ্যতা নির্ধারন না করায়, এসব এখন অনেকের অবগতির জন্য জানিয়ে দেবার প্রয়োজন হয়েছে । 
খাদ্যনিরাপত্তা
আমার সন্তান যেন থাকে দুধে-ভাতে:
জীবনধারণের জন্য সবচেয়ে দরকারি জিনিস কোনটি? উত্তরটি সবার জানা। প্রকৃতির দান আলো, বাতাস এবং পানি বাদ দিলে যে জিনিসটির কথা সবার আগে মনে আসে, তা হলো খাবার। খাবার ছাড়া জীবজগতের কোনো প্রাণী বাঁচে না।
পৃথিবীর সব দেশে খাদ্যের অধিকার একটি মৌলিক মানবাধিকার হিসেবে স্বীকৃত। এ দেশে আমরা ‘অন্ন চাই, বস্ত্র চাই, বাঁচার মতো বাঁচতে চাই’—এই স্লোগান শুনতে শুনতে বড় হয়েছি। আমাদের সংবিধানের ১৫(ক) ধারায় ‘অন্ন, বস্ত্র, আশ্রয়, শিক্ষা ও চিকিৎসাসহ জীবনধারণের মৌলিক উপকরণের ব্যবস্থা’ করা রাষ্ট্রের অন্যতম মৌলিক দায়িত্ব হিসেবে উদ্ধৃত করা আছে। আমাদের রাষ্ট্র কি এ দায়িত্ব পালন করছে?
বাংলাদেশ পরিসংখ্যান ব্যুরোর তথ্য অনুযায়ী, এ দেশে ৩১.৫ শতাংশ মানুষ দারিদ্র্যসীমার নিচে, যারা গড়ে দৈনিক প্রয়োজনীয় ২২০০ কিলো ক্যালরি সংগ্রহ করার মতো যথেষ্ট খাবার পায় না। যারা মাথাপিছু ন্যূনতম ১৮০৫ কিলো ক্যালরির সংস্থান করতে পারে না, তাদের বলা হয় হতদরিদ্র। এরা জনসংখ্যার ২৫ শতাংশ। শহরের চেয়ে গ্রামে হতদরিদ্রের সংখ্যা বেশি। গ্রামে এদের সংখ্যা ২৯ শতাংশ, আর শহরে ১৫ শতাংশ। তদুপরি রয়েছে আঞ্চলিক বৈষম্য। হতদরিদ্রের সংখ্যা সবচেয়ে বেশি বরিশাল বিভাগে (৩৬ শতাংশ) এবং তার পরই রাজশাহী বিভাগে (৩৫ শতাংশ)। এদের জন্য বাস্তবিক অর্থেই নেই কোনো সরকার, নেই কোনো এনজিও।
সাম্প্রতিক বছরগুলোতে অর্থনৈতিক প্রবৃদ্ধি যেটুকু হয়েছে, তার ফলে মানুষের জীবনযাত্রার মান আরেকটু ভালো হওয়ার কথা ছিল। কিন্তু তা হয়নি। ২০০৭-০৮ সালের অর্থনৈতিক মন্দা এবং আন্তর্জাতিক বাজারে খাদ্যপণ্যের দাম খুব বেশি বেড়ে যাওয়ায় মানুষ তার দৈনন্দিন প্রয়োজন মেটাতে হিমশিম খেয়েছে। যার সঞ্চিত টাকা ছিল, সে তার সঞ্চয় খুইয়েছে। যার নুন আনতে পান্তা ফুরোয়, সে কম খেয়েছে, কিংবা গ্রামের ভিটা ছেড়ে শহরের বস্তিতে এসে আশ্রয় নিয়েছে কাজের সন্ধানে।
বিশ্ব অর্থনীতি একটা অস্থিরতার মধ্য দিয়ে যাচ্ছে। অনেক দেশ নতুন করে খাদ্য সংকটে পড়ছে। বিশ্ববাজারে যেসব দেশ খাদ্যশস্যের সনাতন জোগানদার হিসেবে পরিচিত, তাদের কৃষিব্যবস্থায় যথেষ্ট পরিবর্তন এসেছে। একটা উদাহরণ দেওয়া যেতে পারে, ২০০৭ সালে যুক্তরাষ্ট্রে সয়াবিন চাষের জমি কমে যায় ১৬ শতাংশ এবং ভুট্টা চাষের জমি বাড়ে ২৩ শতাংশ। জৈব জ্বালানি তৈরির জন্য তারা ভুট্টা ব্যবহার করছে। এর ফলে দেখা গেছে, ২০০৭ সালের এপ্রিল থেকে ২০০৮ সালের মার্চ—এই সময়ে সয়াবিনের দাম ৭৫ শতাংশ বেড়ে যায়। দুই বছর আগে একটা অবস্থা তৈরি হয়েছিল যে নগদ টাকা দিয়েও অনেক দেশ চাল কিংবা গম কিনতে পারছিল না।
ইদানীং আমরা বেশ জোরেশোরে খাদ্যনিরাপত্তার কথা বলছি। এই খাদ্যনিরাপত্তার সংজ্ঞা কী? কেউ কেউ বলেন, খাদ্যে স্বয়ংসম্পূর্ণ হলেই এই নিরাপত্তা অর্জন করা সম্ভব। আমরা কখনোই খাদ্যে স্বয়ংসম্পূর্ণ ছিলাম না। বিশেষ করে, এ দেশটা ইস্ট ইন্ডিয়া কোম্পানির দখলে চলে যাওয়ার পর থেকে। শেখ হাসিনার প্রথম সরকার (১৯৯৬-০১) মাঝেমধ্যে দাবি করে, ওই সময় বাংলাদেশ খাদ্যে স্বয়ংসম্পূর্ণ হয়েছিল। কথাটা বেঠিক।
এরশাদ সরকারের আমলে বাংলাদেশ গড়ে প্রতিবছর ১৯ লাখ টন খাদ্যশস্য আমদানি করেছিল। খালেদা সরকারের প্রথম পর্বে খাদ্যশস্য আমদানির পরিমাণ ছিল বছরে সাড়ে ১৭ লাখ টন। হাসিনা সরকার তার প্রথম পর্বে বছরে গড়ে আমদানি করেছিল ২৪ লাখ টন খাদ্যশস্য। দ্বিতীয় পর্বের খালেদা সরকারের বাৎসরিক আমদানির পরিমাণ বেড়ে গিয়ে দাঁড়ায় ২৭ লাখ টন। ফখরুদ্দীন-মইন উ আহমেদের সরকারের আমলে বাৎসরিক খাদ্যশস্য আমদানির পরিমাণ ছিল ২৯ লাখ টন। হাসিনা সরকারের বর্তমান পর্বে প্রথম দুই বছরের গড় আমদানি ছিল বাৎসরিক ৩২ লাখ টন। এই আমদানির হিসাব অবশ্য বৈদেশিক খাদ্যসাহায্য যোগ করেই, যার পরিমাণ দিন দিন কমে যাচ্ছে। ১৯৯৪-৯৫ সাল পর্যন্ত খাদ্যসাহায্যের পরিমাণ আমদানির চেয়ে বেশি ছিল। ১৯৯৫-৯৬ সাল থেকে সাহায্যের চেয়ে আমদানির পরিমাণ ক্রমাগত বেড়েই চলেছে। আর আমাদের খাদ্যনিরাপত্তার ঝুঁকি বাড়ছে প্রতিবছর।
সাম্প্রতিক বছরগুলোতে দেখা গেছে, বাংলাদেশে বছরে জনসংখ্যা বেড়েছে ২৫ লাখ। আর খাদ্যশস্যের চাহিদা বাড়ছে বছরে সাড়ে চার লাখ টন। অন্যদিকে কৃষিজমির পরিমাণ কমছে প্রতিদিন গড়ে ৫৫০ একর। আমরা কীভাবে এই চ্যালেঞ্জ মোকাবিলা করব?
বাংলাদেশের মানুষ যে পরিমাণ খাবার খায়, তাতে গ্রামাঞ্চলে মাথাপিছু দৈনিক ৪৭৭ গ্রাম চালের প্রয়োজন হয়। শহরে এর পরিমাণ মাথাপিছু ৩৮৯ গ্রাম। এই হিসাবে ২০১১ সালে চালের প্রয়োজন দাঁড়াচ্ছে দুই কোটি ৫০ লাখ টন। যদি এ বছর বোরো মৌসুমে ধানের ফলন ভালো হয়, তাহলে বাৎসরিক উৎপাদন ধানের হিসাবে হবে তিন কোটি ৪৫ লাখ টন। এ থেকে চাল পাওয়া যাবে সর্বোচ্চ দুই কোটি ৩১ লাখ টন। অর্থাৎ ১৪ লাখ টনের ঘাটতি থেকেই যাবে।
গত ১০ বছরে দেশের জনসংখ্যা বেড়েছে ৩৪ শতাংশ। আবাদি জমি কমেছে ৭ শতাংশ। ২০২১ সালে জনসংখ্যা বেড়ে দাঁড়াবে ১৭ কোটি ২০ লাখে। ২০০১ সালের আদমশুমারির প্রতিবেদনে যে পূর্বাভাস দেওয়া হয়েছিল, তার ভিত্তিতে বলা যায়, ২০৫১ সালে বাংলাদেশের জনসংখ্যা হবে ন্যূনতম ২২ কোটি। এর মধ্যে ১৪ কোটি লোক বসবাস করবে শহরাঞ্চলে। আবাদি জমির পরিমাণ ভয়াবহ রকম হ্রাস পাবে। কীভাবে এ দেশের মানুষ খেয়ে-পরে বাঁচবে? ক্রমবর্ধমান জনসংখ্যার মুখের আহার জোগাতে ২০২১ সালে প্রয়োজন হবে দুই কোটি ৮০ লাখ টন চাল। ২০৫১ সালে চালের চাহিদা হবে তিন কোটি ৪০ লাখ টন। খাদ্যনিরাপত্তা নিশ্চিত করতে হলে আমাদের প্রয়োজনীয় খাদ্যশস্য আমাদেরই উৎপাদন করতে হবে। নগদ টাকা দিয়েও বিশ্ববাজার থেকে চাল কেনা যাবে না। কেননা, কেনার মতো উদ্বৃত্ত চাল বাজারে থাকবে না। আমরা কি এ ধরনের একটি পরিস্থিতি মোকাবিলা করার জন্য প্রস্তুত?
চালের চাহিদা কমানোর একটা রাস্তা আছে। কিন্তু এর সঙ্গে যুক্ত আছে অনেকগুলো ‘যদি’। যদি অর্থনৈতিক প্রবৃদ্ধি ভালো হয়, যদি মানুষের জীবনযাত্রার মান বাড়ে, যদি আমাদের খাদ্য তালিকায় চালের পরিমাণ হ্রাস পেয়ে মাছ, মাংস, ডিম, সবজি, দুধ ও ফলমূলের পরিমাণ বাড়ে, অর্থাৎ পুষ্টিকর সুষম খাবারের জন্য প্রয়োজনীয় অন্যান্য জিনিসের উৎপাদন যথেষ্ট পরিমাণে বাড়ে, যদি ওই খাবারগুলো কিনে খাওয়ার ক্ষমতা বাড়ে, তাহলে খাবার তালিকা থেকে চালের পরিমাণ কমে যাবে। একটা হিসাবে দেখা যায়, যদি আগামী ১০ বছরে ভাত খাওয়ার পরিমাণ ১০ শতাংশ কমে, পরবর্তী ১০ বছরে যদি তা ২০ শতাংশ কমে, এবং তার ১০ বছর পর থেকে যদি ৩০ শতাংশ কমে তাহলে ২০৫১ সালে আমাদের চালের প্রয়োজন হবে দুই কোটি ৩০ লাখ টন। এটা সম্ভব। কারণ এ রকমটি ঘটেছে জাপানে এবং চীনে। এটা সম্ভব করতে হলে চাই বড়সড় পরিকল্পনা, বিশাল আয়োজন এবং প্রচণ্ড ইচ্ছাশক্তি।
সম্প্রতি বাংলাদেশ সরকার কৃষি খাতের জন্য একটা বিনিয়োগ পরিকল্পনা তৈরি করেছে। এতে আছে খাদ্য ও পুষ্টি নিরাপত্তার জন্য ১২টি কার্যক্রম। এটা বাস্তবায়ন করতে লাগবে ৭.৮ বিলিয়ন ডলার, অর্থাৎ ৫৮,৫০০ কোটি টাকা। এর মধ্যে ২.৮ বিলিয়ন ডলারের সংস্থান হয়েছে। রয়ে গেছে ৫.১ বিলিয়ন ডলারের ঘাটতি। আমাদের দেশের যারা অভিভাবক, তাদের কথাবার্তা শুনলে মনে হয় না, এই বিষয়টি তাদের অগ্রাধিকারের মধ্যে পড়ে।
গত ৪০ বছরে আমাদের কৃষকেরা হাড়ভাঙা পরিশ্রম করে খাদ্যশস্যের উৎপাদন বাড়িয়েছেন তিন গুণ। আমাদের কৃষিবিজ্ঞানীরা তাদের শ্রম ও মেধা দিয়ে এই অর্জনে যথাসাধ্য অংশ নিয়েছেন। নিত্যনতুন প্রযুক্তি উদ্ভাবনের জন্য চাই আরও বিনিয়োগ, আরও অনুকূল পরিবেশ। আমরা অনেকটা সময় নষ্ট করে ফেলেছি। আমাদের ভুলের জন্য বিনা অপরাধে শাস্তি পাবে পরবর্তী প্রজন্ম।
‘আমার সন্তান যেন থাকে দুধে-ভাতে’ এই সহজ সুন্দর আকাঙ্ক্ষা একদা উচ্চারিত হয়েছিল এক কবির মুখে। আমরা সেই আকাঙ্ক্ষার মর্যাদা রাখতে পারিনি। আমরা সবাই মিলে যদি চেষ্টা করি, তাহলে কিছুই অসম্ভব নয়। যে শিশু আজ ভূমিষ্ঠ হচ্ছে মাথায় দেড় শ ডলার বৈদেশিক ঋণের বোঝা নিয়ে, আমরা তার জন্য কী রকম পৃথিবী রেখে যাচ্ছি? আমাদের সবার উচিত নিজেকে এই প্রশ্নটি করা। আমাদের সবাইকেই এর জন্য জবাবদিহি করতে হবে।
জরিমানা গুনবে সরকার!
নতুন বিদ্যুকেন্দ্র:
সরকার যখন ভাড়াভিত্তিক ও কুইক রেন্টাল বিদ্যুৎকেন্দ্র স্থাপনের সিদ্ধান্ত নেয়, তখনই নানা মহল থেকে আপত্তি উঠেছিল। কিন্তু নীতিনির্ধারকদের পক্ষ থেকে বলা হয়েছিল, দ্রুত বিদ্যুৎ ঘাটতি মেটাতে এর বিকল্প নেই। আর যেহেতু গ্যাসের সংকট আছে, তাই এগুলো তরল জ্বালানিভিত্তিক করারও বিকল্প নেই। কিন্তু এখন সেই বিদ্যুৎকেন্দ্রের জ্বালানি সরবরাহ নিশ্চিত করা যাচ্ছে না।
যে সাতটি নতুন বিদ্যুৎকেন্দ্র ডিসেম্বরের মধ্যে উৎপাদনে যাওয়ার কথা, সেগুলো হলো—গোপালগঞ্জ, কেরানীগঞ্জ, ফরিদপুর, দাউদকান্দি ও রাজশাহীর তিনটি। এই সাতটি কেন্দ্রে মোট ৪৫০ মেগাওয়াট বিদ্যুৎ উৎপাদন হওয়ার কথা। এসব বিদ্যুৎকেন্দ্রের জ্বালানি হিসেবে ব্যবহূত ডিজেল ও ফার্নেস তেল সরবরাহ করতে হবে নৌ ও রেলপথে। কিন্তু নৌপথের নাব্যতা সংকট, সেতুর উচ্চতা কম এবং প্রয়োজনীয় রেলপথ ও ওয়াগন-সংকটের কারণে এখনো তা নিশ্চত করা যায়নি বলে গতকাল প্রথম আলোয় প্রকাশিত খবরে বলা হয়েছে। হাতে সময় আছে মাত্র দুই মাস। এর মধ্যে জ্বালানি সরবরাহের ব্যবস্থা করতে না পারলে কেন্দ্রগুলো যেমন উৎপাদনে যেতে পারবে না, তেমনি চুক্তি অনুযায়ী সরকারকে জরিমানা দিতে হবে। অর্থাৎ সরকারকে দুই দিক থেকেই লোকসান গুনতে হবে। প্রথমত, বিদ্যুৎকেন্দ্রগুলোর জন্য আমদানি করা জ্বালানি তেলের ভর্তুকি। দ্বিতীয়ত, বিদ্যুৎকেন্দ্রের সঙ্গে চুক্তি ভঙ্গের কারণে জরিমানা পরিশোধ। দাম বাড়ানোর পরও প্রতি লিটার ডিজেলে সরকারকে প্রায় ২২ টাকা করে ভর্তুকি গুনতে হচ্ছে। প্রতি লিটার ফার্নেস তেলে ভর্তুকি দিতে হচ্ছে আট টাকা। জনগণ সেই বাড়তি চাপও মেনে নিতে প্রস্তুত ছিল যদি যথাসময়ে বিদ্যুৎকেন্দ্রগুলো উৎপাদনে যেতে পারত।
এ নিয়ে সম্প্রতি জ্বালানি তেলের সরবরাহকারী প্রতিষ্ঠান বাংলাদেশ পেট্রোলিয়াম করপোরেশন (বিপিসি), ভাড়াভিত্তিক বিদ্যুৎ ক্রয়কারী প্রতিষ্ঠান বিদ্যুৎ উন্নয়ন বোর্ড (পিডিবি) ও রেলপথ বিভাগের শীর্ষস্থানীয় কর্মকর্তারা একাধিক বৈঠক করেন। বিদ্যুৎকেন্দ্রে জ্বালানি তেল পৌঁছানোর দায়িত্ব বিপিসির হলেও সুষ্ঠু পরিবহনব্যবস্থা তো থাকতে হবে। জ্বালানি তেল নিশ্চিয়ই আকাশপথে যাবে না, যাবে নৌ অথবা রেলপথে। কিন্তু দুই ক্ষেত্রেই দুই মন্ত্রণালয়ের কাজে ঘাটতি আছে। নৌপরিবহন মন্ত্রণালয় সংশ্লিষ্ট নদীপথগুলো খনন করেনি। যোগাযোগ মন্ত্রণালয় প্রয়োজনীয় রেল-ইঞ্জিন ও ওয়াগনের ব্যবস্থা করতে পারেনি।
এ অবস্থা থেকে উত্তরণের পথ কী? নির্ধারিত সময়ের মধ্যে জ্বালানি সরবরাহের বাধাগুলো দূর করা। এসব বিদ্যুৎকেন্দ্র প্রতিষ্ঠার সময় নিশ্চয়ই সেই পরিকল্পনা করা হয়েছিল। তার পরও কেন শেষ মুহূর্তে এসে জটিলতা দেখা দিল? এর জবাব মন্ত্রীদ্বয়কে দিতে হবে অথবা বলতে হবে, কারা এই ব্যর্থতার জন্য দায়ী? তাঁদের বিরুদ্ধে কী ব্যবস্থা নেওয়া হয়েছে?
বিদ্যুৎকেন্দ্রের উৎপাদন শুরুর আগেই জ্বালানি সরবরাহ নিশ্চিত করতে হবে। অন্যথায় এ জন্য যদি সরকারকে জরিমানা দিতে হয়, সেই জরিমানা আদায় করতে হবে দায়িত্বপ্রাপ্তদের কাছ থেকে, রাষ্ট্রীয় কোষাগার থেকে নয়।
এর নামই কি দিনবদল?:
বিগত নির্বাচনের আগে বাংলাদেশের মানুষকে স্বপ্ন দেখানো হয়েছিল দিনবদলের। তার আগের মেয়াদে বিএনপি-জামায়াত জোটের দুঃশাসন, দলীয়করণ, হাওয়াভবনীকরণ, জঙ্গিতোষণে অতিষ্ঠ মানুষ যখন মুক্তির উপায় হিসেবে নির্বাচনের দিনটির জন্য অপেক্ষা করছিল, তখন ভোটের ফল পাল্টে দেওয়ার নকশা আঁকা হচ্ছিল নানাভাবে, দেশে প্রবর্তিত হয়েছিল এক নতুন ইঞ্জিনিয়ারিংবিদ্যা—ইলেকশন ইঞ্জিনিয়ারিং। তত্ত্বাবধায়ক সরকারের অধীনে নির্বাচন হবে, মানুষ ভোট দিয়ে সরকার বাছাই করবে, এই অধিকার কেড়ে নেওয়ার ষড়যন্ত্র হয়েছিল। তারপর এল জরুরি অবস্থা, এল ফখরুদ্দীনের সরকার। নানা চড়াই-উতরাই পেরিয়ে এল ভোট। আওয়ামী লীগ ও শেখ হাসিনা মানুষকে উদ্বুদ্ধ করলেন এক নতুন স্বপ্নে, সে স্বপ্ন দিনবদলের। শেখ হাসিনার নেতৃত্বাধীন মহাজোট সরকারের সাড়ে ৩৩ মাসের মাথায় প্রশ্ন উঠেছে, এর নামই কি দিনবদল?
নির্বাচনে বিপুল ভোটে বিজয়ী হওয়ার পর ৩১ ডিসেম্বর ২০০৮ শেখ হাসিনা এক সংবাদ সম্মেলনে বক্তব্য পেশ করেছিলেন। তাতেও তিনি শুনিয়েছিলেন অনেক আশার বাণী, যেসব বাস্তবায়িত হলে এই দেশ সত্যিকার অর্থেই বদলে যেতে শুরু করতে পারত। তিনি বলেছিলেন বিরোধী দল থেকে ডেপুটি স্পিকার নেওয়ার কথা। বলেছিলেন, প্রশাসনে নিয়োগ-পদোন্নতির ভিত্তি হবে দক্ষতা যোগ্যতা, দলীয় পরিচয় নয়। বলেছিলেন, জিনিসপাতির দাম কমানো, সন্ত্রাস-চাঁদাবাজি বন্ধ, দুর্নীতি কমানো, বিদ্যুৎ-পরিস্থিতির উন্নতি হবে তাঁর নতুন সরকারের অগ্রাধিকার। বলেছিলেন, প্রতিশোধ নয়, ক্ষমতার অপব্যবহার নয়, বলেছিলেন বিরোধী দলকে সংখ্যা দিয়ে বিচার করা হবে না। ৩৩ মাস কাটল, কেউ কথা রাখেনি। কোথায় সংসদে বিরোধী দলের ডেপুটি স্পিকার? বরং সংসদে বিরোধী দল অনুপস্থিত। জিনিসপাতির দাম বেড়েছে, বিশ্বপরিস্থিতি আভাস দিচ্ছে, আরও বাড়বে। ডেইলি স্টার পত্রিকায় সম্প্রতি প্রকাশিত ইনাম আহমেদের লেখা পড়ে বুঝলাম, বিদ্যুৎ উৎপাদন বাড়াতে সরকার তেলচালিত বিদ্যুৎকেন্দ্র স্থাপন করেছে, ফলে তেল আমদানি করতে হচ্ছে বেশি করে। যত তেল দরকার তা নাকি রাখার ক্ষমতাও আমাদের নেই, আর সেই তেল আমদানি করতে গিয়ে খরচ করতে হচ্ছে বৈদেশিক মুদ্রা, ফলে দেশে মুদ্রাস্ফীতি বেড়েই চলেছে। অন্যদিকে পৃথিবীব্যাপী অশনিসংকেত, খনিজ তেলের বিকল্প হিসেবে খাদ্যকণা থেকে তেল উৎপাদন করতে গিয়ে খাদ্যসংকট সৃষ্টি করা হচ্ছে। দলীয়করণ কমেনি, বরং বেড়েছে। ছাত্রলীগ, স্বেচ্ছাসেবক লীগের দৌরাত্ম্য লাগামছাড়া। মিছিলে না যাওয়ার অপরাধে নখ তুলে ফেলার খবর এই দেশে আমাদের পড়তে হচ্ছে! গডফাদার হিসেবে যারা বিপুল খ্যাতি অতীতে অর্জন করেছিল, তারা ফিরে এসেছে; এলাকায় এলাকায় নতুন নতুন গডফাদার তৈরি হচ্ছে, যাদের ভয়ে বাঘে-মহিষে এক ঘাটে জল খেতে বাধ্য হচ্ছে।
দুর্নীতির বিরুদ্ধে সরকারের কেউ আর টুঁ শব্দটি করে না। বিএনপির আমলে আকবর হোসেন এক মন্ত্রীর বিরুদ্ধে একটি দাতা দেশ ঘুষ চাওয়ার অভিযোগ করেছিল। লজ্জায় আমাদের মাথা কাটা গিয়েছিল। আমরা খুবই জোরেশোরে নিন্দামন্দ করেছিলাম। এবার বিশ্বব্যাংক পদ্মা সেতু নিয়ে একজন মন্ত্রীর বিরুদ্ধে কমিশন দাবির অভিযোগ তুলে ঋণ আটকে দিয়েছে। মানিক বন্দ্যোপাধ্যায়ের পদ্মা নদীর মাঝি উপন্যাসে একজন হোসেন মিয়ার কথা আমরা পড়েছি। এবার একজন হোসেন মিয়ার জন্য দেশের মানসম্মান তো গেলই, পদ্মার ওপরে আমাদের সেতুও বুঝি বেদনার বালুচরে হারিয়ে যায়। তবু পররাষ্ট্রমন্ত্রী দীপু মনি বলছেন, দেশের ভাবমূর্তি ক্ষুণ্ন হয়নি। শুনে কাঁদব নাকি হাসব! সড়ক দুর্ঘটনায় চলচ্চিত্রকার তারেক মাসুদ ও টিভি-সাংবাদিক আশফাক চৌধুরী মিশুকের মৃত্যুর প্রেক্ষাপটে যখন দেখা গেল মহাসড়কগুলোর করুণ অবস্থা, বাসমালিকেরা বাসসেবা বন্ধ করে দিতে বাধ্য হচ্ছেন, তখন জনগণের একাংশ দাবি তুলেছিল, যোগাযোগমন্ত্রী পদত্যাগ করুন। পদত্যাগ হতে পারে একটা প্রতীকী ব্যবস্থা। সরকার যে জেগে আছে, জনগণের দুঃখ-দুর্দশার সঙ্গে তারা যে একাত্ম, তার একটা ছোট্ট প্রমাণ। কিন্তু কে শোনে কার কথা? তখন পদত্যাগ করলে মান বাঁচত, এখন পদত্যাগ করেও আর মান বাঁচানো যাবে বলে মনে হয় না। বিশ্বব্যাংক নাকি বলে দিয়েছে, এই ভদ্রলোক মন্ত্রী থাকলে তারা টাকা দেবে না। আমরা আর কত ছোট হব? একই কথা শেয়ার মার্কেট কেলেঙ্কারি বিষয়ে বলা যায়। যাঁদের বিরুদ্ধে শেয়ার মার্কেটে নয়ছয় করার অভিযোগ উঠেছিল, তাঁদের বিরুদ্ধে সরকার কোনো ব্যবস্থাই নেয়নি। এমনকি তাঁদের মাথার ওপর থেকে সরকারের উচ্চ মহলের রঙিন ছাতার আরামদায়ক ছায়াটা সরানো হয়নি। বরং তাঁরাই শীর্ষ ব্যক্তিদের পাশে বহাল তবিয়তে হাসিমুখে বসে ক্যামেরার সামনে পোজ দিচ্ছেন। এ সবই ভুল সংকেত দেয়। আজকে ক্ষুদ্র বিনিয়োগকারীরা রাজপথে অনশনে বসেছেন। কতটা অসহায় হলে একজন মানুষ না খেয়ে মরার কর্মসূচি দিয়ে রাস্তায় নামতে পারে!
পদ্মা নদীর মাঝির হোসেন মিয়া কিসসা ফুরোয়নি, এর মধ্যে আবার চলছে মেট্রোরেলের রুট বিতর্ক। এই বাংলাদেশে যদি গর্ব করার মতো কোনো স্থাপনা থেকে থাকে, তার নাম জাতীয় সংসদ ভবন। লুই আই কানের স্বপ্নের প্রকল্প ছিল এই জাতীয় সংসদ ভবন। এটা এক অনবদ্য স্থাপত্যকীর্তি, আমাদের গণতন্ত্রের প্রতীক। এখন আমাদের সামনে প্রশ্ন, আমরা জাতীয় সংসদ ভবন চত্বরের নকশা বদলাব, নাকি বিমানবাহিনীর আপত্তিকে গুরুত্ব দেব। আমাদের দেশে কোনো সিদ্ধান্তের জন্য বিশেষজ্ঞ জ্ঞান, গবেষণা, জরিপ, সম্ভাব্যতা যাচাইয়ের দরকার পড়ে না। যাঁর হাতে ক্ষমতা আছে, তিনি নিজ হাতে কলম দিয়ে একটি আঁচড় কেটে দিলে সেটাই চূড়ান্ত নকশা বলে গৃহীত হতে বাধ্য। দেখা যাক কী হয়। চমৎকারই হবে, চমৎকার সে হতেই হবে, হুজুরের মতে অমত কার?
এই যখন বর্তমান, তখন ভবিষ্যতের দিকে তাকিয়ে আশায় আশায় বুক বেঁধে রাখি। আমি এখনো বিশ্বাস করি, আর ১৫ বছরের মধ্যেই বাংলাদেশ মধ্য আয়ের দেশ হবে, ১০ বছরের মধ্যে ঢাকা শহরের চেহারা পাল্টে যাবে। আমরা মোটামুটি একটা উন্নত দেশে পরিণত হব। বাংলাদেশের মানুষের অপরিসীম সৃজনশক্তি, পরিশ্রম করার অসীম ক্ষমতা, প্রবাসী জনশক্তি এবং গণতন্ত্র আমার এই আশার ভিত্তি।
কিন্তু সেই আশাবাদের সৌধের ভিত্তি থেকে মাটি সরে যাচ্ছে ক্রমাগত। স্বপ্ন পরিণত হচ্ছে দুঃস্বপ্নে। ফখরুদ্দীন ও মইনউদ্দিনের সরকারের আমলে দেশের রাজনীতির একটা বড় ক্ষতি হয়ে গেছে। দুই নেত্রীকে অপসারণের অপ্রয়োজনীয় ও অবাস্তব পরিকল্পনা বাস্তবায়ন করতে গিয়ে আবদুল মান্নান ভূঁইয়ার মতো বামপন্থী ও মুক্তিযোদ্ধাদের বিএনপির মূল নেতৃত্ব থেকে দূরবর্তী করা হয়েছে। বিএনপি এখন পরিণত হয়েছে জামায়াতি-পাকিস্তানপন্থীদের আস্তানায়। আওয়ামী লীগেও যোগ্যতর রাজনৈতিক নেতৃত্বের সঙ্গে শেখ হাসিনার দূরত্ব তৈরি হয়েছে। শেখ হাসিনা তাঁর নেতৃত্বকে চ্যালেঞ্জ করতে পারেন, এমন কাউকেই আর আস্থায় নেবেন না। উইকিলিকসে ফাঁস হওয়া তথ্য থেকে আমরা জানি, দিলীপ বড়ুয়াকে মন্ত্রী করা হয়েছে এই যোগ্যতা থেকে যে তিনি কখনোই উচ্চাভিলাষী হবেন না। উইকিলিকস থেকেই জানা যাচ্ছে, মন্ত্রী নির্বাচনে আরেকটি বিষয় শেখ হাসিনা বিবেচনায় নিয়েছিলেন, তা হলো, তিনি তাঁদেরকে নিয়েছেন, যাঁরা দুর্নীতি করা শেখেনি। এটা অবশ্যই একটা সুবিবেচনা। কিন্তু দুর্নীতি করার জন্য দুর্নীতি প্রশিক্ষণকেন্দ্রে ট্রেনিং নিয়ে আসতে হয় না, সেটা আমরা হাড়ে হাড়ে বুঝছি। বোঝার ওপরে শাকের আঁটি হয়েছে অনেক মন্ত্রীর অযোগ্যতা। মন্ত্রীদের অনেকেই কাজের নন বলে প্রমাণিত হওয়া সত্ত্বেও মন্ত্রিসভার কোনো রদবদল নেই। সরকারের কানে কিছুই যাচ্ছে না। বকো আর ঝকো, কানে দিয়েছি তুলো; মারো আর ধরো, পিঠে বেঁধেছি তুলো। সরকার খুব বেশি এককেন্দ্রিক হয়ে পড়েছে। সলিমুল্লাহ মেডিকেল কলেজের ছাত্রলীগের দুই পক্ষের মারামারিও প্রধানমন্ত্রীকে ধমক দিয়ে থামাতে হয়, মেয়র নির্বাচনে আওয়ামী লীগের দ্বন্দ্বও প্রধানমন্ত্রী ছাড়া কেউ সামলাতে পারে না, আবার কোন শিক্ষাপ্রতিষ্ঠান এমপিওভুক্ত হবে, সেই সিদ্ধান্তও প্রধানমন্ত্রীর দপ্তর হয়ে আসে। একা একজন মানুষের পক্ষে এত কিছু দেখা কি মানবিকভাবে সম্ভব?
ফলে আমাদের বর্তমান নিয়ে হা-হুতাশ করা ছাড়া আমরা আর কী-ই বা করতে পারি। আর ভবিষ্যতের স্বপ্ন তো আমাদের দেখে যেতেই হবে। কিন্তু মনে হচ্ছে, যায় দিন ভালো, আসে দিন খারাপ। আগামী আড়াই বছর তো রাজপথে মারামারি হানাহানি করেই কাটবে। বিএনপি তত্ত্বাবধায়ক সরকার ছাড়া নির্বাচনে যাবে, কোনোই কারণ নেই। শেখ হাসিনার তাতে কোনো অসুবিধা নেই, সংশোধিত সংবিধানে তাঁকে ক্ষমতা ছাড়তে হবে না। তারপর কী হবে? একটা সম্ভাবনা হলো, জাতীয় পার্টিকে দিয়ে নির্বাচন করানো, তাকে প্রধান বিরোধী দল বানানো। হয়তো বিএনপি ভাঙার চেষ্টাও হবে। এত কিছু না করে প্রধানমন্ত্রী গত পরশুর জনসভায় যে কথাটি বলেছেন, সেটাকে সূত্র ধরেই কিন্তু আওয়ামী লীগ এগোতে পারত। শেখ হাসিনা বলেছেন, তত্ত্বাবধায়ক সরকার থাকলেই যে ক্ষমতায় আসতে পারবেন, তার গ্যারান্টি কী? শেখ হাসিনার নেতৃত্বাধীন মহাজোট সরকার যদি তার নির্বাচনী ইশতেহার মন দিয়ে আরেকবার পড়ে, নির্বাচনের পরে আয়োজিত সংবাদ সম্মেলনে শেখ হাসিনার দেওয়া বক্তব্য যদি আরেকবার নীতি হিসেবে গ্রহণ করে, তাহলে তত্ত্বাবধায়ক সরকারের অধীনে নির্বাচন দিয়েও আওয়ামী লীগ ক্ষমতায় ফিরে আসতে হয়তো পারত। কিন্তু দেশ অনিবার্যভাবে সংঘাতের দিকে যাচ্ছে।
বাংলাদেশের মানুষের সমস্যা হলো, আওয়ামী লীগের বিকল্প হলো বিএনপি-জামায়াত। বেগম জিয়া যখন নতুন নেতৃত্বের হাতে ক্ষমতা ছেড়ে দেওয়ার কথা বলেছেন, তখন মানুষ হাততালি না দিয়ে মুখ শুকিয়ে ফেলেছে, কারা আসবেন এরপর? বেগম জিয়া গণতান্ত্রিক আন্দোলন-সংগ্রামের মধ্য দিয়ে নিজের রাজনৈতিক যোগ্যতা অর্জন করে নিয়েছেন। শেখ হাসিনাও দশকের পর দশক রাজনৈতিক প্রক্রিয়ার ভেতর দিয়ে যোগ্যতা ও অভিজ্ঞতায় নিজেকে ঋদ্ধ করেছেন। কিন্তু আজ থেকে ১০ বছর পর যখন প্রাকৃতিক নিয়মেই তাঁদের অবসর নিতে হবে, যেমনটা নিয়েছিলেন পশ্চিমবঙ্গে জ্যোতি বসু, তখন এই দেশের কী হবে? ফুলের মালা কার গলায় পরাব? আমরা ঘরপোড়া গরু, আমরা যে সিঁদুরে মেঘ দেখলেও ভয় পাই!
দুঃস্বপ্ন আজ তাড়া করে ফিরছে। গণতন্ত্রের কোনো বিকল্প নেই, গণতন্ত্রের বিকল্প হলো আরও গণতন্ত্র। সবচেয়ে খারাপ গণতন্ত্রও সবচেয়ে ভালো স্বৈরতন্ত্রের চেয়ে ভালো। গণতন্ত্র থাকলে, সংবাদমাধ্যমের স্বাধীনতা থাকলে আমাদের প্রবৃদ্ধি অব্যাহত থাকবে, এই একমাত্র আশার ভেলা আঁকড়ে ধরে আছি। কিন্তু সুবচন আজ নির্বাসনে, কাকের কর্কশ স্বর বড় বিষ হয়ে কানে লাগছে। বেগম জিয়া পূজা নিয়ে, ধর্মপরিচয় নিয়ে যা বলেছেন, সেটা কেবল সাম্প্রদায়িক বক্তব্যই নয়, অত্যন্ত আপত্তিকর। একজন সাবেক প্রধানমন্ত্রীর মুখে একেবারেই বেমানান। তার জবাবে প্রধানমন্ত্রীর মুখের অর্গল খুলে গেছে। মাননীয় প্রধানমন্ত্রীকে মনে করিয়ে দিতে চাই, ২০০৮-এর নির্বাচনে আপনার মহাজোট যে এত ভালো করেছিল, তার একটা কারণ ওই সময় আপনি হীরণ্ময় বাকসংযম দেখিয়েছিলেন। আপনার সেই হীরণ্ময় সংযম আবার ফিরে আসুক। সকল দায়িত্বশীল নেতা-নেত্রী, কর্মকর্তাকে বলি, দোহাই তোদের, একটুকু চুপ কর...ভালো (বস) বাসিবারে দে আমারে অবসর।
আনিসুল হক: সাহিত্যিক ও সাংবাদিক।
পুঁজিবাজারে চাই সমন্বিত পদক্ষেপ
বিনিয়োগকারীদের অনশন:
অর্থনীতির বিপর্যস্ত অবস্থার মধ্যে পুঁজিবাজারে ব্যাপক দরপতন এবং সাধারণ বিনিয়োগকারীদের আমরণ অনশনে যেতে বাধ্য হওয়ার পরিস্থিতি উদ্বেগজনক। পুলিশ গতকাল অনশনকারীদের ঢাকা স্টক এক্সচেঞ্জের সামনে থেকে তুলে দিলে তাঁরা প্রেসক্লাবের সামনে জড়ো হন। পুঁজিবাজার নিয়ে এ রকম আন্দোলন বাংলাদেশে নতুন।
বিনিয়োগকারীরা বলছেন, সরকারের সর্বোচ্চ মহল থেকে বাজার স্থিতিশীল করার অর্থবহ আশ্বাস না পাওয়া পর্যন্ত তাঁরা কর্মসূচি চালিয়ে যাবেন। তবে তাঁরা এও জানেন যে পুঁজিবাজার এমনই এক বিচিত্র জায়গা, যেখানে কোনো ব্যক্তি বা সংস্থার হাতে একে ঠিক করার সূত্র থাকতে পারে না। সরকার বা কোনো সংস্থার হুকুমে নয়, বরং পুঁজিবাজারের বাড়া বা কমার বিষয়টি নির্ভর করে সামগ্রিক অর্থনৈতিক গতিপ্রবাহের ওপর। বাংলাদেশের পুঁজিবাজারও তার ব্যতিক্রম নয়।
তবে বিনিয়োগকারীসহ সংশ্লিষ্ট সবার আশা ছিল, সরকার শেয়ারবাজার কেলেঙ্কারির পরিপ্রেক্ষিতে গঠিত তদন্ত কমিটির সুপারিশ বাস্তবায়নে মনোযোগী হবে এবং অভিযুক্ত ব্যক্তিদের বিরুদ্ধে যথাযথ আইনগত ব্যবস্থা নেবে। কিন্তু কার্যত দু-একটি কোম্পানির বিরুদ্ধে মামলার মধ্যেই আইনগত কার্যক্রম সীমিত রয়েছে। শেয়ারবাজার কেলেঙ্কারির সঙ্গে এমন সব রাঘব বোয়ালের নাম শোনা গেছে, যারা দুই প্রধান রাজনৈতিক দলের সঙ্গেই যুক্ত। বিনিয়োগকারীদের মধ্যেএসব নিয়ে হতাশাই অনশন কর্মসূচিতে প্রতিফলিত হয়েছে। এর আগে তাঁরা দফায় দফায় রাস্তায় বিক্ষোভ করেছেন। সরকার বা নিয়ন্ত্রক সংস্থা বাজার নিয়ন্ত্রণ করবে, এমনটা প্রত্যাশিত নয়। কিন্তু বাজার স্থিতিশীল করার জন্য দফায় দফায় আশ্বাস দিয়ে তা বাস্তবায়ন করা হবে না কেন? তাহলে আশ্বাস দেওয়ার দরকার কী?
এদিকে বিএনপি, জাতীয় পার্টিসহ কয়েকটি রাজনৈতিক দল অনশনরত বিনিয়োগকারীদের সঙ্গে সংহতি জানিয়েছে। বিএনপির নেতা ও সাবেক মন্ত্রী আব্দুল মঈন খান তাঁর দল ক্ষমতায় এলে শক্তিশালী পুঁজিবাজার গঠন করে বিধ্বস্ত অর্থনীতি পুনরুদ্ধার করার প্রতিশ্রুতি দিয়েছেন। তদন্ত কমিটির প্রতিবেদনে প্রকৃত দোষী ব্যক্তিদের নাম প্রকাশ না করা নিয়েও তিনি ক্ষোভ প্রকাশ করেছেন। জাতীয় পার্টির প্রধান হুসেইন মুহম্মদ এরশাদও সংহতি প্রকাশ করেছেন। কিন্তু মহাজোটের শরিক হিসেবে দোষী ব্যক্তিদের শাস্তি দেওয়ার ব্যাপারে কোনো প্রতিশ্রুতি নেই। শেয়ারবাজারের বিষয়টি অর্থনৈতিক, এ নিয়ে রাজনীতি কাম্য নয়।
শেষ পর্যন্ত বিনিয়োগকারীদের আন্দোলন-অনশনের মুখে সরকার বাজারে বিনিয়োগের ক্ষেত্রে কিছু কর রেয়াত প্রদানের সিদ্ধান্ত নিয়েছে। এটা মনস্তাত্ত্বিকভাবে বাজারে ইতিবাচক প্রভাব ফেলবে বলে আশা করা যায়। এই সিদ্ধান্তের পর গতকাল বাজার আবার ঘুরে দাঁড়িয়েছে। তবে, বাজার চাঙা করার তাৎক্ষণিক ও বিচ্ছিন্ন পদক্ষেপ নেওয়ার চেয়ে মধ্য মেয়াদে একটি সুপরিকল্পিত নীতি-কাঠামোর আওতায় পুঁজিবাজারের সংস্কার ও উন্নয়ন ঘটানোর দিকে অগ্রসর হওয়া উচিত। এরই অংশ হিসেবে শেয়ার কেলেঙ্কারির প্রকৃত দোষী ব্যক্তিদের শাস্তি প্রদান ও তদন্ত প্রতিবেদনের সুপারিশ বাস্তবায়ন করা অপরিহার্য।
আইনের ফাঁকফোকর বন্ধ করুন
সন্ত্রাসীরা যখন ভোটপ্রার্থী:
নির্বাচনে প্রার্থী হওয়ার যোগ্যতাসংবলিত বিদ্যমান আইনের খোলনলচে বদলানোর সময় এসেছে। নারায়ণগঞ্জের আসন্ন নির্বাচনে নানা ফৌজদারি অপরাধে অভিযুক্ত উল্লেখযোগ্যসংখ্যক আসামি প্রতিদ্বন্দ্বিতা করছেন। এটা নিন্দনীয়।
আওয়ামী লীগের সমর্থন রয়েছে যে প্রার্থীর প্রতি, তাঁর বিরুদ্ধে হত্যা, অস্ত্র ও বিস্ফোরক আইনে মামলাসহ ১৭টি মামলা রয়েছে। বিএনপি-সমর্থিত মেয়র পদপ্রার্থীর বিরুদ্ধেও রয়েছে ১১টি মামলা। এখন আবার জানা যাচ্ছে, কাউন্সিলর পদে আড়াই শ প্রার্থীর মধ্যে শতাধিক প্রার্থী বিভিন্ন মামলার আসামি। অন্তত ২০ জনের বিরুদ্ধে আগে খুনের মামলা ছিল, আর এখনো সাতজন প্রার্থীর বিরুদ্ধে খুনের মামলা চলমান।
অবাধ ও সুষ্ঠু নির্বাচন অনুষ্ঠানে আমাদের আইনপ্রণেতারা মুখে ফেনা তুললেও প্রার্থী বাছাইয়ের ক্ষেত্রে নির্বাচন কমিশনের এখতিয়ারকে তাঁরা ভোঁতা করে রাখছেন। যাঁরা নির্বাচনে প্রার্থী হন, ধরে নেওয়া যায় তাঁরা স্থানীয় রাজনীতিতে সক্রিয়ই থাকেন। অনেক সময় তাঁরা মিথ্যা মামলার আসামিও হতে পারেন। কিন্তু যেসব ব্যক্তি একাধিক খুন, ধর্ষণের মতো গুরুতর ফৌজদারি অপরাধে অভিযুক্ত হন, এমনকি চার্জশিটভুক্ত থাকেন, তাঁরা কী করে নির্বাচনে নির্দ্বিধায় প্রার্থী হতে পারেন, সেটা বড় প্রশ্ন। কিন্তু আইনের ভয়ংকর দিক হচ্ছে, খুনের মামলার দণ্ডিত আসামিও শুধু আপিল করার জোরে নির্বাচনে দাঁড়াতে পারেন। কোনো ব্যক্তি চূড়ান্তভাবে দোষী সাব্যস্ত হওয়ার আগ পর্যন্ত তাঁকে নির্দোষ ধরে নেওয়ার যে সর্বজনীন সংজ্ঞা রয়েছে, তা থেকে বাংলাদেশ নামের রাষ্ট্র নিশ্চয়ই বেরিয়ে আসতে পারে না। কিন্তু রাজনীতিবিদেরা যদি নির্বাচনী সংস্কৃতির উন্নতি চান, তাহলে নির্বাচনী আইনে প্রার্থীর যোগ্যতাসূচকে অবশ্যই পরিবর্তন আনতে হবে।
ভারতীয় নির্বাচনের আইনে এটা স্পষ্টভাবে নির্দিষ্ট করে দেওয়া হয়েছে যে নৈতিক স্খলনজনিত ফৌজদারি অপরাধে দণ্ডিত ব্যক্তি শুধু আপিল করলেই প্রার্থী হওয়ার যোগ্যতা অর্জন করবেন না, তাঁকে অবশ্যই আদালত থেকে চূড়ান্তভাবে নির্দোষ প্রমাণিত হতে হবে। কিন্তু বাংলাদেশের বিষয়টি সম্পূর্ণ ভিন্ন। খুন, মারামারি, চাঁদাবাজির অভিযোগে ডজন খানেক মামলার আসামি এক প্রার্থীও নির্বিকারচিত্তে প্রথম আলোকে বলেছেন, তিনি জনপ্রিয় চেয়ারম্যান ছিলেন, তাই তাঁর বিরুদ্ধে একের পর এক মামলা দেওয়া হয়েছে। দলীয়করণ, অদক্ষতা ও দুর্নীতির কারণে ইতিমধ্যেই পুলিশ বিভাগের ভাবমূর্তি ক্ষতিগ্রস্ত হয়ে আছে। আইনপ্রণেতাদের এ কথা মনে রেখেও এমন একটি আইনি পরিবর্তন নিশ্চিত করতে হবে, যাতে সন্ত্রাসী ও দুর্নীতিবাজেরা পেশিশক্তির জোরে জনগণের রায় চাইতে না পারে।
নারায়ণগঞ্জের নির্বাচনে কথিত শীর্ষ সন্ত্রাসী হিসেবে চিহ্নিত ২৫ প্রার্থী যেভাবে প্রতিদ্বন্দ্বিতা করতে পারছেন, তাতে জনগণের কাছে তা কোনো শান্তির বার্তা পৌঁছায় না। আইনপ্রণেতাদের অবশ্যই রিটার্নিং কর্মকর্তাদের আকুতি শুনতে হবে। সন্ত্রাসী বিবেচনায় মনোনয়নপত্র বাতিল করে দেওয়ার পর তাঁরা সহজেই আদালতের কাছ থেকে অনুমতিপত্র আনতে পারেন। এই অচলাবস্থার অর্গল ভাঙতে হলে আইনের ফাঁকফোকর বন্ধ করতে হবে। একই সঙ্গে প্রার্থী সমর্থন দেওয়ার ক্ষেত্রে দুষ্টের দমন শিষ্টের পালন নীতি অনুসরণ করতে হবে।
দুর্নীতির অভিযোগ
একজন যোগাযোগমন্ত্রী এবং পদ্মা সেতুর ভবিষ্যৎ:
এই লেখাটির বিষয় ভারাক্রান্ত মনের এক বঙ্গসন্তানের দীর্ঘশ্বাস এবং পদ্মাপাড়ের ভোগান্তি থেকে মুক্তি পাওয়ার আকাঙ্ক্ষার অপমৃত্যুতে কাতর এক নাগরিকের দীর্ঘ হতাশা। এক সপ্তাহ ধরে পত্রপত্রিকাসহ গণমাধ্যমে যে খবরটি খুব উচ্চ স্বরে প্রকাশিত হচ্ছে, তা হলো—বিশ্বব্যাংক, পদ্মা সেতু ও যোগাযোগমন্ত্রীর দুর্নীতি। এ কথা বিশ্বাস করা কঠিন যে বিশ্বব্যাংকের মতো একটি প্রতিষ্ঠান যুক্তি-প্রমাণ ছাড়া পদ্মা সেতুর বিষয়ে দুর্নীতির অভিযোগ তুলবে সরকারের মন্ত্রণালয়ের বিরুদ্ধে। সরকার এ বিষয়ে কোনো জোরালো প্রতিবাদ তো জানায়নি, এমনকি তাদের আত্মপক্ষ সমর্থনের যুক্তি প্রদানে সময়োপযোগী ব্যবস্থা নিয়েছে বলে আমাদের জানা নেই। এ বিষয়ে মন্ত্রীকে সংবাদকর্মীরা পদত্যাগ করবেন কি না, জানতে চাইলে তিনি হেসে হেসে চমৎকার উত্তর দিয়েছেন, ‘আমার অপসারণ আমার হাতে নেই।’
মাননীয় মন্ত্রী, আপনাকে আমরা ধন্যবাদ জানাতে চাই। কারণ, আপনি সত্যি ধন্যবাদের যোগ্য। আপনি অন্তত এই একটি ক্ষেত্রে সত্য কথা বলেছেন। আপনাকে আমরা ধন্যবাদ দিতে চাই এ জন্য যে আপনি সত্যি আপনার দলের প্রতি এবং দলের প্রধানের প্রতি অসীম আনুগত্য প্রকাশ করেছেন। আপনার এই বক্তব্য থেকে এও স্পষ্ট যে দল বা সরকার চাইলে আপনি পদত্যাগ করবেন। দল বা সরকার চাইছে না, তাই...। দলের প্রতি আপনার অসীম এই আনুগত্যের কারণে ভবিষ্যতে আপনার আরেকবার মন্ত্রী হওয়ার নিশ্চিত সম্ভাবনা যে রয়েছে, সে বিষয়ে আমাদের সন্দেহ নেই। এর আগেও আমরা আপনাকে দেখেছি, দামি একটা গাড়িতে চড়ে সারা দেশের ছিন্নভিন্ন সড়ক প্রদক্ষিণ করে হাত নেড়ে টুথপেস্টের বিজ্ঞাপনের মতো হাসি ছড়িয়ে ‘রোদ হলে ঈদের আগে সব ঠিক হয়ে যাবে’ বাণী দিয়েছেন টিভিতে। যেখানে ঈদের আগে ট্রেনের টিকিটের জন্য কমলাপুর স্টেশনে মানুষ বিরক্ত ও ক্ষুব্ধ হচ্ছে, বাস-লঞ্চযাত্রীরা বেশি পয়সা দিয়েও হয়রানির শিকার হচ্ছে; প্রতিদিন টিভি চ্যানেলগুলো এ বিষয়ে প্রতিবেদন দেখাচ্ছে। আর আপনি আকস্মিক কমলাপুর স্টেশনে গিয়ে টিভি ক্যামেরার সামনে চমৎকার সাফারি পরে বললেন, ‘দেখলেন, কোনো অভিযোগ নেই।’ কাজেই মাননীয় মন্ত্রী, আপনাকে আমরা ধন্যবাদ জানাতে চাই। সে সময়ে আপনার এই অসাধারণ নির্বিকারত্ব দেখে লজ্জায়-ক্ষোভে-অভিমানে আমরা আপনাকে ধন্যবাদ জানানো ছাড়া আর কীই-বা করতে পারতাম।
মাননীয় মন্ত্রী, আপনাকে ধন্যবাদ জানানো উচিত। কারণ, আপনিই এ দেশের ইতিহাসে প্রথম মন্ত্রী, যিনি দুর্নীতি দমন কমিশনের (দুদক) কাছে দুর্নীতি করেননি—এ মর্মে সনদ চেয়েছেন। দুদক অবশ্য আপনার ডাকে সাড়া না দিয়ে পদ্মা সেতু নিয়ে বিশ্বব্যাংকের তোলা আপনার দুর্নীতির অভিযোগের বিষয়ে তদন্তে নেমেছে এবং প্রমাণ পেলে তারা ব্যবস্থা নেবে বলে জানিয়েছে।
আমাদের মতো তৃতীয় বিশ্বের দেশগুলোতে জনগণের সেবক বলা হলেও বাস্তবে সরকার হচ্ছে শাসক। আমরা বুঝি না, সেই সরকারের কানে কত তুলা দেওয়া থাকলে তার ঘুম ভাঙাতে কতটুকু চিৎকার করতে হবে? কিছুতেই জনগণ তার দাবি-অনুযোগ-অনুরোধ সরকারের কাছে পৌঁছাতে পারে না। কাগজে-কলমে সরকার তা শোনার জন্য কান পেতে থাকলেও সেই কানে আছে ভারী মোটা তুলা। সড়ক দুর্ঘটনায় তারেক মাসুদ ও মিশুক মুনীরের মৃত্যুর পর দেশের প্রায় সব সড়কের অবস্থা বেহাল দেখে নাগরিক সমাজের পক্ষ থেকে যোগাযোগমন্ত্রীর পদত্যাগের দাবি উঠলে (এমনকি মহান সংসদেও) তখনো সরকারের ঘুম ভাঙেনি। সেদিন আপনি পদত্যাগ করলে আপনার দল ও সরকারের সম্মান তো বটেই, পদ্মা সেতুও রক্ষা পেত। অথচ আপনার বা আপনাদের অদূরদর্শী সিদ্ধান্তের কারণে আজ পদ্মা সেতুর ভাগ্যও অনিশ্চিত হয়ে পড়েছে।
আপনারা রাজনীতিবিদ এবং জনদরদি মানুষ; তার ওপর মন্ত্রী। আপনারা মাননীয় প্রধানমন্ত্রীর (অথবা তাঁর কাছের) স্নেহসিক্ত। মহান সংসদে যখন আপনার পদত্যাগের দাবি ওঠে, তখন মাননীয় প্রধানমন্ত্রী আপনাদের ছায়া দেন। মাননীয় মন্ত্রী, আপনার নিশ্চয়ই অনেক ভালো গুণ এবং যোগ্যতা আছে (না হলে আপনি একজন সফল ব্যবসায়ী হলেন কীভাবে?), সেগুলো নির্ধারিত স্থানে প্রয়োগ করলেই ভালো হয়। জনগণের দুর্ভোগ ও ক্ষোভ বাড়িয়ে সরকারের জনপ্রিয়তা নষ্ট করে কানে তুলা দিয়ে আপনি যে নিজেকে ক্রমাগত ‘মিস্টার ক্লিন’ প্রমাণের আপ্রাণ চেষ্টা চালিয়ে যাচ্ছেন, এর ফলে ক্ষতি হচ্ছে কার—তা কি একবার ভেবে দেখেছেন? এ দেশের এবং দেশের জনগণের। একজন দেশপ্রেমিক মানুষ হিসেবে আপনার কি তা করা উচিত?
এই তো দু-তিন দিন আগে ব্রিটিশ প্রতিরক্ষামন্ত্রী তাঁর এক বন্ধুকে সঙ্গে নিয়ে বিদেশ ভ্রমণ করার অভিযোগের কারণে পদত্যাগ করলেন (কিছুদিন আগে জাপানের প্রধানমন্ত্রীও পদত্যাগ করলেন)। এসব ঘটনা কি আপনার বা আপনার সরকারের চোখে পড়ে না। গত তিন বছরে আওয়ামী লীগ সরকারের অর্জনও তো কম নয় (বিরোধী দল যত নিন্দাই করুক)। কিন্তু এসব অর্জন আজ যায় যায় অবস্থা। বাংলাদেশের বৃহত্তম রাজনৈতিক দল আওয়ামী লীগ এবং তার সরকারের সুনাম ও স্বচ্ছতার স্বার্থে আপনাকে পদত্যাগপত্র দিতে বললে এই রাষ্ট্র বা আপনার কি খুব ক্ষতি হয়ে যাবে?
ধরে নিলাম, রাষ্ট্রের কোথাও ছোটখাটো কিছু একটা হলেই এ দেশের সুশীল সমাজ (বিশ্বব্যাংক সুশীল সমাজের পদভুক্ত কি না, তা প্রমাণের জন্য তদন্ত কমিটি করা প্রয়োজন) গলাবাজি করে মিডিয়া ও মানুষের মাথা খারাপ করে তোলে এবং সে ধরনের লঘু পাপের জন্য তারা গুরুদণ্ড দিয়ে আপনাকে বিদায় করার জন্য উঠেপড়ে লেগেছে। যদি তা-ও হয় এবং আপনার এ পদত্যাগের কারণে পদ্মা সেতুর সম্ভাবনার স্বপ্ন আমরা ষোলো কোটি মানুষ দেখতে পারি, তাহলেও কি এটুকু ত্যাগ আপনি করতে পারেন না?
সৌরভ সিকদার: লেখক, অধ্যাপক, ঢাকা বিশ্ববিদ্যালয়।
মূষিকের পর্বত প্রসব:
যোগাযোগমন্ত্রী আবুল হোসেনের বিরুদ্ধে আনীত অভিযোগের বিষয়ে জনগণের কাছে দেওয়া সরকারি প্রেসনোটটি আমাদের বিস্মিত করেছে। শুরুতেই অসত্য বক্তব্য: ‘পদ্মা সেতুর কাজ থেমে নেই।’ এরপর দেওয়া হয়েছে স্থগিত থাকার বিবরণ। এমনকি কমিটির গঠন সম্পর্কেও ভুল তথ্য। প্রেসনোট তৈরিতে অযত্ন এতটাই।
বাংলাদেশের ইতিহাসের বৃহত্তম প্রকল্প যার সঙ্গে কোটি কোটি মানুষের আশা-আকাঙ্ক্ষা জড়িয়ে আছে, সেটি যে অভিযোগের কারণে স্থগিত হয়ে আছে, এমনকি কখন চালু হবে তা অনিশ্চিত, সে বিষয়ে এতটা হেলাফেলা করে একটা ব্যাখ্যা দেওয়া জনগণের সঙ্গে রসিকতা। বিগত আমলের ‘ক্লেপটোক্রেসি’র ভূত জাতির কাঁধে আবার চেপে বসবে কি না, সেই আশংকায় অনেকেই প্রমাদ গুনতে পারেন।
পদ্মা সেতু না আবুল হোসেনের মন্ত্রিত্ব থাকবে—সেই প্রশ্নের উত্তর খুঁজলে মনে হবে, প্রয়োজনে পদ্মা সেতুর দরকার নেই। আবুল হোসেনকে মন্ত্রিত্বে যেন রাখতেই হবে। প্রমাণ হলে কঠোর ব্যবস্থা নেবেন। আর প্রমাণ না হলে? ব্রিটিশ প্রতিরক্ষামন্ত্রীর নাম ভাঙিয়ে অবৈধ স্বার্থ নিয়েছিলেন তাঁর এক ব্যবসায়ী বন্ধু। এটা ফাঁস হওয়ায় প্রতিরক্ষামন্ত্রী কদিন আগে পদত্যাগ করেন। লাল বাহাদুর শাস্ত্রী পদত্যাগ করেছিলেন। ট্রেন দুর্ঘটনার জন্য তিনি দায়ী হয়েছিলেন বলেই?
আবুল হোসেনের কণ্ঠই যে সরকারি কণ্ঠ, সেটাই স্পষ্ট করা হলো। এমনকি তাঁর বিরুদ্ধে হুমকি দিয়ে ঘুষ আদায়ের যে সরাসরি অভিযোগ আনা হয়েছে, সে বিষয়ে প্রেসনোটে বিস্ময় বা কোনো প্রতিক্রিয়া পর্যন্ত দেখানো হয়নি। উপরন্তু প্রধানমন্ত্রী যখন বিএনপির দুর্নীতিকে দোষারোপ করেন, তখন আমরা বুঝি গলদটা কোথায়।
কানাডার কর্তৃপক্ষ তো তার অফিসে হানা দিয়েছে। তদন্ত চালাচ্ছে। সাকোর অফিসে কেউ হানা দেয়নি। তাহলে লাভলিন ঘুষ দেওয়ার ধারণায় শাস্তি পেলে, আবুল হোসেন ধারণাগত ঘুষ গ্রহণে কোনো শাস্তি পাবেন না কেন?
এরশাদের হাতে রক্তের দাগ ছিল না। আবুল হোসেনও বলেছেন, তাঁর হাত দিয়ে দুর্নীতি হয়নি।
বিশ্বব্যাংক চিঠিতে সৈয়দ আবুল হোসেন অ্যান্ড কোম্পানি (সাকো) ঘুষ পকেটে পোরার অভিযোগ করেনি।
সাকোর প্রতিনিধিরা ঘুষ দিতে হুমকি দিয়েছেন। সাক্ষ্যদাতারা দৈহিক ও অর্থনৈতিকভাবে সাকোর প্রতিশোধপরায়ণতার শিকার হতে পারেন। এ রকমের একজন সাক্ষী বলেন, সাকোর এক লোক মন্ত্রী আবুল হোসেনের কাছ থেকে সরাসরি হুকুম পেয়ে তাঁর সঙ্গে দেখা করতে এসেছেন। কন্ট্রাক্ট ভ্যালু বা চুক্তিমূল্যের একটি নির্দিষ্ট পার্সেন্টেস মন্ত্রী হোসেনকে দিতে হবে। আর তা হলে তিনি পদ্মার মূল সেতু চুক্তির জন্য প্রাকযোগ্যতা প্রক্রিয়ায় তাঁর কোম্পানিকে সাহায্য করবে। মন্ত্রী আবুল হোসেনের পক্ষে যে ব্যক্তি এসেছিলেন, তাঁর আলোকচিত্র দেখিয়ে বিশ্বব্যাংক তাঁর পরিচয় শনাক্ত করেছে। দ্বিতীয় সাক্ষী বিস্তারিত তথ্য দিয়ে দাবি করেছেন, সাকো ‘সাইলেন্ট’ এজেন্ট হিসেবে কাজ করবে। কিন্তু সংশ্লিষ্ট কোম্পানি ঘুষ দিয়ে কাজ পেতে অস্বীকার করলে তাকে হুমকি দেওয়া হয়। এরপর বিশ্বব্যাংক বলেছে, ‘সৈয়দ আবুল হোসেন নিজেই প্রতিশোধ গ্রহণের পাল্টা হুমকি দিয়েছিলেন।’ এর সত্যতা যাচাই করতে সাকোর এমন একজন প্রতিনিধির সঙ্গে সাক্ষাৎ করেন, যাঁর পুরো বিষয়টি জানা ছিল। চিঠির ভাষায় সাকোর এ গোপন সাক্ষী গোড়ায় আবুল হোসেনের পক্ষে প্রতিশোধপরায়ণতা এবং চাকরিচ্যুতির আশঙ্কায় কথা বলতেই অস্বীকৃতি জানান। সাকোর প্রতিনিধি বলেন, মন্ত্রী অত্যন্ত শক্তিশালী। পরে তিনি এর সত্যতা নিশ্চিত করেন।
আবুল হোসেন বলেন, অভিযোগ অনুমাননির্ভর। কাজ না পেয়ে লোকেরা এমনই রটায়। যদি তা-ই হবে তবে তিনি কেন বিশ্বব্যাংককে চ্যালেঞ্জ করছেন না। বিএনপির আমলে বিশ্বব্যাংক বাংলাদেশের সঙ্গে একটি অন্যায় দায়মুক্তি চুক্তি করেছিল বলে খবর চাউর আছে। অনেকে তো মনে করেন এটা বাতিল করা উচিত। আবুল হোসেন নিশ্চয় মানবেন, বিশ্বব্যাংক তাঁর মানহানি করেছে। ভবিষ্যতে আরও হয়তো তারা করতে পারে। কিন্তু তাদের বিরুদ্ধে মামলা করা যাবে না। এটা তো চলতে পারে না। সুতরাং আপনি আবুল হোসেন মামলা ঠুকুন।
বিশ্বব্যাংক নিশ্চয়ই জানত, তারা কত গুরুতর অভিযোগ উত্থাপন করছে। সে কারণেই কি তারা উল্লেখ করেছে যে আবুল হোসেনের বিরুদ্ধে আরও ১১ জন গোপনীয় সাক্ষী একই ধরনের অসততা বিষয়ে সাক্ষ্য দিয়েছেন? তাহলে বিশ্বব্যাংকের ভিত্তিহীন অনুমান তো তুড়ি মেরে উড়িয়ে দেওয়ার কথা। আমরা তো কত ধরনের গোয়েন্দা পুষে থাকি। তারা তো খপ করে ধরে ফেলার কথা। তাহলে কেন এমন হুমকির মতো ফৌজদারি অপরাধ দুদকের দেখার কথা নয়। অভিযোগের বিবরণে ঘুষের চেয়ে হুমকিই বড়। সাক্ষীরা সবাই ভীত, হুমকিগ্রস্ত।
এত দিন এটা ছিল যোগাযোগমন্ত্রীর ব্যক্তিগত কৈফিয়ত দেওয়ার মধ্যেই সীমিত। প্রধানমন্ত্রী যখন গোড়াতেই এ বিষয়ে তদন্তের নির্দেশ দিয়েছিলেন, তখন আমরা আশায় বুক বেঁধেছিলাম। সরকারই এটা তদন্ত করতে পারে। কিন্তু প্রেসনোটে দুদকের মুলো ঝোলালো।
পিলখানার ঘটনায় যদি এফবিআইকে আনা যায়, তাহলে এখানে এফবিআইকে ডাকা হচ্ছে না কেন? বিশ্বব্যাংক যে অভিযোগ করেছে তা খতিয়ে দেখার মুরোদ ও সামর্থ্য আমাদের দুদক বা অন্যরা কতটা রাখে তা-ও এক বড় জিজ্ঞাসা।
গরু যদি নদীতীরে ঘাস খায়, তাহলে তাকে নদীতে ঠেলে ফেলা যায়। নদী ও গরু নিয়ে বস্তাপচা গল্পেরও একটা প্লট থাকে। কিন্তু সরকারি প্রেসনোটের সেটুকুও নেই। পড়ে বোঝা যায় না আবুল হোসেন বিতর্কের কোথায় দাঁড়িয়ে, আর তাঁকে কোথায় সরিয়ে দেওয়া হলো। জনগণের কাছে জবাবদিহিরই বা কি হলো। প্রেসনোটের সারকথা হচ্ছে, আপনারা আল্লাহর ওয়াস্তে দুদকের দিকে তাকিয়ে থাকুন।
বিশ্বব্যাংক যদিও বলেছে, লাভলিনের কাজ পাওয়ার সঙ্গে তাদের আনা অভিযোগের সম্পর্ক নেই। লাভলিন নির্মাণ তদারকির জন্য পরামর্শক নিয়োগ হতে চলছিল। আর দুর্নীতির অভিযোগ আনা হয়েছে মূল সেতু নির্মাণে দরদাতা বাছাইয়ে। তবে শুনেছি যে লাভলিন পাকাপাকি কাজ পেতে বাংলাদেশে টাকা ঢেলেছিল। সেটা কার পকেটে গেছে, তা এখনো রহস্য।
কানাডীয় অভিযুক্ত প্রতিষ্ঠান এসএনসি-লাভলিনকে কালো তালিকাভুক্ত করার পরামর্শ দেওয়া হলো এমন সময়ে যখন তারা নাকি নিজেরাই দৌড় থেকে সরে দাঁড়িয়েছিল। আবুল হোসেন ইতিমধ্যে যথেষ্ট অপরিচ্ছন্ন কাজ করেছেন। তিনি চমক সৃষ্টির জন্য সম্প্রতি দুদকের সততা সনদ এবং আরেকটি সনদের আশায় টিআইবিকে ব্যবহার করতে চেয়েছিলেন। কিন্তু আমরা মনে করি, টিআইবি দূরদর্শিতা দেখিয়েছিল। তারা প্রকারান্তরে পর্যবেক্ষক হতে চেয়েছিল। এই উপাখ্যানটির যদি একটি তদন্ত হয়, তাহলে যে ফল আসবে তাতে আমরা নিশ্চিন্তে বলতে পারি, দ্বিতীয়বারের মতো তাঁর অপসারণ অপরিহার্য বলে প্রতীয়মান হতে পারে।
টিআইবির নির্বাহী পরিচালক ইফতেখারুজ্জামানের কাছে বিষয়টি গতকাল শোনা। তারা ২০০৯ সালের জুনে সততার রূপরেখা চুক্তি বা ইন্টেগ্রিটি প্যাক্ট করার প্রস্তাব দেন শুধু আবুল হোসেনের সঙ্গে। মালয়েশিয়া, ইন্দোনেশিয়া, পাকিস্তান ও প্রতিবেশী ভারত এ ধরনের বড় প্রকল্পের স্বচ্ছতা বজায় রাখতে টিআইর সঙ্গে চুক্তি করে সুফল পেয়েছে। পদ্মা সেতু নিয়ে ওই প্যাক্ট করতে আবুল হোসেন নীরব থাকেন। দ্বিতীয়বার তাঁর হাতে দেওয়ার পরে সেটি তিনি হারিয়ে ফেলেন। তৃতীয়বার তাঁকে দেওয়ার পরে তিনি নীরব আছেন। আর তিনি যে চমক সৃষ্টি করেছিলেন, সে বিষয়ে টিআইবি থেকে তাঁকে পাল্টা প্রস্তাব দেওয়া হলে তিনি চুপসে যান।
আমরা বিশ্বাস করতে রাজি আছি, পদ্মা সেতু নিয়ে বিশ্বব্যাংকের ভিন্ন কোনো মতলবও থাকতে পারে। কারণ তারা ধোয়া তুলসীপাতা নয়। আবুল হোসেনের শুধু হুমকির কথা জেনেই তারা পদ্মা সেতুর কাজ বন্ধ করে দিয়েছে। ডাবল স্ট্যান্ডার্ড বা তাদের দ্বিচারিতার নমুনা আমরা এখানেও দেখি। কারণ কানাডীয় লাভলিন যখন এখানে খেলতে এসেছিল, তখন তাদের বিষয়ে তারা নীরব থেকেছিল। কেলেঙ্কারির জন্য লাভলিন ২০০৪ সালে কালো তালিকাভুক্ত হয়েছিল। কেরালায় তারা বিদ্যুৎকেন্দ্র তৈরিতে দুর্নীতিতে জড়িয়েছিল। সেই কেলেঙ্কারির তদন্তে নামতে সিবিআইকে নির্দেশ দিয়েছিলেন কেরালা হাইকোর্ট। সেটা বেশিদিন আগের কথা নয়। ওয়ান-ইলেভেনের পরপরই। সিবিআই কেরালা হাইকোর্টকে জানায়। সাবেক বিদ্যুৎমন্ত্রী পিনারি অভিযুক্ত হন। লাভলিনের সিনিয়র ভাইস প্রেসিডেন্টও অভিযুক্ত হয়েছিলেন।
সিবিআই তদন্ত করেছে তাতেও হয়নি। কেরালা সরকারই বালান্দানের নেতৃত্বে আরেকটি কমিটি করে। সিবিআই প্রমাণ করে দেয় যে বিজন লাভলিনের কর্মকর্তাদের যোগসাজশে তিনি তার সরকারি পদমর্যাদার অপব্যবহার করেছিলেন। লাভলিনকে কাজ পাইয়ে দিতে অবৈধভাবে প্রভাব খাটিয়েছিলেন। এ ঘটনায় কেরালা সরকারের ৩৭৪ কোটি টাকার ক্ষতি হয়।
আসলে যে অভিযোগ বিশ্বব্যাংক এনেছে তা দুদকের তফসিলভুক্ত অপরাধের মধ্যেও পড়ে না। কারণ অর্থের বাস্তব লেনদেন ঘটেওনি। মন্ত্রীর সরাসরি হুমকি দণ্ডবিধির ৩৮৩ থেকে ৩৮৯ ধারায় শাস্তিযোগ্য। এ জন্য ভুক্তভোগীর এফআইআর লাগবে। সেটি অন্তত এই আবহাওয়ায় মিলবে না। সুতরাং যে অবস্থা সৃষ্টি হয়েছে, সেটি আইনের পথে অধরা ও অস্পষ্টই থেকে যাবে।
আবুল হোসেনই হয়তো পদ্মায় সেতু বাস্তবায়নের একমাত্র বাধা নন। তবে তাঁকে ঘিরে যে আস্থাহীনতা সৃষ্টি হয়েছে, সেটা তাঁকে বহাল রেখে সুরাহা করা কঠিন। প্রেসনোটে তার প্রতিফলন ঘটেনি। এর আগে অর্থমন্ত্রী বলেছিলেন, বিশ্বব্যাংকের সঙ্গে সরকার বিগ ফাইটে যাবে কি না, সে বিষয়ে ভাবতে প্রেসনোট দিতে দেরি হচ্ছে। কিন্তু এটা বিগ ফাইট, না গোল্লাছুট? তবে এটা এতটাই উদ্ভট যে এটা পর্বতের মূষিক প্রসবও নয়, মূষিকের পর্বত প্রসব। সেই পর্বতচূড়ায় বসে আছেন একজন আবুল হোসেন।
মিজানুর রহমান খান: সাংবাদিক।
পরিবহন-শ্রমিকদের সমাবেশে বিষোদ্গার:
সরকারের একটি গুরুত্বপূর্ণ মন্ত্রণালয়ের দায়িত্বে থেকে শাজাহান খান পরিবহন খাতের শ্রমিকদের নিয়ে মূলত যা করছেন, তাকে সোজা কথায় বলা যায় দলবাজি। গত সোমবার রাজধানীর কেন্দ্রীয় শহীদ মিনারে বাংলাদেশ পরিবহন মালিক শ্রমিক ঐক্য পরিষদের এক সমাবেশে তিনি যানবাহনের চালকদের খুশি রাখতে যেসব কথাবার্তা বলেছেন, তাতে দায়িত্ববোধের পরিচয় পাওয়া যায় না। নিরাপদ সড়কের দাবিতে আন্দোলনরত অভিনয়শিল্পী ইলিয়াস কাঞ্চন, তারানা হালিম প্রমুখের বিরুদ্ধে অপমানসূচক স্লোগান ও প্রতিকৃতি নিয়ে যে অসৌজন্য করা হয়েছে, তা-ও নিন্দনীয়।
নৌপরিবহনমন্ত্রী শাজাহান খান বলেছেন, ট্রেনে মানুষ মারা গেলে সাংবাদিকেরা বলেন না ট্রেনচালক ঘাতক, নৌ-দুর্ঘটনায়ও চালকদের ঘাতক বলা হয় না। কিন্তু সড়কের যানবাহন চালকদের বলা হয় ঘাতক। কী হাস্যকর কথা! মন্ত্রী কি ট্রেন চালনা ও নৌযান চালনার সঙ্গে বাস-ট্রাক চালনার পার্থক্য বুঝতে পারেন না? মন্ত্রীর এমন বক্তব্য বাস-ট্রাকের চালকদের আরও বেপরোয়াভাবে যান চালাতে উৎসাহিত করতে পারে।
সোমবারের সমাবেশে শাজাহান খান দাবি তুলেছেন, সড়ক দুর্ঘটনায় মানুষের মৃত্যু হলে দুর্ঘটনার সঙ্গে সংশ্লিষ্ট যানের চালকের বিরুদ্ধে দণ্ডবিধির ৩০২ ধারায় (হত্যার অভিযোগে) মামলা করা চলবে না। ওই সমাবেশ থেকে যে ১১ দফা দাবি উত্থাপন করা হয়েছে, সেসবের মধ্যে এ দাবিটিও আছে। এ অযৌক্তিক দাবি মানা হলে বাস-ট্রাকের চালকেরা এখনো যেটুকু সাবধানতা অবলম্বন করেন, তা-ও আর করার প্রয়োজন বোধ করবেন না।
শাজাহান খান সরকারের নৌপরিবহনমন্ত্রী, আবার বাংলাদেশ সড়ক পরিবহন শ্রমিক ফেডারেশনের নেতাও। মন্ত্রী হয়ে তিনি যখন শ্রমিকদের দাবি বাস্তবায়নের জন্য সরকারকে সময়সীমা বেঁধে দেন—তখন প্রশ্ন জাগে, এটা তিনি করতে পারেন কি না? সমাবেশে তাঁর নেতৃত্বাধীন পরিবহন শ্রমিক ফেডারেশনের তৈরি করা তালিকার ভিত্তিতে মৌখিক ও মাঠ-পরীক্ষার ভিত্তিতে গাড়িচালকের লাইসেন্সদেওয়ার দাবি করা হয়েছে। প্রশ্ন হচ্ছে, ফেডারেশন তালিকা দেওয়ার কে? কী অধিকারেই বা তারা দাবি তুলেছে যে তাদের তালিকাভুক্ত লোকদের মৌখিক ও মাঠ-পরীক্ষা নিয়ে লাইসেন্স দিতে হবে?
সংবাদমাধ্যম ও নাগরিক সমাজকে আক্রমণ করে বালখিল্য কথাবার্তার পাশাপাশি শাজাহান খান বলেছেন, পরিবহন-শ্রমিকদের জন্য আত্মাহুতি দিতে হলেও তিনি পিছপা হবেন না। বেশ কথা, কিন্তু শ্রমিকদের নিয়ে দলবাজি করাই যদি তাঁর কাছে সবচেয়ে গুরুত্বপূর্ণ কাজ বলে মনে হয়, তাহলে মন্ত্রিত্ব ধরে রেখে সরকারের জন্য বিব্রতকর পরিস্থিতি সৃষ্টি করা কেন?
    'নিরাপদ সড়কের দাবিতে আন্দোলনরত অভিনয়শিল্পী ইলিয়াস কাঞ্চন, তারানা হালিম প্রমুখের বিরুদ্ধে অপমানসূচক স্লোগান ও প্রতিকৃতি নিয়ে যে অসৌজন্য করা হয়েছে, তা-ও নিন্দনীয়।'......'শ্রমিকদের নিয়ে দলবাজি করাই যদি তাঁর কাছে সবচেয়ে গুরুত্বপূর্ণ কাজ বলে মনে হয়, তাহলে মন্ত্রিত্ব ধরে রেখে সরকারের জন্য বিব্রতকর পরিস্থিতি সৃষ্টি করা কেন?সড়ক দুর্ঘটনায় মানুষের মৃত্যু হলে দুর্ঘটনার সঙ্গে সংশ্লিষ্ট যানের চালকের বিরুদ্ধে দণ্ডবিধির ৩০২ ধারায় (হত্যার অভিযোগে) মামলা করা চলবে না। আইনটি হলে ভাল হয়, তাহলে মন্তরিরা খান একদিন গাড়ি চাপায় নিহত হলে কোন মামলা হবেনা।
অনিয়ম ও দুর্নীতির কলকাঠিদের কে বিরত করবে?
মন্ত্রীদের এপিএসগণ:
মন্ত্রী-উপমন্ত্রী-এমপিদের এপিএসগণের কীর্তি ক্রমশই উদ্বেগের বিষয় হয়ে উঠছে। এরই চলতি উদাহরণ হলো মৎস্য অধিদপ্তরের নিম্নস্তরের ২৮৯ জন কর্মচারী নিয়োগে মৎস্য প্রতিমন্ত্রীর এপিএসের সুপারিশ। এপিএস মহাশয় নিজেই ১৮৮ জনের জন্য সুপারিশ করে বসে আছেন। প্রথম আলোয় প্রকাশিত এ বিষয়ের সংবাদে মন্ত্রীর বক্তব্য থেকে বোঝা যায়, এই সুপারিশে তাঁর সায় রয়েছে। তাই প্রশ্ন, মন্ত্রীদের স্বজনপ্রীতি ও দলীয় পক্ষপাতের কলকাঠি হিসেবে এপিএসগণের ব্যবহার বন্ধে সরকার কী করবে? কথায় বলে, ছাগল নড়ে খুঁটির জোরে, এবং সেই খুঁটি মন্ত্রী স্বয়ং। তাই নিয়োগে পক্ষপাতের দায় মন্ত্রীও এড়াতে পারেন না।
স্বাভাবিকভাবেই মন্ত্রীর এপিএসগণের সুপারিশ মন্ত্রীর সুপারিশ হিসেবেই গণ্য হবে। এর বাইরে সুপারিশকারীদের মধ্যে রয়েছেন ‘মিসেস মন্ত্রী মহোদয়’সহ আরও কয়েকজন মন্ত্রী, সচিব ও এমপি। এসব সুপারিশের লক্ষ্য মৎস্য অধিদপ্তরের মহাপরিচালক, যিনি আবার নিয়োগ কমিটির সদস্য-সচিব। অভিযোগ রয়েছে, মহাপরিচালক মহোদয়কে নয়জন জ্যেষ্ঠ কর্মকর্তাকে ডিঙিয়ে মৎস্য অধিদপ্তরের মহাপরিচালক হিসেবে নিয়োগ দেওয়া হয়েছে। বুঝতে অসুবিধা হয় না, সর্ষের মধ্যেই ভূত বিদ্যমান। এই অবস্থায় নিয়োগে অসংগতির অভিযোগ তুলে ১১ জন প্রকল্প কর্মকর্তা আদালতে রিট আবেদন করেছেন। আদালতের মাধ্যমেই এখন যাবতীয় অনিয়মের সুরাহা হওয়া বাঞ্ছনীয়। পাশাপাশি মন্ত্রী মহোদয়কেও নিজের অবস্থান স্পষ্ট করতে বলা উচিত।
মন্ত্রী-উপমন্ত্রী-এমপিদের এপিএসগণের এ রকম ক্ষমতাচর্চা ক্রমশই বাড়ছে। গত মাসে রংপুরে পানি উন্নয়ন বোর্ডের ২৩ কোটি টাকার উন্নয়নকাজ বাগিয়ে নিতে পানি প্রতিমন্ত্রীর এপিএসের অপতৎপরতার খবর প্রথম আলোয় প্রকাশিত হয়েছিল। এমনকি পাউবো চত্বরে সশস্ত্র মহড়ার মধ্য থেকে তাঁকে গ্রেপ্তারও করে পুলিশ।
এপিএস পদটি সরকারি অথচ তাঁদের নিয়োগ হয় ব্যক্তিগত ও দলীয় বিবেচনায়। সাধারণত, মন্ত্রী-এমপিদের আস্থাভাজন স্থানীয় নেতারাই এই নিয়োগ পান। তারপর তাঁরা হয়ে ওঠেন মন্ত্রী-এমপিদের অনিয়মের কলকাঠি। নিশ্চয়ই সবাই তেমন নন, তবে যে রকম অধিক হারে অনিয়মের সঙ্গে এপিএসগণের নাম জড়িত হচ্ছে, তাতে আশঙ্কিত না হয়েও উপায় নেই। মন্ত্রী-এমপিদের অবশ্যই তাঁদের এপিএসগণের ব্যবহার করে স্বার্থসিদ্ধি থেকে বিরত থাকতে হবে। বিষয়টি সরকারের নীতিনির্ধারক মহলের বিবেচনায় থাকা খুবই প্রয়োজন।
    অনিয়ম ও দুর্নীতির কলকাঠিদের কে বিরত করবে? এর একমাত্র উত্তর - শক্ত হাতে কোন একজন উত্তম অভিভাবকের লাঠিই পারে বিরত রাখতে । (এটি হল তাতক্ষনিক ব্যবস্থা) এর কোন বিকল্প নেই ।
    স্থায়ী সমাধান- এখন থেকে যে শিশুর জন্ম হবে তাকে আদর্শ মানুষ হিসেবে গড়ে তোলার দায়িত্ব নিতে হবে প্রত্যেক বাবা মাকে । একজন চরিত্রবান সন্তানের জনক জননীকে রাষ্ট্রীয় সম্মাননার ব্যবস্থা করতে হবে । তাহলে আগামী বাংলাদেশ সোনার দেশে পরিণত হবে । 
চন্দন শীলের খাতাটি উদ্ধার করুন:
আজ তাকাব সংখ্যালঘুদের দিকেও। তাঁরা কীভাবে ভোট দেন সেটা শুধু নয়, তাঁরা কীভাবে সংখ্যালঘুদের নির্বাচিত করেন, সেদিকেও। সাধু পৌলের গির্জায় গিয়েছিলাম। ফাদারকে পাইনি। তবে তত্ত্ব পেলাম, শহরে ১৫-২০টি খ্রিষ্টান পরিবার আছে। কিছুদিন আগে ফাদার দুটো কেক আনিয়েছিলেন। আইভী এলেও শামীম আসেননি।
নারায়ণগঞ্জ প্রতিষ্ঠা করেছিলেন ভিকনলাল ঠাকুর। পলাশীর যুদ্ধের পরে। তিনি লক্ষ্মীনারায়ণের সেবায়েত ছিলেন। নারায়ণের সঙ্গে গঞ্জ যুক্ত করে নারায়ণগঞ্জ। ঢাকায় হয়েছে লক্ষ্মীবাজার। সংখ্যালঘুদের ভোট ৫০ থেকে ৬০ হাজার। কিন্তু সংখ্যালঘু প্রার্থী উন্নয়নে কোনো দলের প্রয়াস ছিল না। আজকের ভোটাভুটিতে যে মিনি পার্লামেন্ট জন্ম নেবে, সেখানে সংখ্যালঘু না থাকলে অবাক হব না।
১৮৬০ থেকে ২০১১ সাল পর্যন্ত আড়াই শ বছরের ইতিহাসে ওই অঞ্চলের নির্বাচিত জনপ্রতিনিধিদের মধ্যে সংখ্যালঘুর কোনো মুখচ্ছবি নেই বললেই চলে। উমেশ ঘোষ পরপর দুবার মেম্বার হয়েছিলেন। সেই শেষ। এবার চার-পাঁচজন কাউন্সিলর পদপ্রার্থীর মধ্যে অসিতবরণ নামের এক বাম নেতার একটা সম্ভাবনার কথা বলেছেন কেউ কেউ। তবে অনেকেই বলেছেন, ধনী লোকেরা বড় দুই দলকে চাঁদা দেন। কিন্তু সংগঠিত হওয়ার কোনো চেষ্টা নেই। সংখ্যালঘুদের মধ্যে যাঁরা অগ্রসর, তাঁরা নির্বাচনী তরঙ্গ থেকে তফাতে থাকতে চান।
একটি ঘটনা খুলে বলি।
চন্দন শীল শামীম ওসমানের মুখপাত্র। নারায়ণগঞ্জে ২০০০ সালের জঙ্গি হামলার তিনি করুণ শিকার। বোমায় চন্দনের দুটো পা উড়ে যায়। এখন ক্র্যাচে ভর দিয়ে হাঁটেন। ২৩ অক্টোবর তিনি শামীমের পক্ষে রিটার্নিং কর্মকর্তার কাছে নিচে বর্ণিত অভিযোগ দায়ের করেন।
‘আজ রোববার ভোরে আইভী-তৈমুরের কর্মী-সমর্থকেরা বাবুরাইল ঋষিপাড়া মন্দিরে হামলা করে লুটপাট ও ক্ষতিসাধন করে। এলাকার সংখ্যালঘু ভোটাররা আমার প্রতি সমর্থন প্রদান করায় সেলিনা হায়াৎ আইভী ও তৈমুরের কর্মী-সমর্থকেরা মিলিতভাবে এ হামলা করে। ফলে এসব সংখ্যালঘু ভোটার ভীতসন্ত্রস্ত ও নিরাপত্তাহীনতায় ভুগছেন। এটি নির্বাচনী আচরণবিধির ১০ ধারার “গ” উপধারার সুস্পষ্ট লঙ্ঘন।’ এখানে লেখা, ‘অনভিপ্রেত গোলযোগ ও উচ্ছৃঙ্খল আচরণ দ্বারা কারও শান্তি ভঙ্গ করা যাবে না।’ সুতরাং ধারাটি অপ্রাসঙ্গিক।
রিটার্নিং কর্মকর্তা বিশ্বাস লুৎফর রহমান ২৩ অক্টোবর অভিযোগপত্র পেয়েই তাতে নিজ হাতে লেখেন, ‘সংশ্লিষ্ট ওসির কাছ থেকে প্রতিবেদন দিন চার ঘণ্টার মধ্যে।’ আমি তাঁকে যখন এ নিয়ে প্রশ্ন করি, তখন ২৭ অক্টোবরের দুপুর। মাঝখানে কেটে গেছে ৮০ ঘণ্টারও বেশি। আমি ঋষিপাড়ায় যাই। খালের ওপরে মাচা বাঁধা বাঁশের পাটাতনের ওপরে কালী, বিশ্বকর্মা, সরস্বতী, শীতলা, গণেশ ও ব্রহ্মার মূর্তি। কার্তিক চন্দ্র দাস ঋষিদের পঞ্চায়েত। তিনি জানালেন, তাঁরা এ বিষয়ে কারও কাছে কারও নাম বলেননি। দেখতে দেখতে ভিড় জমল। চন্দন শীলকে কেউ চেনেন না। খবর পেয়ে প্রথম আসেন মাসুদ। আমিও কথা বলি। তিনি ঘটনার বিবরণ দেন এভাবে: ‘আমরা ঋষিপাড়ায় শামীম ওসমানকে আনার ব্যবস্থা করি। তাঁদের ফুলের মালা কিনে দিই, যাতে তিনি আসলে তাঁরা তাঁকে বরণ করতে পারেন।’ ২১ অক্টোবর রাত নয়টায় শামীম ওসমান ঋষিপাড়ায় প্রতিমার পাশেই উঠান বৈঠক করেন। পরদিন ঋষিপাড়ায় ভোট চাইতে আসেন তৈমুর। কিন্তু তিনি ফুলের মালা পাননি। মাসুদের দাবি, ‘তৈমুর বলেছিলেন, শামীম আসল তোমরা তারে ফুলের মালা দিলা, আমাকে দিলা না, কাজটা ঠিক করলা না।’ আমি উপস্থিত জনতাকে জিজ্ঞেস করি, তাঁরা কেউ এই সংলাপ শুনেছেন কি না। তাঁরা কেউ শোনেননি। তবে তৈমুর এসেছিলেন। এরপর মাসুদুল বলেন, তৈমুর যাওয়ার পরপরই ঋষিপাড়ায় আইভী চলে আসেন। আমি নাটকীয়তা অনুভব করি। তাঁকে থামিয়ে জনতার কাছে জানতে চাইলে তাঁরা সবাই একবাক্যে তা অস্বীকার করেন। এরপর মাসুদুল কথা ঘুরিয়ে বলেন, তিনি ভেতরে ঢোকেননি। রিকশা দিয়ে গিয়েছেন। এরও সত্যতা খণ্ডন হয়। এরপর তিনি বলেন, তাঁর লোকজন এসেছিল।
আমি সাজিতে গুছিয়ে রাখা ভাঙা প্রতিমার ছবি তুলছিলাম। এ সময় একজন এগিয়ে এলেন। তিনি আফজাল হোসেন। বললেন, ‘গোছগাছ করার আগে তোলা ছবি রয়েছে।’ তাঁকে বললাম, ‘ছবিগুলো কখন তোলা?’ বললেন, ‘তখনো ভোরের আলো ফুটে ওঠেনি।’ সিটি করপোরেশনের সিবিএর নির্বাচিত সেক্রেটারি হিসেবে আইভীর ‘দুর্নীতির’ বিরুদ্ধে তিনি প্রতিবাদী।
ঋষিপাড়া থেকে বেরিয়ে আমি আবার নির্বাচন দপ্তরে যাই। ততক্ষণে ওসির প্রতিবেদন নির্বাচন দপ্তরে পৌঁছে গেছে। তাতে বলা হয়েছে, ‘২২ অক্টোবর রাত সাড়ে ১১টা থেকে ২৩ অক্টোবর ভোররাত সাড়ে চারটার মধ্যবর্তী যেকোনো সময় কে বা কারা মন্দিরের মূর্তি ভেঙে ও মন্দিরে থাকা পূজার বাসনকোসন চুরি করে নিয়ে যায়। ঘটনাটি অন্তর্ঘাতমূলক কাজ কি না, সে বিষয়ে গোপন অনুসন্ধান চলছে।’
রিটার্নিং কর্মকর্তার সঙ্গে ফের কথা বলি। আপনি কি সন্তুষ্ট? তিনি বললেন, ‘আরও দুই জায়গা থেকে তদন্ত রিপোর্ট পেলে তারপর বলা যাবে। র‌্যাব এবং আমাদের এক নির্বাচনী কর্মকর্তাকেও পৃথকভাবে তদন্ত প্রতিবেদন দিতে বলেছি।’ তাঁরা ইতিমধ্যে কোনো রিপোর্ট দিয়েছেন কি না, জানি না। তবে একটি টিভি চ্যানেলে শামীম ওসমান ও তৈমুরকে এ বিষয়ে কথা বলতে শুনেছি। আর আইভী ২৪ অক্টোবর নির্বাচন অফিসকে লিখেছেন, ‘এটা নারায়ণগঞ্জ নয়, জাতীয় ভাবমূর্তিতে আঘাত হেনেছে। উদ্বেগ, দুঃখ ও ঘৃণাভরে আমরা জানাতে চাই, সাম্প্রদায়িক সম্প্রীতি বিনষ্ট করার আরও ঘটনা ঘটতে পারে। মন্দিরগুলোকে পর্যাপ্ত নিরাপত্তা দেওয়া দরকার।’
চন্দন শীলের সঙ্গে সন্ধ্যায় দেখা করি। কী করে আইভী ও তৈমুরকে দুষলেন? তিনি বললেন, ভিকটিমরা অভিযোগ করেছেন। অন্তত একজনের নাম বলুন। তিনি বললেন, এখন স্মরণ নেই, তবে তাঁদের সবার নাম খাতায় লিখে রেখেছেন। তিনি উল্টো অনুযোগ করলেন, মাঝেমধ্যে সাম্প্রদায়িক শক্তি এখানে প্রতিমা ভাঙার ঘটনা ঘটাচ্ছে। কিন্তু প্রথম আলোতে এসব খবর ছাপা হয় না। তিনি এ প্রসঙ্গে ১৮ নম্বর ওয়ার্ডে গত ১৬ সেপ্টেম্বরের প্রতিমা ভাঙার কথা উল্লেখ করেন।
আমি তাঁর দপ্তর থেকে বেরিয়ে সোজা সেই মন্দিরে যাই। সেখানে কথা হয় প্রধান পুরোহিত মহারাজ অভিজিত চক্রবর্তী, পূজা কমিটির সহসভাপতি গোবিন্দ চন্দ্র সাহা প্রমুখের সঙ্গে। তাঁরা দৃঢ়তার সঙ্গে বলেন, এর সঙ্গে ভোটের রাজনীতির কোনো সম্পর্ক ছিল না। কয়েকটা বখাটে ছেলে মন্দিরের চত্বরে তাস খেলছিল। তাদের বাধাদানকে কেন্দ্র করে গণ্ডগোল হয়। তারা নির্মাণাধীন দুর্গামূর্তির ক্ষতিসাধন করেছিল। পুরোহিতকে মেরেছিল। এ ঘটনায় মুনিরসহ দুজন গ্রেপ্তার হয়। তারা পারিবারিকভাবে বিএনপির সঙ্গে জড়িত।
ভোট ছাড়াও নারায়ণগঞ্জ উৎসবের শহরে পরিণত হয়ে আছে। দুর্গার রেশ না কাটতেই কালীপূজা এল। আরও অনেক বিচিত্র ধর্মমত ও ভক্তের মিলনমেলা নারায়ণগঞ্জ। ইসকন শব্দটি শুনে প্রথমে বুঝতেই পারিনি এটি কী। অন্য দেবদেবী ব্যতিরেকে যাঁরা শুধু শ্রী কৃষ্ণের ভক্ত, তাঁরা ইসকনের সঙ্গে জড়িত। এটি ইংরেজি শব্দ। নিউইয়র্কে এর গোড়াপত্তন, কবি অ্যালেন গিনসবার্গও এর অনুসারী ছিলেন। ব্রিটিশবিরোধী আন্দোলনের অগ্নিপুরুষ বিপিন চন্দ্র পালও ছিলেন। নারায়ণগঞ্জের আখড়ায় ধর্ম আর জাতীয়তাবাদের প্রদীপে সলতে পরিয়ে বিপিন পাল ব্রিটিশদের ঘুম হারাম করেছিলেন। এ রকম ঐতিহ্যের শহরে নামজাদা দূরে থাক, তেমন মানের সংখ্যালঘু নেতার উত্থান একেবারেই কেন ঘটেনি, সেটা আমার কাছে এক বিস্ময়।
যা বলছিলাম। ঋষিপাড়া বা অন্য দু-একটি ঘটনা বিচ্ছিন্ন। উৎসব তা ঈদ কিংবা পূজা—সংখ্যালঘু আর সংখ্যাগরিষ্ঠরা ভাগাভাগি করে নেয়। কোনো দলগত বিদ্বেষ নেই। গতকাল বেলা পৌনে তিনটা। টেলিফোনে ঋষিপাড়ার ওই মামলার আইও নজরুল ইসলামের সঙ্গে কথা বলি। চন্দন তাঁর অচেনা। এই ঘটনায় গ্রেপ্তার হওয়া জনি ভবঘুরে। রিমান্ডে কোনো তথ্য মেলেনি। শুধু এটুকু বলব, কথিত ভিকটিমদের নাম লেখা চন্দন শীলের খাতাটি উদ্ধার করুন।
আবারও বলব, সাম্প্রদায়িক সম্প্রীতির এক অসাধারণ দৃষ্টান্তের নগর নারায়ণগঞ্জ। বিভিন্ন স্তরের সংখ্যালঘু নেতারা বলেছেন, এই নগরের মিনি পার্লামেন্টে সংখ্যালঘুর যে কোনো জায়গা নেই, এটা তারা সেভাবে ভাবেনওনি। কিন্তু সংখ্যাগরিষ্ঠদের এ নিয়ে ভাবা উচিত। জাতীয় নীতি হওয়া উচিত। কে সি দাস রোড, হরকান্তি ব্যানার্জি রোড, বি কে দাস রোড, ভগবানগঞ্জ যে শহরের ব্যস্ততম এলাকা, সেই শহরের সংসদে সংখ্যালঘুদের রাখা উচিত জাতিগত বৈচিত্র্য ও সংস্কৃতিকে পৃষ্ঠপোষকতা দিতেই। সংখ্যাগরিষ্ঠের চোখ খোলাতে পশ্চিমবঙ্গের সাচার কমিশনের মতো একটা কমিশন আমাদেরও দরকার।
আমরা নারায়ণগঞ্জবাসীর সাম্প্রদায়িক সম্প্রীতির আরও অটুট মেলবন্ধন কামনা করি। যোগ্য সংখ্যালঘু প্রার্থীর জন্য আমরা অধিকতর ভোট প্রার্থনা করি। অবশ্য একজন সংখ্যালঘু বলেন, ‘আমরা আমাদের ভোট আমাদের র্থীদের দিই না। কারণ, বিপদে নেতা বিপন্ন বোধ করলে আমাদের আর কে বাঁচায়।’
    ধন্যবাদ, জনাব মিজানুর রহমান খান। অতি সময়োপযোগী এবং অনুসন্ধানী প্রতিবেদন এর জন্য। তবে দুঃখ হয়, আমাদের দেশে এখনো কোন অপরাধ সংগঠিত হলে হয়রানীর স্বীকার হয় সাধারণ নিরপরাধ ব্যক্তি। যেভাবে এই অনুসন্ধান চলল সেভাবে পুলিশ যদি সঠিকভাবে তদন্ত করে তবেই রিপোর্ট প্রদান করত এবং সঠিক ক্রিমিনালকে গ্রেপ্তার করত তাহলে দেশের মানুষ শান্তিতে থাকতো।
ইইউর হুঁশিয়ারি:
দুর্নীতির বিরুদ্ধে সরকারের কোনো কার্যকর পদক্ষেপ নেই। মেয়াদের অর্ধেক পেরিয়ে এসেও দুর্নীতি দমন কমিশন (দুদক) আইন পূর্ণতা পায়নি। অনেক সময়ক্ষেপণের পর সংসদীয় কমিটি সরকারি কর্মকর্তাদের বিরুদ্ধে দুর্নীতির মামলা করতে পূর্বানুমতির প্রয়োজন নেই বলে যে সুপারিশ করেছে, তা বাস্তবায়িত হবে কি না, সে ব্যাপারে সংশয় আছে। গত আড়াই বছরে সরকার অনেক আইন প্রণয়ন করেছে, কিন্তু অতি আবশ্যকীয় দুদক আইনটি ঝুলিয়ে রাখা হয়েছে, যা সরকারের নির্বাচনী প্রতিশ্রুতির স্পষ্ট বরখেলাপ।
সম্প্রতি যোগাযোগমন্ত্রীর বিরুদ্ধে দুর্নীতির অভিযোগ এনে পদ্মা সেতু প্রকল্পে অর্থায়ন স্থগিত করেছে বিশ্বব্যাংক। গত ৩০ অক্টোবর ইউরোপীয় ইউনিয়নভুক্ত কয়েকটি দেশের কূটনীতিকেরা দুর্নীতি দমন বিষয়ে হুঁশিয়ারি উচ্চারণ করেন। বাংলাদেশে ইইউর অর্থায়নে উন্নয়ন-সহায়তার বার্ষিক কর্মপরিকল্পনার বিষয়ে এক সংবাদ সম্মেলনে তাঁরা দুর্নীতির বিরুদ্ধে কঠোর অবস্থানের কথা তুলে ধরেন। ডেনমার্কের রাষ্ট্রদূত সেন্ড ওলিং বলেন, ‘অর্থনৈতিক অগ্রগতির বাধা হচ্ছে দুর্নীতি। তাই দুর্নীতির ক্ষেত্রে আমরা কোনো ছাড় দিতে রাজি নই।’ ইইউর রাষ্ট্রদূত উইলিয়াম হানা বলেন, ‘আমাদের অর্থায়নে উন্নয়ন প্রকল্পে কোনো দুর্নীতিকে আমরা প্রশ্রয় দিই না।’ বিশ্বব্যাংকের সিদ্ধান্তের পর ইইউ কূটনীতিকদের এ মনোভাব তাৎপর্যপূর্ণ। এর মাধ্যমে সরকারকে এই বার্তাই পৌঁছে দেওয়া হয়েছে যে ইইউর অর্থায়নে পরিচালিত প্রকল্পে দুর্নীতি হলে বিশ্বব্যাংকের মতো কঠোর সিদ্ধান্ত নিতে তারাও দ্বিধা করবে না।
পদ্মা সেতু প্রকল্পের দরপত্র গ্রহণের প্রক্রিয়ায় যোগাযোগমন্ত্রীর বিরুদ্ধে আনীত অভিযোগ সম্পর্কে সরকারের ব্যাখ্যায় দাতা প্রতিষ্ঠানটি আশ্বস্ত হয়েছে, এমন খবর জানা নেই। অতএব, ইইউর কূটনীতিকেরা যখন ‘উন্নয়ন প্রকল্পে দুর্নীতি সহ্য করা হবে না’ বলে মন্তব্য করেন, তখন জনমনে এই ধারণা হওয়া স্বাভাবিক যে ‘ডাল মে কুচ কালা হায়।’ কেবল মৌখিক আশ্বাসে কোনো উন্নয়ন-সহযোগী আশ্বস্ত হবে না। প্রকল্পের কাজে স্বচ্ছতা ও জবাবদিহি নিশ্চিত হলেই তারা আশ্বস্ত হবে।
২০১১ সালে ইইউ বাংলাদেশকে সব মিলিয়ে ১৪৯ দশমিক ৮ মিলিয়ন ইউরো দেবে। বিদেশি অর্থায়নে বাস্তবায়নাধীন প্রকল্প তদারকে বিশেষ মনোযোগ দেওয়া অপরিহার্য। বিশ্বব্যাংকের সিদ্ধান্তের সঙ্গে ইইউ কূটনীতিকদের সংবাদ সম্মেলনের যোগসূত্র থাকা অস্বাভাবিক নয়। ইইউর রাষ্ট্রদূত বলেন, ‘পদ্মা সেতু প্রকল্পে আমরা যদিও জড়িত নই, তার পরও বলব, দুর্নীতির অভিযোগ যেহেতু উঠেছে, তার তদন্ত হওয়া উচিত।’ এই তদন্ত আদৌ হবে কি না কিংবা হলেও দোষী ব্যক্তি শাস্তি পাবে, তার নিশ্চয়তা কী? কেননা পদ্মা সেতু প্রকল্পে বিশ্বব্যাংক অর্থায়ন স্থগিত করার পরও সরকারের উচ্চ মহল তেমন চিন্তিত বলে মনে হয় না।
আমরা আশা করব, ইইউ উন্নয়ন প্রকল্প বাস্তবায়নসংক্রান্ত দরকারি তথ্যাদি জনগণের কাছে প্রকাশের ক্ষেত্রে যত্নশীল হবে। কোনো অনিয়ম বা দুর্নীতির সঙ্গে কেউ জড়িত থাকলে তা-ও প্রকাশ করবে। আর সরকারের কর্তব্য হবে ইইউর হুঁশিয়ারি আমলে নিয়ে উন্নয়ন প্রকল্পের কাজে সর্বোচ্চ স্বচ্ছতা ও জবাবদিহি নিশ্চিত করা।
কতটুকু দুঃখ পেলে দুঃখগুলো প্রতিবাদী হয়ে ওঠে:
আমরা কয়েকজন নানা বয়সের বন্ধু নতুন কোনো লেখা, কোনো নতুন বই অথবা যেকোনো ভালো লাগার মতো কিছু পেলেই যতক্ষণ না নিজেদের মধ্যে কথা বলতে পারছি, রীতিমতো অস্থির হয়ে থাকি। অবশ্য বিষয়গুলো যে সব সময় আনন্দের হয়, তা কিন্তু নয়। সত্যি বলতে, দৈনিক পত্রিকা থেকে যা পড়ে আমরা শেয়ার করি, তার বেশির ভাগই কষ্টের। তবে কষ্ট থেকে যেসব চিন্তা আসে মনে, তা আশাবাদেরও জন্ম দেয়। আমাদের প্রচণ্ড আশাবাদী এবং সুস্থির এক বন্ধু আছে। সে নানা রকম উদাহরণ টেনে আনে সামনে। আমাদের স্বপ্নের বুনন থেমে থাকে না।
২৬ অক্টোবর প্রথম আলোতে প্রধানমন্ত্রী শেখ হাসিনার সঙ্গে জার্মান চ্যান্সেলর অ্যাঙ্গেলা মেরকেলের বৈঠকের একটি খবর ছিল। সেই খবরের একটি লাইন ছিল: ‘বাংলাদেশের অর্থনীতি ও অবকাঠামো উন্নয়নে সহায়তার আশ্বাস দিয়ে জার্মান চ্যান্সেলর অ্যাঙ্গেলা মেরকেল বলেছেন, বিভিন্ন সময়ে বাংলাদেশের শাসনক্ষমতায় সামরিক শাসকেরা থাকায় দেশটির কাঙ্ক্ষিত উন্নয়ন হয়নি।’
খবরটির এটুকু কথা শত কথার জন্ম দিল মনে। যথারীতি এ বিষয়টি নিয়ে যখন কথা হচ্ছিল, আমার আশাবাদী বন্ধু আমাকে মনে করিয়ে দিল একটি যোগসূত্র। বইয়ের পৃষ্ঠা নম্বর পর্যন্ত বলে দিল, যেন আমি আবার পড়ি। আমি নতুন করে আবার পড়লাম। কথাগুলো ঠিক ৪০ বছর আগের—মুক্তিযুদ্ধকালের। মনে হয়, দিব্যদৃষ্টিতে দেখা কোনো অবলোকন। আসলে, বাস্তববাদী জ্ঞানী প্রখর দূরদৃষ্টিসম্পন্ন অনন্য এক মানুষের অঙ্ক কষা ফলাফল।
১৯৭১ সালে জয় বাংলা পত্রিকার ভারপ্রাপ্ত সম্পাদক এবং স্বাধীন বাংলা বেতারকেন্দ্রের সঙ্গে যুক্ত ছিলেন আবদুল গাফ্ফার চৌধুরী। নভেম্বর মাসের প্রথম দিকে এক রাতে বাংলাদেশের প্রধানমন্ত্রী তাজউদ্দীন আহমদ তাঁকে ডেকে পাঠান। সেই রাতে তাঁদের যে কথা হয়, তা আবদুল গাফফার চৌধুরীর লেখা থেকে তুলে ধরছি।
তাজউদ্দীন আহমদ: আপনাকে একটা কথা বলার জন্য ডেকেছি। শত্রু এখন বন্ধুর ছদ্মবেশে আমাদের ভেতরে ঢুকছে। এখন আমাদের আরও বেশি সাবধান হওয়া দরকার।...সবচেয়ে বিপদের কথা, সাহায্য দেওয়ার নাম করে এগিয়ে এসে টাকা ছড়িয়ে পাশ্চাত্যের কোনো কোনো দেশ আমাদের সরকারের মধ্যে তাদের শক্তিশালী গ্রুপ তৈরি করেছে এবং মুক্তিবাহিনী ও বুদ্ধিজীবীদের নানাভাবে দুর্নীতিগ্রস্ত করে তোলার জন্য চেষ্টা করেছে।...এই বিদেশিরা আমাদের মুক্তিবাহিনীর অফিসারদের সঙ্গেও গোপন যোগাযোগ প্রতিষ্ঠা করেছে। তাদের তারা বোঝাচ্ছে, আওয়ামী লীগের রাজনৈতিক নেতারা অপদার্থ, অযোগ্য এবং ভারতের দালাল। এরা ক্ষমতায় গিয়ে ভারতীয় সৈন্য বাংলাদেশে মোতায়েন রেখে রাজত্ব চালাবে। সুতরাং, বাঙালি অফিসারদের কোনো ভবিষ্যৎ নেই। অন্যদিকে, পাকিস্তানের সঙ্গে একটা মিটমাট হলে অটোনোমাস বাংলাদেশে বাঙালি অফিসাররাই হবে মিলিটারি চিফ ও হর্তাকর্তা। পাকিস্তানের মিলিটারি বাজেটের সিংহভাগ দেয় আমেরিকা। তার সমান ভাগ বাংলাদেশ আর্মিও পাবে। আর পাকিস্তান যদি ভেঙেই যায়, তাহলেও মুক্তিবাহিনীর অফিসারদের উচিত হবে, অযোগ্য রাজনৈতিক নেতৃত্বকে সরিয়ে নিজেদের হাতেই ক্ষমতা নেওয়ার জন্য প্রস্তুত হওয়া।...তৃতীয় বিশ্বে ফরেন এইড বা বিদেশি সাহায্য এবং তার রাজনৈতিক ভূমিকা সম্পর্কে মার্কিন লেখকদেরই কয়েকটি লেখা আমি পড়েছি। এই লেখা পড়ে বাংলাদেশের ভবিষ্যৎ সম্পর্কে আমি শঙ্কিত। এদের অপারেশন হবে অনেকটা এ ধরনের—বাংলাদেশ মুক্ত হলে এরা বিপুল সাহায্যের অফার নিয়ে এগিয়ে যাবে এবং নিজেদের তত্ত্বাবধানে সাহায্য বিতরণ করতে চাইবে। সাহায্য যা পাওয়া যাবে, তার বারো আনা ব্যয় হবে তাদের তদারকিতে, সাহায্য প্রেরণের জাহাজ ভাড়ায় ও তাদের লোকজনের খরচ মেটাতে। কিন্তু বাইরে প্রচার হবে, বাংলাদেশে সাহায্যের বন্যা বইয়ে দেওয়া হয়েছে। এই সাহায্য প্রকৃত অভাবী লোকদের হাতে পৌঁছাবে না। সাহায্যের টাকার দৌলতে সরকারি প্রশাসনে তাদের সমর্থক শক্তিশালী গ্রুপ তৈরি করা হবে। দেশপ্রেমিক অফিসার ও মুক্তিবাহিনীর লোকজনকে দুর্নীতিপরায়ণ করার চেষ্টা হবে। সরকারবিরোধী এবং সংশ্লিষ্ট বিদেশিদের সমর্থক রাজনৈতিক দল ও পত্রিকাকে টাকা দেওয়া হবে। সরকারি দলের মধ্যে নিজেদের গ্রুপ তৈরি করা হবে। সামরিক বাহিনীর আনুগত্য ও দেশাত্মবোধ নষ্ট করা হবে। তারপর বাংলাদেশের নতুন সরকার যদি এই বিদেশিদের কথামতো না চলে, তাহলে সব দুর্নীতি ও খারাপ কাজের দায়দায়িত্ব সরকারের কাঁধে চাপানো হবে। সাধারণ মানুষ, বিশেষ করে শ্রমিকশ্রেণীকে বিক্ষুব্ধ করে তোলা হবে। এভাবে প্রতিষ্ঠিত সরকারের জনপ্রিয়তা নষ্ট করার পর সিভিল অথবা মিলিটারি ক্যু ঘটিয়ে তাদের পছন্দমতো তাঁবেদার সরকার বসানো হবে।...মুজিব ভাই দেশে ফিরে কী করতে চাইবেন, আমি জানি না। যদি তিনি আমার কথা শোনেন, তাহলে এই বিপদও মোকাবিলা করা যাবে। (সূত্র: ইতিহাসের রক্তপলাশ পনেরই আগস্ট পঁচাত্তর, পৃষ্ঠা ১০২-১০৫, ঢাকা ১৯৯৪)
আজ ৩ নভেম্বর, জেল হত্যা দিবস। ৩৬ বছর আগে এই দিনে ঢাকা কেন্দ্রীয় কারাগারের ভেতর বিনা অপরাধে জেলে বন্দী করে রাখা মুক্তিযুদ্ধের সফল নেতা তাজউদ্দীন আহমদ, প্রথম উপরাষ্ট্রপতি ও জাতীয় নেতা সৈয়দ নজরুল ইসলাম এবং আরও দুজন জাতীয় নেতা এম মনসুর আলী ও এ এইচ এম কামরুজ্জামানকে নির্মমভাবে গুলি করে ও বেয়নেট চার্জ করে হত্যা করা হয়। একাত্তরের রক্তক্ষয়ী যুদ্ধ, লাখো মানুষের জীবনদান ও একাত্মতা এবং অবিস্মরণীয় নেতৃত্বের গুণে স্বাধীন-সার্বভৌম দেশ হিসেবে জন্মলাভের মাত্র তিন বছর ১০ মাসের মধ্যে সপরিবারে বঙ্গবন্ধুকে হত্যা এবং জেলের ভেতর জাতীয় চার নেতাকে হত্যার ফলে সুস্থ গণতান্ত্রিক ধারাই শুধু ব্যাহত হয়নি, দেশের চরিত্রটাও কেমন বদলে যায়। হয়তো তাই এখানে ৪০ বছরেও দায়িত্বজ্ঞানসম্পন্ন রাজনীতির বিকাশ ঘটে না।
আমি আজকের লেখার শিরোনামটি ধার করেছি প্রথম আলোর গত ২৭ অক্টোবর সংখ্যার চিঠিপত্র বিভাগের একটি চিঠি থেকে। সেই চিঠির শেষ লাইনটি ছিল: ‘আমার খুব জানতে ইচ্ছে করে, কতটুকু দুঃখ পেলে পদ্মার ভাঙন আসে অসহায় চোখের কিনারে; আর কতটুকু দুঃখ পেলে দুঃখগুলো প্রতিবাদী হয়ে ওঠে?’
ইতিহাসের যেকোনো সময়ের চেয়ে এখন পৃথিবীতে তরুণদের সংখ্যা বেশি। বাংলাদেশও এর ব্যতিক্রম নয়। প্রতিবাদী হবে তরুণেরা। সুস্থ সমাজ, যোগ্যতাসম্পন্ন রাষ্ট্র নির্মাণে তারা এগিয়ে আসবে—এ বিশ্বাসে পথচলা যেন থেমে না থাকে।
সিমিন হোসেন রিমি: সমাজকর্মী।
চামড়াশিল্পে সংকট:
চামড়ার দাম বাজারের ওপর ছেড়ে দেওয়ার ঘটনায় বিশৃঙ্খলার আশঙ্কা করা হচ্ছে। কোন যুক্তিতে এবার ন্যূনতম দাম নির্ধারণ করা হলো না, তা স্পষ্ট নয়। তবে বাজার তদারকিতে সরকারের যে ঔদাসীন্য, তা এই ঘটনায় আবারও প্রমাণ মিলল। শুধু পত্রপত্রিকায় প্রকাশিত খবরে আমরা দেখেছি যে, দর নির্ধারণ নিয়ে দ্বিধাদ্বন্দ্বে থাকা চামড়াশিল্পের সঙ্গে সংশ্লিষ্ট ট্যানারি মালিক, চামড়া প্রক্রিয়াজাতকারী ব্যবসায়ী ও আড়তদারেরা গত ৩১ অক্টোবর দর নির্ধারণ না করার সিদ্ধান্ত নিয়েছিলেন। কিন্তু আমাদের প্রশ্ন, এত বড় একটা গুরুত্বপূর্ণ বিষয়ে সরকারপক্ষ কোথায় ছিল?
সরকার তো ভালোই জানে, বিদ্যুৎ-সংকটের কারণে চামড়া প্রক্রিয়াজাতের পর্যাপ্ত সুযোগ-সুবিধা বা অবকাঠামো বোধগম্য কারণেই কাজে লাগানো সম্ভব নয়। সে কারণেই কাঁচা চামড়ার মতো একটি পচনশীল রপ্তানিমুখী পণ্যের দেখভাল করার ক্ষেত্রে সর্বোচ্চ মনোযোগ দাবি করে। এমনও নয় যে সংশ্লিষ্ট সব পক্ষই দর নির্ধারণ না করার বিষয়ে জোট বেঁধেছিলেন। বিসিকের ডেপুটি জেনারেল ম্যানেজার মো. জালাল উদ্দিন গত ২৫ অক্টোবর ঈদের আগেই দর নির্দিষ্ট করতে সুপারিশ রেখেছিলেন। কিন্তু স্পষ্টতই সরকার তা গায়ে মাখেনি।
সরকারের কাছে এ হিসাব রয়েছে যে ৬০ লাখের বেশি গবাদিপশু এবার জবাই করা হয়েছে। কিন্তু তাদের কাছে সম্ভবত খবর ছিল না যে চামড়াশিল্পের ভাগ্যে কী ঘটতে যাচ্ছে। ধারণা করা হচ্ছে, চামড়ার দর নির্ধারণ না করার মাশুল চড়া হতে পারে। কারণ, খুচরা ব্যবসায়ীরা প্রতি বর্গফুট চামড়া ৭০ থেকে ৭৫ টাকায় কিনলেও এখন ট্যানারি মালিকেরা বলছেন, এটা পতনমুখী আন্তর্জাতিক বাজার দরের সঙ্গে সংগতিপূর্ণ নয়। সুতরাং এই দামে তারা চামড়া সংগ্রহ বন্ধ রেখেছেন। এটা ঠিক যে আন্তর্জাতিক বাজারের মেজাজ-মর্জি তো আমাদের বিবেচনায় নিতেই হবে। কিন্তু সেই বাজার স্থবির নয়, বরং ভীষণ গতিশীলও। গত জুলাই-সেপ্টেম্বরে লক্ষ্যমাত্রার চেয়ে ১৫ শতাংশ রপ্তানি কম হয়েছে। কিন্তু তার অর্থ এই নয় যে আমরা কোনো দর নির্ধারণেই অক্ষম থাকব।
গত ৭ মার্চে ওয়াল স্ট্রিট জার্নাল-এ বিশ্ব মন্দা কাটিয়ে গরুর চামড়ার বিশাল চাহিদার বিষয়ে অত্যন্ত আশাব্যঞ্জক খবর ছেপেছিল। এখন একদিকে যেমন চামড়া পাচারের আশঙ্কা দেখা দিয়েছে, তেমনি অব্যবস্থাপনাজনিত কারণে এই সম্পদ বিনষ্টের ব্যাপারে তৃণমূলের ব্যবসায়ীরা উদ্বিগ্ন হয়ে পড়েছেন। আগাম উদ্যোগ থাকলে এ ধরনের পরিস্থিতি এড়ানো যেত। বিলম্বে হলেও এখন সরকারের উচিত হবে এ বিষয়ে দ্রুত কার্যকর পদক্ষেপ নিয়ে তাঁদের উদ্বেগ প্রশমন করা। রাষ্ট্রের দিকনির্দেশনা ছাড়া এমন একটি শিল্প চলতে পারে না।
যেতে-আসতে যাত্রীদের বিড়ম্বনা:
এবারে যে বিপুলসংখ্যক মানুষ ঈদুল আজহা উদ্যাপন করতে ঢাকার বাইরে গিয়েছিল, তাদের বেশির ভাগই অবর্ণনীয় দুর্ভোগের শিকার হয়। প্রথম আলোর খবর অনুযায়ী দুই ঘণ্টার পথ পার হতে লেগে গিয়েছিল নয় ঘণ্টা কিংবা আরও বেশি। বলা যায়, ঈদের আগে পুরো যোগাযোগব্যবস্থাই ভেঙে পড়ার উপক্রম হয়েছিল। বাড়ি থেকে আবার ঢাকায় ফিরতেও অনেকে একই সমস্যায় পড়েছে। এ ব্যাপারে সরকার কিংবা সংশ্লিষ্ট কর্তৃপক্ষের কি কিছুই করার ছিল না বা নেই?
কোনো ঈদ বা পার্বণে স্বাভাবিকের চেয়ে যাত্রীসংখ্যা কয়েক গুণ বেশি হলে পরিবহনের ওপর বাড়তি চাপ পড়া অস্বাভাবিক নয়। কিন্তু সংশ্লিষ্ট সেবাপ্রতিষ্ঠান সজাগ থাকলে জনদুর্ভোগ অনেকটাই কমিয়ে আনা সম্ভব। প্রধানমন্ত্রী শেখ হাসিনা ঈদের শুভেচ্ছা বিনিময় অনুষ্ঠানে বলেছেন, এবারে রাস্তাঘাট ভালো থাকায় মানুষ ভালোভাবে ঈদ করতে পেরেছে। যানবাহন চলাচল উপযোগী থাকলেই রাস্তাঘাটের অবস্থা ভালো, তা বলা যায় না। ঈদের আগে প্রথম আলোয় সারা দেশের সড়ক-মহাসড়কের দুরবস্থার যে চিত্র প্রকাশিত হয়েছে, তাতে কর্তৃপক্ষের টনক নড়েছে বলে মনে হয় না।
গত ঈদে সড়কগুলোর বেহাল অবস্থা নিয়ে পত্রপত্রিকায় লেখালেখি হওয়ার কারণে যোগাযোগ মন্ত্রণালয়ের কর্তাব্যক্তিদের ঘুম ভেঙেছিল বলেই যানজট প্রকট রূপ নেয়নি। কিন্তু এবারে বেহাল সড়কের পাশাপাশি রেলওয়ের সময়সূচি মারাত্মক বিপর্যয়ের মুখে পড়ে নরসিংদীতে অবরোধ ও ট্রেনে অগ্নিসংযোগের কারণে। আইনশৃঙ্খলা রক্ষাকারী বাহিনী আগে থেকে ব্যবস্থা নিলে এই অঘটনও এড়ানো যেত। তা ছাড়া নরসিংদীর ঘটনায় উত্তরবঙ্গের ট্রেনের সময়সূচিতে বিপর্যয় ঘটার কোনো যুক্তি নেই। দীর্ঘদিন ধরে রেলওয়ের ইঞ্জিন-সংকট থাকা সত্ত্বেও তা পূরণের উদ্যোগ না নেওয়া দুর্ভাগ্যজনক। দক্ষিণাঞ্চলে সড়কপথে যানজটের কারণ ফেরির অপ্রতুলতা বলা হলেও উত্তরাঞ্চলে সেই অজুহাত খাটে না।
আসলে পুরো বিষয়টিতে কর্তৃপক্ষ চূড়ান্ত অযোগ্যতা ও অদক্ষতার পরিচয় দিয়ে আসছে। এত দিন যোগাযোগ খাতে বড় বড় প্রকল্পের গল্প শোনানো হলেও সেসব বাস্তবায়নের লক্ষণ নেই। সুষ্ঠু পরিবহনের অভাবে ঘরমুখী মানুষই কেবল দুর্ভোগে পড়েনি, কোরবানির হাটেও তার বিরূপ প্রভাব পড়ে। ঈদের আগের দিন ঢাকা শহরের পশুর হাটগুলো প্রায় ফাঁকা ছিল। ক্রেতাদের অনেক বেশি দামে পশু কিনতে হয়েছে। এতে খামারিরা লাভবান হয়নি, মাঝখানে দাও মেরেছে মধ্যস্বত্বভোগীরা।
বেহাল সড়ক, প্রয়োজনীয় ফেরি ও রেলইঞ্জিন না থাকার কারণে বাড়ি যেতে যেমন মানুষকে বিড়ম্বনায় পড়তে হয়েছে, তেমনি ঢাকায় ফিরতেও। যোগাযোগ মন্ত্রণালয়ের এই ব্যাধি পুরোনো। দুটি ঘাটে প্রয়োজনীয়সংখ্যক ফেরির ব্যবস্থা করা কিংবা রেলওয়েতে কয়েকটি ইঞ্জিন যোগ করা কি একেবারেই অসম্ভব?
সরকারের নীতিনির্ধারকেরা যা-ই বলুন না কেন, দেশের অধিকাংশ সড়ক-মহাসড়ক চলছে জোড়াতালি দিয়ে। যে কারণে ঘন ঘন দুর্ঘটনা ঘটে, মানুষ যানজটে নাকাল হয়। যাত্রী ও পণ্যের সুষ্ঠু পরিবহন নিশ্চিত করতে হলে বেহাল সড়কগুলো দ্রুত সংস্কারের পাশাপাশি প্রয়োজনীয় ফেরি ও রেলইঞ্জিন জোগানের বিকল্প নেই।
রেল লাইনটা ডবল করা এদেশের সরকারের পক্ষে কঠিন কোন কাজ না । কিন্তু কেন তা করা হয় না ? সরকারের প্রতি নিবেদন, এদিকে নজর দিন। লাইনটা ডবল করে রেল সংখ্যা বাড়িয়ে দিন। এটি অবশ্যই লাভজনক একটা বাণিজ্যক প্রতিষ্ঠানে পরিণত হবে । দেশের অগনিত মানুষ তাদের যাত্রা দুর্ভোগ থেকে বাচবে । 
জনগণের জন্য সহনীয় হবে কি?
জ্বালানির মূল্যবৃদ্ধির ভাবনা:
জ্বালানির দাম বাড়ার প্রতিক্রিয়া ব্যাপক। জ্বালানির দাম বাড়া মানেই শিল্প ও কৃষি উৎপাদনে খরচ বেড়ে যাওয়া, পরিবহন খরচ বেড়ে যাওয়া। অর্থাৎ চূড়ান্ত বিচারে খাদ্য ও পণ্যসামগ্রীর দামের পাশাপাশি যাতায়াতের খরচ বেড়ে যাওয়া। বর্তমান বাস্তবতায় জনগণ কি বাড়তি কোনো চাপ নিতে সক্ষম? এ ধরনের সিদ্ধান্ত যে সরকারকে অজনপ্রিয় করবে, তাতে সন্দেহ নেই। আবার অর্থনীতির বর্তমান বাস্তবতা চিন্তা করলে হয়তো সরকারের সামনে এর বিকল্প খুঁজে পাওয়া কঠিন। সিএনজির দাম বাড়ানোর ইঙ্গিত দিয়েছেন অর্থমন্ত্রী। সরকার যদি দেশের অর্থনৈতিক ব্যবস্থাপনার মানোন্নয়নও প্রশাসনিক ক্ষেত্রে সুশাসন বা আর্থিক নীতিনির্ধারণীর ক্ষেত্রে দূরদর্শিতার ইঙ্গিত দিতে পারত, তবে জ্বালানির মূল্যবৃদ্ধির বিষয়টি একদিকে যৌক্তিক এবং অন্যদিকে সহনীয় করা যেত।
প্রাকৃতিক গ্যাস ছাড়া সব ধরনের জ্বালানি তেল বাংলাদেশকে আমদানি করতে হয়। দেশে বর্তমানে জ্বালানি তেলের যা চাহিদা, তা আন্তর্জাতিক বাজারমূল্যে আমদানি করে গ্রাহক পর্যায়ে যে দামে বিক্রি করা হয়, তাতে সরকারের হিসাব অনুযায়ী এ বছর ভর্তুকি দিতে হবে প্রায় ২০ হাজার কোটি টাকা। সরকারের তরফ থেকে যে ভর্তুকির কথা বলা হয়, তা আমদানি পর্যায়ে তেলের ওপর নানা শুল্ক আরোপের পর। এসব ক্ষেত্রে ছাড় দেওয়া হলে ভর্তুকিও কমে যাবে। এ ছাড়া করযোগ্য আরও এমন অনেক খাত রয়েছে, যেগুলোর ওপর কর বসিয়ে এ ঘাটতি পুষিয়ে ফেলা সম্ভব। রাজস্ব ব্যবস্থাপনার মানোন্নয়নের বিষয়টি এ ক্ষেত্রে খুবই গুরুত্বপূর্ণ। সেদিকে সরকারের নজর কই?
বলা হচ্ছে, সিএনজির দাম জ্বালানি তেলের দামের ৪০ শতাংশ করা যৌক্তিক। জ্বালানি তেলের দামের সঙ্গে সিএনজির দামের সমন্বয়ের প্রয়োজনও হয়তো আছে। কিন্তু এর ফলে সিএনজিচালিত যানবাহনের ভাড়াও বেড়ে যাবে। আমাদের প্রশ্ন হচ্ছে, সরকার যে ভাড়া নির্ধারণ করে দেয়, তা কি পরিবহন-মালিকেরা মেনে চলেন? এখন যদি আবার সিএনজির দাম বাড়ানো হয়, তখন সরকার আবার নতুন করে ভাড়া নির্ধারণ করে দেবে। এই নির্ধারিত ভাড়ায় জনগণ যানবাহনে চলতে পারবে, তার নিশ্চয়তা কি সরকার দিতে পারবে? এখানেই সরকারের প্রশাসনিক দিক, দক্ষতা ও সুশাসনের প্রশ্নটি চলে আসে। এসব দিকে নজর না দিয়ে সরকার জ্বালানির দাম বাড়ালে জনজীবনে এর বিরূপ প্রভাব পড়তে বাধ্য।
বর্তমানে দেশে জ্বালানি তেলের চাহিদা ৭০ লাখ টন। দেশে একমাত্র যে তেল শোধনাগারটি রয়েছে, তার শোধনক্ষমতা মাত্র ১৭ লাখ টন। সরকার যদি পরিশোধিত তেলের পরিবর্তে অপরিশোধিত তেল আমদানি করে শোধন করার পর বাজারজাত করত, তবে দাম অনেক কম পড়ত। সরকারের উচিত, নতুন তেল শোধনাগার স্থাপনের বিষয়টি গুরুত্বের সঙ্গে বিবেচনা করা।
আমরা মনে করি, সামগ্রিক অর্থনৈতিক পরিকল্পনা ও ব্যবস্থাপনা, সঠিক রাজস্ব ব্যবস্থাপনা ও প্রশাসনিক সুশাসন—এসব বিষয় নিশ্চিত করা গেলে অর্থনীতির অনেক কঠিন বাস্তবতা অনায়াসে সামাল দেওয়া যায়। দফায় দফায় জ্বালানির মূল্য বৃদ্ধি করে পরিস্থিতি সামাল দেওয়ার মতো সহজ পথ জনগণের জন্য সহনীয় না-ও হতে পারে।
অবিলম্বে খুঁটি বসান, এলাকাবাসীকে বিপদমুক্ত রাখুন
গাছের সঙ্গে বিদ্যুৎ লাইন:
চারদলীয় জোট সরকারের আমলে বিদ্যুৎ সঞ্চালন ছাড়াই শত শত কিলোমিটার খুঁটি বা খাম্বা বসানো হয়েছিল। এই খাম্বার ব্যবসা করে বিএনপির প্রভাবশালী ব্যক্তিরা মোটা অঙ্কের অর্থ হাতিয়ে নিয়েছেন বলেও গণমাধ্যমে খবর প্রকাশিত হয়েছে। সম্প্রতি প্রকাশিত এ সম্পর্কিত বরগুনা জেলার খবরটি ঠিক তার বিপরীত। খুঁটির অভাবে সেখানে বিদ্যুৎ সঞ্চালন চলছে গাছ ও বাঁশের সহায়তায়।
প্রথম আলোর বরগুনা প্রতিনিধির পাঠানো খবরে বলা হয়: বৈদ্যুতিক খুঁটি ছাড়াই গাছ ও বাঁশের সঙ্গে টানা হয়েছে বিদ্যুৎ সঞ্চালন লাইন আর গ্রাহকেরা বাঁশের খুঁটি থেকে নামিয়ে সংযোগ নিয়েছেন বাড়িতে। বরগুনা সদর উপজেলার তিনটি গ্রামে এ রকম প্রায় ১০ কিলোমিটার এলাকাজুড়ে সঞ্চালন লাইন থেকে গ্রাহকদের দেওয়া হয়েছে বিদ্যুৎ সংযোগ।
এ ধরনের বিদ্যুৎ সঞ্চালন লাইন ও সংযোগ বেআইনি ও অত্যন্ত বিপজ্জনক। জীবন্ত গাছ অতিমাত্রায় পরিবাহী; কোনো কারণে তার ছিঁড়ে গেলে পুরো গাছ বিদ্যুতায়িত হয়ে প্রাণঘাতী দুর্ঘটনা ঘটাতে পারে। বাঁশের খুঁটিও অনিরাপদ। কিন্তু এসব নিয়ে বিদ্যুৎ বিভাগের আদৌ মাথা ব্যথা আছে বলে মনে হয় না। থাকলে চার-পাঁচ বছর ধরে এই বেআইনি ও বিপজ্জনক কাজ তারা করতে পারত না। এ ব্যাপারে বিদ্যুৎ বিভাগের নির্বাহী প্রকৌশলীর অজুহাতও ধোপে টেকে না। তিনি বলেছেন, ঠিকাদারের অনীহার কারণে বিদ্যুতের খুঁটি বসানো যায়নি। তাহলে খুঁটি ছাড়া কীভাবে সেখানে বিদ্যুৎ সঞ্চালন করা হলো? এটি বিদ্যুৎ উন্নয়ন বোর্ডের নীতিমালারও পরিপন্থী। এর সঙ্গে জড়িত ব্যক্তিদের বিরুদ্ধে আইনানুগ ব্যবস্থা নেওয়া হোক।
গ্রাহকদের অসহায়ত্বের সুযোগ নিয়ে বিদ্যুৎ বিভাগ যা খুশি তা করতে পারে না। নিয়মিত বিল পরিশোধ করার পরও গ্রাহকেরা নিরাপদ সঞ্চালন লাইন পাবেন না কেন? অবিলম্বে বরগুনার উল্লিখিত গ্রামগুলোতে বিদ্যুতের খুঁটি বসানোর ব্যবস্থা করুণ। বিদ্যুৎ সঞ্চালন সাময়িক বন্ধ রেখে হলেও খুঁটি বসাতে হবে। আশা করি, নিরাপদ ভবিষ্যতের কথা ভেবে গ্রাহকেরা সাময়িক এ অসুবিধা মেনে নেবেন।
পাট বাঁচাও, পাটচাষি বাঁচাও
বিশ্ববাজারে মন্দা:
গত কয়েক বছরে বিশ্ববাজারে পাটের দাম বেড়ে যাওয়া নিঃসন্দেহে বাংলাদেশের জন্য সুসংবাদ ছিল। ধারণা করা গিয়েছিল, একদা সোনালি আঁশ খ্যাত এই অর্থকরী ফসলটি তার হারানো গৌরব ফিরে পাবে। সরকারের পক্ষ থেকেও নানা আশার বাণী শোনানো হয়েছিল। কিন্তু তিন বছর না যেতেই সেই সম্ভাবনা দুর্ভাবনায় পরিণত হয়েছে। এতে সবচেয়ে বেশি ক্ষতিগ্রস্ত হয়েছেন উৎপাদনকারী বা পাটচাষিরা। গত বছর প্রতি মণ পাটের দাম ছিল এক হাজার ৫০০ থেকে তিন হাজার টাকা। এ বছর তা ৭০০ টাকায় নেমে এসেছে, যা উৎপাদন খরচেরও অনেক কম। আবার বিক্রি না হওয়ায় অনেক কৃষক পাট পুড়িয়ে ফেলতে কিংবা পানিতে ফেলে দিতে বাধ্য হচ্ছেন বলেও প্রথম আলোয় প্রকাশিত খবরে জানা যায়।
এ খবরটি কেবল দুঃসংবাদ নয়, উদ্বেগজনকও। কেবল কৃষকই নন, পাট কিনে বিপাকে পড়েছেন বেসরকারি পাট ব্যবসায়ী এবং সরকারি সংস্থা বিজেএমসিও। গত কয়েক বছরে বহির্বিশ্বে পাটের চাহিদা বেড়ে যাওয়ায় দেশের অনেক বন্ধ হয়ে যাওয়া পাটকল চালু করা সম্ভব হয়েছিল। শ্রমিকেরা কাজে ফিরে এসেছিলেন। পাটের বাজার মন্দা হওয়ায় এই শিল্পের সঙ্গে সংশ্লিষ্টদের মধ্যে ফের অনিশ্চয়তা দিয়েছে।
অস্থিতিশীল বিশ্ব অর্থনীতিতে যেকোনো পণ্যের বাজার ওঠানামা করতে পারে। কিন্তু উদ্ভূত পরিস্থিতি মোকাবিলায় সরকার বা সংশ্লিষ্ট কর্তৃপক্ষের আগাম প্রস্তুতি থাকা প্রয়োজন। কিন্তু পাট মন্ত্রণালয় কিংবা বিজেএমসির ভাবসাব দেখে মনে হয়, তারাও কিংকর্তব্যবিমূঢ়। তা ছাড়া কেবল বিদেশি বাজারের ওপর নির্ভর করে যে পাট খাতকে এগিয়ে নেওয়া যাবে না, সে বিষয়টি তাদের মাথায় আছে বলে মনে হয় না। ২০১০ সালে পাটের বহুমুখী ব্যবহার বাধ্যতামূলক করে আইন করা হলেও তার প্রয়োগ বা কার্যকারিতা নেই। প্রতিবেশী ভারত যেখানে উৎপাদিত পাটের ৯০ শতাংশ ব্যবহার নিশ্চিত করেছে, সেখানে বাংলাদেশে ব্যবহূত হচ্ছে মাত্র ৫ শতাংশ। এর জন্য যে দীর্ঘ ও স্বল্পমেয়াদি পরিকল্পনা থাকা দরকার, তার কিছুই নেওয়া হয়নি। কেবল চটের বস্তা ও থলি তৈরি করে মুমূর্ষু পাটশিল্পকে রক্ষা করা যাবে না।
বছর দশেক আগে পলিথিনের ব্যাগ নিষিদ্ধ করা হলেও তা আবার সগৌরবে ফিরে এসেছে। মাঝখানে পাট নিয়ে পরীক্ষা-নিরীক্ষাও কম হয়নি। পৃথিবীর সর্বোৎকৃষ্ট পাট উৎপাদনকারী দেশ হলেও আমরা এর বহুমুখী ব্যবহার নিশ্চিত করতে পারিনি। বলা হয়, মধ্যপ্রাচ্যে অশান্ত পরিস্থিতি ও কয়েকটি দেশে অর্থনৈতিক মন্দার কারণে পাটের চাহিদা কমে গেছে। কিন্তু অভ্যন্তরীণ চাহিদা ও ব্যবহার বাড়াতে সরকারি পরিপত্র জারির বেশি কিছু কি সরকার করেছে? নতুন বাজার অনুসন্ধানের চেষ্টাও নেননি দায়িত্বশীল ব্যক্তিরা। পরিবেশ সচেতনতার কারণে সারা বিশ্বেই পাটের ব্যবহার বাড়ার কথা। সেই সুযোগ আমরা কাজে লাগাতে না পারলে প্রতিবেশী ভারত বা অন্য দেশ যে নেবে, তাতে সন্দেহ নেই। এখনো সময় আছে, পাটের অভ্যন্তরীণ চাহিদা বাড়ানোর পাশাপাশি নতুন বাজার সৃষ্টির দিকেই সরকারের মনোযোগ বাড়াতে হবে। সোনালি আঁশ তার অতীত গৌরব ফিরে পাক। পাট বাঁচুক, পাটচাষি বাঁচুক, বাঁচুক পাটশিল্প।
শিক্ষা-প্রশাসন
বৈষম্যের শিকার শিক্ষা ক্যাডার:
স্বাধীনতার চার দশক পরেও হলেও জাতি একটি বাস্তবমুখী, অসাম্প্রদায়িক চেতনাসমৃদ্ধ শিক্ষানীতি পেয়েছে। এই শিক্ষানীতিতে শিক্ষার দিকনির্দেশনার পাশাপাশি শিক্ষকদের মর্যাদা ও অধিকারকে গুরুত্বের সঙ্গে বিবেচনার কথা বলা হয়েছে। শিক্ষকতা একটি মহান পেশা, যা সব পেশার মূল উৎসও বটে। কিন্তু দেশের বর্তমান প্রেক্ষাপটে দেখা যায়, সমাজের মূলভিত্তি রচনাকারী শিক্ষক সমাজ উপেক্ষিত রয়ে গেছেন। যে শিক্ষক সমাজের ওপর জাতি গঠন ও মানবসম্পদ উন্নয়নের মহান দায়িত্ব অর্পণ করা হয়েছে, সেই শিক্ষক সমাজ অবমূূল্যায়িত হলে তাঁদের পক্ষে এ দায়িত্ব যথাযথভাবে সম্পন্ন করা কঠিন হয়ে পড়ে।
১৯৮৩ সাল থেকে সরকারি কলেজের শিক্ষকদের ক্যাডারভুক্ত করার পর থেকে ১৬ কোটি জনসংখ্যার এ দেশে মাত্র ১৫ হাজারের মতো সরকারি কলেজ শিক্ষক কর্মরত আছেন। বিসিএসে অন্তর্ভুক্ত ২৯টি ক্যাডারের মধ্যে শিক্ষা ক্যাডারটিই সর্ববৃহৎ। কিন্তু তুলনামূলক বিচার করলে দেখা যায়, শিক্ষা ক্যাডারের সঙ্গে অন্য ক্যাডারের মধ্যে বৈষম্য প্রকট। যেমন—জাতীয় পদমর্যাদা বা মানক্রম নির্ধারণী-সংক্রান্ত প্রজ্ঞাপনেও (ওয়ারেন্ট অব প্রিসিডেন্স, ১৯৮৬) শিক্ষকদের যথাযথভাবে মূল্যায়ন করা হয়নি বলে অনেকে মনে করেন। এই ওয়ারেন্ট অব প্রিসিডেন্সের ২০ নম্বর ক্রমিকে শিক্ষা ক্যাডারের সর্বোচ্চ পদ অর্থাৎ মাধ্যমিক ও উচ্চশিক্ষা অধিদপ্তরের (মাউশি) মহাপরিচালকের অবস্থান রাখা হয়েছে মাত্র। কিন্তু কলেজগুলোর অধ্যক্ষ বা অধ্যাপকদের ওয়ারেন্ট অব প্রিসিডেন্সের মানক্রমে স্থান হয়নি। ২২ নম্বর ক্রমিকে চিকিৎসা ও প্রকৌশল মহাবিদ্যালয়ের অধ্যক্ষ এবং বিশ্ববিদ্যালয়ের অধ্যাপকদের, অন্যদিকে ২৩ নম্বর ক্রমিকে চিকিৎসা ও প্রকৌশল মহাবিদ্যালয়ের অধ্যাপকদের জাতীয় মানক্রম নির্ধারণ করা আছে। অথচ এমন অনেক বড় বড় বিশ্ববিদ্যালয় কলেজ রয়েছে, যেগুলোর গুরুত্ব চিকিৎসা-প্রকৌশল-পাবলিক বিশ্ববিদ্যালয়গুলোর চেয়ে কোনো অংশে কম নয়। ওয়ারেন্ট অব প্রিসিডেন্সে কলেজের অধ্যক্ষ বা অধ্যাপকদের মানক্রম নির্ধারিত না থাকার কারণে অনেক সময় জাতীয় অনুষ্ঠানে শিক্ষকদের বিব্রতকর পরিস্থিতির মুখোমুখি হতে হয়। এ জাতীয় পদমর্যাদা বিন্যাসকরণে যে আন্তক্যাডার বৈষম্য রয়েছে, সেটি সবচেয়ে বেশি দৃশ্যমান হয় ২৫ নম্বর ক্রমিকে অর্থাৎ সর্বশেষ মানক্রমে। এ অংশে সিভিল সার্জন, উপসচিব, পুলিশ সুপারদের অবস্থান নির্ধারণ করা আছে।
দুঃখজনক হলেও সত্য, এ সর্বশেষ ধাপেও সরকারি কলেজের অধ্যক্ষ বা অধ্যাপকদের মানক্রম দেওয়া হয়নি। এখানে দুটি উদাহরণ তুলে ধরলে চিত্রটি আরও স্পষ্ট হবে। প্রশাসন ও পুলিশ ক্যাডারভুক্ত কর্মকর্তারা চাকরির তৃতীয় ধাপে এসে উপসচিব ও পুলিশ সুপারের মতো পদমর্যাদায় উন্নীত হন। অন্যদিকে, শিক্ষা ক্যাডারভুক্ত কর্মকর্তাদের চাকরির সর্বোচ্চ ও সর্বশেষ ধাপটি অধ্যাপক বা অধ্যক্ষ হলেও জাতীয় মানক্রমে তাঁদের অবস্থান নির্ধারণ করা হয়নি। এ ছাড়া সহকারী অধ্যাপকেরা (৫ম গ্রেড) যখন পদোন্নতি পেয়ে সহযোগী অধ্যাপক পদে উন্নীত হন, তখন তাঁরা কেবল পদমর্যাদাটুকু লাভ করেন। কিন্তু আর্থিক বিবেচনায় প্রাপ্য চতুর্থ গ্রেড পান না, যেটি অন্য ক্যাডারভুক্ত কর্মকর্তারা পেয়ে থাকেন। এ ছাড়া শিক্ষা ক্যাডারকে অবকাশ বিভাগ হিসেবে গণ্য করার কারণে এই ক্যাডারের কর্মকর্তাদের অর্ধগড় বেতনে ছুটি ভোগ করতে হয়। অথচ অন্য ক্যাডার ও নন-ক্যাডারভুক্ত কর্মকর্তারা পূর্ণগড় বেতনে ছুটি ভোগ করেন। বরং বার্ষিক ছুটি হিসাবে দেখা যায়, শিক্ষা ক্যাডারভুক্ত কর্মকর্তারা গ্রীষ্মকালীন ছুটিসহ অন্যান্য ছুটির দিনগুলোতে এইচএসসি, ডিগ্রি পরীক্ষাসহ বিভিন্ন পাবলিক পরীক্ষায় দায়িত্ব পালনে বাধ্য থাকেন। ফলে তাঁদের নির্ধারিত পূর্ণকালীন ছুটি ভোগ করার কোনো সুযোগ থাকে না। যে পেশায় বৈষম্য সর্বদা তাড়া করে বেড়ায়, সে পেশার প্রতি স্বাভাবিকভাবে মেধাবীরা বিমুখ থাকবে। অথচ শিক্ষাব্যবস্থার গুণগত মান বাড়াতে হলে শিক্ষকতা পেশায় মেধাবীদের সম্মিলন ঘটানো জরুরি।
বর্তমানে শিক্ষা ক্যাডারে নিয়োগ দেওয়ার প্রক্রিয়াটি বিসিএস, আত্তীকরণ, প্রদর্শক থেকে প্রভাষক পদে পদোন্নতীকরণ এবং ১০ শতাংশ কোটায় (রাষ্ট্রপতির নির্বাহী আদেশের মাধ্যমে) নিয়োগ সম্পন্ন হয়ে থাকে। ফলে শিক্ষকদের জ্যেষ্ঠতা নির্ধারণে বিরাট সমস্যা দেখা দেয়। তাই এ সমস্যা নিরসনের জন্য শিক্ষা ক্যাডারের কর্মকর্তাদের পদ আপগ্রেড করাসহ পদোন্নতির বৈষম্য হ্রাস করতে সুস্পষ্ট নীতিমালা প্রণয়ন ও সুপার নিউমারারি পদ সৃষ্টি করে ব্যাচভিত্তিক পদোন্নতি নিশ্চিত করে শিক্ষাপ্রতিষ্ঠানে গতিশীলতা ফিরিয়ে আনা জরুরি।
বর্তমান শিক্ষানীতিতে শিক্ষকদের জীবনমান উন্নয়নে আলাদা পে-স্কেলেরও সুপারিশ করা হয়েছে। বহির্বিশ্বের দিকে তাকালেও দেখি, সেখানে শিক্ষকদের জন্য উচ্চতর বেতন কাঠামো নির্ধারণ করা আছে। আমরা মনে করি, শিক্ষক সমাজের জীবনমান ও মর্যাদা বজায় রাখতে হলে ওয়ারেন্ট অব প্রিসিডেন্সে শিক্ষকদের পদমর্যাদা যেমন নির্ধারণ করা জরুরি, তেমনই শিক্ষক সমাজের জন্য প্রস্তাবিত আলাদা পে-স্কেল দ্রুত কার্যকর করে শিক্ষকতা পেশার প্রতি মেধাবীদের উদ্বুদ্ধ করতে হবে। ‘২০২১-এর ভিশন-মিশন’ সফল করতে হলে শিক্ষা প্রশাসনকে গতিশীল করার কোনো বিকল্প নেই। এ ক্ষেত্রে যে বিষয়টির ওপর গুরুত্ব দেওয়া দরকার, সেটি হলো শিক্ষা ক্যাডারভুক্ত কর্মকর্তাদের মধ্য থেকেই শিক্ষা প্রশাসনে নিয়োগ নিশ্চিত করা।
টিআইবির ২০১০ সালের প্রতিবেদনেই উল্লেখ করা হয়েছে, শিক্ষা মন্ত্রণালয়ে দুর্নীতির পরিমাণ ২৯ শতাংশ থেকে কমে ১৫ শতাংশে নেমে এসেছে। আমরা মনে করি, শিক্ষাব্যবস্থার মানোন্নয়ন ও শিক্ষা-সংশ্লিষ্টদের যথাযথ মূল্যায়নের মাধ্যমে শিক্ষাব্যবস্থা থেকে দুর্নীতির শেকড় উপড়ে ফেলা সম্ভব। কাজেই শিক্ষক সমাজ মনে করে, বর্তমানে গৃহীত শিক্ষানীতিটি বাস্তবায়নের মাধ্যমে শিক্ষাব্যবস্থায় আমূল পরিবর্তন এনে জ্ঞান-বিজ্ঞাননির্ভর একটি ডিজিটাল ও সমৃদ্ধ বাংলাদেশ গড়তে এর কোনো বিকল্প নেই।
পুলক চাকমা: শিক্ষা ক্যাডারের কর্মকর্তা
প্রশিক্ষণের মাধ্যমে দক্ষ জনবল সৃষ্টি করতে হবে
শ্রমবাজারে সংকট
বহির্বিশ্বে জনশক্তি রপ্তানির ক্ষেত্রে বাংলাদেশ এক গভীর সংকটের মধ্য দিয়ে চলেছে। গত তিন দশকের মধ্যে এমন সংকট আর কখনো আসেনি। নিম্ন আয়ের বিপুল জনসংখ্যা অধ্যুষিত ছোট্ট এই দেশের জন্য এটি সত্যিই এক বড় উদ্বেগের বিষয়।
রোববার প্রথম আলোয় প্রকাশিত একটি প্রতিবেদনের তথ্য অনুযায়ী, বর্তমান সরকার ক্ষমতায় আসার পর থেকে গত পৌঁনে তিন বছরে সৌদি আরবে কাজ করতে গেছেন মাত্র ৩০ হাজার বাংলাদেশি, আর ফিরে এসেছেন ৫০ হাজার। সৌদি আরব বাংলাদেশের জনশক্তি রপ্তানির সবচেয়ে বড় বাজার। ১৯৯৭ থেকে ২০০৮ সাল পর্যন্ত প্রতিবছর গড়ে দেড় থেকে দুই লাখ মানুষ কাজ করতে গেছেন। অর্থাৎ বাংলাদেশের সবচেয়ে বড় জনশক্তি রপ্তানির বাজারটিতেই বড় ধস নেমেছে। আর দ্বিতীয় বড় বাজার মালয়েশিয়ায় জনশক্তি রপ্তানি বন্ধ রয়েছে গত দুই বছর ধরে। শ্রমিক নিচ্ছে না মধ্যপ্রাচ্যের তেলসমৃদ্ধ দেশ কুয়েতও, যে দেশে প্রতিবছর গড়ে ৩০ থেকে ৪০ হাজার বাংলাদেশির কর্মসংস্থান হতো। এসবের সঙ্গে যোগ করতে হয় ইরাক ও লিবিয়ার কথা: যুদ্ধের কারণে দেশ দুটিতে নতুন করে জনশক্তি রপ্তানি করা শুধু বন্ধই হয়নি, উল্টো প্রচুরসংখ্যক বাংলাদেশি কাজ হারিয়ে স্বদেশে ফিরে আসতে বাধ্য হয়েছেন। সব মিলিয়ে উদ্বেগের বিষয় হলো, আমাদের বৈদেশিক মুদ্রা উপার্জনের সবচেয়ে বড় পথটি আশঙ্কাজনকভাবে সংকুচিত হয়ে এসেছে। একদিকে জাতীয় অর্থনীতির ওপর এর সরাসরি নেতিবাচক প্রভাব পড়ছে, অন্যদিকে দেশের ভেতরে কর্মসংস্থান পরিস্থিতি আরও নাজুক হচ্ছে; বেকারত্ব বাড়ছে, সেই সঙ্গে বাড়ছে সামাজিক অস্থিরতা।
আমাদের সবচেয়ে বড় শ্রমবাজার সৌদি আরবে বর্তমানে প্রায় ২০ লাখ বাংলাদেশি শ্রমিক কর্মরত রয়েছে। দেশটি ভিসা প্রদানের ক্ষেত্রে কোটাব্যবস্থা চালু করেছে বলে বাংলাদেশ থেকে শ্রমিক নেওয়া বেশ কমে গিয়েছে। সৌদি কর্তৃপক্ষ কাজের অনুমতিপত্র বা আকামা পরিবর্তনের সুযোগ দিচ্ছে না বলে ছয়-সাত লাখ বাংলাদেশি শ্রমিকের সে দেশে চাকরি অব্যাহত রাখাও অনিশ্চিত হয়ে পড়েছে। এ ক্ষেত্রে কূটনৈতিকভাবে কিছু করার রয়েছে কি না তা খতিয়ে দেখে উদ্যোগ নেওয়া দরকার।
দ্বিতীয় বৃহত্তম শ্রমবাজার মালয়েশিয়া; গত মে মাসে প্রধানমন্ত্রী শেখ হাসিনার দেশটি সফরকালে শ্রমিক নেওয়ার বিষয়ে ফলপ্রসূ আলোচনা হয়েছে বলে খবর পাওয়া গিয়েছিল। কিন্তু সে আলোচনার সুফল কেন পাওয়া যাচ্ছে না, সেটি একটি বড় প্রশ্ন। যুদ্ধবিধ্বস্ত লিবিয়া, যে দেশ থেকে প্রায় ৪০ হাজার মানুষকে ফিরে আসতে হয়েছে, সেখানে আবার লোক পাঠানোর সুযোগ সৃষ্টি হয়েছে বলে খবর পাওয়া যাচ্ছে। এই সুযোগ কাজে লাগানোর সর্বাত্মক চেষ্টা করা উচিত।
সরকারের পক্ষ থেকে বহির্বিশ্বের নতুন শ্রমবাজার অন্বেষণের ফল আশাব্যঞ্জক নয়; কিন্তু বিষয়টি এমন নয় যে কোথাও কোনো বাজার আর নেই। কী ধরনের জনবল কোন কোন বাজারে প্রয়োজন সে বিষয়ে আরও খোঁজখবর নিতে হবে। যথাযথ পরিকল্পনা ও উদ্যোগ নিয়ে লোকবল প্রশিক্ষণের ব্যবস্থা করতে হবে। বিপুল জনগোষ্ঠীকে রপ্তানিযোগ্য জনশক্তিতে পরিণত করা দরকার।
    আমাদের সরকার জনগোষঠীকে নিয়ে ভাবার তাদের সময় কই। 
    সরকার ব্যস্ত আছে বিরোধী দল ঠেঙ্গাতে, স্থায়ীভাবে ক্ষমতায় থাকার ফন্দি-ফিকির তৈরী করতে, যুদ্ধাপরাধীদের কথিত বিচার নিয়ে, ১০ ট্রাক অস্ত্র মামলা, ২১ আগষ্ট গেনেড হামলা, ৪ নেতার হত্যার বিচার, বিরোধী নেত্রী ও তার ছেলেদের রাজনীতি থেকে উচ্ছেদ করার ষড়যন্ত্র নিয়ে, শেখ মুজিবের অবশিষ্ট খুনীদের দেশে ফিরিয়ে আনার নিরলস প্রচেষ্টায়, ৭২ এর সংবিধানে ফিরে যাওয়ার নামে সংবিধানকে যথেচ্ছাভাবে কর্তন-সংশোধনের খেলা নিয়ে। কারণ এ সরকার ও এদের দোষরদের কাছে এগুলোই হল দেশ ও জাতির উন্নয়নের ও সমস্যা সমাধোনের সবচেয়ে জরুরী কর্মসূচী। তাই দেশের লাখ লাখ বেকার জনশক্তির বৈদেশিক কর্মসংস্থানের ব্যাপারে মনযোগ দেওয়ার সময় এ সরকারের নাই। 
আইনি জটিলতা দূর করার উদ্যোগ নিন
কুমিল্লা সিটি করপোরেশন নির্বাচন
সামান্য ভুলভ্রান্তির কারণে কুমিল্লা সিটি করপোরেশনের নির্বাচন নিয়ে অনিশ্চয়তার আশঙ্কা দেখা দিয়েছে। নব গঠিত এই সিটি করপোরেশনের নির্বাচন শুরুতেই বাধাগ্রস্ত হোক তা কাম্য হতে পারে না। সমস্যাটি দ্রুত দূর করার ব্যাপারে সে কারণেই সংশ্লিষ্ট সবার মনোযোগ প্রয়োজন।
কুমিল্লা সিটি করপোরেশনের দুটি ওয়ার্ডের সীমানা নিয়ে দুটি সরকারি নথিতে দুই রকম তথ্য থাকায় আইনি জটিলতা দেখা দিতে পারে। নির্বাচনের প্রস্তুতি নেওয়ার পর কেউ বিষয়টি নিয়ে আদালতে গেলে নির্বাচন স্থগিত হয়ে যাওয়ার আশঙ্কা রয়েছে। নির্বাচনের প্রস্তুতির আগে তাই বিষয়টির নিষ্পত্তি জরুরি।
সীমানা নির্ধারণের ব্যাপারে দাবি-আপত্তি পর্যালোচনা করে সীমানা নির্ধারণের কাজটি সম্পন্ন করেছে জেলা প্রশাসন এবং স্থানীয় বাসিন্দাদের জেলা প্রশাসন নির্ধারিত এই সীমানার ব্যাপারে সমর্থন রয়েছে। সে অনুযায়ী স্থানীয় সরকার মন্ত্রণালয়ে প্রতিবেদনও পাঠানো হয়েছে। কিন্তু স্থানীয় সরকার মন্ত্রণালয় থেকে সীমানাসংক্রান্ত যে গেজেট প্রকাশ করা হয়েছে সেখানে ২৪ নম্বর ওয়ার্ডের সঙ্গে লালমাইয়ের আংশিক এবং ২২ নম্বর ওয়ার্ডের সঙ্গে দক্ষিণ গোপীনাথপুরের আংশিক এলাকা যুক্ত হিসেবে দেখানো হয়েছে। জেলা প্রশাসন সাবেক পৌরসভার ওয়ার্ড ও চৌহদ্দি বহাল রেখেই নতুন ঘোষিত সিটি করপোরেশনের সীমানা নির্ধারণ করেছে, কোনো ওয়ার্ডকে ভাগ বা কোনো ওয়ার্ডের কোনো অংশ অন্য ওয়ার্ডের সঙ্গে যুক্ত করেনি। জেলা প্রশাসন সেভাবেই প্রতিবেদন পাঠিয়েছে। স্থানীয় সরকার মন্ত্রণালয়ের গেজেটে ওয়ার্ডের সীমানা ভিন্ন হওয়ার বিষয়টি ভুল বলেই ধরে নেওয়া যায়। কুমিল্লা সিটি করপোরেশনের নির্বাচন নিয়ে যেকোনো ধরনের জটিলতা এড়াতে এই ভুলটি শোধরানো জরুরি হয়ে পড়েছে।
সিটি করপোরেশনের নির্বাচনী আইন অনুযায়ী সিটি করপোরেশন গঠিত হওয়ার ১৮০ দিনের মধ্যে নির্বাচন করতে হবে। সে হিসেবে আগামী জানুয়ারির প্রথম সপ্তাহের আগে নির্বাচন অনুষ্ঠানের বাধ্যবাধকতা রয়েছে। নির্বাচন কমিশন আগামী ২০ থেকে ২২ নভেম্বরের মধ্যে তফসিল ঘোষণা করতে চায়। নির্বাচন কমিশনার এম সাখাওয়াত হোসেন বলেছেন, স্থানীয় সরকার মন্ত্রণালয় চাইলেই এই অসংগতি দূর করতে পারে। আমরা আশা করব, মন্ত্রণালয় অবিলম্বে এই অসংগতি দূর করার উদ্যোগ নেবে এবং নির্বাচন অনুষ্ঠানকে নির্বিঘ্ন করতে কমিশনকে সহায়তা করবে।
পার্বত্য চট্টগ্রাম
সংঘাত বন্ধে সমঝোতাই পথ
পার্বত্য চট্টগ্রামের আদিবাসীদের মধ্যে ভ্রাতৃঘাতী সংঘাত ভয়াবহ রূপ নিচ্ছে। দূরত্ব বাড়ছে রাজনৈতিক দলগুলোর মধ্যে। বর্তমানে পার্বত্য চট্টগ্রামে তিনটি রাজনৈতিক দল সক্রিয় রয়েছে। সেই সুযোগে কিছু সশস্ত্র গ্রুপও নানা অপকর্মে তৎপর বলে শোনা যায়। তিনটি রাজনৈতিক দলের মধ্যে রয়েছে জ্যোতিরিন্দ্র বোধিপ্রিয় (সন্তু) লারমার নেতৃত্বাধীন পার্বত্য চট্টগ্রাম জনসংহতি সমিতি, প্রসিত বিকাশ খীসার নেতৃত্বাধীন ইউনাইটেড পিপলস ডেমোক্রেটিক ফ্রন্ট বা ইউপিডিএফ এবং রূপায়ণ দেওয়ান ও সুধাসিন্ধু খীসার নেতৃত্বাধীন পার্বত্য চট্টগ্রাম জনসংহতি সমিতি (এম এন লারমা)। এ তিনটি রাজনৈতিক দলের দাবি অনুযায়ী নিজেদের মধ্যে এই সংঘাত ও সহিংসতায় গত এক দশকে তাদের সক্রিয়কর্মী মারা গেছেন ৫৪১ জন। সমর্থক মারা গেছেন প্রায় একই সংখ্যক। এর মধ্যে জনসংহতি সমিতির ২০০ জন, ইউপিডিএফের ৩২৫ জন এবং জনসংহতি সমিতির (এম এন লারমা) ১৬ জন নেতা-কর্মী মারা গেছেন। আবার শুধু গত এক বছরে তিন দলের নেতা-কর্মী মারা গেছেন ৩১ জন। পাহাড়ি জনগোষ্ঠির তিনটি সংগঠনের নিজেদের মধ্যে এই লড়াইকে ভ্রতৃঘাতী সংঘাত ছাড়া আর কী বলা যায়!
কেন এই ভ্রাতৃঘাতী সংঘাত? প্রায় সব মহলের যে অভিমত তা হলো, রাজনৈতিক মতবিরোধ, প্রভাব বিস্তারের প্রয়াস এবং কায়েমি স্বার্থ জড়িত রয়েছে এ সংঘাতের পেছনে। আবার পার্বত্য চট্টগ্রামের তিনটি রাজনৈতিক দল পরস্পরের বিরুদ্ধে কায়েমি স্বার্থবাদী মহলের স্বার্থরক্ষার অভিযোগ করে। এ তিনটি দলের নেতা-কর্মীরা একসময় একসঙ্গে কাজ করেছেন। ১৯৯৭ সালে পার্বত্যচুক্তি সই হওয়ার পর প্রথমে ১৯৯৮ সালে ইউপিডিএফ এবং পরে ২০০৮ সালে জনসংহতি সমিতি (এম এন লারমা) সন্তু লারমার নেতৃত্বাধীন জনসংহতি সমিতি থেকে পৃথক হয়ে যায়।
পার্বত্য চট্টগ্রামের আদিবাসীদের রাজনৈতিক, ভূমি, সাংস্কৃতিক ও অর্থনৈতিক অধিকার আদায়ের লক্ষ্যে জনসংহতি সমিতির নেতৃত্বে দীর্ঘ দুই দশক ধরে চলেছিল সশস্ত্র সংগ্রাম। সরকারের সঙ্গে যখন জনসংহতি সমিতির আলোচনা শুরু হয়, তখন মানুষ আশায় বুক বেঁধেছিল পাহাড়ে শান্তি আসবে। কিন্তু পার্বত্যচুক্তি স্বাক্ষরের পরপরই শুরু হয় ভ্রাতৃঘাতী সংঘাতের। চুক্তি পূর্ববর্তী আদিবাসী ছাত্রদের মধ্যে যে দলটির জনসংহতি সমিতির সঙ্গে সবচেয়ে ভালো সম্পর্ক ছিল তারাই চুক্তির বিরোধিতা করতে শুরু করায় এ সংঘাতের সৃষ্টি হয়। পাহাড়ে প্রত্যন্ত অঞ্চলে এখন মানুষ রাজনীতির কথা বলে না, সামাজিক শৃঙ্খলা ও শান্তির কথা বলে না, অর্থনৈতিক উন্নয়নের স্বপ্ন দেখতে পারে না। একে অন্যের দিকে তাকায় সন্দেহের দৃষ্টিতে। এমনকি জীবন যে নিরাপদ-নির্বিঘ্নে চলবে তারও তেমন আশা করতে পারে না। পরিস্থিতি এমন হয়ে যাচ্ছে, যা পার্বত্যচুক্তি পূর্ববর্তী সময়েও আশা করা যায়নি।
জনসংহতি সমিতি ও ইউপিডিএফের মধ্যে ভ্রাতৃঘাতী সংঘাত শুরু হওয়ার পরপরই পার্বত্য চট্টগ্রামের নেতৃস্থানীয় ব্যক্তিদের উদ্যোগে সমাঝোতার উদ্যোগ নেওয়া হয়েছিল। সে ঐক্য প্রক্রিয়া একসময় ভেঙে যায়। তার জন্য ইউপিডিএফ ও জনসংহতি সমিতি পরস্পরকে দোষারোপ করে। এখন ইউপিডিএফ নানাভাবে ঐক্যের ডাক দিচ্ছে। তাদের নানা প্রচার-প্রচারণায় ঐক্য সমঝোতা না হওয়ার জন্য একমাত্র সন্তু লারমাকে দায়ী করছে। বলছে, সন্তু লারমার গোয়ার্তুমি ও একগুঁয়ে মনোভাবের কারণে সমঝোতা বা ঐক্য প্রক্রিয়া শুরু হচ্ছে না।
সন্তু লারমার সমঝোতায় আসতে না চাওয়ার কিছুটা কারণ অবশ্যই আছে। সমঝোতার অতীত অভিজ্ঞতা তাঁর খুবই তিক্ত। ভ্রাতৃঘাতী সংঘাতেই তো সন্তু লারমা তাঁর দুই বড় ভাইকে হারিয়েছিলেন। তিনিও অল্পের জন্য প্রাণে বেঁচে গিয়েছিলেন। সে অভিজ্ঞতায় একজন রক্তমাংসের মানুষ হিসেবে সন্তু লারমার রাগ, ক্ষোভ, বিদ্বেষ, সন্দেহ-অবিশ্বাস থাকাটা অস্বাভাবিক কিছু নয়। অপরদিকে ইউপিডিএফ বা পৃথক হয়ে যাওয়া জনসংহতি সমিতির নেতা-কর্মীরা সমঝোতার আহ্বান জানান ঠিকই, কিন্তু নানাভাবে প্রকাশ্যে-অপ্রকাশ্যে সন্তু লারমাবিরোধী প্রচারণাও চালান। সেটাও সমঝোতা বা ঐক্য প্রক্রিয়া শুরু হতে না পারার আরও একটা কারণ হতে পারে। সন্তু লারমার সম্মতি ছাড়া যে সমঝোতা সম্ভব নয়, সেটা যে কারও বুঝতে অসুবিধা হওয়ার কথা নয়। যাঁরা ঐক্যের আহ্বান জানান, তাঁদের বুঝতে হবে কাউকে এককভাবে দোষারোপ করে সমঝোতা বা আলোচনার টেবিলে আনা সম্ভব নয়।
সন্তু লারমা ইউপিডিএফ বা পৃথক হয়ে যাওয়া জনসংহতি সমিতিকে নীতি-আদর্শ ও রাজনৈতিক কর্মসূচিহীন দল মনে করেন। সে রকম নীতি-আদর্শ ও রাজনৈতিক কর্মসূচিহীন কারও সঙ্গে ঐক্য নয় বলে তিনি জানিয়ে দিয়েছেন। এর আগে সন্তু লারমা বহুবার ইউপিডিএফকে সন্ত্রাসী দল হিসেবে আখ্যায়িত করে নিষিদ্ধ ঘোষণার দাবি জানিয়েছিলেন। সেটা না করার বিষয়ে অভিযোগ তুলে তিনি বলেছিলেন, পার্বত্য চট্টগ্রামে যে রক্ত ঝরছে, তা বন্ধ করার কোনো পদক্ষেপ সরকার নিচ্ছে না।... যেকোনো মুহূর্তে আমাদের জীবন চলে যেতে পারে (সূত্র: প্রথম আলো, ১১ নভেম্বর ২০১১, পৃষ্ঠা-৩)।
সন্তু লারমার কথায় এটা স্পষ্ট বোঝা যায়, পার্বত্য চট্টগ্রামের পরিস্থিতি কী পর্যায়ে চলে গেছে। এটা ঠিক যে সংঘাত-হানাহানি করে কোনো দলকে নির্মূল করা সম্ভব নয়, সে দল যদি কোনো উদ্দেশ্যে গঠিত হয়ে থাকে। বিশেষ করে রাজনৈতিক দলের ক্ষেত্রে এটা বলা যায় যে ভুল রাজনৈতিক কর্মসূচি আর জনগণকে আস্থায় নিতে না পারলে সে দলের পক্ষে টিকে থাকা কঠিন। পার্বত্য চট্টগ্রাম জনসংহতি সমিতি প্রায় ৪০ বছর ধরে টিকে আছে তার রাজনৈতিক আদর্শ আর জনগণের আস্থার কারণে। ইউপিডিএফও প্রায় ১২ বছর অতিক্রান্ত করে সাবালকত্ব ধারণ করছে। অপরদিকে জনসংহতি সমিতি দল হিসেবে নতুন হলেও সবাই রাজনীতিতে পোড়খাওয়া নেতা। তাই সবাইকে বুঝতে হবে হানাহানিতে লিপ্ত থাকলে ভালো ফল আসবে না।
পার্বত্য চট্টগ্রাম তথা আদিবাসী জনগণ এখন ক্রান্তিকাল অতিক্রম করছে। পার্বত্যচুক্তি বাস্তবায়িত না হওয়া ও সাংবিধানিক স্বীকৃতি না পাওয়া আদিবাসীদের মনের বড় ক্ষত। সেই ক্ষত মুছে ফেলার জন্য প্রয়োজন ঐক্যবদ্ধ আন্দোলন। সেই আন্দোলনে দেশি-বিদেশি অনেক বন্ধুর সহানুভূতি রয়েছে। কিন্তু ভ্রাতৃঘাতী সংঘাতের কারণে সেসব বন্ধুর সহায়তাকে কাজে লাগানো যাচ্ছে না।
সব রাজনৈতিক নেতা-কর্মীর একটি দলে পরিণত হওয়ার দরকার নেই। পার্বত্য চট্টগ্রাম ও আদিবাসীবিষয়ক সুনির্দিষ্ট ইস্যুতে একই প্লাটফরমে দাঁড়িয়ে আন্দোলন করা গেলে সহানুভূতিশীল বন্ধুদের সহায়তা কাজে লাগানো যাবে। তার আগে বন্ধ করতে হবে ভ্রাতৃঘাতী সংঘাত। আর যেসব রাজনৈতিক দল, সামাজিক, সাংস্কৃতিক ও বেসরকারি সংগঠন আদিবাসী ও পার্বত্য চট্টগ্রামের প্রতি সহানুভূতিশীল, ওই সব সংগঠনও আদিবাসী রাজনৈতিক দলগুলোর ঐক্য সমঝোতার বিষয়ে উদ্যোগ নিতে পারে। বিবদমান রাজনৈতিক দলগুলোর ঐক্য সমঝোতা অসম্ভব কিছু নয়।
হরি কিশোর চাকমা: প্রথম আলোর রাঙামাটি প্রতিনিধি।
বাসমালিকদের দুরভিসন্ধির কাছে নতিস্বীকার নয়
জ্বালানি তেলের দাম বৃদ্ধি
জ্বালানি তেলের মূল্য আরেক দফা বাড়ানোর ঘটনাটিকে বাসমালিকেরা নিজেদের স্বার্থে কাজে লাগানোর মতলব এঁটেছেন বলে প্রতীয়মান হচ্ছে। শিগগিরই তাঁরা বাসভাড়া বাড়াবেন, কিন্তু কতটা বাড়াবেন সেই হিসাব করতে গিয়ে শুধু জ্বালানি তেলের মূল্যবৃদ্ধিটাই ধরবেন না, আরও অন্তত ষোলটি বিষয় যোগ করবেন। এবং সোমবারের প্রথম আলোয় প্রকাশিত এক প্রতিবেদনে দেখা যাচ্ছে, যোগাযোগমন্ত্রী ও নৌপরিবহনমন্ত্রী বাসমালিকদের এই দুরভিসন্ধি পূরণে সায় দিয়েছেন।
জ্বালানি তেলের সাম্প্রতিক মূল্যবৃদ্ধির তালিকায় ডিজেলের মূল্য বাড়ানো হয়েছে লিটারপ্রতি পাঁচ টাকা। এর ফলে বাসভাড়া বৃদ্ধির স্বাভাবিক হার হওয়ার কথা কিলোমিটারপ্রতি পাঁচ পয়সা। এর আগের বাসভাড়া বৃদ্ধি করা হয়েছিল এই হারেই। কিন্তু এবার বাসমালিকেরা বলছেন শুধু ডিজেলের মূল্যবৃদ্ধির অনুপাতে তাঁরা বাসভাড়া বাড়াবেন না, আমলে নেবেন খুচরা যন্ত্রাংশ, রক্ষণাবেক্ষণ ব্যয়সহ আরও ষোলটি বিষয়। বলা হচ্ছে, বাসমালিকদের সামগ্রিক ব্যয় বিশ্লেষণ করে নতুন করে বাসভাড়া নির্ধারণ করা হবে। রোববার যোগাযোগ মন্ত্রণালয়ে দুই মন্ত্রী ও এক পরিবহন নেতা কয়েক দফা বৈঠক করেছেন; প্রকাশিত খবর অনুযায়ী যোগাযোগমন্ত্রী সৈয়দ আবুল হোসেন ‘কিছু দাবি-দাওয়া’ মেনে নিয়েছেন। তবে তিনি বলেছেন, এই মুহূর্তে বাসভাড়া বাড়ানো হচ্ছে না, বাংলাদেশ সড়ক পরিবহন কর্তৃপক্ষের (বিআরটিএ) ভাড়া নির্ধারণ-সংক্রান্ত কমিটি বাসমালিকদের ‘ব্যয় বিশ্লেষণ’ করার পর নতুন ভাড়ার হার নির্ধারণ করবে, এবং তা ঘটবে শিগগিরই।
জনগণের প্রতিনিধি হিসেবে মন্ত্রীরা জনগণের স্বার্থ দেখছেন, নাকি বাসমালিকদের মুনাফা বৃদ্ধির লক্ষে যোগসাজশ করছেন—এমন প্রশ্ন উঠেছে। বিষয়টি পরিষ্কার। বাসভাড়া বাড়ানোর বিষয়ে তাঁরা বৈঠক করছেন পরিবহন নেতার সঙ্গে। অতি মুনাফালোভী বাসমালিকদের কথাই শুধু তাঁরা শুনছেন, তাঁদের অযৌক্তিক দাবি-দাওয়া মেনে নিচ্ছেন। জনস্বার্থের কথা তাঁরা ভাবছেন না, যাত্রীস্বার্থের প্রতিনিধিদের বৈঠকে কথা বলার জন্য ডাকাও হচ্ছে না। দুই মন্ত্রীর এই অবস্থান এক কথায় গণবিরোধী।
জ্বালানি তেলের মূল্যবৃদ্ধির প্রেক্ষাপটে বাসভাড়া বৃদ্ধি অবশ্যই যৌক্তিক হারে হতে হবে, এর অতিরিক্ত জনগণ মেনে নেবে না। যে ‘ব্যয় বিশ্লেষণের’ কথা বলা হচ্ছে তাতে কেবল পরিবহন মালিকদের স্বার্থই বিবেচিত হচ্ছে। বলা হচ্ছে, বাসের খুচরা যন্ত্রাংশের দাম বেড়েছে, রক্ষণাবেক্ষণের খরচ বেড়েছে, অন্যান্যা ব্যয় বেড়েছে। কিন্তু সবকিছুর পরেও বর্তমান হারেই বাসমালিকদের মুনাফা হচ্ছে কি না, সেই হিসাব কি তাঁরা সরকারকে দিয়েছেন বা সরকার কি তাঁদের কাছে সেই হিসাব কখনো চেয়েছে? কতটা মুনাফা যৌক্তিক—এই প্রশ্নও কি কখনো তোলা হয়েছে?
মুনাফা যৌক্তিক মাত্রা ছাড়িয়ে গেলে বিভিন্ন অজুহাতে জনগণের ঘাড়ে বাড়তি মাশুল চাপানোর অপচেষ্টা কোনো কোনো মহল করতে পারে। এ ধরনের প্রবণতা মোকাবিলা করার দায়িত্ব সরকারের, উল্টোটা নয়। জনগণের ওপর আর্থিক চাপের বোঝা যাতে না বাড়ে সেটাও দেখার দায়িত্ব সরকারের। বাসের খুচরা যন্ত্রাংশের শুল্কহার কমানোসহ বাসমালিকদের সামগ্রিক ব্যয় লাঘবের ক্ষেত্রে সরকারের কিছু করণীয় থাকলে তা করা উচিত এবং একই সঙ্গে বেশি হারে বাসভাড়া বাড়ানো অযৌক্তিক দাবি প্রত্যাখ্যান করা উচিত। দ্রব্যমূল্যের উর্ধ্বগতির চাপে ইতিমধ্যে বিপর্যস্ত জনগণের ওপর আরও চাপ বাড়ানোর পথ বন্ধ করুন।
গতকাল মাছরাঙ্গা টেলিভিশনে একটি টকসতে দেখলাম সরকার রেন্টাল বিদ্যুতকে দেয়ার জন্য ৩০ লক্ষটন জালানি তেল আমদানীকরে থাকে, এই তেলের জন্য রেন্টাল বিদ্যুত কম্পানি গুলো সরকারেকে কোন টাকা দেয়না, তাই অন্যান্য খাতের জালানি থেকে সরকার মাত্র একহাজার কোটি টাকার মত অতিরিক্ত পাবে বাড়তি জলানীর দামথেকে, রেন্টাল বিদ্যুত কম্পানি গুলোকে নাকি যতদিন তারা চাইবে ততদিন বিনাটাকায় জালানি সরবরাহ করতে সরকার বাধ্য, তাহলেত রেন্টাল বিদ্যুত সরকারের জন্য গলায় ফাসের মত হয়েছে! আর এর ভর্তুকির দায় চাপবে জনগনের উপর?              
দায়ী নেতা-কর্মীদের আইনের হাতে সোপর্দ করুন
ছাত্রলীগের ভাঙচুর-তাণ্ডব
ছাত্রলীগের পূর্ণাঙ্গ কমিটি করতে সময় লাগল চার মাস। তবে কমিটি ঘোষণার প্রতিক্রিয়া টের পেতে সময় লাগল না এক দিনও। চছাত্রলীগের কমিটি ঘোষণার ঝাঁজ কেমন হতে পারে। সরকার সমর্থক ছাত্র সংগঠন বলে কথা!
ছাত্রলীগের ২২০ সদস্যের কেন্দ্রীয় কমিটির পূর্ণাঙ্গ ঘোষণা আসে সোমবার রাতে। সেই কমিটিতে স্থান পাবেন এমন আশা ছিল চাঁদপুরের ছাত্রলীগ নেতা আবদুল কাদের জিলানীর। কিন্তু আশা পূরণ না হওয়ায় তিনি ‘সমর্থকদের’ নিয়ে নেমে পড়লেন রাস্তায়। সামনে যা পাওয়া গেল তা-ই ভাঙচুর করলেন তাঁরা। যানবাহন, ব্যবসাপ্রতিষ্ঠান, দোকানপাট কিছুই বাদ যায়নি। তাঁরা হামলা করেছেন ছাত্রলীগের সাবেক নেতা জাহিদুল ইসলামের বাসায়ও। বর্তমানে আয়কর আইনজীবী হলেও জাহিদুল একসময় ছাত্রলীগ করা লোক, তাঁর বাসায় হামলা করাকে তিনি মেনে নেবেন কেন! একই স্টাইলে মাঠে নামলেন তাঁর ‘সমর্থক’ লোকজন। তাঁরাও হামলা চালালেন হাসপাতালসহ বিভিন্ন ব্যবসাপ্রতিষ্ঠানে, ভাঙচুর করলেন যানবাহন। শেষমেশ প্রতিশোধ হিসেবে সেই জিলানীর বাসায় হামলা।
সাবেক আর পদপ্রত্যাশী ছাত্রলীগের এই দুই নেতার মধ্যে না হয় স্বার্থের দ্বন্দ্ব রয়েছে, দুজন দুজনের ওপর প্রতিশোধ নিয়েছেন। কিন্তু এই দুই নেতার সমর্থকেরা যে যানবাহন আর ব্যবসাপ্রতিষ্ঠান ভাঙচুর করলেন, তাঁদের চালক ও মালিকেরা কী দোষ করেছিলেন? দুই পক্ষ যখন এই তাণ্ডব চালায়, তখন পত্রিকার খবর অনুযায়ী পুলিশ নির্বিকার। এর অর্থ হচ্ছে ছাত্রলীগ যা খুশি তাই করবে, আইনশৃঙ্খলা রক্ষা বাহিনীরও কিছু করার নেই!
এর আগে রোববার ব্রাহ্মণবাড়িয়ায় দ্রুত বিচার আইনে গ্রেপ্তার হয়েছিলেন জেলা ছাত্রলীগের সাবেক সভাপতি মহমুদুল হক ভূইয়া। প্রতিক্রিয়ায় সেখানেও চলেছিল তাণ্ডব। যানবাহন ভাঙচুর হয়েছে, সড়ক অবরোধ হয়েছে, ককটেলও ফুটেছে। বন্ধ ছিল রেল চলাচলও। ছাত্রলীগ নেতাকে ধরলে যদি এত খেসারত দিতে হয়, তবে তাঁদের আইনের ঊর্ধ্বে রাখাই তো ভালো! সে জন্য তো সংবিধানে দায়মুক্তির বিধান এনে আইন পাস করতে হবে। আর সরকার যদি সত্যি সত্যি আইনের শাসন প্রতিষ্ঠায় আগ্রহী হয়, তাদের উচিত হবে চাঁদপুরে তাণ্ডব সৃষ্টিকারী ছাত্রলীগ নেতা-কর্মীদের পাকড়াও করে আইনের হাতে সোপর্দ করা।
    দেশে প্রকৃতই আইনের শাসন আছে এ কথা আজ আর বিশ্বাস করার কোন কারন আছে বলে মনে হয় না। রাজনীতি এদেশে দেউলিয়া। আদর্শগত ও নৈতিক শক্তির অভাবে অংগসংগঠন ছাড়া মুল দলের কোন শিকড় নেই। তাই চলমান ছাত্র রাজনীতির বিষয়ে সাধারন মানুষের এত বিতশ্রদ্ধা সত্বেও তা বন্ধ করার ইচ্ছা কোন দলেরই নেই। তাছাড়া এই পচে যাওয়া ছাত্র রাজনীতি রাজনীতির নেতা ছাড়াও একশ্রেনীর শিক্ষক সমাজ ও তথাকথিত বুদ্ধিজীবীদের ও বিনা পুজির ব্যবসায়ে পরিনত হয়েছে। এদের মাধ্যমেই তারা কেউ উচ্চ পদ, কেউ জাতীয় খেতাব, কেউ বিদেশী বৃত্তি বা লোভনীয় পোস্টিং প্রভৃতি কব্জা করায় সফলতা পাচ্ছে বলে শোনা যায়। কিন্তু এতে দেশের খেটে খাওয়া মানুষ, যারা নিজেদের রক্ত-ঘাম পানি করা টাকায় সন্তানদের একটি উন্নত ভবিষ্যত গড়ে দেবার আশায় বুক বেধে থাকেন তারা এতে কতটা উপকৃত হচ্ছে তা বোঝা যায় নিয়মিত মেধাবী ছাত্রদের লাশ হয়ে মা-বাবার কোলে ফেরার মধ্য দিয়ে। তারপরও ছাত্ররাজনীতি থাকবেই। হা হতভাগ্য দেশ ! 
প্রয়োজন টেকসই ভূমিব্যবস্থাপনা
কৃষিজমির সংকট
কৃষিক্ষেত্রে নানা পরীক্ষা-নিরীক্ষা ও নতুন নতুন প্রযুক্তি উদ্ভাবিত হওয়ায় দেশে কৃষির উৎপাদন উল্লেখযোগ্য পরিমাণে বৃদ্ধি পেয়েছে। ফলে বিশাল জনসংখ্যার ছোট্ট এই দেশে প্রয়োজনের তুলনায় অনেক কম কৃষিজমি থেকেই আমাদের খাদ্যচাহিদা মোটের ওপর পূরণ হচ্ছে। কিন্তু জনসংখ্যা বৃদ্ধির সঙ্গে সঙ্গে কৃষিজমির পরিমাণ ও উর্বরতা ক্রমশ কমে যাওয়ায় খাদ্যনিরাপত্তার ক্ষেত্রে আমরা এক অনিশ্চিত ভবিষ্যতের দিকে অগ্রসর হচ্ছি।
বাংলাদেশ কৃষি গবেষণা কাউন্সিলের (বার্ক) এক হিসাব অনুযায়ী, দেশে কৃষিজমি কমে যাওয়ার ফলে বছরে ১৫ হাজার কোটি টাকার ফসল ক্ষতিগ্রস্ত হয়। বাংলাদেশ উন্নয়ন গবেষণা প্রতিষ্ঠান (বিআইডিএস) বলছে, সামগ্রিক আর্থিক বিবেচনায় এ ক্ষতির পরিমাণ আরও বেশি। বিআইডিএসের এক গবেষণা সমীক্ষাপত্রে বলা হয়েছে, নদীভাঙনে দেশে এ পর্যন্ত এক হাজার ২০০ কিলোমিটার কৃষিজমি হারিয়ে গেছে। বরিশাল ও খুলনা বিভাগের ১০ লাখ ৬৫ হাজার হেক্টর জমির চাষাবাদ ব্যাহত হচ্ছে লবণাক্ততার কারণে। ১২ লাখ হেক্টর জমিতে ফসল ফলানো সম্ভব হচ্ছে না জলাবদ্ধতার কারণে। এসবের সঙ্গে যুক্ত হয়েছে কৃষিজমির উর্বরতা কমে যাওয়ার প্রবণতা। তা ছাড়া জনসংখ্যা বৃদ্ধির সঙ্গে সঙ্গে মানুষের বসতি, রাস্তাঘাট, হাটবাজার, কলকারখানাসহ নানা স্থাপনা সম্প্রসারিত হচ্ছে, ফলে কৃষিজমির পরিমাণ কমে যাচ্ছে। ভূমিদস্যুদের গ্রাসেও হারিয়ে যাচ্ছে অনেক কৃষিজমি।
বিভিন্ন কারণে কৃষিজমির পরিমাণ কমে যাওয়ার হার সম্পর্কে সুনির্দিষ্ট তথ্য-উপাত্তের অভাব রয়েছে। তবে কিছু সমীক্ষায় বছর কুড়ি আগে বলা হতো, বছরে ১ শতাংশ হারে কৃষিজমির পরিমাণ কমে যাচ্ছে। বড় দুশ্চিন্তার বিষয় হচ্ছে, প্রক্রিয়াটি একমুখী—কৃষিজমি কমতেই থাকবে, বাড়ানোর তেমন কোনো সুযোগ আমাদের নেই। জনসংখ্যা যে হারে বৃদ্ধি পাচ্ছে, তা অব্যাহত থাকলে ২০৫০ সাল নাগাদ এ দেশের মোট কৃষিজমির পরিমাণ আরও কমে অর্ধেকে নামতে পারে বলে অনেক গবেষক আশঙ্কা প্রকাশ করেছেন।
কৃষিজমির পরিমাণ কমে যাওয়ার প্রক্রিয়াটি ধীর, সাধারণ দৃষ্টিতে এটা তাৎক্ষণিকভাবে দৃশ্যমান নয়। কিন্তু গবেষক ও অভিজ্ঞতাসম্পন্ন নাগরিকদের দৃষ্টি কোনোভাবেই এড়াতে পারে না কী দ্রুতগতিতে সংকুচিত হয়ে আসছে ফসলের মাঠ। জাতীয় অর্থনীতির পরিকল্পনা ও নীতি প্রণয়নের দায়িত্বে যাঁরা আছেন, এ সমস্যাটি তাঁদের বড় দুশ্চিন্তার কারণ হতে পারে, যদি তাঁরা এই বিপুলসংখ্যক জনগোষ্ঠীর খাদ্যনিরাপত্তার কথা চিন্তা করেন। সামগ্রিক আর্থসামাজিক বিবেচনায় সমস্যাটি বিরাট; এটি মোকাবিলার জন্য রাজনৈতিক, অর্থনৈতিক ও প্রযুক্তিগত দূরদৃষ্টি প্রয়োজন। জনসংখ্যা নিয়ন্ত্রণের বিষয়টি এ ক্ষেত্রে অত্যন্ত গুরুত্বপূর্ণ, কিন্তু এটি এখন আর সরকারের অগ্রাধিকারের তালিকায় নেই বলেই দেখা যাচ্ছে।
এই ক্রমবর্ধমান জনগোষ্ঠীকে আগামী দিনে সম্ভাব্য খাদ্যাভাব থেকে রক্ষা করতে হলে যেটুকু কৃষিজমি অবশিষ্ট রয়েছে, তা রক্ষা করার কার্যকর উপায় বের করতে হবে এবং বিদ্যমান কৃষিজমির সর্বোচ্চ সদ্ব্যবহার করতে হবে। বিশেষজ্ঞরা যেটাকে বলছেন ‘টেকসই ভূমি ব্যবস্থাপনা’, তার প্রতি সরকারের নীতিনির্ধারকদের মনোযোগী হওয়া উচিত।
কারাচিত্র সমাজচিত্রেরই অন্য পিঠ
মাদকের মহামারি
চট্টগ্রাম কারাগারের বন্দীদের ৩২ শতাংশই মাদক মামলার আসামি—খবরটি অপরাধ ও অবক্ষয় দুই দিক থেকেই ভয়াবহ। তথ্যটি প্রমাণ করে, বিদ্যমান অপরাধচিত্রের বড় একটা অংশই মাদক-সম্পর্কিত। কারাগারে মাদক-অপরাধী বৃদ্ধি সমাজের মধ্যে মাদকের বিস্তৃতিরই প্রমাণ। যুবপ্রজন্মের মধ্যে অবক্ষয় ও হতাশাই মাদকাসক্তির কারণ। খবরটি সবার টনক নড়ানোর জন্য যথেষ্ট।
প্রথম আলোর ধারাবাহিক প্রতিবেদন জানাচ্ছে, কারাগারে আটক মাদকাসক্তদের ৮৫ ভাগই ১৮ থেকে ৩৫ বছরের তরুণ। তরুণসমাজ কেমন আছে, এটি তারও ইঙ্গিত দেয়। চট্টগ্রাম কারাগারের এই দেড় হাজার মাদকাসক্ত মূলত নিম্ন ও নিম্নবিত্ত পরিবারের সন্তান। তার মানে এই নয় যে মধ্য ও উচ্চবিত্তের সন্তানদের মধ্যে মাদকপ্রীতি নিতান্ত কম। বিত্তের প্রভাব, নিরাপদ সংগ্রহ কৌশল এবং কম ঝুঁকিপূর্ণ মাদক গ্রহণের জন্যই তাদেরটা ধামাচাপা থাকে। আসক্ত অনেকেই আবার মাদকের খরচ জোগাতে হত্যা-ছিনতাই-চুরি প্রভৃতি অপরাধে লিপ্ত হয়। অনেকে মাদক বিক্রিও শুরু করে। সুতরাং মাদকের বিস্তার মানে সমানতালে অপরাধেরও বিস্তার।
প্রতিবেদনটি আরও জানাচ্ছে, মাদক চোরাচালান ও সরবরাহের সঙ্গে জড়িত পুলিশ, রাজনীতিবিদ, সাংবাদিক ও মাফিয়ারা। সাধারণত পুলিশ খুচরা বিক্রেতাদের ধরলেও এদের টিকিটি স্পর্শ করে না। যতক্ষণ না এসব ক্ষমতাবানকে গ্রেপ্তার করা হচ্ছে, ততক্ষণ পর্যন্ত মাদকের বিরাট জাল ছিন্ন করা সম্ভব নয়। কিন্তু পুলিশ ও প্রশাসন সুকৌশলে তাদের রক্ষা করে যাচ্ছে বলে অভিযোগ। সমাজ ও রাষ্ট্রের কর্তাদের এ ব্যাপারে হুঁশিয়ার হওয়ার প্রয়োজন রয়েছে।
অন্যদিকে, সাধারণ মাদকাসক্তরা যতক্ষণ পর্যন্ত অন্যের ক্ষতি করছে, ততক্ষণ পর্যন্ত তাদের আক্ষরিক অর্থে অপরাধী বলা যায় না। নিরাময় ও সংশোধনই হওয়া উচিত তাদের প্রতি পরিবার, পুলিশ বা সরকারের কর্মসূচি। তা না করে কারাগারে আটকে রাখার মধ্যে বিশেষ ফায়দা নেই। সরকারের উচিত একদিকে মাদকের বিস্তার কঠিন হাতে দমন করা, অন্যদিকে দেশে মাদক নিরাময়কেন্দ্রের সংখ্যা বাড়ানো এবং গণমাধ্যমে মাদকবিরোধী প্রচার-প্রচারণা জোরদার করা।
এই সমস্যার মোকাবিলা কেবল আইনশৃঙ্খলা রক্ষাকারী বাহিনীর মাধ্যমে করা সম্ভব নয় ঠিক, কিন্তু মাদকের বিষবৃক্ষের গোড়া কাটার প্রধান দায়িত্বটা তাদেরই। উপায়টা সরকারের হাতে; পরিবার ও সমাজকর্তাদের দায়িত্বও কম নয়।
অভিযোগের দ্রুত নিষ্পত্তি বাঞ্ছনীয়
অনিশ্চিত পদ্মা সেতু
পদ্মা সেতু প্রকল্প নিয়ে যা হচ্ছে, তা অনাকাঙ্ক্ষিত ও অগ্রহণযোগ্য। ২০০৯ সালে ক্ষমতায় আসার পর মহাজোট সরকার এ প্রকল্পকে সর্বোচ্চ অগ্রাধিকার দিয়েছিল। বিদেশি দাতাদের কাছ থেকে প্রয়োজনীয় অর্থায়নের প্রতিশ্রুতিও আদায় করতে পেরেছিল। নিঃসন্দেহে এসব সরকারের সাফল্য। তাই বলে ২০১৩ সালের মধ্যে পদ্মা সেতুর কাজ শেষ করার কথা বলে এখনো মূল সেতুর কাজ শুরু করতে না পারা সরকারের ব্যর্থতা ও অদক্ষতারই প্রকৃষ্ট উদাহরণ।
সরকারের দেওয়া জবাবে বিশ্বব্যাংক যে সন্তুষ্ট হয়নি, তা অর্থমন্ত্রী আবুল মাল আবদুল মুহিতের বক্তব্যেই স্পষ্ট। শুক্রবার তিনি সাংবাদিকদের সঙ্গে আলাপকালে বলেন, ‘বিশ্বব্যাংকের জবাব সরকারের অনুকূলে নয় বা তার উল্টো নয়।’ রাতারাতি সমস্যার সমাধান হবে না বলেও ইঙ্গিত দেন অর্থমন্ত্রী। বিশ্বব্যাংক আগেই জানিয়ে দিয়েছে, ‘জালিয়াতি’ ও ‘দুর্নীতির’ অভিযোগের নিষ্পত্তি না হওয়া পর্যন্ত পদ্মা সেতু প্রকল্পে তারা অর্থ দেবে না। অর্থমন্ত্রী সেপ্টেম্বরে বিশ্বব্যাংকের সদর দপ্তরে বিষয়টি মীমাংসার জন্য গেলেও সফল হননি। বিশ্বব্যাংক পদ্মা সেতুর সিংহভাগ অর্থের জোগানদাতা ও সমন্বয়কারী। তাদের অনুসরণে এশীয় উন্নয়ন ব্যাংক (এডিবি) ও জাইকাও অর্থায়ন স্থগিত রেখেছে বলে গণমাধ্যমে খবর এসেছে।
সরকার স্বীকার করুক আর না করুক, পদ্মা সেতু প্রকল্পের প্রধান বাধা যোগাযোগমন্ত্রীই। বিশ্বব্যাংকের অভিযোগ, তাঁর মালিকানাধীন ব্যবসায়ী প্রতিষ্ঠানের এক প্রতিনিধি সম্ভাব্য ঠিকাদারি প্রতিষ্ঠানের কাছে ধরনা দিয়ে সুবিধা আদায়ের চেষ্টা করেছেন। যদিও সরকারের বক্তব্য হলো, যেখানে সেতুর কাজই শুরু হয়নি, সেখানে দুর্নীতিরও প্রশ্ন আসে না। এ ব্যাপারে সরকার প্রেসনোট দিয়ে তার অবস্থানও ব্যাখ্যা করেছে।
কেবল বিশ্বব্যাংক নয়, দেশবাসীও আশা করে, পদ্মা সেতু প্রকল্পে সর্বোচ্চ স্বচ্ছতা ও জবাবদিহি থাকবে। যেহেতু যোগাযোগমন্ত্রীর মালিকানাধীন প্রতিষ্ঠানের বিরুদ্ধে অভিযোগ এসেছে, সেহেতু তাঁরই উচিত ছিল স্বেচ্ছায় এই দায়িত্ব থেকে সরে দাঁড়িয়ে স্বচ্ছতা প্রমাণ করা। সরকারি সূত্রে একাধিক বিকল্প প্রস্তাবের কথাও শোনা গেলেও এখন পর্যন্ত কার্যকর পদক্ষেপ নেওয়া হয়নি। বিশ্বব্যাংকের সর্বশেষ চিঠিতেও বলা হয়েছে, এ ধরনের বড় প্রকল্পে কোনো রকম দুর্নীতির প্রশ্রয় তারা দেবে না। এ অবস্থায় সমস্যার মূলে না গিয়ে সরকার শাক দিয়ে মাছ ঢাকার কৌশল নিলে পদ্মা সেতু প্রকল্পই অনিশ্চিত হয়ে পড়বে। বর্তমান সরকারের মেয়াদে সেতুর নির্মাণকাজ শুরু হবে কি না, সে ব্যাপারে যথেষ্ট সন্দেহ রয়েছে।
দেশবাসী চায়, সব বাধা-বিপত্তি পেরিয়ে পদ্মা সেতু প্রকল্পের কাজ দ্রুত এগিয়ে যাক। আর সে জন্য বিশ্বব্যাংকসহ দাতাদের অর্থায়নও নিশ্চিত করা জরুরি। প্রকল্পের মাঝপথে এসে অর্থায়নের বিকল্প চিন্তা কিংবা দ্বিতীয় পদ্মা সেতু নিয়ে তোড়জোর কোনোভাবেই সমীচীন নয়। তা ছাড়া একটি প্রকল্পে দাতাদের সহায়তা স্থগিত থাকলে তার বিরূপ প্রভাব যে তাদের অর্থায়নে পরিচালিত অন্যান্য প্রকল্পে পড়বে না তার নিশ্চয়তা কী?
অতএব, পদ্মা সেতুর বাস্তবায়ন চাইলে প্রধানমন্ত্রীকে এখনই উদ্যোগী হয়ে এর কাজে সর্বোচ্চ স্বচ্ছতা ও জবাবদিহি নিশ্চিত করতে হবে। বিশ্বব্যাংকের উত্থাপিত অভিযোগের দ্রুত নিষ্পত্তিই বাঞ্ছনীয়।
দখলদার-চাঁদাবাজদের হাত থেকে রক্ষা করুন
আগুন আতঙ্কে বস্তিবাসী
দালানকোঠা পুড়ে গেলে তার ধ্বংসাবশেষ থাকে। কিন্তু বস্তিঘর পুড়লে কিছুই থাকে না। সব ছাই হয়ে যায়। শুক্রবার রায়েরবাজারের রহিম ব্যাপারীর টঙ বস্তিতে আগুন লেগে কয়েক শ ঘর পুড়ে যায়। এসব ঘরের বাসিন্দারা সর্বস্ব হারিয়ে এখন অন্যের দয়ায় বেঁচে আছে। এমনিতে তাদের সঞ্চয় বলতে কয়েক দিনের জমানো খাবার, কিছু হাঁড়ি-পাতিল, কাপড়চোপড় ও ছেলেমেয়েদের পড়াশোনার বই। এর আগে লালবাগের বস্তিতেও আগুন লাগার ঘটনা ঘটে। এসব নিরাশ্রয় নারী, পুরুষ ও শিশু যে এই মহানগরে কী দুর্বিষহ জীবন যাপন করছে, তা হয়তো রাষ্ট্র ও সমাজের চালকদের জানা নেই। দুর্ঘটনা ঘটলেই কেবল তারা খবর হয়।
শীতের মৌসুমে আগুন লাগার ঘটনা বেশি ঘটে বলে সংশ্লিষ্ট ব্যক্তিদের সতর্ক থাকা জরুরি। রায়েরবাজারে অগ্নিকাণ্ডের ঘটনা ঘটে গ্যাসের লাইন থেকে। এসব বস্তির স্থাপনাগুলো এতটাই নাজুক যে সেখানে বিদ্যুৎ ও গ্যাসের লাইন নিরাপদ নয়। তা ছাড়া বাসিন্দাদের সচেতনতারও অভাব রয়েছে। একশ্রেণীর দখলদার-চাঁদাবাজ সরকারি জমি দখল করে এসব বস্তি স্থাপন করে। অনেক সময় এলাকার আধিপত্য বিস্তার কিংবা প্রতিপক্ষকে ঘায়েল করতে বস্তিতে আগুন লাগিয়ে থাকে, যার শিকার হয় নিরীহ ও নিরপরাধ বস্তিবাসী। এ কারণেই বস্তির বাসিন্দাদের ন্যূনতম মৌলিক চাহিদা মেটানোর পাশাপাশি তাদের নিরাপত্তা নিশ্চিত করা জরুরি। কেউ যাতে অন্তর্ঘাতমূলক কর্মকাণ্ড ঘটাতে না পারে সে ব্যাপারে সজাগ থাকতে সবাইকে। দখলদারদের হাত থেকে খাসজমি উদ্ধার করে সেখানে পরিকল্পিত ঘরবাড়ি নির্মাণ করতে হবে। প্রয়োজনে বেসরকারি সংস্থার সহায়তা নেওয়া যেতে পারে।
রায়েরবাজার বা লালবাগের বস্তিতে যারা ঘরবাড়ি হারিয়েছে তাদের পুনর্বাসনে সরকারের উচিত দ্রুত পদক্ষেপ নেওয়া। বিশেষ করে, যেসব ছেলেমেয়ের বইখাতা পুড়ে গেছে, তাদের বইখাতার ব্যবস্থা করতে হবে, যাতে তারা বার্ষিক সমাপনী পরীক্ষা দিতে পারে। এই কোমলমতি শিশুদের পাশে দাঁড়ানো সবার নৈতিক ও মানবিক দায়িত্ব।
ভবিষ্যতে যাতে তারা এ ধরনের দুর্ঘটনার শিকার না হয়, সেদিকে নজর দিতে হবে সংশ্লিষ্ট কর্তৃপক্ষকে। আসুন আমরা সবাই মিলে এই নিরন্ন ও বিপন্ন মানুষগুলোর পাশে দাঁড়াই।
ভারতের একতরফা উদ্যোগ অগ্রহণযোগ্য
টিপাইমুখ বাঁধ
বাংলাদেশের ক্ষতি হবে, এমন কোনো প্রকল্প টিপাইমুখে না করার আশ্বাস দিয়েছিলেন ভারতের প্রধানমন্ত্রী। এ আশ্বাসের পর স্বাভাবিক আশা ছিল, ভারত টিপাইমুখে যা-ই করুক তা বাংলাদেশকে জানিয়ে করবে। ভারত সে পথ ধরেনি। বাংলাদেশকে অন্ধকারে রেখে টিপাইমুখে বাঁধ ও জলবিদ্যুৎকেন্দ্র নির্মাণে আনুষ্ঠানিক চুক্তি করে ফেলেছে। ফলে একদিকে ভারতীয় প্রধানমন্ত্রীর প্রতিশ্রুতি, অন্যদিকে অভিন্ন নদীতে কোনো প্রকল্প করার ক্ষেত্রে যে আন্তর্জাতিক রীতি-নীতি মেনে চলতে হয়—দুটোই উপেক্ষিত হলো।
টিপাইমুখে বাঁধ ও জলবিদ্যুৎ প্রকল্প নিয়ে বাংলাদেশ ও ভারত—দুই দেশেই পক্ষে-বিপক্ষে মত রয়েছে। বাংলাদেশের জন্য এই প্রকল্প ক্ষতিকর হবে কি না বা কতটুকু ক্ষতিকর হবে, সমীক্ষার পর এর পুরো চিত্র পাওয়া যাবে। কিন্তু ভারতের এই প্রকল্প নিয়ে বাংলাদেশের উদ্বেগ ও উৎকণ্ঠা রয়েছে, যা ভারত কোনোভাবেই উপেক্ষা করতে পারে না। অভিন্ন কোনো নদীতে অবকাঠামো নির্মাণ করতে হলে নদীর পুরো অববাহিকার ওপর এর কী প্রভাব পড়বে সে নিয়ে যৌথ সমীক্ষা প্রয়োজন। এ ধরনের সমীক্ষা ও যৌথ অববাহিকার অন্য কোনো দেশের (টিপাইমুখের ক্ষেত্রে বাংলাদেশের) উদ্বেগের বিষয়টি নিষ্পত্তি না করে কোনো প্রকল্প নেওয়ার সুযোগ নেই। অতএব, টিপাইমুখে বাঁধ ও জলবিদ্যুৎকেন্দ্র নির্মাণে গত ২২ অক্টোবর যে বিনিয়োগ চুক্তি হয়েছে, তা অগ্রহণযোগ্য এবং আন্তর্জাতিক আইন ও রীতি-নীতির লঙ্ঘন। আর কূটনৈতিকভাবেও এই আচরণ সুপ্রতিবেশীসুলভ তো নয়ই। আমরা ভারতের এই আচরণ ও উদ্যোগের প্রতিবাদ জানাই।
বর্তমান সরকার ক্ষমতায় আসার পর ভারত-বাংলাদেশ সম্পর্ক এক নতুন মোড় নিয়েছে। যেকোনো দুটি দেশের সম্পর্কের ক্ষেত্রে মূল যে বিষয়টি কাজ করে তা হচ্ছে পারস্পরিক স্বার্থ। বন্ধুত্ব, সৌহার্দ্য ও পারস্পরিক শ্রদ্ধা ও সম্মানবোধের বিষয়গুলো বিবেচনায় রেখে এ স্বার্থরক্ষার কাজটি হয়ে থাকে। এটা সবারই জানা যে বাংলাদেশ-ভারত সম্পর্কের ক্ষেত্রে ভারতের প্রধান উদ্বেগের বিষয় ছিল নিরাপত্তা। ভারতের চাওয়া ছিল, সন্ত্রাসবাদ ও উত্তর-পূর্ব ভারতে বিচ্ছিন্নতাবাদীদের দমনে বাংলাদেশ সহায়তা করুক। এ ক্ষেত্রে বাংলাদেশ ভারতের উদ্বেগ পুরো দূর করেছে। ভারতের আরেকটি চাওয়া হচ্ছে ট্রানজিট। আনুষ্ঠানিকভাবে না হলেও অনানুষ্ঠানিক বা ‘পরীক্ষামূলক’ নামে তাও চালু হয়েছে। অন্যদিকে ন্যায্যতার ভিত্তিতে অভিন্ন নদীর পানি বন্টন ছিল বাংলাদেশের দাবি। পানি পাওয়ার বিষয়টি যৌথ অববাহিকার দেশ হিসেবে বাংলাদেশের অধিকার। আমরা দেখেছি যে তিস্তা নদীর পানি বণ্টন চুক্তির প্রতিশ্রুতি দিয়েও ভারত এখনও পর্যন্ত তা করেনি। এখন দেখা গেল, ভারতীয় প্রধানমন্ত্রীর আশ্বাসের পরও বাংলাদেশকে না জানিয়ে টিপাইমুখে বাঁধ নির্মাণে ভারত আনুষ্ঠানিক চুক্তি করে ফেলেছে। ভারতের একতরফা উদ্যোগটি দুটি রাষ্ট্রের মধ্যকার সুসম্পর্কের অন্তরায় বলে মনে করি।
আমরা আশা করব, ভারত টিপাইমুখে বাঁধ ও জলবিদ্যুৎকেন্দ্র নির্মাণের এই একতরফা উদ্যোগ থেকে সরে আসবে। দুই দেশের যৌথ সমীক্ষা এবং বাংলাদেশের উদ্বেগের বিষয়টি নিষ্পত্তি না হওয়া পর্যন্ত এই প্রকল্প বাস্তবায়ন থেকে বিরত থাকবে।
টিপাইমুখ ড্যাম নির্মাণ বিষয়ে একের পর এক বাংলাদেশকে অবজ্ঞা করে চলেছে ভারত। ২২ অক্টোবর ড্যামটি নির্মাণের জন্য একটি যৌথ বিনিয়োগ চুক্তি স্বাক্ষরিত হয়েছে সেখানে। এ ধরনের চুক্তি করার আগে বাংলাদেশকে জানানোর প্রতিশ্রুতি থাকলেও তা মানেনি ভারত। দুই দেশের মধ্যে ১৯৯৬ সালের গঙ্গা চুক্তির ৯ নম্বর ধারা অনুসারে, একতরফাভাবে কোনো যৌথ নদীর পানি ব্যবহারের সুযোগ না থাকলেও একের পর এক তা করে চলেছে ভারত।
নিজ দেশের স্বার্থের জন্য চরম ঝুঁকিপূর্ণ এ প্রকল্পের বিরুদ্ধে এখনো কোনো আনুষ্ঠানিক প্রতিবাদ জানায়নি বাংলাদেশ। এমনকি কখনো ১৯৯৬ সালের গঙ্গা চুক্তির অধীনে ভারতের দায়দায়িত্বের প্রসঙ্গও ভারতের কাছে উত্থাপন করেনি। বরং ভারতের মন্ত্রীদের প্রায় অবিকল ভাষায় বাংলাদেশ সরকারের নীতিনির্ধারকেরাও বলছেন এ প্রকল্পে বাংলাদেশের কোনো ক্ষতি হবে না! উজানের দেশে টিপাইমুখের মতো একটি দৈত্যাকৃতির জলাধার নির্মাণ ভাটির দেশে কোনো ক্ষতি করবে না—এটি স্বয়ং ভাটির দেশই বলছে—এই নজির সারা বিশ্বে আছে বলে আমার জানা নেই। এ বিষয়ে বর্তমান সরকারের ভূমিকা শুধু নতজানুমূলক নয়, একই সঙ্গে অত্যন্ত উদ্বেগজনক।
২.
টিপাইমুখ বা অন্য কোথাও অভিন্ন নদীতে প্রকল্প গ্রহণের ক্ষেত্রে ১৯৯৬ সালের গঙ্গা চুক্তিটিই হচ্ছে দুই দেশের জন্য সবচেয়ে প্রাসঙ্গিক আন্তর্জাতিক আইন। কারণ এই চুক্তিতে শুধু গঙ্গা নদীর পানি ভাগাভাগির কথা বলা হয়নি। এর ৯ নং অনুচ্ছেদে ‘ন্যায়পরায়ণতা (ইকুইটি), ন্যায্যতা (ফেয়ারনেস) এবং কারও ক্ষতি নয় (নো হার্ম)’—এসব নীতির ভিত্তিতে দুই দেশের সরকার অন্যান্য অভিন্ন নদীর পানি ভাগাভাগির জন্য চুক্তি সম্পাদন করতে একমত হয়েছে। এই অনুচ্ছেদ অনুসারে, বাংলাদেশের সঙ্গে অবাধ তথ্যবিনিময়, আলোচনা এবং চুক্তি না করে ভারত কর্তৃক অভিন্ন নদীর ওপর এককভাবে প্রকল্প গ্রহণের কোনো বৈধতা নেই। আবার চুক্তিতে উল্লিখিত নো হার্ম নীতি অনুসারে টিপাইমুখের মতো কোনো প্রকল্প নির্মাণ করতে হলে অববাহিকাভিত্তিক যৌথ সমীক্ষা করার দায়দায়িত্ব ভারত কোনোভাবেই এড়াতে পারে না। আন্তর্জাতিক খ্যাতিসম্পন্ন পানিবিশেষজ্ঞ ড. আইনুন নিশাত সম্প্রতি বলেছেন, আন্তর্জাতিক আইন অনুসারে কোনো যৌথ পরিবেশ সমীক্ষা ছাড়া টিপাইমুখ বাঁধ ভারত নির্মাণ করতে পারে না।
দ্বিপক্ষীয় চুক্তি ছাড়াও আন্তর্জাতিক কিছু পরিবেশ চুক্তি রয়েছে যেগুলোর পক্ষরাষ্ট্র বাংলাদেশ ও ভারত উভয়ই। এসব চুক্তি (যেমন ১৯৯২ সালের বায়োডাইভারসিটি কনভেনশন, ১৯৭২ সালের ওয়ার্ল্ড হেরিটেজ কনভেনশন, ১৯৭১ সালের ওয়েটল্যান্ড কনভেনশন) অনুসারে, একতরফাভাবে টিপাইমুখের মতো প্রকল্প গ্রহণের অধিকার ভারতের নেই। আশ্চর্য বিষয় হচ্ছে: প্রতিবাদ করার পক্ষে বহু এমন চুক্তি ও যুক্তি থাকা সত্ত্বেও বর্তমান সরকার এখনো সহায়-সম্বলহীনের মতো নির্ভর করে আছে ভারতের আশ্বাসের ওপর। অতীতের কথা বাদ দিই, এই সরকারের আমলেই সীমান্তে হত্যাকাণ্ড বন্ধ করা, তিস্তা চুক্তি সম্পাদনের মতো অনেক প্রতিশ্রুতি একের পর এক লঙ্ঘন করেছে ভারত। সরকারের টনক নড়ছে না যেন তবু!
৩.
একতরফাভাবে টিপাইমুখ প্রকল্প নির্মিত হলে বাংলাদেশের কোনো ক্ষতি হবে না বলে ভারত যে আশ্বাস দিচ্ছে, তা শুধু আইনগতভাবে অগ্রহণযোগ্যই নয়, এটি বিভিন্ন কারণে অবিশ্বাস্যও।
প্রথমত, ওয়ার্ল্ড কমিশন অন ড্যামের ২০০০ সালে প্রকাশিত ড্যাম অ্যান্ড ডেভেলপমেন্ট শীর্ষক সুবিশাল গবেষণা রিপোর্টে বড় ড্যাম লাভের চেয়ে ক্ষতি অনেক বেশি করে, পরিষ্কারভাবে এ কথা বলা হয়েছে। শুধু পরিবেশগত দিক দেখলে এসব ক্ষতির মধ্যে রয়েছে বন ও বন্য প্রাণীর ক্ষয়ক্ষতি, গ্রিনহাউস গ্যাস নির্গতকরণ, প্রাণীবৈচিত্র্য বিনষ্টকরণ ও পানির মান (কোয়ালিটি) বিনষ্টকরণ। কমিশনের রিপোর্টে বলা হয়, এসব ক্ষতি অধিকাংশ ক্ষেত্রে অমেরামতযোগ্য এবং এ কারণে কিছু দেশ, বিশেষ করে আমেরিকা, এরই মধ্যে নির্মিত বড় ড্যামগুলো ভেঙে ফেলছে। সামাজিক প্রভাবসংক্রান্ত অংশে কমিশনের রিপোর্টে বলা হয়েছে, বড় ড্যামের কারণে বিশেষ করে উজান অঞ্চলের বিভিন্ন জনগোষ্ঠীর জীবন-জীবিকা এবং স্বাস্থ্যের মারাত্মক এবং দীর্ঘস্থায়ী ক্ষতি হয়।
দ্বিতীয়ত, ভারতের এ প্রকল্পের বিরুদ্ধে স্বয়ং মনিপুর ও মিজোরামের মানুষ সোচ্চার হয়েছিল এর মারাত্মক পরিবেশগত প্রভাবের কথা বিবেচনা করে। মনিপুরের রাজধানী ইমফলে এই প্রকল্পের বিরুদ্ধে ২০টি অরাজনৈতিক সংগঠনের ডাকে হরতাল পালিত হয়েছে, আদালতে মামলা করা হয়েছে এবং এখনো নিয়মিত প্রতিবাদ সভা অনুষ্ঠিত হচ্ছে। আরও উজানের একটি দেশ হিসেবে এ প্রকল্পের ক্ষয়ক্ষতি বাংলাদেশেই বেশি অনুভূত হওয়ার কথা।
তৃতীয়ত এবং সবচেয়ে যা গুরুত্বপূর্ণ, তা হচ্ছে আমাদের অতীত অভিজ্ঞতা। ফারাক্কা ব্যারাজ হলে বাংলাদেশের কোনো ক্ষতি হবে না—এই দাবি ভারত ১৯৫১ থেকে ১৯৭৬ সাল পর্যন্ত আমাদের অব্যাহতভাবে শুনিয়ে এসেছে। ১৯৭৬ সালে জাতিসংঘের সাধারণ পরিষদে ভারত ফারাক্কার কারণে বাংলাদেশের কিছু সুবিধা হবে—এই দাবিও করেছে। ফারাক্কা ব্যারাজের অপূরণীয় ক্ষতির তিক্ত অভিজ্ঞতার পর টিপাইমুখ ড্যাম ক্ষতিকর হবে না, ভারতের এই দাবি অন্ধের মতো মেনে নেওয়ার কোনো যুক্তি থাকতে পারে না।
বরাক নদীর ওপর টিপাইমুখ ড্যম নির্মাণসহ তিস্তা, গঙ্গা, দুধকুমারী, খোয়াই, মনু, মুহুরী, ধরলাসহ বিভিন্ন যৌথ নদীর ওপর ভারত একতরফাভাবে অবকাঠামো নির্মাণ করেছে। তবে টিপাইমুখের আয়তন ও ব্যাপ্তি হবে এর মধ্যে সবচেয়ে বিশাল। ভূকম্পন এলাকায় অবস্থিত বলে এটি কখনো ভেঙে পড়লে তলিয়ে যেতে পারে সুরমা ও কুশিয়ারার দুই কূলের বিশাল অঞ্চল।
টিপাইমুখ ড্যামের সঙ্গে সঙ্গে ফুলের তল ব্যারাজ নির্মিত হলে সামগ্রিক ক্ষয়ক্ষতি ফারাক্কাকেও ছাড়িয়ে যেতে পারে। ফুলের তল ব্যারাজ নির্মাণের কথা ভারতের আদি প্রস্তাবে রয়েছে। এটি যে এখন তার প্রকল্পের অংশ নয়, সে সংক্রান্ত কোনো দলিল-দস্তাবেজ বাংলাদেশকে দেওয়া হয়েছে বলে জানা নেই। আমাদের একটি বড় উদ্বেগ এটিও।
৪.
টিপাইমুখ ড্যাম প্রজেক্টের বিষয়ে বাংলাদেশকে তাই অবিলম্বে সরকারিভাবে প্রতিবাদ জানাতে হবে। এ প্রকল্পসংক্রান্ত সব সমীক্ষা, প্রতিবেদন ও প্রকল্পপত্র বাংলাদেশকে দেওয়ার জোর অনুরোধ ভারতকে জানাতে হবে। সব কাগজপত্র যৌথ নদী কমিশন, পানি ও পরিবেশ মন্ত্রণালয় এবং বেসরকারি বিশেষজ্ঞদের দিয়ে পরীক্ষা-নিরীক্ষা করে ক্ষয়ক্ষতি যথাসম্ভব কমিয়ে এনে (যেমন: টিপাইমুখ ড্যামের পরিবর্তে অনেকগুলো ছোট আকৃতির ড্যাম নির্মাণ করে এবং ফুলের তলে ব্যারাজ নির্মাণ পরিকল্পনা বাতিল করে) প্রকল্পের সুবিধা (যেমন: বিনা মূল্যে বাংলাদেশকে নির্দিষ্ট পরিমাণ জলবিদ্যুৎ দিয়ে) আদৌ বাংলাদেশ সুনিশ্চিতভাবে পেতে পারে কি না, সেটিও আমাদের দক্ষতার সঙ্গে বিবেচনা করতে হবে। এ বিবেচনা সম্পূর্ণ হওয়ার আগে ভারতকে এই প্রকল্পের বিষয়ে সব কাজকর্ম বন্ধ রাখার দাবি সরকারকে করতে হবে। বাংলাদেশ সরকার এসব করবে কি না, এই উদ্বেগ আমাদের থাকছেই।
আসিফ নজরুল: অধ্যাপক, আইন বিভাগ, ঢাকা বিশ্ববিদ্যালয়।
মহাহিসাব নিরীক্ষকের কাছে ব্যাখ্যা চাই
বকেয়া টেলিফোন বিল
কয়েকটি মন্ত্রণালয়ের কাছে প্রায় ৫০ কোটি টাকার বকেয়া টেলিফোন বিল থাকা বস্তুত ‘সরকারি মাল দরিয়া মে ঢাল’ প্রবাদবাক্যটিই স্মরণ করিয়ে দেয়। এটি সরকারি খাতের অর্থনৈতিক স্বেচ্ছাচারিতা ও অব্যবস্থার প্রকৃষ্ট উদাহরণ। অর্থমন্ত্রীর আক্ষেপ, অর্থনৈতিক ব্যবস্থাপনা ঠিকই আছে, শুধু গণমাধ্যম ও অর্থনীতিবিদদের তা নজরে আসছে না। প্রধানমন্ত্রীর সুরও অভিন্ন।
গত বছরের ১৫ জুন জাতীয় সংসদে এক প্রশ্নোত্তরে ডাক ও টেলিযোগাযোগমন্ত্রী তথ্য দিয়েছিলেন যে প্রধানমন্ত্রী ও রাষ্ট্রপতির দপ্তরসহ বিভিন্ন মন্ত্রণালয় ও সরকারি প্রতিষ্ঠানের কাছে প্রায় ৫৯ কোটি টাকার টেলিফোন বিল বকেয়া আছে। সোমবার প্রথম আলোতে প্রকাশিত প্রতিবেদনে ওই বকেয়ার পরিমাণ গত জুন পর্যন্ত প্রায় ৫০ কোটি টাকা উল্লেখ করা হয়েছে। এক বছরেরও বেশি সময় আগে মন্ত্রী সংসদকে বলেছিলেন যে বকেয়ার পরিমাণ উল্লেখ করে প্রতিটি মন্ত্রণালয় ও বিভাগকে চিঠি দেওয়া হয়েছে। জনপ্রশাসন মন্ত্রণালয় যথারীতি শীর্ষ খেলাপি। গত জুনে তাদের সাড়ে ১২ কোটি টাকার বকেয়া এবারে ১০ কোটি ৭৯ লাখ হিসেবে উল্লেখ করা হয়েছে। আমরা জানি না, দুই কোটি টাকার হেরফের কীভাবে হলো। তথ্য নিয়ে যেভাবে গোল পাকছে, তাতে আমরা সতর্ক ও কখনো সন্দিগ্ধ না হয়ে পারি না। আইন মন্ত্রণালয় গত বছরের জুনে সাড়ে তিন কোটি টাকার খেলাপি ছিল। এই জুনে তার বকেয়া কী করে সাড়ে পাঁচ কোটিতে দাঁড়ায়?
প্রথম আলোর প্রতিবেদনে ব্যবহূত তথ্য টেলিযোগাযোগ মন্ত্রণালয়ের এক ‘সাম্প্রতিক’ প্রতিবেদন থেকে নেওয়া হয়েছে, যাতে গত জুন পর্যন্ত বকেয়ার চিত্র ফুটে উঠেছে। ১৭ আগস্ট ২০১১ প্রস্তুত করা বিটিসিএলের এক প্রতিবেদনে দেখা যায়, এতে জুন ১১ পর্যন্ত মন্ত্রণালয়ওয়ারি মোট বকেয়ার পরিমাণ দেওয়া আছে। এতে কবে থেকে এত বিল কোন মন্ত্রণালয় কীভাবে জমিয়েছে, তা বোঝা যায় না। আমাদের জানা দরকার, টেলিযোগাযোগমন্ত্রী সংসদে বকেয়া তথ্য প্রকাশের পর পরিস্থিতির হেরফের কতটা কীভাবে ঘটেছে। অর্থনীতিবিদ মোজাফ্ফর আহমদ বলেছেন, প্রতিটি মন্ত্রণালয়ের জন্য বাজেটে নির্দিষ্ট বরাদ্দ থাকে। সেই টাকা কোন মন্ত্রণালয় কীভাবে ব্যয়, সমন্বয় বা অনাদেয় রাখছে, তা তদন্ত হওয়া প্রয়োজন। কেবল টেলিফোন নয়, বিদ্যুৎসহ সব সেবা খাতের বিলই সরকারি প্রতিষ্ঠানগুলো পরিশোধে অনীহ। এমনকি বছরওয়ারি হিসাবটা দিতেও দায়িত্বপ্রাপ্তরা গড়িমসি করে থাকেন। এসব কি অর্থমন্ত্রীর ভাষায় অর্থনৈতিক বিশৃঙ্খলা নয়? এভাবে কোনো সরকার বা প্রশাসন চলতে পারে? সরকারি প্রতিষ্ঠানই যদি সেবা খাতের বিল পরিশোধ না করে, তাহলে সাধারণ গ্রাহকদের কাছ থেকে আদায় করার নৈতিক জোরও তাদের থাকে না।
সাংবিধানিক পদধারী হিসেবে মহাহিসাব নিরীক্ষকের দপ্তর নানা ক্ষেত্রে এখনো ঘোমটা দিয়ে আছে। নীরবে তারা রাষ্ট্রপতির কাছে প্রতিবেদন জমা দিয়ে দায়িত্ব শেষ করে। তাদের কাছে উল্লিখিত বকেয়া বিলবিষয়ক নৈরাজ্যের ব্যাখ্যা চাই। আর সময়মতো বিল পরিশোধ না করায় সাধারণ গ্রাহকেরা শাস্তি ভোগ করলে সরকারি প্রতিষ্ঠানের দায়িত্বপ্রাপ্তরা কেন জবাবদিহির বাইরে থাকবেন?
দায়ী ব্যক্তিদের বিরুদ্ধে শাস্তিমূলক ব্যবস্থা নিন
ঢাকা বিশ্ববিদ্যালয়ের শিক্ষকদের ভুল!
কেবল কর্তৃপক্ষের ভুলের জন্য থমকে গেছে ৯৭৫ জন শিক্ষার্থীর শিক্ষাজীবন। তাঁরা সবাই ঢাকা বিশ্ববিদ্যালয়ের ভর্তি পরীক্ষায় চূড়ান্তভাবে উত্তীর্ণ হয়েছিলেন। কিন্তু তাঁদের এই উত্তরণ পতনে পরিণত হয়েছে শিক্ষকদের ভুলে। প্রশ্নপত্রে ভুল, উত্তরপত্র মূল্যায়নে ভুল; ভুলের পর ভুল করার পর ঢাকা বিশ্ববিদ্যালয় কর্তৃপক্ষ এখন তাঁদের আবার ৯ ডিসেম্বর ভর্তি পরীক্ষায় বসতে বলছে। এ রকম অনিশ্চয়তার মধ্যে কেবল একটি শিক্ষাবছরই নয়, অনেকের শিক্ষাজীবনও হুমকির মধ্যে পড়বে। গত রোববার শত শত শিক্ষার্থী ও তাঁদের অভিভাবকেরা ঢাকা বিশ্ববিদ্যালয় ক্যাম্পাসে বিক্ষোভও করেছেন।
২৮ অক্টোবর ‘গ’ ইউনিটের ৯৭৫টি আসনের বিপরীতে ৩৮ হাজার ৮৫৫ জন শিক্ষার্থী ভর্তি পরীক্ষায় অংশ নেন। ৩১ অক্টোবর ফল প্রকাশিত হলে দেখা যায়, দুই হাজার ৭২৭ জন উত্তীর্ণ হয়েছেন। কিন্তু এই ফল নিয়ে অভিযোগ উঠলে ২ নভেম্বর পুনর্মূল্যায়িত ফল প্রকাশ করা হয়। এবার পাস করেন ছয় হাজার ৯৪ জন। তবে বাদ পড়ে যান প্রথমবার উত্তীর্ণ ১৯৪ জন। পাসের ব্যবধান ভুলের পরিমাণকেও নির্ণয় করে।
প্রথমবার ফল পরিবর্তনের কারণ ছিল উত্তরপত্রের ১২টি অসংগতি। এই ভুলের গোঁজামিল দিয়েই সংশোধিত ফল প্রকাশিত হয়। সেই ফলও বাতিল হওয়ায় দুর্ভাগ্যের শিকার হয়েছেন অসংখ্য শিক্ষার্থী। সোমবারের প্রথম আলোর খবরে প্রকাশ, ভর্তি-প্রক্রিয়ার সঙ্গে জড়িত শিক্ষকেরা কেবল প্রশ্নপত্র তৈরিতেই ভুল করেননি, সেই ভুলের সংশোধনেও দায়িত্বহীনতার পরিচয় দিয়েছেন। পরিহাস হচ্ছে, এ বিষয়ে একটি তদন্ত কমিটি গঠনের ১৭ দিনের মাথাতেও সেটি বৈঠকে বসতে পারেনি।
বিশ্ববিদ্যালয় প্রশাসনের তরফে স্বচ্ছতা ও ন্যায্যতার স্বার্থে পুনরায় পরীক্ষা নেওয়ার কথা বলা হচ্ছে। বলা বাহুল্য, সেই পরীক্ষায় উত্তীর্ণ অনেকেই বাদ পড়তে পারেন। তাঁদের অনেকেই ঢাকা বিশ্ববিদ্যালয়ে ভর্তি নিশ্চিত জেনে অন্যত্র চেষ্টাও করেননি। যেখানে প্রায় সব বিশ্ববিদ্যালয়ের ভর্তি পরীক্ষা শেষ, সেখানে তাঁরা কোথায় যাবেন? দ্বিতীয়ত, হাজার হাজার শিক্ষার্থীকে আবার দূর-দূরান্ত থেকে ঢাকায় এসে ভর্তি পরীক্ষা দিতে বলাটাও পরিহাস নয় কি?
আমরা আশা করব, ঢাকা বিশ্ববিদ্যালয় কর্তৃপক্ষ ভুলের জন্য দায়ী ব্যক্তিদের শাস্তি দিয়ে ভবিষ্যতে ভুলের পথ বন্ধ করবে। এ ছাড়া ৯ ডিসেম্বরের পরীক্ষার ব্যয়ও বিশ্ববিদ্যালয় কর্তৃপক্ষের বহন করা উচিত। তাদের ভুলের খেসারত কেন শিক্ষার্থীরা দেবেন?
সংশ্লিষ্ট ব্যক্তিদের কাছ থেকে এই অর্থ ফেরত নিতে হবে
চট্টগ্রাম বন্দর কর্মকর্তাদের ভ্রমণবিলাস
জার্মানি থেকে কেনা ৪২ কোটি টাকার যন্ত্রপাতি দেখার জন্য চট্টগ্রাম বন্দর কর্তৃপক্ষের চার সদস্যের একটি দল ১৪ নভেম্বর সে দেশের সমুদ্রবন্দর হামবুর্গে গেছে। কিন্তু যে যন্ত্রপাতি তারা দেখতে গিয়েছে, সেগুলো দুই সপ্তাহ আগেই চট্টগ্রাম বন্দরে এসে পৌঁছেছে। যন্ত্রপাতির মধ্যে রয়েছে ৩০ টন ওজনের ভারী কন্টেইনার উত্তোলনে সক্ষম ছয়টি স্ট্রাডেল ক্যারিয়ার। যন্ত্রপাতি চলে আসার পর সেখানে প্রতিনিধিদলের কাজটা কী? ভ্রমণবিলাস? সে জন্য রাষ্ট্র কেন খরচ বহন করবে? বন্দরের প্রধান প্রকৌশলী (যান্ত্রিক) খায়রুল মোস্তফা বলেছেন, কেনা যন্ত্রপাতি মেরামতের কাজে যে খুচরা যন্ত্রপাতি প্রয়োজন হবে, প্রতিনিধিদল সেগুলো দেখে আসবে।
আপাতদৃষ্টিতে ওই প্রতিনিধিদলের জার্মানি সফরের ব্যয় যন্ত্রপাতি সরবরাহকারী প্রতিষ্ঠান দিলেও শেষ পর্যন্ত বাংলাদেশকেই বহন করতে হবে। কেননা, যন্ত্রপাতি ক্রয়ের দরপত্রেই বন্দর কর্মকর্তাদের ভ্রমণ ব্যয় ও প্রশিক্ষণ অন্তর্ভুক্ত ছিল। প্রতিনিধিদলে প্রথমে বন্দরের প্রধান প্রকৌশলী অঞ্জন কান্তি চৌধুরীর নাম থাকলেও পরে তাঁকে বাদ দিয়ে নৌপরিবহন মন্ত্রণালয়ের একজন উপসচিবকে অন্তর্ভুক্ত করা হয়। তাহলে কি যন্ত্রপাতি পরীক্ষার কাজটি প্রধান প্রকৌশলীর চেয়ে উপসচিব মহোদয়ই ভালো বোঝেন? এ ধরনের তুঘলকি কাণ্ড নৌপরিবহন মন্ত্রণালয়ে হরহামেশাই ঘটে।
আরও চমকপ্রদ ঘটনা হলো, স্ট্রাডেল ক্যারিয়ারগুলো বন্দরে পৌঁছালেও কাজে লাগানো যাচ্ছে না। বিজ্ঞ পরিদর্শক দল বিদেশ থেকে ফিরে এসে মানসম্মত বলে সনদ দেওয়ার পরই এগুলো কাজে লাগানো হবে। কী অদ্ভুত যুক্তি! যন্ত্রপাতি দেশে চলে আসার পর জনগণের করের অর্থে বিদেশে যাওয়ার কোনো প্রয়োজন ছিল না। চুক্তিতে যদি যন্ত্রপাতি পরিদর্শনের কথা থেকেও থাকে, তারা আগে কেন গেল না? এটি রাষ্ট্রীয় সম্পদ ও অর্থের অপচয় ছাড়া কিছু নয়।
আমরা পুরো ঘটনার তদন্ত এবং সংশ্লিষ্ট ব্যক্তিদের বিরুদ্ধে বিভাগীয় ব্যবস্থা নেওয়ার দাবি করছি। প্রয়োজনে যন্ত্রপাতি দেখার নামে ভ্রমণবিলাসে তারা যে অর্থ ব্যয় করেছে, তা-ও ফেরত নিতে হবে। যন্ত্রপাতি আসার আগে প্রতিনিধিদল জার্মানি গেলেও না হয় সফরের পক্ষে যুক্তি দেখানো যেত।
বাজার উচ্ছেদ ও সংযোগ সড়ক নির্মিত হোক
ঢাকার রিংরোড
সড়কের ওপর বাজার বসেছে, তার জন্য পূর্ণ হচ্ছে না ৩৪ কিলোমিটার দৈর্ঘ্যের রিংরোডের রিংটি। যেখানে তা মিলবার কথা, সেই বুড়িগঙ্গাসংলগ্ন বাদামতলীতে সড়কের জায়গা দখল করে আছে ফল ও সবজির বাজার। অন্যদিকে, মাজার রোড থেকে গাবতলী পর্যন্ত অংশে নেই ১০০ মিটারের একটি সংযোগ সড়ক। দৃশ্যত, সমস্যা দুটি ছোট হলেও গত এক দশকে এর সমাধান হয়নি। সড়ক ও জনপথ বিভাগের (সওজ) এক উপবিভাগীয় প্রকৌশলীর ভাষ্য হলো, এই বাজার ও অবৈধ দখল উচ্ছেদে নাকি সরকারের উচ্চপর্যায়ের সিদ্ধান্ত দরকার! উচ্চপর্যায়ের সিদ্ধান্ত ছাড়া আইন ও নিয়ম অচল হয়ে থাকলে কীভাবে চলবে দেশ?
টঙ্গী থেকে পোস্তগোলা সেতু পর্যন্ত সাড়ে ৩৪ কিলোমিটারের এই সড়কটি তৈরি করা হয়েছিল ঢাকার ওপর যানবাহনের চাপ কমানোর জন্য। ঢাকা রক্ষা বাঁধের ওপর দিয়ে নির্মিত এই সড়কটি নির্মিত হয়েছিল ২০০০ সালে। ২০০১ সালে এর নিয়ন্ত্রণ পায় যোগাযোগ মন্ত্রণালয়ের অধীন সওজ বিভাগ। সড়কটি পূর্ণভাবে চালু থাকলে ঢাকার একদিকের নারায়ণগঞ্জ-মুন্সিগঞ্জ, অন্যদিকে টঙ্গী-সাভার-মানিকগঞ্জের মানুষের ঢাকামুখী চলাচল অনেক সহজ হয়ে যেত। কিন্তু পুরান ঢাকার দিকে ফলের বাজার আর মিরপুরের দিকে ১০০ মিটারের সংযোগ সড়ক না থাকায় সহজ চলাচল হয়ে পড়ছে আরও কঠিন। বারবার যানবাহন বদল করা এবং অজস্র জায়গায় ভাঙাচোরা থাকার জন্য সড়কটি চলাচলের যোগ্যতা হারাতে বসছে।
সড়কটি যৌথভাবে নির্মাণ করেছিল পানি উন্নয়ন বোর্ড এবং সড়ক ও জনপথ বিভাগ (সওজ)। কিন্তু যেহেতু ২০০১ সাল থেকে সওজই এর দায়িত্বে, সেহেতু তাদেরই সড়কের ওপর থাকা যাবতীয় প্রতিবন্ধকতা দূর করার কথা। তা না করে সরকারের উচ্চপর্যায়ের সিদ্ধান্তের ওপর তা ফেলে রাখা কেবল উদাসীনতাই নয়, দায়িত্বহীনতাও বটে।
বাজারের কর্ণধারদের দাবিমতে, বাদামতলীর ফল ও সবজির বাজারের অনুমোদন যদি সিটি করপোরেশন দিয়ে থাকে, তাহলে দ্রুতই সিটি করপোরেশনকেও জবাবদিহি করতে হবে এবং বাজার দুটি সরিয়ে নেওয়ার বন্দোবস্ত করতে হবে। দ্বিতীয়ত, মাত্র ১০০ মিটার সংযোগ সড়ক নির্মাণে তহবিল ঘাটতির কথাও যুক্তিযুক্ত নয়। পুরো প্রকল্প বাস্তবায়নে অর্থ বরাদ্দ করা হলেও গোড়াতেই কেন তা সম্পন্ন করা হলো না? প্রশ্নগুলো সহজ, কিন্তু সরকারি কর্তৃপক্ষের জন্য উত্তর দেওয়া কঠিন।
এ প্রসঙ্গে ঢাকার চারপাশে চক্রাকার নৌপথের কথা বলা যায়। দশক পেরিয়ে গেলেও তা কেন চালু হচ্ছে না? ঢাকার সড়কের ওপর যানবাহনের চাপ এবং মানুষের দুঃসহ ভোগান্তি কমানোর বেলায় কেন সরকারি প্রতিষ্ঠানগুলো এত গড়িমসি করে?
এ অন্যায় সহ্য করা যায় না
ভোজ্যতেলের দাম
আন্তর্জাতিক বাজারে ভোজ্যতেলের দাম যখন কমছে, তখন আমাদের দেশের ভোজ্যতেল পরিশোধনকারীরা একজোট হয়ে সয়াবিন তেলের দাম আরও এক দফা বাড়িয়ে দিলেন। এ ব্যাপারে সবচেয়ে গুরুতর কথা হলো, ভোজ্যতেল ব্যবসায়ীদের ইচ্ছেমতো দাম বাড়ানোর এই যুক্তিহীন সিদ্ধান্তের বিরুদ্ধে সরকারের সংশ্লিষ্ট কর্তৃপক্ষ কোনো পদক্ষেপ নেয়নি। বস্তুত তাদের ওপর সরকারের কোনো নিয়ন্ত্রণ নেই।
সরকার ভোজ্যতেলের দাম নির্ধারণ করে দিয়েছে; কিন্তু সরকার-নির্ধারিত দামে ভোক্তারা কখনোই ভোজ্যতেল কিনতে পারে না। বাজারে কিছুদিন আগে ভোজ্যতেলের দাম কম ছিল; ব্যবসায়ীরা বলছেন, চাহিদা কম থাকায় তাঁরা তখন সরকার-নির্ধারিত দামের চেয়ে কমে তেল বিক্রি করেছেন; ফলে তাঁদের লোকসান হয়েছে। এখন তাঁরা সেই লোকসান পুষিয়ে নিতে এভাবে দাম বাড়িয়ে দিয়েছেন। ব্যবসায়ীদের আরও এক অদ্ভুত যুক্তি হলো এই যে তাঁরা চিনিতে লোকসান গুনছেন, সে কারণেও ভোজ্যতেলের দাম তাঁদের বাড়াতে হয়েছে। ব্যবসায়ীদের এ ধরনের উদ্ভট, অন্যায়, জবরদস্তিমূলক আচরণ কেবল তখনই সম্ভব হয়, যখন সরকার বিষয়টিতে গুরুত্ব না দেয়।
ভোজ্যতেল ব্যবসায়ীরা অতিরিক্ত মুনাফা অর্জনের লক্ষ্যে জোট বেঁধে যখন-তখন দাম বাড়াবেন, দাম বাড়ানোর স্বার্থে কারসাজি করে বাজারে ভোজ্যতেল সরবরাহে সংকট সৃষ্টি করবেন, অথচ এসব নিয়ন্ত্রণের কোনো চেষ্টাই সরকারের থাকবে না—এটা তো হতে পারে না। সংঘবদ্ধভাবে জনগণের গাঁট কাটার এই তৎপরতা অপরাধের শামিল। জবাবদিহিপূর্ণ কোনো গণতান্ত্রিক দেশে আইনের শাসনের আওতায় এ ধরনের তৎপরতা কল্পনাও করা যায় না।
নিত্যপ্রয়োজনীয় ভোগ্যপণ্যের বাজারে শৃঙ্খলা রক্ষা করার দায়িত্ব সরকারের। একমাত্র সরকারই পারে মুনাফালোভী ব্যবসায়ী চক্রগুলোর কারসাজি ও জবরদস্তিমূলক আচরণ থেকে জনগণকে রক্ষা করতে। বাণিজ্য মন্ত্রণালয়ের উচিত বিষয়টির দিকে বিশেষ দৃষ্টি দেওয়া। বাজারে ন্যায্যতা নিশ্চিত করতে এবং ভোক্তা অধিকার সংরক্ষণের দাবিতে নাগরিক সমাজেরও সোচ্চার হওয়া উচিত।
সম্প্রতি ভোজ্যতেলের দাম যেভাবে বাড়ানো হলো, তা প্রত্যাহার করতে হবে। কারণ এভাবে দাম বাড়ানোর কোনো যুক্তি নেই। আমরা আশা করব, সরকার এ বিষয়ে অনতিবিলম্বে যথাযথ পদক্ষেপ নেবে।
সরকারি সংস্থার গাফিলতি, হুমকির মুখে জনজীবন
বিষাক্ত কারখানার উপদ্রব
ঢাকার কেরানীগঞ্জে একটি রাসায়নিক কারখানা সরানোর দাবিতে ব্যাপক বিক্ষোভের ঘটনা আবাসিক এলাকায় শিল্প স্থাপন নিয়ে সমস্যাকে নতুন করে সামনে এনেছে। এলাকাবাসীর অভিযোগ, বিষাক্ত রাসায়নিক কারখানার জন্য এলাকার গাছপালা ও গবাদিপশু মরে যাচ্ছে। আশপাশের শিক্ষাপ্রতিষ্ঠানে পড়ালেখা ব্যাহত হচ্ছে। সমস্যাটি জ্বলন্ত। সমাধানে এলাকাবাসী যে পথ নিয়েছে, তা-ও কম জ্বলন্ত নয়। তারা সড়ক অবরোধ করেছে এবং কারখানার ক্ষতিসাধনের চেষ্টা করেছে। প্রশ্ন হচ্ছে, অনেক দিনের এই সমস্যা সমাধানে স্থানীয় জনপ্রতিনিধি ও প্রশাসন কেন নিষ্ক্রিয় ছিলেন, কেন জনসাধারণকে ক্ষতিগ্রস্ত মানসিকতা নিয়ে রাস্তায় নামতে হলো?
পুরান ঢাকার নিমতলীর মর্মান্তিক অভিজ্ঞতা ভোলার নয়। সেখানেও আগুন লেগেছিল রাসায়নিকের গুদাম থেকে। আর কেরানীগঞ্জের সমস্যা খোদ রাসায়নিকের কারখানা। এই কারখানায় সোডা ও ব্লিচিং পাউডার উৎপাদিত হয়। এলাকাবাসীর অভিযোগ, কারখানাটিতে গত এক বছরে কয়েকবার বিস্ফোরণের ঘটনা ঘটেছে। নিঃসৃত গ্যাসে এলাকার পরিবেশও বিষিয়ে যাচ্ছে। অভিযোগ জানানো হয়েছে, কিন্তু কোনো কর্তৃপক্ষই কর্ণপাত করেনি। ভীত ও ক্ষতিগ্রস্ত মানুষ এখন রাস্তায় প্রতিবাদের পথে সমাধান খুঁজছে।
গত শনিবারের প্রথম আলোর সংবাদে কারখানা কর্তৃপক্ষ বলছে, তাদের পরিবেশ ছাড়পত্রসহ নিয়মানুযায়ী সব অনুমতিই রয়েছে। কেরানীগঞ্জের মতো জনাকীর্ণ এলাকায় কীভাবে এ রকম পরিবেশবিনাশী কারখানার অনুমতি দেওয়া হলো? পরিবেশ অধিদপ্তর থেকে শুরু করে স্থানীয় সাংসদ পর্যন্ত সবারই দায়িত্ব ছিল এর সুষ্ঠু বিহিত করা। পরিবেশের জন্য বিপজ্জনক কলকারখানা ঢাকা থেকে সরিয়ে নেওয়ার উচ্চ আদালতের নির্দেশনাও রয়েছে। নিমতলীর অগ্নিকাণ্ডের পর সরকারের উচ্চপর্যায়ের ব্যক্তিরাও এ বিষয়ে প্রতিশ্রুতি দিয়েছিলেন। কিন্তু তাঁরা কেউই কথা রাখেননি!
জনবসতির মধ্যে কলকারখানা ও বাণিজ্যিক কারবার ঢুকে যাওয়া ঢাকা-চট্টগ্রামের মতো বড় নগরের অন্যতম সমস্যা। প্রমাণিত হয়েছে, কেবল পরিবেশের ক্ষতিই নয়, এসব কারখানা জীবনেরও ব্যাপক ক্ষতিসাধন করে। এর সমাধানের দায়িত্ব মুখ্যত পরিবেশ ও বন মন্ত্রণালয় ও শিল্প মন্ত্রণালয়ের। প্রতিকারের আইন যুগোপযোগী করার দায়িত্ব আইন মন্ত্রণালয়ের। এসব প্রস্তুতি থাকুক বা না থাকুক, প্রশাসন ও জনপ্রতিনিধিরা যদি মানুষের দুরবস্থা দেখে এগিয়ে না আসেন, তাহলে সবাই গরল ভেল হতে বাধ্য। আমাদের যেমন পরিবেশ বাঁচাতে হবে, তেমনি উৎপাদনও চালিয়ে যেতে হবে। তার জন্য এ ধরনের সব কারখানা ঢাকার বাইরে ঝুঁকিমুক্ত এলাকায় স্থানান্তর করতে হবে এবং পরিবেশবান্ধব প্রযুক্তি বাধ্যতামূলক করতে হবে।
কেরানীগঞ্জের অধিবাসীরা কর্তাব্যক্তিদের জেগে ওঠার ডাক দিয়েছে। আশা করি, তাঁদের কর্ণকুহরে তুলা গোঁজা নেই।
এ ধরনের প্রবণতা পরিত্যাগ করা উচিত
ফরমায়েশি অভিনন্দন
নাগরিক সুযোগ-সুবিধা নিশ্চিত করার লক্ষ্যে ডিজিটাল বাংলাদেশ গড়ার রূপকার মাননীয় প্রধানমন্ত্রী দেশরত্ন শেখ হাসিনা ঢাকা সিটি করপোরেশনকে বিভক্ত করায় সংসদীয় আসন ঢাকা-১৪...স্কুল/কলেজের সকল সম্মানিত শিক্ষক, ছাত্র ও সম্মানিত অভিভাবকদের পক্ষ থেকে আন্তরিক অভিনন্দন।’
এটি সংবাদপত্রে প্রকাশিত একটি বিজ্ঞাপনের ভাষা। হুবহু একই ভাষায় পৃথক ছয়টি শিক্ষাপ্রতিষ্ঠানের নামে প্রকাশিত হয়েছে এই বিজ্ঞাপন। জনমত উপেক্ষা করে আকস্মিকভাবে অতি দ্রুততার সঙ্গে জাতীয় সংসদে আইন পাস করে ডিসিসিকে বিভক্ত করায় ঢাকাবাসীর কোনো অংশ খুশি হয়েছে, এমন খবর পাওয়া যায়নি; বরং সবাই আশঙ্কিত, এই অদূরদর্শী পদক্ষেপের ফলে নাগরিক সেবাব্যবস্থায় না জানি নতুন করে কী সমস্যা সৃষ্টি হয়। এমন অবস্থায় রাজধানীর মিরপুর এলাকার শিক্ষাপ্রতিষ্ঠানগুলোর এমন বিজ্ঞাপন প্রচার সংবাদ শিরোনামে স্থান পাওয়ার যোগ্য ব্যাপারই বটে। গত শনিবারের প্রথম আলোর প্রথম পাতায় প্রকাশিত এ সংক্রান্ত প্রতিবেদনটি জানাচ্ছে, যেসব শিক্ষাপ্রতিষ্ঠানের পক্ষ থেকে বিজ্ঞাপন প্রকাশ করা হয়েছে, সেগুলোর শিক্ষকেরা ডিসিসির বিভক্তি চান না, কিন্তু বিভক্ত করা হয়েছে বলে তাঁরা প্রধানমন্ত্রীকে অভিনন্দন জানিয়ে বিজ্ঞাপন প্রকাশে বাধ্য হয়েছেন। কারণ স্থানীয় সরকারদলীয় সাংসদ আসলামুল হক তাঁর নির্বাচনী এলাকার শিক্ষাপ্রতিষ্ঠানগুলোর কর্তৃপক্ষকে নিজ খরচে অমন বিজ্ঞাপন প্রকাশের নির্দেশ দিয়েছেন। সাংসদ অবশ্য এই অভিযোগ অস্বীকার করেছেন। কিন্তু প্রথম আলোর অনুসন্ধানে পরিষ্কার হয়েছে যে সাংসদের নির্দেশেই শিক্ষাপ্রতিষ্ঠানগুলো এটা করতে বাধ্য হয়েছে।
প্রধানমন্ত্রীকে অভিনন্দন জানিয়ে পত্রিকায় বিজ্ঞাপন প্রকাশ করা নিশ্চয়ই অন্যায় নয়; কিন্তু মিরপুরের শিক্ষাপ্রতিষ্ঠানগুলোকে এমন নির্দেশ দেওয়ার অধিকার কি সংশ্লিষ্ট সাংসদের আছে? বিজ্ঞাপন প্রকাশ ব্যয়বহুল; শিক্ষাপ্রতিষ্ঠানগুলোর নিজস্ব তহবিল থেকে সে অর্থ খরচ করতে হয়েছে। তা ছাড়া এই অর্থ তো নেওয়া হয়েছে শিক্ষার্থীদের কাছ থেকে। শিক্ষার্থীদের টাকায় প্রধানমন্ত্রীকে অভিনন্দন জানিয়ে বিজ্ঞাপন প্রকাশ করার আগে কি শিক্ষার্থীদের সম্মতি নেওয়া হয়েছে? এ ছাড়া অনেক সময় দেখা যায়, সরকারের ঊর্ধ্বতন নেতাদের সফরকালে বিদ্যালয়ের ছোট ছোট ছেলেমেয়েকে রোদের মধ্যে রাস্তার দুই পাশে দাঁড় করিয়ে অভিনন্দন জানানোর আয়োজন করা হয়।
নির্বাচিত জনপ্রতিনিধিদের এমন প্রবণতা কোনোভাবেই কাম্য নয়। আমরা আশা করব, ভবিষ্যতে এমন ঘটনার পুনরাবৃত্তি ঘটবে না।
বিচার দ্রুত হয়েছে, ন্যায় নিশ্চিত করা যায়নি
মিরসরাই ট্র্যাজেডি
গত বৃহস্পতিবার চট্টগ্রামের জ্যেষ্ঠ বিচারিক হাকিম মিরসরাইয়ের সড়ক দুর্ঘটনায় ট্রাকচালক মোহাম্মদ মফিজুর রহমানের পাঁচ বছর কারাদণ্ড ও ২০ হাজার টাকা জরিমানার রায় দিয়েছেন। রায়ের পর্যবেক্ষণে বিচারক বলেছেন, ‘আদালত মনে করে আসামি দৃষ্টান্ত হিসেবে সর্বোচ্চ শাস্তি পাওয়ার উপযুক্ত। রায়ে মফিজকে দণ্ডবিধি ১৮৬-এর ৩০৮ ও ৩৩৮ক ধারায় দোষী সাব্যস্ত করা হয়েছে। এর প্রথমটি হলো বেপরোয়া গাড়ি চালানো, যার শাস্তিসীমা তিন বছর কারাদণ্ড ও ১০ হাজার টাকা জরিমানা, দ্বিতীয় ধারা হলো বেপরোয়া গাড়ি চালিয়ে গুরুতর জখম করা; যার শাস্তিসীমা দুই বছর জেল ও ১০ হাজার টাকা জরিমানা।’
যে সড়ক দুর্ঘটনা সমগ্র জাতিকে স্তম্ভিত করে দিয়েছিল, তার দ্রুত ও ন্যায়বিচারই প্রত্যাশিত ছিল। বাংলাদেশের বিচারব্যবস্থার যে দীর্ঘসূত্রতা তাতে পাঁচ মাসের মধ্যে একটি মামলার বিচারকাজ শেষ হওয়া নিশ্চয়ই প্রশংসার দাবিদার। আশির দশকে তৎকালীন স্বরাষ্ট্রমন্ত্রীর খেয়ালি পুত্রের অসতর্ক গাড়ি চালনার শিকার হয়েছিলেন তরুণ ও সম্ভাবনাময় ছড়াকার বাপী শাহরিয়ার। সেই সড়ক দুর্ঘটনার বিচার আজও হয়নি। সেই প্রেক্ষাপটে মিরসরাইয়ের দুর্ঘটনায় আমরা দ্রুত বিচার পেলেও ন্যায়বিচার পাইনি। আইনগত ত্রুটি বা দুর্বলতার জন্যই এমনটি হয়েছে।
আমাদের দেশে অনেক ক্ষেত্রে লঘু পাপে গুরুদণ্ড হয়ে থাকে। কখনো কখনো প্রভাবশালীরা অর্থের জোরে বিচার নিজের পক্ষে নেন কিংবা ধামাচাপা দেন। কিন্তু মিরসরাইয়ের দুর্ঘটনায় গুরু পাপে লঘু দণ্ড হয়েছে। একসঙ্গে ৪২ স্কুলশিক্ষার্থীসহ ৪৪ জনের মৃত্যু ঘটল। অথচ চালকের মাত্র পাঁচ বছর কারাদণ্ড! যদি চালক ইচ্ছে করে এ দুর্ঘটনা না-ও ঘটিয়ে থাকেন, লাইসেন্সধারী হিসেবে তিনি এর দায় এড়াতে পারেন না। আদালত নিজেই বলেছেন, ‘সর্বোচ্চ শাস্তি দেওয়া হয়েছে।’
যে আইন দুর্ঘটনাকারীর মনে ভীতি জাগাতে ব্যর্থ, সেই আইন দিয়ে নিরাপদ সড়ক আশা করা যায় না। আদালত তাঁর পর্যবেক্ষণে বলেছেন, ‘সাম্প্রতিককালে সড়ক দুর্ঘটনা আশঙ্কাজনক হারে বেড়ে গেছে। চালকদের মধ্যে ট্রাফিক আইন না মানার প্রবণতা ও চালকদের ব্যক্তিগত চারিত্রিক স্খলনের কারণে সড়ক দুর্ঘটনা প্রতিনিয়ত বেড়ে চলেছে।’ অতএব প্রথমেই আইনটি সংশোধনের উদ্যোগ নিতে হবে। এর পাশাপাশি চালকদের উপযুক্ত প্রশিক্ষণ এবং ন্যূনতম সুযোগ-সুবিধা নিশ্চিত করতে হবে। দ্বিতীয়ত, দুর্ঘটনার জন্য দায়ী প্রত্যেক ব্যক্তিকে বিচারের আওতায় আনতে হবে। শাস্তি না পাওয়ার কারণেই চালকেরা বেপরোয়া হয়ে ওঠেন।
মিরসরাইয়ে আমরা যাদের হারিয়েছি, তাদের ফিরে পাব না, কোনো বিচারই স্বজনহারাদের বেদনা ও হাহাকার বন্ধ করতে পারবে না। কিন্তু ভবিষ্যতে যাতে আর কোনো বাবা-মাকে এভাবে সন্তান হারাতে না হয়, সেই নিশ্চয়তা দিতে হবে সংশ্লিষ্ট সবাইকে। আমরা নিরাপদ সড়ক চাই, চাই নিরাপদ জীবনও।
তদন্ত চলুক এবং সত্য উদ্ঘাটিত হোক
গুপ্তহত্যা চলতেই থাকবে?
বিচারবহির্ভূত হত্যাকাণ্ড বন্ধের প্রতিবাদ কোনো প্রতিকার দিতে পারেনি। বর্তমান সরকার বিএনপির আমলে অপারেশন ক্লিনহার্টের মধ্য দিয়ে শুরু করা বিচারবহির্ভূত হত্যাকাণ্ডের কঠোর সমালোচনা করেছিল। বিপুল সংখ্যাগরিষ্ঠতায় আওয়ামী লীগ সরকার গঠনের পর আশা করা হয়েছিল, পদ্ধতিগত বিচারবহির্ভূত হত্যাকাণ্ড বন্ধ হয়ে যাবে। কিন্তু সর্বমহলকে স্তম্ভিত করে দিয়ে সরকারের নীতিনির্ধারকেরা প্রকাশ্যে বিচারবহির্ভূত হত্যাকাণ্ডের পক্ষে সাফাই গাইতে শুরু করেন। পুলিশ বাহিনীর সংস্কারে বিমুখ থেকে এবং তাদের দলীয় উদ্দেশ্য ব্যবহারে উৎসাহিত করে ক্ষমতাসীন ব্যক্তিরা এক ভয়ংকর ফর্মুলা বের করেন যে সমাজে শান্তিপ্রতিষ্ঠায় বিচারবহির্ভূত হত্যার বিকল্প নেই।
এই প্রেক্ষাপটে মানবাধিকার কমিশনের চেয়ারম্যান মিজানুর রহমানের কথায়, যারা এত দিন বিচারবহির্ভূত হত্যাকাণ্ড চালিয়ে আসছিল, তারা এখন ভোল পাল্টেছে। বিচারবহির্ভূত হত্যাকাণ্ডগুলোর পরে গণমাধ্যমে বেশ একটা ‘স্বচ্ছতার’ সঙ্গে বিবৃতি দেওয়া হতো। কিন্তু দেশি ও বিদেশি মানবাধিকার সংগঠনগুলোর অব্যাহত প্রতিবাদের ফলে সারা বিশ্বে এনকাউন্টার ও ‘ক্রসফায়ার’-সংক্রান্ত র‌্যাবের ভাষ্য বিশ্বাসযোগ্যতা হারায়। কিন্তু এখন যে গুপ্তহত্যা চলছে, তা পরিস্থিতিকে আগের চেয়ে ভয়ংকর করে তুলেছে। ভুক্তভোগীরা এখন হয়তো অনুশোচনা করতে পারেন এই বলে যে গুপ্তহত্যার চেয়ে সাজানো কোনো গল্পের মাধ্যমে হলেও অন্তত খুনের বিষয়টি নিশ্চিত হওয়ার একটা সান্ত্বনা ছিল। আমরা অবশ্য এ প্রসঙ্গে সতর্কতার সঙ্গে উল্লেখ করতে চাই যে ড. মিজানুর রহমান বর্ণিত সন্দেহ-সংশয়ের বিষয়টি এখনো প্রমাণিত নয়। আর সেটা প্রমাণ করার দায়দায়িত্ব মানবাধিকার কমিশনের চেয়ারম্যান শুধু বিবৃতি প্রদানের মাধ্যমে শেষ করতে পারেন না।
গত ২৮ নভেম্বর রাজধানীর হাতিরপুল থেকে ছাত্রদলের তিন নেতা-কর্মীকে অজ্ঞাত পরিচয় বন্দুকধারীদের তুলে নেওয়া এবং তাঁদের মধ্য থেকে দুজনের লাশ উদ্ধারের ঘটনা উদ্বেগজনক। নিহত ব্যক্তিদের স্বজনেরা র‌্যাবের দিকে সন্দেহের আঙুল তুললেও সংস্থাটি তা নাকচ করে দিয়েছে। একটি প্রভাবশালী মানবাধিকার সংস্থার একজন মুখপাত্র প্রথম আলোকে বলেছেন, তাঁরা এ পর্যন্ত অন্তত ২০ ব্যক্তির নিখোঁজ হওয়ার ঘটনা শনাক্ত করেছেন। গুপ্তহত্যার বিষয়ে আমরা স্বরাষ্ট্র মন্ত্রণালয়ের কাছ থেকে অবিলম্বে যথাযথ ব্যাখ্যা আশা করি। নিহত শামীম হাসানের ভাই বলেছেন, হাতিরপুল এলাকা থেকে র‌্যাব-৩-এর পরিচয়ে কিছু লোক শামীমকে ধরে নিয়ে যায় বলে সেখানকার প্রত্যক্ষদর্শী কয়েকজন দোকানদার তাঁকে তথ্য দিয়েছেন। এ বিষয়ে র‌্যাবের আইন ও গণমাধ্যম শাখার পরিচালক মো. সোহায়েল দাবি করেন যে র‌্যাব এই নামে কাউকে আটক করেনি। এটা অপপ্রচার।
আমরা তাঁর বক্তব্যের সত্যতা নাকচ না করেও বলতে পারি, শুধু এটুকু বক্তব্য দেওয়া তাঁদের কাজ নয়। সুষ্ঠু তদন্ত করে প্রকৃত সত্য উদ্ঘাটন করাই তাঁদের দায়িত্ব। মানবাধিকার কমিশন আগামী ৪ জানুয়ারি গুপ্তহত্যার ক্ষেত্রে কমিশনের দায়দায়িত্ব নির্ধারণে সভা ডেকেছে। আমরা মনে করি, কমিশনের যতটুকু লোকবল রয়েছে তা দিয়েই তাদের স্বাধীনভাবে এ ঘটনার তদন্তকাজ সম্পন্ন করে নির্দিষ্ট সময়ের মধ্যে তা জনসমক্ষে প্রকাশ করা হবে।
অনিশ্চয়তা বাড়বে, বাস্তবায়ন হবে বিলম্বিত
পিপিপিতে পদ্মা সেতু!
রধানমন্ত্রী শেখ হাসিনা শনিবার গণভবনে এক সংবাদ সম্মেলনে বহুল আলোচিত পদ্মা সেতু নির্মাণ প্রসঙ্গে নতুন কথা বলেছেন। এত দিন জানা ছিল, এই সেতু নির্মাণে অর্থায়নের একটি বড় অংশ আসবে বিশ্বব্যাংক থেকে। কিন্তু প্রধানমন্ত্রী এখন বলছেন, সেতুটি নির্মাণ করা হবে সরকারি-বেসরকারি অংশীদারির (পিপিপি) ভিত্তিতে। সে জন্য ১০-২০ বছরও যদি সময় লাগে, কোনো অসুবিধা নেই। প্রধানমন্ত্রীর দৃঢ় ঘোষণা: পদ্মা সেতু হবেই।
অবশ্যই পদ্মা সেতু নির্মাণ করা দরকার এবং তা ১০-২০ বছর ধরে নয়, যত তাড়াতাড়ি পারা যায়। কেননা, এই সেতু দেশের দক্ষিণাঞ্চলের সঙ্গে রাজধানী ঢাকা ও ঢাকার মধ্য দিয়ে সারা দেশের সঙ্গে সংযোগ সৃষ্টি করবে; বিপুলসংখ্যক মানুষ অনেক বছর ধরে এই সেতুর প্রতীক্ষায় রয়েছে। কতগুলো বাস্তব কারণে সেতুটি নিয়ে কিছু অনিশ্চয়তা সৃষ্টি হয়েছে। প্রথমত, বিশ্বজুড়ে যে অর্থনৈতিক মন্দা চলছে, তার পরিপ্রেক্ষিতে বিশেষজ্ঞদের এই আশঙ্কা বাস্তবিক যে পদ্মা সেতুতে বেসরকারি খাতের বিনিয়োগ আকর্ষণ করা কঠিন হবে। আর যে কারণে পদ্মা সেতুর অর্থায়নে বিশ্বব্যাংকের আপত্তি উঠেছে, তা বাংলাদেশের ভাবমূর্তির জন্য ক্ষতিকর হয়েছে। তা ছাড়া সরকারি-বেসরকারি অংশীদারির (পিপিপি) ভিত্তিতে বড় কোনো প্রকল্প বাস্তবায়নের নজির নেই। পদ্মা সেতুর মতো একটি সুবৃহৎ প্রকল্প পিপিপির ভিত্তিতে কীভাবে বাস্তবায়িত হতে পারে, তা বাস্তবায়নে কত বছর সময় লাগতে পারে সে ব্যাপারে নিশ্চয়তা নেই; প্রধানমন্ত্রীর উক্তিতেও এই অনিশ্চয়তার প্রকাশ ঘটেছে।
দ্বিতীয়ত, পদ্মা সেতু যদি পিপিপির ভিত্তিতেই নির্মিত হয়, তাহলে নির্মাতা বেসরকারি অংশীদারদের কাছে প্রাধান্য পাবে এর বাণিজ্যিক দিকটি। বেসরকারি নির্মাতারা এ খাতে অর্থ বিনিয়োগ করবে, তা থেকে মুনাফা তুলে নিতে সেতুর ওপর এমন হারে মাশুল আরোপ করবে, যা গরিব জনসাধারণের জন্য বহন করা কঠিন হয়ে পড়বে। সে ক্ষেত্রে এটি কোনো গণমুখী প্রকল্প হবে না, বরং একটি বেসরকারি গোষ্ঠীকে বহু বছর ধরে উচ্চ হারে টোল আদায়ের সুযোগ করে দেওয়া হবে। আমাদের প্রয়োজন দরিদ্র জনগণের কল্যাণার্থে পদ্মা সেতু নির্মাণ করা। বিশ্বব্যাংকের কাছ থেকে অর্থ পাওয়া যেত সহজ শর্তের ঋণ হিসেবে, যা বেসরকারি খাত থেকে পাওয়ার সুযোগ নেই। এটি অত্যন্ত গুরুত্বপূর্ণ একটি বিষয়।
যে মন্ত্রীকে কেন্দ্র করে পদ্মা সেতুর অর্থায়নে বিশ্বব্যাংকের আপত্তি, তাঁকে যোগাযোগ মন্ত্রণালয় থেকে সরিয়ে নেওয়া হয়েছে। এখন বিশ্বব্যাংকের এমন আস্থা ফিরে আসতে পারে যে পদ্মা সেতু নির্মাণে দুর্নীতি হবে না। দুর্নীতির আশঙ্কা বা স্বচ্ছতার ব্যাপারে অনাস্থা থাকার কারণে বিশ্বব্যাংক যদি আপত্তি তুলে থাকে, তাহলে এখন বিশ্বব্যাংকের কাছে সরকারের অবস্থান আগের চেয়ে অনেক মজবুত হওয়ার কথা। এমন পরিস্থিতিতে পিপিপির কথা না ভেবে বরং বিশ্বব্যাংকের অর্থায়ন নিশ্চিত করে যেন দ্রুত সেতুটি নির্মাণের কাজ শুরু করা যায়, সে লক্ষ্যে তৎপর হওয়া উচিত।
প্রশ্নবিদ্ধ ঠাকুরগাঁও জেলা প্রশাসনের ভূমিকা
বাঁধ দিয়ে নদী দখল
দখল বিভিন্ন রকমের। নদীতে বাঁধ দিয়ে মাছ চাষ তারই একটি। সারা দেশের ছোট-বড় অনেক নদীই এখন দখলের শিকার। ঠাকুরগাঁওয়ের টাঙ্গন নদে এ রকম বেশ কিছু বাঁধ-বেড়া ইত্যাদি দিয়ে মাছের চাষ চলছে। অনুমতি দিয়েছেন জেলা প্রশাসক, কিন্তু তাঁরা খোঁজ রাখার প্রয়োজন মনে করেননি যে মাছ চাষের নামে নদীর কী ক্ষতিসাধন করা হচ্ছে।
টাঙ্গন নদের কোথাও বালুর বস্তার বাঁধ দিয়ে নদীর গতিপথ বন্ধ করা হয়েছে, কোথাও বাঁশের বেড়া ও ডালপালা পুঁতে অবরুদ্ধ করা হয়েছে। দুই ক্ষেত্রেই দেখা যায়, জেলা প্রশাসন থেকে ‘পেন কালচার’ নামে পরিচিত স্বল্প পরিসরে জালের ঘের দিয়ে মাছ চাষের অনুমতি নিয়ে বাঁধের ঘের বানানো হয়েছে। গতকাল রোববারের প্রথম আলোর সংবাদে এ বিষয়ে ঠাকুরগাঁওয়ের জেলা প্রশাসক বলেন, অনিয়ম হয়েছে কি না তা তাঁর জানা নেই, খোঁজখবর করে ব্যবস্থা নেবেন। খোঁজখবর করা কেমন কাজ, তার জন্য কত তেল পোড়াতে হয়, তা আমাদের জানা নেই। অথচ চক্ষুষ্মান যে কেউই দেখতে পাবে, খোদ জেলা প্রশাসকের বাসভবনের পেছনেই এ রকম একটি বালুর বস্তার বাঁধ প্রশাসনিক ‘খোঁজখবরের’ মহিমা কীর্তন করছে। হয় তিনি দায়িত্বশীল নন, নয়তো সচেতনভাবেই অনিয়মকে প্রশ্রয় দিয়েছেন।
পরিবেশ সংরক্ষণ আইনে নদীর যেকোনো স্থানে বাঁধ দিয়ে পানিপ্রবাহের পথ রুদ্ধ করা দণ্ডনীয় অপরাধ। বাঁধদাতারা সেই অপরাধ নিশ্চিতভাবেই করেছেন এবং জেলা প্রশাসনের ভূমিকা এতে সহযোগীর। কেবল ঠাকুরগাঁওয়েই নয়, প্রায়ই সংবাদপত্রে দেশের বিভিন্ন স্থানে এ রকম নদী-নালা-খাল-বিল ব্যক্তিগত সম্পত্তির মতো ব্যবহারের ঘটনা প্রকাশিত হওয়া এককথায় পরিবেশ অধিদপ্তরসহ সংশ্লিষ্ট প্রশাসনের গাফিলতিকেই প্রকাশ করে।
ঠাকুরগাঁওয়ের টাঙ্গন নদ থেকে অবিলম্বে বাঁধগুলো অপসারণ করা হোক, দায়ী ব্যক্তিদের শাস্তি দেওয়া হোক। পাশাপাশি দেশের সর্বত্র এ ধরনের কার্যকলাপ বন্ধ করায় সরকারি নির্দেশনা পাঠানো হোক।
অস্বীকারে দায় কমে না বরংবাড়ে
গুপ্তহত্যা চলছে এবং চলবে?
নদীতে ভেসে উঠছে অর্ধগলিত লাশ—দৃশ্য হিসেবে, সংবাদ হিসেবে, হত্যার নৃশংসতার বিচারে ঘটনাগুলো ভয়ংকর। কেবল নিহত ব্যক্তিদের স্বজনদের ওপরই নয়, জনমনেও তা গভীর আতঙ্ক ও উদ্বেগের জন্ম দিচ্ছে। গত মঙ্গলবার মুন্সিগঞ্জের কাছে ধলেশ্বরী নদীতে আরও তিনটি লাশ পাওয়া গেছে। গত নভেম্বর ও চলতি ডিসেম্বর মাসে দেশের বিভিন্ন স্থান থেকে এ রকম লাশ আরও উদ্ধার করা হয়েছে। হত্যার ধরন, লাশগুলোর অবস্থা এবং এ নিয়ে আইনশৃঙ্খলা রক্ষাকারী বাহিনীর রহস্যজনক নীরবতা থেকে মনে হওয়ার কারণ রয়েছে, গড়পরতা হত্যাকাণ্ড থেকে এসব হত্যার নকশা কিছুটা আলাদা। নিখোঁজ ব্যক্তিদের স্বজনেরা যখন তাঁদের খোঁজ পেতে সরকারি-বেসরকারি বিভিন্ন প্রতিষ্ঠানে ধরনা দিচ্ছেন, গণমাধ্যমে যখন এসবের খবর-প্রতিবাদ ইত্যাদি ছাপা হচ্ছে, ঠিক সে সময়েই মানুষগুলোর খুন হওয়া একটা কিছু প্রমাণ করে।
যারাই এসব করে থাকুক, তারা কোনো কিছুর তোয়াক্কা না করে ঠান্ডা মাথায় তাদের হত্যা-কর্মসূচি চালিয়ে যাচ্ছে। এর পরে আর স্বরাষ্ট্র মন্ত্রণালয়ের নীরব থাকার কোনো সুযোগ থাকতে পারে না। সংবাদমাধ্যমে প্রকাশিত হয়েছে, স্বরাষ্ট্রমন্ত্রী ‘গুপ্তহত্যা’র খবর জেনেছেন পত্রিকা পড়ে। দেশের নাগরিকদের জানমালের নিরাপত্তার দায়িত্ব যাঁর কাঁধে, আইনশৃঙ্খলা পরিস্থিতি সম্পর্কে তাঁর জ্ঞান এত মামুলি হলে তাঁর পক্ষে কীভাবে নিরাপত্তা নিশ্চিত করা সম্ভব! সব গুপ্তহত্যার ব্যাপারে অবিলম্বে বিচার বিভাগীয় তদন্ত হতে হবে, মানুষকে সত্য জানাতে হবে। এ রকম নির্মমতার বিচার না হলে আইনের শাসন জারি আছে বলে মনে করার কারণ থাকতে পারে না।
হত্যা কেউ প্রকাশ্যে করে না, সেই অর্থে সব হত্যাই গুপ্তহত্যা। কিন্তু প্রথমে নিখোঁজ হওয়া, তার বেশ কিছুদিন পরে নদী থেকে একের পর এক হাত-পাবাঁধা গলিত লাশ পাওয়ার মধ্যে পরিকল্পিত হত্যাকাণ্ডের নকশাটা ফুটে ওঠে। মানবাধিকার কমিশনের চেয়ারম্যান এগুলোকে আইনশৃঙ্খলা রক্ষাকারী বাহিনীর বিচারবহির্ভূত হত্যারই নতুন ধরন বলে অভিযোগ তুলেছেন। নিখোঁজ ও নিহত ব্যক্তিদের স্বজনেরাও প্রায় প্রতিটি ক্ষেত্রে র‌্যাবের বিরুদ্ধে অভিযোগ করেছেন। র‌্যাবও বরাবরের মতো অভিযোগ অস্বীকার করে আসছে। র‌্যাবের কাজ হত্যা-সন্ত্রাস-অপহরণ বন্ধ করা। ক্রমাগত র‌্যাবের নামে অপহরণ চলছে, স্বজনদের আশঙ্কাকে সত্যি করে নিখোঁজ ব্যক্তিরা লাশ হয়ে যাচ্ছে, অথচ র‌্যাব নিজের গরজে গুপ্তহত্যা বন্ধ করছে না—এমনটা চলতে থাকলে জনমনে প্রতিষ্ঠিত হবে যে গুপ্তহত্যা ও র‌্যাবের মধ্যে কোনো না কোনো সম্পর্ক রয়েছে। স্বরাষ্ট্রমন্ত্রীসহ সরকারের নীতিনির্ধারকদের কেউ কেউ র‌্যাবের ক্রসফায়ারের সাফাই গেয়েছিলেন অপরাধ দমনের যুক্তিতে। কিন্তু গুপ্তহত্যার মতো ভয়ংকর হত্যাকাণ্ড নিয়মিতভাবে ঘটতে পারা কি র‌্যাবের ব্যর্থতাকেই প্রমাণ করে না?
বিএনপির আমলে অপারেশন ক্লিন হার্টের মধ্য দিয়ে শুরু করা বিচারবহির্ভূত হত্যাকাণ্ড তাদের আমলেই ক্রসফায়ার-এনকাউন্টারে রূপান্তরিত হয়েছিল। বর্তমান সরকার সেই কলঙ্কিত উত্তরাধিকার কেবল বহনই করছে না, তাদের আমলেই গুপ্তহত্যার পর্বে প্রবেশ করেছে বাংলাদেশ। এ ব্যর্থতা আইনের শাসন কায়েম করতে না পারার, এ ব্যর্থতা সরকারের রাজনৈতিক অঙ্গীকারের, এটা মানবাধিকারের বিপর্যয়।
শুধু আইন নয়, তার প্রয়োগও জরুরি
মানব পাচার প্রতিরোধ
মানব পাচার প্রতিরোধ ও দমন করার লক্ষ্যে গত সোমবার মন্ত্রিসভায় একটি কঠোর আইনের খসড়া অনুমোদন করা হয়েছে। ‘মানব পাচার প্রতিরোধ ও দমন আইন ২০১১’ নামের আইনটিতে মানব পাচারের সর্বোচ্চ শাস্তি নির্ধারণ করা হয়েছে মৃত্যুদণ্ড। যেকোনো ধরনের অপরাধ প্রতিরোধ ও দমনের ক্ষেত্রে কঠোর আইনি হাতিয়ার অবশ্যই কার্যকর হতে পারে, তবে শুধু আইনই যে যথেষ্ট নয় তা বেশ কিছু ক্ষেত্রে লক্ষ করা গেছে।
যেমন, নারীর প্রতি সহিংসতা প্রতিরোধের জন্য অত্যন্ত কঠোর আইন রয়েছে, মৃত্যুদণ্ডের বিধানও আছে তাতে, কিন্তু নারীর প্রতি সহিংসতা প্রতিরোধ হচ্ছে না। এর অন্যতম প্রধান কারণ আইনের যথাযথ প্রয়োগ নিশ্চিত করা যায়নি। মানব পাচারের ক্ষেত্রেও একই কথা প্রযোজ্য। তা ছাড়া, নারী নির্যাতনের ঘটনাগুলোতে যেমন দেখা যায়, তেমনি এই ক্ষেত্রেও অপরাধের শিকার নারী-পুরুষ ও শিশু-কিশোর-কিশোরীরা দুর্বল পক্ষ, আর যারা তাদের বিরুদ্ধে অপরাধ করে তারা অর্থে, ক্ষমতায়, প্রভাবে অনেক শক্তিশালী।
আন্তর্জাতিকভাবে বাংলাদেশ মানব পাচারের শিকার দেশগুলোর মধ্যে অন্যতম পরিচিত দেশ, যেখানে এই অপরাধ দমনের জন্য আইন থাকলেও তা যথেষ্ট ছিল না। মার্কিন পররাষ্ট্র বিভাগের অধীন মানব পাচার পর্যবেক্ষণ ও প্রতিরোধ দপ্তরের ২০১০ সালের ‘ট্রাফিকিং ইন পারসনস রিপোর্ট’-এ বলা হয়েছে, মানব পাচার নির্মূলের লক্ষ্যে যা করা প্রয়োজন তার ন্যূনতম মানদণ্ডও বাংলাদেশ পূরণ করেনি। ওই প্রতিবেদনে সুপারিশ করা হয়েছে, একটি কার্যকর আইন প্রণয়ন করা দরকার। সেই কাজ সম্পন্ন হলো, খসড়াটি শিগগিরই সংসদে পাস হয়ে আইনরূপে বলবৎ হবে। এবং বস্তুত তখনই শুরু হবে মানব পাচার প্রতিরোধ ও দমনের প্রকৃত কাজ।
যুগোপযোগী একটি আইনের অভাবে এত দিন যা করা সম্ভব হয়নি, এখন তা করার আইনি ভিত্তি ও সুযোগ তৈরি হলো। এখন আইনটির যথার্থ প্রয়োগ নিশ্চিত করতে হবে, সে লক্ষ্যে আইন প্রয়োগকারী সংস্থাগুলোকে তৎপর হতে হবে। মানব পাচারের সঙ্গে জড়িত চক্রগুলোর সঙ্গে আইন প্রয়োগকারী সংস্থাগুলোর কিছু সদস্যের যেসব অনৈতিক যোগসাজশের অভিযোগ শোনা যায়, সেগুলো বন্ধ করার উদ্যোগ নিতে হবে। সেই সঙ্গে কর্মসংস্থানের উদ্দেশ্যে যেসব প্রতিষ্ঠান বিদেশে লোক পাঠায়, তাদের জবাবদিহি বাড়ানোও জরুরি।
সংবিধান ও সুপ্রিম কোর্টের রায়ের পরিপন্থী
৬১ জেলায় প্রশাসক নিয়োগ
স্থানীয় সরকারের বিকেন্দ্রীকরণের কফিনে আরেকটি পেরেক ঠুকল আমাদের বাহাদুর সরকার। জনমত যাচাইয়ের কোনো তোয়াক্কাই তারা করল না। ঢাকা ভাগের বিতর্কিত সিদ্ধান্তের মতোই বিনামেঘে তারা আরেকটি বজ্রপাত ঘটাল।
কোনো ধরনের আলাপ-আলোচনা না করেই দেশের ৬১ জেলা পরিষদে আওয়ামী লীগের দলীয় ব্যক্তিদের প্রশাসক নিয়োগের সিদ্ধান্ত নেওয়া হয়। সংশ্লিষ্ট জেলাবাসী জানতে পারল যে তাদের ওপর নতুন প্রশাসক নাজেল হয়ে গেছেন। অবশ্য এর ফলে তাদের জীবনে তেমন কোনো পরিবর্তন আসবে না। কারণ তোপখানা রোডের সচিবালয়সর্বস্ব যে জনপ্রশাসন জনগণকে অক্টোপাসের মতো আটকে রেখেছে তা থেকে মুক্তি নেই। বরং নবনিযুক্ত প্রশাসকেরা জনজীবনের নতুন উপদ্রব হিসেবে আবির্ভূত হতে পারেন।
বাংলাদেশের ইতিহাসে জেলা পরিষদকে কখনোই জনপ্রশাসন পরিচালনার কেন্দ্রবিন্দু হিসেবে গড়ে তোলার চিন্তাভাবনা করা হয়নি। সামরিক শাসকদের একটা সাধারণ বৈশিষ্ট্য হচ্ছে স্থানীয় সরকারে নিজেদের লোক বসানোর চেষ্টা করা। আইয়ুব-জিয়া ও এরশাদ সবাই অভিন্ন প্রবণতা দেখিয়েছেন। ১৯৮৮ সালে উপমন্ত্রীর পদমর্যাদা দিয়ে সাংসদদের জেলা পরিষদ চেয়ারম্যান করার মূলে ছিল হালুয়ারুটি বিলানোর রাজনৈতিক ধারায় জলসিঞ্চন। এসব চেয়ারম্যানের ক্ষমতায়ন করা হয়েছিল ডেপুটি কমিশনারদের সর্বময় ক্ষমতা বজায় রেখেই। ওই একই ধারাবাহিকতায় উপজেলা চেয়ারম্যানদের বিরোধিতা সত্ত্বেও উপজেলা পরিষদে সাংসদদের মাতব্বরি নিশ্চিত করা হয়েছে। তবে এবার জেলা পরিষদকে ঘিরে একপ্রকার মৌলিক গণতন্ত্রের পুনরুজ্জীবন ঘটতে চলেছে বলে প্রতীয়মান। নাগরিক সুবিধা বৃদ্ধি ও বর্ধিত সেবার দোহাই দিয়ে ঢাকাকে দুটি সিটি করপোরেশনে বিভক্ত করা হয়েছে। এর পেছনে যে সংকীর্ণ রাজনৈতিক উদ্দেশ্য রয়েছে তা বলার অপেক্ষা রাখে না।
তবে এই মুহূর্তে জেলা পরিষদে প্রশাসক নিয়োগের সিদ্ধান্ত বাস্তবায়নে প্রতিবন্ধকতা দুটি। একটি সাংবিধানিক এবং অন্যটি সুপ্রিম কোর্টের রায়। সংবিধানের ৫৯ অনুচ্ছেদ বলেছে, ‘আইনানুযায়ী নির্বাচিত ব্যক্তিদের সমন্বয়ে গঠিত প্রতিষ্ঠানসমূহের উপর প্রজাতন্ত্রের প্রত্যেক প্রশাসনিক একাংশের স্থানীয় শাসনের ভার প্রদান করা হইবে।’ ১৫২ অনুচ্ছেদ বলেছে, প্রতিটি জেলাই ‘প্রশাসনিক একাংশ’। জেলা পরিষদগুলোও প্রশাসনের অংশ। সে কারণে অনির্বাচিত ব্যক্তিদের প্রশাসক নিয়োগ করায় সংবিধানের লঙ্ঘন ঘটেছে।
অন্যদিকে কুদরত-ই ইলাহি বনাম বাংলাদেশ মামলায় ১৯৯২ সালের জুলাই মাসে সুপ্রিম কোর্টের আপিল বিভাগ রায় দিয়েছিলেন যে ছয় মাসের মধ্যে জেলা পরিষদসহ স্থানীয় সরকারের সকল স্তর নির্বাচিত জনপ্রতিনিধি সমন্বয়ে গঠন সম্পন্ন করতে হবে। প্রায় ২০ বছর পর ক্ষমতাসীন দল ওই রায় উপেক্ষা করে ৬১ জেলায় প্রশাসক নিয়োগ দিল। সে কারণে এই সিদ্ধান্তের বৈধতা আদালতে যাচাইযোগ্য।
আগামী ছয় মাসের মধ্যে যদি জেলা পরিষদের চেয়ারম্যান পদে ‘মৌলিক গণতন্ত্র’ মডেলে পরোক্ষ নির্বাচন করা হয়, তাহলে এখন কেন চুপিসারে ৬১ জেলায় প্রশাসক নিয়োগের প্রয়োজন পড়ল তা আমাদের কাছে স্পষ্ট নয়।
সরকারি দল ক্রমশ হঠকারিতাপূর্ণ রাজনৈতিক সিদ্ধান্তের দিকে ঝুঁকছে, যা গণতন্ত্রের জন্য শুভ নয়।
মন্ত্রীর এলাকায় সওজের তৎপরতা!
বেহাল সড়ক
যোগাযোগমন্ত্রী ওবায়দুল কাদেরের নিজ জেলা নোয়াখালীর বাণিজ্যিক শহর চৌমুহনীর সড়কটির ভাগ্য প্রসন্নই বলতে হবে। মন্ত্রী সেখানে যাওয়ার পরই সড়ক ও জনপথ বিভাগের কর্মকর্তারা আক্ষরিক অর্থে ঘুম হারাম করে সড়ক মেরামতের কাজে নেমে পড়েছেন। বৃহস্পতিবার প্রথম আলোর সংবাদে জানা যায়, এক সপ্তাহ আগে নতুন যোগাযোগমন্ত্রী নোয়াখালী ও লক্ষ্মীপুর থেকে ফিরে আসার পথে চৌমুহনীর প্রধান সড়কের বেহাল অবস্থা দেখে গাড়ি থেকে নেমে পড়েন এবং সওজের নির্বাহী প্রকৌশলীকে যত দ্রুত সম্ভব সড়কটি মেরামতের নির্দেশ দেন। এর পর থেকে সেখানে সড়ক সংস্কারের কাজ দ্রুতগতিতে এগিয়ে চলেছে।
মন্ত্রীর এই নির্দেশ নিশ্চয়ই চৌমুহনীর বাসিন্দাদের জন্য আশীর্বাদ হয়ে দেখা দেবে। কেননা যোগাযোগমন্ত্রীর নির্দেশ অমান্য করার সাধ্য নেই সওজের। আশা করা যায়, অবিলম্বে সড়ক মেরামতের কাজ শেষ হবে এবং অটোরিকশায় এক কিলোমিটার পথ পাড়ি দিতে যাত্রীদের ১৫ মিনিট লাগবে না। কিন্তু মন্ত্রীর এই নির্দেশ একই সঙ্গে অন্যান্য এলাকার বাসিন্দাদের মনে বঞ্চনাবোধ জাগাবে। যেখানে মন্ত্রীর পদস্পর্শ পড়বে না সেখানকার রাস্তাঘাটগুলোর কী হবে? মন্ত্রীর নির্দেশ না পাওয়া পর্যন্ত কি সওজের কর্মচারী-কর্মকর্তারা চুপচাপ বসে থাকবেন?
সড়ক-মহাসড়কগুলো যান চলাচলের উপযোগী রাখা সওজের দায়িত্ব। সাবেক যোগাযোগমন্ত্রী বড় বড় প্রকল্পের স্বপ্নে এতটাই বিভোর ছিলেন যে সড়ক সংস্কারের মতো রুটিন কাজে তিনি মনোযোগ দিতে পারেননি। বর্তমান যোগাযোগমন্ত্রীকে ধন্যবাদ দিতে হয় তিনি অন্তত সড়ক ও সেতুগুলো যান চলাচলের উপযোগী রাখার প্রত্যয় ব্যক্ত করেছেন। তবে সওজের কর্মকর্তাদের হাবভাব দেখে মনে হচ্ছে তাঁরা সড়ক সংস্কারে যতটা আগ্রহী তার চেয়ে বেশি উৎসাহী মন্ত্রীকে ফুলের তোড়া দিয়ে বরণ করতে।
সাবেক যোগাযোগমন্ত্রী সড়ক সংস্কার না হওয়ার জন্য বরাদ্দের অপ্রতুলতা দেখালেও আসলে তিনি তাঁর মন্ত্রণালয়ের প্রতিটি ক্ষেত্রে অযোগ্যতা ও অদক্ষতার প্রমাণ রেখে গেছেন। নতুন রেলমন্ত্রী সুরঞ্জিত সেনগুপ্ত দুর্নীতির কালো বিড়াল খুঁজে বের করার কথা বলেছেন। সেই কালো বিড়াল যে কেবল রেলের বগিতেই আছে, তা ভাবার কারণ নেই। সড়ক ভবন তথা সওজের ইটবালুতেও কী পরিমাণ কালো বিড়াল লুকিয়ে আছে, সারা দেশের বেহাল সড়কগুলো হালে ফিরিয়ে আনার পাশাপাশি তা খুঁজে বের করার দায়িত্ব নতুন যোগাযোগমন্ত্রীরই।
বিএসএফকে অবিলম্বে নিবৃত্ত করুন
সীমান্তে চার বাংলাদেশি খুন
দুই দেশের সীমান্তরক্ষী বাহিনী, আমলা, মন্ত্রী, এমনকি শীর্ষপর্যায়ের বৈঠকে সীমান্তে গুলি না চালানোর প্রতিশ্রুতি দিয়েছিল ভারত। কিন্তু বিএসএফ সেই প্রতিশ্রুতির কোনো তোয়াক্কাই করছে না। গত শুক্রবার রাতে ও শনিবার সকালে দিনাজপুর, মেহেরপুর ও কুড়িগ্রামের সীমান্তে বিএসএফ চারজন বাংলাদেশি নাগরিককে গুলি করে হত্যা করেছে। এর আগেও ভারতীয় সীমান্তরক্ষীদের হাতে বহু নিরীহ ও নিরস্ত্র মানুষ নিহত হয়েছে। আমরা বিএসএফের এই হঠকারী ও উসকানিমূলক আচরণের তীব্র প্রতিবাদ ও নিন্দা জানাই।
সীমান্তে হত্যাকাণ্ডের ঘটনায় ভারত বা বিএসএফের পক্ষ থেকে যেসব অজুহাত দেখানো হয়েছে তা হাস্যকর। তাদের দাবি, চোরাচালানিরা বিএসএফের সদস্যদের ওপর হামলা চালালে তারা গুলি করতে বাধ্য হয়। নিরস্ত্র চোরাচালানিরা সশস্ত্র বিএসএফের সদস্যদের ওপর কীভাবে হামলা চালায়? এর আগে ভারতের পক্ষ থেকে বলা হয়েছিল, বিএসএফ এখন থেকে লেথল (প্রাণঘাতী) গুলি ব্যবহার না করে রাবারের গুলি ব্যবহার করবে। সেই প্রতিশ্রুতিও তারা পালন করছে না।
বাংলাদেশ-ভারত সীমান্তে চোরাচালান হয় উভয় পক্ষে। কিন্তু গুলির শিকার হয় কেবল বাংলাদেশিরা। এটি কোনোভাবেই মেনে নেওয়া যায় না। সীমান্তে ফেলানীরা বিএসএফের গুলিতে নিহত হলেও ফেনসিডিল ব্যবসায়ী কিংবা ওপারে জ্বালানি তেল পাচারকারীরা ঠিকই পার পেয়ে যায়। তাদের ধরতে কোনো তৎপরতা দেখা যায় না। এর কারণ কী?
আমরা চাই, সীমান্তে সব ধরনের চোরাচালান ও মানব পাচার বন্ধ হোক। সীমান্তরক্ষীরা আরও সক্রিয় হোক। কিন্তু তাই বলে গুলি করে মানুষ হত্যা চলতে পারে না। এটি আন্তর্জাতিক আইন ও মানবাধিকারের চরম লঙ্ঘন। সীমান্তে চোরাচালান বন্ধে ভারত কাঁটাতারের বেড়া দিয়েছে, যৌথ টহলের কথা বলছে, তার পরও কেন গুলি করে মানুষ হত্যা করা হবে? কেউ অবৈধভাবে সীমান্তের ভেতরে গেলে তার বিরুদ্ধে আইনানুগ ব্যবস্থা নেওয়া যেতে পারে।
সীমান্তে বিএসএফের গুলিতে চারজন নিরীহ বাংলাদেশির নিহত হওয়ার খবরের পাশে গতকাল প্রথম আলোতে আরও একটি খবর ছাপা হয়েছে, যা আমাদের গভীরভাবে উদ্বিগ্ন করে। সম্প্রতি শিলংয়ে অনুষ্ঠিত সীমান্ত বৈঠকে বিএসএফ বাংলাদেশের অভ্যন্তরে ভারতীয় বিচ্ছিন্নতাবাদীদের ৪৬টি ঘাঁটি রয়েছে বলে দাবি করেছে এবং তার একটি তালিকাও তারা বাংলাদেশকে দিয়েছে। ভারতের নিরাপত্তার ব্যাপারে বাংলাদেশের পদক্ষেপে দেশটির সর্বোচ্চ পর্যায়ে গভীর সন্তোষ প্রকাশের পর এ ধরনের তালিকা দেওয়া একেবারেই অগ্রণযোগ্য। যখন দ্বিপক্ষীয় সম্পর্কোন্নয়নে নানামুখী পদক্ষেপ নেওয়া হচ্ছে, তখন সীমান্তে বিএসএফের উপর্যুপরি গুলি কিংবা বিচ্ছিন্নতাবাদীদের মনগড়া তালিকা দেওয়া নেতিবাচক প্রভাব ফেলবে—সন্দেহ নেই।
সীমান্তে শান্তি বজায় রাখার স্বার্থেই বিএসএফকে সংযত হতে হবে। এবং সেটি করানোর দায়দায়িত্ব ভারত সরকারেরই। যেকোনো অজুহাতে মানুষ হত্যা করা সৎ প্রতিবেশীর কাজ হতে পারে না। বাংলাদেশের ভূখণ্ড অন্য কোনো দেশের সন্ত্রাসী ও বিচ্ছিন্নতাবাদীদের ব্যবহার করতে দেওয়া হবে না—সরকারের এই প্রত্যয় ও কার্যকর পদক্ষেপের পরও যদি ভারত এ ব্যাপারে অনাকাঙ্ক্ষিত অভিযোগ তোলে, মনে করতে হবে এর পেছনে অন্য উদ্দেশ্য আছে।
বাড়িভাড়া নিয়ন্ত্রণ আইন বাস্তবায়ন হোক
ঢাকায় ভাড়াটেদের সমস্যা
বাংলাদেশে যেসব আইন শত ভাগ অকার্যকর, বাড়িভাড়া নিয়ন্ত্রণ আইন তার মধ্যে অন্যতম। এই আইনের অবস্থা এমন দাঁড়িয়েছে যে, ‘কাজির গরু কেতাবে আছে, গোয়ালে নেই’। যে আইনের বাস্তবায়ন নেই, সেই আইন করে কী লাভ? পূর্বাপর সরকারগুলো এ রকম বহু আইন করলেও বাস্তবায়নে উদাসীন।
সরকারের নীতিনির্ধারকেরা প্রায়ই বলে থাকেন, সবার স্বার্থ রক্ষা করা তাদের দায়িত্ব। কিন্তু মহানগরীর ৯৫ শতাংশ ভাড়াটের পক্ষে তাদের কোনো অবস্থান নিতে দেখা যায়না। তার কারণ হতে পারে, যাঁরা আইন করেন এবং বাস্তবায়নের দায়িত্বে নিয়োজিত, তাঁদের সম্ভবত ভাড়া বাড়িতে থাকতে হয় না। থাকলে ৯৫ শতাংশ ভাড়াটেদের স্বার্থ এভাবে উপেক্ষা করতে পারতেন না।
রোববার ভাড়াটে অধিকার সংরক্ষণ সোসাইটি আয়োজিত সেমিনারে বক্তারা ঢাকা সিটি করপোরেশন নির্ধারিত ভাড়ার হার ও ১৯৯১ সালের বাড়িভাড়া আইন কার্যকর করার যে দাবি জানিয়েছেন, তার সঙ্গে দ্বিমত করার উপায় নেই। সরকার যখন আইন করেছে, তা বাস্তবায়নেরও দায়িত্ব তাকে নিতে হবে। ভাড়াটেদের অভিযোগ, বাড়ির মালিকেরা ইচ্ছামতো বাড়িভাড়া বাড়িয়ে থাকেন, কোনো নিয়ম-কানুনের তোয়াক্কা করেন না। বেশির ভাগ ক্ষেত্রে ভাড়াটেদের সঙ্গে চুক্তিও করেন না।
বাড়ির মালিকেরা বাড়ির ভাড়া বাড়ানোর ক্ষেত্রে জীবনযাত্রার ব্যয় বৃদ্ধির অজুহাত দেখান। ভাবখানা এমন যে ভাড়াটেদের জীবনযাত্রার ব্যয় বাড়ছে না, বাড়ছে কেবল বাড়ির মালিকদেরই। বাজারদরের সঙ্গে সংগতি রেখে বাড়িভাড়া বাড়ালে কেউ আপত্তি করতেন না। কিন্তু গত দুই দশকে বাড়ি ভাড়া চারগুণ হওয়ার কী যুক্তি থাকতে পারে?
অন্যান্য পণ্যের দাম বাড়লে বাড়িভাড়াও বাড়বে। কিন্তু অবশ্যই তা নিয়মের মধ্যে থাকতে হবে। এ ক্ষেত্রে ১৯৯১ সালের প্রণীত বাড়িভাড়া নিয়ন্ত্রণ আইন বাস্তবায়নের বিকল্প নেই।
জনজীবনে বিরূপ প্রভাব পড়বে
বিদ্যুতের দাম বাড়ার দায় কার?
বৃহস্পতিবার বাংলাদেশ এনার্জি রেগুলেটরি কমিশন (বিইআরসি) বিদ্যুতের দাম বাড়ানোর ঘোষণা দিয়ে বলেছে, সব শ্রেণীর গ্রাহক পর্যায়ে দুই দফায় এই দাম বাড়বে। প্রথম দফা চলতি মাসে এবং দ্বিতীয় দফা ফেব্রুয়ারিতে বাস্তবায়িত হবে। গড়ে ২১ দশমিক ২৮ শতাংশ হারে এই দাম বাড়বে। আগে যেখানে গ্রাহককে ইউনিটপ্রতি চার টাকা ১৬ পয়সা দিতে হতো, এখন থেকে দিতে হবে পাঁচ টাকা ২ পয়সা।
এর আগে গত ফেব্রুয়ারিতে বিদ্যুতের দাম গ্রাহক পর্যায়ে ৫ শতাংশ বাড়ানো হয়েছিল। সরকারের পক্ষ থেকে দাবি করা হয়েছে, অর্থনৈতিক চাপের মুখে বিরাট অঙ্কের ভর্তুকির বোঝা তাদের পক্ষে বহন করা সম্ভব নয়।
কিন্তু যে প্রশ্নটি করা প্রয়োজন তা হলো, হঠাৎ এ পরিস্থিতির সৃষ্টি হয়নি। দীর্ঘদিনের গাফিলতি ও একের পর এক ভুল সিদ্ধান্তই এমন পরিস্থিতি সৃষ্টির জন্য দায়ি। দেশের অর্থনীতিবিদ ও নাগরিকদের পক্ষ থেকে কুইক রেন্টাল বিদ্যুৎকেন্দ্রের নামে জ্বালানি খাতে মাত্রাতিরিক্ত ভর্তুকির সমালোচনা করা হয়েছিল। কিন্তু তখন সরকারের টনক নড়েনি। এ বছর বাজেট ভর্তুকির একটা বড় অংশ গুনতে হয়েছে রেন্টাল বিদ্যুৎ উৎপাদনের জ্বালানির জোগান দিতে। কুইক রেন্টাল বিদ্যুৎ-সংকট মোকাবিলায় সাময়িক ব্যবস্থা হতে পারে। কিন্তু সরকার একেই জাদুরকাঠি হিসেবে প্রচার চালাতে থাকল, যা এখন গলার কাঁটা হয়ে দেখা দিয়েছে।
ক্রমবর্ধমান বিদ্যুতের চাহিদা পূরণে সরকার দীর্ঘমেয়াদি পরিকল্পনার কথা বললেও কার্যকর পদক্ষেপ নিতে ব্যর্থ হয়েছে। এ ক্ষেত্রে নতুন গ্যাসক্ষেত্র আবিষ্কারের পাশাপাশি কয়লাভিত্তিক প্রকল্পের দিকেই মনোযোগ দেওয়া উচিত ছিল। সেই কাজটি তারা তিন বছরেও করতে পারেনি। উন্মুক্ত না ভূগর্ভস্থ পদ্ধতিতে কয়লা উত্তোলন করা হবে—সেই বিতর্ক কি অনন্ত কাল চলবে? আমরা গ্যাস ও কয়লার মতো জাতীয় সম্পদ বিদেশিদের হাতে ছেড়ে দেব না—এ কথা যেমন সত্যি, তেমনি এর সর্বোচ্চ সদ্ব্যবহারও নিশ্চিত করতে হবে। বিষয়টি রাজনৈতিক দৃষ্টিতে না দেখে অর্থনৈতিক দৃষ্টিকোণ থেকেই দেখা প্রয়োজন।
গ্রাহক পর্যায়ে বিদ্যুতের দাম বাড়ানোর ফলে বিদ্যুৎভিত্তিক উৎপাদন-প্রক্রিয়া এবং জনগণের ক্রয়ক্ষমতার ওপর বাড়তি চাপ পড়বে। এমনিতেই মূল্যস্ফীতি প্রায় ১২ শতাংশে উঠেছে। এ হার আরও বাড়লে সার্বিক অর্থনীতির ভারসাম্য যেমন নষ্ট হবে, তেমনি সীমিত আয়ের মানুষের জীবনযাপন দুঃসহ হয়ে পড়বে।
সরকার বিদ্যুতের দাম বাড়ানোর যুক্তি হিসেবে প্রতিবেশী ভারত, নেপাল ও পাকিস্তানের সঙ্গে তুলনা করেছে। এদের মধ্যে নেপাল ছাড়া সব দেশের মানুষের ক্রয়ক্ষমতা আমাদের চেয়ে বেশি। সুতরাং বিদ্যুতের দাম বাড়ানোর পাশাপাশি মূল্যস্ফীতির চাপ কমাতে বাস্তবমুখী পদক্ষেপ সরকার নেবে বলেই প্রত্যাশিত।
একই সঙ্গে এই খাতে অপচয় ও চুরি বন্ধেও সরকারকে কার্যকর ব্যবস্থা নিতে হবে। ব্যাংকিং খাত থেকে সরকারের ঋণ নেওয়ার সমালোচনার জবাবে প্রধানমন্ত্রী বলেছেন, ‘আমরা ঋণ করে ঘি খাচ্ছি না।’ সরকারের সব কাজে, প্রতিটি দপ্তরের কর্মকর্তাদের আচরণে এর প্রতিফলন ঘটলে আমরা খুশি হতাম। দুর্ভাগ্যজনক হলেও সত্য, তা ঘটছেনা।
উল্টোপথেই হাঁটছে সরকার
তিরস্কারের বদলে পুরস্কার
মন্ত্রী সৈয়দ আবুল হোসেনের বিরুদ্ধে পদ্মা সেতু প্রকল্পে দুর্নীতির অভিযোগ তদন্তাধীন অবস্থায় তাঁকে পুরস্কৃত করার যে উদ্যোগ নেওয়া হয়েছে, তা দুর্ভাগ্যজনক। গতকাল প্রথম আলোর খবরে বলা হয়, ‘আলোচিত-সমালোচিত মন্ত্রী সৈয়দ আবুল হোসেনের আওতায় টেলিযোগাযোগ খাত তুলে দেওয়ার প্রক্রিয়া প্রায় সম্পন্ন। প্রস্তাব গেছে মন্ত্রিপরিষদে।’
খবর অনুযায়ী, গত ৩ অক্টোবর প্রধানমন্ত্রীর জনপ্রশাসনবিষয়ক উপদেষ্টা এইচ টি ইমাম বিজ্ঞান এবং তথ্য ও যোগাযোগপ্রযুক্তি মন্ত্রণালয় ভেঙে দুটি মন্ত্রণালয় করতে প্রধানমন্ত্রীকে চিঠি লেখেন। সেই চিঠিতে যে যুক্তিই দাঁড় করানো হোক না কেন, তার উদ্দেশ্য যে ছিল সৈয়দ আবুল হোসেনকে পুনর্বাসন, সে ব্যাপারে কোনো সন্দেহ নেই। একটি মন্ত্রণালয়ের কাজে নানাভাবে সমালোচিত হওয়া এবং ব্যর্থতার পরিচয় দেওয়া সত্ত্বেও কেন তাঁকে পুনর্বাসন করতে হবে, কেন তাঁর জন্য নতুন মন্ত্রণালয় সৃষ্টি করতে হবে, তা বোধগম্য নয়।
পরবর্তীকালে আমরা দেখতে পাই, সৈয়দ আবুল হোসেনকে যোগাযোগ মন্ত্রণালয় থেকে সরিয়ে নবগঠিত তথ্য ও যোগাযোগপ্রযুক্তি মন্ত্রণালয়ের দায়িত্ব দেওয়া হয়। প্রধানমন্ত্রীর জনপ্রশাসনবিষয়ক উপদেষ্টার চিঠিতে জানা গেল, মন্ত্রণালয় ভাগের প্রক্রিয়াটি চলছিল অনেক আগে থেকেই। ২০ ডিসেম্বর সচিব কমিটির বৈঠকে ডাক ও টেলিযোগাযোগ মন্ত্রণালয়ের ডাক অংশটিকে ডাকসেবা মন্ত্রণালয় হিসেবে রাখা এবং তথ্য ও যোগাযোগপ্রযুক্তি মন্ত্রণালয়ের সঙ্গে টেলিযোগাযোগকে জুড়ে দেওয়ার সুপারিশ করা হয়েছে। এই সুপারিশ বাস্তবায়িত হলে সৈয়দ আবুল হোসেনের হাতে দেশের সব কটি মুঠোফোন কোম্পানিসহ টেলিযোগাযোগ-সংশ্লিষ্ট সব ধরনের প্রতিষ্ঠানের কর্তৃত্ব চলে আসবে। মনে রাখা প্রয়োজন, এ খাতে প্রতিবছর বিপুল পরিমাণ বৈদেশিক বিনিয়োগ আসছে এবং সরকার সর্বাধিক রাজস্ব পাচ্ছে, যে কারণে এই খাতটি সরকারের অর্থভান্ডার হিসেবে পরিচিত।
যে ব্যক্তির কাছে যোগাযোগ তথা দেশের সড়ক, সেতু ও রেলওয়ে নিরাপদ ছিল না, সেই ব্যক্তির কাছে টেলিযোগাযোগের মতো স্পর্শকাতর খাতটি নিরাপদ থাকবে, তা ভাবার কারণ নেই। সংসদীয় ব্যবস্থায় প্রধানমন্ত্রী যে কাউকে যেকোনো মন্ত্রণালয়ের দায়িত্ব দিতে পারেন। কিন্তু সে ক্ষেত্রে অবশ্যই জনস্বার্থ অগ্রাধিকার পেতে হবে। প্রধানমন্ত্রীও এমন কিছু করতে পারেন না, যাতে দেশ ও জনগণের স্বার্থ বিঘ্নিত হয়।
পদ্মা সেতু প্রকল্পের বিষয়টি বাদ দিলেও গত তিন বছরে সৈয়দ আবুল হোসেন যোগাযোগ মন্ত্রণালয়ে সার্বিক যে ব্যর্থতা ও অদক্ষতার ছাপ রেখে এসেছেন, তাতে তাঁর ওপর এই গুরুদায়িত্ব দেওয়া সমীচীন হবে বলে মনে করি না। এই তিন বছরে কোনো প্রকল্প তিনি সময়মতো শেষ করতে পারেননি। বিদ্যমান সড়ক ও সেতুগুলো কী বেহাল অবস্থায় আছে, তাও দেশবাসীর জানা।
একটি দক্ষ ও কার্যকর সরকারের বৈশিষ্ট্য হলো, যোগ্য ব্যক্তিকে পুরস্কৃত করা আর অযোগ্যকে তিরস্কৃত করা। কিন্তু বর্তমান সরকার উল্টোপথে হাঁটাকেই শ্রেয় মনে করছে। এর পরিণাম কারও জন্য শুভ হবে না।
সৈয়দ আবুল হোসেনকে টেলিযোগাযোগ খাতের দায়িত্ব দেওয়া হলে তার পরিণতিও যে পদ্মা সেতুর মতো হবে না, তার নিশ্চয়তা কী?
কারসাজি রোধে ব্যবস্থা নিন
সয়াবিন তেলের মূল্যবৃদ্ধি
কোনো পণ্যের দাম বাড়লে চমকে উঠতে হয়, আয়-ব্যয়ের হিসাব মেলানো আরও কঠিন হয়ে পড়ে। এবার বাড়ল ভোজ্যতেলের দাম। এক সপ্তাহে খোলা সয়াবিনের দাম বেড়েছে প্রতি লিটারে ১০ থেকে ১৩ টাকা। এখন এক লিটার তেলের দাম ১২৬ টাকা পর্যন্ত উঠেছে। বোতলজাত সয়াবিনের দামও বেড়েছে লিটারপ্রতি পাঁচ থেকে আট টাকা। পাড়া-মহল্লার মুদি দোকানে দাম আরও বেশি। এখন মূল্যবৃদ্ধির যুক্তিসংগত কোনো কারণ নেই, তা-ও বাড়ছে। এই অসংগতি দূর করার জন্য বাজারের ওপর তীক্ষ নজরদারি দরকার।
চাহিদা অনুযায়ী বাজারে সরবরাহ কম থাকলে সাধারণত নিত্যপ্রয়োজনীয় পণ্যের দাম বেড়ে যায়। আর পর্যাপ্ত সরবরাহ থাকলে দাম স্থিতিশীল থাকে, এমনকি কমতেও পারে। এটা বাজার অর্থনীতির সাধারণ নিয়ম। আমাদের নিকট অতীতের অভিজ্ঞতায়ও এভাবে দাম কমতে দেখা গেছে। চলতি বছরের ২০ জুলাই সরকার পরিবেশকদের জন্য প্রতি লিটার খোলা সয়াবিন তেল মিলগেটে ১০৫, খুচরা পর্যায়ে ১০৭ ও ভোক্তা পর্যায়ে ১০৯ টাকা দর নির্ধারণ করে দিয়েছিল। কিন্তু সেই সময় চাহিদা কম থাকায় মিল মালিকেরা দাম কমিয়ে এমনকি ৯৯ টাকা দরেও তেল বিক্রি করেন। খোলাবাজারেও দাম কমে আসে।
এ ঘটনা থেকে বোঝা যায়, সরকার যদি বাজারে সুস্থ প্রতিযোগিতার পরিবেশ নিশ্চিত করতে পারে এবং পর্যাপ্ত সরবরাহ থাকে, তাহলে মূল্য স্থিতিশীল থাকার প্রধান শর্তটি পূরণ হয়। এর পরও যদি কোনো অসৎ ব্যবসায়ীর কারসাজিতে দাম বাড়ে, তাহলে তাদের বিরুদ্ধে সহজেই কঠোর ব্যবস্থা নেওয়া যায়।
আন্তর্জাতিক বাজারে সয়াবিন তেলের দাম কমছে। গত ছয় মাসে টনপ্রতি দাম কমেছে অন্তত ১০৪ ডলার। তাহলে দেশের বাজারে কেন দাম বাড়বে? অন্যদিকে ট্যারিফ কমিশনের সূত্রে জানা গেছে, গত নভেম্বরে যথেষ্ট পরিমাণ সয়াবিন তেল আমদানি হয়েছে। তাহলে সরবরাহে ঘাটতি থাকার কথা নয়। এ অবস্থায় দাম বাড়ার যুক্তিসংগত কারণ নেই। তার পরও কেন বাড়ছে, তা খুঁজে দেখা দরকার।
ব্যবসায়ীরা বলছেন, মিলগেট থেকে যথেষ্ট পরিমাণ সরবরাহ পাওয়া যাচ্ছে না। চাহিদার মাত্র ৩০ শতাংশ সরবরাহ করা হচ্ছে। এ রকম তো হওয়ার কথা নয়। মিল মালিকেরা ব্যাংকের তারল্যসংকটের কথা বলছেন। তাহলে নভেম্বরে এত আমদানি হলো কীভাবে? আর ডলারের দাম বাড়ার কারণে সয়াবিনের মূল্যবৃদ্ধির যে অজুহাত দেখানো হচ্ছে, তা-ও গ্রহণযোগ্য নয়। কারণ, যে সময় ওই তেল আমদানি করা হয়েছে, তখন ডলারের দাম এত বেশি ছিল না।
সুতরাং, এখানে কোনো কারসাজি আছে। সরকারকে সেখানে হাত দিতে হবে। ভোজ্যতেল ব্যবসায়ীদের সঙ্গে বাণিজ্যমন্ত্রীর আজ বৈঠক হওয়ার কথা। দাম বাড়ার পেছনের কারণ অনুসন্ধান ও প্রয়োজনীয় ব্যবস্থা গ্রহণ করা এখন জরুরি হয়ে উঠেছে।
সরকারের টনক নড়বে কবে?
অবহেলিত শাহজালাল বিমানবন্দর
বিমান বাংলাদেশের বেহাল অবস্থার সঙ্গে তাল মিলিয়ে শাহজালাল বিমানবন্দরেও শনির দশা লেগেছে। প্রয়োজনীয় যন্ত্রপাতি ও অবকাঠামোগত উন্নয়ন না হওয়ায় এই আন্তর্জাতিক বিমানবন্দরে উড্ডয়ন-অবতরণের ঝুঁকির কথা জানিয়েছে গত শুক্রবারের প্রথম আলো। যেখানে আপাদমস্তক সংস্কার ও নবায়ন দরকার, সেখানে ১০ বছর ধরে জোড়াতালি দেওয়ার কাজই চলছে। যেকোনো সময় দুর্ঘটনা এবং অচলাবস্থা সৃষ্টি হওয়ার ঝুঁকি নিয়েই চলছে দেশের প্রধান আন্তর্জাতিক বিমানবন্দর। এই ব্যর্থতা সিভিল এভিয়েশন কর্তৃপক্ষের, এই ব্যর্থতা সরকারের।
বিমানবন্দর মানে বিমান প্রশাসন নয় শুধু, এর অবকাঠামোটাই বলা যায় মূল। প্রথম আলোর সংবাদে বলা হচ্ছে, বিমানবন্দরে বিমান উড্ডয়নের রানওয়ে এবং রানওয়ে থেকে বিমান থামার জায়গার (ট্যাক্সিওয়ে) কংক্রিটের আস্তরণ কমজোরি হয়ে গেছে। বর্তমানে বিমানবন্দরের ট্যাক্সিওয়ের আস্তরণের ভার বহন করার ক্ষমতা ৪০ পিসিএন (পেভমেন্ট ক্ল্যাসিফিকেশন ইনডেক্স), কিন্তু যে ভারী বিমানগুলো সাধারণত এখান থেকে ওড়ে, তার জন্য ওই আস্তরণের শক্তি হওয়া দরকার ন্যূনতম ৭০ পিসিএন। এ অবস্থা বহাল থাকা বিমানযাত্রীদের জন্য ঝুঁকিপূর্ণ। এ ছাড়া রাডার ও উড্ডয়ন-অবতরণের জন্য জরুরি বেশ কিছু যন্ত্রপাতিতেও ত্রুটি ও ঘাটতি রয়েছে। বিস্ময়ের ব্যাপার, ১০ বছর ধরে এ অবস্থা বহাল রয়েছে কেবল একটি বিদেশি অর্থপুষ্ট প্রকল্পের আশায়।
বিমানবন্দরের আধুনিকায়নে ডেনমার্ক সরকারের আর্থিক সহায়তায় একটি প্রকল্প নেওয়া হয়েছিল বটে, কিন্তু তার দালিলিক কাজ সারতেই চলে যায় ১০টি বছর। বিদেশি অর্থায়ন হবে বলে বিশেষ সংস্কারকাজও এই ১০ বছরে হয়নি। ডেনমার্কের সাহায্য সংস্থা ড্যানিডার সহায়তা চাওয়ার কাজ শুরু হয় ২০০০ সালে। কিন্তু ডেনমার্ক-বাংলাদেশের মধ্যে এ বিষয়ে চুক্তি সই হতে লেগে যায় আরও ছয় বছর। এর পরে একনেকে প্রকল্পটি পাস হয় ২০০৮ সালে। দরপত্র আহ্বান করে ঠিকাদার নির্বাচিত হয় ২০১০ সালের মার্চ মাসে। কাজটি পায় ডেনমার্কেরই একটি প্রতিষ্ঠান, কিন্তু তাদের হিসাবে প্রাক্কলিত ব্যয় মূল প্রস্তাবের চেয়ে ২২৮ কোটি টাকা বেশি। কিন্তু বাড়তি এই অর্থ দিতে ডেনমার্ক রাজি না হওয়ায় প্রকল্পটি ভেস্তে যেতে বসেছে।
খেয়াল করার বিষয়, বিমানবন্দর কর্তৃপক্ষের নিজস্ব তহবিল পর্যাপ্ত হলেও এত দিন সেদিকে নজর দেওয়া হয়নি। এখন বেকায়দা অবস্থায় সেই তহবিল থেকে টাকা নিয়ে আধুনিকায়নের প্রস্তাব করেছে সিভিল এভিয়েশন কর্তৃপক্ষ।
বিগত সরকারের আমলে বারবারই বিমান অব্যবস্থাপনা ও দুর্নীতির শিকার হয়ে যাত্রী হারিয়েছে, লোকসান দিয়েছে; এমনকি বিভিন্ন আন্তর্জাতিক রুটে যাত্রার অনুমতিও বাতিল হয়েছে। বর্তমান সরকারের তিন বছরেও সেই অধোগতি একই রকম থাকা হতাশাজনক। যেখানে সরকার জনমতের বিরুদ্ধে গিয়ে নতুন আন্তর্জাতিক বিমানবন্দর নির্মাণে অতি উৎসাহ দেখিয়েছিল, সেখানে কেন শাহজালাল বিমানবন্দরকে এত অবহেলা করা হচ্ছে, তা বোধগম্য নয়। আশা করি, বড় কোনো বিপর্যয় ঘটার আগেই শাহজালাল আন্তর্জাতিক বিমানবন্দরের সংস্কার ও নবায়নের কাজ সম্পন্ন হবে। আর যেখানে বিমানবন্দরের তহবিলেই পর্যাপ্ত অর্থ রয়েছে, সেখানে বিলম্বের কোনো কারণ থাকতে পারে না।
সরকারের সামনে কি আর কোনো পথ খোলা নেই?
জ্বালানি তেলের মূল্যবৃদ্ধি
সরকারের সামনে কি আর কোনো পথ খোলা নেই?
বিদ্যুৎ ও জ্বালানি খাতে ভর্তুকি তুলে দেওয়ার যে নীতি সরকার নিয়েছে, তার ধারাবাহিকতায় গত মে মাস থেকে এ পর্যন্ত চার দফায় জ্বালানি তেলের দাম বাড়িয়েছে সরকার। সরকার যদি এই নীতিতে অটল থাকে, তবে জ্বালানি তেলের দাম সামনে যে আরও বাড়বে, তাতে সন্দেহ নেই। এই বাস্তবতায় কিছু প্রশ্ন গুরুত্বপূর্ণ হয়ে দাঁড়িয়েছে। জ্বালানি তেলের মূল্যবৃদ্ধির এই চাপ জনগণ সামলাবে কীভাবে? জ্বালানির মূল্যবৃদ্ধি মানেই হচ্ছে শিল্প ও কৃষি উৎপাদন খরচ বেড়ে যাওয়া, পরিবহন খরচ বেড়ে যাওয়া। অর্থাৎ চূড়ান্ত বিচারে খাদ্য ও পণ্যসামগ্রীর দাম বেড়ে যাওয়া, জনগণের যাতায়াতের খরচ বেড়ে যাওয়া। মূল্যস্ফীতির চাপে এমনিতেই নুয়ে পড়া জনগণের ওপর ক্রমাগত চাপ না বাড়িয়ে অন্য কোনো পথ কি সরকারের সামনে খোলা ছিল না?
সরকারের ভুল নীতি আর ব্যবস্থাপনার ক্ষেত্রে অদক্ষতার বিষয়টি এ কারণেই এখন গুরুত্বপূর্ণ হয়ে উঠেছে। অর্থনীতিবিদেরা যখন সংকটের ব্যাপারে সরকারকে সতর্ক করে আসছেন, নানা ব্যবস্থা নেওয়ার প্রয়োজনীয়তার কথা বলেছেন, তখন সরকার তা অস্বীকার করার নীতি গ্রহণ করেছিল। সরকারের অর্থনৈতিক নীতি ও হিসাব-নিকাশ যথাযথ থাকলে আগাম পরিকল্পনা নেওয়া সম্ভব। বিদ্যুৎ ও জ্বালানির ক্ষেত্রে সরকার যে ভর্তুকির কথা বলছে, তার যথাযথ হিসাব নিয়েও রয়েছে বিভ্রান্তি।
সরকারের তরফ থেকে জ্বালানি তেলের ওপর যে ভর্তুকির কথা বলা হয়, তা আমদানি পর্যায়ে তেলের ওপর নানা শুল্ক আরোপের পর। এই পরিস্থিতিতে জ্বালানির ক্ষেত্রে শুল্ক কমিয়ে করযোগ্য অন্য খাতে কর বসিয়ে এই ঘাটতি পুষিয়ে ফেলার উদ্যোগ নেওয়া যেত। কিন্তু সরকার রাজস্ব ও অর্থনৈতিক ব্যবস্থাপনার মান উন্নয়ন বা কার্যকর নীতি গ্রহণের মাধ্যমে পরিস্থিতি সামাল দেওয়ার পরিবর্তে জ্বালানি তেলের দাম বাড়ানোর সহজ পথই বেছে নিচ্ছে।
অর্থনৈতিক নীতি বা উদ্যোগ গ্রহণের ক্ষেত্রে সামনের দিকে তাকিয়ে ভবিষ্যতের চাহিদা ও চ্যালেঞ্জগুলো নির্ধারণ করে তা মোকাবিলার পথ খুঁজতে হয়। এখন এটা মানতেই হচ্ছে যে সরকার এ ক্ষেত্রে দূরদর্শিতার প্রমাণ দিতে পারেনি। বর্তমান বাস্তবতায় সামগ্রিক অর্থনৈতিক পরিকল্পনা ও ব্যবস্থাপনা, সঠিক রাজস্ব ব্যবস্থাপনা ও প্রশাসনিক সুশাসন—এসব বিষয় নিশ্চিত করার মাধ্যমেই পরিস্থিতি সামাল দিতে হবে, দফায় দফায় জ্বালানি তেলের দাম বাড়িয়ে জনগণের ওপর অসহনীয় চাপ সৃষ্টি করে নয়।
যাত্রীদের ব্যয় ও ভোগান্তি আরও বাড়বে
বাসভাড়া বৃদ্ধি
জ্বালানির দাম বাড়লে পরিবহন ভাড়া বাড়বে, এটা স্বাভাবিক। কিন্তু কত বাড়বে? দূরপাল্লার বাসভাড়া প্রতি কিলোমিটারে ছিল এক টাকা ২০ পয়সা, এখন হবে এক টাকা ৩৫ পয়সা। শনিবার পরিবহন ভাড়া নির্ধারণের জন্য গঠিত কস্টিং কমিটির (ভাড়া নির্ধারণ কমিটি) বৈঠকে দূরপাল্লার বাসে প্রতি কিলোমিটারে ২৩ পয়সা ভাড়া বৃদ্ধির প্রস্তাব করা হয়। পরে যোগাযোগমন্ত্রী ১৫ পয়সা বৃদ্ধি নির্ধারণ করেন। কমিয়েছেন ভালো। কিন্তু তিন মাস আগে যদি পাঁচ পয়সা ভাড়া বৃদ্ধি যথেষ্ট হয়ে থাকে, এখন কেন ১৫ পয়সা? এক লাফে এত ভাড়া বৃদ্ধি গ্রহণযোগ্য নয়।
জ্বালানি ব্যয় হলো পরিবহন ব্যয়ের একটি অংশ। মোট পরিবহন ব্যয়ের কত অংশ জ্বালানি ব্যয় (ফুয়েল কো-এফিশিয়েন্ট), তা নিরূপণ করা সরকারের প্রথম দায়িত্ব। কাজটা জটিল ও কঠিন, কিন্তু দুঃসাধ্য নয়। ভাড়া বৃদ্ধির বিজ্ঞানসম্মত ভিত্তি থাকা উচিত। প্রতি লিটারে তেলের দাম পাঁচ টাকা বাড়লে প্রতি কিলোমিটারে ভাড়া কত বাড়া উচিত, সেই হিসাবটা জনসাধারণকে জানানো সরকারের কর্তব্য। এ ক্ষেত্রে স্বচ্ছতার অভাব পরিবহন-মালিকদের কারসাজির সুযোগ সৃষ্টি করে।
বিশেষজ্ঞদের মতে, জ্বালানি ব্যয় হলো পরিবহন ব্যয়ের অতি সামান্য অংশ। পৃথিবীর অন্যান্য দেশে জ্বালানি ব্যয়ের হ্রাস-বৃদ্ধি ঘটলে বাসভাড়া সাধারণত বাড়ানো বা কমানো হয় না। কিন্তু আমাদের মতো দু-একটি দেশে জ্বালানির দাম বাড়লেই বাসভাড়া বৃদ্ধির হুজুগ তোলা হয়। চাঁদাবাজি, বিশৃঙ্খলা, সড়কের দুরবস্থা, ঘন ঘন দুর্ঘটনা প্রভৃতি কারণে পরিবহন খাতে ব্যবসা সুষ্ঠুভাবে চালানো যায় না বলেই মালিকেরা তাঁদের মুনাফার হার ঠিক রাখতে, ক্ষেত্রবিশেষে অতি মুনাফার লোভে সুযোগ পেলেই ভাড়া বাড়ানোর চেষ্টা করেন। সরকারকে এ ব্যাপারে দায়িত্ব নিয়ে পরিবহন খাতে শৃঙ্খলা প্রতিষ্ঠায় মনোযোগী হতে হবে।
শুধু চাঁদাবাজি বন্ধ করলেই আর ভাড়া বাড়ানোর দরকার পড়ে না। এ ব্যাপারে সরকার রহস্যজনকভাবে নীরব। চাঁদাবাজির বোঝা যাত্রীদের ওপর চাপানো হয়। এই অন্যায় আর কত দিন চলবে?
বিগত বছরটা জ্বালানির মূল্যবৃদ্ধিতেই কাটল। সরকার ২০১১ সালে সব ধরনের জ্বালানির দাম চার দফায় বাড়িয়েছে মোট ১৭ টাকা। এর সঙ্গে পাল্লা দিয়ে বাসভাড়াও বাড়ছে। পরিবহন খাতে একধরনের স্বেচ্ছাচারিতা চলছে। সরকার ভাড়া নির্ধারণ করলেও অনেকে তা মানে না। ‘সিটিং সার্ভিস’, ‘শীতাতপনিয়ন্ত্রিত’, ‘লাক্সারি কোচ’ প্রভৃতি নাম দিয়ে অতিরিক্ত ভাড়া আদায় করা হয়। পরিবহন ব্যবসায় একটি চক্র গড়ে উঠেছে, যারা অনিয়ম ও জবরদস্তি করে অসহায় যাত্রীদের বেশি ভাড়ায় যাতায়াত করতে বাধ্য করে। এদের নিয়ম ও শৃঙ্খলার মধ্যে আনতে হবে।
পরিবহন খাতে শৃঙ্খলা ফিরিয়ে আনার দায়িত্ব সরকারের
বাড়তি বাসভাড়া আদায়
জ্বালানি তেলের দামের সঙ্গে পরিবহন ভাড়ার সরাসরি সম্পর্ক রয়েছে। দফায় দফায় জ্বালানি তেলের দাম বাড়ানোর প্রভাব পরিবহন ভাড়ার ওপর পড়বে, এটাই স্বাভাবিক। তেলের মূল্যবৃদ্ধির হারের সঙ্গে বাসসহ পরিবহন ভাড়া বৃদ্ধির হারের সামঞ্জস্য থাকবে, তা-ও প্রত্যাশিত। কিন্তু প্রতিবারই জ্বালানি তেলের দাম বাড়ানোর সঙ্গে সঙ্গে বাসভাড়া নিয়ে শুরু হয় একধরনের নৈরাজ্য। পরিবহন মালিকপক্ষ যেন জ্বালানি তেলের দাম বাড়ানোর অপেক্ষায় থাকে, আর সে সুযোগে নিজেদের খেয়ালখুশিমতো দাম বাড়িয়ে দেয়। এবারও তার ব্যতিক্রম হয়নি।
গত ২৯ ডিসেম্বর নতুন করে জ্বালানি তেলের দাম বাড়ার পর সরকার দূরপাল্লার বাসের ক্ষেত্রে কিলোমিটারপ্রতি ভাড়া ১৫ পয়সা বাড়িয়েছে। নতুন নির্ধারিত হার অনুযায়ী, প্রতি কিলোমিটারের ভাড়া এখন ১ টাকা ৩৫ পয়সা। এই হারেই দূরপাল্লার বাসের ভাড়া নির্ধারিত হওয়ার কথা। কিন্তু দেখা যাচ্ছে, বাস্তবে তা মানা হচ্ছে না। যেমন: ঢাকা-চট্টগ্রামের মধ্যে যে দূরত্ব, সে অনুযায়ী নতুন নির্ধারিত হার অনুযায়ী ভাড়া বৃদ্ধি হওয়ার কথা ৩৬ টাকা ৩০ পয়সা। কিন্তু প্রথম আলোর প্রতিবেদন অনুযায়ী ভাড়া বেড়েছে ৫০ টাকা। অন্য সব রুটেও একই অবস্থা। শীতাতপনিয়ন্ত্রিত বাসের ভাড়াও অতিরিক্ত বাড়িয়ে দেওয়া হয়েছে। এমনকি সিএনজির দাম বাড়ানো না হলেও সিএনজিচালিত পরিবহনগুলোও ভাড়া বাড়িয়ে দিয়েছে এই সুযোগে।
ভর্তুকি কমাতে সরকার দফায় দফায় জ্বালানি তেলের দাম বাড়ানোর যে নীতি গ্রহণ করেছে, তার চাপ পড়ছে সাধারণ মানুষের ওপর। আবার এই দাম বাড়ার অজুহাতে যদি কোনো গোষ্ঠী জনগণের ওপর অযৌক্তিকভাবে বাড়তি চাপ চাপিয়ে দেওয়ার চেষ্টা করে, সেটা হয় মড়ার উপর খাঁড়ার ঘা। সরকার জ্বালানি তেলের দামের সঙ্গে সামঞ্জস্য রেখে বাসভাড়াও ঠিক করে দিয়েছে। ভাড়া নির্ধারণ করে দেওয়ার পর যদি পরিবহনের মালিকেরা খেয়ালখুশিমতো ভাড়া আদায় করেন এবং সরকার নীরব দর্শকের ভূমিকা পালন করে, তা হবে যাত্রীদের সঙ্গে পরিহাস। অতএব, কেউ যাতে নির্ধারিত হারের চেয়ে বেশি ভাড়া আদায় করতে না পারে, সে ব্যাপারে সরকারকে কার্যকর ব্যবস্থা নিতে হবে।
কঠোর ব্যবস্থা নিতে হবে
পুলিশে ক্রমবর্ধমান দুর্নীতি
পুলিশ দুর্নীতি ও ক্ষমতার অপব্যবহার করে। রাস্তায় চেকপোস্ট বসিয়ে মানুষকে নানাভাবে হয়রানি করা হয়। থানায় অভিযোগ নিয়ে গেলে সেবা পাওয়া যায় না। এসব অভিযোগ এত দিন ভুক্তভোগী সাধারণ মানুষের মুখেই শোনা গেছে। এখন আইজি পদমর্যাদার একজন কর্মকর্তার মুখে আনুষ্ঠানিকভাবেই তা শোনা গেল। গত মঙ্গলবার পুলিশ সপ্তাহ উদ্বোধনের প্রথম দিনের অনুষ্ঠানে স্বরাষ্ট্র মন্ত্রণালয়ের পুলিশ সমন্বয়ক পুলিশে দুর্নীতি ও ক্ষমতার অপব্যবহার বৃদ্ধি প্রসঙ্গে যে আত্মসমালোচনা করেছেন, তা তাৎপর্য বহন করে। স্বরাষ্ট্রমন্ত্রী ও প্রতিমন্ত্রীও এ ধরনের অভিযোগের কিছু ভিত্তি আছে বলে প্রকারান্তরে স্বীকার করেছেন।
দোষ স্বীকারই অন্যায় দূর করার প্রথম পদক্ষেপ। এই উপলব্ধির ভিত্তিতে এখন দুর্নীতি-অনিয়মের বিরুদ্ধে প্রয়োজনীয় পদক্ষেপ নেওয়া অপরিহার্য। মুখে স্বীকার করাই যথেষ্ট নয়, দুর্নীতি-অব্যবস্থাপনার বিরুদ্ধে পদক্ষেপ গ্রহণে অবিচল থাকতে হবে সংশ্লিষ্ট সবাইকে। অনেক সময়ই এ ধরনের আত্মসমালোচনা ধামাচাপা দেওয়া হয়। এর অর্থ হলো, জেনেশুনে দুর্নীতির সঙ্গে সহাবস্থান করা। দুর্নীতির চেয়ে এটা আরও বড় অপরাধ। এর দায় পড়ে মূলত ঊর্ধ্বতন কর্মকর্তাদের ওপর। এখন নীতিনির্ধারকদেরই ঠিক করতে হবে, তাঁরা পুলিশের দুর্নীতির সঙ্গে আর কত কাল হাত ধরাধরি করে থাকবেন।
মাত্র কয়েক দিন আগে ট্রান্সপারেন্সি ইন্টারন্যাশনালের জরিপে পুলিশের ঘুষ খাওয়ার খবর বেরিয়েছে। দক্ষিণ এশিয়ার সব দেশেই এ দুর্নীতি চলছে। পুলিশের সেবা পাওয়ার জন্য অসহায় মানুষকে ঘুষ দিতে হয়। বাংলাদেশই এর পরিমাণ বেশি। এ প্রতিবেদন সরকারের নীতিনির্ধারকদের কাছে সমালোচিত হয়েছে। এখন পুলিশের বড় কর্মকর্তা ও মন্ত্রীদের আত্মসমালোচনার পর আর কোনো দ্বিধা থাকা উচিত নয়।
পুলিশের কাজে অনেক সাফল্য আছে। কম জনবল ও বেশি কাজের চাপ নিয়েও পুলিশ দিন-রাত পরিশ্রম করে। এটা অস্বীকার করার উপায় নেই। পুলিশ সদস্যদের মধ্যে অনেক ভালো কর্মকর্তা ও কনস্টেবল আছেন। কিন্তু পুলিশের কিছু সদস্য যে দুর্নীতি করেন, সেটা লুকানোর কোনো সুযোগ নেই। সেখানে রাখঢাকও থাকে না। রাস্তায় বাস-ট্রাক থামিয়ে হাত পেতে ঘুষ নেওয়ার দৃশ্য পত্রিকায়ও বিভিন্ন সময় ছাপা হয়েছে। এ তো সামান্য ব্যাপার। কোনো খুনের মামলা বা বড় কোনো অপরাধের মামলা এদিক-ওদিক করে দেওয়ার জন্য অথবা প্রকৃত আসামিকে ছেড়ে নিরীহ কাউকে ফাঁসানোর জন্য কোটি কোটি টাকার ঘুষের কারবারও চলে। সেখানে পুলিশ ও প্রশাসনের ওপরের স্তরের কর্মকর্তাদের জড়িত থাকার অভিযোগও রয়েছে। ওপর মহলের এসব দুর্নীতি বন্ধ করা না হলে পুলিশের সাধারণ দুর্নীতির বিরুদ্ধে কার্যকর ব্যবস্থা ফলপ্রসূ হতে পারবে না।
পুলিশ সপ্তাহের অনুষ্ঠানে আত্মসমালোচনায় পুলিশের কোনো কোনো কর্মকর্তা অসন্তুষ্ট হয়েছেন। এটা উচিত নয়। ঘুষ খাওয়া বন্ধের জন্য তাঁদের উদ্যোগী হতে হবে। দুর্নীতির বিরুদ্ধে কার্যকর প্রতিরোধ পুলিশের মধ্য থেকেই শুরু হোক।
ওআরজি-কোয়েস্ট রিপোর্ট
ভুল স্বীকার না করলে সংশোধন হবে কী করে?
তিন বছর পার হয়ে গেল বর্তমান সরকারের। দেখতে দেখতে কেমন পেরিয়ে গেল সময়টা। তিন বছর আগে ৬ জানুয়ারি যখন এ সরকার ক্ষমতায় এল, তখনকার কথা মনে পড়ে। মানুষের কী উচ্ছ্বাস ছিল, বিশ্বাস ছিল, আশা ছিল। দিনবদলের অঙ্গীকার করেছিল আওয়ামী লীগ। মানুষ আশায় বুক বেঁধেছিল। সেই প্রতিশ্রুতিতে আওয়ামী লীগের মন্ত্রিসভা শপথ গ্রহণ করেছিল। ঠিক তিন বছর আগে।
তিন বছরে মানুষের এ প্রত্যাশা কতখানি পূরণ হয়েছে, এ প্রশ্ন এখন সবার মনে। প্রকৃতপক্ষে দুই-আড়াই বছর ধরে এ প্রশ্ন মানুষের মনে ছিল। কারণ, যত বড় বড় প্রতিশ্রুতি দেওয়া হয়েছিল নির্বাচনী ম্যানিফেস্টোতে, শুরু থেকেই তার সঙ্গে যেতে পারছিল না আওয়ামী লীগ। যেমন মন্ত্রিসভার কথা ধরি। আওয়ামী লীগ তার ম্যানিফেস্টোতে ডিজিটাল বাংলাদেশের কথা বলেছিল। কিন্তু যে মন্ত্রিসভা শপথ নিল, সেটা একটা অনিবার্য অ্যানালগ মন্ত্রিসভা। কাঠের গাইয়ের কাছে যেমন দুধ আশা করা যায় না, তেমনি অ্যানালগ মন্ত্রিসভার কাছে ডিজিটাল বাংলাদেশ আশা করা বোকামি।
ওআরজি-কোয়েস্ট রিসার্চ লিমিটেডের জাতীয় মতামত সার্ভে ডিসেম্বর-২০১১ প্রকাশিত হয়েছে প্রথম আলোতে। এ সার্ভে যাঁরা পড়েছেন তাঁরা নিশ্চয় আমার ওপরের মন্তব্যের সঙ্গে একমত হবেন। যাঁরা অন্ধভাবে দল করেন, দলের ভালোমন্দ উভয়টা না দেখে অন্ধভাবে কেবল ভালোটা দেখতে ও দেখাতে চান, তাঁদের কথা আলাদা। আমাদের দেশে রাজনীতিকে এ রকমভাবে দাঁড় করানো হয়েছে, যেন কেবল দল ও নেতৃত্বের পক্ষে কথা বলাই রাজনীতি করা। ন্যূনতম সমালোচনা শুনতে রাজি নয় কেউ। একধরনের ভয়ও ঢুকে গেছে অনেকের মধ্যে। কারণ, রাষ্ট্রের সর্বোচ্চ জায়গা থেকে অসহিষ্ণুতা প্রকাশ করা হচ্ছে। দিন যত গড়িয়েছে, হানিমুনের সময় শেষ হয়ে গেছে। এখন তো সংসার গুছিয়ে নেওয়ার পালা। হিসাব-নিকাশ করতে হবে। কী করতে পারলাম এত দিন, আর কী করতে হবে ভবিষ্যতে, তার সালতামামি প্রয়োজন।
সমালোচনা, আত্মসমালোচনা সম্পর্কে আমাদের রাজনীতি-সংস্কৃতিতে একটি নেতিবাচক ধারণা প্রতিষ্ঠিত হয়েছে। মনে করা হয়, সমালোচনা মানে বদনাম করা, কুৎসা রটনা করা। কিন্তু ব্যাপারটা তা নয়। বরং উন্নত গণতন্ত্রে এ রকম করে ভাবা হয় যে সমালোচনাই গণতন্ত্রের বড় বন্ধু। মানুষ নিজে নিজের ভুল বুঝতে পারে না, দেখতে পারে না। অন্যরা এ ভুল ধরিয়ে দিলেই ব্যক্তি তা বুঝতে পারে এবং ভুলটা সংশোধন করতে পারে। আর যদি ভুল কেউ ধরিয়েই না দেয়, তবে তো ভুল ভুলের জায়গাতেই থেকে যাবে। মানুষের উন্নতি হবে কীভাবে?
দুঃখের সঙ্গে বলতে হয়, আমরা সমালোচনার এ মর্মই বুঝিনি। যিনি সমালোচনা করেন, তিনি হয়তো নিন্দা করেন, আর যাঁর সম্পর্কে সমালোচনা করা হয়, তিনি রীতিমতো ক্রুদ্ধ হন। রাগ দেখান, ভয় দেখান, অতঃপর শাস্তি দেন। প্রথম আলোকে আমি ধন্যবাদ দিই, দীর্ঘদিন ধরেই তারা সমালোচনার মতো এই অপ্রিয় কাজটি করছে। কখনো কখনো হয়তো ভুলত্রুটি হচ্ছে কিন্তু তা সত্ত্বেও প্রথম আলো এযাবৎকাল যা করে এসেছে, তাকে আমি গঠনমূলক বলব।
যে বিষয়ের ওপর আমি লিখছি তা কিন্তু সমালোচনা-আত্মসমালোচনা নয়। আপনারা পড়েছেন, সেটি একটি মতামত সার্ভে। পাঁচ হাজার গ্রামীণ ও শহুরে নারী ও পুরুষের ওপর তারা এ সার্ভে করেছে। তিন বছরে সরকার কী করেছে, কেমন করেছে, সরকারি দল ও তার সহযোগী সংগঠনের কার্যকলাপ কেমন ছিল, বিরোধী দলের ভূমিকা কেমন ছিল, এগুলো তাদের জানার বিষয় ছিল ওই পাঁচ হাজার মানুষের কাছে। তা ছাড়া তারা প্রশ্ন করেছিল, দেশের আইনশৃঙ্খলা পরিস্থিতি, দুর্নীতি, দ্রব্যমূল্য, সংসদের কার্যক্রম এবং অন্যান্য বিষয়ে। তারই ভিত্তিতে তাদের এ সার্ভে রিপোর্ট। প্রশ্ন তোলা যেতে পারে এ পাঁচ হাজার উত্তরদাতার সম্পর্কে। তাঁদের নির্বাচন করার পদ্ধতি সম্পর্কে কিংবা এমনকি তাঁদের প্রদত্ত উত্তর সম্পর্কেও। যেমন কেউ কেউ কৃষি মন্ত্রণালয়-সম্পর্কিত রিপোর্টে খানিকটা অবাক হয়েছেন।
কীভাবে নিতে হবে এ সার্ভে রিপোর্টটিকে? অথবা যেকোনো সার্ভে রিপোর্টকে? কারও অধিকার আছে রিপোর্টটি ছুড়ে ফেলে দিতে, অথবা একেবারে না-ই পড়ে দেখতে। এ রকম তো হয় যে সার্ভে রিপোর্টও বানানো হয়। এই যে রিপোর্ট ওআরজি-কোয়েস্ট রিসার্চ লিমিটেড তৈরি করেছে, তা দেশের কত শতাংশ মানুষ পড়ে দেখবেন? কৃষিমন্ত্রী বেগম মতিয়া চৌধুরী অথবা অর্থমন্ত্রী আবুল মাল আবদুল মুহিত এটাকে ট্র্যাশ বলে বর্জন করতে পারেন।
সব মিলিয়ে দেশ যে পথে এগিয়ে চলছে তা সঠিক না ভুল, বর্তমান সরকার গত তিন বছরে যেসব কার্যক্রম পরিচালনা করেছে, তাতে আপনি কতটুকু সন্তুষ্ট, দ্রব্যমূল্য নিয়ন্ত্রণে বর্তমান সরকার কতটা সফল বলে আপনি মনে করেন, আপনার মতে বর্তমান সরকারের আমলে আইনশৃঙ্খলা পরিস্থিতির উন্নতি না অবনতি হয়েছে, বর্তমান সরকারের আমলে দুর্নীতি বেড়েছে, কমেছে, নাকি একই রকম আছে বলে আপনার মনে হয়, বর্তমান সরকার ক্ষমতা গ্রহণের পর বিচারব্যবস্থার উন্নতি হয়েছে, অবনতি হয়েছে, নাকি একই রকম আছে, কর্মসংস্থান সৃষ্টিতে বর্তমান সরকার তাদের প্রতিশ্রুতি রাখতে পেরেছে কি, যোগাযোগব্যবস্থা এবং অন্যান্য অবকাঠামো উন্নয়নে বর্তমান সরকারের কার্যক্রম সম্পর্কে আপনার মতামত কী, তিন বছর আগের তুলনায় বর্তমানে আপনার জীবনযাত্রার মান ভালো হয়েছে, খারাপ হয়েছে, নাকি একই রকম আছে। বিগত বিএনপি সরকারের চেয়ে বর্তমান আওয়ামী লীগ সরকারের সময় কি দলীয়করণ বেড়েছে, না কমেছে। গত তিন বছরে আপনি আমাদের রাজনীতিতে ভালো কোনো পরিবর্তন লক্ষ করেছেন কি, গণমাধ্যমের প্রতি সরকারের আচরণ (যেমন—সংসদে পত্রপত্রিকার প্রতি বিষোদ্গার, পত্রিকার প্রকাশনা রদ ইত্যাদি) কি সমর্থনযোগ্য, বর্তমান সরকার গত তিন বছরে যেভাবে সংসদ পরিচালনা করেছে তাতে কি আপনি সন্তুষ্ট, গত তিন বছরে আওয়ামী লীগ, যুবলীগ ও ছাত্রলীগের কর্মকাণ্ড নিয়ে আপনি কতটুকু সন্তুষ্ট, আওয়ামী লীগ কি তার কর্মীদের নিয়ন্ত্রণ করতে পারছে এবং বর্তমান সরকারের আমলে কৃষি খাতে সরকারের নেওয়া পদক্ষেপে কৃষক কি লাভবান হয়েছে? এসব প্রশ্ন করেছিল ওআরজি-কোয়েস্ট, যার সব কটির জবাব এসেছে নেতিবাচকভাবে। কেবল শিক্ষা খাত এখানে ব্যতিক্রম। প্রশ্ন করা হয়েছিল, শিক্ষাক্ষেত্রে সরকারের গৃহীত পদক্ষেপ সফল, নাকি ব্যর্থ হয়েছে। জবাবে ৮৯ শতাংশ বলেছেন, সফল হয়েছে। মাত্র শতকরা ৮ শতাংশ বলেছেন ভিন্ন রকম।
ওআরজি-কোয়েস্টকে আমি ধন্যবাদ দিই। তাদের প্রদত্ত সব পরিসংখ্যান বা রেখাচিত্র যে সর্বাংশে ঠিক, তা আমি বলব না। কিন্তু আমি প্রথমে বলেছি, যদি কেউ অন্ধ না হন, তাহলে তিনি মানবেন যে জবাবের এ ধারাটি প্রধানত ঠিক। সবচেয়ে বড় কথা, এটা রাজনৈতিক বিশ্লেষণ নয়। এটা একটা সার্ভে। আমি ধারণা করছি, এ সার্ভেটি যেদিন শেষ হয়েছে এবং যেদিন প্রকাশিত হয়েছে, তার মধ্যে কিছুদিনের গ্যাপ আছে। এ জন্যই কথাটি বলছি যে বছরের একেবারে শেষে জ্বালানির মূল্যবৃদ্ধি এবং শুরুতেই জগন্নাথ বিশ্ববিদ্যালয়ের আন্দোলনকারী ছাত্রদের ওপর ছাত্রলীগের হামলা এবং অব্যবহিত আগে তাঁদের হামলায় কুয়েট বন্ধ হওয়ার ঘটনা এ রিপোর্টে আসেনি। ছাত্রলীগ নিয়ে কত যে লেখালেখি হয়েছে এ তিন বছরে। কিন্তু ২০১২ সালের প্রথম প্রভাত আমাদের জানিয়ে দিল, কোনো নিয়ন্ত্রণ প্রতিষ্ঠা করা যায়নি এই আন্দোলনের ঐতিহ্যমণ্ডিত ছাত্র সংগঠনটির ওপর।
ওআরজি-কোয়েস্ট সার্ভে করার সময় পক্ষপাতহীন থাকার চেষ্টা করেছে। এ উত্তরদাতাদের কাছে তাঁরা প্রশ্ন রেখেছেন, প্রধান বিরোধী দলের সংসদে যোগদান করা থেকে বিরত থাকাকে কি আপনি সমর্থন করেন? গত তিন বছরে প্রধান বিরোধী দল কি সংসদের বাইরে আদৌ কোনো কার্যকর ভূমিকা রাখতে পেরেছে, গত তিন বছরে জাতীয় গুরুত্বপূর্ণ বিষয়গুলোতে প্রধান বিরোধী দল কেমন ভূমিকা পালন করেছে। সব কটি প্রশ্নের নেতিবাচক জবাব দিয়েছেন উত্তরদাতারা। বিরোধী দল কীভাবে নেবে বিষয়টি? নিশ্চয় দেশের বিরাজিত পরিস্থিতির জন্য মানুষ সরকারকে দায়ী করবে। কিন্তু বিরোধী দলেরও একটা দায়িত্ব আছে। এটাকে বিরোধী দল (যখন যে দলই বিরোধীর ভূমিকায় থাকুক না কেন) কীভাবে দেখছে? তাঁদের অভিযোগগুলো যদি সত্যি বলে ধরি, তা হলেও সংসদ কার্যকর করার ক্ষেত্রে বিরোধী দলের ভূমিকা আছে কি? কিংবা বিদ্যুৎ-পরিস্থিতির উন্নতিকল্পে? সরকারের গৃহীত পদক্ষেপগুলোতে? ভারত-বাংলাদেশ সম্পর্ক নির্মাণে কিংবা সংজ্ঞায়িতকরণে? অযথা কোনো দায় বিরোধী দলের ওপর চাপানোর চেষ্টা করছি না। কিন্তু তাদের দায়িত্ব তো আছে। সেই দায়িত্ব কী? বিরোধী দল এ ব্যাপারে কতখানি ইতিবাচক? ওআরজি-কোয়েস্টের রিপোর্টে এসব প্রশ্নের পরিপ্রেক্ষিতে প্রদত্ত জবাব দেখে বলা যায়, বাংলাদেশের জনগণ এসব নিয়ে ভাবে। বলতেই হবে, আমাদের রাজনীতি গুণগতভাবে এগোচ্ছে। জনগণ সরকারের সমালোচনা করতে ছাড়ছে না, আবার বিরোধী দলের কার্যকলাপের প্রতি তীক্ষ দৃষ্টি রাখছে। অন্ধভাবে কিছু সমর্থন করছে না।
আমার এ রকম বিশ্বাস হয় যে গণতন্ত্র বিনির্মাণের পথে বাংলাদেশের রাজনীতি এগোচ্ছে। প্রধান দুটি দলও এগোচ্ছে, কিন্তু তাদের গতি জনতার গতির তুলনায় মন্থর। বহু ক্ষেত্রে দৃষ্টিভঙ্গি নেতিবাচক। অন্যের সমালোচনায় অসহিষ্ণু।
ওআরজি-কোয়েস্টের শেষের তিনটি প্রশ্নে আসি। এ তিনটি প্রশ্ন হলো ১. প্রধানমন্ত্রী শেখ হাসিনাকে প্রধানমন্ত্রী হিসেবে আপনি কীভাবে মূল্যায়ন করেন। ২. বিরোধীদলীয় নেত্রী খালেদা জিয়াকে জাতীয় নেত্রী হিসেবে আপনি কীভাবে মূল্যায়ন করবেন? ৩. এখন নির্বাচন হলে আপনি কোন দলকে ভোট দেবেন?
পাঠকবৃন্দ, প্রশ্ন তিনটি খুব স্পর্শকাতর। আমাদের রাজনীতিতে প্রধান দুটি বড় দল এবং তাদের প্রধান দুই নেত্রীর পারস্পরিক সম্পর্কের কথা আমরা সবাই জানি। এই অবস্থায় কারও পক্ষে বলা মানেই অপরের শত্রু বনে যাওয়া। লেখালেখি কিংবা টেলিভিশনে টক শো করেন যাঁরা তাঁদের কেউ কেউ বলেন, আমরা তো কোনো দল করি না। যেটা ভুল মনে করি, সেটারই সমালোচনা করি। কিন্তু দেখা গেছে, আওয়ামী লীগের সমালোচনা করলেই তাঁরা আমাকে বিএনপি বলে গালাগাল দেন। আবার যখন বিএনপির সমালোচনা করি, তখন বিএনপির লোক উল্টোটা করেন। দুই দলের মাঝখানে যে একটি চিকন বা মোটা দাগ আছে এবং সেই দাগের ওপরও যে মানুষ দাঁড়াতে পারে, তা তারা বুঝতে অক্ষম।
ওআরজি-কোয়েস্টের তিনটি প্রশ্নের উত্তরই ২০১১ সালে এসে আওয়ামী লীগ ও সরকারের বিপক্ষে গেছে। কীভাবে এটিকে নেবে দলটি? অবশ্য এ মন্তব্য যে জনগণের চূড়ান্ত বক্তব্য, তা বলা যাবে না। আমি আগে বলেছি, এ একই সময়ে অন্য পাঁচ হাজার লোকের মতামত ভিন্ন রকম আসতেও পারে। কিন্তু তার পরও আমি প্রস্তাব করব, আওয়ামী লীগ ও তার নেত্রী শেখ হাসিনা রিপোর্টটিকে ইতিবাচকভাবে নেবেন।
বিএনপি এবং খালেদা জিয়া সম্পর্কে আমি একটি কথা বলতে চাই, ওআরজি-কোয়েস্টের সামগ্রিক সার্ভেটি তাঁদের জন্য কিন্তু খুব ইতিবাচক কথা বলে না। জাতীয় নেত্রী হিসেবে খালেদা জিয়াকে মানুষ যেভাবে মূল্যায়ন করেছে, তাতে ২০১০ সালের তুলনায় ২০১১ সালে এসে তিনি তিন পয়েন্ট নেমে গেছেন।
এ জন্যই বলতে চাই, উভয়কে, উভয় দলকে আরও ভালো করতে হবে।
তদন্ত করে দায়ী ব্যক্তিদের শাস্তি দিন
রোডমার্চের সেবায় সিসিসি
রোডমার্চ বিএনপির, আর তাদের ব্যানার টানান চট্টগ্রাম সিটি করপোরেশনের (সিসিসি) লোকজন! তাঁরা সিটি করপোরেশনের গাড়িও ব্যবহার করেন। এই গুরুতর অভিযোগ উঠেছে চট্টগ্রামে। করপোরেশনের কর্মীরা কোন অধিকারে একটি রাজনৈতিক দলের হয়ে কাজ করেন? এটা তো চাকরিবিধির সুস্পষ্ট লঙ্ঘন। রোববার প্রথম আলোর প্রথম পাতায় এ বিষয়ে সচিত্র খবর ছাপা হওয়ার পর প্রশ্ন উঠেছে, করপোরেশনের কাজের শৃঙ্খলা দেখার কি কেউ নেই?
এ বিষয়ে চট্টগ্রাম সিটি করপোরেশনের মেয়র মোহাম্মদ মন্জুর আলমের কোনো বক্তব্য পাওয়া যায়নি। এটা দুঃখজনক। প্রথম আলোর প্রতিবেদক শত চেষ্টা করেও তাঁর সঙ্গে যোগাযোগ করতে পারেননি। তিনি কি বিষয়টি এড়িয়ে যেতে চেয়েছেন? তিনি নিজেকে লুকোতে গিয়ে আসলে করপোরেশনের অনিয়মকেই উন্মুক্ত করেছেন। এতে ধারণা করা যায়, বিএনপির রোডমার্চের কাজে করপোরেশনের সম্পৃক্ততার বিষয়টি মেয়র সাহেবের অগোচরে হয়নি।
মেয়র মোহাম্মদ মন্জুর আলম রাজনৈতিক দল হিসেবে বিএনপির একজন নেতা। সেটা তিনি হতেই পারেন। কিন্তু যখন তিনি নির্বাচিত মেয়র, তখন তাঁকে অবশ্যই করপোরেশনের কাজ এবং রাজনৈতিক দলের কাজের মধ্যে একটি বিভাজন রেখা টানতে হবে। মেয়র বিএনপির নেতা বলে করপোরেশনের সম্পদ ও লোকবল বিএনপির হয়ে যায় না। করপোরেশনের সম্পদ তিনি তাঁর রাজনৈতিক দলের রোডমার্চের কাজে ব্যবহার করতে দিতে পারেন না। এটা গুরুতর অন্যায় ও অনিয়ম।
প্রথম আলোর সাংবাদিক ছবি তুলতে গেলে সিটি করপোরেশনের কর্মীরা ব্যানার টানানোর কাজ রেখে করপোরেশনের গাড়ি নিয়ে চলে যান। কিন্তু কিছুক্ষণ পরে এসে আবার সেই কাজটিই করেন। করপোরেশনের সংশ্লিষ্ট কর্মীরা বিএনপির হয়ে কাজ করতে এতই আন্তরিক যে পত্রিকায় প্রকাশের আশঙ্কাও তাঁদের দমাতে পারে না। সবকিছু উপেক্ষা করে তাঁরা নিরলসভাবে কাজ করে যান। এঁরা করপোরেশনের চাকরি করেন, না বিএনপির—অনুসন্ধান করা দরকার।
নগরের বিলবোর্ডগুলো বিএনপির রোডমার্চের ব্যানারে ঢেকে দেওয়া হয়েছে। সেগুলোতে এত দিন আলো জ্বলত না। এখন হঠাৎ জ্বলে উঠল। অভিযোগ উঠেছে, সিটি করপোরেশনের সহযোগিতায় এটা সম্ভব হয়েছে। বিএনপির রোডমার্চের প্রচারের জন্য কার টাকায় এই আলোকসজ্জা করা হচ্ছে, তা খুঁজে দেখা দরকার। বিদ্যুতের বিল কি কোনো ব্যক্তি দেবেন, নাকি করপোরেশনের হিসাবের খাতায় জমা হবে, সেটাও পরিষ্কার হওয়া দরকার।
সিটি করপোরেশন চলে জনগণের ট্যাক্সের টাকায়। এর সম্পদ কোনো বিশেষ রাজনৈতিক দলের কাজে ব্যবহার করা যায় না। মেয়র সাহেব নিশ্চয়ই এই সাধারণ কথাটা বোঝেন। এর দায়দায়িত্ব করপোরেশন ও তার মেয়রকেই বহন করতে হবে। অবিলম্বে তদন্ত করা হোক। ব্যানার টানানো, রোডমার্চের প্রচারকাজে ও বিলবোর্ডে বিদ্যুৎ-সংযোগ দেওয়ার সঙ্গে জড়িত ব্যক্তিদের বিরুদ্ধে আইনানুগ ব্যবস্থা না নিলে এসব অনিয়ম দূর করা যাবে না। দলীয় কাজকর্মের সঙ্গে সরকারি সংস্থার কাজের পার্থক্য থাকবে না।
নাগরিক অধিকার নিয়ে কথা বলা গণতান্ত্রিক অধিকার
নারায়ণগঞ্জে পুলিশি নিপীড়ন
নারায়ণগঞ্জে নাগরিক অধিকার আন্দোলনের জমায়েতে লাঠিপেটা করে পুলিশ কি এই সংকেত দিল যে, কোনো রকম বাদ-প্রতিবাদ মানেই নির্যাতন? গত বৃহস্পতিবার নারায়ণগঞ্জের যাত্রী অধিকার সংরক্ষণ ফোরাম বাসভাড়া কমানোসহ বিভিন্ন দাবিতে স্থানীয় শহীদ মিনার চত্বরে জড়ো হলে পুলিশ সেখানে লাঠিপেটা ও কাঁদানে গ্যাসের শেল নিক্ষেপ করে। শান্তিপূর্ণ নাগরিক আন্দোলনে এই দমন-পীড়ন তারা করেছে কার স্বার্থে?
গত বছরের জুন মাসে বেআইনিভাবে বাসভাড়া বাড়ানো এবং পরিবহনমালিকদের বিভিন্ন অনিয়মের প্রতিবাদে নাগরিক আন্দোলন দানা বাঁধে। সে সময় নারায়ণগঞ্জের প্রভাবশালী আওয়ামী লীগ নেতা শামীম ওসমান বাসমালিকদের পক্ষ নিয়ে আন্দোলনের বিরোধিতা করেন। এমনকি জেলা প্রশাসন আয়োজিত সমঝোতা সভায় আন্দোলনের প্রতিনিধিদের হুমকি-ধমকি দেন। অবশেষে আন্দোলনকারী ও পরিবহনমালিকদের মধ্যে একটি সমঝোতা হলেও পরিবহনমালিকেরা সেই সমঝোতা ভঙ্গ করেন বলে অভিযোগ তুলেছে যাত্রী অধিকার সংরক্ষণ ফোরাম। সেই ধারাবাহিকতাতেই নতুন করে তাঁদের আন্দোলনের সূচনা। গত বুধবার ফোরামের ব্যানারে জেলা প্রশাসক বরাবর মিছিল করে স্মারকলিপি দেওয়ার কর্মসূচি ছিল। সে লক্ষ্যেই তাঁরা স্থানীয় চাষাঢ়া মোড়ের শহীদ মিনার চত্বরে জড়ো হন। এ রকম একটি শান্তিপূর্ণ কর্মসূচিতে কী কারণে পুলিশ হামলে পড়ল, তা বোধগম্য নয়।
নারায়ণগঞ্জ সদর মডেল থানার ভারপ্রাপ্ত কর্মকর্তা এ বিষয়ে প্রথম আলোকে বলেন, ‘ওপরের সিদ্ধান্ত ছিল, জেলা প্রশাসকের কার্যালয় ঘেরাও করা যাবে না।’ পুলিশ সুপার বলেন, ‘কোনো পুলিশ কর্মকর্তার অতি উৎসাহী আচরণের কারণে এ ঘটনা ঘটেছে কি না, খতিয়ে দেখছি।’ ওপর থেকে কারা সিদ্ধান্ত দেন এবং কাদের অতি উৎসাহে এ রকম নিপীড়ন ঘটে, তা সত্যিই খতিয়ে দেখা প্রয়োজন। তবে সেই অনুসন্ধান পুলিশের মাধ্যমে হওয়ার নয়।
নাগরিক ফোরামের দাবিগুলো যৌক্তিক। তারা ঢাকা-নারায়ণগঞ্জ বাস চলাচল সহজ ও সুলভ রাখার পাশাপাশি এই রুটে ট্রেন চলাচল বাড়ানোর যে দাবি করেছে, তা জনকল্যাণকর। সংশ্লিষ্ট কর্তৃপক্ষের উচিত, পরিবহনমালিকদের স্বার্থ নয়, সাধারণ নাগরিকদের স্বার্থে দাবিগুলো বিবেচনা করা।
ফসলের ন্যায্যমূল্য নিশ্চিত করা দরকার
কৃষকের ঋণভার
দেশের দুই বিপরীত প্রান্তের দুটি খবর: ঋণ নিয়ে বিপাকে পড়েছেন খাগড়াছড়ির কৃষকেরা আর জ্বালানি তেলের দাম বাড়ায় বাড়তি খরচ সামলাতে বিপর্যস্ত হচ্ছে রংপুরের কৃষিকাজ। সংবাদ দুটি কৃষিক্ষেত্রে দুটি পুরোনো সমস্যাকে নতুন করে সামনে নিয়ে এল। প্রথমত, ঋণ নিয়ে আবাদ করে ফসলের ন্যায্য দাম না পাওয়ায় ঋণ শোধ করায় কৃষকের ব্যর্থতা; দ্বিতীয়ত, জ্বালানি তেলের দাম বাড়ায় সেচ ও পরিবহনসহ যাবতীয় খরচ বেড়ে যাওয়ায় লোকসানের মুখে পড়ছে কৃষিজ উৎপাদন। সমস্যা দুটি সার্বিকভাবে কৃষি-পরিস্থিতিকে নাজুক করে তুলতে পারে। কৃষি মন্ত্রণালয়ের উচিত এদিকে ত্বরিত দৃষ্টি দেওয়া।
ফসল উৎপাদনের জন্য দরিদ্র কৃষককে দুটি কারণে ঋণ করতে হয়। এক. ফসল রোপণের জন্য বীজ, সার, পানি ইত্যাদির ব্যয় মেটাতে; দুই. উৎপাদন খরচ না পেলে লোকসান পোষাতে। খাগড়াছড়ির কৃষকেরা হলুদ চাষ করেছিলেন লাভের আশায়। কারণ, গত বছর হলুদের দাম বেশ ভালো ছিল। কিন্তু গত বছর যে হলুদের মূল্য ছিল মণপ্রতি দুই থেকে আড়াই হাজার টাকা, এ বছর সেই হলুদ বিক্রি হচ্ছে ৩০০ থেকে ৩৫৯ টাকায়। এখন যাঁরা ঋণ নিয়ে চাষ করেছিলেন, তাঁদের কী উপায় হবে? ফসল বেচে ঋণ শোধ তো দূরের কথা, ভরণপোষণ চালানোই তাঁদের জন্য কঠিন হবে। এ অবস্থা শুধু খাগড়াছড়িতেই নয়, উত্তরাঞ্চলেও আলুর দাম পড়ে যাওয়ায় লোকসানের মুখে পড়েছেন কৃষকেরা। অন্যদিকে, জ্বালানি তেল ও বিদ্যুতের দাম বারবার বাড়ায় উৎপাদন খরচও অনেক বেড়ে গেছে। এই খরচ মেটাতেও অনেককে ঋণ করতে হবে।
কৃষকের এই দুর্দশায় এগিয়ে আসতে হবে সরকারকেই। কৃষি এখনো আমাদের অর্থনীতির অন্যতম প্রধান খাত। মোট শ্রমশক্তির ৮৫ শতাংশই এখানে নিয়োজিত, দেশের অধিকাংশ মানুষ এখনো কৃষির ওপরই নির্ভরশীল। তাই কৃষকের মঙ্গল মানেই জাতির মঙ্গল, কৃষি-অর্থনীতি চাঙা থাকা মানে সার্বিক অর্থনীতিরই চাঙা থাকা। এই অবস্থায়, সার্বিক পর্যালোচনা করে ক্ষতিগ্রস্ত কৃষকদের ঋণভার লাঘব করা, বিনা সুদে নতুন করে ঋণ দেওয়াসহ প্রয়োজনীয় ব্যবস্থা নেওয়া দরকার। তবে, সবার আগে দরকার কৃষক যাতে ফসলের ন্যায্য মূল্য পান, সেই পদক্ষেপ। এটা করা গেলে বাকি সমস্যাগুলোর বিহিত কৃষক অনেকটা নিজের জোরেই করতে সক্ষম হবেন।
রক্ষণাবেক্ষণ বেসরকারি খাতে ছাড়ুন
বিধ্বস্ত সড়ক
পুরোপুরি বিধ্বস্ত একটি সড়কের বড় আলোকচিত্র ছাপা হয়েছে বুধবারের প্রথম আলোর শেষ পৃষ্ঠায়। সিলেট নগর থেকে কোম্পানীগঞ্জ উপজেলার ভোলাগঞ্জ পর্যন্ত সড়কটির দূরত্ব ৩৭ কিলোমিটার। এ নিয়ে জনগণ এতটাই ত্যক্ত-বিরক্ত ও বিক্ষুব্ধ হয়ে উঠেছে যে, ১৪ জানুয়ারির মধ্যে সড়কের সংস্কারকাজ শুরু না হলে পরদিন তারা কোম্পানীগঞ্জ উপজেলায় হরতাল পালনের ঘোষণা দিয়েছে। সারা দেশে অধিকাংশ সড়ক-মহাসড়কের দশাই এখন এমন বেহাল।
যোগাযোগ মন্ত্রণালয়ের নতুন অবতার ওবায়দুল কাদেরের অভিষেকের পর আশা করা হয়েছিল, তিনি হয়তো সীমিত সম্পদের মধ্যেও অগ্রাধিকার চিহ্নিত করে সময়সীমা বেঁধে দিয়ে সড়ক সংস্কার ও সম্প্রসারণে ঝাঁপিয়ে পড়বেন। কিন্তু বাস্তবে এ পর্যন্ত গণমাধ্যম-আলোচিত তাঁর কয়েকটি সরেজমিন পরিদর্শনই নজরে এসেছে। কোম্পানীগঞ্জে পাথর ব্যবসার কারণে সংশ্লিষ্ট তিনটি সংগঠন একত্র হতে পারলেও দেশের অধিকাংশ স্থানেই এ ধরনের পেশাগত স্বার্থসংশ্লিষ্ট সংগঠিত শক্তির অভাব থাকে। স্থানীয় রাজনৈতিক সংগঠনগুলো সড়ক নিয়ে মাথা ঘামায় না। সে কারণে দেশের এক অঞ্চল থেকে অন্য অঞ্চলে এক ঘণ্টার ভ্রমণ তিন থেকে চার ঘণ্টায় গড়ালেও তা নিয়ে কাউকেও হাপিত্যেশ করতে দেখা যায় না।
বুয়েটের দুর্ঘটনা গবেষণাকেন্দ্রের সাম্প্রতিক জরিপে দেখানো হয়েছে, সড়ক ও নৌ-দুর্ঘটনায় প্রতি ৪৫ মিনিটে একজন করে প্রাণ হারাচ্ছে। সবচেয়ে দুর্ঘটনাপ্রবণ দেশগুলোর মধ্যে বাংলাদেশ প্রথম স্থান অধিকার করে আছে। ঢাকা-আরিচা মহাসড়কের গাবতলী থেকে জাতীয় স্মৃতিসৌধ, ঢাকা-চট্টগ্রাম মহাসড়কে যাত্রাবাড়ী থেকে মেঘনা সেতু পর্যন্ত ডিভাইডার স্থাপন এবং সড়ক সম্প্রসারণ করে দুর্ঘটনা রোধ করা সম্ভব হয়েছে। মুখোমুখি সংঘর্ষের ব্যাপকতা কমেছে। এ ধরনের দৃষ্টান্ত থাকা সত্ত্বেও সরকারি কর্তৃপক্ষ তাদের সড়ক ব্যবস্থাপনার কৌশলে উল্লেখযোগ্য পরিবর্তন আনা থেকে বিরত রয়েছে।
সড়ক ও জনপথ বিভাগ এককালে সুনামের সঙ্গে কাজ করেছিল। কিন্তু সেই দিন একেবারেই হারিয়ে গেছে। সার্বিকভাবে এটা ইতিমধ্যেই প্রমাণিত হয়ে গেছে যে, সরকারি খাতের একক সংশ্লিষ্টতায় আর মুক্তি নেই। বিশেষজ্ঞদের অনেকে সড়ক রক্ষণাবেক্ষণে বেসরকারি উদ্যোক্তাদের সংশ্লিষ্ট করার সুপারিশ করে আসছেন। সেদিকে কর্ণপাত করা যাচ্ছে না কেন? যে অব্যবস্থা সড়ক ব্যবস্থাপনায় চলছে, তা কোনো সভ্য সমাজে চলতে পারে না
সরকারের ভূমিকাই প্রশ্নবিদ্ধ হচ্ছে
শেয়ারবাজারে আবারও অস্থিরতা
দেশের শেয়ারবাজারে আবারও বড় ধরনের অস্থিরতা তৈরি হয়েছে। কয়েক দিন ধরেই ধারাবাহিক দরপতনের একপর্যায়ে বিনিয়োগকারী-লেনদেনকারীদের কিছু অংশ যথারীতি রাজপথে নেমেছে। এ দৃশ্য নতুন কিছু ছিল না। কেননা, একাধিক দিন দরপতন হলেই রাস্তায় নেমে বিক্ষোভের নজিরবিহীন দৃষ্টান্ত বাংলাদেশে সৃষ্টি করা হয়েছে তিন বছর আগে। এখন সেটাকে স্থায়ী রূপও দেওয়া হয়েছে। কিন্তু কয়েক দিন ধরে সরকারের দিক থেকে যা করা হলো, তাতে ঘুরেফিরে সেই পুরোনো প্রশ্নই চলে এসেছে যে সত্যিই শেয়ারবাজারকে স্থিতিশীল ও পরিণত বা পরিপক্ব করে তুলতে সরকার আগ্রহী কি না। তা না হলে কালোটাকা বিনিয়োগের বিষয়ে যে নির্দেশনাটি দেওয়া হলো, সেটি কোন সুবিবেচনা থেকে হলো, তা বোধগম্য নয়। আবার সরকারি কর্মকর্তা-কর্মচারীদের পুঁজিবাজারে বিনিয়োগের আইনগত বিধিনিষেধের প্রসঙ্গটি হঠাৎ করে মন্ত্রিসভায় জোরেশোরে আলোচিত হয়ে একপ্রকার ঘোষণা আকারে গণমাধ্যমের সামনে আনা হলো। আর এসব মিলে বিভ্রান্তি-আতঙ্ক ছড়িয়ে লেনদেন এক দিন বন্ধ থাকল।
বস্তুত, গত কয়েক বছরে শেয়ারবাজারকেন্দ্রিক সরকারের বিভিন্ন নীতি-সিদ্ধান্ত পর্যালোচনা করলে সর্বশেষ ঘোষণা বা সিদ্ধান্তগুলোর কারণ সম্পর্কে একটি অভিন্ন ধারণা স্পষ্ট হয়, সেটি হলো বাজারকেন্দ্রিক সুপরিকল্পনার অভাব। যে যা-ই বলুন না কেন, এটা প্রমাণিত যে দেশের পুঁজিবাজার কৃত্রিমভাবে ফুলে-ফেঁপে যে স্ফীতি তৈরি হয়, তা ঘটেছিল বাজারে ভারসাম্যহীনতার কারণে। আর অর্থ মন্ত্রণালয়ই উসকে দিয়েছিল এই ভারসাম্যহীনতা। তাই পরবর্তী সময়ে বাজারের অনিবার্য ধস রোধ করা যায়নি। কিন্তু ধসের পর বাজারকে পর্যায়ক্রমে স্থিতিশীল হতে এবং বাজারের নিয়মে চলতে দেওয়ার জন্য যে ধরনের নীতিনির্দেশনা প্রয়োজন ছিল, সেগুলোও ঠিকমতো পাওয়া যায়নি। বরং একেক সময় একেকভাবে কিছু প্রণোদনা দিয়ে বাজারকে চাঙা রাখার চেষ্টা করা হয়েছে। সবচেয়ে বড় কথা, একটি সর্বাত্মক পরিকল্পনার আলোকে পুঁজিবাজারের কোনো সংস্কারের চেষ্টা হয়নি। নেওয়া হয়নি আর্থিক বাজারের গভীরতা বাড়ানোর অর্থবহ পদক্ষেপ। ফলে কিছুদিন স্বাভাবিক আচরণ করেই বাজার আবার অস্থিরতার মধ্যে পড়েছে।
নৈতিক ও অর্থনৈতিক কোনো যুক্তিতেই কালোটাকাকে উৎসাহিত করা যায় না। তার পরও বাজারের প্রভাবশালী ও বড় বিনিয়োগকারী-লেনদেনকারীরা এটাকে ইস্যু বানিয়ে এই ধারণা সঞ্চারের চেষ্টা করে আসছেন যে কালোটাকা প্রশ্নহীনভাবে বিনিয়োগ করতে না দিলে বাজার ক্ষতিগ্রস্ত হবে। দুর্ভাগ্যজনকভাবে সরকার বিষয়টি সঠিকভাবে মোকাবিলা করতে ব্যর্থ হয়েছে। আবার সরকারি কর্মকর্তা-কর্মচারীদের পুঁজিবাজারে বিনিয়োগের বিধিনিষেধের ঘোষণাটি এখন কেন দিতে হবে? এটা যখন আইনেই আছে, তখন সেই উঠতি বাজারের সময়ই আইন প্রয়োগের দিকে যাওয়া উচিত ছিল। এত দিন না করে এখন হঠাৎ আইনানুগ পথে চলার প্রবল উৎসাহ চাগা দিয়ে ওঠায় এর উদ্দেশ্য নিয়ে প্রশ্ন ওঠা ও নেতিবাচক প্রতিক্রিয়া হওয়াই তো স্বাভাবিক।
অন্যদিকে এটাও ঠিক যে দেশের শেয়ারবাজারে বিনিয়োগকারী-লেনদেনকারীদের বড় অংশই সঠিকভাবে জেনেবুঝে যুক্ত হয়নি, হয়েছে মূলত প্রলোভনের কারণে। কাজেই বাজারের গতি-প্রকৃতিতে তাদের আচরণ ও প্রতিক্রিয়া অনেক সময়ই যুক্তি-বুদ্ধির সীমা ছাড়িয়েছে। কিন্তু তাদের এই অভ্যাস বদলাতে হবে। মনে রাখতে হবে, জোর করে কৃত্রিমভাবে বাজার চাঙা রাখা যায় না। মুনাফার মিষ্টি স্বাদের পাশাপাশি লোকসানের তিক্ততাও বাস্তবতা। হুজুগে-গুজবে চালিত হয়ে এবং রাজপথে নেমে আর যা-ই হোক, শেয়ারবাজারকে স্থিতিশীল করা যায় না।
ধু পুজিবাজার নয় গোটা দেশ অদক্ষ, অসৎ, দলবাজ প্রশাসনের উপর আস্থাহীন। প্রশাসনে এত বেশী দলীয় করণ হয়েছে যে তদারকী করার মানসিকতা সম্পন্ন কর্মকর্তা নেই! অযোগ্য, অদক্ষ, দুর্নিতীবাজদের কারনে বিরুধীদমন ছাড়া (যদিও দলীয় আনুগত্য রয়েছে) কোন কাজই আগাচ্ছেনা! সবাই ভাগাভাগি ও পদায়ন নিয়েয়ে ব্যস্ত!! এরাযে সরকারের বড় দুশমন এ বোধ টুকুও আমাদের সরকারের নেই। 
বন্ধ হোক সীমান্তে হত্যা ও নির্যাতন
বিএসএফের নৃশংসতা
ভারতীয় সীমান্তরক্ষী বাহিনীর (বিএসএফ) কয়েকজন সদস্য এক বাংলাদেশি তরুণকে বিবস্ত্র করে নির্মমভাবে পেটানোর ভিডিওচিত্র আবারও সন্দেহাতীতভাবে প্রমাণ করল, বিএসএফ মানবাধিকার লঙ্ঘনে বেপরোয়া। আমরা এ ঘটনার তীব্র নিন্দা জানাই। এর আগেও বাংলাদেশি এক নাগরিককে গরু পাচারকারী সন্দেহে যৌনাঙ্গে বৈদ্যুতিক শক দেওয়ার অভিযোগ উঠেছিল বিএসএফের সদস্যদের বিরুদ্ধে। কিন্তু তার প্রতিকার পাওয়া যায়নি।
ভারতের গণমাধ্যম ও মানবাধিকার সংগঠনগুলোর যথাযথ ভূমিকা পালনের কারণেই বিএসএফ কর্তৃপক্ষ ইতিমধ্যে বিএসএফের সন্দেহভাজন নির্যাতনকারী আট সদস্যকে চাকরি থেকে সাময়িকভাবে বরখাস্ত করেছে এবং ঘটনার পূর্ণাঙ্গ তদন্তের নির্দেশ দিয়েছে।
বিএসএফের দক্ষিণবঙ্গ সীমান্তের মহাপরিদর্শক রবি পোনোঠ টেলিফোনে বিবিসিকে দেওয়া এক সাক্ষাৎকারে বলেন, ‘ঘটনাটি যে অত্যন্ত ভয়াবহ আর লজ্জাজনক, সেটা বলার অপেক্ষা রাখে না।’ কিন্তু এ-ও সত্য, এ ধরনের লজ্জাজনক ঘটনা বিএসএফের সদস্যরা প্রায়ই ঘটিয়ে থাকেন। ‘ট্রিগার হ্যাপি’ কথাটি বাংলাদেশ-ভারত সীমান্তের মতো অন্য কোনো আন্তর্জাতিক সীমান্তে এতটা ভয়ানক কি না, আমাদের সন্দেহ।
ভারতীয় সীমান্তরক্ষী বাহিনীর বিরুদ্ধে পদ্ধতিগত মানবাধিকার লঙ্ঘনের প্রতিবাদ বাংলাদেশ বহু বছর ধরেই করে আসছে। সাম্প্রতিক কালে আন্তর্জাতিক মানবাধিকার সংগঠনগুলোও বেশ সোচ্চার। নির্ভরযোগ্য তথ্যপ্রমাণের অভাবে অনেক সময় বিএসএফ সত্যকে আড়াল করে রাখার সুযোগ নেয়। কিন্তু এবার ভারতীয় গণমাধ্যম সত্য উদ্ঘাটনে যে ভূমিকা পালন করেছে, তা প্রশংসনীয়। ভিডিওচিত্রটি এনডিটিভি, পশ্চিমবঙ্গের একটি টিভি চ্যানেলসহ নানা মাধ্যমে ছড়িয়ে পড়ে। ছবি কখনো মিথ্যে বলে না।
বিএসএফ কর্তৃপক্ষ সাধারণত যুক্তি দেখাতে অভ্যস্ত যে, ‘দুর্বৃত্তদের’ কবল থেকে বাঁচতে বিএসএফ আত্মরক্ষার্থে গুলি চালাতে বাধ্য হয়। ফেলানী হত্যাকাণ্ডের পর দুই দেশের গণমাধ্যমে হইচই পড়ে যাওয়ার প্রেক্ষাপটে বিএসএফের সংশ্লিষ্ট সদস্য বরখাস্ত হয়েছিলেন। তখনো বিএসএফের কর্মকর্তারা আশ্বস্ত করেছিলেন, ফেলানী হত্যাকাণ্ডের বিচার শিগগির সম্পন্ন করা হবে। কিন্তু সে ক্ষেত্রে কী অগ্রগতি হয়েছে, তা আমাদের জানা নেই।
বিএসএফ শুধু যে বাংলাদেশি নাগরিকদের হত্যা করার মধ্যেই তাদের নৃশংসতা সীমাবদ্ধ রাখে, তা কিন্তু নয়; প্রতিবছর সীমান্ত এলাকার উল্লেখযোগ্যসংখ্যক ভারতীয় নাগরিকও তাদের হাতে হতাহত হয়েছে। একটি দেশের সীমান্তরক্ষী বাহিনীর এতটা বেপরোয়া হওয়ার কী কারণ থাকতে পারে?
আমরা উদ্বেগের সঙ্গে লক্ষ করছি, ঢাকা-দিল্লি মৈত্রী জোরদার করার কথা বলা হলেও সীমান্তে হত্যাকাণ্ড ও নির্যাতনের ঘটনা থেমে নেই। বিএসএফের কর্মকর্তারা গত ৯ ডিসেম্বরে সংঘটিত নৃশংসতার জন্য দোষী ব্যক্তিদের ‘কঠোর সাজা’ দেওয়ার প্রতিশ্রুতি দিয়েছেন। এ রকম প্রতিশ্রুতি এর আগেও বহুবার উচ্চারিত হয়েছে। কিন্তু তাতে পরিস্থিতির ইতরবিশেষ উন্নতি হয়েছে বলা যাবে না।
আমরা অনতিবিলম্বে সীমান্তে বিএসএফের এই নৃশংসতা বন্ধের দাবি জানাই। সীমান্তে উত্তেজনা জিইয়ে রেখে কিংবা নিরীহ বাংলাদেশিদের ওপর নির্যাতন চালিয়ে যে দ্বিপক্ষীয় সম্পর্কে উন্নয়ন ঘটানো যাবে না, সেই সত্য নয়াদিল্লিকে অবশ্যই উপলব্ধি করতে হবে।
তাঁদের সামলানো উচিত দলের স্বার্থেই
সাংসদের আচরণ
কজন নির্বাচিত সাংসদ একটি এলাকার জনপ্রতিনিধি—এটাই আমরা জানি। সাংসদেরাও তা জানেন, তবে অনেকে মানতে চান না। এলাকাকে নিজেদের সম্পত্তি মনে করেন। বরিশাল-২ আসনের নির্বাচিত সরকারদলীয় সাংসদ মনিরুল ইসলামের মনোভাবও তেমনই। তিনি দম্ভভরে বলতে পারেন, ‘আমার এলাকা, আমি যা বলব, তা-ই করতে হবে।’ তাঁর কথা না মানার খেসারত দিয়েছেন পানি উন্নয়ন বোর্ডের নির্বাহী প্রকৌশলী, সাংসদের হাতে লাঞ্ছিত হতে হয়েছে তাঁকে।
সাংসদের চাওয়াটা আসলে কী, যার জন্য তিনি পাউবোর নির্বাহী প্রকৌশলীকে মারধর করলেন? পত্রপত্রিকার খবরে এটা স্পষ্ট যে মূল কারণ একটি ঠিকাদারি কাজের দরপত্র। উজিরপুরের ধামুরা নদীর ভাঙন প্রতিরোধে সিসি ব্লক তৈরির এক কোটি ৭১ লাখ টাকার কাজে যে দরপত্র ডাকা হয়েছে, সেখানে দরপত্র জমা দিয়েছে তিনটি প্রতিষ্ঠান, এর মধ্যে সাংসদের ঠিকাদারি প্রতিষ্ঠানও রয়েছে। সাংসদের প্রতিষ্ঠান সর্বনিম্ন দরদাতা না হওয়ার পরও সাংসদ চান তাঁর প্রতিষ্ঠানকে কাজটি দেওয়া হোক। সাংসদ যা বলবেন (আমার এলাকা, আমি যা বলব, তা-ই করতে হবে) তা-ই যদি করতে হয়, তবে দরপত্র ডাকার কী দরকার ছিল?
দরপত্র ডাকতে হয়েছে, কারণ এটা নিয়ম। কিন্তু কাজটি দিতে হবে সাংসদের প্রতিষ্ঠানকে। এখানে সর্বনিম্ন দরদাতাকে কাজ দেওয়ার নিয়ম মানার দরকার নেই। সাংসদ হচ্ছেন আইনপ্রণেতা, তিনি যা বলবেন, তা-ই যেন আইন! তবে নিজের এই আইন চাপাতে গিয়ে বিপাকে পড়েছেন সাংসদ। জনপ্রতিনিধি হয়েও জনরোষের শিকার হয়েছেন তিনি। ঠিকাদার ও পানি উন্নয়ন বোর্ডের কর্মচারীরা পাউবো কার্যালয়ে সাংসদকে অবরোধ করে রেখেছিল ঘণ্টা খানেক। পুলিশ এসে জনরোষ থেকে উদ্ধার করেছেন জনপ্রতিনিধিকে।
সাংসদ যথারীতি অভিযোগ অস্বীকার করেছেন। অনেক সাংসদকেই আইন প্রণয়নের চেয়ে স্থানীয় উন্নয়নকাজে বেশি আগ্রহ দেখা যায়। স্থানীয় ‘উন্নয়ন’কাজের সঙ্গে যে অনেক সাংসদের নিজের ভাগ্যের উন্নয়নেরও সম্পর্ক থাকে, সেটা আমাদের জানা। আর সাংসদের যদি নিজেরই ঠিকাদারি প্রতিষ্ঠান থাকে, তবে তো সম্পর্ক খুঁজতে কষ্ট হওয়ার কথা নয়।
পানি উন্নয়ন বোর্ডে গিয়ে নির্বাহী প্রকৌশলীকে লাঞ্ছনা করলেন যে জনপ্রতিনিধি, তিনি সরকারদলীয় সাংসদ। বর্তমান সরকারের দায়িত্ব গ্রহণের দুই বছর পূর্তি হতে চলেছে। সরকারের নানা সাফল্য-ব্যর্থতার হিসাব-নিকাশ শুরু হয়েছে খুব স্বাভাবিকভাবেই। সরকারদলীয় সাংসদদের এ ধরনের আচরণ এই হিসাব-নিকাশের পাল্লাকে কোন দিকে ভারী করে, তা দলটির না বোঝার কথা নয়। এ ধরনের সাংসদদের সামলানো তাই সরকারের নিজের স্বার্থেই জরুরি।
ছাড়া পেয়ে যাচ্ছে হত্যা ও ডাকাতির আসামিরাও
প্রশ্নবিদ্ধ আন্তমন্ত্রণালয় কমিটি
আগের দুই সরকারের আমলে রাজনৈতিক বিবেচনায় দায়ের করা মামলার সংখ্যা কত ছিল? আন্তমন্ত্রণালয় কমিটি ইতিমধ্যে ছয় হাজার ৬৫৫টি মামলা প্রত্যাহারের সুপারিশ করেছে। এখনো বেশুমার মামলা আছে বিবেচনার অপেক্ষায়। এভাবে চলতে থাকলে যে উদ্দেশ্যে কমিটি গঠন করা হয়েছিল, সেই উদ্দেশ্যই শুধু ব্যাহত হবে না, আইন-আদালতের প্রতি মানুষের আস্থাও কমে যাবে। আন্তমন্ত্রণালয় কমিটি গঠন করা হয়েছিল আগের দুই সরকারের আমলে রাজনৈতিক হয়রানিমূলক মামলা থেকে অভিযুক্ত ব্যক্তিদের রেহাই দেওয়ার উদ্দেশ্যে।
কিন্তু রাজনৈতিক মোড়ক বসিয়ে কমিটি যখন যাকে খুশি ছেড়ে দেওয়ার সুপারিশ করছে, আবার সমালোচিত হলে সেই সিদ্ধান্ত প্রত্যাহারও করে নিচ্ছে। মামলা প্রত্যাহারের নামে এসব তুঘলকি কাণ্ড চলতে দেওয়া যায় না। প্রথমে মিরপুরে ব্যবসায়ী হত্যা মামলায় চিহ্নিত সন্ত্রাসী আসলামসহ সব আসামিকে ছেড়ে দেওয়ার সুপারিশ করে কমিটি। পরে এক নম্বর আসামিকে বাদ দিয়ে মামলা চালানোর সিদ্ধান্ত হয়। উত্তরার দক্ষিণখানে প্রকৌশলী হত্যায় দুই পলাতক আসামিসহ পাঁচ আসামিকে খালাস দেন আদালত। পরদিনই এর বিরুদ্ধে আবেদন করা হলে আগের সিদ্ধান্ত বাতিল করা হয়। প্রশ্ন হলো, যেখানে বিবাদীদের হুমকির মুখে নিহত প্রকৌশলীর পরিবার বাড়ি বিক্রি করে দেশ ছেড়ে চলে যেতে বাধ্য হয়েছে, সেখানে কমিটি কী করে মামলা প্রত্যাহারের সুপারিশ করে?
আন্তমন্ত্রণালয় কমিটির সুপারিশের বিষয়টি যেমন রাজনৈতিক মহলে আলোচিত হচ্ছে, তেমনি দৃষ্টি আকর্ষণ করেছে খোদ দুর্নীতি দমন কমিশনের (দুদক) চেয়ারম্যানেরও। তিনি জানিয়েছেন, কমিটির সুপারিশ করা কোনো মামলা দুদক প্রত্যাহার করেনি, হয়তো করবেও না। এই সতর্কবার্তা পেয়েই কমিটি ভবিষ্যতে দুর্নীতির আর কোনো মামলা প্রত্যাহারের সুপারিশ করা হবে না বলে জানিয়েছে। এতে কৃতিত্বের কিছু নেই। বরং যে মামলাগুলো ইতিমধ্যে প্রত্যাহারের সুপারিশ করা হয়েছে, সেগুলোই পুনর্বিবেচনা করা উচিত। রাজনৈতিক হয়রানিমূলক মামলার নামে বিচারপ্রার্থীদের বঞ্চিত করার কোনো অধিকার কমিটির নেই। কেবল উত্তরা ও মিরপুরের ঘটনা নয়, কমিটির সুপারিশ করা সব মামলাই নিরপেক্ষ কমিটি দ্বারা পুনঃ তদন্ত করে দেখা প্রয়োজন।
র‍্যাব-পুলিশকে আরও সক্রিয় হতে হবে
আইনশৃঙ্খলার অবনতি
গেন্ডারিয়ায় এক শিশু এবং কামরাঙ্গীরচরে ও হবিগঞ্জে দুই ব্যবসায়ী খুনের ঘটনা পাশাপাশি ছাপা হয়েছে রোববারের প্রথম আলো পত্রিকায়। গেন্ডারিয়ার ঘটনায় ঘাতকেরা শিশুটির বাবাকেও জবাইয়ের চেষ্টা করে। গতকাল রোববার রাজধানীর ইন্দিরা রোডের একটি বাসা থেকে উদ্ধার করা হয়েছে মা-ছেলের জবাই করা মরদেহ। বনানীর ডোবা থেকে উদ্ধার করা হয়েছে দুই যুবকের হাত-পা বাঁধা লাশ। রোববার ভোরের দিকে ঘটেছে সরকারি দলের এক নারী সাংসদের বাসায় ডাকাতি। একই রাতে চুরি হয়েছে ঢাকেশ্বরী মন্দিরেও। পত্রপত্রিকার খবর অনুযায়ী, গত নয় দিনে ঢাকায় ঘটেছে ১৩টি হত্যার ঘটনা। আইনশৃঙ্খলা পরিস্থিতি নিয়ে সরকারের তরফ থেকে যা-ই দাবি করা হোক না কেন, বাস্তবতা কিন্তু বলছে ভিন্ন কথা।
গেন্ডারিয়ায় শিশুপুত্র খুন ও বাবাকে জবাইয়ের চেষ্টার ঘটনাটি ভয়াবহ। মাদকাসক্ত এক যুবক এ ঘটনা ঘটিয়েছে বলে জানা গেছে। টাকার জন্য বাবার ওপর হামলার পর ১২ বছরের শিশু দীপ্ত দাসকে হত্যা করা হয়েছে নিষ্ঠুরভাবে। শিশুটিকে হাত-পা বেঁধে ড্রামের পানিতে চুবিয়ে হত্যার ঘটনার ব্যাখ্যা পাওয়া কঠিন। মাদকাসক্তি সাগর নামের বখাটে যুবককে এতটাই হিতাহিত জ্ঞানশূন্য করে দিতে পেরেছে যে নিরপরাধ শিশুকে হত্যা করতে তাঁর বাধেনি। শিশুটির স্কুলশিক্ষিকা মাকে সান্ত্বনা দেওয়ার পথ খুঁজে পাওয়া কঠিন।
মাদকাসক্তি, এর বিস্তার, মাদকের ব্যবসা এবং এর সূত্র ধরে খুনখারাবি—সবই আইনশৃঙ্খলার সমস্যা। মাদক ব্যবসা এবং এর বিস্তারের পেছনে আইনশৃঙ্খলা রক্ষাকারী বাহিনীর গাফিলতির অভিযোগ যেমন আছে, তেমনি রয়েছে এর সঙ্গে পুলিশের একশ্রেণীর সদস্যদের যোগসাজশও। সাগরের এলাকায় মাদকাসক্ত হিসেবে পরিচিতি এবং সন্ত্রাসীদের সঙ্গে তাঁর সখ্যের কথা পুলিশের অজানা থাকার কথা নয়। গেন্ডারিয়ার এই খুনের ঘটনার দায় তাই আইনশৃঙ্খলা রক্ষার দায়িত্বে নিয়োজিত বাহিনী কোনোভাবেই এড়াতে পারে না।
কামরাঙ্গীরচরে সিমেন্ট ব্যবসায়ী আবুল কাশেমের লাশ পাওয়া গেছে তাঁর নিজের ব্যবসাপ্রতিষ্ঠানে। এখানেও চাঁদা, জমিজমা নিয়ে বিরোধের প্রসঙ্গ উঠে এসেছে। পরিবারের পক্ষ থেকে অপহরণের পর খুনের অভিযোগ আনা হয়েছে। হবিগঞ্জে ব্যবসায়ী রিদুয়ানুল হককে খুন করতে গভীর রাতে তাঁর বাড়িতে হামলা চালিয়েছিল ২০-২৫ জন দুর্বৃত্ত। বাড়ির গ্রিল ও দরজা ভেঙে দুর্বৃত্তরা পেটে ছুরিকাঘাত করে ও পায়ের রগ কেটে হত্যা করে রিদুয়ানুলকে। হামলা থেকে তাঁর স্ত্রী ও দেড় মাসের শিশুপুত্রও রক্ষা পায়নি। এখানেও জমিজমা নিয়ে বিরোধের কথা জানা গেছে। এত বড় দলবল নিয়ে বাড়িতে ঢুকে হামলা চালিয়ে হত্যার ঘটনাকে আইনশৃঙ্খলা পরিস্থিতির বড় ধরনের অবনতি হিসেবেই বিবেচনা করতে হবে।
গত কয়েক দিনে এত হত্যাকাণ্ডের ঘটনা আইনশৃঙ্খলা পরিস্থিতির অবনতির জানান দিচ্ছে। নিজের বাসায় যদি শিশু খুন হয়, মা-ছেলের জবাই করা লাশ পাওয়া যায়, রাজধানীর পল্লবীতে সাংসদের বাসায় যদি গ্রিল কেটে ডাকাতির ঘটনা ঘটে, তবে সাধারণ মানুষের আতঙ্কিত হওয়ার যথেষ্ট কারণ রয়েছে। অবনতিশীল এই আইনশৃঙ্খলা পরিস্থিতি মোকাবিলায় পুলিশের আরও তৎপর ভূমিকা জরুরি হয়ে পড়েছে। একই সঙ্গে খুনসহ যেসব অপরাধমূলক ঘটনা ঘটে গেছে, এর সঙ্গে জড়িত ব্যক্তিদের যত দ্রুত সম্ভব খুঁজে বের করতে হবে। এ ব্যাপারে আমরা সংশ্লিষ্ট সবার দৃষ্টি আকর্ষণ করছি।
সীমান্তে বিএসএফের গুলি বন্ধ হোক
ফেলানীদের বাঁচা-মরা
অবৈধ প্রবেশের দায়ে ভারতীয় সীমান্তরক্ষী বাহিনী (বিএসএফ) যেভাবে ফেলানী নামের এক বাংলাদেশি কিশোরীকে গুলি করে হত্যা করেছে, তা যেমন নির্মম, তেমনি আন্তর্জাতিক আইনেরও পরিপন্থী। পৃথিবীর সব দেশেই অবৈধ প্রবেশের বিরুদ্ধে আইন আছে। ফেলানী যদি সে আইন ভঙ্গ করে থাকে, তার বিরুদ্ধে ব্যবস্থা নেওয়া যেত, তাকে জেলে পাঠানো যেত। কিন্তু সেসব আইনি ব্যবস্থা না নিয়ে গুলি করে হত্যা করার ঘটনা দুঃখজনক ও নিন্দনীয়। এটিকে নিছক দুর্ঘটনা বলে সাফাই গাওয়ারও সুযোগ নেই। একটি গবেষণা সংস্থার হিসাব অনুযায়ী, গত এক বছরে বিএসএফের হাতে ৭৫ জন বাংলাদেশি নাগরিক নিহত হয়েছে।
সীমান্তকে শান্তিপূর্ণ রাখতে প্রায়ই দুই দেশের সীমান্তরক্ষীদের মধ্যে বৈঠক হয়। বৈঠক হয় উচ্চপর্যায়েও। এমনকি ভারতের সর্বোচ্চ রাজনৈতিক নেতৃত্ব থেকে বিএসএফ গুলি করবে না বলে আশ্বাস দেওয়ার পরও পরিস্থিতির কোনো উন্নতি হয়নি। এটি মেনে নেওয়া যায় না।
পত্রিকার খবর অনুযায়ী, কুড়িগ্রামের নাগেশ্বরী উপজেলার বানারভিটা গ্রামের বাসিন্দা নূরুল ইসলাম দিল্লিতে ইটভাটায় কাজ করতেন। কিছু টাকা জমিয়ে তিনি দেশে ফিরছিলেন মেয়েকে নিয়ে। বাবা কাঁটাতারের বেড়া ডিঙিয়ে বাংলাদেশে আসতে পারলেও বিএসএফের গুলি ফেলানীর জীবন কেড়ে নেয়। ফেলানীদের শ্রম ভারতীয় অর্থনীতির তরক্কি এবং জনগণের সুখ-স্বাচ্ছন্দ্যের জন্য জরুরি হলেও জীবন জরুরি নয়।
এ কথা ঠিক, ফেলানী ও তার বাবা বৈধ ভিসা নিয়ে ভারতে যাননি। অবৈধভাবে কেউ ভারতে প্রবেশ করলেই কি তাকে গুলি করে হত্যা করতে হবে? এটা কি সভ্য সমাজের কাজ? ফেলানী হত্যার ঘটনায় কেবল এলাকাবাসী বিক্ষোভ করেছে। পতাকা বৈঠকে প্রতিবাদ জানিয়েছে বিডিআরও। কিন্তু আর কত দিন নিষ্ফল প্রতিবাদ জানানো হবে? আর কত দিন এভাবে ফেলানীরা গুলি খেয়ে মরবে? সীমান্তরক্ষীদের দায়িত্ব সীমান্তে চোরাচালান, মাদক পাচার ও সন্ত্রাসী ঘটনা বন্ধ করা। সেসব অপরাধ বন্ধ হয়েছে—এমন দাবি নিশ্চয়ই বিএসএফও করতে পারবে না। তারা যদি এতই কর্তব্যনিষ্ঠ হবে, তাহলে সীমান্ত দিয়ে বিপুল পরিমাণ ফেনসিডিল বাংলাদেশে প্রবেশ করছে কীভাবে? সেসব মাদকদ্রব্য হেঁটে আসে না, কারখানা থেকে ওপারের মাদক পাচারকারীরাই পৌঁছে দেয় এপারের ক্রেতাদের কাছে। তখন বিএসএফের সদস্যরা চোখ বুজে থাকেন কেন?
যখন দ্বিপক্ষীয় সম্পর্কোন্নয়নে দুই দেশের সরকার চেষ্টা চালাচ্ছে, যখন ট্রানজিটসহ বৃহত্তর সহযোগিতার উদ্যোগ চলছে, তখন সীমান্তে বিএসএফের এ ধরনের উসকানিমূলক তৎপরতা বন্ধ করা জরুরি। গুলি করে মানুষ মেরে সীমান্তে চোরাচালান কিংবা অনুপ্রবেশ ঠেকানো যাবে না। এর বিকল্প উপায় খুঁজে বের করতে হবে।
সরকার কি এর দায় এড়াতে পারে?
আরেকটি শেয়ার কেলেঙ্কারি!
শেষ পর্যন্ত দেশের শেয়ারবাজারে বোধ হয় আরেকটি কেলেঙ্কারিরই জন্ম হলো। কয়েক দিনের টানা দরপতনের পর রোববার নামল ধস। আর সোমবার বাজারে লেনদেন হলো মাত্র ৫০ মিনিট। এই ৫০ মিনিটেই সূচক সাড়ে ৬০০ পয়েন্ট নেমে যাওয়ার পর লেনদেন স্থগিত করা হলো। এর মধ্য দিয়ে দেশের শেয়ারবাজারের ভবিষ্যৎ ঘিরে বিরাট একটি অনিশ্চয়তা দেখা দিল। ইতিমধ্যে মানুষজনের মধ্যে আবার সেই ’৯৬-এর শেয়ার কেলেঙ্কারির স্মৃতি হানা দিতে আরম্ভ করেছে। এবং এটা অত্যন্ত দুর্ভাগ্যজনক যে সেই সময়ও শাসনক্ষমতায় ছিল আওয়ামী লীগ। এবারও আওয়ামী লীগ সরকারের দুই বছরের মাথায় পুঁজিবাজারে এই বিপর্যয় দেখা দিল। এটি অবশ্যই সরকারের জন্য অত্যন্ত বিব্রতকর। কিন্তু সরকার কি এই বিরাট বিপর্যয় বা কেলেঙ্কারির দায় এড়াতে পারে?
শেয়ারবাজারের উত্থানটি শুরু হয়েছিল সেনা-সমর্থিত তত্ত্বাবধায়ক সরকারের সময়। বাজারের ঊর্ধ্বমুখী প্রবণতা বর্তমান সরকারের ক্ষমতা গ্রহণের পর জোরালো হতে থাকে। একই সঙ্গে বাজারে ঢুকতে থাকে প্রচুর পরিমাণ কালো টাকা। বিভিন্ন উৎসে অর্থপ্রবাহ বাড়তে থাকায় বাজারে বিভিন্ন শেয়ারের মূল্যের স্ফীতিও ঘটতে থাকে। যৌক্তিক-অযৌক্তিকভাবে বাড়তে থাকে শেয়ারের দর। টাকা বানানোর জন্য প্রলুব্ধ হয়ে ছুটে আসতে থাকেন লোকজন। অথচ সরকার, বিশেষত নিয়ন্ত্রক সংস্থার পক্ষ থেকে বাজারের এই প্রবণতার ভবিষ্যৎ সম্পর্কে সঠিকভাবে পর্যালোচনা করা হয়নি। পুঁজিবাজারের বিষয়ে দীর্ঘমেয়াদি নীতি-পরিকল্পনার কোনো উদ্যোগ তো ছিলই না। বরং ঘন ঘন নীতি-বিধি পাল্টে বাজারকে নিয়মিত অস্থির করে তোলা হয়। পাশাপাশি বাজারের স্ফীতিকে অধিকতর স্ফীত করে ফায়দা লোটার জন্য বিভিন্ন প্রভাবশালী মহল ও চক্র সক্রিয় হয়ে ওঠে। আরম্ভ হয় বড় ধরনের ফাটকাবাজি।
কিন্তু দ্রুত বেড়ে চলা বাজারে শেয়ারের অতিমূল্যায়ন সম্পর্কে বিনিয়োগকারী, বিশেষত সাধারণ ও ক্ষুদ্র বিনিয়োগকারীদের যথাযথভাবে সতর্ক করতে সরকার ব্যর্থ হয়েছে। যদি চলতি বছরের বাজেটেই ব্যক্তি-বিনিয়োগকারীর মূলধনী আয়ের ওপর করারোপ করা হতো, যদি ’৯৬-এর শেয়ার কেলেঙ্কারির অনিষ্পন্ন মামলা নিষ্পত্তির জন্য কার্যকর উদ্যোগ গ্রহণ করা হতো, যদি বাংলাদেশ ব্যাংক শিল্পঋণের ওপর নজরদারি আরও আগেই জোরদার করত, যদি সিকিউরিটিজ অ্যান্ড এক্সচেঞ্জ কমিশন (এসইসি) ঘন ঘন নীতি-বিধি পরিবর্তন না করত, যদি অর্থ মন্ত্রণালয় বিভিন্ন প্রতিষ্ঠানে সরকারের শেয়ারগুলো বাজারে ছাড়ার কার্যকর উদ্যোগ নিত, তাহলে হয়তো আজকে শেয়ারবাজারে এ ধরনের ধস নামত না। বরং বাজারের উল্লম্ফনের মাত্রায় খানিকটা স্থিতিশীলতা থাকত এবং অতিমূল্যায়িত বাজারের সংশোধনটাও হতে পারত খানিকটা স্থিরভাবে।
আর তাই আজকে যে লাখ লাখ বিনিয়োগকারী পুঁজি খোয়ালেন, তার পেছনে তাঁদের অতিপ্রলোভন বা অতিপ্রত্যাশাকে যতটা দায়ী করা যায়, তার চেয়ে অনেক বেশি দায়ী সরকারের নীতি-ব্যর্থতা। শিল্প-কারখানায় বিনিয়োগ শ্লথ হয়ে পড়েছে, মানুষের টেকসই কর্মসংস্থানের সুযোগ সেভাবে বাড়ছে না, সঞ্চয়পত্রের মুনাফার হার কমিয়ে করারোপ করা হয়েছে। এ রকম পরিস্থিতিতে শেয়ারবাজারের ফাটকা বিনিয়োগে মানুষজনকে উৎসাহিত করার দায় তো সরকার এড়াতে পারবে না।
বর্তমান ব্যবস্থাপনা পদ্ধতি বদলাতে হবে
লোকসানি বিমান
পর পর দুটি আর্থিক বছরে লাভের পর আবার দুই বছর ধরে লোকসান। এই অবস্থা বাংলাদেশ বিমানের। যে প্রতিষ্ঠান লাভ করতে পারে সেটি যখন লোকসানে যায়, তখন বুঝতে হবে যে প্রতিষ্ঠানটি সঠিকভাবে পরিচালিত হচ্ছে না, ব্যবস্থাপনায় সমস্যা দেখা দিয়েছে। একই সঙ্গে ব্যবস্থাপনার সঙ্গে জড়িতদের অদক্ষতার বিষয়টি তাতে স্পষ্ট হয়।
সঠিক ব্যবস্থাপনায় পরিচালিত হলে বিমান যে লাভজনক প্রতিষ্ঠান হতে পারে, তার প্রমাণ আমরা পেয়েছি তত্ত্বাবধায়ক সরকারের আমলে। বাণিজ্যিকভাবে পরিচালনা করার জন্য বিমানকে তখন কোম্পানিতে পরিণত করা হয়। এর পরের দুই অর্থবছর (২০০৭-০৮ ও ২০০৮-০৯) লাভের পরিমাণ ছিল প্রথম বছর প্রায় ২০ কোটি টাকা ও পরের বছর ৬৫ কোটি টাকারও বেশি। আর ২০০৯-১০ এই এক অর্থবছরেই লোকসানের পরিমাণ ৮০ কোটি টাকার বেশি। তত্ত্বাবধায়ক সরকার ক্ষমতা ছাড়ার সময় যেখানে বিমানের তহবিলে ছিল প্রায় ৫০০ কোটি টাকা, সেই তহবিলও শেষ হয়েছে এরই মধ্যে।
এ ছাড়া সাম্প্রতিক সময়ে একের পর এক সমস্যায় পড়েছে বিমান। উড়োজাহাজ ভাড়া করা নিয়ে সংসদীয় কমিটি ও মন্ত্রণালয়ের মধ্যে বিরোধ, বিমানমন্ত্রীর সঙ্গে বিমান পরিচালনা পরিষদের চেয়ারম্যানের বিরোধ, পাইলটদের ধর্মঘট—এই ঘটনাগুলো বিমানের বাস্তব অবস্থাকে তুলে ধরছে। পাইলট ধর্মঘট নিয়ে প্রধানমন্ত্রীকে পর্যন্ত হস্তক্ষেপ করতে হয়েছে। প্রতিষ্ঠান হিসেবে বিমান এখন যেভাবে চলছে, তাকে চলা বলা যায় না। বাণিজ্যিক প্রতিষ্ঠান হিসেবে তো নয়ই।
বিমান একটি বাণিজ্যিক প্রতিষ্ঠান। একে বাণিজ্যিকভাবেই পরিচালনা করা উচিত। তত্ত্বাবধায়ক সরকারের আমলে সে উদ্যোগ নেওয়ার কারণেই বিমান লাভের মুখ দেখতে শুরু করেছিল। বর্তমান সরকার ক্ষমতায় আসার পর পুরোনো ব্যবস্থাপনার ধারায় ফিরে যাওয়ায় আবার লোকসানি প্রতিষ্ঠানে পরিণত হয় বিমান। আসলে অদক্ষ ব্যবস্থাপনার পাশাপাশি এক জটিল আমলাতান্ত্রিক চক্রে বাঁধা পড়েছে বিমান। কোম্পানি হওয়ার পর বিমান পরিচালিত হচ্ছে একটি পরিচালনা পরিষদের মাধ্যমে। এই পরিষদের ওপর নিয়ন্ত্রণ প্রধানমন্ত্রীর কার্যালয়ের। এতে মন্ত্রণালয়ের হস্তক্ষেপের সুযোগ কমেছে ঠিকই, কিন্তু একদিকে বিমানের ব্যবস্থাপনা ও পরিচালনা কর্তৃপক্ষ আর প্রধানমন্ত্রীর কার্যালয় এবং অন্যদিকে বেসামরিক বিমান চলাচল মন্ত্রণালয়—সব মিলিয়ে বিমান যে পাকে গিয়ে পড়েছে, তা থেকে উদ্ধার করা জরুরি হয়ে পড়েছে।
বিমানকে ‘বাণিজ্যিকভাবে লাভজনক’ করার প্রতিশ্রুতি দিয়ে বর্তমান সরকার করেছে তার উল্টো কাজ। এত আমলাতান্ত্রিক চক্রের মধ্যে বাঁধা থেকে কোনো বাণিজ্যিক প্রতিষ্ঠান পরিচালিত হতে পারে না। সামরিক-বেসামরিক আমলাদের দিয়েও একটি আধুনিক বাণিজ্যিক প্রতিষ্ঠান চলতে পারে না। বর্তমান যুগে যেকোনো বাণিজ্যিক প্রতিষ্ঠান যেমন একজন দক্ষ প্রধান নির্বাহীর অধীনে আধুনিক ব্যবস্থাপনায় পরিচালিত হয়, বিমানকে বাণিজ্যিক প্রতিষ্ঠানে পরিণত করতে হলেও সে পথ বেছে নিতে হবে। সরকারের নীতিনির্ধারকদের এখন সিদ্ধান্ত নিতে হবে তারা কি বিমানকে লাভজনক বাণিজ্যিক প্রতিষ্ঠানে পরিণত করতে চায়, নাকি বছর বছর কোটি কোটি টাকা লোকসান গুনতে চায়।
নির্বাচনের ‘কাজে’ এই শক্তির ব্যবহার আর কত দিন!
সাংসদের ‘গাড়িবহর’ ও অস্ত্র উদ্ধার
কোনো প্রার্থীর পক্ষে কাজ করার জন্য অস্ত্র ও অর্থের কী প্রয়োজন হয়, তা কারও অজানা নয়। আওয়ামী লীগ-সমর্থিত প্রার্থীর পক্ষে কাজ করার জন্য সরকারি দলের সাংসদ যে ‘গাড়িবহর’ নিয়ে বেনাপোল যাচ্ছিলেন, সেই বহরের একটি গাড়িতে নির্বাচনী পোস্টারের পাশাপাশি পাওয়া গেছে বিদেশি পিস্তল, শাটারগান, গুলি ও ম্যাগাজিন এবং এক লাখ ৭০ হাজার টাকা। যে গাড়িতে এসবের সন্ধান মিলেছে, সেটি শার্শা উপজেলা যুবলীগের সাধারণ সম্পাদক সোহরাব হোসেনের। সরকারদলীয় সাংসদ শেখ আফিল উদ্দীন কাদের নিয়ে দলের সমর্থিত প্রার্থীর পক্ষে ‘কাজ’ করতে যাচ্ছেন, তা অজানা থাকার কথা নয়। কিন্তু প্রশ্ন হচ্ছে, এই কাজটি করার জন্য অস্ত্র, অর্থ ও যুবলীগের নেতা-কর্মীদের তিনি ত্রাতা মেনেছেন কি না?
সরকারি দলের সাংসদ তাঁর গাড়িবহর থেকে অস্ত্র ও গুলি উদ্ধারের বিষয়টি মানেননি। তিনি বলেছেন, ‘আমি তাদের (যুবলীগের আটক নেত-কর্মী) দেখিনি। তারা আমার সঙ্গে ছিল না। আমার কোনো বহর-টহরও ছিল না।’ তবে অস্ত্র, গুলি ও অর্থ উদ্ধারে অভিযান পরিচালনাকারী র‌্যাব-৬-এর একজন কর্মকর্তা বলেছেন, ‘সাংসদ শেখ আফিল উদ্দীনের গাড়িবহরে সাত-আটটি গাড়ি ছিল, আর শেষের গাড়িটি ছিল সোহরাব হোসেনের।’
তদন্ত ছাড়া এই ‘গাড়িবহর’ বিতর্কের সুরাহা করা কঠিন। তবে সাধারণভাবে আমরা দেখে আসছি যে সাংসদেরা যখন কোথাও যান, তখন তাঁদের সঙ্গী হন স্থানীয় দলীয় ও অঙ্গসংগঠনের নেতা-কর্মীরা। বাস্তবতা হচ্ছে এই যে, সাংসদও বেনাপোল গেছেন, আর তাঁর পেছনে যুবলীগের নেতার গাড়িও ছিল। এই গাড়িটি তাঁর গাড়িবহরে ছিল না—এই বক্তব্য দিয়ে সাংসদ দায় এড়াতে চাইবেন, এটাই স্বাভাবিক। কিন্তু যাঁর গাড়ি থেকে অস্ত্র ও গুলি উদ্ধার হয়েছে, তিনি যুবলীগের নেতা এবং সাংসদ যে কাজে বেনাপোল গিয়েছিলেন, যুবলীগের এই নেতাও একই কাজে বেনাপোল যাচ্ছিলেন। নিজ দলের অঙ্গসংগঠনের নেতা অস্ত্রসহ আটক হয়েছেন—এই দায়টি তিনি এড়াবেন কীভাবে?
অস্ত্র ও অর্থের জোরে নির্বাচন করা এবং নির্বাচনে জিতে আসার ঘটনা এ দেশে কম ঘটেনি। তবে সে অবস্থান থেকে দেশ যে অনেকটা সরে এসেছে, তা হয়তো অনেকে এখনো মেনে নেননি। মনে করেন, নির্বাচনে ‘কাজ’ করা মানেই অস্ত্র ও অর্থের ব্যবহার। যুবলীগের নেতার গাড়ি থেকে অস্ত্র ও অর্থ উদ্ধারের ঘটনা এই মনোভাবেরই ইঙ্গিত দিচ্ছে। আশার কথা, এবারের নির্বাচনে অস্ত্রের ব্যবহারের ঘটনা এখনো আমাদের চোখে পড়েনি। বেনাপোলের পৌর নির্বাচনে অস্ত্র ও অর্থের শক্তি ব্যবহারের যে আশঙ্কা ছিল, যুবলীগের পাঁচ নেতা-কর্মী আটক হওয়ায় তা দূর করবে, সে আশা আমরা করতে পারি।
স্বীকার করলেই চলবে না, ব্যবস্থা নিন
আইনশৃঙ্খলার অবনতি
স্বরাষ্ট্রমন্ত্রী সাহারা খাতুন শেষ পর্যন্ত স্বীকার করলেন যে আইনশৃঙ্খলা পরিস্থিতির ‘কিছুটা’ অবনতি হয়েছে। কিন্তু ঢাকা মহানগরের ৪১ নম্বর ওয়ার্ড আওয়ামী লীগের সাধারণ সম্পাদক ফজলুল হক শুক্রবার ভরদুপুরে সন্ত্রাসীদের গুলিতে যেভাবে জনসমক্ষে খুন হলেন, তাতে স্পষ্ট হয়ে ওঠে যে আইনশৃঙ্খলা পরিস্থিতির অবনতি ‘কিছুটা’ নয়, গুরুতরভাবে ঘটেছে।
এই হত্যাকাণ্ডের মাত্র এক সপ্তাহ আগে এই ওয়ার্ডের আওয়ামী লীগের সভাপতি নূর মোহাম্মদ সন্ত্রাসীদের গুলিতে আহত হয়েছেন। সিটি করপোরেশনের আসন্ন নির্বাচনে একই ওয়ার্ডের কাউন্সিলর পদে দুজনই প্রতিদ্বন্দ্বিতা করার প্রস্তুতি নিচ্ছিলেন। অর্থাৎ ক্ষমতাসীন আওয়ামী লীগের একটি ওয়ার্ডের সভাপতি ও সাধারণ সম্পাদকের মধ্যকার বিরোধের জের ধরে হত্যাকাণ্ড ঘটে থাকতে পারে। এই সন্দেহ সত্য কি না তা তদন্তের বিষয়, কিন্তু আওয়ামী লীগ ও তার অঙ্গসংগঠনগুলোর নেতা-কর্মীদের অভ্যন্তরীণ দ্বন্দ্ব-বিরোধে খুনোখুনির ঘটনা যে গত দুই বছরে কম ঘটেনি, তা সবাই কমবেশি দেখছে।
এ ছাড়া খুনখারাবির মাত্রা যে উদ্বেগজনকভাবে বেড়ে যাচ্ছে, তা গত দুই সপ্তাহের সংবাদমাধ্যমের দিকে তাকালেই দেখা যায়। গত মাসের শেষ সপ্তাহ থেকে ১৪ জানুয়ারি পর্যন্ত শুধু ঢাকা মহানগর ও তার আশপাশ এলাকায় অনেক হত্যাকাণ্ড ঘটেছে; তার কয়েকটি: পুরান ঢাকার তাঁতীবাজারে খুন হয়েছেন স্বর্ণ ব্যবসায়ী আবুল কালাম। ভাড়াটে খুনিদের গুলিতে নির্মমভাবে প্রাণ হারিয়েছেন জাতীয় অন্ধ সংস্থার মহাসচিব খলিলুর রহমান। মিরপুরের শ্যাওড়াপাড়ার এক ফ্ল্যাটে হাত-পায়ে শিকল বাঁধা অবস্থায় পাওয়া গেছে রমনা থানা মসজিদের ইমাম হাফেজ মোহাম্মদ ইসহাকের লাশ। বংশালে সন্ত্রাসীদের ধারালো অস্ত্রের আঘাতে খুন হয়েছেন সাকিব আনাম মাসুম নামের এক যুবক। গেন্ডারিয়ায় ১২ বছরের এক শিশুকে হাত-পা বেঁধে ড্রামের পানিতে চুবিয়ে হত্যা করেছে দুর্বৃত্ত, চেষ্টা করেছে তার বাবাকে জবাই করে হত্যা করার। কামরাঙ্গীর চরে রড-সিমেন্টের এক ব্যবসায়ীকে হত্যা করে তাঁর লাশ ঝুলিয়ে রেখেছে হত্যাকারীরা। ইন্দিরা রোডের এক বাসায় খুন হয়েছেন মা ও ছেলে। গাজীপুরে দুর্বৃত্তদের হাতে খুন হয়েছেন ব্যবসায়ী শরীফ হোসেন। সিরাজদিখানে ছয় বছরের শিশুর চোখ তুলে নিয়ে শ্বাসরোধে হত্যা করা হয়েছে।
প্রায় লাগামহীন অপরাধপ্রবণতা, বিশেষ করে হত্যাকাণ্ডের মতো চূড়ান্ত অপরাধ ঘটানোর ঝোঁক কী কী কারণে বাড়ছে, তা কি ভেবে দেখা হচ্ছে? মানুষ হত্যা করা যেন কোনো ব্যাপারই নয়—কিছু মানুষের মনে এমন ধারণা কীভাবে সৃষ্টি হতে পারে? যখন হত্যাকারীদের বিচার হয় না, হত্যা করে দিব্যি পার পাওয়া যায়, তখন সামান্য কারণেও মানুষের খুন করতে বাধে না। সাম্প্রতিক কয়েকটি চাঞ্চল্যকর হত্যাকাণ্ডের ধরন দেখে মনে হচ্ছে, ভাড়াটে খুনি খুব সহজলভ্য হয়ে উঠেছে। আইন প্রয়োগে চরম শিথিলতার পরিপ্রেক্ষিতে যেকোনো সমাজে এমন পরিস্থিতির সৃষ্টি হয়।
পৃথক মন্ত্রণালয় করুন, উন্নয়নে দ্রুত পদক্ষেপ নিন
উপেক্ষিত রেলওয়ে
মহাজোট সরকার রেলওয়েকে ঢেলে সাজানোর গালভরা প্রতিশ্রুতি দিলেও গত দুই বছরে দেশের এই গুরুত্বপূর্ণ খাতটির উন্নয়নে কার্যত কোনো পদক্ষেপ নেয়নি। প্রতিবেশী ভারতসহ বিভিন্ন দেশ যখন নির্ভরযোগ্য যোগাযোগমাধ্যম হিসেবে রেলওয়ের উন্নয়নে নানামুখী কর্মসূচি নিচ্ছে, তখন আমাদের নীতিনির্ধারকেরা হাত গুটিয়ে বসে আছেন। এটি গ্রহণযোগ্য নয়। এই সংস্থাটির হাতে যে বিশাল সম্পত্তি আছে, তার সদ্ব্যবহার করেও রেলওয়ের উন্নয়নে কর্মসূচি নেওয়া যায়। কিন্তু সরকার সেই পথে না গিয়ে একটার পর একটা লাইন ও স্টেশন বন্ধ করে দিচ্ছে। এসব গণবিরোধী সিদ্ধান্ত ও প্রশাসনিক দুর্নীতি, অব্যবস্থাপনা সত্ত্বেও রেলওয়ের যাত্রীসংখ্যা ও আয়—দুটোই বেড়েছে। ২০০৮ সালে রেলওয়ে যাত্রী পরিবহন করেছিল পাঁচ কোটি ৩০ লাখ এবং ২০১০ সালে এসে তা উন্নীত হয়েছে প্রায় আট কোটি টাকায়। কিন্তু এই খাতটির প্রতি সরকারের মনোযোগ আছে, তার প্রমাণ নেই। ঠিক সময়ে ট্রেন ছাড়ে না, গন্তব্যেও পৌঁছে না। মাঝেমধ্যেই দুর্ঘটনা ঘটছে। এসবের জন্য কর্তৃপক্ষ লোকবলের অভাব এবং কোচ-ইঞ্জিন সমস্যার দোহাই দিচ্ছে। কিন্তু তার চেয়েও বড় সমস্যা হলো সরকারের সদিচ্ছার অভাব। বহু বছরের পুঞ্জীভূত সমস্যার কারণে রেলওয়ে আজ বিপর্যস্ত। এ অবস্থায় পাতালট্রেন, উড়ালট্রেনের নতুন নতুন পরিকল্পনা রূপকথার গল্প বলেই প্রতীয়মান হয়।
রেলওয়ে নিয়ে অতীতে পরীক্ষা-নিরীক্ষা কম হয়নি। বেসরকারি পরিবহনমালিকদের চাপে বিভিন্ন রেলওয়ে লাইন বন্ধ করার মতো আত্মঘাতী সিদ্ধান্ত নিতেও কর্তৃপক্ষ দ্বিধা করেনি। এখন খোলাখুলি বলতে হবে, তারা এই রাষ্ট্রীয় প্রতিষ্ঠানটি রাখতে চায় কি না? চাইলে রেলওয়ের উন্নয়নে দ্রুত ও কার্যকর পদক্ষেপ নিতে হবে। মহাজোট ক্ষমতায় আসার পর ১৪ হাজার কোটি টাকার ২৮টি প্রকল্প অনুমোদন পেলেও কাজ শুরু না হওয়া দুর্ভাগ্যজনক। সরকার অনেক অনুৎপাদনশীল খাতে অর্থ বরাদ্দ করছে। আর অর্থের অভাবে রেলওয়ের উন্নয়ন আটকে থাকবে, তা মানা যায় না। যোগাযোগ মন্ত্রণালয়ের অধীনে এই গুরুত্বপূর্ণ খাতটি বরাবর কম মনোযোগ পেয়ে আসছে। সে ক্ষেত্রে আলাদা রেলওয়ে মন্ত্রণালয় প্রতিষ্ঠার পাশাপাশি এর আধুনিকায়ন, লাইন সম্প্রসারণ ও যাত্রীসেবার মান বাড়ানোর বিকল্প নেই।এ পোড়া দেশে সব সরকারই প্রতিশ্রুতি দেয় কেবল সেগুলো ভাঙ্গার জন্য। এ সরকারও তাই করছে। মুখে শেখ ফরিদ বগলে ইট। জনগনের কথা বলে ভোট নিয়ে জনগনের সাথে প্রতারনা - এটাই এখন স্বাভাবিক। এ থেকে পরিত্রান পেতে জনগনকে সজাগ হতে হবে। সাময়িক অসুবিধা হলেও জনগনের উচিত সকল দুরপাল্লার বাস বন্ধ করে দেওয়া, অন্তত: যেখানে রেল যোগাযোগ ব্যবস্থা আছে। কারন এ সরকারের মন্ত্রীসভায় সড়ক পরিবহন মালিক বা শ্রমিক নেতাদের সংখ্যাধিক্যের কারনে রেলের সত্যিকারের কোন ভবিষ্যত নেই।এরা প্রকৃতপক্ষে রেলের উন্নয়নের বিপক্ষে। 
অভিবাসী শ্রমিক
প্রবাসীদের দুঃখগাথা প্রধানমন্ত্রী শুনবেন কি?
একটু ভালো থাকবেন, পরিশ্রম করে টাকা পাঠিয়ে পরিবারে সচ্ছলতা ফেরাবেন, বদলে ফেলবেন ভাগ্যের চাকা—এমন স্বপ্ন নিয়ে প্রতিবছর লাখ লাখ বাংলাদেশি কর্মী বিদেশে যান। কিন্তু বেশির ভাগ সময়ই স্বপ্ন আর বাস্তবতা দূরে থেকে যায়। সারা দিন কাজ করেও তাঁরা অভিবাসন খরচের টাকাটাও তুলতে পারেন না। একসময় এই কর্মীরা বুঝতে পারেন, তাঁরা শুভংকরের ফাঁদে পড়েছেন। ফেরার পথ নেই।
মালয়েশিয়ায় চার থেকে পাঁচ লাখ বাংলাদেশি এখন এই আশাভঙ্গের বেদনায় দুঃসহ দিন কাটাচ্ছেন। কতটা কষ্টে, কতটা অমানবিক পরিবেশে তাঁরা থাকেন, তা দেখলে চোখ ভিজে আসে। দিনে ১৬ থেকে ১৮ ঘণ্টা কাজ, এরপর কারখানার পেছনে বস্তির মতো ঘরে গাদাগাদি করে ঘুমানো, পুলিশের গ্রেপ্তারের ভয়—সব মিলিয়ে চরম দুঃসময় পার করছেন তাঁরা।
প্রবাসীদের দুরবস্থার কথা জানতে ১৪ ডিসেম্বর মালয়েশিয়ায় যাই। কুয়ালালামপুর আন্তর্জাতিক বিমানবন্দরেই দেখা হয় সাত-আটজন বাংলাদেশি তরুণের সঙ্গে। সাংবাদিক পরিচয় দিয়ে কথা বলার চেষ্টা করি। কিন্তু তাঁরা ভয়ে কথাই বলতে চাইলেন না। তাঁদের সঙ্গে থাকা একজন জানালেন, পর্যটক হিসেবে মালয়েশিয়ায় বেড়াতে যাচ্ছেন। পরে জানলাম তিনি দালাল। বাজার বন্ধ থাকায় ছাত্র ও পর্যটক পরিচয়ে এভাবে অনেক বাংলাদেশিকে নেওয়া হচ্ছে মালয়েশিয়ায়। বিমানবন্দরে কোনো ঝামেলা হয় না, এমন প্রশ্নের জবাবে জানালেন, ঢাকা ও কুয়ালালামপুর—দুই জায়গাতেই পুলিশকে টাকা দিতে হয়।
এশিয়ার অন্যতম সমৃদ্ধ দেশ মালয়েশিয়া। রাস্তার দুই পাশে আকাশছোঁয়া সব অট্টালিকা, অসংখ্য ফ্লাইওভার, প্রশস্ত সব সড়ক দেখে মুগ্ধ হতে হয়। কিন্তু এমন একটি দেশে অধিকাংশ বাংলাদেশি শ্রমিকের দিনের বেশির ভাগ সময় কাটে কর্মক্ষেত্রে। সকাল থেকে সন্ধ্যা, কখনো কখনো রাত পর্যন্ত তাঁরা কাজ করেন। এরপর কারখানার পেছনে বস্তির মতো অন্ধকার কতগুলো খুপরি ঘরে রাত কাটান তাঁরা। থাকার ঘরগুলো দেখলে মনে হবে, কোনো উদ্বাস্তু শিবির কিংবা বন্দিশালার প্রকোষ্ঠ।
প্রবাসীরা জানালেন, মালয়েশিয়ার চার লাখ বাংলাদেশির প্রধান সমস্যা—কারও বৈধ ভিসা নেই। বিশেষজ্ঞ ও পেশাদার ছাড়া মালয়েশিয়ার সব সাধারণ শ্রমিককে এক বছরের জন্য ভিসা দেয় মালয়েশিয়ার অভিবাসন অধিদপ্তর। প্রতিবছর এই ভিসা নবায়ন করতে হয়। কিন্তু ২০১০ সাল থেকে কোনো বাংলাদেশি শ্রমিকের ভিসা নবায়ন করছে না মালয়েশিয়া। বিশেষ করে ২০০৭ ও ২০০৮ সালে কলিং ভিসায় যে চার লাখ বাংলাদেশি এসেছেন, তাঁদের নতুন করে ভিসা দেওয়া হচ্ছে না। তাই সব সময় তাঁদের থাকতে হচ্ছে পুলিশ-আতঙ্কে।
কুয়ালালামপুরের কোতারিয়া এলাকার অধিকাংশ দোকান ও রেস্তোরাঁ চালান বাংলাদেশিরা। সব দোকানের সাইনবোর্ড বাংলায়। বাংলাদেশ মার্কেট হিসেবে পরিচিত এলাকাটি একসময় দিন-রাত মুখরিত থাকত বাংলাদেশিদের পদচারণে। কিন্তু এখন সন্ধ্যার পর প্রায় জনশূন্য হয়ে যায় এলাকাটি। কারণ ভিসার মেয়াদ শেষ হয়ে যাওয়া বাংলাদেশিরা পুলিশ-আতঙ্কে বের হন না।
১৬টি দেশের প্রায় ২৫ লাখ শ্রমিক মালয়েশিয়ায় কাজ করেন। তাঁদের মধ্যে সবচেয়ে দুরবস্থায় আছেন বাংলাদেশিরা। বাংলাদেশ থেকে সরকারিভাবে মালয়েশিয়ায় যাওয়ার খরচ ৮৪ হাজার টাকা নির্ধারণ করা হয়েছিল। কিন্তু শহরে-গ্রামে থাকা দালালদের কারণেই একজন শ্রমিককে মালয়েশিয়ায় আসতে খরচ করতে হয়েছে দুই থেকে আড়াই লাখ টাকা।
মালয়েশিয়ার বাংলাদেশ দূতাবাস এবং বৈদেশিক কর্মসংস্থান ও প্রবাসীকল্যাণ মন্ত্রণালয়ের তথ্য অনুযায়ী, ২০০৬ থেকে ২০১০ সাল পর্যন্ত চার বছরে মালয়েশিয়া এসেছেন চার লাখ ৩৮ হাজার ৬৪০ জন বাংলাদেশি শ্রমিক। গড়ে দুই লাখ টাকা খরচ ধরলে এই বাংলাদেশি শ্রমিকদের খরচ হয়েছে আট হাজার ৭৭২ কোটি টাকা।
অন্যদিকে, বাংলাদেশ ব্যাংকের ২০১০ সালের ডিসেম্বর পর্যন্ত হিসাব অনুযায়ী, গত পাঁচ অর্থবছরে মালয়েশিয়া থেকে প্রবাসী-আয় (রেমিট্যান্স) এসেছে এক হাজার ১৪১ মিলিয়ন ডলার বা সাত হাজার ৯৮৪ কোটি টাকা।
ছয় লাখ শ্রমিক চার বছরে সাত হাজার ৯৮৪ কোটি টাকা পাঠালে গড়ে একজন শ্রমিক পাঠিয়েছেন এক লাখ ৩৩ হাজার ৬৬ টাকা। এই হিসাবে এক বছরে পাঠানো টাকার পরিমাণ ৩৩ হাজার টাকা এবং মাসে প্রায় তিন হাজার টাকা। অর্থাৎ একজন শ্রমিক তিন বছরের চুক্তিতে দুই লাখ টাকা খরচ করে এসে চার বছরে মাত্র এক লাখ ৩৩ হাজার টাকা পাঠাতে পেরেছেন।
১৬ দিন মালয়েশিয়ায় যত প্রবাসী বাংলাদেশির সঙ্গে কথা হয়েছে, সবাই এই বৈধতার বিষয়টিকেই বড় সমস্যা মনে করছেন। তাঁরা জানালেন, রাস্তাঘাটে পুলিশ ধরে টাকা নেয়। টাকা না দিলে থানায় নিয়ে যায়। সবচেয়ে বড় ভয় মালয়েশিয়ার রেলা (অভিবাসন পুলিশ)। তারা রাতে বিভিন্ন এলাকায় অভিযান চালায়। যাকে-তাকে ধরে নিয়ে যায়। তাদের ভয়ে বাড়ি থেকে লাফ দিয়ে অনেকের হাত-পাও ভেঙেছে।
প্রবাসীদের কাছে ভয়াবহ আতঙ্কের নাম রতান (বেত মারা)। ভয়ে গা শিউরে ওঠে রতানের বর্ণনা শুনে। অ্যামনেস্টি ইন্টারন্যাশনাল ৬ ডিসেম্বর ‘এ ব্লো টু হিউম্যানিটি: টর্চার বাই জুডিশিয়াল ক্যানিং ইন মালয়েশিয়া’ শীর্ষক প্রতিবেদন প্রকাশ করে। এতে বলা হয়, ক্যাম্প বা কারাগারে ৫০ থেকে ৬০ জনকে একসঙ্গে রেখে মধ্যযুগীয় কায়দার বেত মারা হয়। চার ফুট লম্বা ও এক ইঞ্চি মোটা এই বেতের প্রচণ্ড এক আঘাতেই অধিকাংশ মানুষ অজ্ঞান হয়ে যান। শরীরের চামড়া কেটে যায়, রক্ত জমাট বেঁধে যায়। জ্ঞান ফেরে ১২ থেকে ৪৮ ঘণ্টা পর। গত আট বছরে অন্তত ৫০ হাজার বন্দীকে এভাবে বেত মারা হয়েছে। তাঁদের বেশির ভাগই বাংলাদেশসহ বিভিন্ন দেশের অভিবাসী শ্রমিক।
মালয়েশিয়ার মানবাধিকার সংস্থাগুলো জানাল, বাংলাদেশিদের অন্যায়ভাবে এই বেত মারা হচ্ছে। কারণ খুন, ধর্ষণসহ মোট ৬৬ ধরনের অপরাধের শাস্তি হিসেবে বেত মারা হয়। ২০০২ সালে অভিবাসন বিষয়টি এতে অন্তর্ভুক্ত করা হলেও কোনো বাংলাদেশি শ্রমিক অবৈধভাবে সে দেশে ঢোকেননি। তাঁদের ভিসার মেয়াদ শেষ হয়েছে মাত্র, কিন্তু কোনো বাংলাদেশিকে গ্রেপ্তার করা হলে কিংবা জেলে নেওয়া হলে দূতাবাস থেকে কোনো সহায়তা পাওয়া যায় না। এ ছাড়া কোনো বাংলাদেশি বন্দীকে আদালতে নেওয়া হলেও অধিকাংশ সময় আইনজীবী বা অনুবাদক পান না তাঁরা। ফলে একতরফাভাবে শাস্তি পেতে হয়।
প্রবাসীদের অভিযোগ, বাংলাদেশ দূতাবাসে গিয়ে অপদস্থ হতে হয়। পাসপোর্ট পাওয়া, নবায়ন থেকে শুরু করে সব জায়গাতেই দুর্ভোগে পড়তে হয়।
বিদেশে শ্রমিক পাঠানো নিয়ে আমাদের নতুন করে ভাবতে হবে। একটি বিষয় যদি আমরা মাথায় রাখতে পারি, মালয়েশিয়া কিংবা মধ্যপ্রাচ্যের মতো দেশে শ্রমিক লাগবেই। আর বাংলাদেশি শ্রমিকদেরও কাজের সুনাম আছে। কাজেই আমরা গণহারে শ্রমিক না পাঠিয়ে প্রয়োজন অনুযায়ী শ্রমিক পাঠাতে হবে। এ জন্য তাঁদের একটি নির্দিষ্ট অঙ্কের বেতন, মোটামুটি থাকা-খাওয়ার পরিবেশ—এসব বিষয় আমরা দাবি করতে পারি। সরকারের উচিত সেখানকার চার লাখ বাংলাদেশিকে বৈধ করার ব্যাপারে জোর প্রচেষ্টা চালানো।
আরেকটি বিষয়, যেকোনো মূল্যে অভিবাসন খরচ কমাতে হবে। শ্রমিক নিতে হলে তাঁদের সব খরচ, উড়োজাহাজ ভাড়া, ভালো বেতন দাবি করতে পারে বাংলাদেশ। নেপাল, ভারত, ফিলিপাইন, শ্রীলঙ্কা সব দেশই তো তা-ই করছে। শ্রমিকদের অধিকার রক্ষায়ও তারা সোচ্চার।
কয়েক বছর আগে মালয়েশিয়ায় কয়েকজন ভারতীয় শ্রমিককে মারধর করে সে দেশের পুলিশ। তৎকালীন হাইকমিশনার বীণা সিক্রি ঘটনাটি জানতে পেরে ভারতের প্রধানমন্ত্রীকে জানান। এরপর ভারত মালয়েশিয়ার সঙ্গে সব ফ্লাইট বাতিল ও বাণিজ্য বন্ধ করে দেয়। ভারতের এই দৃঢ় অবস্থানের কারণে মালয়েশিয়ার প্রধানমন্ত্রী পুলিশের আচরণের জন্য ক্ষমা চান এবং প্রতিশ্রুতি দেন, ভবিষ্যতে এমন আর হবে না। অন্যান্য দেশ যদি তাদের নাগরিকদের মর্যাদা রক্ষায় কঠোর পদক্ষেপ নিতে পারে, আমরা কেন পারব না?
আরেকটি বিষয়, মালয়েশিয়া ও বাংলাদেশে গড়ে ওঠা দালালপ্রথা ভাঙতে হবে। এই দালালেরাই মানুষগুলোকে সর্বস্বান্ত করছে। মালয়েশিয়ার যাঁরা বাংলাদেশিদের আনার নামে অবৈধ বাণিজ্যে জড়িত ছিলেন, তাঁদের বিচার করেছে সে দেশের সরকার। মালয়েশিয়ার অভিবাসন অধিদপ্তরের মহাপরিচালক ওয়াহিদও গ্রেপ্তার হয়েছেন। কিন্তু বাংলাদেশে যেসব দালাল এই প্রক্রিয়ার সঙ্গে জড়িত ছিলেন, তাঁদের কোনো বিচার হয়নি। উল্টো বাংলাদেশ থেকে মন্ত্রী-সাংসদেরা মালয়েশিয়ায় এসে তাঁদের সঙ্গে তারকা হোটেলে গল্প করেন বলে অভিযোগ রয়েছে। প্রবাসী শ্রমিকদের দাবি, কলিং ভিসা নিয়ে কোটি কোটি টাকার বাণিজ্য বন্ধ হোক, দালালদের বিচার হোক। তাহলে ভবিষ্যতে কেউ প্রতারণা করার সাহস পাবেন না।
মালয়েশিয়া এসে চার লাখ বাংলাদেশি এখন চরম যন্ত্রণায় আছেন। দেশে ফেরারও কোনো রাস্তা নেই তাঁদের। বাড়ির কথা মনে করে, স্বজনদের কথা মনে করে তাঁরা গুমরে কাঁদেন। কিন্তু মোবাইলে স্বজনদের বলতে হয়, ‘মালয়েশিয়ায় ভালো আছি। শিগগিরই আবার টাকা পাঠাব।’
সংবাদ সংগ্রহের কাজে গিয়েছিলাম। সংবাদ পেয়েছিও। কিন্তু দেশে ফিরতে হয়েছে এক বুক কষ্ট নিয়ে। বারবার ঘুরেফিরে মনে পড়ছিল ৫০ বছরের নির্মাণশ্রমিক নূর মোহাম্মদের আহাজারির কথা, ছাত্র হিসেবে যাওয়া ১৯ বছরের তরুণ রাকিব আহসানের কথা। তাঁরা বলছিলেন, ‘দেশে বাবা-মা পরিবার-পরিজনকে কষ্টের কথা, সমস্যার কথা বলতে পারি না। বললে তাঁরা দুশ্চিন্তা করবে। আপনি শোনেন। প্রধানমন্ত্রীকে গিয়ে বলেন।’ কিন্তু তাঁদের কী করে বোঝাই, বাংলাদেশের প্রধানমন্ত্রী দেশ-জাতির কত গুরুত্বপূর্ণ বিষয় নিয়ে ব্যস্ত থাকেন। আর আমার মতো একজন সাংবাদিকের পক্ষেও তাঁর কাছে যাওয়া সহজ নয়। তাই এই লেখার মাধ্যমেই প্রবাসীদের দুঃখগাথা প্রধানমন্ত্রীকে জানালাম। 
সরবরাহ বাড়ানোর উদ্যোগ নিন
গৃহস্থালির গ্যাস-সমস্যা
লোডশেডিং নিয়ে হল্লা-চিল্লার শেষ নেই। সরকারকেও এ নিয়ে নানা দৌড়ঝাঁপ করতে দেখা যাচ্ছে। কিন্তু রাজধানীবাসী যে দিনের পর দিন গ্যাসের অভাবের মধ্যে সময় পার করছে, তা নিয়ে আওয়াজ শোনা যাচ্ছে কম। গৃহস্থালির গ্যাস-সংকটের প্রধান শিকার মূলত নারীরা, কারণ আমাদের সমাজে রান্নাবান্নার কাজ তাঁরাই করে থাকেন। নারীদের এই দুর্ভোগের প্রতি মনে হচ্ছে নীতিনির্ধারকদের নজর খুবই কম।
রাজধানীবাসী রান্নাবান্নার জন্য মূলত তিতাসের সরবরাহ করা পাইপলাইনের গ্যাসের ওপর নির্ভরশীল। গ্যাসের চাহিদা যে পরিমাণে বেড়েছে, সে পরিমাণ গ্যাস সরবরাহ করা যাচ্ছে না। সামগ্রিকভাবে দেশে গ্যাসের সংকট তো রয়েছেই, ঢাকার এই গৃহস্থালি গ্যাস-সংকটের পেছনে রয়েছে সঞ্চালন ও বিতরণ লাইনের সমস্যা। গ্যাস সরবরাহের জন্য বর্তমানে যে সঞ্চালন লাইন রয়েছে, তা দিয়ে চাহিদা অনুযায়ী গ্যাস সরবরাহ করা যাচ্ছে না। তিতাসের লোকজন বলছেন, নতুন সঞ্চালন লাইন করা ছাড়া চাহিদা অনুযায়ী গ্যাস সরবরাহ সম্ভব নয়। এ অবস্থায় আমাদের বক্তব্য হচ্ছে, ঢাকা শহরের গ্যাসের চাহিদা এক দিনে বাড়েনি। চাহিদা যখন পর্যায়ক্রমে বেড়েছে, তখন বেশি গ্যাস সরবরাহের জন্য নতুন সঞ্চালন লাইন বা এর ক্ষমতা বাড়ানোর উদ্যোগ নেওয়া প্রয়োজন ছিল। কর্তৃপক্ষের এই সাধারণ দূরদৃষ্টি না থাকার কারণে যা হওয়ার তাই হয়েছে।
শুরুতে দুপুরের দিকে গ্যাস পাওয়া যেত না। এখন এই সময় বেড়েছে। গ্যাস ধরে রাখার কোনো সুযোগ নেই। তাই কখন গ্যাস আসবে, তার ওপর নির্ভর করে গৃহিণীদের রান্নাবান্নার কাজ সারতে হচ্ছে। এলাকাভেদে এই সমস্যা কোথাও কোথাও অসহনীয়। সমস্যাটি কেবল রাজধানীতে সীমাবদ্ধ নয়, চট্টগ্রামের বাসিন্দারাও ঠিকমতো গ্যাস পাচ্ছেন না।
আর সব সমস্যার মতো এই সমস্যারও দ্রুত কোনো সমাধানের সুযোগ আছে বলে মনে হয় না। ঢাকায় গ্যাস সরবরাহের জন্য বাড়তি ক্ষমতার নতুন লাইন বসানোর কোনো পরিকল্পনার কথা জানা যাচ্ছে না। কম্প্রেশার বসিয়ে সরবরাহ বাড়ানোর চেষ্টায় একটি কোম্পানিকে কাজ দেওয়া হলেও মামলার কারণে তা পিছিয়ে পড়েছে। গ্যাস-সংকটের কারণে দীর্ঘদিন ধরে বাসাবাড়িতে গ্যাসের নতুন সংযোগ দেওয়া বন্ধ রয়েছে। এখন নতুন সংযোগ দেওয়া শুরু করার দাবি উঠেছে। কিন্তু বাস্তবতা হচ্ছে, যে সঞ্চালন লাইন আছে, তা দিয়ে বর্তমানের চাহিদা অনুযায়ী গ্যাসই সরবরাহ করা যাচ্ছে না।
সে ক্ষেত্রে ঢাকা শহরে গ্যাস সরবরাহের জন্য নতুন গ্যাস সঞ্চালন লাইনের কোনো বিকল্প নেই। বিষয়টি সরকারকে জরুরি ভিত্তিতে বিবেচনায় নিতে হবে। অন্যদিকে বর্তমান সঞ্চালন লাইনে কম্প্রেশার বসিয়ে ঘন গ্যাস সরবরাহের যে উদ্যোগ মামলার কারণে পিছিয়ে পড়ছে, সেই বাধা দূর করার উদ্যোগ নিতে হবে। সঞ্চালন লাইনের পাশাপাশি নগরের সরবরাহ লাইনেও রয়েছে সমস্যা। এর সঙ্গে আছে গ্যাস চুরির বিষয়টি। সমস্যার এই নানা দিক কর্তৃপক্ষের অজানা নয়। কিন্তু সমস্যা সমাধানে সরকার কতটা দ্রুত ও কার্যকর উদ্যোগ নেবে, তার ওপরই নির্ভর করছে সবকিছু।
এই সমস্যাটি কেন জরুরী ভিত্তিতে সমাধান করা হচ্ছে না তা বোধগম্য নয়। একটি পরিবারের একদিনের রান্নার সমস্যা কতটা ঝামেলার তা অনুধাবন করা উচিৎ। বিদ্যুৎ বা গ্যাস নিয়ে আমাদের দীর্ঘ মেয়াদী ও দূরদর্শী পরিকল্পনার অভাব রয়েছে। গ্যাস দিয়ে যে হারে বিদ্যুৎ উৎপাদন করা হচ্ছে তাতে সর্বোচ্চ আর ১৫ বছর মজুদ গ্যাস চলতে পারে। এরপর আমরা বিদ্যুৎ উৎপাদন করব কিভাবে? তখন কিন্তু আমাদেরকে নবায়নযোগ্য উৎস যেমন, সৌরবিদ্যুৎ, বায়ুপ্রবাহ, সমুদ্রের ঢেউ, বায়োগ্যাস ও পারমানবিক উৎসের দিকে বাধ্য হয়ে যেতেই হবে। কিন্তু মাঝখানদিয়ে আমরা গ্যাসটুকুও শেষ করব। গ্রাম্য প্রবাদে বলা যায়, আমও যাবে ছালাও যাবে। 
অবহেলা আর উদাসীনতার অবসান হোক
জাহাজভাঙা শিল্পে শ্রমিকের মৃত্যু
জাহাজভাঙা ইয়ার্ডে জাহাজ কাটতে গিয়ে বিস্ফোরণে আবারও চার শ্রমিকের মর্মান্তিক মৃত্যু হলো। এ ধরনের মৃত্যু অতীতেও বারবার হয়েছে, এখনো হচ্ছে। আদালত এ শিল্পের কর্মপরিবেশ, শ্রমিকের নিরাপত্তার বিষয়ে বারবার নির্দেশনা ও রায় দিয়েছেন। তা বাস্তবায়নের দায়িত্ব ছিল সরকারের। চার শ্রমিকের করুণ মৃত্যু সেই দায়িত্ব পালনে সব পক্ষের গাফিলতিই চোখে আঙুল দিয়ে দেখিয়ে দিল। কিন্তু অবিলম্বে এ ধরনের ঘটনা বন্ধ হওয়া প্রয়োজন।
জাহাজভাঙা এখন মোটামুটি শক্ত ভিত্তিসম্পন্ন একটি শিল্প। দেশের অভ্যন্তরীণ ইস্পাতের চাহিদার ৯০ শতাংশ এ শিল্প থেকেই মিটে থাকে। বলা বাহুল্য, এ ক্ষেত্রে শিল্পমালিকদের লাভের সুযোগও অনেক বেশি। কিন্তু ক্ষতি-মৃত্যু-দুঃখ সব শ্রমিক একাই বহন করবেন, তা হয় না। শিল্পটির সূচনা থেকে এ পর্যন্ত শতাধিক শ্রমিক বিস্ফোরণে ও কাটা পড়ে নিহত হয়েছেন এবং আহত হয়েছেন আরও শত শত। খুবই দুর্ভাগ্যজনক যে এর পরও শ্রমিকদের জীবনের নিরাপত্তা নিশ্চিত করার মতো কাজের পরিবেশ এ শিল্পে তৈরি হয়নি। গত মঙ্গলবারের ঘটনায়ও দেখা যায়, গ্যাস দিয়ে জাহাজের লোহা কাটতে গিয়ে বিস্ফোরণ ঘটে। বিস্ফোরণ এতই ভয়াবহ ছিল যে কয়েক কিলোমিটার দূরেও তার অভিঘাত টের পাওয়া যায়। প্রায় প্রতিটি বিস্ফোরণেই এ রকম মৃত্যুর ঘটনাও ঘটতে দেখা যায়। অথচ প্রতিকারের আশা দুরাশা মাত্র।
বিশ্বের অনেক দেশেই জাহাজভাঙা শিল্প নিষিদ্ধ। ইউরোপ-আমেরিকাসহ সে সব দেশের বাতিল ও বিষাক্ত জাহাজের কবল থেকে রেহাই পাওয়ার লাভজনক পথ হলো, বাংলাদেশসহ দরিদ্র দেশগুলোতে তা বিক্রি করা। এ ক্ষেত্রে বাংলাদেশে সরকারের বেঁধে দেওয়া নিয়ম হলো, বাতিল জাহাজ বিদেশি বিক্রেতাদের দিয়েই বর্জ্যমুক্ত করে, দূষিত তেল বা গ্যাস পরিষ্কার করার পরই তা এখানে আনা যাবে। শ্রমিকের জীবন ও পরিবেশ বাঁচাতে এটা বাধ্যতামূলক। কিন্তু কেউ তা শুনছেন না এবং সরকারও আইন মানতে তাদের বাধ্য করছে না।
এ শিল্পের মালিকদের মুনাফার খেসারত এভাবে দেশের পরিবেশ ও মানুষ দিতে পারে না। আবার শিল্পটি চালু রাখার স্বার্থেই শ্রমিকের জীবনের নিরাপত্তা নিশ্চিত করতে হবে। এত দিন মালিকেরা বিধিবিধান মানেননি, এখন সরকারের দায়িত্ব হচ্ছে শর্ত পালনে বাধ্য করা। উচ্চ আদালতের রায়ের পর উদাসীন থাকার সুযোগ নেই।
তেল-সংকট
জ্বালানি খাতে অশুভ সংকেত
বছরের শুরুতেই লক্ষণটা অশুভ। জানুয়ারির তিন তারিখে খবর হলো যে, অপরিশোধিত তেলের আন্তর্জাতিক দাম গত দুই বছরের মধ্যে চরমে পৌঁছেছে। অন্যদিকে অপরিশোধিত ব্রেন্ট তেলের দাম ব্যারেলপ্রতি নয় হাজার ৪৮৪ ডলার হবে বলে জানিয়েছেন এক বিশ্লেষক। তড়িঘড়ি করেই তিনি গত বছরের শেষাশেষি তেলের দাম ২০০ গুণ বেড়েছে বলে দেখান। স্মরণ করা দরকার, ২০০৮ সালের মাঝামাঝি তেলের দাম সর্বোচ্চ সীমায় ওঠার পরে ব্যারেলপ্রতি ১৪৮ ডলার—মন্দার সময়ে তা আবার নেমে ৩৫ ডলারে এসে ঠেকে।
তাহলেও, ২০০৮-এর মাঝামাঝি ও ২০১১-এর শুরুতে তেলের দাম সর্বোচ্চে ওঠার এই ঘটনা ঐতিহাসিক দৃষ্টিকোণ থেকে অস্বাভাবিক। অতীতে একবারই এ রকম অস্বাভাবিক দাম বেড়েছিল ১৯৭০ সালের শেষ থেকে ১৯৮০ সালের প্রথম দিকে। এদিকে, বিশ্লেষকেরা বলছেন, ২০১১ সালজুড়ে তেলের দাম মোটামুটি ব্যারেলপ্রতি ৮৭ ডলারই থাকবে। এর প্রতিক্রিয়ায় যে প্রশ্নটি ওঠানো দরকার তা হলো, আমরা কী এমন এক দামবৃদ্ধি দেখছি, যা বাজারের প্রবণতা দিয়ে ব্যাখ্যা করা সম্ভব? যেমন—চীনের তেলের চাহিদা বেড়েছে বলে? নাকি ফাটকা বাজারের কারবারিদের কারণে? অথবা আমরা মুখোমুখি হচ্ছি তেল উত্তোলন ও উৎপাদনের এক কাঠামোগত সংকটের?
তেলের দাম চরমে ওঠার পাশাপাশি আমরা দেখছি আরেকটি অশুভ লক্ষণ। আর এর জন্ম দিয়েছে আর কেউ নয়, স্বয়ং আন্তর্জাতিক জ্বালানি সংস্থা (আইইএ)। সংস্থাটির জন্ম হয়েছিল ১৯৭০ সালে তেল উৎপাদনকারী দেশগুলোর সংস্থা ওপেকের বিপরীতে। আইইএ মূলত পাশ্চাত্যের তেল ক্রয়কারী দেশগুলোর স্বার্থরক্ষাকারী দেশগুলোর সংস্থা। গত বছরের নভেম্বর মাসের গোড়ায় আইইএ তাদের বার্ষিক বৈশ্বিক জ্বালানি অবস্থা শীর্ষক একটি প্রতিবেদন প্রকাশ করে। বর্তমানে জীবাশ্ম জ্বালানি উৎপাদন ও সরবরাহ বিষয়ে এই প্রতিবেদনটিকে পশ্চিমা বিশ্ব আস্থার সঙ্গে গ্রহণ করে। অথচ প্রতিবেদনটিতে বিশ্বের পুঁজিবাদী শক্তিগুলোর জ্বালানি নীতিমালাকে নতুনভাবে রচনা করার বিষয়টিকে হালকাভাবে দেখায়। আইইএর সমালোচকেরা সুযোগটি হাতে নেয় এবং তাদের প্রতিবেদনের সবচেয়ে দুর্বল দিকটিতে আলোকপাত করে। সেটা হলো, আইইএ তার ইতিহাসে এই প্রথমবারের মতো জানায় যে, চার বছর আগেই প্রচলিত অপরিশোধিত তেলের উৎপাদন সর্বোচ্চ দশায় পৌঁছে, অর্থাৎ দৈনিক তিন কোটি ব্যারেল। প্রচলিত অপরিশোধিত তেল বলতে বোঝায় যে তেল সাধারণ খনন পদ্ধতিতে তোলা হয়েছে।
২০১০-এর বৈশ্বিক জ্বালানি অবস্থা শীর্ষক ওই প্রতিবেদনে আরও বলা হয়েছে, প্রচলিত অপরিশোধিত তেলের উৎপাদন আসলে শীর্ষে পৌঁছায় ২০০৬ সালে। পরিষ্কারভাবে, তখন তেলের বাজারের ওপর চাপ এখনকার থেকে দ্বিগুণ ছিল। আর এখন আমরা কেবল তেলের দামের সর্বোচ্চ বৃদ্ধির ফলই দেখছি না কেবল, তেলের উৎপাদনেরও সর্বোচ্চে ওঠার প্রতিক্রিয়ার কবলে পড়েছি।
যাঁরা এত সব গোলমালে বিরক্ত হতে চান না, তাঁরা ভাববেন ‘পিক অয়েল’ (তেলের উৎপাদন সর্বোচ্চ সীমায় পৌঁছানো নিয়ে বিতর্ক) বিতর্ক নতুন কিছু নয়। কিন্তু আইইএ কেন অনুমোদন দিল? এটা কি নাটকীয় নয়? ঠিক যে, বিশ্লেষকেরা কয়েক দশক ধরেই পিক অয়েল নিয়ে তর্ক করে যাচ্ছেন। ১৯৭০ সালের দিকে এখনকার বিখ্যাত তেল ভূ-তত্ত্ববিদ কিং হুবার্ট এই ধারণা সামনে এনেছিলেন যে মাটির বুক থেকে তেল উত্তোলন করার একটা সীমা আছে, যার পরে আর করা যাবে না। কেবল আলাদা আলাদা খনিই শূন্য হয়ে যাবে না, বিভিন্ন দেশের এমনকি আন্তর্জাতিক তেলভান্ডারও শূন্য হতে থাকবে এবং উৎপাদন চিরকালের মতো কমতির দিকে যাবে। ১৯৯০-এর দশক পর্যন্ত হুবার্টের চিন্তা বিতর্কিত ছিল। তার পরও তখন থেকেই পশ্চিমের প্রধান প্রধান বিশ্লেষকেরা ‘পিক অয়েল’-এর অপ্রতিরোধ্যতা নিয়ে গভীরভাবেই বিতর্ক করে আসছেন। তাহলেও বিশ্লেষক ও অন্যরা কখন সেই পতন শুরু হবে, তা নিয়ে কোনো মীমাংসায় পৌঁছাতে পারেননি। কায়েমি স্বার্থের পক্ষপাতী এবং তেল কোম্পানিগুলোর পক্ষের লোকেরা বলার চেষ্টা করেছেন যে, সেই পতন ২০২০-৩০-এর আগে হবে না। কিন্তু সমালোচকেরা বলছেন, তা আরও আগেই হতে পারে। আইইএর স্বীকৃতিতে তারই প্রমাণ মিলল।
তারা এখন বলছে, অপরিশোধিত তেলের উৎপাদন এখন ঢালু গতিতে নামছে। অবশ্য হুবার্ট যেমনটা বলেছেন, সাধারণ তেলের উৎপাদনে সে রকম মন্দা এখনো আসেনি। যে আইইএ এত দিন ‘পিক অয়েল’-এর সমালোচক ছিল, তারাই এখন তা স্বীকার করে নেওয়ায় যারা হুঁশিয়ার করেছিল, তারাই সঠিক প্রমাণিত হলো।
কিন্তু এই স্বীকৃতির তাৎপর্য কী? পশ্চিমা নীতিনির্ধারকদের তিনটি ঝোঁকের কথা এখানে উল্লেখ করা যায়। প্রথমত, প্রচলিত তেলের সন্ধান আরও জোরদার করা। ২০০৩ সালে ইরাক আক্রমণের মধ্য দিয়ে মধ্যপ্রাচ্যের তেলভান্ডারের ওপর মার্কিন নিয়ন্ত্রণ প্রতিষ্ঠা এরই অংশ। কিন্তু এর ফল হয়েছে উল্টো। এখন যুক্তরাষ্ট্রের রিপাবলিকান পার্টির একটি অংশও বলা শুরু করেছে যে, ইরাক যুদ্ধ ছিল এক ব্যর্থ অভিযান। দ্বিতীয় ঝোঁক হলো, তেলের অপ্রচলিত উৎসগুলোর ওপর নির্ভরতা বাড়ানো। যেমন—পাথরের গঠনের ভেতর থেকে তেলের উপাদান সংগ্রহ এবং বালু থেকে তেল বের করা, যেটা এখন উত্তর কানাডায় করা হচ্ছে। একটা সীমিত সময়ের জন্য এভাবে বিশ্বের তেলভান্ডারকে কিছুটা বাড়ানো যাবে। তাহলেও, বালু থেকে তেল বের করার প্রক্রিয়া তরল তেল উত্তোলনের থেকে বহুগুণ বেশি খরুচে। আবার এর জন্য দরকার অঢেল পানি, যা থেকে আবার জন্ম নেবে বিপুল বর্জ্য। তৃতীয় সম্ভাবনাটির দিকে ঝুঁকেছিল ওবামা সরকার, ২০১০ সালের প্রথম দিকে। সেটা হলো, তেল কোম্পানিগুলোকে গভীর সমুদ্রে কূপ খননের অনুমতি দেওয়া। কিন্তু যুক্তরাষ্ট্রের খুবই কাছে মেক্সিকো সাগরে কূপ খনন করতে গিয়ে যে বিরাট বিপর্যয় হলো, তাতে এই সম্ভাবনার পথেও কাঁটা পড়ল। এ থেকে দেখা গেল, গভীর সমুদ্রের খনন হলেও তা হবে বিরাট ঝুঁকি নিয়ে। এতে অন্য অর্থনৈতিক খাত, যেমন—মৎস্য, পর্যটন ও জীববৈচিত্র্য মারাত্মক ক্ষতির শিকার হতে পারে।
তাক লাগানোর মতো ব্যাপার, আইইএ পরোক্ষভাবে এই সিদ্ধান্তে পৌঁছেছে যে, বিশ্বের অর্থনীতিতে রূপান্তর ঘটাতে হবে এবং আমাদের ক্রমশই নবায়নযোগ্য জ্বালানির ওপর নির্ভরতা বাড়াতে হবে। যেমন—বাতাস, সৌরশক্তি, জৈব ও ভূশক্তি (জিওথার্মাল)। প্রচলিত তেল উৎপাদন চরমসীমায় পৌঁছানোর স্বীকৃতির মতোই বিকল্প শক্তির সন্ধানের এই তাগাদা আসলেই নাটকীয়। কেননা, যে জ্বালানির জন্য পাশ্চাত্য তেল কোম্পানিগুলোর স্বার্থ রক্ষা করে এসেছে, তারাই এখন বাস্তবতার চাপে বাধ্য হচ্ছে অন্য ধরনের জ্বালানি-বন্দোবস্ত সৃষ্টি করতে। একই সঙ্গে এটাও সত্য যে আইইএ বর্তমান শিল্পোৎপাদনের ধরন নিয়ে কোনো কথা বলেনি, বলেনি বিকল্প জ্বালানি উৎস সন্ধানে রাষ্ট্রের হস্তক্ষেপ ও উদ্যোগের প্রয়োজনের কথা। এটুকু স্বীকৃতিও ঐতিহাসিকভাবে তাৎপর্যপূর্ণ। তার পরও প্রচলিত তেলের যুগ শেষ এবং খননের মাধ্যমে আর সস্তায় তেল পাওয়া যাবে না, এমন লক্ষণ এখনো পরিষ্কারভাবে দেখা যাচ্ছে না। 
নাগরিক অধিকার
নিরপেক্ষতার দায় ও বিচারবহির্ভূত হত্যাকয়েক বছর আগে আমি যখন ঢাকায় গিয়েছিলাম, তখন একজন বর্ষীয়ান সাংবাদিককে টেলিফোন করেছিলাম, যাঁর লেখার বস্তুনিষ্ঠতা আমাকে খুবই আকৃষ্ট করত। জানতে চেয়েছিলাম কেন তিনি তাঁর বিশ্লেষণে দুই নেত্রীর মাঝে একজনের প্রতি খুবই দুর্বল, যেটা যেকোনো পাঠকের চোখে সহজভাবেই ধরা পড়ে। তাঁর উত্তর আমাকে অবাক করে দিয়েছিল। তিনি অন্যজনের প্রতি ইঙ্গিত করে বলেছিলেন, ‘উনি আমার প্রতি আঙুল উঁচিয়ে কথা বলেছিলেন, যেটা আমি কোনো দিন ভুলব না।’ তাঁর নিরপেক্ষতাহীনতার কারণ জেনে তাঁর প্রতি আমার শ্রদ্ধার যে অবনতি ঘটেছিল, সেটা এখনো ফিরে আসেনি।
রাজনৈতিক নিবন্ধকার হিসেবে আমি নিজেও আমার নিরপেক্ষতা নিয়ে অনেক পাঠকের প্রশ্নের সম্মুখীন হই। অনেকে মন্তব্য করেন, আমি প্রধান দুটি রাজনৈতিক স্রোতের একটির প্রতি দুর্বল। আমার উত্তর, মুক্তিযুদ্ধের চেতনার একজন নিরবচ্ছিন্ন ধারক হিসেবে, যে চেতনা আমাকে একটি ধর্মনিরপেক্ষ, উদার গণতান্ত্রিক বাংলাদেশের স্বপ্ন দেখায়, আমার সহজাত মিত্র সেই রাজনৈতিক ধারা, যাঁরা এখনো সেই চেতনার প্রতি তাঁদের আনুগত্য ও বিশ্বাস প্রচার করে চলেছেন, তাঁদের প্রতি দুর্বলতা প্রকাশে লজ্জার কিছু নেই। উপরন্তু দেশের রাজনীতি মুক্তিযুদ্ধের পক্ষ-বিপক্ষ হিসেবে বিভক্ত। আশ্চর্যের ব্যাপার, এমন একটি কলঙ্কময় বিশেষণে আখ্যায়িত হওয়া সত্ত্বেও ওই ধারা থেকে গুরুতর কোনো প্রতিবাদ শোনা যায়নি।
প্রায় আটত্রিশ বছর দেশের বাইরে থাকা সত্ত্বেও দেশ নিয়ে নিরবচ্ছিন্নভাবে লিখে চলেছি। এ লেখালেখি আরও ত্বরান্বিত হয়েছে ইন্টারনেটে দেশের পত্রিকাগুলো প্রকাশিত হওয়ার পর থেকে। আমার লেখার সিংহভাগেই বিএনপির সমালোচনা করেছি দুটো কারণে; প্রথমত, ওই দলটি বেশির ভাগ সময় ক্ষমতায় ছিল, আর দ্বিতীয়ত, মুক্তিযুদ্ধের চেতনাকে ওই দলটি সুপরিকল্পিতভাবে ধ্বংস করেছে এবং অনেক ক্ষেত্রে সেটা অপরিবর্তনীয়। ১৯৯৬ থেকে ২০০১ সাল পর্যন্ত মুক্তিযুদ্ধের পক্ষের ধারাটি যখন ক্ষমতায় ছিল, তখন আমার লেখায় তাদের কাজের সমালোচনা করেছি। যেহেতু তারা পঁচাত্তরের আগস্টের বিয়োগান্ত ঘটনার পর দীর্ঘ একুশ বছর পর ক্ষমতায় এসেছিল এবং সংসদে তাদের নিরঙ্কুশ আধিপত্য ছিল না, আমার সমালোচনা ছিল উপদেশমূলক, রুক্ষ নয়। কিন্তু ২০০৮ সালের ২৯ ডিসেম্বরের নির্বাচনে যে অভূতপর্ব জনসমর্থন নিয়ে তারা ক্ষমতায় এসেছে, সে পরিপ্রেক্ষিতে তাদের প্রতি জনগণের আশা-আকাঙ্ক্ষার পরিধি স্বাভাবিকভাবেই অনেক বিস্তৃত।
মহাজোট সরকার গঠনের পর যেকোনো সামাজিক অনুষ্ঠানে অনেকেই আমাকে জিজ্ঞাসা করতেন, কবে দেশে ফিরে যাচ্ছি। প্রথম দিকে আমি এ ধরনের প্রশ্নের মর্ম বুঝতে না পারলেও পরে বুঝেছি, অনেকেই ধারণা করেছিল, আমার লেখনীর মাধ্যমে এবং বাংলাদেশে মানবাধিকার ও গণতন্ত্র প্রতিষ্ঠার জন্য যে তৎপরতা চালিয়েছি, তাতে আওয়ামী লীগের ক্ষমতায় আসার ব্যাপারে যে উপকার সাধিত হয়েছে, তার বিনিময়ে হয়তো বর্তমান সরকার কোনো পদ দিয়ে আমাকে পুরস্কৃত করবে, আমি সে আশা করছি। হয়তো অনেককেই বোঝাতে ব্যর্থ হয়েছি যে একজন অরাজনৈতিক, অসাংবাদিক এবং কানাডার একটি শিক্ষাপ্রতিষ্ঠানের একজন প্রকৌশলবিদ্যার অধ্যাপক হিসেবে আমি যা করছি, তা সম্পূর্ণভাবেই আমার বিবেকের দায়বদ্ধতার কারণে আমার প্রিয় মাতৃভূমিতে গণতন্ত্র, মানবাধিকার ও আইনের শাসন প্রতিষ্ঠার অকৃত্রিম বাসনা নিয়ে।
গত দুই বছরে আমি অনেক নিবন্ধ লিখেছি, যেগুলোতে বর্তমান সরকারের কিছু কাজকর্মের ও নীতির সমালোচনা করেছি। আমার পাঠকদের কাছ থেকে আমি তিন ধরনের প্রতিক্রিয়া পেয়েছি। প্রথমে গ্রুপে আছেন এমন সব পাঠক, যাঁরা আওয়ামী লীগের নিঃস্বার্থ শুভানুধ্যায়ী এবং চান সুশাসনের মাধ্যমে আবারও আওয়ামী লীগ ক্ষমতায় ফিরে আসুক। দ্বিতীয় গ্রুপে আছেন তাঁদের ধারণা, আমি সরকারের কাছ থেকে কোনো পুরস্কার পায়নি বলেই তাদের সমালোচনা করছি, যদিও তাঁরা জানেন, আমি পৃথিবীর সেরা পেশায় (আমার বিশ্বাস) নিয়োজিত আছি। তৃতীয় গ্রুপে আছেন এমন সব মানুষ, যাঁরা আওয়ামী লীগের অন্ধ সমর্থক এবং যাঁদের অনেকের সঙ্গে আমি অতীতে মানবাধিকার ও গণতন্ত্র প্রতিষ্ঠার সংগ্রামে একসঙ্গে কাজ করেছি। আমার ইদানীংকার কয়েকটি লেখায় এবং গত মাসে টরন্টোয় অনুষ্ঠিত কয়েকটি বিজয় দিবসের আলোচনা সভায় আমি সরকারের কিছু কাজের সমালোচনা করেছি। এতে তৃতীয় গ্রুপের পাঠকেরা উপসংহার টানছেন আমার সমালোচনা শুধু সরকারের বিরুদ্ধে যারা ‘ষড়যন্ত্র’ করছে, তাদের হাতকেই শক্তিশালী করছে। ডিসেম্বরের শেষ সপ্তাহে স্থানীয় (টরন্টো) আওয়ামী লীগ আয়োজিত এমনই একটা বিজয় দিবসের অনুষ্ঠানে আমার বক্তৃতার শেষে একজন তরুণ আওয়ামী লীগ-সমর্থক আমার কাছে এসে অতীব দুঃখের সঙ্গে জানালেন যে আমি নাকি প্রধানমন্ত্রীর স্থানীয় আত্মীয়দের অপছন্দের তালিকায় স্থান করে নিয়েছি। প্রধানমন্ত্রীর আত্মীয়দের মধ্যে শুধু একজনকে আমি জানি (যাঁর ভাই বর্তমানে একজন মন্ত্রী), যাঁরা স্বামী-স্ত্রী আমাদের পারিবারিক বন্ধু এবং ত্রিশ বছরের বেশি সময় টরন্টোতে বসবাস করছেন। তাঁরা সম্পূর্ণভাবেই অরাজনৈতিক এবং আওয়ামী লীগের রাজনীতির প্রতি তাঁদের কোনো দুর্বলতা কোনো দিনও প্রকাশ পায়নি। এর বাইরে প্রধানমন্ত্রীর কোনো আত্মীয়ের সঙ্গে আমার কোনো দিন দেখা হয়নি কিংবা জনাব শামস কিবরিয়ার নৃশংস হত্যা, শেখ হাসিনাসহ রাজবন্দীদের মুক্তি বা বঙ্গবন্ধুর এক ঘাতকের কানাডায় প্রবেশে বাধা দেওয়ার প্রতিবাদে শত শত প্রতিবাদকারীর সঙ্গে টরন্টোর রাস্তায় যখন প্রতিবাদ মিছিলে অংশ নিয়েছিলাম, তখন তাঁদের কাউকে সেখানে দেখতে পাইনি। তরুণ আওয়ামী লীগ-সমর্থক আরও জানালেন যে আমার বিরুদ্ধে প্রধানমন্ত্রীর কাছে অনেক অভিযোগ পাঠানো হয়েছে। আমি হেসে তাঁকে বললাম, আমি (বাংলাদেশ) প্রজাতন্ত্রের কোনো কর্মচারী নই কিংবা আওয়ামী লীগের কোনো সদস্যও নই। তবে আমার বিরুদ্ধবাদীরা যদি আমি কোন ব্যাপারে সরকারের সমালোচনা করছি, সেটা যদি অবিকল প্রধানমন্ত্রীকে জানান, তাহলে তাঁর সরকার উপকৃত হতে পারে।
২০০৬ সালে বিএনপি-জামায়াতশাসিত বাংলাদেশের অন্ধকার রাজত্বে মানবাধিকার; বিশেষ করে, ‘ক্রসফায়ার’-এর নামে যে বিচারবহির্ভূত হত্যাকাণ্ড সংঘটিত হচ্ছিল, সে ব্যাপারে বিশ্ববিবেক জাগ্রত করার প্রয়াসে কানাডিয়ান কমিটি অব হিউম্যান রাইটস অ্যান্ড ডেমোক্রেসি একটা আন্তর্জাতিক সম্মেলনের আয়োজন করেছিল। ওই সম্মেলনে সভাপতিত্ব করার একপর্যায়ে উপস্থিত একজন দর্শক আমাকে প্রশ্ন করলেন, আওয়ামী লীগ ক্ষমতায় যাওয়ার পরও যদি একই ধরনের বিচারবহির্ভূত হত্যাকাণ্ড অব্যাহত থাকে, তবে আমরা তার প্রতিবাদ করব কি না। বিচারবহির্ভূত হত্যাকাণ্ডের জন্য পূর্ববর্তী সরকারকে দোষারোপ করে আওয়ামী লীগের নির্বাচনী ইশতেহারে এটা বন্ধ করার সুনির্দিষ্ট প্রতিশ্রুতি দেওয়া হয়েছিল, কিন্তু সে প্রতিশ্রুতি রক্ষা করা হয়নি। অপ্রতিহতভাবে চলছে এ হত্যাকাণ্ড। মানবাধিকার সংগঠন আইন ও সালিশ কেন্দ্রের তথ্য অনুযায়ী, ২০১০ সালে ১৩৩ জন মানুষ বিচারবহির্ভূত হত্যাকাণ্ডের শিকার হয়েছেন। বর্তমান সরকারের মন্ত্রীরা এটাকে সমর্থন করে আগের সরকারের মন্ত্রীদের দেওয়া যুক্তিরই প্রতিধ্বনি করে চলেছেন।
রিমান্ডে নিয়ে নির্যাতন বিএনপি-জামায়াত সরকার চালু করেছিল, যেটা বিগত তত্ত্বাবধায়ক সরকারের সময় আরও তীব্রতর হয়েছিল। বিগত বছরগুলোতে বিএনপি-জামায়াত সরকার এ নিষ্ঠুর প্রথা চালু করার পর থেকে আজ অবধি এমন কোনো প্রমাণ নেই যে রিমান্ডে নিয়ে নির্যাতনের মাধ্যমে আদায় করা স্বীকারোক্তির মাধ্যমে কোনো মামলা দাঁড় করানো হয়েছে, যে মামলায় অভিযুক্ত ব্যক্তি আদালতের বিচারে দণ্ডিত হয়েছেন। আজকে যদি কেউ আইনের শাসন প্রতিষ্ঠায় এবং সংবিধানে রক্ষিত নাগরিকের আইনগত অধিকার সমুন্নত রাখায় বর্তমান সরকারের দুই বছরের কার্যক্রমকে বিগত নির্বাচিত সরকারের কার্যক্রমের সঙ্গে তুলনা করেন, তবে সেটা হবে এক আশাভঙ্গের খতিয়ান। বর্তমান সরকারের নির্বাচনী ইশতেহার ‘দিনবদলের সনদ’-এ বদল খুব কমই প্রতীয়মান হবে।
অস্ত্র নয়, সুস্থ রাজনীতিই পারে সমস্যার সমাধান করতে
পাহাড়ে গোষ্ঠী দ্বন্দ্বে অব্যাহত খুন
পার্বত্য চট্টগ্রামে রক্ত বহুভাবেই ঝরে। নিরাপত্তা রক্ষাকারী বাহিনী বনাম পাহাড়ি, পাহাড়ি বনাম বাঙালি অধিবাসী এবং পাহাড়ি বনাম পাহাড়ি—এই ত্রিমুখী সংঘাতে ঝরে যাচ্ছে প্রাণ। গত শুক্রবার পাহাড়িদের দুটি প্রতিদ্বন্দ্বী গোষ্ঠীর মধ্যে বন্দুকযুদ্ধে নিহত হয়েছেন ছয়জন। এ নিয়ে গত চার মাসে কেবল রাঙামাটিতেই নিহত হলো মোট ১৫ জন। এত মৃত্যু উদ্বেগজনক। এগুলো সাধারণ খুন-জখমের ঘটনা নয়, রাজনৈতিক সন্ত্রাস। এই সন্ত্রাসে কেবল মানুষের জীবনই যাচ্ছে না, ক্ষতিগ্রস্ত হচ্ছে পাহাড়িদের সার্বিক রাজনৈতিক স্বার্থ এবং পার্বত্য এলাকার শান্তি। সরকারের নীতিনির্ধারকদের উচিত, অবিলম্বে সব পক্ষকে সঙ্গে নিয়ে পাহাড়ে শান্তি আনার পদক্ষেপ নেওয়া।
পার্বত্য অঞ্চলে শান্তিচুক্তি স্বাক্ষরকারী জেএসএসের দুটি পক্ষ এবং জেএসএস-বিরোধী ইউপিডিএফের মধ্যে আধিপত্য নিয়ে ত্রিমুখী প্রতিযোগিতা রয়েছে। আবার সরকারের সঙ্গেও এই তিন শক্তিরও বিরোধ রয়েছে। পাহাড়ি সংগঠনগুলোর মধ্যে কে কার চেয়ে বেশি পাহাড়িদের স্বার্থের পক্ষে তা নিয়ে প্রতিযোগিতা রয়েছে এবং তা বিভিন্ন এলাকার ওপর নিয়ন্ত্রণ নিয়ে সশস্ত্র সংঘাত পর্যন্ত গড়ায়। গত শুক্রবারের রক্তাক্ত ঘটনাটির কারণও আধিপত্য বিস্তার বলেই ধারণা করা হচ্ছে।
দুর্ভাগ্য হচ্ছে, শান্তিচুক্তির ১৩ বছর পার হলেও সেখানে শান্তি আসেনি। চুক্তির অনেক কিছুই অবাস্তবায়িত রয়ে গেছে। চুক্তি অনুযায়ী সেখান থেকে যে অতিরিক্ত সেনাসদস্য প্রত্যাহার করার কথা, তাও করা হয়নি। সরকারকে বুঝতে হবে, পাহাড়ে অশান্তি ও বিভিন্ন পক্ষের বিরোধের মূল কারণ হচ্ছে চুক্তি বাস্তবায়ন না হওয়া। অন্যদিকে পাহাড়িদেরও উপলব্ধি করতে হবে, এই আধিপত্যের প্রতিযোগিতা পাহাড়িদের স্বার্থের বিপক্ষেই যাচ্ছে। এসব হানাহানির অজুহাতেই একটি গোষ্ঠী পার্বত্য চট্টগ্রামে সেনাপ্রাধান্য বজায় রাখতে চাইবে। এসব ঘটনা থেকে সুযোগসন্ধানীদের ফায়দা নিতে দেওয়া উচিত নয়।
অস্ত্রের প্রতিযোগিতা বন্ধ করে পাহাড়িদের সব পক্ষের উচিত সুস্থ রাজনীতির চর্চা করা এবং নিজেদের অধিকার আদায়ে মনোযোগ দেওয়া। প্রতিপক্ষের ওপর হামলা কিংবা রাজনীতি বন্ধের তৎপরতা কারও জন্য কল্যাণ বয়ে আনবে না। এখন প্রয়োজন শান্তিচুক্তির পূর্ণ বাস্তবায়ন এবং বিরোধ মীমাংসায় বহুপক্ষীয় যোগাযোগকে সক্রিয় করা। পাহাড়ের সমস্যাটি রাজনৈতিক, তার সমাধান রাজনৈতিকভাবেই হতে হবে। সরকার বা পাহাড়ি গোষ্ঠীর কোনো ধরনের সশস্ত্র তৎপরতা শান্তির পথে বিরাট বাধা।
জনদুর্ভোগ
অটোরিকশাচালকদের দৌরাত্ম্য চলছেই
রাজধানীতে সিএনজিচালিত অটোরিকশাচালকদের বাগে আনতে অনেক ঢাকঢোল পিটিয়ে সম্প্রতি নতুন সব নিয়মনীতি প্রবর্তন করা হলো। কিন্তু তাতে কাজ হচ্ছে না। নতুন নিয়মের বিষয়ে প্রথম দিন চালকদের কিছুটা সচেতন থাকতে দেখা গেলেও দিন গড়ানোর সঙ্গে সঙ্গে আবারও অনিয়মকে নিয়মে পরিণত করছেন তাঁরা। এখনো অধিকাংশ চালককে মিটারে না গিয়ে চুক্তিতে যাত্রী বহন করতে দেখা যাচ্ছে। অল্প দূরত্বে যাওয়ার ক্ষেত্রে যথারীতি ‘যাব না’ জানিয়ে গাড়ি টান দিয়ে চলে যাচ্ছেন তাঁরা। সিএনজিচালিত অটোরিকশাচালকেরা সরকারি সিদ্ধান্তকে বৃদ্ধাঙ্গুলি দেখিয়ে চলেছেন; অথচ সরকার যথারীতি এ বিষয়েও কঠোর কোনো পদক্ষেপ নিতে পারছে না।
রাজধানীতে যাদের নিজস্ব গাড়ি নেই, বাস-মিনিবাসে ওঠার মতো অভ্যাস, শারীরিক সামর্থ্য ও ধৈর্য নেই, তাদের বাধ্য হয়েই সিএনজিচালিত অটোরিকশা বা ট্যাক্সিক্যাব ব্যবহার করতে হয়। আর এসবের ওপর নির্ভর করাটা যে কতটা বিড়ম্বনার ব্যাপার, তা ভাষায় বর্ণনা করা যাবে না। প্রয়োজনে আপনি ঢাকা শহরে যানবাহন পাবেন না। মধ্যবিত্তরা দীর্ঘদিন রিকশানির্ভর ছিল। কিন্তু রাজধানীর ভিআইপি সড়কসহ বিভিন্ন সড়কে রিকশা তুলে দেওয়ায় পরিস্থিতি বদলে যায়। ঢাকা শহরে সিএনজি বা ট্যাক্সিক্যাবে চলাচল করাটা যে কতটা বিড়ম্বনার ব্যাপার, তা কেবল ভুক্তভোগীরাই জানে।
এমনিতেই আমাদের দেশের মানুষের অন্তঃকরণ-জুড়ে কেবলই ক্ষোভ-বঞ্চনা, না পাওয়ার বেদনা, জীবনের হিসাব মেলাতে না পারার একটা টানাটানি, অসহিষ্ণু পরিস্থিতি। সীমিত আয় দিয়ে সংসারজীবনের সবকিছু সামলাতে গিয়ে চিড়েচ্যাপ্টা অবস্থা। ঘর-কর্মক্ষেত্র কোথাও মানুষের শান্তি-স্বস্তি নেই। এমন পরিস্থিতিতে যখন রাস্তায় বের হয়ে প্রতি পদে ভোগান্তি, হয়রানি পোহাতে হয়, এক জায়গা থেকে আরেক জায়গায় যেতে যদি যুগপৎ প্রত্যাখ্যান, অপমান আর আর্থিক দণ্ড ভোগ করতে হয়, তখন সত্যিই নিজেকে খুবই তুচ্ছ, অসহায় মনে হয়। ধিক্কার দিতে ইচ্ছা হয়, সবকিছু ভেঙে ফেলতে ইচ্ছা করে! এই কি মানুষ হিসেবে বেঁচে থাকা? এর চেয়ে অধম জীবন আর হতে পারে?
সিএনজি বা ট্যাক্সিক্যাব নিয়ে যাত্রীদের সেই ১০ বছর আগে থেকেই সমস্যা। ২০০১ সালে তদানীন্তন সরকার টু-স্ট্রোক বেবিট্যাক্সির জায়গায় যখন থ্রি-স্ট্রোক সিএনজি চালু করল, তখন আমাদের মতো রাজধানীর নাগরিকেরা বেশ খুশি হয়েছিল। স্বস্তি পেয়েছিল। সঙ্গে এল ট্যাক্সিক্যাব। বেশ কয়েকটি কোম্পানি নিয়ে এল শত শত ট্যাক্সিক্যাব। হলুদ, কালো গাড়ি। সিএনজি ও ট্যাক্সিক্যাব মিটারে ভাড়া নেবে, সরকার তা বাধ্যতামূলক করল। যাত্রীরা যে গন্তব্যে যেতে চায়, সেখানেই ভাড়ার গাড়ি যাবে—সরকার নির্দেশ দিল। চালকদের পরতে হবে ইউনিফর্ম। চালকদের ছবি, নাম ও গাড়ির বিস্তারিত বিবরণ-সংবলিত কাগজপত্র রাখতে হবে গাড়িতে—এমন জায়গায় রাখতে হবে, যাত্রীরা যেন দেখতে পায়। গাড়ির গায়ে পুলিশের বেশ কয়েকটি টেলিফোন নম্বর। সেই টেলিফোন নম্বরে যাত্রীরা অভিযোগ করতে পারবে। একেবারে আদর্শ এক পরিবহন নিয়মনীতি। সরকার বাহবা পেল। যদিও সিএনজি বা ট্যাক্সিক্যাব-সংক্রান্ত ‘আদর্শ’ সেই ব্যবস্থা ভেঙে পড়তে বেশি দিন লাগল না। শুরুতেই গন্ডগোল। সিএনজিতে ভাড়ার মিটার চালু হলো বটে। তবে যাত্রীরা এই ব্যবস্থার সুবিধা তেমন পেল না। বিশেষ করে, সিএনজির চালকেরা প্রায় প্রথম থেকেই মিটারের অতিরিক্ত ভাড়া দাবি করলেন। আরেকটি বিরক্তিকর কাজ তাঁরা করলেন—যাত্রী যেখানে যাবে, সেখানে তাঁরা যাবেন না। যে গন্তব্য নিজের পছন্দ, চালক সেখানে যাবেন—অন্য কোথাও না। চালকেরা ইউনিফর্ম পরলেন। গাড়ির গায়ে বড় করে অভিযোগের টেলিফোন নম্বর শোভা পেল। দুঃখের বিষয়, দুটো মূল সমস্যার কোনো সমাধান হলো না। যাত্রীর গন্তব্যে চালকেরা যাবেন না, আর মিটারের অতিরিক্ত ভাড়া দাবি। বিশেষ করে, দুই মাইলের গন্তব্যে সিএনজি কখনোই মিটারের ভাড়ায় চলেনি। এখনো চলে না।
বেশি ভাড়া কেন আদায় করেন, এ ব্যাপারে সিএনজিচালিত অটোরিকশার চালকদের জিজ্ঞেস করলেই তাঁরা বলেন, ‘কাগজে-কলমে ৬৫০ টাকা দেওয়ার কথা থাকলেও মালিককে দিনান্তে জমা দিতে হয় হাজার টাকা। বিভিন্ন অজুহাতে ট্রাফিক বিভাগের কর্মকর্তাদের জন্য গুনতে হয় গড়ে প্রায় ১০০ টাকা। এ ছাড়া তেল-গ্যাস-রক্ষণাবেক্ষণ, গ্যারেজ ভাড়া বাবদ ব্যয় করতে হয় দৈনিক প্রায় হাজার-দেড় হাজার টাকা। ঢাকা শহরে যে যানজট, তাতে করে একটি সিএনজিচালিত অটোরিকশা দৈনিক কতটুকুই বা চলতে পারে, কজন যাত্রী বহন করতে পারে? কাজেই আমাদের বাড়তি আদায় না করে উপায় কী?’
মালিকদের সঙ্গে কথা বললে তাঁরা বলেন, ‘একটি সিএনজির দাম প্রায় সাড়ে পাঁচ লাখ টাকা। রাস্তায় চলাচলের জন্য এক বছরের কাগজপত্র তৈরি করতে ব্যয় হয় প্রায় সাত হাজার টাকা। অথচ এসব কাগজপত্র মাত্র দুই হাজার টাকায় পাওয়ার কথা। এ ক্ষেত্রে বিআরটিএ নামের সরকারি সংস্থাটির কর্মকর্তারা প্রতিটি সিএনজির এক বছরের কাগজপত্রের জন্য প্রায় পাঁচ হাজার টাকা ঘুষ নেন। আর ১০ বছর পর এই সিএনজিগুলো স্রেফ ফেলে দিতে হবে। লাখ লাখ টাকা বিনিয়োগ করে যদি কোনো লাভই না হয়, তাহলে আমরা কী করব?’
ওদিকে ট্রাফিক বিভাগের কর্মকর্তাদের সঙ্গে কথা বললে তাঁরা বলেন, ‘সবকিছুই তো ঠিকঠাক মতো চলছে। আমাদের কাছে অভিযোগ এলে তো আমরা ঠিকই চালকদের মিটারে যেতে বাধ্য করি। আর মালিকদের তো ৬৫০ টাকাই জমা দেওয়ার কথা। এর বেশি যদি কেউ দিয়ে থাকে, এর জন্য আর আমরা কী করতে পারি?’
দেখা যাচ্ছে, সবাই নিজের পক্ষে অকাট্য যুক্তি হাজির করছেন। এতে করে ভোগান্তিটা পোহাতে হচ্ছে কেবল যাত্রীদের। অথচ এ ব্যাপারে যাবতীয় দায়িত্ব সরকারের পালন করার কথা। মালিকদের জন্য একটি যৌক্তিক জমার পরিমাণ ঠিক করে দেওয়া, সেটা গ্রহণে তাদের বাধ্য করা, চালকদের যেকোনো গন্তব্যে মিটারে যেতে বাধ্য করা, সিএনজি আমদানি, লাইসেন্স থেকে শুরু করে বিভিন্ন পর্যায়ে যেসব ছাড়পত্র প্রয়োজন হয়, সেসব ক্ষেত্রে ঘুষ-দুর্নীতি কঠোরভাবে বন্ধ করার মাধ্যমে সিএনজিচালিত অটোরিকশা ও ট্যাক্সিক্যাবের চলাচলের ক্ষেত্রে বিরাজমান নৈরাজ্য বন্ধ করা যেতে পারে। এটা করতে পারে কেবল সরকার। কিন্তু সরকারকে এ ব্যাপারে দায়িত্ব পালনে মোটেও আগ্রহী দেখা যায় না।
সীমান্তে গুলি এখনই বন্ধ করা উচিত
ভারতের বিলম্বিত দুঃখ প্রকাশ
বাংলাদেশি কিশোরী ফেলানী নিহত হওয়ার পর বাংলাদেশ যেমন বিলম্বিত প্রতিবাদ জানিয়েছে, তেমনই ভারত সরকারও এ নির্মম ঘটনায় ত্বরিত কোনো ব্যবস্থা নেয়নি। ৭ জানুয়ারি এ হত্যার ঘটনার ১২ দিন পর ঢাকায় অনুষ্ঠিত বাংলাদেশ-ভারত স্বরাষ্ট্রসচিব পর্যায়ের বৈঠকে ওই হত্যাকাণ্ডের জন্য ভারতের পক্ষ থেকে দুঃখ প্রকাশ করা হয়। ভারতের স্বরাষ্ট্রসচিব জি কে পিল্লাই সাংবাদিকদের প্রশ্নের উত্তরে বলেন, ‘ওই ঘটনার জন্য গভীরভাবে দুঃখ প্রকাশ করছি। সীমান্তে হত্যা বন্ধের ব্যাপারে আমরা প্রতিশ্রুতি দিচ্ছি। এ ব্যাপারে প্রয়োজনীয় পদক্ষেপ নেওয়া হবে।’ তবে তিনি এটাও বলেছেন, সীমান্তে হত্যা বন্ধে বাংলাদেশের জনগণ ও সীমান্তরক্ষী বাহিনী ভারতকে সহযোগিতা করবে।
দুই দেশের স্বরাষ্ট্রসচিব পর্যায়ে বৈঠক শেষে গতকাল ভারতের স্বরাষ্ট্রসচিব জানিয়েছেন, ফেলানী হত্যাকাণ্ডে জড়িত বিএসএফ সদস্যদের বিরুদ্ধে শাস্তিমূলক ব্যবস্থা নিতে বিভাগীয় তদন্ত শুরু হয়েছে। সীমান্তে নিরীহ বাংলাদেশিদের হত্যা পুরোপুরি বন্ধের ব্যাপারে ভারতের আশ্বাসের কথাও তিনি জানিয়েছেন। আমরা চাই, এসব উদ্যোগ দ্রুত বাস্তবায়িত হোক।
মাত্র ১৫ বছরের কিশোরী ফেলানীকে হত্যার ঘটনায় শুধু বাংলাদেশে নয়, ভারতেও বিভিন্ন মহল সমালোচনায় সোচ্চার হয়েছে। এ কিশোরী কোনো চোরাচালানি ছিল না, কোনো অপরাধীও নয়। তাকে ভারতীয় সীমান্তরক্ষী বাহিনীর (বিএসএফ) সদস্যরা অনায়াসে আটক করতে পারতেন। যদি সম্ভব না হতো, ওয়্যারলেসে সীমান্তের এপারে বাংলাদেশি সীমান্তরক্ষীদের সহায়তা চাইতে পারতেন। কোনো অবস্থাতেই কোনো নিরীহ কিশোরীকে গুলি করা যায় না। এটা সীমান্ত রক্ষায় মাঠপর্যায়ের নিয়মনীতির (গ্রাউন্ড রুল) লঙ্ঘন। সুতরাং, এ ঘটনায় ভারতের তরফ থেকে দায়ী ব্যক্তিদের বিরুদ্ধে ব্যবস্থা নেওয়াই ছিল প্রত্যাশিত। কিন্তু এ ব্যাপারে ভারত কিছু জানায়নি।
বছর খানেক আগে ভারতের সর্বোচ্চ পর্যায় থেকে বলা হয়েছিল, সীমান্তে আর গুলির ঘটনা ঘটবে না। কিন্তু ওই দিনই বিএসএফ গুলি ছুড়েছে। এরপর থেমে থেমে গুলির ঘটনা অব্যাহত রয়েছে। মানবাধিকার সংগঠনগুলোর পরিসংখ্যানসূত্রে বিবিসি জানিয়েছে, কেবল গত বছর ৭৪ জন বেসামরিক নাগরিক বিএসএফের হাতে নিহত হয়েছে। সভ্য জগতে এ রকম ঘটনা অচিন্তনীয়।
ফেলানীরা কেন ভারতে যায়, সেটাও চিন্তা করে দেখতে হবে। এটা ঠিক, ভারতের তুলনায় বাংলাদেশের অর্থনৈতিক অবস্থা খারাপ। পেটের দায়ে অনেকে ভারতে কাজ করতে যায়। তাদের ভিসা থাকে না। কিন্তু এটাও ঠিক, ভারতে যখন কোনো নির্মাণপ্রকল্প গ্রহণ করা হয়, তখনই বাংলাদেশ থেকে সস্তা শ্রম আমদানির তাগিদ দেখা যায়। এই চাহিদা না থাকলে হয়তো ফেলানীদের কাজের জন্য বাবার সঙ্গে ভারতে যেতে হতো না। ভারতের যেসব নির্মাণপ্রতিষ্ঠান সস্তা শ্রমের জন্য বাংলাদেশি শ্রমদাতাদের প্রলুব্ধ করে নিয়ে যায়, তাদের বিরুদ্ধেও ভারত সরকারের ব্যবস্থা নেওয়া প্রয়োজন।
ভারতের সঙ্গে সম্পর্কোন্নয়নে বাংলাদেশ সম্প্রতি সাহসী পদক্ষেপ নিয়েছে। ভারতের উত্তর-পূর্বাঞ্চলের বিচ্ছিন্নতাবাদীদের বাংলাদেশি ভূখণ্ড ব্যবহার করতে না দেওয়ার ব্যাপারে বাংলাদেশের কঠোর অবস্থান, আঞ্চলিক যোগাযোগ (কানেকটিভিটি) বৃদ্ধি ও ভারতকে চট্টগ্রাম বন্দর ব্যবহারের অনুমতিসহ বিভিন্ন পদক্ষেপ বাংলাদেশ ও ভারত উভয় দেশে প্রশংসিত হয়েছে। বাংলাদেশের এই উদ্যোগ ভারতের কাছেও উপযুক্ত মর্যাদায় সমাদৃত হতে হবে। সীমান্তে গুলি এখনই বন্ধ করা উচিত। শুধু আলাপ-আলোচনা ও দুই দেশের সীমান্তরক্ষী কর্তৃপক্ষের মধ্যে সক্রিয় যোগাযোগ এ ধরনের সমস্যার সমাধান দিতে পারে।
আয়বৃদ্ধিমূলক কর্মসূচিকে অগ্রাধিকার দিন
মূল্যস্ফীতির চাপ
গত মঙ্গলবার ‘জাতীয় বাজেট ২০১১-১২’ শীর্ষক প্রস্তাব উপস্থাপন অনুষ্ঠানে বেসরকারি গবেষণা সংস্থা সেন্টার ফর পলিসি ডায়ালগের (সিপিডি) পক্ষ থেকে যেসব তথ্য, বিশ্লেষণ ও পরামর্শ তুলে ধরা হয়েছে, তা মনোযোগের সঙ্গে লক্ষ করা প্রয়োজন। জাতীয় অর্থনীতির সাম্প্রতিক অবস্থার চিত্র ও সম্ভাব্য ভবিষ্যৎ গতি-প্রকৃতির কিছু আভাস এ থেকে পাওয়া যাবে।
প্রথমত, খাদ্যদ্রব্যের মূল্যস্ফীতি বেড়ে দুই অঙ্কের ঘরে প্রবেশ করেছে। এর প্রভাব সাধারণ মানুষের জীবনে কষ্টদায়কভাবে প্রতিফলিত হচ্ছে। দরিদ্র ও নিম্ন আয়ের মানুষের কষ্ট হচ্ছে বেশি; মধ্যবিত্তের জীবনমানের অধোগতিও বেগবান হয়েছে। প্রধান খাদ্য চালের দাম গত এক বছরে বেড়েছে প্রায় ২৭ শতাংশ। অন্যান্য খাদ্যদ্রব্যের দামও নানা হারে বেড়ে চলেছে। সরকার খাদ্য আমদানি করছে ও মজুদ বাড়াচ্ছে। গরিব মানুষের জন্য কম মূল্যে চাল বিক্রির কর্মসূচি নিয়েছে; ভিজিএফ কার্ডের মাধ্যমে হতদরিদ্রদের খাদ্যসাহায্য দেওয়ার চেষ্টা চলছে। এসব বিকল্প অবশ্যই প্রয়োজনীয়, কিন্তু মূল্যস্ফীতির সঙ্গে সঙ্গে মানুষের ক্রয়ক্ষমতা না বাড়লে খাদ্যনিরাপত্তা নিশ্চিত হয় না। সে জন্য প্রয়োজন নতুন নতুন কর্মসংস্থান ও আয় বাড়ানোর উদ্যোগ। কিন্তু বিনিয়োগ-পরিস্থিতির তেমন উন্নতি নেই। শিল্প খাতে বিনিয়োগ আশানুরূপভাবে বাড়েনি, বাড়ছেও না। অন্যদিকে বার্ষিক উন্নয়ন কর্মসূচি (এডিপি) বাস্তবায়নের ক্ষেত্রেও উন্নতি ঘটেনি। বর্তমান অর্থবছরের নয় মাসে এডিপিতে মোট বরাদ্দের মাত্র ৪৫ শতাংশ বাস্তবায়িত হয়েছে।
খাদ্যনিরাপত্তা নিশ্চিত করা, জ্বালানিসংকট দূর করা, দুর্বল জনগোষ্ঠীর জন্য সামাজিক নিরাপত্তাবেষ্টনী, গ্রামীণ অর্থনীতিতে সম্পদপ্রবাহ বাড়ানো, কর সংগ্রহ জোরদার করা, তথ্যপ্রযুক্তির ব্যবহার, আঞ্চলিক যোগাযোগব্যবস্থা উন্নত করা এবং রপ্তানি ও অনাবাসী আয় বৃদ্ধি—এগুলো বর্তমান সরকারের অর্থনৈতিক নীতিতে ঘোষিত প্রাধিকার। সন্দেহ নেই, প্রাধিকারগুলো ইতিবাচক ও সময়োপযোগী। কিন্তু এসব বাস্তবায়নের ক্ষেত্রে যথাযথ প্রস্তুতির অভাব, সরকারের ভেতর সমন্বয়ের ঘাটতি, মন্ত্রণালয়গুলোর সক্ষমতার ঘাটতি ও উন্নয়ন প্রশাসনের দুর্বলতা বেশ বড় বাধা।
বিশেষত, জ্বালানিসংকট দূর করার ক্ষেত্রে অগ্রগতি নেই। ২০১০ সালের আগস্টে বিদ্যুতের উৎপাদন ছিল চার হাজার ৩৫০ মেগাওয়াট, আর এ বছরের ১১ এপ্রিল বিদ্যুতের উৎপাদন ছিল চার হাজার ৪১৫ মেগাওয়াট। অর্থাৎ, প্রকৃত বিদ্যুৎপ্রবাহ যা বেড়েছে তা নগণ্য—মাত্র ৬৫ মেগাওয়াট। যদিও প্রায় দেড় হাজার মেগাওয়াট বিদ্যুৎ জাতীয় গ্রিডে যুক্ত হয়েছে। একদিকে বিদ্যুতের চাহিদা বছরে গড়ে ১০ শতাংশ হারে বাড়ছে, অন্যদিকে পিডিবির পুরোনো বিদ্যুৎকেন্দ্রগুলোর উৎপাদনক্ষমতা কমে যাচ্ছে, রক্ষণাবেক্ষণের জন্য অনেক বিদ্যুৎকেন্দ্র প্রায়ই বন্ধ রাখতে হচ্ছে। কুইক রেন্টাল বিদ্যুৎকেন্দ্রগুলোও নির্ধারিত সময়ে উৎপাদনে যেতে পারেনি। বিদ্যুৎ খাতে এই সংকট শিল্পে বিনিয়োগ না বাড়ার একটি বড় কারণ। কর্মসংস্থান সৃষ্টি ও আয় বৃদ্ধি অনেকাংশে নির্ভর করে বিনিয়োগ বৃদ্ধির ওপর। সিপিডির বাজেট প্রস্তাবে তাই কর্মসংস্থান বাড়ানোর ওপরই সবচেয়ে বেশি গুরুত্ব আরোপ করা হয়েছে। আগামী বাজেটে এটাই হওয়া উচিত প্রধান অগ্রাধিকার।
র‌্যাব কি আইনের ঊর্ধ্বে?
লিমনের কাটা পা
কর্মফল বলে একটা ব্যাপার আছে। তাহলে কার কর্মফলে র‌্যাবের গুলিতে পা হারাল তরুণ লিমন হোসেন? যে দরিদ্র তরুণের চিকিৎসার জন্য তার গ্রামবাসীও চাঁদা দেয়, চাল-ডাল এগিয়ে দেয়, এই ভালোবাসা পাওয়াও তো লিমনেরই কর্মফল। সবার ভালোবাসা ও সহানুভূতি যে কাড়তে পারে, যার বিরুদ্ধে কোথাও কোনো মামলা ছিল না, যে কেবলই দাঁড়িয়ে ছিল বাড়ির পাশে, র‌্যাবের কী প্রয়োজন হয়েছিল তাকে গুলি করার? যে ছেলেটি ইটভাটায় মজুর খেটে রাতে লেখাপড়া করে উচ্চশিক্ষিত হওয়ার স্বপ্ন দেখত, পঙ্গুত্ব নিয়ে সে কীভাবেই বা কাজ করবে আর কীভাবেই বা পড়ালেখা চালিয়ে যাবে? লিমনের সৌভাগ্য যে সে জানে বেঁচে গেছে, কিন্তু র‌্যাবের সদস্যের গুলিতে শেষ হয়ে গেছে তার সুস্থ ও স্বাভাবিক জীবনের স্বপ্ন। ঢাকার পঙ্গু হাসপাতালে চিকিৎসাধীন হতভাগ্য লিমনের কান্না কেবল দুস্থ মানবতারই নয়, তা-ই আজ বিচারের বাণী, যা সরবেই কেঁদে চলেছে! মাননীয় স্বরাষ্ট্রমন্ত্রী কি তা শুনতে পান?
এভাবে কত লিমন পঙ্গু হয়েছে, কত মাসুম নির্যাতিত হয়েছে, কত বাপ্পী নিহত হয়েছে, কত মানুষ বিনা দোষে হয়রানির শিকার হচ্ছে, তার হিসাব কে দেবে? র‌্যাব কি আইনের ঊর্ধ্বে?
লিমনই কি একা? ইংরেজি দৈনিক নিউ এজ-এর সাংবাদিক এফ এম মাসুমকে বানোয়াট অভিযোগে আটক-নির্যাতনের ঘটনাও বেশি দিন আগের নয়। এর আগে তরুণ অভিনেতা বাপ্পীকে গুলি করে লাশ ফেলে রাখা হয়। গত বছরের মে মাসে সাতক্ষীরায় এক ব্যবসায়ীর বাড়িতে অস্ত্র রেখে গ্রেপ্তার করা নিয়ে গল্প সাজিয়েছিল র‌্যাব। কিন্তু গ্রামবাসীর ঘেরাও এবং মানবাধিকার সংস্থাগুলোর পদক্ষেপে তাদের সেই মিথ্যার খোলস খসে পড়ে।
যে নামেই ডাকা হোক, গোলাপ গোলাপই, অন্য কিছু নয়। যে পদ্ধতিতেই হত্যা করা হোক, র‌্যাব বা পুলিশের হত্যাকাণ্ড হত্যাই বটে। ছিল ‘ক্রসফায়ার’, পরে হয়েছে ‘বন্দুকযুদ্ধ’। গল্পটাই শুধু বদলায়, কিন্তু সব গল্পের শেষেই গুলিবিদ্ধ হয়ে কারও না কারও মৃত্যু হয়, বিচার হয় না। এবং বরাবরের মতো র‌্যাবের পক্ষ থেকে বলা হয়, তারা আত্মরক্ষার্থে গুলি করে এবং তাতে মানবাধিকার লঙ্ঘিত হচ্ছে না। ঝালকাঠির লিমনের ঘটনাতেও র‌্যাব কল্পিত সন্ত্রাসীদের সঙ্গে বন্দুকযুদ্ধের গল্প প্রচার করছে, যা কোনোভাবেই বিশ্বাসযোগ্য নয়।
মানবাধিকার সংস্থাগুলোর চোখে ২০১০ সালে সবচেয়ে উদ্বেগজনক মানবাধিকার লঙ্ঘনের ঘটনা ছিল র‌্যাব ও পুলিশের ক্রসফায়ার; এ বছরের চিত্রও ভিন্ন নয়। আইন-আদালত থাকতে বিনা বিচারে মানুষ হত্যা কেন? অপরাধ দমনে র‌্যাবের কিছু কৃতিত্ব থেকে থাকলেও এসব বিচ্যুতির জন্য সেসবও কলঙ্কিত হচ্ছে। ক্রসফায়ারের নামে এ ধরনের বিচারবহির্ভূত হত্যা কিংবা মানুষকে পঙ্গু করার মতো নিষ্ঠুরতা বন্ধ করতে হবে।
অপরাধী ও অপরাধ দমনকারী সংস্থার আচরণ একই রকম নিষ্ঠুর হলে কেবল আইনের শাসনই হুমকিগ্রস্ত হয় না, মানুষ ভরসা হারায়। আমরা আশা করব, এ ঘটনার বিচার বিভাগীয় তদন্ত হবে এবং দোষী ব্যক্তি শাস্তি পাবে। আহত লিমনকে সব চিকিৎসা দিয়ে—প্রয়োজনে বিদেশে পাঠিয়ে—তার পা হারানোর ক্ষতি যতটা কমানো যায়, তার ব্যবস্থা করতে হবে। দ্বিতীয়ত, তার পড়ালেখা চালিয়ে যাওয়ার সব বন্দোবস্তও সরকারকেই করতে হবে।
কয়লা উত্তোলনের ব্যাপারে দ্রুত সিদ্ধান্ত নিতে হবে
গ্যাস-সংযোগ বন্ধ সমাধান নয়
মঙ্গলবার আয়োজিত সংবাদ সম্মেলনে দেশবাসীকে কোনো সুসংবাদ দিতে পারেনি পেট্রোবাংলা। গ্যাস-বিদ্যুতের সমস্যা যেই তিমিরে ছিল, সেই তিমিরেই আছে। যদিও পেট্রোবাংলার কর্মকর্তারা জানিয়েছেন, গত তিন বছরে (২০০৮-১০) ২৮ কোটি ৪০ লাখ ঘনফুট গ্যাস উৎপাদন বেড়েছে। বর্ধিত চাহিদার তুলনায় এটিকে সামান্যই বলতে হবে। দেশে বর্তমানে গ্যাসের দৈনিক উৎপাদন ২০০ কোটি ঘনফুট এবং চাহিদা ২৫০ কোটি ঘনফুট। প্রতিদিনের ঘাটতি ৫০ কোটি ঘনফুট।
এই বিপুল ঘাটতি নিয়ে দেশের অর্থনীতিকে এগিয়ে নেওয়া কিংবা জনগণের চাহিদা মেটানো কঠিন। বছর খানেক আগে পেট্রোবাংলা নতুন আবাসিক ভবনে গ্যাস-সংযোগ স্থগিত রাখার সিদ্ধান্ত নেয়। তখন বলা হয়েছিল, গ্যাসের উৎপাদন বাড়লে ফের সংযোগ দেওয়া হবে। কিন্তু এখন সেই স্থগিতাদেশ স্থায়ী রূপ নিতে যাচ্ছে। পেট্রোবাংলার পক্ষ থেকে বলা হয়েছে, আবাসিক ভবনে নতুন সংযোগ না দিয়ে সিলিন্ডার গ্যাসের দাম কমানো হবে। অন্যদিকে পাইপলাইনে সরবরাহ করা গ্যাসের দাম বাড়ানোর কথাও জানিয়েছেন তাঁরা। এটি কোনো সমাধান নয়। সিলিন্ডারের গ্যাসের দাম কমানো হবে, ভালো কথা। পাইপলাইনের গ্যাসের দাম বাড়ানোর যুক্তি কী?
আবাসিক ভবনে গ্যাস-সংযোগ স্থগিত করা হয়েছিল শিল্প-কারখানায় সরবরাহ ঠিক রাখার দোহাই দিয়ে। কিন্তু এখন শিল্প-কারখানাগুলোরও বেহাল অবস্থা। নতুন শিল্প-কারখানায় সংযোগ দেওয়া দূরের কথা, পুরোনো কারখানায়ও রেশনিং করে গ্যাস সরবরাহ করা হচ্ছে।
আবাসিক ভবনে গ্যাস-সংযোগ বন্ধ থাকায় রিয়েল এস্টেট কোম্পানিগুলোর পাশাপাশি এর হাজার হাজার গ্রাহক বিপাকে পড়েছেন। অ্যাপার্টমেন্ট নির্মিত হলেও তাঁরা উঠতে পারছেন না। এসব অ্যাপার্টমেন্টে নতুন সংযোগ দিলে যে বাড়তি গ্যাসের প্রয়োজন, সিস্টেম লস কমিয়ে তার সমন্বয় করা অসম্ভব নয়।
তবে এর সবটাই জোড়াতালি দেওয়া সমাধান। জ্বালানি সমস্যার টেকসই সমাধানের জন্য কেবল গ্যাসের ওপর নির্ভর না করে এর সব উপাদানের সর্বোচ্চ ব্যবহার নিশ্চিত করা প্রয়োজন। কয়লা উত্তোলনের পদ্ধতি নিয়ে বিতর্ক চলছে বহুদিন ধরে। সরকার খসড়া কয়লানীতি প্রকাশ করলেও চূড়ান্ত করছে না। আমরা মনে করি, যে পদ্ধতিতে দেশ ও জনগণ অধিক লাভবান হবে, দেশের ক্রমবর্ধমান জ্বালানি সংকট সামাল দেওয়া যাবে, সেই পদ্ধতিতেই কয়লা উত্তোলনের ব্যবস্থা করতে হবে। এ ব্যাপারে সরকারকে ত্বরিত সিদ্ধান্ত নিতে হবে বৈকি।
ই হল আমাদের জ্বালানী মন্ত্রনালয় আর বিশেষ করে তার উপদেস্টার দক্ষতার নমুনা ! নতুন গ্যাস কুপ খনন, বিকল্প ব্যাবস্হা কিছুই না করে বলে ফেললেন, গ্যাস দেয়া বন্ধ ! তাহলে মন্ত্রী উপদেষ্টরা এই মুহুর্তে পদত্যাগ করে দেখান যে আমরা পারলামনা ! জ্বালানী না থাকলে যে দেশের সব কিছুই স্হবির হয়ে পগবে সে জ্ঞান তাদের আছে বলে মনে হয় না। বোধ হয় ঠিক বললাম না, কারন বড়পুকুরিয়ার একটা কম্প্রেশার কেনার বেলায়...। 
হোতাদের দৃষ্টান্তমূলক শাস্তি দিতে হবে
শেয়ারবাজার কেলেঙ্কারি
শেয়ারবাজারে কী ঘটেছে, কারা ঘটিয়েছেন, এ সম্পর্কে দেশবাসী শেষ পর্যন্ত কিছু বিষয় জানতে পেল। শেয়ারবাজারে অনিয়ম তদন্তের জন্য গঠিত কমিটি গত বৃহস্পতিবার তার চূড়ান্ত প্রতিবেদন অর্থমন্ত্রী আবুল মাল আবদুল মুহিতের কাছে জমা দিয়েছে। প্রতিবেদনসূত্রে এবং অর্থমন্ত্রী ও তদন্ত কমিটির চেয়ারম্যান খোন্দকার ইব্রাহিম খালেদের বরাত দিয়ে দেশে সংবাদমাধ্যম বেশ কিছু চাঞ্চল্যকর তথ্য প্রকাশ করেছে।
যেমন, নানা কারসাজি করে শেয়ারের দাম বাড়িয়ে সাধারণ বিনিয়োগকারীদের কাছ থেকে প্রায় ২০ হাজার কোটি টাকা লুটে নিয়েছেন একশ্রেণীর অসাধু ব্যবসায়ী। বিদেশে পাচার হয়ে গেছে প্রায় পাঁচ হাজার কোটি টাকা। প্রভাব-প্রতিপত্তিশালী কয়েকজন ব্যক্তি ও প্রতিষ্ঠানের নামও প্রতিবেদনে এসেছে, যাঁরা এসব অনৈতিক কর্মকাণ্ডের সঙ্গে জড়িত ছিলেন। তদন্ত কমিটি তার প্রতিবেদনে উল্লেখ করেছে, শেয়ারবাজারে অনৈতিক কাজ ও কারসাজির জন্য বিভিন্ন কোম্পানি, সম্পদ মূল্যায়নকারী সংস্থা, নিরীক্ষা প্রতিষ্ঠান, ডিলার-ব্রোকার ও ইস্যু ব্যবস্থাপকেরা দায়ী। তবে সার্বিকভাবে সবচেয়ে বেশি দায়ী নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি)। তদন্ত কমিটির চেয়ারম্যান খোন্দকার ইব্রাহিম খালেদও সাংবাদিকদের বলেছেন, এসইসির গাফিলতি ও দায়িত্বহীনতার কারণে শেয়ারবাজারে অনিয়ম-দুর্নীতি ঘটেছে। লক্ষণীয় বিষয়, শেয়ারবাজারে কারসাজির সঙ্গে জড়িত বলে যেসব ব্যক্তি ও প্রতিষ্ঠানের নাম প্রতিবেদনে উল্লেখ করা হয়েছে বলে সংবাদমাধ্যমে বলা হচ্ছে, তাঁদের মধ্যে ক্ষমতাসীন দলের লোক যেমন আছেন, তেমনই আছেন বিরোধী দলেরও। তাঁদের মাধ্যমেই মূল কারসাজিগুলো ঘটেছে। শেয়ারবাজারের নিয়ন্ত্রক সংস্থা এসইসির অকার্যকারিতাও কি তাঁদের কারণে সৃষ্ট?
অর্থমন্ত্রী প্রতিবেদন থেকে কারসাজির হোতা ব্যক্তিদের নামগুলো বাদ না দিয়ে সেটি জনসমক্ষে প্রকাশ করতে চান না; এর পক্ষে তাঁর কী যুক্তি রয়েছে, তা পরিষ্কার নয়। তবে কিছু নাম সংবাদমাধ্যমে ইতিমধ্যে প্রকাশ পেয়েছে। দেখা যাচ্ছে, ১৯৯৬ সালে শেয়ারবাজারে কেলেঙ্কারির সঙ্গে জড়িত বেক্সিমকো গ্রুপের কয়েকটি প্রতিষ্ঠানের নাম এবারের প্রতিবেদনেও আছে। আরও যেসব ব্যক্তি ও প্রতিষ্ঠানের নাম আছে, তাঁদের রাজনৈতিক প্রভাব ও অর্থনৈতিক প্রতিপত্তি প্রবল। আর্থিক জোর কারও কারও রাজনৈতিক প্রভাবের ঘাটতিকেও পূরণ করে নিতে পারে। কিন্তু দেশের শেয়ারবাজারকে রক্ষা করতে হলে, বারবার এমন বিপর্যয়ের পথ বন্ধ করতে হলে রাজনৈতিক ও আর্থিক সকল প্রকার প্রভাব-প্রতিপত্তিকে নিষ্ফল করে দিয়ে কারসাজির হোতাদের বিরুদ্ধে আইনি পদক্ষেপ নিতে হবে, বিচার করে দৃষ্টান্তমূলক শাস্তি দিতে হবে। ১৯৯৬ সালের অপরাধের বিচার করে দোষী ব্যক্তিদের উপযুক্ত শাস্তি দিলে আজকে শেয়ারবাজারে আবারও বিপর্যয় ঘটতে পারত না। শেয়ারবাজারের কারসাজির হোতাদের শাস্তি ব্যতিরেকে অপকর্ম চালিয়ে যাওয়ার সুযোগ যত দিন অবারিত থাকবে, তত দিন শেয়ারবাজার থেকে সাধারণ বিনিয়োগকারীদের হাজার হাজার কোটি টাকা লুটে নেওয়ার চেষ্টা চলতেই থাকবে।
তাই দুই ধরনের পদক্ষেপ নিতে হবে। প্রথমটি হলো অপরাধীদের বিচার করে শাস্তি দেওয়া, দ্বিতীয়টি হচ্ছে শেয়ারবাজারের নিয়ন্ত্রক সংস্থা এসইসিকে সম্পূর্ণ নতুন করে ঢেলে সাজানো। তদন্ত কমিটির প্রতিবেদনে এ কথাই বলা হয়েছে এবং এসইসির পুনর্গঠনের জন্য কী কী পদক্ষেপ নিতে হবে, সেসব সুপারিশও কমিটি করেছে। এখন প্রয়োজন আন্তরিকতার সঙ্গে তৎপর হয়ে কাজে নামা।
ছাত্রলীগ ও প্রভাবশালীদের হস্তক্ষেপ বন্ধ হোক
দেবোত্তর সম্পত্তি
মন্দিরের দেবোত্তর সম্পত্তির জমি বাণিজ্যিক প্লট বানিয়ে বিক্রি করা হচ্ছে—এ রকম অভিযোগের খবর এল সিলেট থেকে। কদিন আগেই মানিকগঞ্জের উকিয়ারা গ্রামে অর্পিত সম্পত্তির ওপর একটি সংখ্যালঘু পরিবারের বাসস্থান ও মন্দির ভেঙে জায়গাটি দখল করার খবর প্রকাশিত হয়েছে। উভয় ঘটনাতেই ক্ষমতাসীন দলের লোকজনের সংশ্লিষ্টতার অভিযোগ রয়েছে। সংখ্যালঘু হিন্দু সম্প্রদায়ের মানুষের জন্য এটি বাড়তি উদ্বেগ ও হতাশার কারণ, কেননা সাধারণভাবে তাঁরা মনে করেন বিএনপি-জামায়াত রাজনৈতিক জোট অপেক্ষা ধর্মনিরপেক্ষ আওয়ামী লীগ ক্ষমতায় থাকলে তাঁরা স্বস্তি ও নিরাপত্তা বোধ করেন।
কিন্তু এটি শুধু দলীয় রাজনৈতিক ভাবমূর্তির বিষয় নয়, একটি গণতান্ত্রিক রাষ্ট্রের নাগরিকদের মৌলিক অধিকারগুলো রক্ষার বিষয়। সিলেট নগরের গোপালটিলা এলাকার ‘গোপাল জিউর আখড়া’ মন্দিরের মালিকানাধীন দেবোত্তর সম্পত্তির প্রায় চার একর জমি খণ্ড খণ্ড প্লটে ভাগ করে বিক্রি করাকে কেন্দ্র করে মন্দির রক্ষা কমিটি ও প্লট গ্রহীতাদের মধ্যে উত্তেজনা সৃষ্টি, আদালতে রিট ও দুই মাসের স্থিতাবস্থা জারি—এগুলো কোনোভাবেই কাঙ্ক্ষিত নয়। মন্দির পরিচালনার ক্ষেত্রে অভ্যন্তরীণ কিছু সমস্যা আছে, দুটি বিবদমান পক্ষ পরস্পরকে অবৈধ কমিটি বলে নাকচ করতে চায়। এই সুযোগ নিয়েছেন স্থানীয় ছাত্রলীগের কয়েকজন নেতা ও প্রভাবশালী ব্যক্তি। ছাত্রলীগের নেতাদের উচিত ছিল মন্দির পরিচালনায় দুই বিবদমান পক্ষের মধ্যে সমঝোতা সৃষ্টির চেষ্টা করা, কিন্তু তাঁরা করেছেন ঠিক উল্টোটা।
এখানে ধর্মীয় প্রতিষ্ঠান, একটি সংখ্যালঘু জনগোষ্ঠীর অধিকার—এসবকে ছাপিয়ে বড় হয়ে উঠেছে বৈষয়িক লোভ। মন্দির পরিচালনা কমিটির সঙ্গে ছাত্রলীগের কয়েকজন নেতা ও স্থানীয় প্রভাবশালী কিছু ব্যক্তির যোগসাজশে প্রায় ৩০ লাখ টাকা মূল্যের একেকটি প্লট হস্তান্তরিত হচ্ছে মাত্র তিন লাখ ১৫ হাজার টাকায়। অন্যায় অর্থনৈতিক লোভ চরিতার্থ করার ক্ষেত্রে ধর্মীয় পরিচয়ও অপ্রাসঙ্গিক হয়ে গেছে।
আদালত দুই মাসের স্থিতাবস্থা জারি করেছেন। আমাদের মনে হয়, এর মধ্যে মন্দির ব্যবস্থাপনায় অভ্যন্তরীণ বিরোধ মিটিয়ে ফেলা দরকার। মন্দির পরিচালনায় নতুন কমিটি গঠন করা উচিত, যে কমিটির সদস্যরা হবেন সব পক্ষের কাছে গ্রহণযোগ্য, যাঁরা মন্দিরের সম্পত্তি রক্ষা করবেন এবং স্বচ্ছতার সঙ্গে মন্দিরের যাবতীয় কর্ম পরিচালনা করবেন। সিলেট জেলা ও মহানগর পূজা উদ্যাপন পরিষদ এবং বাংলাদেশ হিন্দু বৌদ্ধ খ্রিষ্টান ঐক্য পরিষদের স্থানীয় নেতারা এ বিরোধ মীমাংসায় সহযোগিতা করতে পারেন। ছাত্রলীগ বা স্থানীয় প্রভাবশালী ব্যক্তিদের সেখানে হস্তক্ষেপ করার কোনো প্রয়োজন নেই।
এই সংবাদ শিরোনামটি পড়ে 'মার্চেন্ট অব ভেনিস' নাটকে শাইলকের কথা মনে পড়ছে। 'এক পাউন্ড মাংস কাট কিন্তু যেন রক্ত না ঝরে।' বর্তমান ছাত্র রাজনীতি বহাল রেখে দখলবাজি বন্ধ করার আহ্বান ঠিক সেরকমই একটা ভুয়া 'আহ্বান' যা বাতাসে মিলিয়ে যেতে বাধ্য। আমাদের ছাত্ররাজনীতিকে যারা পূর্বের ঐতিহ্যের ধারাবাহিকতার অজুহাতে বহাল রাখতে চান তারা বোকার স্বের্গ বাস করছেন। কারন সে রামও নেই সে অযোধ্যাও নেই। আজকের ছাত্র রাজনীতি তাই কোনভাবেই দখলদারী, চাদাবাজি, ছিনতাই এমনকি খুন-ধর্ষণ ছাড়া চলতে পারবেনা। কারন রক্তের স্বাদ পাওয়া বাঘ আর ঘাস খেতে চায় কি ? 
পাহাড়ে শান্তি ও স্থিতি ফিরিয়ে আনুন
রামগড়ে উদ্বেগজনক ঘটনা
খাগড়াছড়ির রামগড় উপজেলায় আদিবাসী ও বাঙালিদের মধ্যকার সংঘর্ষে চার ব্যক্তির মৃত্যুর ঘটনাটি অত্যন্ত দুঃখজনক। রোববার আবুল কাশেম নামের এক ব্যক্তি আট-নয়জন শ্রমিক নিয়ে শণখোলাপাড়ার একটি বিরোধপূর্ণ টিলায় মাটি কাটতে যান। সেখানে অস্ত্রশস্ত্র নিয়ে আদিবাসীরা তাঁদের ওপর হামলা চালায় বলে অভিযোগ রয়েছে। এতে বেশ কয়েকজন শ্রমিক গুরুতর আহত হন। পরে তাঁদের মধ্যে তিনজন রোববার এবং একজন সোমবার হাসপাতালে মারা যান। এই ঘটনার পর বাঙালিরা জোট বেঁধে আদিবাসীদের ওপর হামলা চালায় এবং তাদের ঘরবাড়ি লুট করে ও আগুন জ্বালিয়ে দেয়। পরিস্থিতি নিয়ন্ত্রণে রাখতে জেলা প্রশাসন উপজেলায় ১৪৪ ধারা জারি করেছে। ঘটনার কারণ অনুসন্ধান ও দোষী ব্যক্তিদের শনাক্ত করতে তিন সদস্যের তদন্ত কমিটি গঠন করা হয়েছে।
এই হত্যা, লুট ও অগ্নিসংযোগের ঘটনা যারাই ঘটাক না কেন, আমরা তাদের নিন্দা জানাই এবং শাস্তি দাবি করছি। কিছুদিন ধরেই পার্বত্য চট্টগ্রামে নানা অঘটন ঘটে চলেছে। কয়েক দিন আগে রাঙামাটিতে বাঙালিদের হামলায় দুজন আদিবাসীর মৃত্যুর পর রামগড়ের ঘটনা কিসের ইঙ্গিত দেয়? এভাবেই কি পাহাড়ে সংঘাত-সংঘর্ষ চলতে থাকবে? অকাতরে নিরীহ ও নিরপরাধ মানুষ জীবন দেবে? হঠাৎ করে পার্বত্য চট্টগ্রাম কেন অশান্ত হয়ে উঠল? এর পেছনে কোনো মহলের উসকানি আছে কি না, তা-ও খতিয়ে দেখা প্রয়োজন। দুই দশকের রক্তক্ষয়ী সংঘাত অবসানের লক্ষ্যেই ১৯৯৭ সালের ২ ডিসেম্বর পার্বত্য চুক্তি সই হয়েছিল। কিন্তু ১৩ বছর পরও সেখানে শান্তি না আসায় জনমনে উদ্বেগ বাড়িয়ে দেয়। পার্বত্য চট্টগ্রামে সব গোলযোগের মূলে রয়েছে ভূমির মালিকানা বিরোধ। গত রোববারের সংঘর্ষও হয়েছে ভূমি নিয়ে। সেখানে বিরোধপূর্ণ টিলায় আবাদ করতে গিয়েই শ্রমিকদের মৃত্যুর মুখে ঠেলে দিয়েছেন প্রভাবশালী ব্যক্তিরা। এর প্রতিক্রিয়ায় কয়েকটি গ্রামে হামলা চালিয়ে অনেক আদিবাসীর বাড়িঘর জ্বালিয়ে দেওয়া হয়েছে। এর দায় কে নেবে? অতীতে দেখা গেছে, তুচ্ছ ঘটনা নিয়ে গ্রামের পর গ্রাম জ্বালিয়ে দেওয়া হয়েছে, লুটপাট হয়েছে। এবার প্রশাসনের হস্তক্ষেপে পরিস্থিতি দ্রুত নিয়ন্ত্রণে আনা গেছে। এতে প্রমাণিত হয়, প্রশাসনের সহায়তা না পেলে দুষ্কৃতকারীরা সুবিধা করতে পারে না।
উপদ্রুত এলাকায় স্বাভাবিক অবস্থা ফিরিয়ে আনতে হলে প্রশাসনিক পদক্ষেপের পাশাপাশি সামাজিক উদ্যোগও নিতে হবে, যাতে সেখানে বসবাসরত আদিবাসী ও বাঙালিদের মধ্যে সৌহার্দ্যের সম্পর্ক গড়ে ওঠে। প্রশাসন দুই সম্প্রদায়ের মধ্যে যে শান্তি বৈঠকের উদ্যোগ নিয়েছে, তাকে আমরা স্বাগত জানাই। এ ধরনের বৈঠক সব সময়ই আয়োজন করা প্রয়োজন। প্রশাসন ও আইনশৃঙ্খলা রক্ষাকারী বাহিনীর সদস্যদের দায়িত্ব পালন করতে হবে সততা ও নিরপেক্ষতার সঙ্গে। সর্বোপরি পাহাড়ে স্থায়ী শান্তি ও স্থিতি আনতে হলে ভূমির মালিকানা নিয়ে যে বিরোধ অছে, তা নিষ্পত্তি করতে হবে অনতিবিলম্বে, অন্যথায় সংঘাত-সংঘর্ষের আশঙ্কা থেকেই যাবে।
এক বছরের কাজ শেষ হবে তিন বছরে?
মন্ত্রী আসছেন বলে
সওজের ‘ওপরে ফিটফাট, ভেতরে সদরঘাট’ পরিস্থিতি। বাগদাদের খলিফা হারুনর রশীদ দেশের অবস্থা জানতে গোপনে পরিদর্শনে বের হতেন। এখন আধুনিক যুগ, মন্ত্রীরা এখন প্রকাশ্যেই পরিদর্শন করেন। তাঁরা যেখানে যান, সবকিছু সাজানো গোছানো দেখতে পান। তাঁদের আগমন উপলক্ষে কর্মকর্তা-কর্মচারীরা নিয়ম ও দায়িত্বের প্রদর্শন করেন। এতে মন্ত্রীরাও ভাবার সুযোগ পান, সবকিছু ঠিকঠাকমতোই চলছে। যোগাযোগমন্ত্রী সাতক্ষীরা ও নড়াইল যাচ্ছেন বলে হঠাৎ সড়ক সংস্কারে ব্যতিব্যস্ত হয়ে পড়েছে সড়ক ও জনপথ (সওজ) বিভাগ। মন্ত্রীর জন্য তারা যা অল্প সময়ে করতে পারে, বছরের পর বছর ধরে জনগণের জন্য তা করতে পারে না কেন?
আজ যখন যোগাযোগমন্ত্রী সাতক্ষীরা-খুলনা মহাসড়কের নওয়াপাড়া বাজারসংলগ্ন সড়ক পরিদর্শন করছেন, তখন তিনি নিশ্চয়ই পেয়েছেন সাজানো গোছানো একটি সড়ক। তাঁর সন্তোষের জন্য সবকিছু ‘ঠিকঠাক’ রাখা হয়। কিন্তু ওপরের দিকে কোথাও একটু মেরামত, কোথাও একটু রং করে আর পিচ ঢেলে যে তলার কত অনিয়ম, দুর্নীতি আর গাফিলতি লুকিয়ে ফেলা হয়েছে, তার হদিস কে করবে? সেটাও তো মন্ত্রী মহোদয়েরই দায়িত্ব!
এই সড়ক দুটি চলাচলের অনুপযোগী হয়ে ছিল। অতিষ্ঠ বাস ও ট্রাকচালকেরা একাধিকবার সংস্কারের দাবিতে যানবাহন চালানো বন্ধও করে দেন। কিন্তু সেই ফরিয়াদ সওজের কানে যায়নি। ১৮ কোটি টাকা ব্যয়ে এই সড়কের কাজ শুরু হয় ২০০৯ সালের অক্টোবরে। ২০১০ সালের ডিসেম্বরে কাজ শেষ হওয়ার কথা থাকলেও তা হয়নি। এক বছরের কাজ তিন বছরে অর্থাৎ ২০১২ সালের ডিসেম্বরে শেষ করার নতুন লক্ষ্যমাত্রা ঠিক করা হয়েছে।
ঘটনাটি বাংলাদেশের আমলাতন্ত্রের একটি আদর্শ উদাহরণ। সময়ের প্রয়োজন, জনগণের চাহিদা বা রাষ্ট্রের গতির সঙ্গে চলা তো দূরের কথা, অনেক সময় তাদের গতির সঙ্গেই বাকি সবাইকে তাল মিলিয়ে চলতে হয়। মন্ত্রী না গেলে কাজ হয় না, প্রধানমন্ত্রী তৎপর না হলে ফাইল নড়ে না—এমন অবস্থা সরকার বা আমলা উভয়ের জন্যই লজ্জাকর। আমরা আশা করব, এই জবাবদিহি তাঁরা ‘ওপর মহলের’ প্রতি যতটা করেন, ততটাই যেন ‘নিচের মহলের’ জনগণের প্রতিও বোধ করেন।
খুলনা-সাতক্ষীরা সড়েকর নোয়াপাড়া নামক স্থানের সড়ক ২০০৯ সালে মেরামত শুরু হলেও আমার মনে হয় ভুক্তভুগীরা ভুলে গেছে কতদিন আগে তারা সরাসরি/ বাসযোগে সাতক্ষীরা থেকে যশোর/ খুলনা গিয়েছিল । আবার রাস্তার কাজ শুরু হয়েছে ২০০৯ সালে, যখন শেষ হবে তখন হয়ত সুবিধাভুগীরা ভুলে যাবে কখন মেরামত কাজ শুরু হয়েছিল ? মন্ত্রীর মহোদয়ের সরেজমিন পরিদর্শন কাজের গতি ও মান বাড়াবে কি কমাবে তার অপেক্ষায় জনগন থাকবে। এজন্য প্রয়োজন মন্ত্রী মহোদয়ে রুটিন ফলোআপ। জানিনা আমাদের মন্ত্রী মহোদয় সেটি করবেন কি না ? 
সরকার-প্রশাসনের কি কিছু করার ছিল না?
এবার ঘাঘট নদে বাঁধ
কুমিল্লার তিতাস নদীর দশা হয়েছে রংপুরের ঘাঘট নদের। বালু ব্যবসায়ীরা কেবল নদী থেকে লাগাতার বালু তুলেই থামেনি, নদীর মাঝবরাবর বাঁধ দিয়ে সেই বালু পরিবহনের জন্য ট্রাক চলাচলের রাস্তাও বানিয়েছে। দেশের অনেক নদী-খাল-জলাশয়ের ওপর এ রকম বাঁধ দেওয়ার যে খবর পাওয়া যাচ্ছে, তার চলতি শিকার হলো ঘাঘট নদ। প্রায় সবগুলো ঘটনার চরিত্র একই: স্থানীয় সরকারদলীয় নেতার প্রশ্রয়, প্রশাসনের উদাসীনতা এবং একশ্রেণীর ব্যবসায়ীর বেপরোয়াপনা। এই তিনের চক্রে বিপন্ন বাংলাদেশের জলজীবন, প্রকৃতি ও পরিবেশ।
বাংলাদেশের প্রাকৃতিক গঠন ও জীবনযাত্রার অপরিহার্য অঙ্গ হলো এর প্রবাহিত জলদেহগুলো। সাময়িক অর্থনৈতিক লাভের খাতিরে এগুলোর যে পরিমাণ ক্ষতিসাধন করা হচ্ছে, তাতে ইতিমধ্যেই দেশের পানিসম্পদ ও পানিপ্রবাহের অপূরণীয় ক্ষতি হয়ে গেছে। এ ধরনের কার্যকলাপ আইনত দণ্ডনীয় হলেও, সরকারের নির্বাহী বিভাগ, পরিবেশ-প্রশাসনের ভূমিকা হয় দায়সারা। জলবায়ু পরিবর্তনের পটভূমিতে পরিবেশ বা পানির প্রশ্ন এ ভূখণ্ডের জীবনযাত্রা ও জীববৈচিত্র্যের টিকে থাকারই প্রশ্ন।
প্রকৃতির সম্পদের ওপর সারা দেশে অব্যাহত দখল-লুণ্ঠনের যে হিড়িক লেগেছে, তা জরুরিভাবে থামানোর দায়িত্ব সরকারেরই। তার জন্য সবার আগে চাই, দখলদারদের রাজনৈতিক ও প্রশাসনিক প্রশ্রয় কঠোরভাবে বন্ধ করা। সেই সদিচ্ছা ও সংকল্প সরকারের আছে বলে মনে হয় না।
নদী-জলাশয়ের ওপর ধ্বংসাত্মক হস্তক্ষেপের সঙ্গে বাংলাদেশের বর্তমান উন্নয়নের ধরন ও নগরায়ণের সম্পর্ক আছে। নির্মাণ ও আবাসনশিল্পের বিরাট বিস্তার ঘটেছে দেশে। এর খোরাক হিসেবে দরকার বিপুল মাটি ও বালু। তাই এক নদীর মাটি পুড়িয়ে ইট হচ্ছে; আর বালু দিয়ে ভরাট করা হচ্ছে অন্য কোনো নদী বা জলাশয়।
পাশাপাশি অনেক খাল-বিল-জলাশয় জেলে সম্প্রদায়ের মানুষের হাত থেকে ইজারার নামে দেওয়া হচ্ছে শহরকেন্দ্রিক রাজনৈতিক পান্ডাদের। তারা জলজীবী জেলেদের মতো নদীর নিয়ম না মেনেই মাছ চাষ ও শিকার করে যাচ্ছে।
এককথায়, সরকারি ও রাজনৈতিক ক্ষমতার দাপট কাজে লাগিয়ে বাণিজ্যের গ্রাসেই বিপন্ন হচ্ছে বাংলাদেশের জলদেহ।
সরকার মানুষের মতো প্রকৃতিরও জিম্মাদার ও রক্ষক। অবিলম্বে যদি সরকারি মন্ত্রণালয় ও বিভাগগুলো নির্বিচার নদীলুণ্ঠন না থামায়, তাহলে সর্বনাশের আর শেষ থাকবে না।মাঠ পর্যায়ে যেসব কর্মকর্তা এসব জলমহাল, বালুমহাল ইজারার দায়িত্তে থাকেন তারা থাকেন উভয় সংকটে। দলীয় পাণ্ডারা ঢাকা থেকে মন্ত্রী দিয়ে ফোন করায়, তাতে কাজ না হলে কর্মস্থলে শারীরিকভাবে লাঞ্ছিত করে, বদলী করিয়ে দেয় কোন প্রতিকূল জায়গায় (প্রতিকূল বলছি এই অর্থে যে দেখা যায় ওই কর্মকর্তার হয়তো পারিবারিক কোন সমস্যা আছে, সেই সমস্যা যেন আরও বাড়ে এমন স্থানে বদলি করিয়ে দেয়া হয়), এখন কথা হল এতো বিপদ মাথায় নিয়ে দেশ সেবা করতে চাইবে কোন কর্মকর্তা? সবারইতো পরিবার আছে। আজ তিনি রাষ্ট্রের ভালমন্দ দেখছেন কিন্তু রাষ্ট্র কি তাঁর পরিবারের সদস্যদের শিক্ষা আর চিকিৎসার মতো অতি প্রয়োজনীয় বিষয়গুলোর নিশ্চয়তা দিতে পারছে? সেনাবাহিনীর একটা সুবিধা আছে। তারা সব কর্মস্থলেই ক্যান্টনমেন্ট স্কুল আর সিএমএইচ করে নিয়েছে। তাই কোন বদলিই তাঁদের সমস্যা করে না। কিন্তু বেসামরিক প্রশাসনের কর্মকর্তারা পদে পদে এই কষ্ট করছেন। ভোলার মনপুরা দ্বীপের যে উপজেলা নির্বাহী কর্মকর্তা, মৎস্য কর্মকর্তা, কৃষি কর্মকর্তা তাঁদের সন্তানদের কি একটা ভালো স্কুলে পড়ার অধিকার নেই? তাঁদের সন্তানরা কি রোগেশোকে একটু মানসম্মত চিকিৎসা পেতে পারে না? এসব বিবেচনা করেই কর্মকর্তারা কম্প্রোমাইজ করেন, সব দেখেও চুপ করে থাকেন। সবাই অসৎ নয় তবে বেশিরভাগই অসহায়। 