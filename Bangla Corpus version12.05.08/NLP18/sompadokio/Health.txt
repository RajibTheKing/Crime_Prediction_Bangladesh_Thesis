নো ফ্রি লাঞ্চ নিয়ে কিছু কথা
গত ২ নভেম্বরে প্রথম আলোয় নন্দিত কথাসাহিত্যিক হুমায়ূন আহমেদের ‘নো ফ্রি লাঞ্চ’ শীর্ষক একটি লেখা প্রকাশিত হয়। যুক্তরাষ্ট্রের মতো একটি ধনী দেশের স্বাস্থ্য-ব্যবস্থা ও তার চিকি ৎসা-ব্যয় সম্পর্কে লেখক তাঁর অভিজ্ঞতা বর্ণনা করেছেন। মার্কিন যুক্তরাষ্ট্র বিশ্বের অন্যতম উন্নত ও ধনী দেশ। স্বাস্থ্যসেবায় তাদের মান শীর্ষস্থানীয়। কিন্তু জনগণকে বিনা মূল্যে স্বাস্থ্যসেবা দেওয়ার কোনো ব্যবস্থাই তাদের নেই। হুমায়ূন আহমেদের লেখাতেই স্পষ্ট ফুটে উঠেছে, ওই দেশে নো ফ্রি লাঞ্চের মতোই নো ফ্রি চিকি ৎসা। ওই দেশের নাগরিকদের নিজেদের আয়ের এক বিরাট অংশ ব্যয় করতে হয় স্বাস্থ্যবিমা করার জন্য। আর যাদের স্বাস্থ্যবিমা নেই, তাদের পক্ষে ব্যক্তিগতভাবে চিকি ৎসার ব্যয় বহন করা স্বপ্ন মাত্র। যাদের স্বাস্থ্যবিমা করা আছে, অসুখ-বিসুখ হলে তাদের চিকি ৎসা দেওয়ার পর খরচটা সেই বিমা থেকে কেটে নেওয়া হয়। যার বিমা নেই, সে চিকি ৎসা নিতে গেলে নগদ অর্থ দিয়ে সেবা নিতে হয় এবং তা পরিশোধ করতে হয় সেবা পাওয়ার আগেই। জনাব হুমায়ূন আহমেদের লেখায় আরেকটি জিনিস ফুটে উঠেছে, কখনো জরুরি রোগী হাসপাতালে চিকি ৎসা নিতে গেলে তাকে ধাক্কা দিয়ে ফেলে দেওয়া হয় না, চিকি ৎসা অবশ্যই দিতে হবে। তবে চিকি ৎসা শেষে বিরাট অঙ্কের অর্থটুকু কোনোক্রমেই মওকুফ করা হয় না। ওই রোগী অর্থ পরিশোধে ব্যর্থ হলে তাকে বলতে হবে, সে কপর্দকশূন্য। পাওনা অর্থ তাকে অবশ্যই পরিশোধ করতে হবে, এককালীন না দিতে পারলে ভেঙে ভেঙে, এমনকি মাসে মাসে ৫ ডলার হলেও দিতে হবে, প্রয়োজনে সারা জীবন দিয়ে যেতে হবে। কিন্তু কোনো ছাড় নেই। আমাদের দেশের নাগরিকসহ পৃথিবীর অনেক দেশের মানুষ যারা ওই দেশে অবৈধভাবে বসবাস করে বা যাদের স্বাস্থ্যবীমা নেই, তাদের কোনো অসুখ-বিসুখ হলে স্বাস্থ্যসেবা নেওয়া তাদের জন্য দুঃস্বপ্ন। নেহাত জরুরি বা জটিল কোনো  রোগব্যাধি না হলে তারা ওভার দ্য কাউন্টার ওষুধ নিয়েই সন্তুষ্ট থাকে, চিকি ৎসকের কাছে যাওয়ার সামর্থ্য বা সাহস তাদের নেই। জরুরি প্রয়োজনে চিকি ৎসা নেওয়ার পর নিজেকে কপর্দকশূন্য ঘোষণা করতে হয় এবং ধীরে ধীরে চিকি ৎসার খরচটুকু ভেঙে ভেঙে হলেও পরিশোধ করতে বাধ্য থাকে, তা যত কষ্টেরই হোক। আমাদের মতো উন্নয়নশীল গরিব দেশে স্বাস্থ্য-ব্যবস্থায় কোথাও চিকি ৎসাসেবা না দিয়েই টাকা দাবি করা হয় না। চিকি ৎসা পেয়েও যেখানে অনেকেই চিকি ৎসার খরচটুকু দিতে চান না, হাসপাতালের ভাড়া কমানোর জন্য নানা বাহানা করেন। চিকি ৎসা শুরুর আগেই যদি আমেরিকার মতো পুরো টাকা আগেই জমা দিতে বলা হয়, ‘তা না হলে চিকি ৎসা হবে না’ তাহলে এর ফল কী দাঁড়াবে? শুরু হবে কর্তৃপক্ষকে গালাগাল দেওয়া এবং চিকি ৎসককে ‘কসাই’, ‘অমানুষ’, ‘অমানবিক’ ইত্যাদি বলে গালি দেওয়া অথবা শুরু হবে ক্লিনিক বা হাসপাতাল ভাঙচুর করা, কর্মচারীদের সঙ্গে হাতাহাতি, মারামারি, তাঁদের গালাগাল ইত্যাদি। আমাদের দেশে সম্পদের অভাব আছে, সেবার মানও স্বাভাবিকভাবেই সর্বোত্তম নয়। কিন্তু নীতিগতভাবে সব নাগরিকের স্বাস্থ্যসেবা পাওয়ার অধিকার স্বীকৃত এবং তা নিশ্চিত করার দায়িত্ব সরকারের। তাই সরকারিভাবে বিনা মূল্যে স্বাস্থ্যসেবা দেওয়া হয়। কিন্তু কিছু ক্ষেত্রে খরচ একেবারেই কম। নিঃস্ব হতদরিদ্র মানুষের জন্য সরকারি হাসপাতাল বা স্বাস্থ্যসেবা কেন্দ্রগুলোতে চিকি ৎসা অবশ্যই চলছে বিনা মূল্যেই। এত সস্তা চিকি ৎসাসেবা বর্তমান বিশ্বের অনেক উন্নত ধনী দেশেও নেই। আমাদের বেসরকারি ক্লিনিক ও হাসপাতালে চিকি ৎসার খরচ সরকারি হাসপাতালের চেয়ে বেশি হলেও অনেক ক্ষেত্রে বেসরকারি ক্লিনিকগুলো দরিদ্র রোগীদের কম মূল্যে সেবা দিয়ে থাকে। দরিদ্র রোগীদের জন্য আলাদা ফান্ড থাকে, যেখান থেকে তাদের অনেক ব্যয়বহুল চিকি ৎসাই অল্প মূল্যে করে দেওয়া হয়। এসব প্রতিষ্ঠান ব্যক্তিগত উদ্যোগে নিজস্ব পুঁজি এবং বিশাল অঙ্কের ঋণ নিয়ে গড়ে তোলা। তাই সব চিকি ৎসা বিনা মূল্যে বা কম মূল্যে পাওয়া যাবে, এটা আশা করা যায় না। আমাদের মনোভাব এমন হয়ে গেছে, চিকি ৎসা হলো মানবসেবা এবং তা বিনা পয়সায় হবে। আমাদের মানসিকতা এভাবেই তৈরি। বছরের পর বছর ধরে হ্রাসকৃত মূল্যে বা বিনা মূল্যে সরকারি স্বাস্থ্যসেবা পাওয়ার ফলে চিকি ৎসার জন্য ব্যয় করা দরকার, এই ভাবনাটাই আমাদের মাঝে গড়ে ওঠেনি। খাদ্য, বস্ত্র, বাসস্থান ও শিক্ষার মতো মৌলিক চাহিদা থেকে শুরু করে সিনেমা দেখা বা বেড়াতে যাওয়ার মতো বিনোদনমূলক কর্মকাণ্ডে আমরা অকাতরে ব্যয় করে থাকি। অন্য যে কোনো পেশা বা সেবা যেমন-পরিবহন বা যোগাযোগের ক্ষেত্রে টাকা দিতে হবে, এটা সবাই জানেন এবং সেভাবেই প্রস্তুত হয়ে থাকেন। কিন্তু চিকি ৎসার জন্য কেউ আলাদাভাবে কিছু বরাদ্দ রাখেন না। তাই চিকি ৎসার পর যখন অর্থ দেয়ার প্রশ্ন ওঠে, তখন অনেকেই তা দিতে প্রস্তুত থাকেন না। শুরু হয় অসন্তোষ। শেষ করার আগে হুমায়ূন আহমেদকে ধন্যবাদ জানাতে চাই যে তিনি দেশে ফিরে আমাদের দেশের জন্য একটি আন্তর্জাতিক মানসম্পন্ন ক্যানসার হাসপাতাল গড়ে তোলার ইচ্ছা ব্যক্ত করেছেন। এই সদিচ্ছা নিঃসন্দেহে প্রশংসার দাবিদার। আমাদের দেশে বিত্তবান মানুষের অভাব নেই। তারাও এ বিষয়ে এগিয়ে আসতে পারেন এবং কেটারিং হতে পারেন। যাঁর যে অবস্থান আছে, সেখান থেকেই কাজের চিহ্ন রেখে যাওয়াই হলো মানুষ হিসেবে আমাদের বিধাতা প্রদত্ত দায়িত্ব। স্বামী বিবেকানন্দের কথায়, ‘হে মানব, যেখানে যাবি তোর পদচিহ্ন রেখে যা’।
ডা. এ বি এম আবদুল্লাহ: ডিন, মেডিসিন অনুষদ; অধ্যাপক, মেডিসিন বিভাগ, বঙ্গবন্ধু শেখ মুজিব মেডিকেল বিশ্ববিদ্যালয়। ৫ মিনিটে ৫০০ টাকা ফি ! ক টাকা ফি দিয়ে মেডিকেল কলেজে পড়েছেন ? '’ এই প্রশ্নের জবাবে বলতে চাই, আপনি জানেন কি? এই '৫ মিনিটে ৫০০ টাকা' পর্যায়ে আসতে স্যারের কতদিন লেগেছে? ২৫/২৬ বছরে এমবিবিএস পাশের পর আরও ১০/ ১২ বছরের আর্থিক ও মানসিক কষ্ট সহ্য করে, পরিবার ও ব্যাক্তিগত জীবনে কত ত্যাগ স্বীকার করে আজ তিনি এই পর্যায়ে আসতে পেরেছেন। একটি পেশায় অমানবিক কষ্ট ও শ্রম দিয়ে, শুরুতে বিনাবেতনে ও পরবর্তীতে নাম মাত্র বেতনে কাজ করে, কষ্ট করে ডিগ্রী নিয়ে শেষ বয়সে কেউ যদি '৫ মিনিটে ৫০০ টাকা' অ্যায় করে, তবে তা নিয়ে অন্য দের এত আপত্তি কেন? দেশে আর কোন পেশার মানুষ কি উচ্চ আয় করে না? কিছু পেশার মানুষ কষ্ট করে শেষ বয়সে আর্থিক উন্নতি দেখতে পারছে, এতে আমাদের খুশি হওয়া উচিত নাকি হিংসা পরায়ণ হওয়া উচিত!!দ্বিতীয় প্রশ্নের জবাবে বলব, শুধু মেডিকেলেই সরকারি খরচে পরানো হয়, বাকি সরকারি কলেজ, ভার্সিটি, বুয়েট বা অন্যান্য সযাবেন।রি শিক্ষা প্রতিস্থানের শিক্ষার্থী দেরও সরকারি খ্রচেই পরানো হয়। যারা সরকারি মেডিকেলে পড়ে বা পরেছে, কি নিম্ন মানের হোস্টেলে, নিম্ন মানের পানি ও খাবার খেয়ে, গন টয়লেট ব্যবহার করে, অত্যন্ত অনুপযোগী সুযোগ সুবিধার ও অব্যাবস্থাপ্নার মধ্য দিয়ে বছরের পর বছর পার করার পর সরকারি টাকার খোটা দিয়ে কতটা যোগ্য ও রুচিশীল ডাক্তার পাবেন বলে আশা করেন? যাদের নিজের পরিবারের কেউ ডাক্তার বা ডাক্তারি পড়ছে, তাড়াই বুঝবে তাদের জীবন কি ও কেমন। বাকি রা শুধু বাইরে থেকে দোস ধরেই যাবেন।  খাদ্য- আপনাকে সরকার ফ্রী খাওয়াচ্ছে? বস্ত্র- আপনাকে গার্মেন্টস মালিকেরা ফ্রী দিচ্ছে?বাসস্থান- আপনাকে ফ্রী বাসায় কে রাখবে?শিক্ষা- সকল শিক্ষক আপনাকে ফ্রী পড়াবেন?ঢাকা মেডিকেল এ ERCP করাতে নেয় ৫০০০ টাকা আর সেই একি জিনিস বাইরে করাতে নিবে কমপক্ষে ২২০০০ টাকা, মেশিন, মেডিসিন, ইন্সট্রুমেন্ট সবই এক, এমন কি ডাক্তারের মান ও এক। এন্ডোস্কপি, কলনস্কপি করাতেও অনেক কম লাগে। বাচ্চা বাইরে সিজার করাতে মিনিমাম ১২০০০ লাগে, সরকারি হসপিটাল এ অপারেশান ফ্রী, ঢাকা মেডিকেল এ এখন মেডিসিন ও প্রায় সবই ফ্রী, সর্বোচ্চ ৫০০০ টাকা লাগবে সিজার করাতে। আরও অনেক উদাহারন দেয়া যাবে। ভর্তি হলে সিট না পাওয়া, অনেক রোগীর ভিড়, অপারেশান করাতে অনেক রোগীর কারণে সিরিয়াল পেতে দেরি হওয়া এসব অভিযোগ সবসময়েই থাকবে কিন্তু এর মাঝেও সেবা তারা পাচ্ছেন। আপনার বাসার ডিজাইন করতে আর্কিটেক্ট কত নেন? অথবা আপনার মামলা পরিচালনা করতে আপনার উকিল? ধারণা আছে? এখনকার দিনে মোবাইল এর সমস্যা হলেও ঠিক করতে কমপক্ষে ৫০০ টাকা লাগে। ডাক্তার আপনার জীবকে আরও দীর্ঘায়িত করার চেস্টা করেন, তবে তাকে(প্রোফেসরকে) ৫০০ টাকা দিতে কুণ্ঠা বোধ করবেন? সবাই কিন্তু ৫০০ নেন না, জুনিয়র ডাক্তার ২০০ দিলেই খুশি। Payment নিয়ে অনেক মতভেদ থাকতে পারে। আর আমেরিকার চিকিত্সা ব্যবস্থাই একমাত্র আদর্শ ব্যবস্থা নয়। ইউরোপে বহু কল্যাণমূলক রাষ্ঠ্র আছে অন্যরকম মডেল নিয়ে। আমাদের দেশের ডাক্তারদের প্রধান যেটা দরকার তাহলো জবাবদিহিতা। যাতে তাদের দায়িত্ব অবহেলার জন্য জবাবদিহিতা থাকে। আমার প্রচুর অভিজ্ঞতা আছে যে, বিখ্যাত সব ডাক্তাররা শুধুমাত্র careless থাকার কারণে ভূল চিকিত্সা করেছেন। ডেঙ্গুর জায়গায় টাইফয়েড, কোন গ্লান্ড ফূললেই টনসিল অপারেশন, মাত্রারিক্ত এ্যান্টিবায়োটিক দিয়ে MRSA , কোন বিকল্প পথ না দেখিয়ে হার্টের ভাল্ভ ট্রান্সপ্লান্ট অপারেশন  কিছু উদাহরণ মাত্র। ৫ মিনিটে ৫০০ টাকা ফি ' যারা বলেন, তাদের আসলে মেডিক্যাল প্রফেশন সম্পর্কে কোন ধারনা নাই। কোন বিষয় সম্পর্কে ভাল ধারনা না থাকলে নির্বোধের মত মন্তব্য করা ঠিক নয়। সরকারি টাকায় শুধু ডাক্তাররাই পড়ে না, ইঞ্জিনিয়ার, উকিল, পুলিশ, আমলা সবাই সরকারি টাকাতেই পড়ে। যারা ডাক্তারকে তাঁর ন্যায্য ফি দিতে কুন্ঠা বোধ করেন, তারাই আবার থানায় গিয়ে পুলিশকে ঠিকই ঘুষ দিচ্ছে কাজ হাসিল করার জন্য। কোন সরকারি অফিসেই ঘুষ ছাড়া কাজ হয় না, সেখানে কোন সমস্যা নেই, অথচ ডাক্তার তার ন্যায্য ফি চাইলেই যত দোষ। আমিও চাই দেশের সব মানুষ যথাযথ স্বাস্থ্যসেবা পাক। তবে এর জন্য জাতীয় নীতি নির্ধারকদের বাস্তবমুখী পদক্ষেপ নিতে হবে। শুধু শুধু ডাক্তারদের ঘাড়ে সব দোষ চাপিয়ে নিজেদের ট্রিটমেন্ট এর জন্য ইউরোপ আমেরিকা ঘুরে বেড়ালে হবে না। মন্তব্যকারীদের সবার কথাই কমবেশী ঠিক। তবে দু:খ লাগে যখন দেখা যায় সরকারী হাসপাতালের ওষুধ যা রোগীদের বিনামূল্যে প্রাপ্তব্য তা বড় বড় দায়িত্ববান ডাক্তার সাহেবদের জ্ঞাতসারে পাচার হয়ে বাইরে বিক্রী হয়। যেখানে রোগীদের খাবার থেকেও চুরি করা হয় অথচ ডাক্তার সাহেবরা রহস্যজনক কারনে সে দিকে তাকান না। তদুপরি ডাক্তার সাহেবরা রোগীর দিকে মনযোগ দেবার চেয়ে দলবাজি করায় অতি উতসাহী হয়ে পড়েন। এছাড়া আর সবাই ঠিক।  সার খুব ভাল লাগল লেখা পড়ে। কিন্তু একি পরিক্কা এক জাইগায় এক দাম এরেক জাইগায় আরেক দাম এর অরথ কি সার।আমাদের এখানে চেম্বারে পাশাপাশি দুজন তিনজন রুগি দেখা হয় পরিভাচ্য কি হবে সার।রুগি দেখতে এক ফি রিপোর্ট দেখা তে আবার ফিয এটা কেন সার।একজন ডাক্তার ১৫০ জন রুগি দেখেন রুগি কি শময় পায় বলতে পারেন সার।মানুশ শুন্দর বেবহার আশা করে রুগিরা কি তা পায়। এটা ঠিক যে যুক্তরাষ্ট্রে "অবৈধ" বসবাসকারীদের জন্য যেমন হেলথ ইনস্যুরেন্স নেয়া সম্ভব হয় না, তেমনি সরকার প্রদত্ত অন্যান্য সুবিধাও তারা পায় না। কারণ গোঁড়াতেই গলদ, আইনবহির্ভূতভাবে তারা এখানে আছে। সেজন্য চিকিৎসার ক্ষেত্রেও তাদের দূর্ভোগের সীমা নেই। আমার মতে যুক্তরাষ্ট্রে হেলথ ইনস্যুরেন্স ছাড়া কারও অসুখ হওয়া হলো সবচেয়ে বড় এক অভিশাপ। তবে যুক্তরাষ্ট্রের নাগরিক কিংবা বৈধ অভিবাসী (ট্যুরিস্ট কিংবা অস্থায়ী বসবাসকারী না) যাদের হেলথ ইনস্যুরেন্স নেয়ার মতো আর্থিক সঙ্গতি নেই তাদের জন্য সরকারের পক্ষ থেকেই মেডিকেয়ার, মেডিকেইড ইত্যাদি নানারকম ইনস্যুরেন্সের ব্যবস্থা করে দেয়া হয়। এতে সীমাবদ্ধ সুবিধা পেলেও কারও দরকারী কোন চিকিৎসা টাকার অভাবে বন্ধ থাকে না। নাগরিক সুবিধার ক্ষেত্রে যুক্তরাষ্ট্রের দৃষ্টিভঙ্গি যতটুকু বুঝতে পেরেছি তা হলো, যার টাকা নেই তাকে সরকার সুবিধা দিবে, আর যার টাকা আছে সে নিজে করে খাও। এতে করে একেবারে গরীব থেকে নিয়ে উচ্চবিত্তের মধ্যে সামাজিক অবস্থানের পার্থক্য কম থাকে। আমাদের দেশের মতো গরীব দু'বেলা খেতে পায় না আর বড়লোক পাজেরো গাড়ি হাকিয়ে চলছে, তেমন অবস্থা না সেখানে। ধনী-গরীব সবার ঘরেই টিভি, ফ্রিজ, ইন্টারনেট থেকে নিয়ে গাড়ি পর্যন্ত থাকে, যদি তারা চায়।লেখাটিতে লেখক বলেছেন যে যুক্তরাষ্ট্রে চিকিৎসা প্রদানের ক্ষেত্রে আগে টাকা নিয়ে পরে চিকিৎসা করানো হয়। কিন্তু সেটা সব ক্ষেত্রে প্রযোজ্য না। এমনকি হেলথ ইনস্যুরেন্স ছাড়াও কেউ যদি মুমূর্ষ অবস্থায় কোন হাসপাতালে চিকিৎসা নিতে যায়, টাকার অভাবে তাকে চিকিৎসা না করিয়ে ফেরত পাঠাবে না। তবে যুক্তরাষ্ট্রের বহিরাগত কেউ এখানে চিকিৎসা নিতে আসলে সেটা অন্য কথা। আমাদের দেশের চিকিৎসা ব্যবস্থার সাথে যদি যুক্তরাষ্ট্রের ব্যবস্থার তুলনা করতে যাই, তাহলে সবার আগে যেটা আমার চোখে পড়ে তা হলো চিকিৎসকের জবাবদিহিতা। আমাদের দেশের চিকিৎসকদের কোথাও জবাবিদিহি করতে হয় না যে তার ভুল চিকিৎসায় কেন  রোগী মারা গেলো, বা আরও খারাপ অবস্থা হলো। কিন্তু যুক্তরাষ্ট্রে এরকম কিছু হলে সেই চিকিৎসকের পুরো ক্যারিয়ারই বাতিল হয়ে যাবে বাকি জীবনের জন্য। সাথে জেল-জরিমানা তো আছেই। তাই যারা চিকিৎসা দেয়,তারা আর যাই হোক খামখেয়ালী করে রোগী মারা চিকিৎসা করে না। 
    আমেরিকায় চিকৎসা ব্যয় বহুল তাদের জন্য যারা আমেরিকার নাগরিক না। পৃথিবীর অন্যতম সেরা চিকিৎসা ব্যবস্থা আমেরিকার, এই চিকিৎসা সুবিধা শুধুমাত্র আমেরিকার নাগরিকদের জন্য, তাই যারা বহিরাগত তাদেরকে আমেরিকা টাকাওয়ালা লোক হিসেবে ধরে এবং এর জন্যই বহিরাগত যাদের এই সেবা প্রয়োজন তাদেরকে অবশ্যই বেশি pay করতে হবে।বহিরাগতদের বেশি pay করার সিস্টেম মোটামুটি পৃথিবীর সব দেশেই প্রচলন আছে। এর অন্যতম উদাহরন: EUভুক্ত দেশগুলোর ছাত্রদের জন্য EUভুক্ত দেশগুলোতে পড়ালেখার খরচ অনেক কম এবং EU বহির্ভূত ছাত্রদের জন্য তা ৫গুন থেকে ১০গুন পর্যন্ত বেশি। হুমায়ুন আহমেদ অনেক বড় লেখক হলেও তার জনপ্রিয়তা শুধুমাত্র বাংলাদেশ, আমেরিকানদের কাছে সে বহিরাগত লাল চামড়ার ধনী আদমী ছাড়া কিছুই না। চিকিৎসা পেশা একটি মহৎ সেবাধর্মী পেশা। মানুষ দুই সময়ে অসহায় হয়ে পড়ে ১.অসুখ হলে ২.মামলায় পড়লে। বাংলাদেশের চিকিৎসকরা মানুষের এই অসহায়ত্বের সুযোগ নিয়েই ব্যবসা শুরু করে। তারমানে এই না যে বাংলাদেশের সব চিকিৎসকই খারাপ। একজন লিখেছেন ভালো চিকিৎসক হতে ২৫-২৬ বছর লাগে, ভাই আপনের কাছে প্রশ্ন একজন ভালো একাউন্ট্যান্ট হতে কত সময় লাগে জানা আছে অথবা ভালো একজন উকিল অথবা ভালো ইঞ্জিনিয়ার। একজন চিকিৎসক পাশ করার সাথে সাথেই চেম্বার খুলে বসতে পারে। কিন্তু একজন উকিল, ইঞ্জিনিয়ার অথবা একাউন্ট্যান্ট তা পারে না। আমার এক বন্ধু বুয়েট থেকে সিভিল ইঞ্জিনিয়ারিং পাস করে এখন ব্যাংকে চাকরী করে। এরকম আরো অনেক পরিচিত আছে কিন্তু তাদের মধ্যে কোন ডাক্তার নাই যারা ডাক্তারী পাশ করে ব্যাংকে ক্রেডিট অফিসার অথবা কম্পিউটার ফার্মে টেকনিশিয়ান হিসেবে চাকরী করছে। কারন এই ধরনের চাকরী করা ডাক্তারদের জন্য অশোভন, হীনকর এবং এতে টাকা পয়সাও অনেক কম। পরিশেষে লেখকের প্রতি পূর্ণ শ্রদ্ধা রেখেই বলতে চাই বাংলাদেশের চিকিৎসার মান এখনো বিশ্বমানের তো দূরের কথা পার্শ্ববর্তী দেশ ভারতের মতই হয় নাই। যেখানে বাংলাদেশের বেশিরভাগ ডাক্তারদের মনোভাব কসাইয়ের মত। যেখানে বাংলাদেশের বড় ডাক্তাররা দলাদলি নিয়ে ব্যস্ত। সেখানে আপনি কিভাবে এই ধরনের ত্রুটিপূর্ণ একটি লেখা লিখে ডাক্তারদের পক্ষে সাফাই গাইতে পারলেন। চিকিৎসা আর দশটি পেশার মতই একটা, কোন পার্থক্য নেই। বিদেশেও তাই। টাকা দেও (রোগী, ইন্সুরেন্স কম্পানি, সরকার যে ই দেক) চিকিৎসা নাও, ভুল হলে কেস কর, জিতলে ক্ষতিপূরণ পাও। কিন্তু আমরাই একে ভিন্ন ভাবে দেখি। স্যারের লিখার মূল উদ্দেশ্য এটাই। মানবিক আচরন, ন্যায্য মূল্য, সঠিক সেবা - এসব শুধু চিকিৎসা ক্ষেত্রে নয়, সকল ক্ষেত্রেই কাম্য। আমাদের দেশে সকল পেশাতেই এর অভাব আছে। এবার মনে করে দেখুন তো জীবনে কতবার চিকিৎসককে টাকা দেয়ার ক্ষেত্রে ইতস্তত করেছেন আর কতবার স্কুলের ফি, ইঞ্জিনিয়ারের ফি, আইনজীবীর ফি দিয়ে গিয়ে মনে হয়েছে একটু কম দেই? কতবার চায়ের আড্ডায় বিদেশের ডাক্তারদের ব্যবহারের সাথে আমাদের ডাক্তারদের ব্যবহার তুলনা করেছেন আর কতবার থানায় কিংবা সরকারী অফিসে পাওয়া ব্যবহার নিয়ে আলোচনা করেছেন? যারা এখানে পড়ছেন তারা সম্ভবত সবাই প্রয়োজন মত টাকা খরচ করতে পারেন, কিন্তু সবার অবস্থা তা নয়। যে হত দরিদ্র ব্যক্তি দিনাজপুর থেকে ট্রাকে চড়ে ঢাকায় আসে, এরপর ঝুপড়ি ঘরে মাথা গোজে, রাস্তার ধারে ভাত খায় সে প্রতি পদে কিছু কিছু খরচ করে, টাকা মাফ চায় না। কোর্টে আসলে উকিলকে টাকা দেয়, সচিবালয়ে কেরানিকে ঘুষ দেয়। সকল ক্ষেত্রেই টাকা দেয়। কিন্তু ডাক্তারের চেম্বারে গেলে ফ্রি চিকিৎসা চায়। আমাদের এই মানসিকতা কেন? হয় আমরা ডাক্তারের দেয়া সেবাটাকে কোন মূল্যই দেই না, অথবা এটা এতই অমূল্য যে টাকায় শোধ হয় না। যদি দ্বিতীয়টা হয় তাহলে ডাক্তারকে কি সেই সন্মান আমরা দেই? এই লেখায় অনেকের মন্তব্য লক্ষ করুন। "কত টাকায় পড়াশোনা করেছেন?" এই মন্তব্য যারা করেন তারা কি ডাক্তারকে সন্মান করেন?এই যোগসাজশের অভিযোগ গুরুতর সরকারি হাসপাতালে রোগনির্ণয় মঙ্গলবারের প্রথম আলোয় প্রকাশিত এক প্রতিবেদনে রংপুর মেডিকেল কলেজ হাসপাতালে রোগনির্ণয়-ব্যবস্থার যে চিত্র পাওয়া যায়, তা রীতিমতো উদ্বেগজনক। হাসপাতালটির পাঁচটি বিভাগের মোট ৪২টি রোগনির্ণয়  যন্ত্রপাতি দীর্ঘদিন ধরে বিকল হয়ে আছে; এই সুযোগে বেসরকারি রোগনির্ণয় কেন্দ্রগুলো ওই হাসপাতালের রোগীদের নিয়ে রমরমা ব্যবসা চালিয়ে যাচ্ছে। প্রথম আলোর প্রতিবেদনটির সঙ্গে প্রকাশিত একটি ছবিতে দেখা যাচ্ছে, ওই হাসপাতালে চিকিৎসাধীন এক রোগীর শরীর থেকে রক্তের নমুনা সংগ্রহ করছেন বেসরকারি একটি রোগনির্ণয় কেন্দ্রের একজন কর্মী। অভিনব চিত্র বটে। দুশ্চিন্তার বিষয় কয়েকটি। প্রথমত, সরকারি হাসপাতালটির নিজস্ব রোগনির্ণয় যন্ত্রপাতিগুলো দীর্ঘদিন ধরে বিকল হয়ে আছে, কিন্তু সেগুলো মেরামত করার উদ্যোগ নেওয়া হয়নি। কেন হয়নি, এই প্রশ্নের সঙ্গে জড়িয়ে আছে অন্যান্য বিষয়সহ আরও একটি বিষয়: ওই হাসপাতালের একশ্রেণীর চিকিৎসক ও টেকনিশিয়ানের ব্যক্তিগত স্বার্থ। অভিযোগ আছে, তাঁদের যোগসাজশেই হাসপাতালটিতে অনুপ্রবেশ ঘটেছে বেসরকারি রোগনির্ণয়  কেন্দ্রগুলোর। শুধু তা-ই নয়, সরকারি হাসপাতালটিতে চাকরি করার পাশাপাশি তাঁরা বেসরকারি রোগনির্ণয় কেন্দ্রগুলোতেও সময় দেন। দ্বিতীয়ত, এমন অভিযোগ প্রায়ই শোনা যায় যে রোগনির্ণয় কেন্দ্রগুলোর সঙ্গে সংশ্লিষ্টতার কারণে চিকিৎসকেরা প্রয়োজনে-অপ্রয়োজনে রোগীদের অতিরিক্ত পরীক্ষা-নিরীক্ষা দিয়ে থাকেন। সেসব পরীক্ষা-নিরীক্ষার গুণগত মান নিয়েও গুরুতর প্রশ্ন থেকে যায়। ফলে সুচিকিৎসা নিশ্চিত হয় না কিন্তু রোগীদের প্রচুর অর্থ ব্যয় হয়। সরকারি হাসপাতালে ভর্তি হয়ে সরকারি চিকিৎসকদের তত্ত্বাবধানে থাকার পরও যদি রোগীদের বেসরকারি রোগনির্ণয় কেন্দ্রগুলোর মুনাফালিপ্সার শিকার হতে হয়, তবে এর চেয়ে দুঃখজনক বিষয় আর কী হতে পারে? তৃতীয়ত, সরকারি হাসপাতালের রোগনির্ণয় ব্যবস্থার অকার্যকারিতা যদি সেই হাসপাতালের চিকিৎসক ও টেকনিশিয়ানদের জন্য লাভজনক একটা ব্যাপার হয়, তবে তাঁরা চাইবেন হাসপাতালের রোগনির্ণয়ের যন্ত্রপাতি যেন সব সময়ই বিকল থাকে। এমনকি সচল যন্ত্রপাতিও তাঁরা অব্যবহূত অবস্থায় ফেলে রেখে বেসরকারি রোগনির্ণয় কেন্দ্রগুলোর ব্যবসার পথ খোলা রাখবেন। শুধু রংপুর মেডিকেল কলেজ হাসপাতাল নয়, আরও অনেক সরকারি হাসপাতালের রোগনির্ণয় ব্যবস্থার চিত্র কমবেশি একই রকম। কিন্তু চিকিৎসক-টেকনিশিয়ানদের বিরুদ্ধে উত্থাপিত অভিযোগগুলো সত্য হলে তা শুধু নৈতিকভাবেই অগ্রহণযোগ্য নয়, গুরুতর অপরাধের পর্যায়েও পড়ে। সরকারি হাসপাতালগুলোকে এই দুরবস্থা থেকে উদ্ধার করা একান্ত জরুরি। বেসরকারি রোগনির্ণয় কেন্দ্রগুলোর সঙ্গে সরকারি হাসপাতালগুলোতে চাকরিরত  চিকিৎসক ও টেকনিশিয়ানদের সব ধরনের সংশ্লিষ্টতা সম্পূর্ণরূপে নিষিদ্ধ করার সময় এসেছে। তদবিরের সংস্কৃতি গ্রামবিমুখতাকে জোরালো করেছে চিকিৎসকদের শহরপ্রীতি 
চিকিৎসকদের গ্রাম ছেড়ে শহরের হাসপাতালে চলে আসাটা স্বাস্থ্য খাতের সার্বিক নৈরাজ্য থেকে বিচ্ছিন্ন নয়। অবশ্য সাধারণভাবে এটা কোনো নতুন সমস্যা নয়। চিকিৎসকদের শহরপ্রীতি বিশ্বজুড়েই আছে। কিন্তু বহু দেশ তা মাল দিলেও বাংলাদেশ হিমশিম খাচ্ছে। বিশ্বব্যাংকের ২০০০ সালের এক প্রতিবেদন অনুযায়ী, এ সমস্যার একটি আন্তর্জাতিক মাত্রা রয়েছে। এতে ব্রাজিল, ভারত, ইন্দোনেশিয়া ও জাম্বিয়ার চিকিৎসকেরা গ্রামে যেতে অনাগ্রহী বলে দেখানো হয়েছে। প্রতিবেশী নেপাল ও পাকিস্তানে এমনটাই দেখা যায়। বাংলাদেশে গত দুই দশকের ব্যবধানে এ সমস্যা তীব্র থেকে তীব্রতর হয়েছে। কারণ, স্বাস্থ্য খাতের পেশাজীবী সংগঠনগুলো প্রধানত কট্টর রাজনৈতিক দৃষ্টিভঙ্গি থেকে বিভক্ত। তারা স্বাস্থ্যসেবা ও প্রশাসনে কুপ্রভাব রাখছে। ২০ ডিসেম্বর প্রথম আলোতে প্রকাশিত প্রতিবেদনে অভিযোগ করা হয়েছে, বিএমএ, স্বাধীনতা চিকিৎসক পরিষদ এবং কোনো কোনো ক্ষেত্রে সাংসদেরা চিকিৎসকদের শহরমুখী করার তদবিরের সঙ্গে জড়িত। চলতি বছরের জানুয়ারিতে প্রধানমন্ত্রী শেখ হাসিনা চিকিৎসকদের গ্রামবিমুখতার বিরুদ্ধে কঠোর হুঁশিয়ারি উচ্চারণ করেছিলেন। তিনি বলেছিলেন, এ ক্ষেত্রে কোনো অবহেলা সহ্য করা হবে না। কিন্তু আমরা কোনো প্রতিকার দেখিনি। জনগণের দোরগোড়ায় স্বাস্থ্যসেবা পৌঁছে দিতে গত দুই বছরে চার হাজার ১৩৩ জন চিকিৎসককে অ্যাডহক ভিত্তিতে নিয়োগ দেওয়া হয়েছিল। এমনকি কর্মস্থল নির্ধারণের ক্ষেত্রে তাঁদের নিজ জেলা কিংবা কাছাকাছি উপজেলা বিবেচনায় নেওয়া হয়েছিল। কিন্তু তা তাঁদের সন্তুষ্ট করেনি। এসব চিকিৎসক তাঁদের পূর্বসূরিদের অশুভ পদাঙ্ক অনুসরণ করেন। তাঁদের অধিকাংশই নিয়োগ পাওয়ার এক বছরের মাথায় গ্রাম ছেড়ে শহরের হাসপাতালে চলে  এসেছেন। সরকারের নীতিনির্ধারকদের বুঝতে হবে, ওই তদবিরকারীরা ঘরের শত্রু বিভীষণের ভূমিকা পালন করছেন। তবে একই সঙ্গে চিকিৎসকদের গ্রামমুখী রাখতে হলে কিছু প্রণোদনামূলক ব্যবস্থাও নিতে হবে। এলাকার রকমভেদে বিশেষ ভাতা, দুই বছর গ্রামে থাকলে অগ্রাধিকার ভিত্তিতে স্নাতকোত্তর ডিগ্রি বা প্রশিক্ষণের সুযোগ দেওয়ার মতো ব্যবস্থার কথা ভাবা চলে। তবে এ ক্ষেত্রে ঠিক কী ধরনের ব্যবস্থা নেওয়া বাস্তবসম্মত, তা খতিয়ে দেখতে সরকারের উচিত একটা উপযুক্ত নীতিমালা প্রণয়ন করা। তদবিরের আছরমুক্ত থেকে তা অনুসরণ করতে হবে। 
তদারককারীদের বিরুদ্ধে ব্যবস্থা নিন
পলাতক চিকিৎসকঃ
কর্মস্থল-পলাতক সরকারি চিকিৎসকদের বিরুদ্ধে ব্যবস্থা নিতে নির্দেশ দেওয়ার এক বছর পর প্রধানমন্ত্রী শেখ হাসিনাকে আবার একই নির্দেশ দিতে হয়েছে। তিনি জানতে চাননি এক বছর আগে তিনি যে হুঁশিয়ারি উচ্চারণ করেছিলেন, তা কেন সংশ্লিষ্ট দায়িত্বশীল কর্মকর্তাদের কর্ণকুহরে প্রবেশ করেনি। এ অবস্থা প্রমাণ করে, দেশের স্বাস্থ্য খাতের শৃঙ্খলা বলতে কিছু নেই। চিকিৎসকদের গ্রামে না যাওয়ার রোগ অতি পুরোনো। স্বাস্থ্য মন্ত্রণালয় ও স্বাস্থ্য অধিদপ্তরের একশ্রেণীর কর্মকর্তার ঔদাসীন্য ও যোগসাজশে চিকিৎসক সমাজের একটি বড় অংশ মাসের পর মাস কর্মস্থলে পলাতক থেকে নিজেদের চিকিৎসা-ক্যারিয়ার গঠনে ব্যস্ত এবং সেটা করে তারা পারও পেয়ে যাচ্ছেন। আজ যদি প্রধানমন্ত্রী জানতে চান, কেন ব্যবস্থা নেওয়া হচ্ছে না এবং এ জন্য দায়ী ব্যক্তিদের যদি তিনি চিহ্নিত করেন, তাহলেই সমস্যার একটা সুরাহা হতে পারত। সে কারণে ২৫ ডিসেম্বর স্বাধীনতা চিকিৎসক পরিষদের (স্বাচিপ) ১৮তম প্রতিষ্ঠাবার্ষিকী উপলক্ষে সংগঠনের একটি প্রতিনিধিদলের সঙ্গে এক বৈঠকে প্রধানমন্ত্রীর ওই নতুন নির্দেশে আমরা ভরসা রাখতে পারি না। কারণ,যে সরিষা দিয়ে ভূত তাড়ানো হবে, সেই সরিষাই ভূতে আক্রান্ত। স্বাচিপের সভাপতি স্বাস্থ্যমন্ত্রী আ ফ ম রুহুল হক দেশের স্বাস্থ্যব্যবস্থার উন্নতিকল্পে সম্ভব হলে প্রাণ উৎসর্গ করতে সংকল্পবদ্ধ। অথচ অপ্রিয় সত্য হলো,চিকিৎসকদের নিয়োগ ও পদোন্নতির প্রক্রিয়ায় দলীয়করণ আজ সর্বজনবিদিত। তাঁর ভালো করেই জানা থাকার কথা, কীভাবে তদবির ও ধরাধরির মধ্য দিয়ে গ্রামীণ কর্মস্থল ছেড়ে চিকিৎসকদের একটি উল্লেখযোগ্য অংশ গ্রামের জনগণকে স্বাস্থ্যসেবা থেকে বঞ্চিত করছে। এ বিষয়ে যদি প্রধানমন্ত্রীকে নির্দেশ দিতে হয়, তাহলে প্রশ্ন ওঠে, স্বাস্থ্যমন্ত্রীর কাজ কী? প্রধানমন্ত্রী বলেছেন, সরকার সাধারণ মানুষের দোরগোড়ায় স্বাস্থ্যসেবা পৌঁছে দিতে সর্বাত্মক প্রচেষ্টা চালাচ্ছে। কিন্তু বাস্তবে তার প্রতিফলন তেমন নেই। নবনিযুক্ত চিকিৎসকদের নিজ জেলায় কর্মস্থল নির্দিষ্ট করেও তাঁদের নিয়ন্ত্রণ করতে অপারগ স্বাস্থ্য অধিদপ্তর। এ অপারগতার সঙ্গে আর্থিক দুর্নীতির যোগসূত্রও রয়েছে। তাই প্রধানমন্ত্রীকে খতিয়ে দেখতে হবে, কেন তাঁর আগের নির্দেশ বাস্তবায়িত হয়নি। তদারককারীদের বিরুদ্ধে শৃঙ্খলামূলক ব্যবস্থা গ্রহণ করতে না পারলে কর্মস্থলে না থাকা চিকিৎসকদের বেতন ও পদোন্নতি বন্ধের নির্দেশও কার্যকর হবে না। 
চিকিৎসকের নৈতিকতার নানা দিক নৈতিকতা বিষয়টি সব পেশার জন্যই গুরুত্বপূর্ণ। সব পেশার লোককেই তার পেশাসংশ্লিষ্ট নির্দিষ্ট কিছু নীতি মেনে চলতে হয়। তবে, চিকিৎসাসেবার সঙ্গে নৈতিকতার বিষয়টি ওতপ্রতোভাবে জড়িত প্রাচীনকাল থেকেই। এটি  পেশা হিসেবে গড়ে ওঠে মূলত ধর্মযাজকদের মাধ্যমে। প্রাচীন গ্রিসে দেবতাদের মন্দিরে রোগীদের সেবা দেওয়া হতো। তখন রোগকে দেখা হতো ঈশ্বরের অভিশাপ হিসেবে।  প্রাচীনকালে চিকিৎসা পেশা মোটেও বিজ্ঞানভিত্তিক ছিল না, বরং এটা ধর্মীয় আচার হিসেবেই গণ্য হতো। অবশ্য চরকের সময় চিকিৎসাসেবা যথেষ্ট যুক্তিভিত্তিক হয়ে ওঠে। প্রাচীন গ্রিস বা মিসরের মতো ভারতবর্ষেও চরক ও শশ্রুতার (খ্রিষ্টপূর্ব ২০০-৫০০) মতো ধর্মযাজক বা ধর্মগুরুদের মাধ্যমেই চিকিৎসাসেবা কার্যক্রম শুরু হয়। এই উপমহাদেশের দিকে তাকালেও আমরা দেখব, এ অঞ্চলের কবিরাজদের অধিকাংশই ছিলেন ধর্মপ্রাণ বা ধর্মগুরু। আধুনিককালে বিজ্ঞান ধর্মযাজকদের কাছ থেকে চিকিৎসা পেশাকে আলাদা করলেও নৈতিকতার সঙ্গে এ পেশার সম্পর্কটা থেকেই যায়। হিপোক্রেটিসের ‘ট্রিটিজ অব মেডিসিন’ এবং চরকের প্রতিজ্ঞা (‘ওথ’) পড়লে আমরা দেখব, তাঁরা দুজনই কতগুলো নৈতিক বিষয়ে চিকিৎসকদের পূর্বপ্রতিজ্ঞা বা ‘ওথ’ নেওয়ার কথা বলেছেন। এতে বোঝা যায়, তাঁরা চিকিৎসকের নৈতিকতার ওপর যথেষ্ট জোর দিয়েছেন। বিশেষ করে, তাঁরা চিকিৎসার ক্ষেত্রে নারী-পুরুষ, ধনী-দরিদ্র, দাস-দাসী, শত্রু-মিত্র সব রোগীকে সমান চোখে দেখা, রোগীর গোপনীয়তা রক্ষা করা, গর্ভপাতে সহায়তা না করার ওপর বিশেষ গুরুত্ব আরোপ করেছেন।
আধুনিককালে চিকিৎসা ক্রমশ বিজ্ঞানভিত্তিক হয়ে উঠলেও চিকিৎসকের নৈতিকতা কখনো উপেক্ষিত হয়নি; বরং চিকিৎসকের এই নৈতিক অবস্থানই চিকিৎসককে রোগীর কাছে আস্থাভাজন করে তুলেছে, তাঁকে মর্যাদার আসনে বসিয়েছে। অনেক সময় এমনও দেখা গেছে, একজন চিকিৎসকই একসময় হয়ে উঠেছেন রোগীর সবচেয়ে বিশ্বাসভাজন ব্যক্তি, রোগী এমনকি তাঁর পরিবারের অভিভাবক, ফিলোসফার ও গাইড। চিকিৎসা পেশা মানুষের কাছে অনন্য এক পেশা হিসেবে মর্যাদা লাভ করেছে আরও এক কারণে। যেমন, আইন ও চিকিৎসা—এ দুটি স্বাধীন পেশা হলেও একজন আইনজীবী তাঁর মক্কেলের কেসের ধরন অনুযায়ী ফি কমবেশি করতে পারেন। কিন্তু একজন চিকিৎসক তা করেন না। রোগের ধরন অনুযায়ী বা চিকিৎসার জন্য রোগীকে প্রদত্ত সময় অনুযায়ী তাঁর ফি কমবেশি হয় না; বরং একজন চিকিৎসক যোগ্যতা অনুযায়ী যদি তাঁর ফি ২০০ টাকা নির্ধারণ করে থাকেন, তবে তা অনধিক ২০০ টাকা হিসেবেই গণ্য হয়। অর্থাৎ চিকিৎসক কোনো রোগীর কাছ থেকে তাঁর নির্ধারিত ফির চেয়ে বেশি রাখবেন না, বরং এর চেয়ে কম রাখতে পারেন। রোগীর আর্থিক সামর্থ্য বিবেচনা করে তিনি কারোর কাছ থেকে কোনো ফি নাও নিতে পারেন। আধুনিককালে চিকিৎসাসেবা একদিকে যেমন বিজ্ঞানভিত্তিক হয়ে উঠেছে, অন্যদিকে এতে প্রযুক্তির ব্যবহারও বেড়েছে। আবিষ্কৃত হয়েছে প্রাণরক্ষাকারী অনেক ওষুধ। কোনো কোনো ওষুধের রয়েছে মারাত্মক পার্শ্বপ্রতিক্রিয়া,প্রযুক্তির ব্যবহারেও আছে নানারকম ঝুঁকি। রোগীকে সুস্থ করে তুলতে চিকিৎসককে কখনো কখনো কিছু ঝুঁকি নিতেই হয়। তা না হলে চিকিৎসা-প্রক্রিয়াই বাধাগ্রস্ত হবে। এর ফলে কখনো কখনো অনাকাঙ্ক্ষিত ঘটনা যে ঘটে না তা নয়, কিন্তু চিকিৎসকের ওপর রোগী ও তাঁর পরিবারের আস্থা ও বিশ্বাস থাকলে কোনো ধরনের অনাকাঙ্ক্ষিত ঘটনা ঘটলেও তা নিয়ে সাধারণত কোনো সমস্যা হয় না। অনেক সময় চিকিৎসকদের এ রকমও মনে হতে পারে যে চিকিৎসা অন্যভাবে করলেই হয়তো ভালো হতো! কিন্তু চিকিৎসক যদি চিকিৎসায় আন্তরিক হন, তিনি যদি চিকিৎসায় কোনো অবহেলা না করেন, যদি তিনি রোগী বা তাঁর পরিবারের সদস্যদের আস্থা ও বিশ্বাস অর্জন করতে পারেন, তবে অনিচ্ছাকৃত ভুলের জন্য তাঁর কোনো সমস্যায় পড়ার কথা নয়। কিন্তু অতিসম্প্রতি চিত্রটা বদলাতে শুরু করেছে। চিকিৎসাকালে কোনো রোগী মারা গেলে বা কোনো অনাকাঙ্ক্ষিত ঘটনা ঘটলে দেখা যায়, রোগীর আত্মীয়স্বজনেরা চিকিৎসককে লাঞ্ছিত করছেন বা হাসপাতালে ভাঙচুর চালাচ্ছেন! কেন এ রকম হচ্ছে?
এর একটা বড় কারণ, চিকিৎসকের ওপর মানুষের আস্থা ও বিশ্বাস অনেক কমে গেছে। রোগী বা তাঁর পরিবারের সদস্যদের সংশয়, রোগীর চিকিৎসায় চিকিৎসক তাঁর সর্বোচ্চ চেষ্টা করেননি! সব চিকিৎসক যে একই রকম, তা নয়। কিন্তু তা সত্ত্বেও চিকিৎসকদের প্রতি মানুষের আস্থা যেন এখন অনেকটাই কমে গেছে। চিকিৎসকদের প্রতি মানুষের এই অনাস্থা এক দিনে গড়ে ওঠেনি। এই অনাস্থা তৈরি হয়েছে অনেক দিন ধরে। কয়েক দশক ধরে মানুষের মূল্যবোধের যে অবক্ষয় হয়েছে, তা থেকে মুক্ত নন চিকিৎসকেরাও। কারণ তাঁরা এই সমাজেরই অংশ। তবে যেসব চিকিৎসক চিকিৎসাকে পণ্য বানিয়ে ফেলেছেন, আজকের এই পরিস্থিতির জন্য তাঁরাই অনেকাংশে দায়ী। তা ছাড়া চিকিৎসকদের কোনো জবাবদিহির ব্যবস্থা না থাকা, আইনের যথাযথ প্রয়োগ না হওয়াও এই পরিস্থিতির জন্য অনেকটা দায়ী। উন্নত বিশ্বে হাসপাতালে বা চিকিৎসাকেন্দ্রে চিকিৎসাকালে কোনো রোগী মারা গেলে রোগীর আত্মীয়স্বজনেরা হাসপাতাল ভাঙচুর করেছে বা চিকিৎসককে লাঞ্ছিত করেছে, এমন কথা শোনা যায় না। রোগীর স্বজনেরা যদি মনে করেন চিকিৎসায় কোনো রকম অবহেলা হয়েছে, বা রোগীকে ভুল চিকিৎসা দেওয়া হয়েছে, তবে তারা চিকিৎসকের বিরুদ্ধে মামলা করেন। ‘ল অব টর্ট’-এর অধীন এ মামলাটিতে চিকিৎসায় কোনো অনিচ্ছাকৃত ভুল প্রমাণিত হলে চিকিৎসকেরা ক্ষতিপূরণ দিতে বাধ্য হন। এ কারণে উন্নত বিশ্বে চিকিৎসকদের ইন্স্যুরেন্স থাকা বাধ্যতামূলক। এ কারণে সেখানে চিকিৎসকদের ফি বা চিকিৎসার খরচও তুলনামূলকভাবে বেশি। উন্নত বিশ্বে চিকিৎসকদের সামাজিক মর্যাদা এখনো অন্য অনেক পেশাজীবীর চেয়ে বেশি। অথচ বাংলাদেশে চিকিৎসকদের মর্যাদা দিন দিন যেন কমে যাচ্ছে। তাঁদের প্রতি রোগীদের আস্থা ও বিশ্বাস নষ্ট হয়ে যাচ্ছে। এই আস্থা ও বিশ্বাস ফিরিয়ে না আনতে পারলে ভবিষ্যতে পরিস্থিতি আরও ভয়াবহ হতে বাধ্য। আমরা মনে করি, মহান এই পেশার মর্যাদা, চিকিৎসকদের প্রতি রোগীদের আস্থা ফিরিয়ে আনার দায়িত্বটা শুধু চিকিৎসকদের একার নয়,এ ব্যাপারে সমাজেরও কিছুটা দায়িত্ব আছে। চিকিৎসকদের যেসব সংগঠন আছে, সেগুলোও এ ব্যাপারে গুরুত্বপূর্ণ ভূমিকা পালন করতে পারে। চিকিৎসায় অবহেলা বা ভুল চিকিৎসার ঘটনা ঘটলে এবং রোগীর স্বজনদের অভিযোগ পাওয়া গেলে তা গুরুত্বসহকারে আমলে নেওয়া দরকার। তদন্তে কোনো চিকিৎসক দোষী সাব্যস্ত হলে তাঁর বিরুদ্ধে শাস্তিমূলক ব্যবস্থা নেওয়া প্রয়োজন। এ ব্যাপারে সবাই আন্তরিক হলে, আবারও চিকিৎসকদের প্রতি রোগী ও তাঁর পরিবারের সদস্যদের আস্থা ও বিশ্বাস ফিরে আসবে। আইন স্বাভাবিক গতিতে চললে, চিকিৎসকদের জবাবদিহি প্রতিষ্ঠিত হলে চিকিৎসাকে কেন্দ্র করে অপ্রীতিকর ঘটনা আপনা থেকেই কমে আসবে। নিজেদের পেশার মর্যাদা ও গৌরব ফিরিয়ে আনার জন্য চিকিৎসকদেরও সচেতন হতে হবে, রোগীর প্রতি সহমর্মী হতে হবে। রোগীকে এই বিশ্বাস দিতে হবে যে চিকিৎসার ক্ষেত্রে তিনি তাঁর চেষ্টায় কোনো ত্রুটি রাখছেন না!যে চিকিৎসক রোগীর সমব্যথী, যে চিকিৎসক রোগীর চিকিৎসায় আন্তরিক, তাঁকে মানুষের ভালো না বেসে উপায় কী!অধ্যাপক এ কে আজাদ খান: চিকিৎসাবিজ্ঞানী ও সমাজকর্মী। সভাপতি, বাংলাদেশ ডায়াবেটিক সমিতি। ফরিদ কবির: কবি ও প্রাবন্ধিক। যুগ্ম পরিচালক, বাংলাদেশ ডায়াবেটিক সমিতি।
হাসপাতালের অব্যবস্থা দূর করতে হবে
বিএসএমএমইউতে সেবাবঞ্চনা
বঙ্গবন্ধু শেখ মুজিব মেডিকেল বিশ্ববিদ্যালয়ের (বিএসএমএমইউ) স্ত্রীরোগ ও প্রসূতি বিভাগের প্রায় অর্ধেক শয্যা দিনের পর দিন খালি থাকছে। অথচ বিপুল জনসংখ্যার এই দেশে বহু মানুষকে সেবা পেতে অন্যদের ডিঙিয়ে জায়গা করে নিতে রীতিমতো যুদ্ধ করতে হচ্ছে। প্রমাণ পেতে বেশি দূরে যাওয়ার দরকার পড়ে না। এক কিলোমিটারেরও কম দূরত্বে ঢাকা মেডিকেল কলেজ হাসপাতাল থেকে সেবা নিচ্ছে শয্যাসংখ্যার তিন গুণ রোগী। দেশের প্রধান দুই হাসপাতালে প্রসূতিসেবার এই বিপরীত চিত্র স্বাস্থ্যসেবা খাতের দুরবস্থারই দুই রূপ। এক হাসপাতালে রোগীর অত্যধিক চাপে মানসম্মত চিকিৎসা দেওয়া সম্ভব হয় না, অন্যটিতে প্রয়োজনীয় সুযোগ-সুবিধা থাকা সত্ত্বেও রোগীরা বঞ্চিত হয় ব্যবস্থাপনায় সমস্যা অথবা সংশ্লিষ্ট ব্যক্তিদের দায়বদ্ধতার অভাবের জন্য। গত বৃহস্পতিবারের প্রথম আলোর প্রতিবেদন জানাচ্ছে, অধ্যাপকেরা তাঁদের নিয়ন্ত্রণাধীন শয্যাগুলোয় সপ্তাহে এক দিন রোগী ভর্তি করান। রোগীরা সাধারণত ভর্তির তিন দিন পর হাসপাতাল ছেড়ে গেলে সপ্তাহের বাকি দিনগুলোয় সেসব শয্যায় আর কোনো রোগী উঠতে পারে না। ফলে তারা বেসরকারি ক্লিনিকে যেতে বাধ্য হয়। এভাবে স্বাস্থ্যসেবা থেকে কেন দেশের জনগণকে বঞ্চিত করা হবে? এর মাধ্যমে সম্পদের অপচয়ও হয়। এই অপচয়ের দায় কে নেবে? সম্প্রতি চিকিৎসকদের মধ্যে জনসেবার মানসিকতার স্থলে ব্যক্তিগত ব্যবসার মানসিকতা প্রধান হয়ে ওঠার ব্যাপারে অনেক সমালোচনা হচ্ছে। এমনকি সরকারপ্রধানও বেশ কয়েকবার এ ব্যাপারে সরব হয়েছেন। কিন্তু দেশের কেন্দ্রস্থলে অবস্থিত হাসপাতালেরই যেখানে এ অবস্থা, সেখানে অন্যান্য জায়গার অবস্থা যে কী, তা সহজেই অনুমেয়। এ অব্যবস্থা দূর করার বিষয়টি বিশেষ গুরুত্ব দিয়ে বিবেচনা করা দরকার। বিএসএমএমইউয়ের স্ত্রীরোগ ও প্রসূতি বিভাগে শয্যা ফাঁকা থাকার ব্যাপারে উপাচার্য বিরক্ত। তবে শুধু বিরক্ত হওয়া কাজের কথা নয়। উপাচার্য হিসেবে এ অব্যবস্থা দূর করার দায় তাঁর ওপরই পড়ে। দায়িত্বহীন যেসব অধ্যাপক সেবাপ্রার্থীদের বঞ্চিত করেছেন, তাঁদের ওপর আবারও ভরসা রাখা যায় কি না, তা-ও ভেবে দেখা দরকার। শুধু বিএসএমএমইউ বা এর স্ত্রীরোগ ও প্রসূতি বিভাগ নয়, বাংলাদেশের সব সরকারি বিশেষায়িত হাসপাতালে কর্মরত অধ্যাপক বা বিশেষজ্ঞ চিকিতসকগণ ওই পদে আছেন শুধুমাত্র নামের সঙ্গে সরকারি পদবী ব্যবহার করে প্রাইভেট প্রাকটিস করা ও তাদের নিজ নিজ বিভাগীয় রোগী ধরার জন্য। সরকারি হাসপাতালের কাজ তাদের মূখ্য বিষয় নয়, তাদের মূল লক্ষ্য হচ্ছে প্রইভেট প্রাকটিস ও প্রাইভেট হাসপাতাল। তাই সরকারি হাসপাতালে শয্যা খালি রাখতে পারলেই বরং ভালো এতে প্রাইভেট হাসপাতালগুলোর ব্যবসা আরো রমরমা হয়। সর্বজনীন স্বাস্থ্যসেবা ক্ষেত্রে বড় বাধা ফি স্বাস্থ্যসেবা নিতে গিয়ে যেন মানুষের কষ্ট না হয় এবং সব মানুষ যেন স্বাস্থ্যসেবা নিতে পারে, তার জন্য ২০০৫ সালে বিশ্ব স্বাস্থ্য সংস্থার সব সদস্যদেশ অঙ্গীকার করেছিল। বিশ্ব স্বাস্থ্য সংস্থার এ রেজুলেশনের নম্বর হচ্ছে ৫৮ দশমিক ৩৩। এই রেজুলেশনের মূল কথা হচ্ছে, অসুস্থ মানুষের চিকিৎসা করতে গিয়ে রোগীর কাছ থেকেই অর্থ নিয়ে চিকিৎসা করা অমানবিক হয়ে দাঁড়ায়। তাই স্বাস্থ্য অর্থায়নের নতুন পথ খুঁজতে হবে। দুঃখজনক বিষয় হচ্ছে, স্বাস্থ্যসেবা পেতে গিয়ে রোগীর কষ্ট না হওয়া এবং সবাই স্বাস্থ্যসেবা পাবে কি না, তা এখনো অর্জন করা সম্ভব হয়নি। স্বাস্থ্যসেবা দেওয়ার জন্য অর্থের প্রয়োজন। চিকিৎসক, নার্স, ওষুধ ও হাসপাতাল—সবকিছুতেই টাকার প্রয়োজন আছে। এভাবে খরচের একটি হিসাব করে দেখা গেছে, বিশ্বব্যাপী এই খরচের পরিমাণ বছরে ৫ দশমিক ৩ ট্রিলিয়ন ডলার। সংক্রামক ও অসংক্রামক রোগ যেভাবে বেড়ে যাচ্ছে, এই খরচের পরিমাণ ভবিষ্যতে বাড়বে বৈ কমবে না। অন্যদিকে চিকিৎসার জন্য নিত্যনতুন ওষুধ ও যন্ত্রপাতির ব্যবহার খরচ বাড়িয়ে দিচ্ছে। বলা বাহুল্য,উন্নত দেশগুলো স্বাস্থ্য খাতে মাথাপিছু খরচ বেশি করতে পারে, আর গরিব দেশ তা পারে না। অর্গানাইজেশন ফর ইকোনমিক অ্যান্ড কো-অপারেশনভুক্ত (ওইসিডি) ধনী দেশের মাথাপিছু স্বাস্থ্যসেবা খরচ বছরে চার হাজার ডলার (দুই লাখ ৮৪ হাজার টাকা) ও থাইল্যান্ডে মাত্র ১৩৬ ডলার (নয় লাখ ৬৫৬ টাকা)। ধনী ও উন্নয়নশীল দেশের পার্থক্য এত বিশাল। বাংলাদেশের কথা এখন না-ই তুললাম।
প্রশ্ন হচ্ছে, স্বাস্থ্য অর্থায়ন আসলে কী? এটা কি শুধু স্বাস্থ্যসেবার জন্য অর্থ বরাদ্দের ব্যাপার, নাকি কে এই অর্থ দেবে, কেমন করে দেবে ইত্যাদি বিষয় ঠিক করা? সাধারণত রাজস্ব খাত থেকে সরকারি বরাদ্দ দেওয়া হয়, যা সব সময় পর্যাপ্ত নয়। কিন্তু রাষ্ট্রের দায়িত্ব জনগণের স্বাস্থ্যসেবা দেওয়া, এই নীতিতে বিশ্বাস করলে সরকারি স্বাস্থ্যসেবার জন্য প্রয়োজনীয় বরাদ্দ থাকা বাঞ্ছনীয়। বর্তমানে সরকারি হাসপাতালে বিনা মূল্যে চিকিৎসাসেবা দেওয়ার পাশাপাশি প্রতি পদে সেবার বিনিময়ে মূল্য ধার্য করা হচ্ছে। এর নাম দেওয়া হয়েছে ইউজার ফি। অর্থাৎ স্বাস্থ্যসেবা ব্যবহারকারী সরাসরি নির্ধারিত খরচ বহন করবে। এক হিসেবে স্বাস্থ্য পণ্য হিসেবে বিক্রয় করার মতো ব্যাপার। টাকা দিয়ে কিনতে পারলে সেবা পাবে, নইলে পাবে না। বিশ্ব স্বাস্থ্য সংস্থার প্রতিবেদনে পরিষ্কার ভাষায় বলা হয়েছে, ইউজার ফি বা সরাসরি দাম (ডিরেক্ট পেমেন্ট) দিয়ে সেবা কেনা স্বাস্থ্যসেবা পাওয়ার জন্য মারাত্মক ক্ষতিকর প্রভাব ফেলে। যখন কোনো রোগী অসুস্থতায় ভুগছে, তখন তাকে প্রতিটি সেবা পাওয়ার জন্য যদি দাম দিতে হয়, তাহলে সে যতটুকু দাম দিতে সক্ষম, শুধু ততটুকুই নেবে। ফলে চিকিৎসা অসম্পূর্ণ থাকতে পারে এবং সেবা নেওয়া বিলম্বিত হতে পারে। সরাসরি দাম দেওয়ার নিয়মটি সরকার করতে পারে, কিংবা কোনো বেসরকারি প্রতিষ্ঠানও করতে পারে। বাংলাদেশে উভয় ঘটনাই ঘটছে। প্রতিবেদনে দেখা গেছে, বিশ্বের ১ দশমিক ৩ বিলিয়ন (১৩০ কোটি) মানুষ কোনো প্রকার স্বাস্থ্য গ্রহণ করছে না, কারণ তাদের সেবা কেনার সামর্থ্য নেই। অর্থাৎ বিনা চিকিৎসায় রয়েছে, একসময় হয়তো মারাও যাচ্ছে। আবার চিকিৎসা না নিতে পারার কারণে অসুস্থতা বেড়ে যাচ্ছে এবং তারা কাজও করতে পারছে না,আয়ের পথ বন্ধ হয়ে যাচ্ছে। ফলে তাদের দরিদ্রতা আরও বাড়ছে। বাধ্য হয়ে স্বাস্থ্যসেবার খরচ বহন করতে গিয়ে দেখা যাচ্ছে, খাদ্য, শিক্ষা, বাসস্থান ও অন্যান্য জরুরি খরচ মেটানোর পর মোট আয়ের প্রায় ৪০ শতাংশ স্বাস্থ্যসেবায় খরচ হয়ে যায়। কিছু কিছু দেশে মোট জনসংখ্যার ১১ শতাংশ প্রতিবছর চিকিৎসাসেবার খরচ বহন করার কারণে মারাত্মক আর্থিক সংকটের শিকার হয় এবং ৫ শতাংশ মানুষ দারিদ্র্যের খাতায় নতুন করে যুক্ত হয়। কেনিয়া ও সেনেগালের সাম্প্রতিক গবেষণায় দেখা গেছে, এক বছরে এক লাখ পরিবার দারিদ্র্যসীমার নিচে নেমে গেছে চিকিৎসার খরচ মেটানোর কারণে। দক্ষিণ আফ্রিকায় দুই লাখ ৯০ হাজার পরিবার একই কারণে এ অবস্থার শিকার হয়েছে। বিশ্বব্যাপী প্রতিবছর ১৫ কোটি মানুষ মারাত্মক আর্থিক সংকটের অবস্থায় পড়ে যায়, আর প্রায় ১০ কোটি মানুষ দারিদ্র্যসীমার নিচে চলে যায় শুধু স্বাস্থ্যসেবা পাওয়ার অর্থায়নের নিয়মের কারণে। এমন অবস্থার সৃষ্টি হওয়া কোনোমতেই কাম্য নয়। স্বাস্থ্যসেবা পাওয়ার জন্য সরাসরি মূল্য দেওয়া বা ইউজার ফির বিষয়টি শুধু দামি চিকিৎসা পাওয়ার ক্ষেত্রে তা ঘটছে এমন নয়, বরং অল্প অল্প করে বারবার খরচ করতে গিয়েও মানুষ নিঃস্ব হয়ে যাচ্ছে। আমরা জানি, কোনো পরিবারে শুধু ১০০ টাকার জন্য বিরাট সমস্যা হতে পারে, কারও বেলায় ১০ হাজার টাকা, কিংবা আরও বেশি টাকা দিতে গিয়ে নিঃস্ব হয়ে যাচ্ছে। প্রত্যেকের ক্ষেত্রেই চিকিৎসা খরচ তার অর্থনৈতিক অবস্থার ওপর নেতিবাচক প্রভাব ফেলে। বাংলাদেশে স্বাস্থ্য ও পরিবারকল্যাণ মন্ত্রণালয় ২০১০ সালে ইউজার ফির যে হার নির্ধারণ করেছে, সে অনুযায়ী রোগী ভর্তির টিকিট থেকে শুরু করে রোগ অনুযায়ী নানা ধরনের পরীক্ষা-নিরীক্ষা করতে প্রথমেই হাজার টাকা খসে পড়বে। কোনো গরিব মানুষের পক্ষে একবারে চিকিৎসার জন্য এত টাকা খরচ করা সম্ভব নয়। ঢাকা মেডিকেল কলেজ হাসপাতালে ভর্তি অবস্থায় থেকে অর্ধেক চিকিৎসা করে প্রায় আট-দশ হাজার টাকা খরচ করে বাড়ি ফিরে যেতে হচ্ছে, কারণ ইউজার ফির নিয়ম অনুযায়ী তাদের পক্ষে চিকিৎসার খরচ চালানো সম্ভব নয়। এই অর্থ জোগাড় করতে গিয়ে তারা এরই মধ্যে গরু কিংবা ছাগল বিক্রি করে ফেলেছে। এটা মনে করার কোনো কারণ নেই যে যারা চিকিৎসা খরচ বহন করতে আর্থিকভাবে সক্ষম, তাদের কোনো সমস্যা নেই। বিশ্ব স্বাস্থ্য সংস্থার প্রতিবেদনে বলা হয়েছে, যারা দিতে পারে, তাদের অহেতুক নানা ধরনের পরীক্ষা-নিরীক্ষা করিয়ে খরচ করানো হয়, অন্যদিকে যাদের সামর্থ্য নেই, তাদের চিকিৎসাই হয় না। এটা চিকিৎসাসেবার ক্ষেত্রে চরম অব্যবস্থাপনা সৃষ্টি করছে। বিশ্বের অনেক দেশে সর্বজনীন স্বাস্থ্যসেবা দেওয়ার জন্য অর্থায়ন নিয়ে চিন্তাভাবনা হচ্ছে। বিশ্ব স্বাস্থ্য সংস্থার প্রতিবেদনে চীন ও যুক্তরাষ্ট্রের উদাহরণ দেওয়া হয়েছে। চীন সরকার ১৯৭৮ সালে বাণিজ্যিক স্বাস্থ্যসেবার ঘোষণা দিয়েছিল, যাতে সরাসরি মূল্য দেওয়ার পরিমাণ ১৯৮০ সালে ২০ শতাংশ থেকে বেড়ে ২০০০ সালে ৬০ শতাংশ হয়ে গিয়েছিল, যার কারণে জনগণের একটি বড় অংশ আর্থিক সংকটের শিকার হয়েছিল। হাসপাতালের চিকিৎসকেরা তাঁদের খরচ তুলতে গিয়ে প্রয়োজনীয় চিকিৎসা দেওয়ার চেয়ে ওষুধ লিখে দেওয়ার দিকে বেশি মনোযোগ দিতেন, যার কারণে স্বাস্থ্যসেবার মান খুব কমে গিয়েছিল। চীন সরকার ২০০৯ সালে ইউজার ফি নেওয়ার পরিবর্তে স্বাস্থ্য বিমার পরিকল্পনা নিয়েছে। এর মাধ্যমে ২০২০ সালের মধ্যে চীনের শতভাগ মানুষকে স্বাস্থ্য বিমার আওতায় এনে চিকিৎসাসেবা দেওয়া সম্ভব হবে বলে আশা করা হচ্ছে। তেমনি যুক্তরাষ্ট্রে ২০১৯ সালের মধ্যে বিমাবিহীন তিন কোটি ২০ লাখ মানুষকে বিমার আওতায় আনা হবে। বেসরকারি বিমা কোম্পানিগুলো গরিব ও নিম্নবিত্তদের বিমার সেবা দিতে আস্বীকার করতে পারবে না। স্বাস্থ্যসেবার জন্য অর্থায়নের চিন্তাভাবনা জরুরি বিষয়, কিন্তু এর দায় কার ওপর চাপানো হচ্ছে, সেটাই আসল প্রশ্ন। সর্বজনীন স্বাস্থ্যসেবা প্রদান সম্পর্কে বিশ্ব স্বাস্থ্য সংস্থা ২০০৫ সালে সিদ্ধান্ত নিয়েছে যে রোগ প্রতিরোধ ও  নিরাময়ের জন্য সব মানুষকে প্রয়োজনীয় স্বাস্থ্যসেবা দিতে হবে এবং স্বাস্থ্যসেবা নিতে গিয়ে কোনো মানুষ যেন আর্থিক সংকটে না পড়ে, তার দিকে নজর রাখতে হবে। বলা হয়েছে, স্বাস্থ্য অর্থায়ন করতে গিয়ে ইউজার ফি নেওয়ার মতো ব্যবস্থা করলে এ দুই উদ্দেশ্যের একটিও সফল হবে না। স্বাস্থ্য অর্থায়নের জন্য সরকারকে রাজস্ব খাতের পাশাপাশি ট্যাক্স, বিমা কিংবা ব্যবসাপ্রতিষ্ঠান ও ব্যক্তিদের কাছ থেকে অর্থ সংগ্রহের ব্যবস্থা করতে হবে।
হাসপাতাল কর্তৃপক্ষের দায়িত্বহীনতা দুঃখজনক
দশ লাখ টাকার ওষুধ ফেলে দেওয়া!
যে দেশে বিপুলসংখ্যক দরিদ্র মানুষ রোগে আক্রান্ত হলে ওষুধ কিনতে পারে না, সেই দেশে ১০ লাখ টাকা মূল্যের ওষুধ ফেলে দিতে হচ্ছে—এটা দুর্ভাগ্যজনক খবর। জাতীয় হূদেরাগ ইনস্টিটিউট ও হাসপাতাল কর্তৃপক্ষ দামি ওষুধসহ অনেক ওষুধ চিকিৎসা নিতে আসা রোগীদের না দিয়ে গুদামে ফেলে রেখেছিল। রুগ্ণ-পীড়িত মানবতার প্রতি এ রকম একটি গুরুত্বপূর্ণ সেবাধর্মী জাতীয় প্রতিষ্ঠানের কর্তৃপক্ষের সংবেদনশীলতার অভাব ও দায়িত্বহীনতা যারপরনাই দুঃখজনক। হাসপাতালের পরিচালক আবুল হোসেইন খান বলেছেন, যেসব রোগী হাসপাতালটির বহির্বিভাগে চিকিৎসা নিতে যায়, তাদের ওষুধ দেওয়া হলে যেসব রোগী হাসপাতালে ভর্তি হয়ে চিকিৎসারত থাকে, তাদের ওষুধসংকট হতে পারে—এই আশঙ্কা থেকে তাঁরা বহির্বিভাগের রোগীদের ওষুধ দেন না। কিন্তু খোঁজ নিয়ে জানা গেছে, ভর্তি রোগীদেরও প্রয়োজনমতো ওষুধ দেওয়া হয় না। তাদের বাইরে থেকে ওষুধ কিনে আনতে হয়। অর্থাৎ বহির্বিভাগ-অন্তর্বিভাগনির্বিশেষে রোগীদের ওষুধ না দিয়ে গুদামে ফেলে রেখে ১০ লাখ টাকার ওষুধ নষ্ট করা হয়েছে। এটা স্পষ্টতই দায়-দায়িত্বহীনতা ও চরম অব্যবস্থাপনার ফল। হাসপাতালের অনেক চিকিৎসকও অব্যবস্থাপনার অভিযোগ তুলেছেন। জাতীয় হূদেরাগ ইনস্টিটিউট ও হাসপাতাল জনসেবার এক গুরুত্বপূর্ণ কেন্দ্র। অনেক ওষুধ প্রস্তুতকারক কোম্পানি বিনা মূল্যে এই প্রতিষ্ঠানকে বিপুল পরিমাণ ওষুধ দান করে থাকে। যে ওষুধগুলো মেয়াদোত্তীর্ণ হয়ে গেল বলে এখন ফেলে দেওয়া হচ্ছে, সেগুলোর মধ্যেও অনেক ওষুধ রয়েছে যেগুলো বিভিন্ন ওষুধ প্রস্তুতকারক কোম্পানি বিনা মূল্যে দান করেছিল। তাদের উদ্দেশ্য ছিল, ওষুধগুলো দরিদ্র রোগীদের সেবায় কাজে লাগানো হবে। কিন্তু যখন কর্তৃপক্ষের অব্যবস্থাপনায় ও দায়িত্ববোধের অভাবে ওষুধগুলো কোনো কাজেই লাগল না, তখন ওই সব অষুধ প্রস্তুতকারী প্রতিষ্ঠানের বদান্যতাকেও অসম্মান করা হলো। এমন ঘটনার পুনরাবৃত্তি ঠেকাতে হলে কর্তৃপক্ষের জবাবদিহি নিশ্চিত করতে হবে। যাঁদের অবহেলায় ওষুধগুলো ফেলে দিতে হচ্ছে, তাঁদের বিরুদ্ধে আইনানুগ ব্যবস্থা নিতে হবে। মেয়াদোত্তীর্ণ ওষুধগুলো যেন কেউ ব্যবহার না করতে পারে বা চোরাই পথে বিক্রি হয়ে না যায়, তা নিশ্চিত করতে এগুলো নষ্ট করে ফেলা হোক।
বিশ্ব স্বাস্থ্য দিবস, ২০১১
অ্যান্টিবায়োটিকের অতি ব্যবহার স্বাস্থ্যঝুঁকি বাড়াচ্ছে
৭ এপ্রিল বিশ্ব স্বাস্থ্য দিবস। এই দিনে কোনো একটি প্রতিপাদ্য থাকে, সেটি জানার জন্য বিশ্ব স্বাস্থ্য সংস্থার ওয়েবসাইট দেখলাম। এবারের প্রতিপাদ্য দেখে আঁতকে উঠলাম। ইংরেজিতে যেভাবে রয়েছে, আগে সেটাই বলি, Antimicrobial resistance : No action today, no cure tomorrow (বাংলায় অর্থ করলে দাঁড়ায়, ‘জীবাণুনাশকের প্রতিরোধ: আজ কিছু না করলে কাল রেহাই নেই’)। আমি কোনো চিকিৎসক নই, কাজেই সহজভাবে ‘অ্যান্টিমাইক্রোবিয়াল’ অনুবাদ করা সম্ভব নয়। ভেবেছিলাম, স্বাস্থ্য মন্ত্রণালয়ের ওয়েবসাইটে গিয়ে কিছু পাব। না, সেখানে বিশ্ব স্বাস্থ্য দিবস সম্পর্কে কিছুই নেই। আছে মন্ত্রণালয়ের প্রশাসনিক বিষয় কিংবা মাইক্রোবাস কেনার টেন্ডারের কথা। এরপর স্বাস্থ্য অধিদপ্তরের ওয়েবসাইট দেখলাম, সেখানেও এবারের বিশ্ব স্বাস্থ্য দিবস নিয়ে কিছু নেই। তবে বলতেই হবে, সেখানে স্বাস্থ্যবিষয়ক অন্যান্য তথ্য আছে, যা মন্ত্রণালয়ের ওয়েবসাইটের তুলনায় অনেক বেশি। ধন্যবাদ। দেশে স্বাস্থ্যসেবার অবস্থা ভালো নয়, ভালো করার কোনো ইচ্ছাও কারও আছে কি না, জানি না। স্বাস্থ্যনীতি হয়েও হয় না, জনগণের পক্ষ থেকে পরামর্শ এলেও তা অবজ্ঞাভরে ফেলে দেওয়া হয়। স্বাস্থ্যবিষয়ক সভা-সেমিনারে স্বাস্থ্যমন্ত্রী-প্রতিমন্ত্রী এমনকি সচিব, যুগ্ম সচিব, স্বাস্থ্য অধিদপ্তরের মহাপরিচালকদের সম্মান করে প্রধান বা বিশেষ অতিথি করতে চাইলে তাঁরা আসেন না। অনেক সময় আসবেন বলে কথা দিয়েও কার্ডে নাম থাকা সত্ত্বেও অনুপস্থিত থাকেন। এতে আয়োজকদের কী ধরনের বিব্রতকর পরিস্থিতির শিকার হতে হয়, তা সহজেই অনুমেয়। তবে এ কথা সবার ক্ষেত্রে প্রযোজ্য নয়। আমরা স্বাস্থ্য অধিদপ্তর এবং অন্যান্য বিভাগের সহযোগিতাও অনেক সময় পেয়েছি, যা কৃতজ্ঞতাভরেই স্বীকার করছি। বিশ্ব স্বাস্থ্য দিবস প্রসঙ্গে এসব কথা বলার প্রয়োজন নেই, কিন্তু বলছি এ কারণে যে জনগণের স্বাস্থ্যসেবা পাওয়ার অধিকার রয়েছে। সেই অধিকারের কথা জানানোর এবং কীভাবে তা কার্যকর করা যায়, সে বিষয়ে তাঁদের কথা শোনার জন্যই নীতিনির্ধারক হিসেবে তাঁদের আমন্ত্রণ জানানো হয়, কিন্তু জনগণের স্বার্থের সঙ্গে নীতিনির্ধারকদের ন্যূনতম মেলবন্ধন ঘটানোর উদ্যোগগুলো তাঁদের অনুপস্থিতির কারণে বরবাদ হয়ে যায়। তার পরও আশা করি, স্বাস্থ্য মন্ত্রণালয় বা অধিদপ্তরের ওয়েবসাইটগুলো সর্বশেষ তথ্য যেন দিয়ে রাখে, তাতে অন্তত কী হচ্ছে, তা জানার উপকারটুকু হয়।  ডিজিটাল স্বাস্থ্যসেবার অর্থ শুধু মোবাইল ফোন বা ইন্টারনেটে স্বাস্থ্যসেবা দেওয়া নয়, তথ্য দেওয়াও গুরুত্বপূর্ণ।
অ্যান্টিমাইক্রোবিয়াল প্রতিরোধ আসলে কী? বিশ্ব স্বাস্থ্য সংস্থা অ্যান্টিমাইক্রোবিয়াল প্রতিরোধের (সংক্ষেপে এএমআর) সংজ্ঞা হিসেবে বলছে, জীবাণুনাশক ওষুধের প্রতি কোনো জীবাণুর অকার্যকর বা প্রতিরোধী হয়ে যাওয়া। এর ফলে অ্যান্টিবায়োটিক, অ্যান্টিভাইরাল ও অ্যান্টিম্যালেরিয়ার নির্দিষ্ট চিকিৎসায় সেই ওষুধটি আর কাজে লাগছে না। রোগসংক্রমণ বা ইনফেকশন বেড়ে যাচ্ছে। বলা বাহুল্য, অ্যান্টিবায়োটিকের যথেচ্ছ ব্যবহার বাংলাদেশসহ পৃথিবীর সবখানেই বিপজ্জনক পর্যায়ে ঠেকে গেছে। তাই এত দিনে স্বয়ং বিশ্ব স্বাস্থ্য সংস্থারই বোধোদয় ঘটেছে। এই শঙ্কা বাংলাদেশের জন্য নতুন কিছু নয়। যেকোনো জ্বর-কাশি, পেটের অসুখ থেকে শুরু করে নরম-শক্ত যেকোনো অসুখের জন্য ডাক্তারের কাছে গেলেই ওষুধের ব্যবস্থাপত্রে অ্যান্টিবায়োটিক না লিখলে তিনি আর ডাক্তার কিসের? রোগীদের মধ্যেও তাড়াতাড়ি সেরে ওঠার তাগিদে ডাক্তার অ্যান্টিবায়োটিক ওষুধ দিলে খুশি হয়, এমনকি অনেকে ওষুধের দোকানে গিয়ে অ্যান্টিবায়োটিকের নাম জানা থাকলে তা-ই কিনে আনে। এ ব্যাপারে কোথাও কোনো বাধা নেই, কোনো নজরদারিও নেই। প্রথম আলোর একটি প্রতিবেদনে (৩ এপ্রিল ২০১০) এ বিষয়ে শিশির মোড়ল একটি অনুসন্ধানী প্রতিবেদন করেছিলেন। যেখানে দেখানো হয়েছে, চিকিৎসকের ব্যবস্থাপত্রে যেমন অ্যান্টিবায়োটিক আছে, তেমনই কোনো প্রকার ব্যবস্থাপত্র ছাড়াও ফার্মেসিগুলোয় অ্যান্টিবায়োটিক কেনাবেচা হচ্ছে। এটা আমাদের সবারই জানা। আরও একটি তথ্য বহু পুরোনো হলেও (২০০৫ সালের) প্রতিবেদনে উল্লেখ করা হয়েছে যে অ্যান্টিবায়োটিকের অপব্যবহার বা ভুল ব্যবহারের কারণে ব্যক্তি ও সমাজকে বাড়তি মূল্য দিতে হচ্ছে। জাতীয়ভাবে ওষুধের যে খরচ হয়, তার ৪০ শতাংশ অ্যান্টিবায়োটিকের জন্য, যার পরিমাণ চার হাজার কোটি টাকা। কিছু কিছু অ্যান্টিবায়োটিক, যেমন—অ্যারিথ্রোমাইসিন ও এজিথ্রোমাইসিন নিউমোনিয়া নিরাময়ে কার্যকর ছিল, কিন্তু ঢালাও ব্যবহারের ফলে গুরুত্বপূর্ণ এই দুটি ওষুধের কার্যকারিতা কমেছে বলে জানা গেছে। এর কারণ, নিউমোনিয়ার ব্যাক্টেরিয়া ওষুধ-প্রতিরোধী হয়ে গেছে। এই তথ্য ঢাকা বিশ্ববিদ্যালয়ের সাবেক উপাচার্য এবং ক্লিনিক্যাল ফার্মেসি ও ফার্মাকোলজি বিভাগের শিক্ষক আজাদ চৌধুরীর গবেষণায় পাওয়া গেছে। গত বছরের ২২ ডিসেম্বর ঢাকা বিশ্ববিদ্যালয়ে এক কর্মশালায় বলা হয়েছে, দেশের প্রায় সব হাসপাতালে ৯০ শতাংশ রোগী অ্যান্টিবায়োটিক ব্যবহার করছে, এর মধ্যে ৫০ শতাংশ রোগী ডাক্তারের পরামর্শে অযৌক্তিকভাবে ব্যবহার করছে। ডায়রিয়া, নিউমোনিয়া, শ্বাসতন্ত্রের ওপরের অংশের সংক্রমণ, সড়ক দুর্ঘটনা ও সহিংস ঘটনায় আক্রান্ত ব্যক্তিদের ক্ষেত্রে অনেক সময় অপ্রয়োজনীয়ভাবে অ্যান্টিবায়োটিক ব্যবহার করা হয় (যায়যায়দিন, ২৩ ডিসেম্বর ২০১০)। এর আগে যায়যায়দিন পত্রিকায় (১৯ অক্টোবর, ২০১০) আরেকটি প্রতিবেদনে আইসিডিডিআরবির গবেষণার বরাত দিয়ে বলা হয়, গ্রামীণ স্বাস্থ্যসেবার ৯৫ শতাংশ চিকিৎসক সর্দি-জ্বর, নিউমোনিয়া ও ডায়রিয়ার মতো অসুখে অ্যান্টিবায়োটিক দিচ্ছেন, এতে মারাত্মক স্বাস্থ্যঝুঁকি সৃষ্টি হচ্ছে। আশ্চর্য যে আইসিডিডিআরবি নিজেই তাদের ঢাকার হাসপাতালে ডায়রিয়ায় আক্রান্ত প্রত্যেক রোগীকে অ্যারিথ্রোমাইসিন দিয়ে থাকে। অ্যারিথ্রোমাইসিন এমন একটি ওষুধ, যা হার্ট পর্যন্ত স্তব্ধ করে দিতে পারে। স্বাস্থ্য আন্দোলন আয়োজিত জাতীয় স্বাস্থ্যনীতি নিয়ে সেমিনারে এ তথ্যটি চিকিৎসক জাফরুল্লাহ চৌধুরী দিয়েছিলেন। সম্প্রতি বিশ্ব স্বাস্থ্য সংস্থা আয়োজিত বঙ্গবন্ধু শেখ মুজিব মেডিকেল বিশ্ববিদ্যালয়ের ফার্মাকোলজি বিভাগের একটি কর্মশালায় বলা হয়েছে, ব্যাক্টেরিয়া অ্যান্টিবায়োটিক-প্রতিরোধী হয়ে গেলে চিকিৎসা খরচ ২০০ গুণ বেড়ে যায় এবং ব্যাক্টেরিয়াজনিত রোগ নিরাময়ের জন্য সময় দ্বিগুণের বেশি লাগে (নয়া দিগন্ত, ৩ এপ্রিল ২০১১)। বিশ্ব স্বাস্থ্য দিবসে এবার যেভাবে অ্যান্টিমাইক্রোবিয়াল সম্পর্কে সতর্কবাণী উচ্চারণ করা হয়েছে, তাতে এ কথা পরিষ্কার যে অ্যান্টিবায়োটিকসহ ব্যাক্টেরিয়া ধ্বংসের ওষুধের অতি ব্যবহারের বড় সমস্যা হচ্ছে যে অ্যান্টিবায়োটিকগুলো ব্যাক্টেরিয়া-প্রতিরোধী বা রেজিস্ট্যান্ট হয়ে যাওয়া। পরবর্তী সময়ে রোগী আর সেই অ্যান্টিবায়োটিকে সুস্থ হতে পারে না। কারণ, তা আর কাজ করে না। আমাদের দেশে খুব কম চিকিৎসক আছেন, যাঁরা রোগীকে জিজ্ঞেস করেন, এর আগে কোনো ধরনের অ্যান্টিবায়োটিক সে খেয়েছে কি না। আর গ্রামগঞ্জের রোগী হলে সেই প্রশ্নের উত্তর দিতে পারবেন কি না, জানি না। ব্যাক্টেরিয়া রেজিস্ট্যান্ট হয়ে গেলে চিকিৎসক আরও উচ্চমানের অ্যান্টিবায়োটিক দিয়ে রোগীকে সাময়িকভাবে সুস্থ করলেও দীর্ঘ মেয়াদে তাঁকে বিকল করে দেন। বিশ্ব স্বাস্থ্য সংস্থার কয়েকটি তথ্য তুলে ধরছি। এক. প্রতিরোধী জীবাণুর সংক্রমণের কারণে রোগী সাধারণ চিকিৎসায় সুস্থ হতে পারে না। ফলে দীর্ঘমেয়াদি অসুস্থতায় ভোগে এবং মৃত্যুর ঝুঁকি বেড়ে যায়। দুই. প্রতিবছর নতুন করে চার লাখ ৪০ হাজার মাল্টিড্রাগ-রেজিস্ট্যান্ট যক্ষ্মা (MDR-TB) রোগীর সংখ্যা বাড়ছে, এর মধ্যে এক লাখ ৫০ হাজার মৃত্যুবরণ করছে। তিন. ম্যালেরিয়াপ্রবণ দেশে ম্যালেরিয়া রোগে ব্যবহার করা হয়েছে, এমন ওষুধ যেমন—ক্লোরোকুইন ও সালফাডক্সিন পাইরিমিথামাইনের প্রতিরোধ গড়ে উঠছে। বিশ্ব স্বাস্থ্য সংস্থা এখন উদ্বিগ্ন যে সংক্রামক রোগ নিরাময়ের ক্ষেত্রে এই অবস্থা বড় ধরনের সংকট ও বিপদ সৃষ্টি করবে, এমনকি ১৯৪০ সালে পেনিসিলিন আবিষ্কারের কারণে সংক্রামক রোগ নিরাময়ের যে সুযোগ সৃষ্টি হয়েছিল, তার পূর্বাবস্থায় ফিরে যেতে হতে পারে, ফলে এমডিজি লক্ষ্যমাত্রা অর্জন হবে না। শুধু তা-ই নয়, এতে স্বাস্থ্য খরচ বেড়ে যাবে এবং আধুনিক ওষুধের ইতিবাচক কার্যকারিতা থেকে রোগীদের বঞ্চিত হতে হবে। আমাদের স্বাস্থ্যসেবা অ্যালোপ্যাথি চিকিৎসানির্ভর এবং অ্যান্টিবায়োটিকের সঠিক ব্যবহার বহু রোগীর জীবন বাঁচাতে পারে। অথচ এখন সেই অ্যান্টিবায়োটিক আমাদের দায়িত্বহীন ও মুনাফালোভী চিকিৎসক ও ওষুধ কোম্পানি দ্বারা পরিচালিত স্বাস্থ্য-বাণিজ্যের কারণে মানুষকে ভয়ানক অবস্থায় ফেলে দিয়েছে। এর দায় বিশ্ব স্বাস্থ্য সংস্থাকেও নিতে হবে। আশা করি, সরকার সময় থাকতে প্রয়োজনীয় ব্যবস্থা গ্রহণ করবে। ফরিদা আখতার: নারীনেত্রী, উন্নয়নকর্মী।লেখাটির জন্য অনেকে ধন্যবাদ। তবে আরো ভার লাগত যদি লেখাটি কোন সচেতন ডাক্তার লিখতেন। তবে বিশ্ব স্বাস্থ্য সংস্থা ওয়েব সাইটের প্রতিবেদনটি বাংলাদেশের ডাক্তারদের মধ্যে কেউ পড়ে না থাকলে অবাক হবনা । কারণ নতুন উদ্ভাবন ও গবেষণার মাধ্যমে জ্ঞান অর্জনের সময় নষ্ট করা থেকেও তারা (ডাক্তার) অধিকাংশ সময় চেম্বারে থাকতে পছন্দ করেন এবং ফার্মাসিউটিক্যাল কোম্পানি থেকে উপহার পেয়ে তৃপ্ত থাকেন। 
চিকিৎসকদের কাজের জবাবদিহি নিশ্চিত করা হোক
চিকিৎসা বন্ধ রেখে সংবর্ধনা
বাংলাদেশ মেডিকেল অ্যাসোসিয়েশন (বিএমএ) নামের সংগঠনটি যে সাধারণ সদস্যদের স্বার্থ রক্ষা তথা পেশাগত মানোন্নয়নের চেয়ে সরকারের আনুকূল্য লাভে অধিক তৎপর, তা বলার অপেক্ষা রাখে না। চিকিৎসকদের মূল দায়িত্ব যে রোগীদের চিকিৎসা করা, সে বিষয়টি প্রায়ই তাঁরা ভুলে যান। গত সোমবার ভোলা সদর হাসপাতালের বহির্বিভাগ এবং আলট্রাসনোগ্রাম, এক্স-রে কক্ষসহ ২০টি কক্ষের সব কার্যক্রম বন্ধ রেখে বিএমএ মহাসচিবের সংবর্ধনার আয়োজন করা হয়। এতে কেবল সদর হাসপাতাল নয়, জেলার ছয়টি উপজেলার স্বাস্থ্য কমপ্লেক্সের স্বাস্থ্য কর্মকর্তা, পরামর্শক, চিকিৎসা কর্মকর্তা, সেবক-সেবিকারাও যোগ দেন। তবে এসব যোগদানকে স্বেচ্ছায় ও স্বতঃপ্রণোদিত বলা যায় না। বিএমএ কর্তাদের বিরাগভাজন হলে দুর্গম এলাকায় বদলি আর সুনজরে থাকলে দ্রুত রাজধানীতে ফিরে যাওয়া যায়। বিএনপির আমলে বিএমএ তদবির-বাণিজ্যে যেসব কেলেঙ্কারি করেছিল, তার কিছু কিছু এখন প্রকাশ পাচ্ছে। বিএমএর বর্তমান কর্মকর্তারা এই ব্যাধি থেকে সম্পূর্ণ মুক্ত বলা যাবে না। যেকোনো পদোন্নতি ও ভালো স্থানে বদলির জন্য এখনো বিএমএ নেতাদের কাছে ধরনা দিতে হয় বলে অভিযোগ আছে। বিএমএর কোনো কর্মকর্তাকে সংবর্ধনা দেওয়া যাবে না, এমন কথা কেউ বলছে না। প্রশ্ন হলো, সংবর্ধনার সময় ও স্থান নিয়ে। এ ধরনের অনুষ্ঠান সাপ্তাহিক ছুটির দিন কিংবা অফিস সময়ের পরে করলে রোগীদের ভোগান্তিতে পড়তে হয় না। সকাল নয়টা থেকে বিকেল পাঁচটা পর্যন্ত কেন সংবর্ধনা চলতে হবে? এ সময়ে ১৯১ জন রোগী চিকিৎসার জন্য এলেও তাদের অনেককে চিকিৎসাসেবা না পেয়েই চলে যেতে হয়েছে। সংবর্ধনার সময় জরুরি বিভাগের দুটি কক্ষ খোলা থাকার কথা বলা হলেও খোলা ছিল একটি। এ ব্যাপারে হাসপাতালের আবাসিক চিকিৎসা কর্মকর্তার (আরএমও) ব্যাখ্যাও গ্রহণযোগ্য নয়। এভাবে দেশের চিকিৎসাব্যবস্থা চলতে পারে না। সম্প্রতি প্রধানমন্ত্রী মফস্বল শহরের হাসপাতালগুলোতে চিকিৎসকদের নিয়মিত হাজিরার ওপর গুরুত্বারোপ করেছেন একাধিক অনুষ্ঠানে। সেদিক থেকে বলা যায়, ভোলা জেলায় দায়িত্ব পালনকারী চিকিৎসকেরা এক দিনের জন্য হলেও প্রধানমন্ত্রীর নির্দেশ পালন করেছেন। তবে তা রোগীদের চিকিৎসার জন্য নয়, সংগঠনের মহাসচিবকে সংবর্ধনা জানাতে। আমাদের সরকারি প্রতিষ্ঠানে কর্মরত চিকিৎসকদের কাজের যে কোনো স্বচ্ছতা ও জবাবদিহি নেই, ভোলার ঘটনাটি অসংখ্য নজিরের একটি মাত্র। চিকিৎসার মতো মহান পেশায় নিয়োজিত ব্যক্তিদের কাছে এতটা দায়িত্বহীন আচরণ আশা করা যায় না। ঘটনার সুষ্ঠু তদন্ত করে সংশ্লিষ্টদের বিরুদ্ধে আইনগত ব্যবস্থা নেওয়া হোক। নিশ্চিত করা হোক চিকিৎসকদের কাজের স্বচ্ছতা ও জবাবদিহি।
জনস্বাস্থ্য
এখনই চাই সর্বজনীন স্বাস্থ্য সুরক্ষা
গত সেপ্টেম্বরে বাংলাদেশ যখন এমডিজি পুরস্কার পেল, সেটা ছিল গত কয়েক দশকে স্বাস্থ্য খাতে সাফল্যের প্রতিফলন। এই সাফল্যের ধারাবাহিকতায় বাংলাদেশ শুধু শিশুমৃত্যুর হারই কমায়নি, স্বাস্থ্যের সব সূচকই ঊর্ধ্বমূখী। গড় আয়ু, যেটা সত্তরের দশকে ছিল ৪৫ বছর, এখন প্রায় ৫০ শতাংশ বেড়ে দাঁড়িয়েছে ৬৫ বছরে। ১৯৭৮ সালের আলমা আতা ঘোষণার পর দেশ অনেক এগিয়েছে। কিন্তু এসব সাফল্য সত্ত্বেও ‘সবার জন্য স্বাস্থ্য’ স্লোগানের মূল লক্ষ্যটি ধরাছোঁয়ার বাইরে রয়ে গেছে। দেশের মানুষের একটি বড় অংশ এখনো উন্নত ও অত্যাবশ্যক স্বাস্থ্যসেবা থেকে বঞ্চিত। সম্পদের ও কারিগরি সীমাবদ্ধতা তো আছেই, কিন্তু প্রধান সমস্যা হলো, স্বাস্থ্যসেবা খাতে সুষম ও ন্যায়সংগত অর্থায়নের ব্যবস্থা বাংলাদেশে গড়ে ওঠেনি। বিশ্ব স্বাস্থ্য সংস্থার ২০০৭ সালের একটি সমীক্ষামতে, বাংলাদেশের স্বাস্থ্যসেবায় মোট খরচের ৬০ শতাংশই আসে সাধারণ মানুষের পকেট থেকে। যদিও উপজেলায় প্রাথমিক স্বাস্থ্যসেবা বিনা মূল্যে পাওয়ার কথা, সমীক্ষায় দেখা যায়, ৮০ শতাংশ রোগী পকেট থেকে টাকা খরচ করতে বাধ্য হয়। এর মধ্যে ২০ শতাংশ সরাসরি স্বাস্থ্যকর্মীকে টাকা দিয়ে থাকে (আইএলও, ২০০৮)। এই চিকিৎসার খরচ জোগাতে গিয়ে অনেক পরিবারকে সহায়সম্পত্তি বিক্রি করতে হয়, জমানো টাকা নিঃশেষ করতে হয় অথবা ঋণের বোঝা মাথায় নিতে হয়। বিশ্বব্যাংকের সমীক্ষায় দেখা গেছে, চিকিৎসা ব্যয়ের ধাক্কা সামলাতে গিয়ে প্রতিবছর প্রায় ৫৭ লাখ মানুষ—মোট জনসংখ্যার ৩ দশমিক ৮ শতাংশ দারিদ্র্যসীমার নিচে চলে যাচ্ছে। কাজেই এটা স্পষ্ট যে অসম চিকিৎসা ব্যয় দারিদ্র্যের একটা বড় কারণ, যেটা এমডিজি-১ (দারিদ্র্য দূরীকরণ) অর্জনের পথে একটি প্রধান অন্তরায়। অসুস্থতা, আর্থিক অনটন এবং হতদরিদ্রের যে দুষ্টচক্র আমরা দেখছি, সেটা ভাঙার সবচেয়ে ভালো উপায় হচ্ছে চিকিৎসাসেবার ক্ষেত্রে প্রিপেমেন্ট স্কিম প্রচলন করা, যাতে খরচের সরাসরি ধাক্কা অসুস্থ ও গরিব মানুষকে জর্জরিত না করে। ‘বিশ্ব স্বাস্থ্য প্রতিবেদন ২০১০’-এ সর্বজনীন স্বাস্থ্য সুরক্ষার মূল ভিত্তি হিসেবে এ ধরনের স্কিমের কথা বলা হয়েছে, যা কিনা পৃথিবীর অনেক দেশেই প্রচলিত আছে। অনেক ধরনের কর ও বিমার সমন্বয়ে এ ধরনের অর্থায়ন করা সম্ভব। গরিব ও অসুস্থ মানুষের ওপর বোঝা হিসেবে চেপে বসার বদলে এই সর্বজনীন স্বাস্থ্য সুরক্ষার (Universal Health Coverage—UHC) ব্যবস্থা চিকিৎসার সামগ্রিক ব্যয়কে সুষম বণ্টন করে, যা কিনা অনেক বেশি সুবিধাজনক ও কার্যকর। বিশ্ব স্বাস্থ্য সংস্থার নির্বাহী পরিষদ, বাংলাদেশ যার সক্রিয় সদস্য, এ বছরের মে মাসে অনুষ্ঠেয় সম্মেলনে সর্বজনীন স্বাস্থ্য সুরক্ষা বিষয়ে একটি নতুন প্রস্তাব উপস্থাপন করবে, যাতে প্রিপেমেন্ট পদ্ধতির কথা জোর দিয়ে বলা হবে। সর্বজনীন স্বাস্থ্য সুরক্ষার লক্ষ্যে পৌঁছানোর দুটি প্রধান রাস্তা রয়েছে। একটি হচ্ছে রাষ্ট্রের অর্থায়নে প্রতিষ্ঠিত ও পরিচালিত স্বাস্থ্যসেবাব্যবস্থা, যার উদাহরণ হচ্ছে ইংল্যান্ডের ন্যাশনাল হেলথ সার্ভিস। অন্যটি হচ্ছে বিমাভিত্তিক চিকিৎসাব্যবস্থা, যা জার্মানিসহ ইউরোপের অনেক দেশে প্রচলিত। যেহেতু স্বাস্থ্য ও পরিবার পরিকল্পনা মন্ত্রণালয় আমাদের চিকিৎসাব্যবস্থা পরিচালনা করে থাকে এবং অর্থায়ন করে, বাংলাদেশকে তাই ন্যাশনাল হেলথ সার্ভিস মডেল বলা যায়। কিন্তু রোগীর পকেট থেকে অর্থ ব্যয়ের উচ্চমাত্রা (৬০ শতাংশ) এবং চিকিৎসাসেবার বেহাল অবস্থা থেকে এটা স্পষ্ট যে ওই মডেল বাংলাদেশে ব্যর্থ হয়েছে। এই ব্যর্থ মডেল থেকে সরে এসে বিমাভিত্তিক সর্বজনীন স্বাস্থ্য সুরক্ষা মডেলের দিকে এগিয়ে যাওয়াই এখন বাংলাদেশের সামনে বড় চ্যালেঞ্জ। এই চিকিৎসা বিমা সরকারি, বেসরকারি অথবা এই দুইয়ের সমন্বয়ে পরিচালিত হতে পারে।মজার কথা হচ্ছে, সর্বজনীন স্বাস্থ্য সুরক্ষা অর্জনের ক্ষেত্রে একটি দেশ ধনী না গরিব, সেটি বড় নিয়ামক নয়। যেমন যুক্তরাষ্ট্রের মাথাপিছু স্বাস্থ্য ব্যয় সাত হাজার মার্কিন ডলার আর রুয়ান্ডার স্বাস্থ্য ব্যয় মাত্র ৩৭ ডলার। দুটি দেশই কিন্তু সর্বজনীন স্বাস্থ্য সুরক্ষা অর্জনের ক্ষেত্রে প্রায় সমান সফল। তবু এ দেশে সেবার মান বাড়াতে অতিরিক্ত অর্থায়নের প্রয়োজন হতে পারে, যা কিনা আসতে পারে পরিকল্পিত কর আরোপের মাধ্যমে। অস্বাস্থ্যকর সামগ্রী যেমন—সিগারেট, মদ ও জাংক ফুডের ওপর নতুন কর আরোপ করা যেতে পারে। সরকার নতুন বন্ড ছেড়েও এই অর্থায়ন করতে পারে। সর্বজনীন স্বাস্থ্য সুরক্ষাব্যবস্থায় স্বাস্থ্যসেবা খাতে সম্পদ সমন্বয়ের ফলে সেবার মান বাড়ানোর সুযোগ সৃষ্টি হবে। উন্নত সেবা প্রদানের দিকে আমরা মনোযোগী হব। ডাক্তার ও নার্সের অভাব, যন্ত্রপাতি ও ওষুধের সীমাবদ্ধতা এবং অব্যবস্থাপনা—যেসব কারণে গ্রামেগঞ্জে রোগীরা চিকিৎসাসেবা থেকে বঞ্চিত হয়, সেদিকে আমরা নজর দিতে পারব। বাংলাদেশের চিকিৎসাব্যবস্থা সুষম, স্বচ্ছ ও সাশ্রয়ী হওয়ার দিকে এগিয়ে যাবে। বাংলাদেশের অর্থনীতি দ্রুত বাড়ছে। সেই সঙ্গে বাড়ছে স্বাস্থ্য খাতও। এখনই পদক্ষেপ নিলে একটি যুগোপযোগী ও সুষম স্বাস্থ্যব্যবস্থার প্রচলন করা যাবে, যা সবার জন্য স্বাস্থ্য নিশ্চিত করবে। মানসম্মত এবং সাশ্রয়ী চিকিৎসাসেবা প্রতিটি বাংলাদেশি নাগরিকের প্রাপ্য। গতকাল ৭ এপ্রিল পালিত হয়েছে বিশ্ব স্বাস্থ্য দিবস। এই দিবস পেরিয়ে এসে আমরা মনে করি, সর্বজনীন স্বাস্থ্য সুরক্ষার দিকে এগিয়ে যাওয়ার এখনই সময়। আ. মোশতাক চৌধুরী: সহযোগী পরিচালক, রকফেলার ফাউন্ডেশন, ব্যাংকক। আব্বাস ভূঁইয়া: উপনির্বাহী পরিচালক, আন্তর্জাতিক উদরাময় গবেষণাকেন্দ্র, বাংলাদেশ (আইসিডিডিআরবি)। টিমথি ইভান্স: ডিন, জেমস পি গ্রান্ট স্কুল অব পাবলিক হেলথ, ব্র্যাক বিশ্ববিদ্যালয়। 
চিকিৎসা ভাতা বাড়ান
বর্তমানে সরকারি চাকরিরত কর্মকর্তা-কর্মচারী ও পেনশনারদের চিকিৎসাভাতা মাসিক ৭০০ টাকা। তবে যেসব পেনশনারের বয়স ৬৫ বছরের ঊর্ধ্বে, তাঁরা মাসিক এক হাজার টাকা পাচ্ছেন। চিকিৎসাভাতা ৩০০ টাকা বেশি দেওয়ার কারণ হিসেবে সরকার ভেবেছে যে ৬৫ বা এর ঊর্ধ্বে বয়স্ক পেনশনাররা বয়সজনিত কারণে বিভিন্ন রোগ-ব্যাধি যেমন—উচ্চ রক্তচাপ, বহুমূত্র, হার্ট ব্লক, কোমরে-হাঁটুতে ব্যথা, চোখে ছানি বা গ্লুকোমা ইত্যাদি রোগে ভুগতে থাকেন। তাই চিকিৎসায় অধিক অর্থের প্রয়োজন। অর্থ সামান্য হলেও সরকারের সিদ্ধান্ত প্রশংসাযোগ্য। মাসিক চিকিৎসাভাতা এক হাজার টাকা দিয়ে নিজের এবং স্ত্রীর (যদি বেঁচে থাকেন) চিকিৎসা সম্ভব হয় না। এ কারণে পেনশনে প্রাপ্ত টাকার সিংহভাগ চিকিৎসায় ব্যয় হয়। বয়স যত বাড়তে থাকে, সময়ের সঙ্গে সঙ্গে পাল্লা দিয়ে ব্যাধিগুলোও জটিল থেকে জটিলতর হতে থাকে। চিকিৎসার ব্যয়ও বাড়তে থাকে।পেনশনারদের বয়স ৭০-৭২ বছরের পর তাঁরা আর কত দিনই বা বাঁচবেন! জীবনের শেষ কটা দিন যতটা সম্ভব সুস্থ-সুন্দরভাবে জীবন কাটানোর আকাঙ্ক্ষা সবার থাকে। সুস্থ থাকাটা অনেকখানি নির্ভর করে সুচিকিৎসার ওপর। কিন্তু চিকিৎসার ব্যয় মেটানোর অর্থ কোথায়? পেনশন প্রাপ্তিকাল ১৫ বছর পূর্ণ হলে বয়স হবে ৭৩ বছর। যাঁদের বয়স ৭৩ বছরের ঊর্ধ্বে, তাঁদের মাসিক চিকিৎসাভাতা তিন হাজার টাকায় উন্নীত করতে অনুরোধ করছি। আশা করি, সরকার বিষয়টি সহানুভূতির সঙ্গে বিবেচনায় আনবে।

ভুল চিকিৎসায় বিপন্ন জীবন
ভুল চিকিৎসার পরিণামের কথা এত দিন শুনে আসছিলাম, কিন্তু এর ভয়াবহতা উপলব্ধি করছি আমি, আমার পরিবার। কিছুদিন ধরে ভাবছিলাম, দুর্বিষহ এই অবস্থার কথা সবার সামনে তুলে ধরব, যদিও এভাবে মনের ক্ষোভ আর সার্বিক ক্ষতি কোনোভাবেই কমবে না বলে জানি। তার পরও আমাদের মতো যাঁরা এই পরিণতির শিকার, তাঁরা অন্তত আমাদের মনের অবস্থা সম্পর্কে অবগত হতে পারবেন।
গত জুন মাসে টিউমার হওয়ায় ধানমন্ডির একটি হাসপাতালের কিডনি বিশেষজ্ঞের মাধ্যমে আমার এক আত্মীয়র একটা কিডনি অপসারণ করান। অপসারণ করা কিডনি বায়োপসি করে তাতে ক্যানসারের উপাদান পাওয়া যায়। চিকিৎসক শরীরের অন্য কোথাও ক্যানসার নেই বলে জানিয়ে দেন এবং তিন মাস পর নিয়মিত পরীক্ষা করার জন্য আসতে বলেন। সুস্থ শরীর নিয়ে যথাসময়ে ওই হাসপাতালে চেকআপ করে সব রিপোর্ট ভালো এলেও বুকের ইসিজিতে এল, ‘অনুমান করা যায় রেনাল সেল কার্সিনোমা’। রেফার করে দেওয়া হলো ধানমন্ডির আরেকটি হাসপাতালের একজন অধ্যাপকের কাছে। তিনি পূর্ববর্তী রিপোর্টের সঙ্গে রোগীর শরীরে ক্যানসারের কোনো রকম লক্ষণ খুঁজে না পেয়ে অবাক হন। এবং একটি এফএনএসি (FNaC fine needle afpiration, cytology) করাতে বলেন। ধানমন্ডির ওই হাসপাতালে করানো এফএনএসি রিপোর্টে এল, আমার ভগ্নিপতির একটি ফুসফুসের পুরোটাই ক্যানসারে আক্রান্ত হয়েছে। চিকিৎসক দ্রুত চিকিৎসা শুরু করতে বলেন। রোগীর এবং আমাদের পরিবারের তখন কী অবস্থা, তা সহজেই অনুমান করা যায়। আমার ভগ্নিপতি রিপোর্ট পাওয়ার পর মানসিকভাবে ভেঙে পড়েন। তখন আত্মীয়স্বজন যে যেভাবে চিকিৎসকের পরামর্শ দেন, আমরা সেখানেই তাঁকে দেখাই এবং চিকিৎসকেরা পরামর্শ নিই।
শেষ পর্যন্ত ঢাকার একটি মেডিকেল কলেজের ক্যানসার বিশেষজ্ঞের শরণাপন্ন হলে তিনি কয়েকজন চিকিৎসক নিয়ে বোর্ড গঠনের মাধ্যমে ছয় মাস উচ্চমাত্রার একটি ওষুধ গ্রহণের পরামর্শ দেন, যা আমরা পাই শুধু ধানমন্ডির একটি ফার্মেসিতে। এখানে উল্লেখ না করে পারছি না যে, ওই ফার্মেসি থেকে এক পাতায় থাকা সাতটি ক্যাপসুল কিনতে হয়েছে ৮৭ হাজার টাকা দিয়ে। এভাবে পর্যায়ক্রমে ২১টি ক্যাপসুল (যার মোট মূল্য দুই লাখ ৬১ হাজার টাকা) কিনতে হয়েছে। ওষুধ চলাকালে শরীরে বিভিন্ন পার্শ্বপ্রতিক্রিয়া শুরু হতে থাকলে রোগীর শারীরিক অবস্থার দ্রুত অবনতি ঘটতে থাকে। এই অবস্থায় ১৫টি ক্যাপসুল খাওয়ার পর চিকিৎসক ওষুধ বন্ধ করে দিতে বলেন। তখন পর্যন্ত শরীরে ক্যানসারের কোনো লক্ষণ দেখা না দেওয়ায় আমরা এফএনএসি স্লাইড পুনরায় পরীক্ষা করার ব্যাপারে চিকিৎসকের পরামর্শ চাইলে তিনি প্রয়োজন নেই বলে জানিয়ে দেন। তার পরও নিজেদের দায়িত্বে এফএনএসির স্লাইড তুলে পুনরায় পরীক্ষা করার জন্য ধানমন্ডির একটি ডায়াগনস্টিক সেন্টারে জমা দিই। সেখান থেকে রিপোর্ট আসে, কোনো ক্যানসারের উপাদান নেই। আরও নিশ্চিত হওয়ার জন্য স্লাইডটি আবারও পরীক্ষা করার জন্য মিরপুর ডেল্টা হাসপাতালে পাঠালে সেখান থেকেও কোনো ক্যানসার না থাকার রিপোর্ট প্রদান করা হয়।
এখানে আরেকটি বিষয় তুলে ধরতে চাইছি, ওষুধ বন্ধ করে দেওয়ার পর অবশিষ্ট ছয়টি ক্যাপসুল ওই ফার্মেসিতে ফেরত দিতে গেলে কর্তৃপক্ষ ফেরত নিতে অসম্মতি প্রকাশ করে। তারা জানায়, এক পাতায় থাকা সাতটি ক্যাপসুল ছাড়া বিক্রি করা হয় না। অনেক অনুরোধের পর তারা এই শর্তে ওষুধটি রাখে যে যদি কেউ এক পাতা ছাড়া ক্যাপসুল কিনতে চায়, তাহলে তা বিক্রির পর আমাকে কেনা দামের চেয়ে কম টাকা ফেরত দেবে। যদিও অদ্যাবধি তারা আমার টাকা ফেরত দেয়নি, কবে দেবে, তা-ও জানি না।
ক্যানসারে আক্রান্ত না হয়েও শুধু রিপোর্টের ভুলের কারণে ক্যানসারের চিকিৎসায় উচ্চমাত্রার ওষুধের পার্শ্বপ্রতিক্রিয়ায় রোগীর অবস্থা কেমন হতে পারে তা সহজেই অনুমেয়। বর্তমানে রোগীর অবস্থার কিছুটা উন্নতি হলেও বিপর্যস্ত হয়ে গেছে পুরো পরিবার।
আমাদের দেশে এখানে-সেখানে রয়েছে সরকারি-বেসরকারি প্রচুর ডায়াগনস্টিক সেন্টার, যেগুলোর অনেকগুলোতেই রয়েছে অপ্রশিক্ষিত ও দায়িত্বহীন জনবল এবং অনুন্নত উপকরণ। আর তাদের ভুলের কারণে এ দেশের অসংখ্য মানুষকে শারীরিক, মানসিক, আর্থিক এমনকি জীবন দিয়েও খেসারত দিতে হচ্ছে, যে কারণে অনেকেই এখন আর আস্থা রাখতে পারছে না দেশের চিকিৎসাব্যবস্থার ওপর। সঠিক চিকিৎসার জন্য তাই পাড়ি জমাচ্ছে দেশের বাইরে। যদিও তা সবার পক্ষে সম্ভব নয়। তাহলে এসব সরকারি-বেসরকারি হাসপাতালের চিকিৎসকেরা কী করছেন? তাঁরা রোগীর চিকিৎসা না করে যেকোনো অজুহাতে টাকা হাতিয়ে নিচ্ছেন। চিকিৎসার নামে মানুষের জীবন নিয়ে এ ছিনিমিনি খেলা বন্ধ হোক।
মেহেরুননেছা: বেসরকারি সংস্থার কর্মী।
মিডিয়া ভাবনা
সংবাদপত্রের প্রথম সংস্করণ ও টিভির টক শো
আমাদের কেন্দ্রীয় (ঢাকার) সংবাদপত্রগুলো ক্রমশ আধুনিক ও সমৃদ্ধ হয়ে উঠছে। পৃঠাসংখ্যা বাড়ছে। বৈচিত্র্যময় রিপোর্ট, ফিচার ও কলাম প্রকাশিত হচ্ছে। সবচেয়ে বড় কথা, সংবাদপত্রের পাঠক বাড়ছে। পাঠকের নানা চাহিদাও বাড়ছে।
একসময় কেন্দ্রীয় (ঢাকার) সংবাদপত্রগুলো জেলা শহর, শহরতলিতে পৌঁছাত প্রায় দুপুর বা বিকেলের দিকে। এখন সেই দিন আর নেই। কেন্দ্রীয় সংবাদপত্রগুলোর ‘প্রথম সংস্করণ’ আগেভাগে ছাপিয়ে দ্রুত বিভিন্ন জেলা শহরের দিকে পাঠিয়ে দেওয়া হয়। এর ফলে কাকভোরে ঢাকার সংবাদপত্র বিভিন্ন জেলা শহরের পাঠকেরা এখন পড়ার সুযোগ পায়।
কিন্তু ‘প্রথম সংস্করণ’ পত্রিকা ছাপাতে গিয়ে অনেক সময় কিছু গুরুত্বপূর্ণ খবর বাদ পড়ে যায়। কারণ, সব খবর বিস্তারিত ছাপাতে গেলে জেলা শহরে কাকভোরে পত্রিকা পৌঁছানো সম্ভব হবে না। সেটাও কাম্য নয়। আবার কোনো খবর থেকে জেলা শহরের পাঠকদের বঞ্চিত করাও উচিত নয়।
বাংলাদেশ ছোট দেশ বলে রক্ষা। ভারতের মতো বড় দেশ হলে আরও নানা সমস্যা হতো। আমি একবার (১৯৭৮) দিল্লিতে টাইমস অব ইন্ডিয়ার প্রথম সংস্করণ ছাপা হতে দেখেছি বিকেল চারটায়। আলাপ করে জানতে পেরেছিলাম, রাত দুইটা পর্যন্ত পত্রিকাটির চারটি সংস্করণ ছাপা হবে, যা ট্রেন বা বাসযোগে ভারতবর্ষের বিভিন্ন রাজ্যে পাঠানো হবে। দিল্লির পাঠকেরা যে পত্রিকাটি হাতে পায়, তা ছাপা শুরু হয় রাত তিনটারও পর। বলা বাহুল্য, বিকেল চারটায় ছাপা পত্রিকা আর রাত তিনটায় ছাপা পত্রিকার কয়েকটি পৃষ্ঠায় ব্যাপক গরমিল থাকে। অথচ দুটোই একই তারিখের পত্রিকা। ভারতের পাঠকদের সৌভাগ্য, এখন প্রযুক্তির ও পুঁজির বিরাট অগ্রগতি হয়েছে। বহু পত্রিকা একই সঙ্গে বহু রাজ্যে, এমনকি একই রাজ্যের বিভিন্ন জেলায় ছাপা হচ্ছে। ১৯৭৮ সালে এই সুযোগ ছিল না।
বাংলাদেশে বহুদিন যাবৎ জনকণ্ঠ আর সম্প্রতি প্রথম আলো, ডেইলি স্টার ও করতোয়া ঢাকার বাইরে অন্য জেলায়ও ছাপা হচ্ছে। এটাও এক বিরাট অগ্রগতি।
কিন্তু একটা সমস্যা থেকেই যাচ্ছে। কিছু খবর ঢাকার বাইরের পাঠকেরা পাচ্ছে না। তারা যে পাচ্ছে না, তাও তারা জানতে পারছে না। যদি না তারা একই তারিখের ঢাকা ও জেলা শহরের পত্রিকা পড়ার সুযোগ পায়।
কয়েক দিন আগেও (২৩ ডিসেম্বর) ঢাকার একটি পত্রিকায় আমি এমন একটি খবর পড়েছি, চট্টগ্রামে বিক্রীত একই পত্রিকায় ওই খবরটির মাত্র ২৫ শতাংশ ছাপা হয়েছে। (প্রথম আলো নয়) প্রথম সংস্করণে খবরটির গুরুত্বপূর্ণ অংশই ছাপা হয়নি, যা খবরটির সঙ্গে সংশ্লিষ্ট মহলকে খুবই ক্ষুব্ধ করেছে। খবরটি ছিল ওই পত্রিকারই একটি খবরের প্রতিবাদ। প্রতিবাদের ২৫ শতাংশ ছাপা হয়েছে সারা দেশে প্রচারিত পত্রিকার সংস্করণে। আর পূর্ণ বিবরণ ছাপা হয়েছে শুধু ঢাকার সংস্করণে। এখন দেখা যাচ্ছে, আগের দিনের ‘ভুল ও অসত্য’ খবরটি সারা দেশে প্রচারিত হয়েছে, আর পরদিন প্রতিবাদ অংশটি প্রচারিত হয়েছে ঢাকায়। তাতে কী দাঁড়াল? সারা দেশের পাঠকের কাছে কি ‘ভুল ও অসত্য’ খবরটির প্রতিবাদ ও প্রকৃত তথ্য পৌঁছাল? পৌঁছায়নি। এই যে সংবাদপত্রের দায়িত্বহীনতা ও অপেশাদারিত্ব, এর জবাব কে দেবে? এর দায়িত্ব কে নেবে?
সংবাদপত্রের দুটি সংস্করণ প্রকাশ করতে হলে অনেক সময় (সব সময় নয়) কিছু খবর ও ছবি বাদ দিতেই হবে বা সংক্ষিপ্ত করতে হবে। এ ছাড়া উপায় থাকে না। পাঠককে এই সীমাবদ্ধতাটুকু বুঝতে হবে। কিন্তু এখানে সংবাদপত্র সম্পাদকের কিছুটা দায়িত্ব রয়েছে। সম্পাদক (বা বার্তা সম্পাদক) কোন খবরটি বাদ দেবেন বা সংক্ষিপ্ত করবেন? আমাদের মতে, সবচেয়ে নিরীহ খবরটিই বাদ দিতে পারেন বা সংক্ষিপ্ত করতে পারেন। যে খবরে তেমন কোনো স্বার্থ জড়িত নয়। কিন্তু ওই পত্রিকারই ভুল খবরের প্রতিবাদে ‘প্রকৃত তথ্য’ পাওয়া গেলে তা কি বাদ দেওয়া সমীচীন হবে? যদি না সম্পাদকের কোনো কুমতলব না থাকে? (অনেক সময় অনেক পত্রিকার সম্পাদক নানা এজেন্ডা বাস্তবায়ন করার লক্ষ্যে ভুল তথ্যসংবলিত খবর প্রকাশ করেন, যা হলুদ সাংবাদিকতারই নামান্তর)
ঢাকার বাইরে সব দৈনিক পত্রিকারই বিরাট পাঠক গোষ্ঠী রয়েছে। এ ব্যাপারে তাদের সচেতন হওয়ার প্রয়োজন রয়েছে। ঢাকার বাইরে থাকে বলে তারা ঢাকার পত্রিকার একটা অসম্পূর্ণ সংস্করণ পাবে, এটা মেনে নেওয়া উচিত হবে না। এ ব্যাপারে একটা সুচিন্তিত নীতিমালা থাকা দরকার।
আমি আগেই বলেছি, সংবাদপত্রের দুটি সংস্করণ ছাপালে প্রথম পৃষ্ঠার কোনো কোনো খবর বা ছবি বাদ দিতে হবে, কোনো খবর সংক্ষিপ্ত করতে হবে। এ ছাড়া কোনো উপায় নেই। এ ক্ষেত্রে আমাদের প্রস্তাব হবে: যে খবরটি সংক্ষিপ্ত ছাপা হয়েছে, তার নিচে ‘সংক্ষেপিত’ কথাটি দিলে ভালো হয়। আগ্রহী পাঠক ‘নেট সংস্করণে’ পূর্ণাঙ্গ খবরটি পড়ে নিতে পারবে। বা অন্য কোনো উপায়ে ঢাকার সংস্করণ সংগ্রহ করে পড়ে নেবে। মনে রাখা দরকার, সব খবরের প্রতি সব পাঠকের সমান আগ্রহ থাকে না। পাঠকের একটা নিজস্ব খবর নির্বাচন পদ্ধতি থাকে।
অন্য কোনো উপায়ে যদি এই সমস্যার সমাধান করা যায়, তাও আগ্রহী পাঠকেরা প্রস্তাব করতে পারেন। এখন যেভাবে হচ্ছে, তা মেনে নেওয়া যায় না।
এর সঙ্গে আরও কয়েকটি সমস্যাও যুক্ত রয়েছে। যেমন: কোনো ‘খবর’ যদি কোনো মামলা-মোকদ্দমার প্রমাণ হিসেবে বিবেচিত হয়, তাহলে অপর পক্ষের উকিল বলবেন, ‘ওই দিনের ওই সংবাদপত্রে এ রকম কোনো খবরই প্রকাশিত হয়নি।’ একই তারিখের পত্রিকা যদি দুই রকম হয়, তাহলে এমন কথা তো উঠতেই পারে। এ ক্ষেত্রে মান্যবর বিচারক কোন ‘প্রমাণকে’ গ্রহণ করবেন?
সংবাদপত্র নিয়ে নানা গবেষণা হয়। গবেষণার উপকরণ হিসেবেও সংবাদপত্র ব্যবহূত হয়। একই তারিখের দুই রকম সংবাদপত্র প্রকাশিত হলে ভবিষ্যতে গবেষকদেরও নানা বিভ্রান্তিতে পড়তে হবে।
আমার নিজের ধারণা, আমাদের সংবাদপত্রে বাহুল্য কথা লেখার প্রবণতা বেশি। রাজনৈতিক সংবাদে এত নেতা, পাতিনেতার নাম ছাপানোর কোনো প্রয়োজন দেখি না। তাঁদের অনেকে মোটেও গুরুত্বপূর্ণ লোক নন। অথচ এ ধরনের লোকদের বক্তৃতা বা বিবৃতি সংবাদপত্রে প্রায় প্রতিদিনই ছাপা হচ্ছে। হরতালের যে ঘণ্টাওয়ারি ও এলাকাভিত্তিক বিস্তারিত বিবরণ সংবাদপত্রে প্রকাশিত হয়, তা খুব কম পাঠককেই আকর্ষণ করে। হরতালের খবরের জন্য সংবাদপত্রের এত মূল্যবান জায়গা ছেড়ে দেওয়া ঠিক নয়।
সংবাদপত্রের দুই সংস্করণের প্রয়োজনীয়তা স্বীকার করেও খবর বাদ দেওয়া বা সংক্ষেপ করার একটি নীতিমালা প্রণয়ন করা প্রতিটি সংবাদপত্রের দায়িত্ব।