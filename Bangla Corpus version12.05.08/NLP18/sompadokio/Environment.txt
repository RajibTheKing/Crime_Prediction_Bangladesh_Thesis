ভূমিকম্প
কারিগরি উপায়ে ঝুঁকি হ্রাস:
ঢাকা শহরে ভূমিকম্পের ঝুঁকি নিয়ে কয়েক বছর ধরে ব্যাপক আলোচনা হচ্ছে। গত ১৮ সেপ্টেম্বর ৬ দশমিক ৯ মাত্রার ভূমিকম্প হয় সিকিমে, যা ঢাকা থেকে প্রায় ৬০০ কিলোমিটার দূরে। এতে ঢাকার দালানকোঠার ক্ষতি না হলেও ভূমিকম্পটির স্থায়িত্বকাল ছিল ১০০ সেকেন্ডের মতো। ভূমিকম্পটির কেন্দ্রস্থলে তীব্রতা ছিল ৭ থেকে ৮। তবে ঢাকা শহরে এর তীব্রতা ৩ থেকে ৪-এর মধ্যে ছিল।
গবেষণায় দেখা গেছে, রাজধানীর সবচেয়ে কাছের এলাকা মধুপুরচ্যুতিতে ৭ মাত্রা অথবা সিলেটে ডাউকিচ্যুতিতে ৮ মাত্রার ভূমিকম্প হলে ঢাকার ৬০ শতাংশ লাল মাটি এলাকায় ভূমিকম্পের তীব্রতা ৮ এবং বাকি ৪০ শতাংশ ভরাট মাটি এলাকায় তীব্রতা ৯ থেকে ১০ হওয়ার আশঙ্কা রয়েছে।
ভরাট মাটির এলাকাগুলো স্থানভেদে ৪০ থেকে ১০০ ফুট গভীরতা পর্যন্ত নরম মাটি বা দুর্বল বালু দিয়ে ভরাট করা। দুর্বল এই ভরাট মাটি ভূমিকম্প-সহনীয় করার অনেক পদ্ধতি রয়েছে। এই পদ্ধতিগুলোর মধ্যে কতগুলো নির্মিত ভবনের নিচেও ব্যবহার করা সম্ভব । ভরাট করা মাটিতে নির্মাণের আগেই দুর্বল মাটি ওপরে উল্লিখিত যেকোনো পদ্ধতিতে উন্নয়ন করা জরুরি। মাটি উন্নয়নের পরবর্তী সময়ে ভবনকে ভূমিকম্প-সহনীয় করা প্রয়োজন। একটি ভবনের কলামের চুড়িগুলো ১৩৫ ডিগ্রিতে বাঁকিয়ে স্থাপন করতে হবে। ভবনের বিম ও কলামের জোড়া এবং তার ওপরে, নিচে ও দুই পাশে অন্তত দুই ফুট পর্যন্ত ঘন ঘন চুড়ি স্থাপন করতে হবে। তা ছাড়া ভবনের একতলায় উন্মুক্ত কার পার্কিং না রাখাই শ্রেয়। অন্ততপক্ষে কার পার্কিং রাখতে হলে ভবনের কম্পিউটার মডেলিংয়ের মাধ্যমে কলামগুলো শক্তিশালী অথবা যথাযথ স্থানে কংক্রিটের তৈরি শক্ত দেয়াল অথবা ব্রেসিং দিতে হবে।
ভবন ভূমিকম্প-সহনীয় করার জন্য যেমন প্রয়োজন যথাযথ নকশা প্রণয়ন, তেমনি ভবন নির্মাণ-উপকরণের মান নিয়ন্ত্রণ ও ভবন নির্মাণ-নকশা অনুযায়ী হচ্ছে কি না, তার যথাযথ তদারকি প্রয়োজন।
ড. মেহেদী আহম্মদ আনসারী: অধ্যাপক, পুরকৌশল বিভাগ, বুয়েট; প্রতিষ্ঠাতা মহাসচিব, বাংলাদেশ ভূমিকম্প সমিতি এবং বিশ্ব সাইসমিক সেফটি কমিশনের (ডব্লিউএসএসআই) পরিচালক।
পরিবেশ ও মানুষ
বৃক্ষমাতা ওয়াঙ্গারি নেই, আছে তাঁর কোটি গাছ:
কেনিয়ার প্রখ্যাত পরিবেশবিদ ও নারী আন্দোলনের কর্মী ওয়াঙ্গারি মাথাইয়ের মৃত্যুর খবর ২৫ সেপ্টেম্বর, ২০১১ প্রচারিত হওয়ার পর সারা বিশ্বে শোক নেমে আসে। ক্যানসারে আক্রান্ত হয়ে ৭১ বছর বয়সে এই মৃত্যু ঘটলেও তাঁর মতো একজন মানুষের জন্য এটা অকালমৃত্যুই বলা যায়। কারণ, তাঁর এখনো অনেক কাজ করার ছিল। তাঁর কাজের গুরুত্ব সারা বিশ্বে ছড়িয়ে আছে।
কঠিন সমস্যার সহজ সমাধান কী করে করা যায়, তা ওয়াঙ্গারি মাথাই করে দেখিয়েছেন। ১৯৭৬ সালে তিনি যখন কেনিয়ার জাতীয় নারী পরিষদে (ন্যাশনাল কাউন্সিল অব উইমেন) ছিলেন, তখন থেকেই তাঁর মাথায় সামাজিকভাবে গাছ লাগানোর চিন্তা এসেছিল। বিদেশে লেখাপড়া করে ডক্টরেট ডিগ্রিধারী হলেও কেনিয়ার গ্রামেই তাঁর বেড়ে ওঠা, প্রকৃতিকে খুব কাছ থেকেই তিনি দেখেছেন। মাটির গন্ধ তাঁর কাছ থেকে যায়নি। পড়াশোনাও করেছেন প্রাণিবিদ্যা নিয়ে। অধ্যাপনার পাশাপাশি কেনিয়ার নির্যাতিত নারীদের জন্য কাজ করছিলেন। এই সময় তিনি দেখলেন কৃষকদের ফসল উৎপাদন থেকে বিরত রেখে রপ্তানির জন্য অর্থকরী ফসল চা ও কফি উৎপাদন করতে উদ্বুদ্ধ করা হচ্ছে। বন উজাড় করে চা-কফির উৎপাদন বাড়ানো হচ্ছে। এতে কৃষক খাদ্য উৎপাদন করতে পারছে না। নারীরা এতে খুবই ক্ষতিগ্রস্ত হচ্ছে এবং শিশুরা অপুষ্টিতে ভুগছে। মাটির উর্বরতা নষ্ট হয়ে গেছে, গবাদিপশুর খাদ্য নেই, রান্নার জন্য খড়ি নেই, খাওয়ার জন্য পানি নেই। এত ব্যাপক সমস্যার একটি সহজ সমাধান বের করলেন ওয়াঙ্গারি: গাছ লাগানো। গাছ খাদ্য দেবে, গাছ রান্নার খড়ি দেবে; গাছের মাধ্যমেই মিলবে এই বড় সমস্যার সমাধান।
একপর্যায়ে গ্রিন বেল্ট মুভমেন্ট প্রতিষ্ঠা করে গ্রামীণ নারীদের জীবন-জীবিকার জন্য গাছ লাগানো, পরিষ্কার পানির ব্যবস্থা করা, রান্নার জন্য খড়ির ব্যবস্থা করার মতো সহজ কিন্তু অতি জরুরি কাজটি ওয়াঙ্গারি করেছিলেন। তাঁর এই আন্দোলনের মাধ্যমে কেনিয়াতে সাড়ে চার কোটি গাছ লাগানো হয়, প্রায় নয় লাখ নারী চারার নার্সারি করে, গাছ লাগিয়ে মরুময়তা রুখতে পেরেছিলেন, কর্মসংস্থানের ব্যবস্থা করতে পেরেছিলেন। শুধু গ্রামীণ নারীদের মাধ্যমেই নয়, গির্জা ও শিক্ষাপ্রতিষ্ঠানেও তাঁর গাছ লাগানোর কাজ ছড়িয়ে পড়েছিল। ১৯৮৬ সালে গ্রিন বেল্ট মুভমেন্ট আফ্রিকার অন্যান্য দেশের নেতাদের দৃষ্টি আকর্ষণ করে এবং তানজানিয়া, উগান্ডা, মালাবি, লেসোথো, ইথিওপিয়া, জিম্বাবুয়ে প্রভৃতি দেশও গাছ লাগিয়ে মরুময়তা রোধ করার উদ্যোগ নেয়।
আফ্রিকার এই নারীর মৃত্যুর খবর বাংলাদেশের নারী আন্দোলনের কর্মী বা পরিবেশ আন্দোলনের কর্মীরা ছাড়া অন্যরা কতখানি তাঁর বিষয়ে অবগত আছেন, তা বোঝার উপায় নেই। পত্রপত্রিকার খবর দেখলেও একটু হতাশ হতে হয়। বিশ্ববিখ্যাত গায়ক মাইকেল জ্যাকসন কিংবা ক্রিকেট খেলোয়াড় নবাব পতৌদির ব্যাপারে যত জানা যায়, ওয়াঙ্গারি সম্পর্কে ততটা নয়। এটা আমাদের জন্য দুঃখজনক। পরিবেশ রক্ষার মাধ্যমে শান্তি প্রতিষ্ঠায় অবদানের স্বীকৃতি হিসেবে তিনি ২০০৪ সালে নোবেল শান্তি পুরস্কার পেয়েছেন। তিনিই আফ্রিকার প্রথম নোবেলবিজয়ী নারী। এটা গুরুত্বপূর্ণ বটে, কিন্তু তাঁর কাজ এর চেয়েও বেশি তাৎপর্যপূর্ণ। নোবেল পুরস্কারের বেলাতেও কেউ কেউ সমালোচনা করেছিলেন, শুধু গাছ লাগিয়ে কী করে একজন নোবেল শান্তি পুরস্কার পেতে পারেন! কোটি কোটি গাছ লাগিয়ে যিনি দেশকে ভয়াবহ খরা ও মরুময়তা থেকে রক্ষা করলেন, তার মূল্যায়ন করতেও অনেকের দ্বিধা ছিল।
ওয়াঙ্গারির গাছ লাগানোর কাজ এত ছড়িয়ে গিয়েছিল যে জাতিসংঘ ২০০৬ সালে বিশ্বব্যাপী ১১ বিলিয়ন গাছ লাগানোর কর্মসূচি নেয়। যাঁরা ওয়াঙ্গারির গাছ লাগানোর ব্যস্ততা দেখেছেন, তাঁরা মন্তব্য করতেন, বিভিন্ন অনুষ্ঠানে ভিআইপিদের দিয়ে গাছ লাগাতে গিয়ে ওয়াঙ্গারিকে হাঁটু গেড়ে বসে কী করে গাছ লাগাতে হয়, তা দেখাতে হতো। তাই তাঁর হাঁটুতে কাদা লেগেই থাকত।
ওয়াঙ্গারি যেমন গাছ লাগিয়েছেন, তেমনি গাছের ব্যবহারের ক্ষেত্রেও তাঁর মতামত ছিল অনেক স্পষ্ট।
তিনি ২০০৪ সালে নোবেল পুরস্কার পাওয়ার পরপরই প্রকাশ্যে ঘোষণা দেন, মৃত্যুর পর তাঁকে যেন কাঠের কফিনে সমাহিত করা না হয়। তাঁর মতে, কাঠের কফিন বনের জন্য বড় ধরনের হুমকি। তাই ধারণা করা হচ্ছে, তাঁকে ভিন্নভাবে সমাহিত করা হবে, যদিও সেটা কী হবে, এই লেখা যখন লিখছি, তখনো জানা যায়নি। তাঁর এই বক্তব্যে কেনিয়ার সাবেক স্বৈরাচারী প্রেসিডেন্ট ড্যানিয়েল আরাপ মোই ভীষণ ক্ষুব্ধ হয়েছিলেন। ওয়াঙ্গারিকে তিনি পাগল নারী বলে আখ্যায়িত করতেও ছাড়েননি। কারণ, ওয়াঙ্গারির এই সহজ-সরল গাছ লাগানোর কাজটি দারিদ্র্য, সংঘাত দূর করার জন্য তাৎপর্যপূর্ণ হয়ে উঠেছিল, এমনকি ধনী ও প্রভাবশালী ব্যক্তিদের জন্য হুমকি হয়ে দাঁড়িয়েছিল। কেনিয়ার তৎকালীন সরকার ১৯৯৮ সালে সংরক্ষিত বনে তার রাজনৈতিক মিত্রদের জমি বরাদ্দ দেওয়ার উদ্যোগ নিলে ওয়াঙ্গারি জমি অধিকারের আন্দোলন শুরু করেন। তিনি সংঘাতপূর্ণ কিছুই করেননি, গাছ লাগিয়ে প্রতিবাদ করেন, কিন্তু তাঁর প্রতিপক্ষ তীর-ধনুক নিয়ে এবং অস্ত্রসজ্জিত হয়ে তাঁর ওপর হামলা চালায়। ওয়াঙ্গারি মাথায় আঘাত পেয়েছিলেন। এর আগে ১৯৯২ সালে তিনি রাজনৈতিক বন্দী সন্তানের মায়েদের নিয়ে অনশন করলে পুলিশি নির্যাতনের শিকার হন। অর্থাৎ, ওয়াঙ্গারির গাছ লাগানোর কাজ নিছক পরিবেশবাদী কাজ হয়ে থাকেনি, বরং গণতান্ত্রিক ও শান্তির সংগ্রামের প্রতীক হয়ে ওঠে।
সুষ্ঠু পরিবেশের জন্য গণতান্ত্রিক সরকার একান্তই জরুরি। কাজেই কেনিয়ার রাজনৈতিক অবস্থার পরিপ্রেক্ষিতে গাছ শুধু পরিবেশের জন্য নয়, গণতন্ত্রের প্রতীক হয়ে উঠল। ক্ষমতার অপব্যবহার, দুর্নীতি ও পরিবেশের অব্যবস্থাপনার বিরুদ্ধে লড়তে হলেও গাছ বড় অনুপ্রেরণা জোগায়। ওয়াঙ্গারি এটা দৃঢ়তার সঙ্গে বিশ্বাস করতেন। ওয়াঙ্গারি পরিবেশ আন্দোলনের পাশাপাশি রাজনৈতিকভাবেও স্বৈরাচারী সরকারকে হটাতে সক্ষম হয়েছিলেন। উল্লেখ্য, তিনি ২০০২ সালের জাতীয় নির্বাচনে অংশ নেন এবং ৯৮ শতাংশ ভোট পেয়ে জয়ী হন। এই নির্বাচনে ড্যানিয়েল আরাপ মোইয়ের পতন ঘটে। নতুন প্রেসিডেন্ট কিবেকি তাঁকে পরিবেশ ও প্রাকৃতিক সম্পদ মন্ত্রণালয়ের উপমন্ত্রী হিসেবে নিয়োগ দেন।
গাছ লাগিয়ে দেশের এত বড় সমস্যার সমাধান করা যাবে, এমন চিন্তা অনেকের কাছে হাস্যকর মনে হয়েছিল। কিন্তু ওয়াঙ্গারি প্রকৃতির সঙ্গে এতই একাত্ম ছিলেন যে বড় সমস্যা সমাধানের জন্য অতি ক্ষুদ্রকায় পাখি হামিং বার্ডের কাছ থেকেও শিক্ষা নিয়েছিলেন। ওয়াঙ্গারি একটি গল্প বর্ণনা করে নিজের কাজের গুরুত্ব সম্পর্কে বলতেন এভাবে: ‘বনে আগুন লেগেছে, আর হামিং বার্ড ঠোঁটে পানি নিয়ে এক ফোঁটা করে ঢালছে। তা দেখে বৃহৎ প্রাণী হাতির মন্তব্য, হামিং বার্ড অনর্থক তার শক্তি ক্ষয় করছে। উত্তরে হামিং বার্ড বিনয়ের সঙ্গে বলে, আমার সাধ্যে যা কুলোয়, ততটুকুই আমি করছি।’ ওয়াঙ্গারি বলতেন, ‘আমি হাতি হয়ে বসে বসে পৃথিবী ধ্বংস হচ্ছে দেখতে চাই না, আমি হামিং বার্ড হয়ে আমার পক্ষে যতটুকু সম্ভব ততটুকু করে যাব।’
নারী অধিকার রক্ষার আন্দোলনে জড়িত হয়েই, নারীদের সমস্যার সমাধান করতে গিয়েই ওয়াঙ্গারির গাছ লাগানোর অপূর্ব চিন্তা এবং কাজ আমরা দেখেছি। তিনি নারীর অধিকার প্রতিষ্ঠার লক্ষ্যেও পরিবেশ রক্ষা ও গণতন্ত্র প্রতিষ্ঠাকে গুরুত্বপূর্ণ মনে করেছিলেন। তিনি মনোযোগ দিয়েছেন রাজনীতিতে, পাশাপাশি নারীদের রান্নার খড়ি জোগানোর কথা ভোলেননি।
ওয়াঙ্গারির আত্মার শান্তি কামনা করছি।
মানুষের গ্রাসে প্রকৃতি:
ঢাকা-মাওয়া সড়কটি যখন চালু হয় তখন অনেকটা ঘুর পথে পোস্তগোলা ব্রিজ পাড়ি দিয়ে যেতে হতো ঢাকা থেকে মাওয়া অভিমুখে। ব্রিজ পাড়ি দিলেই বর্ষা আর শরতে বেশ দৃষ্টিনন্দন ছিল পথপাশের অবস্থানগুলো। বিলের জলে শাপলা-শালুকের সমারোহের ফাঁকে ফাঁকে ছবির মতো সবুজ বৃক্ষ আচ্ছাদিত দ্বীপসদৃশ বাড়ি সব যেন হাত নেড়ে একদণ্ড আতিথেয়তা গ্রহণের জন্য আমন্ত্রণ জানাতে ব্যস্ত থাকত, মাঝেমধ্যে চোখে পড়ত মাছ ধরার নৌকা কিংবা বড়শির ওঠা-নামা।
বাংলার সেই চিরচেনা প্রকৃতিকে বিক্রমপুরের এই অংশটিতে এখন আর সেভাবে খুঁজে পাওয়া যাবে বলে মনে হয় না। বুড়িগঙ্গার ওপর দ্বিতীয় সেতু বাবুবাজার ব্রিজ হয়ে সেদিন সকালে কেরানীগঞ্জ গিয়ে আর বাংলার চিরচেনা মুখটিকে খুঁজে পেলাম না। ইট-কাঠের স্থাপনা প্রকৃতি, পরিবেশ আর মানুষের নিঃশ্বাস ফেলার স্থানটুকুকেও যেন গ্রাস করে ফেলেছে। রাস্তা বেশ মসৃণ, মনে হয় যেন গাড়ির চাকা ভোরের শিশিরে পিছলে যাবে। অবশ্য পিছলে পড়ার কোনো অবকাশ নেই। রাস্তার দুই পাশ নানাবিধ প্রতিবন্ধকতার বেড়াজালে আবদ্ধ। পথের দুই পাশের প্রকৃতিকে গ্রাস করেছে দোকান, শপিং সেন্টার আর বাণিজ্যিক স্থাপনা। কোথাও আবার গড়ে উঠেছে সুউচ্চ জনবসতি, যাদের মিতালি আকাশের সঙ্গেই বিশেষভাবে লক্ষণীয়। তবে এসব স্থাপনা মোটেই পরিকল্পিত নয়। মনে হয় দখলের প্রতিযোগিতায় জয়ী হয়ে যে যেভাবে পেরেছে সেভাবেই প্রকৃতিকে আঘাতে আঘাতে জর্জরিত করে জাহির করেছে নিজেদের ক্ষমতার দম্ভ।
বেশ কিছুদূর যাওয়ার পর আমরা মূল সড়কের নিশানা খুঁজে পাই। পোস্তগোলা ব্রিজ থেকে এই সড়কটি সোজা গিয়ে আঘাত করেছে মাওয়া ঘাটে পদ্মার বুকে। সেখানেই নদীর স্রোত পদদলিত করে নির্মিত হবে কয়েক কিলোমিটার লম্বা একটি সেতুবন্ধ, যা উত্তর-দক্ষিণ আর পূর্ব-পশ্চিমকে করে দেবে একাকার।
মূল রাস্তাটি আর আগের অবস্থায় নেই এখন। চারপাশে জলের অবাধ অবস্থান কোথায় যেন হারিয়ে গেছে কোনো এক আরব্য রজনীর দেও-দানবের চেরাগি খোঁচায়। তার পরিবর্তে বালুর সাদা সমুদ্র এগিয়ে চলেছে সব কৃষি জমির বুক চিড়ে। মোটা পাইপ দিয়ে সাধারণত জল বা তেল অথবা গ্যাস সরবরাহ করা হয়ে থাকে। কিন্তু বুড়িগঙ্গা, ধলেশ্বরী আর পদ্মা-যমুনার বালু চলে আসছে পাইপ-বাহিত হয়ে। কী বিচিত্র এই দেশ, সেলুকাস! জলের সঙ্গে মিশে আসছে বালু। জল চলে যাচ্ছে নিচে, আর বালুতে ভরাট হয়ে যাচ্ছে প্রকৃতির নন্দনকানন। মাওয়া রাস্তার দুই পাশে এখন শুধু পাইপ আর বালুরই মহোৎসব। অবস্থা যা দেখছি, তাতে দু-এক বছর পর আর ফসলের মাঠ, মাছের জলের কিংবা শত বছরের আদিবসতির মালিকের কোনো অস্তিত্ব খুঁজে পাওয়া যাবে না এই জলপ্রধান অঞ্চলটিতে।
মাওয়া রাস্তায় ঢোকার মুখে একটি বড় তোরণ দেখে এসেছিলাম শারদীয় দুর্গোৎসবের। কিছুদূর এগিয়ে দেখি, ডান দিকে মাঠের মধ্যে একটি অস্থায়ী স্থাপনার দুর্গাদেবী ১০ হাত প্রসারিত করে দাঁড়িয়ে আছেন সপরিবারে।
আমি চায়ের দোকানটিতে বসি আরও কয়েকজনের পাশে। চা হতে এখনো দেরি আছে, সবে চুলায় আগুন দেওয়া হয়েছে। এই মাঠে কে পূজা করছে? এদিক-ওদিক তাকিয়ে একজনের কণ্ঠে নিম্নকণ্ঠ ভেসে আসে, দলের এক বাবু মাটি ভরাট করে দেবীকে আহ্বান করেছেন এই জনহীন প্রান্তরে। কৌতূহল নিয়ে আমরা এগিয়ে যাই। পথে শুধু মোটা মোটা পাইপ আর পাইপ। মন্দিরের চারপাশ ভরাট হচ্ছে।
কিছুদূর এগোনোর পর দেখা পাওয়া গেল রাজউকের ঝিলিমিলি প্রকল্পের। তারপর ডান-বাঁয়ে গড়ে উঠেছে অসংখ্য বেসরকারি হাউজিং প্রকল্প। কিছুদিন আগে বিপুল উদ্যমে সরকারিভাবে বিভিন্ন হাউজিং প্রকল্পের সাইনবোর্ড উচ্ছেদ করা হয়েছে। কিন্তু ভরাট হওয়া বালু তো আর উচ্ছেদ হয়নি। সেই সঙ্গে সরে যায়নি দানবীয় পাইপ সকল। এখন এসব পাইপ দশভুজার শত হাতে আবার সচল হয়েছে রাস্তার দুই পাশে দিগন্তরেখা অভিমুখে। অবস্থাদৃষ্টে মনে হয়, এ দেশে আর কৃষিজমি কিংবা ধান-চালের প্রয়োজন হবে না। শুধু বালুর বাঁধ দিয়ে হাওয়ায় ভেসে বেড়ালেই জীবনের সব আরাধ্য সাধন হয়ে যাবে। ভাত নয়, বালু আর হাওয়াই যেন হবে আমাদের মুখের গ্রাস।
ডান দিকে মোড় ঘুরে শ্রীনগর পেরিয়ে মনটা আবার শারদীয় প্রভাতের শান্ত সমাহিত রূপ ধারণ করে। বিশাল আড়িয়ল বিল। জলজ উদ্ভিদ সব ভেসে আছে। হংস দল তোলপাড় করছে বাড়িঘরের আশপাশে। কোথাও ছোট্ট নৌকায় মাছ শিকারির আনাগোনা। সেসবই প্রকৃতির আদি আর অকৃত্রিম অংশবিশেষ। রাস্তার দুই পাশে সবুজ গাছের ছায়ায় আমরা গাড়ির জানালা সব খুলে দিয়ে এগিয়ে চলি পূর্ব থেকে পশ্চিমে।
ঢাকা শহরের উত্তর পাশ দখলদারদের দৌরাত্ম্যে বনবাদাড় উজাড় হয়ে কারখানা আর জনবসতির চাপে গিয়ে প্রায় ঠেকেছে ময়মনসিংহ পর্যন্ত। পূর্বদিকে শীতলক্ষ্যা, ধলেশ্বরী ছাড়িয়ে বালুর সমুদ্র মেঘনাকে ছাড়িয়ে এগিয়ে চলেছে কুমিল্লা অভিমুখে। পশ্চিম দিক সাভার হয়ে মানিকগঞ্জ ছাড়িয়ে গিয়ে ঠেকেছে যমুনায়। এখন দক্ষিণ দিকও পদ্মা পেরিয়ে এগিয়ে চলেছে সুন্দরবন অভিমুখে। তাহলে কি ফসলি জমি আর মানুষের নিঃশ্বাস ফেলার অক্সিজেন সব নিঃশেষ হয়ে এক মরণসাগর গ্রাস করতে এগিয়ে আসছে দ্রুতলয়ে?
নিতাই দাস: লেখক ও উন্নয়নকর্মী।
পরিবেশ ব্যবস্থাপনা
শস্যখেত ও ছায়া সুনিবিড় গৃহ:
প্রকৃতির নানা বৈচিত্র্যের মাঝে সংঘাত ও সমন্বয় এক চিরন্তন সত্য, তবে এর প্রকৃত রূপ প্রায়ই আমাদের অগোচরে থেকে যায়। আমাদের উচ্চ জনঘনত্ব ও সম্পদস্বল্পতার বহুমুখী জীবতাত্ত্বিক প্রভাব আজও অনেকাংশেই অজানা। বিশ্বে ন্যূনতম মাথাপিছু জমির উত্তরাধিকারী হিসেবে আবাদি জমির তীব্র সংকট আমাদের জন্য নিশ্চিতভাবেই গুরুত্বপূর্ণ। এই পরিস্থিতির নানা জটিলতায় আমরা বিভ্রান্ত, অতীতের ছায়া সুনিবিড় গ্রামবাংলার সুপরিচিত চিত্রটিতেও আজ সংঘাতের প্রকাশ লক্ষণীয়।
নতুন জমি-সৃষ্টি যখন দুরূহ, জমি-সঞ্চয় তখন মুখ্য হয়ে দাঁড়ায়। অর্থনীতিবিদেরা জমি-সঞ্চয়ের হিসাবে নানা বিষয় বিবেচনায় নিয়ে থাকেন। কৃষিক্ষেত্রে জমিতে সর্বোচ্চ উৎপাদন জমি-সঞ্চয়ের মূল লক্ষ্য, অর্থাৎ নির্দিষ্ট পরিমাণ জমিতে ন্যূনতম সময়ে সর্বোচ্চ মাত্রায় উৎপাদন। এখানে কয়েকটি প্রাসঙ্গিক বিষয় হচ্ছে জমির অবকাঠামো (সেচব্যবস্থা ও পানিনিষ্কাশন), জমির ভৌত-রাসায়নিক ভারসাম্য (পুষ্টিমাত্রা সুরক্ষা ও রাসায়নিক দূষণ নিয়ন্ত্রণ) এবং উন্নত মানের উৎপাদন-রসদ (উন্নত বীজ, সার, কীটনাশক ইত্যাদি) ব্যবহার। সবুজ বিপ্লবের অংশ হিসেবে এবং উৎপাদন বৃদ্ধির লক্ষ্যে এসব অবকাঠামো উন্নয়নে বিগত কয়েক দশকে আমাদের দেশেও নানা পদক্ষেপ গ্রহণ করা হয়েছে।
আমাদের আবাদি জমির পরিমাণ বর্তমানে ৮০ হাজার বর্গকিলোমিটার; এবং তা উদ্বেগজনক হারে কমে যাচ্ছে। বিরাট জনসংখ্যার আর্থসামাজিক কর্মকাণ্ডের ফলে প্রতিবছর প্রায় এক হাজার বর্গকিলোমিটার আবাদি জমি হারিয়ে যাচ্ছে, ফলে ২০৫০ সালে দেশে আবাদি জমির পরিমাণ হয়তো ৪০ হাজার বর্গকিলোমিটারে নেমে যাবে। অন্যদিকে নতুন জমি-সৃষ্টির সম্ভাবনা আমাদের খুবই কম। দেশের দক্ষিণে উপকূলীয় অঞ্চলে ৩০ হাজার বর্গকিলোমিটার এলাকার কিছু অংশে জমি-অবকাঠামো উন্নয়নের মাধ্যমে কৃষি উৎপাদন বৃদ্ধি করা যেতে পারে। আমাদের জন্য এটুকুই জমি-সৃষ্টির সম্ভাব্য সুযোগ, তাই জমি-সঞ্চয়ের বিষয়টি বিশেষ তাৎপর্যপূর্ণ।
আমাদের অতিঘন জনবসতি ও নিবিড় বনায়নের প্রেক্ষাপটে অন্য একটি মাত্রা কৃষি উৎপাদনের ক্ষেত্রে প্রাসঙ্গিক। শস্য উৎপাদনে সূর্যালোকের ভূমিকা অত্যন্ত গুরুত্বপূর্ণ। ফসলের ওপর ছায়ার নেতিবাচক প্রভাব সুবিদিত। কৃষি বনায়নের সম্ভাবনা পরীক্ষা করার জন্য আশি ও নব্বইয়ের দশকে দক্ষিণ-পূর্ব এশিয়ার দেশগুলোয় ধান, গম, ভুট্টা, ডাল ইত্যাদি শস্যখেতে পরীক্ষামূলকভাবে নানা ধরনের গাছ লাগানোর কর্মসূচি হাতে নেওয়া হয়। বাংলাদেশের নানা এলাকায়, বিশেষ করে উত্তরাঞ্চলে এ ধরনের গবেষণা পরিচালিত হয়েছে অনেক দিন, তবে ফলাফল আশানুরূপ হয়নি। এসব গবেষণা থেকে যে বিষয়টি স্পষ্ট, সেটি হলো শস্যখেতে বৃক্ষরোপণ শস্যের ফলন কমিয়ে দেয় এবং মূলত সেটি হয় বৃক্ষছায়ার কারণে। এর প্রতিকারে যেসব ব্যবস্থার কথা বলা হয়, যেমন—গাছের ডালপালা ও শিকড় কেটে দেওয়া ও কম ঘনত্বে গাছ লাগানো, সেগুলো ছায়ার নেতিবাচক প্রভাব নিরোধে কার্যকর হলেও কৃষকের কাছে গ্রহণযোগ্য হয়নি ।
দেশে বন্যাপ্রবণ অঞ্চলে গ্রামের বাড়িগুলো উঁচু জায়গায় তৈরি করা হয়। চারপাশে ধানখেত, মাঝখানে দাঁড়িয়ে নানা আকারের বাড়ি, নানা ধরনের বৃক্ষরাজিবেষ্টিত। বসতবাড়িসংলগ্ন ফসলের খেতে সূর্যালোক প্রাপ্তি এবং পানি ও পুষ্টি সরবরাহে বিঘ্ন সৃষ্টি হতে পারে। তবে আমাদের বৃক্ষ-কৃষ্টির সঙ্গে সংঘাতময় এ ধরনের একটি নেতিবাচক বিষয় নিয়ে অতীতে আমাদের ভাবনার কারণ ছিল না। বর্তমানে পরিস্থিতির ব্যাপক পরিবর্তন হয়েছে, আজ জমি আমাদের উৎপাদনের দুর্লভতম উৎস। অর্থনীতিবিদেরা জমির এই অনন্য অবস্থানের প্রতি সজাগ ও জমি-সঞ্চয়ের প্রতি তাঁরা বিশেষ গুরুত্ব আরোপ করেন। বাংলাদেশ পরিসংখ্যান ব্যুরো ২০০১ সালে দেশের গ্রামাঞ্চলে (পৌরসভার বাইরে) বসতবাড়ির সংখ্যা আড়াই কোটি উল্লেখ করেছে। বর্তমানে বসতবাড়ি সংখ্যায় ও আকারে আরও বেড়েছে। একটি বসতবাড়ির বৃক্ষছায়া দিনের কখন, কত সময় ধরে ও কী পরিমাণ জমিতে ছায়া বিস্তার করে থাকে, সে হিসাব পাওয়া কঠিন। অনেক কৃষকের অভিমত হচ্ছে, দিনের বেশি সময় ধরে ধানখেতের যে অংশ ছায়া আচ্ছাদিত থাকে, সেখানে উৎপাদন ৫০ থেকে ৭৫ শতাংশ কম হয়।
সাধারণ পর্যবেক্ষণের ভিত্তিতে আমাদের গ্রামাঞ্চলে শস্য ফলনের ওপর ছায়ার সম্ভাব্য নেতিবাচক প্রভাবের কিছুটা অনুমান করা যেতে পারে। ধরা যাক, প্রতি বসতবাড়িসংলগ্ন ০.০৫ একর জমি (১৫ বর্গগজ এলাকা) বৃক্ষছায়া প্রভাবিত। বাস্তবে ছায়ার পরিমাণ হয়তো আরও বেশি হবে। তা ছাড়া রয়েছে প্রায় দুই লাখ স্কুল, কলেজ, মাদ্রাসা, মসজিদ ইত্যাদি আর ব্যাপক রাস্তাঘাট, যার সবই উঁচুমাত্রায় বৃক্ষ আচ্ছাদিত। আড়াই কোটি বাড়ির কারণে বাড়িপ্রতি ০.০৫ একর হিসাবে মোট ১২.৫ লাখ একর বা পাঁচ লাখ হেক্টর জমি ক্ষতিগ্রস্ত হতে পারে। বছরে হেক্টরপ্রতি চাল উৎপাদন চার টন হলে, আর এই পাঁচ লাখ হেক্টর জমিতে ৫০ শতাংশ ফলন হ্রাস হলে প্রতিবছর ১০ লাখ টন চাল উৎপাদন কম হবে। বর্তমানে দেশে বছরে তিন কোটি টন চাল উৎপাদিত হয়, সেই বিচেনায় এই পরিমাণ শস্যহানি নিতান্ত নগণ্য নয়। দেশে দিন দিন বসতবাড়ির সংখ্যা বাড়ছে, ফসল উৎপাদনে এর প্রকৃত অভিঘাত ও এর সম্ভাব্য প্রতিকার নিয়ে বৈজ্ঞানিক গবেষণার প্রয়োজনীয়তা আজ উপেক্ষণীয় নয়।
বৈজ্ঞানিক গবেষণায় ছায়াজনিত ক্ষতির মাত্রা যদি যথার্থই তাৎপর্যপূর্ণ বলে প্রতীয়মান হয়, তবে এর প্রতিকারের পথ খুঁজতে হবে। সেটি বসতবাড়িসংলগ্ন গাছপালা নিধন করে নয়, বরং এর ব্যবস্থাপনার মাধ্যমে। এভাবে যদি জনবসতি ও উৎপাদনের মাঝে সংঘাত এড়ানো সম্ভব হয়, তবে অমঙ্গল কোথায়? প্রশ্ন জাগে, সর্বাত্মক প্রচেষ্টা সত্ত্বেও আমাদের কৃষকের হাতে তার খেতে শস্যের ফলন পরীক্ষামূলক খেতের চেয়ে কেন কম? বলা বাহুল্য, অত্যুচ্চ জনঘনত্বের প্রেক্ষাপটে বৃক্ষছায়া-আচ্ছাদনের জৈবিক ও ভৌত প্রভাব সম্পর্কে আমাদের জ্ঞান সীমিত আর এ নিয়ে তেমন চিন্তাভাবনার কথাও শোনা যায় না। আমাদের ভৌগোলিক অঞ্চলটিতে সবুজের আধিক্য বৈশ্বিক সূর্যরশ্মি বিকিরণের ওপর কোনো প্রভাব ফেলতে পারে কি না, সে বিষয়টি গুরুত্বপূর্ণ। তবে সূর্যরশ্মি বিকিরণের তথ্য-উপাত্ত আমাদের দেশে বর্তমানে নিতান্তই অপ্রতুল। এই গবেষণার ক্ষেত্রটি সম্ভবত ব্যয়সাপেক্ষ হওয়ার কারণে দীর্ঘদিন ধরেই অবহেলিত। আমরা সবুজ শক্তি ব্যবহার ও সবুজ ভবিষ্যতের কল্পনা করি, এ জন্য আমাদের ভূখণ্ডে বৈশ্বিক সূর্যরশ্মির মাত্রা এবং স্থান-কাল ভিত্তিতে প্রত্যক্ষ ও বিকীর্ণ সূর্যরশ্মির পরিমাণ ও বিস্তৃতি নিয়ে দীর্ঘমেয়াদি গবেষণা প্রয়োজন।
খাদ্যনিরাপত্তার প্রয়োজনে জমিতে সামান্য পরিমাণ উৎপাদন বৃদ্ধিও আমাদের জন্য অবহেলার বিষয় নয়। অত্যুচ্চ জনঘনত্ব ও অনুকূল আবহাওয়ার কারণে কৃষির উৎপাদন ও জনস্বাস্থ্যের ওপর বৃক্ষছায়া নেতিবাচক প্রভাব ফেলতে পারে। বিষয়টি আমাদের জীবতাত্ত্বিক বাস্তবতার অনুপূরক ও এর প্রতি বৈজ্ঞানিক মনোযোগ বিলাসিতা নয়। প্রতিকার বৃক্ষায়ন পরিহার নয়, বরং গ্রামের বসতবাড়ি ও স্কুল, মাদ্রাসা, মসজিদ—এসব গণপ্রতিষ্ঠান এবং রাস্তার পাশে বৃক্ষায়নের বৈজ্ঞানিক বিন্যাস ও ব্যবস্থাপনা। এর মাধ্যমে হয়তো এ ক্ষেত্রে ঈপ্সিত সুফল আসতে পারে।
জিয়া উদ্দিন আহমেদ: অতিথি অধ্যাপক, অণুজীববিজ্ঞান বিভাগ, জাহাঙ্গীরনগর বিশ্ববিদ্যালয়।
জলবায়ু পরিবর্তন
কীভাবে আমরা এই বিপদ মোকাবিলা করব?
প্রশান্ত মহাসাগরের বুকে ছোট্ট দ্বীপরাষ্ট্র ভানোয়াতু। জনসংখ্যা দুই লাখের কিছু বেশি। দেশটি হারিয়ে যেতে বসেছে। ১৯৮৯ সালের অক্টোবরে জেনেভায় জলবায়ু পরিবর্তন-সংক্রান্ত আন্তর্জাতিক প্যানেলের (আইপিসিসি) ওয়ার্কিং গ্রুপের একটি সভায় ভানোয়াতুর প্রতিনিধি আর্নেস্ট বেনি আন্তর্জাতিক সম্প্রদায়ের কাছে এই বলে আকুল আবেদন জানিয়েছিলেন, ‘২০ লাখ বছর ধরে এই মহাসমুদ্র আমাদের দেখভাল করেছে, অনেক দিয়েছে আমাদের। আমাদের দেশ থেকে অনেক অনেক দূরের কিছু কিছু রাষ্ট্রের, কিছু কিছু কাজের ফলে আজ আমরা ডুবতে বসেছি। বৈশ্বিক তাপমাত্রা বেড়ে যাওয়ার ফলে দক্ষিণ প্রশান্ত মহাসাগরীয় এলাকার মানুষ আগামী শতকে একটি বিলীয়মান প্রজাতিতে রূপান্তরিত হতে পারে। কার পাপে আমাদের এই শাস্তি?’
গত বছর কোপেনহেগেনে মন্ত্রী পর্যায়ের জলবায়ু পরিবর্তনবিষয়ক জাতিসংঘের সভার কয়েক দিন আগে মালদ্বীপের তরুণ রাষ্ট্রপতি মো. নাশিদ স্কুবা ডাইভিংয়ের পোশাক পরে ভারত মহাসাগরের ৩০ মিটার পানির নিচে মন্ত্রিসভার বৈঠক করেছিলেন। এটাও ছিল একটা প্রতীকী প্রতিবাদ। একই সপ্তাহে নেপালের প্রধানমন্ত্রী মাধব নেপাল হিমালয়ের ১৮ হাজার ফুট উচ্চতায় মন্ত্রিসভার একটা বৈঠক করেন আধা ঘণ্টার জন্য। বৈশ্বিক উষ্ণতার ফলে হিমালয়ের গ্লেসিয়ার যেভাবে দ্রুত গলে যাচ্ছে, সে বিষয়ে বিশ্ববাসীর দৃষ্টি আকর্ষণ করার জন্য ছিল এই আয়োজন। বাংলাদেশে রাষ্ট্রীয়ভাবে তেমন কোনো আয়োজন হয়েছিল বলে জানা নেই। ঢাকার প্রেসক্লাবের সামনে কয়েকটি এনজিও মানববন্ধন করে মিডিয়ার দৃষ্টি কাড়ার চেষ্টা করেছিল।
বাংলাদেশের সরকার এবং সুযোগসন্ধানী কিছু এনজিও অবশ্য নড়েচড়ে বসেছে গ্লোবাল ক্লাইমেট ফান্ডের টাকা পাওয়ার জন্য। পেয়েছেও কিছু। তার পরই শুরু হয়ে যায় ‘হরির লুট।’ ব্যাঙের ছাতার মতো গজিয়ে ওঠে আনাচকানাচে অনেক প্রতিষ্ঠান। অভিযোগ আছে, নেপথ্যে কুশীলব মন্ত্রী, সাংসদ, ক্ষমতাসীন দলের নেতা, কিছু মার্সেনারি এনজিও এবং তাদের আশীর্বাদপুষ্ট কিছু প্রতিষ্ঠান ভাগাভাগি করে নিচ্ছে এই ফান্ডের টাকা। এ বিষয়ে বিস্তারিত প্রতিবেদন ছাপা হয়েছে আমাদের গণমাধ্যমে।
জলবায়ু পরিবর্তনের ধারণা একসময় অনুমাননির্ভর ছিল। এখন তা একটি ভয়াবহ বাস্তবতা। এর অভিঘাত দেখা যাচ্ছে নানাভাবে, নানা রূপে। এর মধ্যে অন্যতম হলো প্রাকৃতিক দুর্যোগের সংখ্যা বেড়ে যাওয়া। স্বল্পোন্নত ৪৮টি দেশের মধ্যে সবচেয়ে বেশি দুর্যোগপ্রবণ হলো ১০টি দেশ। এর মধ্যে আছে বাংলাদেশ, হাইতি, ইথিওপিয়া, মাদাগাস্কার, মোজাম্বিক, নেপাল, তাঞ্জানিয়া, সোমালিয়া, সুদান ও মালাবি। ইন্টারন্যাশনাল ডিজাস্টার ডেটাবেইজ ব্যবহার করে আংকটাড একটা হিসাব করেছে, ১৯৮০ সাল থেকে ২০১০ সাল পর্যন্ত এই ১০টি দেশে প্রাকৃতিক দুর্যোগ ঘটেছে ৬৯২ বার। এর মধ্যে ২৪৬টি দুর্যোগের ঘটনা ঘটেছে বাংলাদেশে। এসব দুর্যোগের মধ্যে আছে বন্যা, ঝড়, খরা ও মাত্রাতিরিক্ত তাপমাত্রা। খরা ছাড়া অন্য সব ক্ষেত্রেই বাংলাদেশ আছে শীর্ষে। আমরা এই পরিস্থিতি মোকাবিলা করার জন্য কী উদ্যোগ নিয়েছি বা নিচ্ছি?
অর্থনীতির নিজস্ব একটি ক্ষুধা আছে। অনিয়ন্ত্রিত শিল্প বিকাশের জন্য কার্বন নিঃসরণের পরিমাণ বাড়ছে দিন দিন। বাড়ছে তাপমাত্রা, বাড়ছে সমুদ্রপৃষ্ঠে পানির উচ্চতা। তাপমাত্রা বেড়ে যাওয়ার ফলে পর্বতশৃঙ্গে এবং মেরু অঞ্চলে বরফ গলছে দ্রুত হারে। ফলে পানির উচ্চতা আরও বাড়ছে। নিম্নাঞ্চল প্লাবিত হচ্ছে। বাংলাদেশের প্রায় পাঁচ ভাগের এক ভাগ এলাকা সমুদ্রপৃষ্ঠ থেকে এক মিটারের চেয়ে কম উঁচু। অর্থাৎ সাগরের পানির উচ্চতা যদি এক মিটার বেড়ে যায়, তাহলে বাংলাদেশের ২০ শতাংশ এলাকা পানিতে ডুবে যাবে। ফলে উদ্বাস্তু হবে প্রায় তিন কোটি মানুষ। এগুলো সবই জানা কথা, পুরোনো কথা। এসব নিয়ে দেনদরবার হচ্ছে অনেক দিন ধরে। রিও, জোহানেসবার্গ, কিয়োটো, কানকুন, কোপেনহেগেন হয়ে এখন জলবায়ু বিশারদেরা সবাই ধাবমান ডারবানের দিকে। ২৮ নভেম্বর সেখানে বিশ্ব জলবায়ূ সম্মেলন শুরু হচ্ছে। কী ফর্মুলা দেবেন নেতারা , যা থেকে এই পৃথিবীর মানুষ তাঁদের ঝুঁকি থেকে পরিত্রাণ পাবে?
সার্ক অঞ্চলের শীর্ষ বৈঠক হলো সম্প্রতি মালদ্বীপে। অথচ ঝুঁকির মধ্যে থাকা এ অঞ্চলের কোটি কোটি মানুষের জন্য তাঁরা ডারবান সম্মেলনে উপস্থাপনের জন্য একটি বাক্য উচ্চারণের ব্যাপারে একমত হতে পারলেন না। তাঁরা একমত হলেন এ অঞ্চলের দেশগুলোর মধ্যে বাটখারার সমন্বয় করতে। মানুষ বাঁচলে তো বাণিজ্য?
বাংলাদেশে কার্বন নিঃসরণের পরিমাণ খুবই কম, মাথাপিছু বছরে ২৭০ কিলোগ্রাম। ভারতে এর পরিমাণ মাথাপিছু ১৩০১ কিলোগ্রাম। কার্বন নিঃসরণে সবচেয়ে এগিয়ে আছে মার্কিন যুক্তরাষ্ট্র। সেখানে মাথাপিছু বার্ষিক কার্বন ডাই-অক্সাইড নিঃসরণ হয় ১৯ টন। তারপরই আছে কানাডা (১৭ টন), রাশিয়া (১১ টন) এবং দক্ষিণ কোরিয়া ও জাপান (১০ টন)। ওই সব দেশের মানুষের ভোগবাদী জীবন যাপন এবং অপচয়ের অর্থনীতির জন্য চড়া দাম দিতে হচ্ছে স্বল্পোন্নত দেশগুলোর কোটি কোটি মানুষকে। তার পরও তৃতীয় বিশ্বের দেশগুলো একত্রে আওয়াজ তুলতে পারছে না। তাদের অনেকেই নিজ নিজ দেশের ‘উন্নয়ন’ উন্মাদনায় বিক্রি হয়ে যাচ্ছে ধরিত্রী। এসব দেশের মধ্যে আছে গুটিকয়েক উঠতি শক্তিধর রাষ্ট্র। যেমন—চীন, ভারত, ব্রাজিল ও দক্ষিণ আফ্রিকা। তাই এ ক্ষেত্রে বাংলাদেশের মতো দুর্বল শক্তির দেশগুলোর তেমন কিছু করার নেই, অনুকম্পা ভিক্ষা করা ছাড়া। তবে একটি জিনিস আমরা পারি। আর তা হলো, জলবায়ু পরিবর্তনের ক্ষতিকর প্রভাব থেকে যথাসম্ভব মুক্ত থাকা অথবা এর ক্ষতি যথাসম্ভব কমিয়ে আনার জন্য নিজেদের কিছুটা প্রস্তুত রাখা। আমরা এটাও ঠিকমতো করছি না। একটা উদাহরণ দেওয়া যেতে পারে।
২০০৯ সালে ঘূর্ণিঝড় ‘আইলা’ আমাদের দক্ষিণ-পশ্চিম উপকূলে আঘাত হেনেছিল। দুই বছর পেরিয়ে গেছে। এখনো আইলা-উদ্বাস্তুরা ঘরে ফিরে যেতে পারেনি। যে বাঁধগুলো ভেঙে গিয়েছিল, সেগুলো মেরামত এবং পুনর্নির্মাণ করলেই কয়েক লাখ ক্ষতিগ্রস্ত পরিবারের পুনর্বাসনের পথ সহজ হয়ে যেত। কিন্তু তা হয়নি। বাংলাদেশ পানি উন্নয়ন বোর্ড চার-চারবার টেন্ডার আহ্বান করেও কার্যাদেশ দিতে পারেনি শুধু টেন্ডারবাজির দৌরাত্ম্যের জন্য। দক্ষিণ-পশ্চিমাঞ্চলে কারা টেন্ডারবাজি করে, ক্ষমতার বলয়ে থেকে কারা এদের মদদ দেয়, এটা আমাদের একেবারে অজানা নয়।
অর্থ সম্পদের দিক থেকে বাংলাদেশ দরিদ্রতম দেশগুলোর একটি। আমরা কখনোসখনো নিজেদের ‘উদীয়মান বাঘ,’ কখনো ‘মধ্যআয়ের দেশ প্রায় হয়ে যাচ্ছি,’ এসব ছেলেভোলানো গল্প বলে মানুষকে প্রতারিত করছি। ২০১০ সালের জুন মাসে প্রকাশিত ওয়ার্ল্ড ডেভেলপমেন্ট ইন্ডিকেটর অনুযায়ী বাংলাদেশে দরিদ্র মানুষের সংখ্যা (মাথাপিছু দৈনিক আয় ২ ডলারের কম) ৭৩ শতাংশ, আর অতিদরিদ্রের সংখ্যা (মাথাপিছু দৈনিক আয় সোয়া এক ডলারের কম) ৪১ শতাংশ। বাংলাদেশ পরিসংখ্যান ব্যুরোর খানা আয় ও ব্যয় জরিপ ২০১০-এ দেখানো হয়েছে দারিদ্র্য হ্রাস পেয়ে ৩১ দশমিক ৫ শতাংশে দাঁড়িয়েছে। ক্রমবর্ধমান দ্রব্যমূল্যের ফলে জীবন যাত্রার মানের যে অবনতি ঘটেছে, তাতে করে পরিসংখ্যান ব্যুরোর দেওয়া এই তথ্য বিশ্বাসযোগ্য না-ও মনে হতে পারে।
বাংলাদেশের এই দারিদ্র্য প্রকটতর হচ্ছে জলবায়ু পরিবর্তনের ফলে। প্রাকৃতিক দুর্যোগে ফসল নষ্ট হচ্ছে, নদী গ্রাস করছে মানুষের জমাজমি-বসতবাড়ি, ঘূর্ণিঝড়-জলোচ্ছ্বাসে বিপর্যস্ত হচ্ছে মানুষের জীবন-জীবিকা। প্রতিবছর হাজার হাজার মানুষ দারিদ্র্যসীমার নিচে নিমজ্জিত হচ্ছে। উন্নয়নের জোয়ারের জলে খুব কমসংখ্যক মানুষই দারিদ্র্যসীমার নিচ থেকে ওপরের দিকে উঠতে পারছে। জলবায়ু পরিবর্তনের অভিঘাত এখন প্রায় সর্বত্র। পৃথিবীতে সব দেশই এখন এ ব্যাপারে একমত যে, জলবায়ু পরিবর্তনের যে নেতিবাচক প্রভাব, তার প্রধানতম শিকার হচ্ছে বাংলাদেশের মানুষ। আমরা কীভাবে এই অবস্থার মোকাবিলা করব?
এখানে কৌশল হতে হবে দুটো। প্রথমত, আন্তর্জাতিক পরিমণ্ডলে দায়ী দেশগুলোর দিকে আঙুল উঁচিয়ে প্রতিবাদ জানানোর ভাষা অর্জন করতে হবে এবং এ জন্য চাই দরকষাকষির সক্ষমতা। এটা একটা দীর্ঘমেয়াদি প্রক্রিয়া এবং আমরা একা এটা করতে পারব না। আন্তর্জাতিক ক্ষেত্রে আমাদের সহযাত্রী হতে হবে অন্যান্য জনগোষ্ঠীকে, যারা একই রকমভাবে বিপন্ন ও বিপর্যস্ত। দ্বিতীয় কৌশলটি প্রয়োগ করতে হবে সমান্তরালভাবে।
আমাদের প্রতিটি পরিকল্পনায় জলবায়ু পরিবর্তনের দিকটি অনুষঙ্গ হিসেবে রেখে উন্নয়ন নীতি ও কৌশল তৈরি করতে হবে এবং তা বাস্তবায়নের ক্ষেত্রে সর্বোত্তম অগ্রাধিকার ও সততা থাকতে হবে। আইলায় বিপর্যস্ত বাঁধ পুনর্নির্মাণ করে আমরা আমাদের সদিচ্ছা প্রমাণের ইঙ্গিত দিতে পারি। এবং তা এই মুহূর্তেই। আমরা যদি আন্তরিক হই, তাহলে পৃথিবীতে আমাদের বন্ধুর অভাব হবে না। চোর-বাটপারদের কেউ পছন্দ করেন না। দেশেও না, বিদেশেও না।
মহানগর
উত্তরা লেকটি কি বাঁচানো যায়?
প্রায় তিন দশক ধরে দারুণ অবহেলা ও চরম উপেক্ষার কারণে পাঁচ কিমি দীর্ঘ এবং ২০০ মিটার প্রশস্ত এ অঞ্চলের অধিবাসীদের প্রাত্যহিক জীবন ও সত্তার সঙ্গে জড়িয়ে থাকা উত্তরার এই প্রাকৃতিক লেকটির অস্তিত্ব আজ বিপন্ন। একসময়কার স্বচ্ছ টলমলে পানিতে ভরা লেকটি আজ আবর্জনার ভাঁগাড়ে পরিণত হয়েছে। দীর্ঘ দুই দশক ধরে লেকের উভয় পাশে অনেক ড্রেনের মাধ্যমে এই অঞ্চলে স্থাপিত ছোট-বড় শিল্পকারখানা, ডায়িং ফ্যাক্টরির রাসায়নিক বর্জ্য এবং বাসাবাড়ির ব্যবহূত পানি এই লেকে নিকাশ করার ফলে লেকে হাঁটুসমান পানি এখন যেটুকু আছে তা বিবর্ণ, দূষিত এবং বিষাক্ত হয়ে পড়েছে। এককথায় বলতে গেলে এই পানি এখন একধরনের টক্সিক স্যুপ। লেকের পানি থেকে অসহনীয় দুর্গন্ধ উঠে চারদিকের বাতাসে ছড়াচ্ছে। এ কথা বলার অপেক্ষা রাখে না যে উত্তরা উপশহরে ঢাকা-টঙ্গী রাস্তার পশ্চিম পাশে বসবাসকারী মানুষ এক দুর্বিষহ যন্ত্রণার শিকার।
বিপুল পরিমাণে বর্জ্য এবং পলিথিন লেকের তলদেশে জমা হওয়ার কারণে লেকের তলায় অভেদ্য স্তর তৈরি হওয়ায় ভূগর্ভস্থ স্তরে পানির অনুপ্রবেশ বন্ধ হয়ে গেছে। ফলে ভূগর্ভস্থ পানির স্তর রিচার্জ হচ্ছে না। উল্লেখ করা যেতে পারে যে ভূগর্ভস্থ পানির স্তর রিচার্জ না হলে ভূপৃষ্ঠস্থ পানির স্তর বাষ্পীভবন প্রক্রিয়ায় শুকিয়ে যেতে থাকবে। অত্যন্ত দুঃখজনক, সরেজমিনে লেকের পানির অবস্থা পরীক্ষা না করে রাজধানী উন্নয়ন কর্তৃপক্ষ এই বিষাক্ত পানির লেক মাছ চাষের জন্য লিজ দিয়েছে।
দূষণে ভারাক্রান্ত, বর্জ্যে ভরা পূতিগন্ধময় এই লেকের উভয় পাশের অসহনীয় পরিবেশ এই অঞ্চলের বাসিন্দা তথা শিশুদের স্বাস্থ্যের ওপর বিরূপ প্রভাব ফেলছে। উত্তরা অঞ্চলে কোনো বিস্তৃত পার্ক কিংবা শিশুদের খেলাধুলা বা চিত্ত বিকাশের জন্য, এমনকি মানুষের নিঃশ্বাস নেওয়ার জন্য একচিলতে খালি জায়গা রাখা হয়নি। উত্তরা নামে ‘মডেল টাউন’ হলেও ঢাকা শহরের মতো এই উপশহরও কংক্রিটের জঙ্গলে পরিণত হচ্ছে।
এমনই একটা পরিস্থিতিতে এ অঞ্চলের বাসিন্দারা একটু নিঃশ্বাস ফেলার জায়গা খুঁজে পেতে চেয়েছিল উত্তরার এই প্রাকৃতিক লেকটি ঘিরে। এ অঞ্চলের এই বিশাল লেকে স্বচ্ছ পানিপ্রবাহ থাকলে, গাছগাছালিতে ভরা লেকের উভয় পাশের উন্মুক্ত জায়গা ফেন্সিং দিয়ে লেকপাড় বাঁধাই করে দেওয়া হলে, বাসাবাড়ির চার দেয়ালের মধ্যে অবরুদ্ধ অবস্থায় টিভির সামনে বেড়ে ওঠা শিশুরা টিভির কিছু অসুস্থ এবং অধিকাংশ সময়ে ক্ষতিকর বিনোদন ছেড়ে এখানে আসতে পারত। স্কুলে কিংবা বাসাবাড়িতে পড়াশোনার পর এখানে এসে খেলাধুলা ও ছুটোছুটির মাধ্যমে তাদের চিত্তবিকাশ ঘটত। একটি কলুষমুক্ত পরিবেশে মুক্তমন নিয়ে তারা বেড়ে উঠত। আজ উত্তরাসহ এই বিশাল ঢাকা শহরের প্রতিটি অঞ্চলে এ ধরনের সুযোগ সৃষ্টির মাধ্যমে আমরা আগামী প্রজন্মের জন্য মুক্তিসনদ রচনা করতে পারি। অর্থাৎ এ ধরনের সুস্থ ও কলুষমুক্ত পরিবেশে গড়ে ওঠা শিশু আগামী দিনে অসুস্থ মানসিকতা এবং জিঘাংসাবৃত্তি নিয়ে কর্মক্ষেত্রে প্রবেশ করবে না।
আমরা জানি, নাগরিক জীবনে নানা অভিঘাতে বিপর্যস্ত মানুষ প্রাণের উৎস, স্বস্তি এবং জীবনের নির্যাস নেওয়ার জন্য সুযোগ পেলেই নদনদী, লেক, পাহাড়-পর্বত এবং সাগরের পাড়ে ছুটে গিয়েছে। নিউইয়র্ক শহরের হাডসন নদী, শিকাগো শহরে লেক মিশিগান, লন্ডন শহরে টেমস নদী, কানাডার টরন্টো শহরের লেক অন্টারিও এবং টরন্টো শহর থেকে শত কিলোমিটার দূরে নায়াগ্রা লেক আকর্ষণীয় পর্যটন ও বিনোদনকেন্দ্র হিসেবে বিশ্বে পরিচিতি ও খ্যাতি লাভ করেছে। বাড়ির কাছে ভারতের দক্ষিণাঞ্চলে উটি লেক, উত্তরাঞ্চলে নৈনিতাল লেক হাজারো ভ্রমণলিপ্সু মানুষকে আকর্ষণ করছে। ভারতের উত্তরাঞ্চলের নৈনিতাল লেক এবং বুন্দেলখন্ডের লেক প্লাসিড দেখে অনেকেই মুগ্ধ হয়েছে এবং নিজের দেশে এমন আকর্ষণীয় স্পট গড়ে উঠুক—মনে মনে এই আকাঙ্ক্ষা পোষণ করেছে। কালের পরিক্রমায় মানুষের অবহেলা এবং উপেক্ষার কারণে পাহাড়ি ধস ও দূষণে আক্রান্ত হয়ে এই লক্ষ্মীতাল লেক এবং লেক প্লাসিড একসময় মৃত জলাশয়ে পরিণত হয়েছিল। সেখানে কিছু সাহসী, উদ্যোগী ও প্রকৃতিপ্রেমী ব্যক্তি এগিয়ে এসেছেন এসব জলাশয়ে প্রাণ সঞ্চার করার জন্য। ২০০২ সালে ওই সব এলাকার জনগণ ও প্রশাসনের মিলিত উদ্যোগে এ দুটি লেক এখন স্বচ্ছ পানিতে ভরে উঠেছে। সৌন্দর্যপিপাসু ও প্রকৃতিপ্রেমী মানুষ অপার আগ্রহে ছুটে যাচ্ছে ওই সব এলাকায় জীবনের স্বাদ নেওয়ার জন্য। কিন্তু নিজের বাড়ির আঙিনায় এত বড় একটা প্রাকৃতিক সম্পদ, এত বড় একটা গর্ব এবং গৌরবের অবদান রক্ষা করার কোনো প্রয়াস ও উদ্যোগ আমরা নিতে পারছি না।
বিগত দিনে রাজনৈতিক সরকার এবং তত্ত্বাবধায়ক সরকারের আমলে লেকটি বাঁচানোর জন্য অনেক আবেদন-নিবেদন ও মিডিয়ায় সচিত্র প্রতিবেদন প্রকাশ করা হলেও কোনো সাড়া পাওয়া যায়নি। ২০১০ সালের সেপ্টেম্বর মাসে প্রধানমন্ত্রী বরাবর উত্তরা লেকটি সংস্কার ও সংস্করণের ব্যাপারে কার্যকর পদক্ষেপ নেওয়ার জন্য আবেদন জানানোর অব্যবহিত পরই তাঁর পক্ষ থেকে সাড়া পাওয়া যায়। প্রধানমন্ত্রীর নির্দেশের পরিপ্রেক্ষিতে রাজউক কর্তৃক একটি প্রকল্প গ্রহণের মাধ্যমে উত্তরার এই প্রাকৃতিক লেকটিকে পূর্ব গৌরবে ফিরিয়ে আনার প্রাথমিক কাজ শুরু হয়েছে মাত্র। এখন পর্যন্ত কাজ যা হয়েছে তা রাজউক এবং গৃহায়ণ ও গণপূর্ত মন্ত্রণালয়ের মধ্যে ফাইলের আদান-প্রদানে সীমিত রয়েছে।
ফাইল চালাচালিতে কিছুটা অগ্রগতি ও সাফল্য অর্জিত হলেও সম্প্রতি একটি অপ্রত্যাশিত এবং অভাবিত ঘটনায় উত্তরাবাসী আশাহত, বিস্মিত ও হতবাক হয়েছে। উল্লেখ্য, ১৯৯০-পরবর্তী সময় প্রভাবশালীদের মদদে স্বৈরাচারী সরকারের আমলে বিধিবহির্ভূতভাবে এবং রাজউকের মূল মাস্টার প্লান লঙ্ঘন করে উত্তরা ৩ নম্বর সেক্টরের ২০ নম্বর রাস্তার পশ্চিম পাশে লেকের কিনারা ঘেঁষে কিছুসংখ্যক প্লট বরাদ্দ করা হয়। বিধিবহির্ভূতভাবে এভাবে লেকের ওপর প্লট বরাদ্দ করা হলে লেকটি একেবারে ভরাট হয়ে যাবে এবং এলাকায় দারুণ পরিবেশ বিপর্যয় দেখা দেবে।
মো. আসাদউল্লাহ খান: বাংলাদেশ প্রকৌশল বিশ্ববিদ্যালয়ের পদার্থবিজ্ঞান বিভাগের সাবেক শিক্ষক ও পরীক্ষা নিয়ন্ত্রক।
জ্বালানি
বর্জ্য পুড়িয়ে বিদ্যুৎ উৎপাদন
প্রকাশিত খবর অনুযায়ী, ১৩ নভেম্বর সরকারের ক্রয়সংক্রান্ত মন্ত্রিসভার কমিটি ঢাকার আমিনবাজার ও যাত্রাবাড়ীতে ২৫ মেগাওয়াট ক্ষমতাসম্পন্ন দুটি বিদ্যুৎকেন্দ্র স্থাপনের সিদ্ধান্ত নিয়েছে। এ দুটি বিদ্যুৎকেন্দ্র জ্বালানি হিসেবে ঢাকা মহানগরের ফেলে দেওয়া বর্জ্য পোড়াবে। স্থানীয় সরকার মন্ত্রণালয়ের সুপারিশে ‘ম্যানেজমেন্ট এনভায়রনমেন্ট ফিন্যান্স এসইএল’ নামের সর্বনিম্ন দরদাতা কোম্পানি হিসেবে ইতালীয় ওই কোম্পানিকে বিদ্যুৎকেন্দ্র দুটি নির্মাণের কাজ দেওয়ার অনুমতি দেওয়া হয়েছে। কোম্পানিটি নিজ ব্যয়ে পৌরবর্জ্যনির্ভর বিদ্যুৎকেন্দ্র দুটি নির্মাণ ও পরিচালনা করবে। কেন্দ্র দুটির উৎপাদিত বিদ্যুৎ প্রতি কিলোওয়াট ৮ দশমিক ৭৫ টাকা দরে সরকার ২০ বছর ধরে কিনবে। চূড়ান্ত চুক্তি স্বাক্ষরের পর তিন বছরে বিদ্যুৎকেন্দ্র দুটির নির্মাণ সম্পূর্ণ করে উৎপাদন শুরু করার কথা। প্রকাশিত তথ্য অনুযায়ী, ঢাকা মহানগরে প্রতিদিন প্রায় পাঁচ হাজার টন কঠিন বর্জ্য উৎপাদিত হয় এবং উৎপাদিত বর্জ্য ফেলার জায়গা পাওয়া ক্রমেই জটিল থেকে জটিলতর হয়ে উঠছে। তা ছাড়া পরিবেশ ও পানিদূষণের জন্যও বর্জ্য এক বড় হুমকি হয়ে উঠেছে। বর্জ্য ব্যবস্থাপনার উন্নয়নে বর্জ্য পুড়িয়ে বিদ্যুৎ উৎপাদনের উদ্যোগ এ দেশে নতুন। এবং বাস্তবায়িত হলে প্রকল্প দুটি বর্জ্য ব্যবস্থাপনায় নতুন দৃষ্টিভঙ্গি প্রসারে ভূমিকা রাখবে।
পৃথিবীর অনেক দেশের মতোই আমাদের দেশেও শহরগুলোর নিকটবর্তী নিচু জমিতে পৌরবর্জ্যের ভাগাড় গড়ে উঠেছে। অনেক ক্ষেত্রে নিচু জমি ভরাট করতে বর্জ্য ফেলাকে উৎসাহিত করা হয়েছে। কিন্তু জমি যত দুষ্প্রাপ্য হচ্ছে, ভূপৃষ্ঠ এবং ভূগর্ভের জলদূষণ যত বাড়ছে, বর্জ্য ফেলার জায়গা তত দুর্লভ হয়ে উঠছে। তা ছাড়া মানুষের সংখ্যা ও অর্থনৈতিক স্বাচ্ছন্দ্য বাড়ার সঙ্গে সঙ্গে মাথাপ্রতি উৎপাদিত বর্জ্যের পরিমাণও প্রতিদিন বাড়ছে। অনেক ক্ষেত্রে আমরা ভুলে যাই যে ভোগ্যপণ্য উৎপাদনের সঙ্গে প্রতিনিয়ত বাড়ছে বর্জ্যের উৎপাদন। এক বোতল পানি বা কোমল পানীয় বোতলজাত করার জন্য ব্যবহূত প্লাস্টিক বোতল তৈরি করতেও বোতলে যতটুকু পানি বা পানীয় রাখা যায়, তার চেয়ে তিন গুণ বেশি পানি ব্যবহূত হয়। আমরা প্লাস্টিক বোতলে ভরা পানি যেভাবে এবং যে দামে কিনি, তা কী সব ক্ষেত্রে যৌক্তিক? কেবল প্লাস্টিক এবং পলিথিনের ব্যবহার যৌক্তিক পর্যায়ে নামিয়ে আনতে পারলেও আমাদের উৎপাদিত বর্জ্য অনেকটুকু কমানো সম্ভব। একই কথা প্রযোজ্য আমাদের দৈনন্দিন ভোগ্যপণ্য অনেক পণ্যের ক্ষেত্রে। বর্জ্য কম উৎপাদিত হলে তার জুতসই ব্যবস্থাপনা সহজ।
গৃহস্থালির বর্জ্যের অনেকটুকু পচনশীল বর্জ্য। সুষ্ঠু ব্যবস্থাপনা করা গেলে পচনশীল বর্জ্য সংগ্রহ করে ভালো মানের জৈব সার উৎপাদন এবং বিপণনের মাধ্যমে অনেকের কর্মসংস্থানের ব্যবস্থা করা সম্ভব। ইতিমধ্যে দেশে বিভিন্ন সরকারি-বেসরকারি সংস্থা সীমিত পরিসরে গৃহস্থালির বর্জ্য সংগ্রহ ও তা থেকে জৈব সার উৎপাদন ও বিপণন করার কিছু ছোট আকারের প্রকল্প পরিচালনা করছে। কিন্তু দেশে উৎপাদিত বর্জ্যের পরিমাণ ও সেগুলোর ব্যবস্থাপনার প্রয়োজনের তুলনায় এখনো সেসব উদ্যোগ অপর্যাপ্ত।
বর্জ্য ব্যবস্থাপনার অন্যতম উপায় নিশ্চিতভাবে বর্জ্য পুড়িয়ে তার পরিমাণ কমিয়ে ফেলা। বর্জ্য পুড়িয়ে তার পরিমাণ ৯০ শতাংশ পর্যন্ত হ্রাস করা সম্ভব হতে পারে। তবে বর্জ্য পোড়ানোর সময় চারপাশের পরিবেশে ধোঁয়া এবং ছাই ছড়িয়ে গেলে তা বিপত্তির কারণ হতে পারে। বর্জ্যের উপাদানসমূহের বৈশিষ্ট্য অনুযায়ী বর্জ্য পোড়ানো ধোঁয়া এবং ছাইয়ের ক্ষতিকর প্রভাব বিভিন্ন হতে পারে। যেমন বর্জ্যের অংশ যদি হয় সিসা, পারদ, ক্যাডমিয়ামের মতো বিষাক্ত ধাতব বা ডাই-অক্সিন উৎপাদন-ক্ষমতার প্লাস্টিক বা পলিথিনজাতীয় পদার্থ, তাহলে তেমন বর্জ্য পোড়ালে বাতাসে ছড়িয়ে পড়া বিষাক্ত ধোঁয়া এবং ছাই পরিবেশে মারাত্মক ক্ষতিকর প্রভাব ফেলে। কেবল বিশেষায়িত চুল্লিতে এমন ক্ষতিকর বর্জ্য পোড়ানোর অনুমতি দেওয়া হয়। সে সঙ্গে ক্ষতিকর বর্জ্য পোড়ানোর কাজ বিশেষজ্ঞদের তত্ত্বাবধানে সম্পাদন করতে হয়। উচ্চতাপে পোড়ানোর ফলে পৌরবর্জ্যেও ধোঁয়ার সঙ্গে বাতাসে ছড়িয়ে পড়া নাইট্রোজেনের অক্সাইড, সালফারের অক্সাইড, কার্বন ডাই-অক্সাইডসহ অন্যান্য ক্ষতিকর গ্যাসও পরিবেশের জন্য ক্ষতির কারণ হয়।
আরও ভালো হয় যদি বর্জ্য পুনর্ব্যবহার করা যায় (পচনশীল বর্জ্য থেকে জৈব সার উৎপাদন তেমনই এক প্রক্রিয়া)। ১৯৮৮ সালের এক হিসাবে দেখা যাচ্ছে, যুক্তরাষ্ট্রে পৌরবর্জ্যের ১৭ শতাংশ পুড়িয়ে, ৫৫ শতাংশ আবর্জনার ভাগাড়ে জমি ভরাট করে এবং ২৮ শতাংশ পুনর্ব্যবহার করার কাজে ব্যবহার করা হয়েছে। ২০০৭ সালে বর্জ্য ব্যবস্থাপনার ক্ষেত্রে যুক্তরাষ্ট্র এক-তৃতীয়াংশ পুনর্ব্যবহার কাজে, ১৩ শতাংশ পোড়ানো এবং অবশিষ্ট বর্জ্য ভাগাড়ে ফেলেছে। পৌরবর্জ্য বলতে কাগজ, প্যাকেজিং সামগ্রী, ঘাস, লতাপাতা, আসবাবপত্র, কাপড়, বোতল, খাদ্যবস্তুর ফেলে দেওয়া অংশ, বিভিন্ন যন্ত্রপাতি, রং, ব্যাটারি ইত্যাদি বোঝায়। আমাদের দেশে সাধারণভাবে মেডিকেল বর্জ্য পৌর বর্জ্যের অংশ হলেও নিরাপদ বর্জ্য ব্যবস্থাপনার অন্যতম পূর্বশর্ত হলো মেডিকেল বর্জ্য, ক্ষতিকর শিল্প ও রাসায়নিক, তেজস্ক্রিয় বর্জ্য পৃথকভাবে ব্যবস্থা করা। এ জন্য বর্জ্যেও পৃথক ও সুশৃঙ্খল সংগ্রহ ব্যবস্থাপনা অপরিহার্য। বর্জ্য উৎপাদনস্থলে পরিকল্পিতভাবে বর্জ্যের ধরন অনুযায়ী সেগুলো পৃথকভাবে সংরক্ষণ ও পরিবহন করা। অনেক ক্ষেত্রে বর্জ্য পোড়ানো বা পুনর্ব্যবহারের আগে তা পৃথক করার ব্যবস্থা উপযোগী হতে পারে, তবে অবশ্যই তা স্বাস্থ্যসম্মত ও নিরাপদভাবে সম্পাদন করা জরুরি।
পৌরবর্জ্য পোড়ালে তাপ উৎপাদিত হয়। উৎপাদিত তাপ কাজে লাগিয়ে নিয়ন্ত্রিতভাবে পানি ফুটিয়ে বাষ্প উৎপাদন করা গেলে, তা দিয়ে টারবাইন ঘুরিয়ে তা থেকে বিদ্যুৎ উৎপাদন করা সম্ভব। সম্প্রতি বাংলাদেশ সরকার বর্জ্য পুড়িয়ে বিদ্যুৎ উৎপাদনের যে দুটি প্রকল্প প্রস্তাবের অনুমোদন দিয়েছে, সেগুলো কত বর্জ্য পোড়াবে বা বর্জ্য পোড়ানোর ক্ষেত্রে কী ধরনের সতর্কতা পালন করবে, সে সম্পর্কে বিস্তারিত তথ্য প্রকাশিত হয়নি। মোটা দাগের হিসাব অনুযায়ী, এক টন পৌরবর্জ্য (কঠিন বর্জ্য) থেকে ৫৫০ কিলোওয়াট ঘণ্টা বিদ্যুৎ উৎপাদন করা যায়। একই পরিমাণ বিদ্যুৎ উৎপাদনের জন্য প্রায় ২৫০ কিলোগ্রাম কয়লা বা এক ব্যারেল পরিমাণ তেল পোড়াতে হবে। যুক্তরাষ্ট্রে প্রায় ৮৭টি পৌরবর্জ্য থেকে বিদ্যুৎ উৎপাদন প্লান্ট রয়েছে (২০০৬ পর্যন্ত প্রকাশিত হিসাব) যার স্থাপিত উৎপাদন ক্ষমতা প্রায় দুই হাজার ৭২০ মেগাওয়াট। পৌর আবর্জনা থেকে বিদ্যুৎ উৎপাদন কারখানায় উৎপন্ন ছাই বিভিন্ন ক্ষতিকর ভারী খনিজ ও ধাতব উপাদানসমৃদ্ধ হয়ে থাকে। যথাযথ পৃথ্কীকরণসহ উপযুক্ত স্থান ছাড়া সে ছাই ফেলা হলে তা মাটি, পানি ও পরিবেশের জন্য ক্ষতির কারণ হয়। কিন্তু ছাই থেকে ক্ষতিকর উপাদান পৃথক করার ব্যয় বিদ্যুৎ উৎপাদন কোম্পানির জন্য মোটেও আকর্ষণীয় বা লাভজনক বিনিয়োগ নয়। কিন্তু পরিবেশের স্বাস্থ্য নিশ্চিত করতে এ বিষয়টির তদারকি পরিবেশ অধিদপ্তরসহ সংশ্লিষ্ট কর্তৃপক্ষের। অবশ্য কেউ যদি জিজ্ঞাসা করেন যে আমিনবাজারে ঢাকা-সাভার সড়কের পাশ দিয়ে গড়ে ওঠা সারি সারি মৌসুমি ইটভাটাগুলো বাধাহীনভাবে যে মাত্রার ধোঁয়া ও দূষণ ছড়িয়ে ঢাকার বাতাস ধূলিময় ও বিষাক্ত করে চলেছে, সেই নিরিখে ছোট্ট বিদ্যুৎকেন্দ্র আর নতুন কতটুকু দূষণই বা যোগ করবে, তার সদুত্তর দেওয়া কঠিন।
মুশফিকুর রহমান: পরিবেশবিষয়ক লেখক, খনি বিশেষজ্ঞ।
পানির অপর নাম যেমন জীবন, তেমনই বাংলাদেশের অপর নাম নদী। হয়তো এই সত্যাটা বাঙালিরা বরাবরই জানত; আর তাই সংগতভাবেই স্বাধীনতাযুদ্ধের প্রাক্কালে বাঙালিদের একটি প্রিয় স্লোগান ছিল, ‘তোমার আমার ঠিকানা, পদ্মা-মেঘনা-যমুনা’। বাংলাদেশের ৮০ শতাংশ এলাকাই নদী-প্লাবন ভূমি। নদীবাহিত পলিমাটির স্তরায়নের মাধ্যমেই কোটি কোটি বছর ধরে বঙ্গীয় বদ্বীপের সৃষ্টি হয়েছে। তাই বাংলাদেশের প্রতিটি নদীর স্বাস্থ্যের ওপরই দেশের প্রকৃতি ও অর্থনীতির স্বাস্থ্যও নির্ভরশীল। নদীর গতি-প্রকৃতির ওপর নির্ভর করেই প্রতিটি নদীর অববাহিকায় গড়ে ওঠে জীববৈচিত্র্য এবং সমাজ ও সভ্যতার সোপান। সে অর্থে প্রতিটি নদীর অববাহিকার পরিবেশ, প্রতিবেশ, কৃষি, মৎস্যসম্পদ, নৌচলাচল, শিল্প-কারখানা এবং সার্বিক অর্থনৈতিক কর্মকাণ্ডই আবর্তিত হয় নদীর প্রবহমানতার ওপর ভিত্তি করেই। তিস্তা নদীর অববাহিকায় বিদ্যমান প্রাকৃতিক জীববৈচিত্র্য ও বসবাসরত জনগোষ্ঠীর বেলায়ও এ কথাটি সর্বোতভাবে প্রযোজ্য।
বাংলাদেশে ছোট-বড় কয়েক শ নদী প্রবহমান। প্রতিটি নদীর উৎসমুখ থেকে নিম্নমুখ পর্যন্ত অংশ এবং নদীর দুই পাশের প্লাবনভূমিকে ওই নদীর অববাহিকা বলা হয়, যা কিনা প্রাকৃতিক নিয়মে গঠিত একটা ভূমি-অঞ্চল। নদীর অববাহিকা প্রশাসনিক সীমারেখা মেনে চলে না; তাই বাংলাদেশের অনেক বড় নদীর অববাহিকার বড় অংশই দেশের সীমানার বাইরে অবস্থিত। পদ্মা, মেঘনা ও যমুনার মতোই তিস্তা নদীর অববাহিকার বিস্তীর্ণ অঞ্চলই ভারতের সিকিম ও পশ্চিমবঙ্গে অবস্থিত। একটি দেশের কিংবা মহাদেশের প্রতিটি অঞ্চলই কোনো না কোনো নদীর অববাহিকায় অবস্থিত। আবার ছোট নদীর অববাহিকা অন্য কোনো বড় নদীর অববাহিকারই অংশ। সে অর্থে তিস্তা নদীর অববাহিকা ব্রহ্মপুত্র নদীর অববাহিকারই অংশ, যা আবার মেঘনা অববাহিকায় গিয়ে মিশেছে। একটি নদীর অববাহিকার উজান অঞ্চলের প্রাকৃতিক এবং নৃগোষ্ঠীর কর্মক্রিয়ার প্রভাব নিম্ন অঞ্চলে ব্যাপকভাবে অনুভূত হয়। এ জন্যই পানিবিজ্ঞানে একটা কথা চালু আছে, ‘আমরা সবাই আমাদের নদীর অববাহিকার নিম্নাঞ্চলে বাস করি।’ সে অর্থে তিস্তা নদীর উজানে কী ঘটছে, তার প্রভাব সেই নদীর নিম্নাঞ্চলেও অনুভূত হচ্ছে এবং বৃহত্তর অর্থে বঙ্গীয় বদ্বীপের গঠন প্রণালিতেও সুদূরপ্রসারী প্রভাব ফেলছে।
বাংলাদেশের বড় ৫৪টি আন্তর্জাতিক নদীর মধ্যে তিস্তা চতুর্থ বৃহত্তম নদী। এ নদীটি প্রায় ৪০০ কিলোমিটার দীর্ঘ—যার নিম্নাঞ্চলের ১৭২ কিলোমিটার বাংলাদেশে অবস্থিত। এ নদীর অববাহিকার আয়তন ১২ হাজার ১৮২ বর্গকিলোমিটার, যার মধ্যে দুই হাজার ১৭ বর্গকিলোমিটার অর্থাৎ ১৭ শতাংশ বাংলাদেশে অবস্থিত। যেকোনো নদীর পানিপ্রবাহের পরিমাণ নিম্নাঞ্চলে ক্রমান্বয়ে বেড়েই চলে। কারণ, নিম্নাঞ্চলে শুধু উজানের ভূ-উপরিস্থিত সব পানিপ্রবাহই বয়ে আসে না, ভাটিতে অবস্থিত অববাহিকা অঞ্চলের ভূগর্ভস্থ পানিও ভাটি অঞ্চলের নদীতে বাড়তি পানি সরবরাহ করে। তাই উজানের ৯৯ শতাংশ অববাহিকা অঞ্চলের পানিপ্রবাহের পরিমাণ ভাটি অঞ্চলের সর্বশেষ ১ শতাংশ অববাহিকা অঞ্চলের পানির পরিমাণের চেয়েও কম হয়। অর্থাৎ প্রাকৃতিক নিয়মে কোনো নদীকে প্রবাহিত হতে দিলে উজানের সমস্ত পানিই ভাটি অঞ্চল দিয়ে প্রবাহিত হয় এবং প্রাকৃতিক নিয়মের সঙ্গে মানিয়ে নিয়েই জীববৈচিত্র্যের স্থিতিস্থাপকতা তৈরি হয়। তিস্তা নদীর বেলায়ও এ নিয়মের ব্যত্যয় হয়নি। বাংলাদেশে অবস্থিত ১৭ শতাংশ অববাহিকা অঞ্চলেই সমগ্র তিস্তা অববাহিকায় বসবাসরত ২৯ মিলিয়ন জনগোষ্ঠীর ২১ মিলিয়ন মানুষ (অর্থাৎ ৭২ শতাংশ) বসবাস করে এবং সেই জনগোষ্ঠী তিস্তার পানির ওপর নির্ভর করেই তাদের জীবনপ্রক্রিয়া সাজিয়েছে। সিকিম ও পশ্চিমবঙ্গে তিস্তা অববাহিকার যথাক্রমে সাত হাজার ২৬ বর্গকিলোমিটার এবং তিন হাজার ৮৫ বর্গকিলোমিটার অঞ্চল অবস্থিত হলেও সেখানে যথাক্রমে পাঁচ লাখ ৪০ হাজার ৪৯৩ জন (প্রায় ২ শতাংশ) এবং আট মিলিয়ন (৩৮ শতাংশ) মানুষ বসবাস করে।
সাম্প্রতিক কালে ভারতের প্রধানমন্ত্রীর বাংলাদেশ সফরকালে তিস্তার পানি বণ্টন চুক্তি নিয়ে ব্যাপক আলোচনা হয়েছে। সে সফরকে কেন্দ্র করে যে কথাটা বারবার আলোচিত হয়েছে তা হলো, তিস্তার পানিতে বাংলাদেশের ন্যায্য হিস্যা কী হওয়া উচিত। মূলত এ প্রশ্নটি অমীমাংসিত থাকার কারণেই শেষ পর্যন্ত তিস্তা পানি বণ্টন চুক্তি স্বাক্ষরিত হয়নি। কথিত আছে, পশ্চিমবঙ্গের মুখ্যমন্ত্রী মমতা ব্যানার্জির আপত্তির মুখে খসড়া যে চুক্তিটি স্বাক্ষরিত হয়নি, তাতে ভারত ও বাংলাদেশ ৫০:৫০ হিস্যা পাওয়ার কথা ছিল। কিন্তু মমতা ব্যানার্জি মনে করেন, কোনোভাবেই বাংলাদেশকে ২৫ শতাংশের বেশি পানি দেওয়া সম্ভব হবে না। কারণ, তাতে পশ্চিমবঙ্গের কৃষকদের স্বার্থরক্ষা হবে না। পশ্চিমবঙ্গের পত্র-পত্রিকায় এও বলা হচ্ছে, বাংলাদেশকে দেওয়ার মতো কোনো বাড়তি পানিই আসলে শীতের মৌসুমে তিস্তা নদীতে থাকে না।
এখন প্রশ্ন হচ্ছে, তিস্তা নদীতে বাংলাদেশের ন্যায্য হিস্যা কী হওয়া উচিত? এ প্রশ্নের পানিবিজ্ঞানসম্মত ও পরিবেশবিজ্ঞানসম্মত সহজ উত্তর হচ্ছে, অববাহিকার ভাটির অঞ্চল হিসেবে তিস্তা নদীতে প্রবাহিত সব মৌসুমের ১০০ শতাংশ পানিই বাংলাদেশের প্রাপ্য। প্রকৃতির নিয়ম সেটাই বলে। পানিসম্পদের প্রাকৃতিক ব্যবস্থাপনা মেনে নিলে, সব পানি ও পানিবাহিত পলিমাটির স্বাভাবিক প্রবাহ ব্যাহত হলে শুধু অর্থনীতিরই ক্ষতি হবে না, ক্ষতি হবে বঙ্গীয় বদ্বীপ গঠন-প্রক্রিয়ারও, যা এখন বাড়তি হুমকির মুখে পড়েছে জলবায়ু পরিবর্তনের কারণে এবং সমুদ্রপৃষ্ঠের উচ্চতা বাড়ার কারণে। বঙ্গীয় বদ্বীপ গঠন-প্রক্রিয়া অক্ষুণ্ন রাখার জন্য বর্ষাকালের প্লাবন, জোয়ার-ভাটার নিয়মিত প্লাবন এবং পলি স্তরায়নের মাধ্যমে ধীরে ধীরে ভূমির উচ্চতা বাড়িয়ে তোলার কোনো বিকল্প বাংলাদেশের জন্য সুফল বয়ে আনবে না। সে অর্থে শুধু তিস্তা নয়, সব অভিন্ন নদীর পানি এবং পলিপ্রবাহ প্রাকৃতিক হারে বজায় রাখা ছাড়া বাংলাদেশের ভবিষ্যৎ সত্যিই হুমকির মুখে পড়বে। তাই বন্যার প্লাবন যতই বিপত্তিদায়ক মনে হোক না কেন, অতীতে ভূতাত্ত্বিক নিয়মে যেমন বন্যার প্লাবনেই বাংলাদেশের বিস্তর প্লাবনভূমি গড়ে উঠেছে—ভবিষ্যতেও একই প্রাকৃতিক প্রক্রিয়ার মাধ্যমেই বাংলাদেশের ভূখণ্ড ঠিক থাকতে পারবে।
ক্রমবর্ধমান জনসংখ্যা বৃদ্ধির কারণে বাংলাদেশসহ উপমহাদেশের সব নদী ও প্রাকৃতিক সম্পদের ওপরই প্রভাব পড়েছে এবং কোনো নদীই আর প্রাকৃতিক নিয়মে বাধাহীনভাবে প্রবহমান নেই। প্রতিবেশী দেশ থেকে বাংলাদেশে প্রবেশ করা সব কটি নদীর প্রবাহেই বিভিন্ন ধরনের প্রকল্প গড়ে তোলার মাধ্যমে স্বাভাবিক গতিপ্রবাহে বিঘ্ন ঘটানো হয়েছে। বাংলাদেশের অভ্যন্তরেও নদীগুলোতে নানামুখী প্রকল্পের মাধ্যমে প্রাকৃতিক প্রবাহ বিঘ্নিত হয়েছে। বাংলাদেশে তিস্তা নদীতে ডালিয়া নামক স্থানে ১৯৯৩ সালে একটি ব্যারাজ এবং এক হাজার কিলোমিটার দীর্ঘ সেচ-খাল ও ক্যানেল তৈরি করে নীলফামারী, রংপুর এবং বৃহত্তর দিনাজপুর জেলার ১ লাখ ১৩ হাজার একর কৃষিজমিতে সেচের ব্যবস্থা করা হয়। এই সেচ প্রকল্পের সর্বোচ্চ লক্ষ্যমাত্রা ধরা হয়েছিল ১৮ লাখ একর জমি। শুকনো মৌসুমে গড়ে ৯ হাজার কিউসেক পরিমাণ পানিপ্রবাহের প্রাপ্যতা ধরে নিয়ে এসব প্রকল্প হাতে নেওয়া হয়েছিল। ডালিয়ায় অবস্থিত ব্যারাজ প্রকল্পের ভাটিতে পরিবেশ, প্রতিবেশ এবং কৃষির ওপর এই প্রকল্পের কোনো বিরূপ প্রতিক্রিয়া পড়েছে কি না, তা নিয়ে কোনো গবেষণা করা হয়নি। এই সেচ প্রকল্পের মাধ্যমে বাংলাদেশের তিস্তা অববাহিকা অঞ্চলের ৬৩ শতাংশ এলাকা সেচের আওতায় এনে সারা দেশের প্রায় ১৪ শতাংশ ফসল ফলানো সম্ভব হয়েছিল। কিন্তু এই সেচ প্রকল্পের সাফল্য বেশি দিন ধরে রাখা সম্ভব হয়নি। ডালিয়ার উজানে পশ্চিমবঙ্গের গোজালডোবায় একটি ব্যারাজ তৈরি করে ১৯৯৬ সালে থেকে শুকনো মৌসুমের পানিপ্রবাহের প্রায় ৮৫ শতাংশ সরিয়ে নেওয়া হচ্ছে। পশ্চিমবঙ্গের জলপাইগুড়ি, দার্জিলিং, উত্তর দিনাজপুরের ১ লাখ ২৬ হাজার ১১০ একর জমি ইতিমধ্যেই সেচের আওতায় আনা হয়েছে এবং সর্বোমোট ৩ লাখ ২০ হাজার (মতান্তরে ২২,৭৭,৩৪০) একর জমি সেচের আওতায় আনার পরিকল্পনা রয়েছে। পশ্চিমবঙ্গে তিস্তা সেচ প্রকল্পের মধ্যে অন্য অববাহিকার জমিও রয়েছে, যা আন্তনদী সংযোগেরই নামান্তর। গোজালডোবায় ব্যারাজ নির্মাণের আগে যেখানে শুকনো মৌসুমে বাংলাদেশে গড়ে পাঁচ থেকে আট হাজার কিউসেক পানি আসত, সেখানে বর্তমানে দুই হাজার কিউসেকেরও কম পানি আসছে। উল্লেখ্য, কৃষিকাজের বাইরেও নদীর প্রাকৃতিক কার্যক্রম ও প্রতিবেশজনিত জীববৈচিত্র্য ধরে রাখার জন্য ন্যূনতম প্রবাহের প্রয়োজন হয়, যেটাকে পানিবিজ্ঞানের ভাষায় পরিবেশপ্রবাহ বলা হয়। গবেষকদের মতে, শুকনো মৌসুমে তিস্তা নদীর ন্যূনতম পরিবেশপ্রবাহের পরিমাণ তিন হাজার ২০০ থেকে ৯ হাজার ৫০০ কিউসেক হওয়া আবশ্যক। বলা বাহুল্য, বর্তমান প্রবাহের দুই হাজার কিউসেক পানি সেচ কিংবা পরিবেশপ্রবাহ—এর কোনোটির জন্যই প্রতুল নয়।
ভারতের পশ্চিমবঙ্গের তিস্তা সেচ প্রকল্পের মাধ্যমে যেহেতু ইতিমধ্যেই শুকনো মৌসুমের প্রায় ৮৫ শতাংশ পানি সরিয়ে নেওয়া হচ্ছে এবং আরও বেশি জমি সেচের আওতায় আনার পরিকল্পনা রয়েছে; তাদের পক্ষে ৫০:৫০ পানি বণ্টন চুক্তিতে আসা সম্ভব নয় বলেই কোনো চুক্তিই না করা তাদের জন্য লাভজনক। তিস্তা অববাহিকায় বাংলাদেশ ও পশ্চিমবঙ্গের জনসংখ্যার আনুপাতিক হার ৭০:৩০। সেই হিসাবেও পরিবেশপ্রবাহের জন্য ন্যূনতম তিন হাজার ২০০ কিউসেক পানি রেখে বাকি পানির ৭০:৩০ হারে বণ্টন করা যুক্তিযুক্ত। গোজালডোবা ব্যারাজ নির্মাণের আগের ঐতিহাসিক পানিপ্রবাহকে ভিত্তি ধরে নিয়ে ৭০:৩০ হারে চুক্তি হলে উভয় পক্ষের জন্য ন্যায়বিচার করা হবে। পানিবিজ্ঞানের সূত্র, আন্তর্জাতিক নীতিমালা ও ন্যায়বিচারের ভিত্তিতেই তিস্তা এবং অন্যান্য অভিন্ন নদীর পানি বণ্টনের সুরাহা হবে বলেই আমাদের প্রত্যাশা।
মো. খালেকুজ্জামান: অধ্যাপক, ভূতত্ত্ব ও পদার্থবিজ্ঞান বিভাগ, লক হ্যাভেন ইউনিভার্সিটি, পেনসিলভানিয়া, যুক্তরাষ্ট্র।
জলবায়ু পরিবর্তন
বিপন্নতা নিয়ে ব্যবসা নয়
ডিজাস্টার ফিকশন মুভি ২০১২ গত বছর মুক্তি পাওয়া আলোচিত চলচ্চিত্রগুলোর একটি। ঘরোয়া ডিভিডি প্লেয়ারে কিংবা আধুনিক সিনেপ্লেক্সের বড় পর্দায় আরও জীবন্তভাবে ধ্বংসযজ্ঞ প্রত্যক্ষ করার রুদ্ধশ্বাস অনুভূতি নিয়েছেন অনেকেই। পর্বতসমান বিশাল বিশাল ঢেউ ধেয়ে আসছে লোকালয়ের দিকে, আর তার আঘাতে দ্রুতই ধ্বংস হয়ে যাচ্ছে দিল্লি থেকে ওয়াশিংটন তাবৎ বড় বড় শহর। কেবল চীনারাই এই প্রলয়ংকরী ধ্বসংযজ্ঞ থেকে বাঁচার চেষ্টা হিসেবে তিনটি বৃহদাকার নৌযান প্রস্তুত রেখেছে। যাতে ঠাঁই হয়েছে প্রভাবশালী কিছু দেশের রাজন্যবর্গের। সঙ্গে অন্য কিছু দেশের অল্পসংখ্যক ভাগ্যবান সাধারণ লোকেরও জায়গা মেলে। সব মিলিয়ে পরিচালকের মুন্সিয়ানা ও স্পেশাল ইফেক্ট নিয়ে মুখরোচক আলোচনায় ব্যস্ত হয়ে পড়ে ঘোরলাগা দর্শক। কিন্তু এ প্রশ্ন কি কারও মনে জাগে? বিক্ষুব্ধ জলবায়ু কবে না ফুঁসে ওঠে ঘটিয়ে দিয়ে যায় জাপানের সুনামি ও ভূমিকম্পের মতো আরও কোনো ট্র্যাজেডি!
বৈশ্বিক জলবায়ু পরিবর্তন মানবজাতির অস্তিত্ব তথা সভ্যতার জন্য প্রধানতম হুমকি। জলবাযু পরিবর্তনের নেতিবাচক প্রভাবের কারণে ঝুঁকির মুখে মানুষের সার্বিক নিরাপত্তা ও অধিকারসমূহ। পৃথিবীর গড় তাপমাত্রা ১০০ বছরে দশমিক ৭৪ ডিগ্রি সেন্টিগ্রেড বেড়েছে বলে আইপিসিসির সমীক্ষায় জানা যায়। সাগরের জলরাশির উচ্চতা যেভাবে বাড়ছে, তা অব্যাহত থাকলে সমুদ্র উপকূলবর্তী দ্বীপরাষ্ট্রগুলো ২০৫০ সালের মধ্যে নিশ্চিহ্ন হয়ে যাওয়ার আশঙ্কা রয়েছে। দক্ষিণ এশিয়ার ছোট্ট দেশ বাংলাদেশ হারাবে তার উপকূলবর্তী ভূমির ১৭ থেকে ২০ শতাংশ। যেটুকু থাকবে তাতে সমুদ্রের লোনা পানি ঢুকে ৩০ শতাংশের বেশি জমির উর্বরতা নষ্ট হবে। খাদ্য উৎপাদন কমে যাবে। ফলে খাদ্য নিরাপত্তাহীন দুর্ভিক্ষ পরিস্থিতি তৈরি হবে। প্রায় দুই কোটি জনসমষ্টি হবে স্থায়ীভাবে ভিটেমাটিহীন শরণার্থী।
জাতিসংঘের গত কানকুন সম্মেলনে দেওয়া প্রতিবেদন মতে, জলবায়ু পরিবর্তনে ১০ হাজার ভাগে বাংলাদেশের ভূমিকা মাত্র ৭ ভাগ। বাংলাদেশে জনপ্রতি কার্বন নিঃসরণের মাত্রা দশমিক তিন টনেরও কম। অন্যদিকে, যুক্তরাষ্ট্রে এই মাত্রা জনপ্রতি ২০ টন। অথচ ম্যাপলক্রফট ও জার্মান ওয়াচ নামের দুটি জলবায়ু গবেষণা কেন্দ্রের সমীক্ষায় বলা হয়, এ-সংক্রান্ত ঝুঁকি ও বিপদের আশঙ্কার দিক থেকে বাংলাদেশ সবার ওপরে অর্থাৎ ১ নম্বরে!
জলবায়ু পরিবর্তন বিষয়ে কপ-সিক্সটিন নামে সর্বশেষ সম্মেলনটি হয়েছিল কানকুনে। তবে এর আগের বছরের কপ-ফিফটিন বা কোপেনহেগেন সম্মেলনকেই নীতিনির্ধারণী হিসেবে ধরা হয়। ওই সম্মেলনের অন্যতম সিদ্ধান্ত ছিল জলবায়ু পরিবর্তনজনিত ক্ষতি মোকাবিলায় ক্ষতিগ্রস্ত দেশগুলোর জন্য ৩০ বিলিয়ন ডলারের একটি তহবিল প্রতিষ্ঠা। যার মেয়াদ ২০১২ সাল পর্যন্ত। এরপর ২০১২ সাল থেকে ২০২০ সাল পর্যন্ত প্রতিবছরের জন্য ঘোষণা দেওয়া হয়েছে ১০০ বিলিয়ন ডলারের তহবিল। যে তহবিলের প্রধান অনুদানকারী পক্ষ হবে শিল্পোন্নত দেশগুলো। বৈশ্বিক প্রেক্ষাপটে বিলিয়ন ডলারের প্রসঙ্গ আসতেই বড় বড় অর্থনৈতিক ও রাজনৈতিকভাবে শক্তিশালী দেশগুলো শুরু করে জলবায়ুকেন্দ্রিক নতুন রাজনৈতিক মেরুকরণ। পারস্পরিক স্বার্থসংশ্লিষ্ট বিভিন্ন দেশ অ্যাডাপটেশন মিটিগেশন ইত্যকার ফন্দিফিকির করে তথাকথিত ‘রাজনৈতিক আপস’-এর ফলস্বরূপ কোপেনেহেগেন অ্যাকর্ড নামের কাগুজে দলিল বিশ্বকে উপহার দেয়। ক্ষতির কারণ তৈরি করা দেশগুলো কর্তৃক ক্ষতিগ্রস্ত দেশগুলোর জন্য এক নির্মম পরিহাস হচ্ছে এই কোপেনহেগেন অ্যাকর্ড। যুক্তরাষ্ট্র, চীন, ব্রাজিল, ভারত ও দক্ষিণ আফ্রিকা তাদের কারণে সৃষ্ট সংকটকে সম্ভাবনাময় ‘ক্লাইমেট বিজনেস ভেঞ্চার’-এ পরিণত করল তার এক দুর্দান্ত রাজনৈতিক ও কূটনৈতিক প্রদর্শনী যেন এ-সংক্রান্ত সম্মেলনগুলো। আর সেখানে বাংলাদেশের প্রধানমন্ত্রী শেখ হাসিনাকে বাংলাদেশেকে বন্যার ঝুঁকিতে প্রথম, সুনামির ঝুঁকিতে তৃতীয় আর ঘূর্ণিঝড়ের ঝুঁকিতে ষষ্ঠ অবস্থানের কথা প্রতিষ্ঠা করে ক্ষতিপূরণমূলক তহবিলের টাকা দাবি করতে হয়। কিন্তু ক্ষতিপূরণ তহবিলের অর্থের চেয়ে গুরুত্বপূর্ণ ছিল কার্বন নিঃসরণে বাংলাদেশের জোরালো অবস্থানের কথা বিশ্বকে জানানো। আসন্ন ডারবান সম্মেলনে সেটাই করা উচিত।
বাংলাদেশ যদিও জলবায়ু পরিবর্তনে হুমকির মুখে থাকা বিপন্ন দেশের অন্যতম, তবে দ্বীপদেশ মালদ্বীপ কিংবা পৃথিবীর চতুর্থ ক্ষুদ্রতম রাষ্ট্র টুভালুও কম বিপন্ন নয়। বিপন্নতায় বাংলাদেশের কাছাকাছি অবস্থান হলেও রাজনৈতিক ও কূটনৈতিক ক্ষেত্রে পুরোপুরি বিপরীত অবস্থানে দেশ দুটি। বাংলাদেশের ক্ষতিপূরণের অর্থ প্রত্যাশা আমাদের রাষ্ট্রীয় অবস্থান হলেও টুভালুর প্রধানমন্ত্রী অপিসাই ইলেমিয়ার প্রতিবাদী উচ্চারণ ‘আমাদের অস্তিত্ব টাকার বিনিময়ে বিক্রি করতে চাই না। আমাদের প্রধানমন্ত্রী যখন জলবায়ু শরণার্থীদের বিভিন্ন দেশে অভিবাসনের সুযোগদানের প্রত্যাশা করেন, সেখানে মালদ্বীপের প্রেসিডেন্ট মোহাম্মদ নাশিদ বলেন, ‘আমরা দেশ ছাড়তে চাই না, আমরা টিকে যেতে পারি যদি পৃথিবী আমাদের প্রতি যত্নবান হয়।
যাদের সভ্যতা বিকাশের মিল-কারখানার চুল্লি থেকে নির্গত ধোঁয়ায় চোখ জ্বলে আমাদের মতো দেশের মানুষের, কোনো অপরাধ না করেও সাহায্যের ঝুলিটি মেলে ধরব তাদেরই দিকে? একবার কি ভেবে দেখেছি, তখন আসলে দূর থেকে আমাদের কেমন দেখায়? সে কি নিঃস্ব রিক্ত সহায়হীন করুণাপ্রার্থীর রূপ নয়? কোপেনহেগেন কিংবা কানকুনের মতো সম্মেলনগুলোতে আমাদের রাজনৈতিক ও কূটনৈতিক অবস্থান কী ছিল, আর ভবিষ্যতে কী হবে, তা পর্যালোচনা করার সময় এসেছে এখন। মূল্যহীন নই আমরা। বিপন্নতা ব্র্যান্ডিং করে ক্ষতিপূরণের অর্থ পাওয়ার চেয়ে বিপন্নতা রোধে শক্ত রাজনৈতিক অবস্থান গড়তে পারলে তা দেশ হিসেবে বাংলাদেশ সম্মানিত হবে নিঃসন্দেহে।
খাদ্যের নিশ্চয়তা দেবে পরিবেশসম্মত কৃষি
জলবায়ু পরিবর্তন সম্মেলন কপ-১৭ ডারবানে শুরু হয়েছে ২৮ নভেম্বর, শেষ হবে ডিসেম্বর ৯ তারিখে। বাংলাদেশে এই উপলক্ষে আর কিছু না হোক পরিবেশমন্ত্রী ডা. হাছান মাহমুদের পদোন্নতি ঘটেছে। আগে তিনি গেছেন প্রতিমন্ত্রী হিসেবে, এবার যাচ্ছেন পূর্ণ মন্ত্রী হিসেবে। যদিও এর ফলে ডারবানে বাংলাদেশের কদর কতখানি বাড়বে বা হিসাবনিকাশে কী বদল ঘটবে তা বলা মুশকিল। আমাদের চিন্তা এই মুহূর্তে সার্বিকভাবে জলবায়ু পরিবর্তনের কারণে বাংলাদেশের মতো ঝুঁকিতে রয়েছে এমন দেশগুলোর ভবিষ্য ৎ কী হবে? ধনী দেশগুলো আসলেই তাদের দায়িত্ব পালন করবে কি?
কিয়োটো প্রটোকল ১৯৯৭ সালে শুরু হয়েছে, মেয়াদ শেষ হচ্ছে ২০১২ সালে। এই চুক্তির প্রধান দিক ছিল জলবায়ু পরিবর্তন ঠেকাতে হলে কার্বন নির্গমনের হার কমাতে হবে; বিশেষ করে ধনী দেশগুলো, যারা কার্বন নির্গমনের জন্য প্রধানত দায়ী, তাঁরা শতকরা ৪০ ভাগ কমাবে। এটাই ছিল উন্নয়নশীল দেশগুলোর দাবি। কিন্তু ধনী দেশ তাদের দিক থেকে সাড়া দিতে চাইছে না। এর আগে কানকুন এবং কোপেনহেগেন সম্মেলন ভেস্তে গেছে, তাদের কিছুই এসে যায় না। ডারবানে এসেও কোনো আশ্বাস পাওয়া যাচ্ছে না, উল্টো কানাডা বলে দিয়েছে তারা এসব বাধ্যবাধকতায় থাকতে চায় না। রাশিয়া ও জাপান আগেই এই কাজ করে ফেলেছে, আর ইউরোপিয়ান ইউনিয়ন শর্ত দিয়েছে যে যদি যুক্তরাষ্ট্র, চীন ও ভারত কার্বন নির্গমন না কমায় তাহলে তারাও করবে না। এ যেন ছোট বাচ্চাদের খেলা। যেখানে সারা বিশ্বের মানুষের জীবন-মরণের প্রশ্ন জড়িয়ে আছে, সেখানে তারা একে অপরের ওপর দোষ চাপিয়ে নিজ দায়িত্ব পালন করছে না। তাই ডারবানের সম্মেলনের শুরুতেই হতাশার সুর শোনা যাচ্ছে। ভেস্তে যাওয়ার সব লক্ষণ দেখা যাচ্ছে।
কিয়োটো প্রটোকলের অঙ্গীকারের প্রথম দফার মেয়াদ ২০১২ সালে শেষ হলে দ্বিতীয় পর্বে অঙ্গীকার করার যে প্রস্তাব অ্যাডহক ওয়ার্কিং গ্রুপ করেছে তাতে ডারবান সম্মেলনে সংশ্লিষ্ট সব পার্টি একমত হবে কি না তা এখন বড় অক্ষরের ‘যদি’ হয়ে আছে। উল্লেখ্য, উন্নয়নশীল দেশগুলো ২০১৩ থেকে ২০২০ পর্যন্ত সময়কালে ধনী দেশগুলো যেন ১৯৯০ সালের তুলনায় কার্বন নিঃসরণ ৪০ শতাংশ কমিয়ে আনে তার দাবি করে আসছে। একদিকে উন্নয়নশীল দেশগুলোর দাবি হচ্ছে কিয়োটো প্রটোকলের দ্বিতীয় দফা অঙ্গীকারে যাওয়া, অন্যদিকে ধনী দেশগুলো চাইছে কিয়োটো চুক্তি বাদ দিয়ে নতুন চুক্তি করা, যার অধীনে যুক্তরাষ্ট্র এবং চারটি উদীয়মান উন্নয়নশীল দেশ ব্রাজিল, চীন, ভারত ও দক্ষিণ আফ্রিকা (যাদের ব্যাসিক দেশ বলা হয়) অন্তর্ভুক্ত হবে। যুক্তরাষ্ট্র তার মনমতো না হলে কোনো চুক্তি এত দিন মানেনি, এখনো মানবে না সাফ বলে দিয়েছে। উন্নয়নশীল দেশগুলোর প্রতিনিধিরা মনে করছেন, এই নতুন চুক্তির কথা বলে ধনী দেশগুলো তাদের দায়িত্ব এড়াতে চাইছে এবং কিয়োটো চুক্তির মতো শক্ত আইনি বাধ্যবাধকতা থেকে বেরিয়ে দুর্বল চুক্তি করতে বলছে। উন্নয়নশীল দেশগুলো বা জি-৭৭ এবং চীনের পক্ষ থেকে আহ্বান জানানো হয়েছে যে ডারবান যেন কিয়োটো প্রটোকলের কবরস্থান না হয়ে দ্বিতীয় অঙ্গীকারের জন্মস্থান হতে পারে। অর্থা ৎ প্রশ্ন উঠেছে, ডারবানের যে ফলাফল হতে যাচ্ছে তা কি পৃথিবীর ১ শতাংশ মানুষের বিলাসের জন্য, নাকি ৯৯ শতাংশ মানুষকে রক্ষার জন্য হবে?
জলবায়ু সম্মেলনে কী পেয়েছি আর কী না পেলামের হিসাবনিকাশ সম্মেলন শেষ হলে অনেক হবে, আমি সেসব নিয়ে এই অল্প পরিসরে লিখতে পারছি না। কিন্তু যা নিয়ে আমি শঙ্কিত তা হচ্ছে জলবায়ু পরিবর্তনের সঙ্গে খাদ্যসংকটের যে আশঙ্কা রয়েছে তার সমাধান নিয়ে নতুন ব্যবসা শুরু হচ্ছে এবং তার শিকার হচ্ছে বাংলাদেশের মতো দেশগুলো। আমাদের জন্য কৃষি সংখ্যাগরিষ্ঠ কোটি কোটি মানুষের জীবন-জীবিকার মাধ্যম। উন্নয়নশীল দেশের কৃষিতে যুক্ত রয়েছে ক্ষুদ্র ও প্রান্তিক কৃষক। সারা বিশ্বে এদের সংখ্যা প্রায় ৫০ কোটি পরিবার এবং প্রায় ১৫০ কোটি (১.৫ বিলিয়ন) মানুষ মাত্র দুই হেক্টর জমির ওপর নির্ভর করে চলছে। ক্ষুদ্র কৃষকেরা বিশ্বের মোট কৃষি খামারের ৮৫ শতাংশ। এই তথ্য দিয়েছে ২০০৮ সালে অলিভার দি সুটার। কাজেই জলবায়ু পরিবর্তনের কথা বলে ক্ষুদ্র কৃষকদের স্বার্থের কথা না ভেবে কোনো পদক্ষেপ নিলে তা আত্মঘাতী হবে। কারণ দেখা যাচ্ছে, খাদ্যসংকটের সমাধান হিসেবে রাসায়নিক ও ইন্ডাস্ট্রিয়াল মডেলের কৃষি উ ৎ পাদনের দিকে নিয়ে যাওয়া হচ্ছে, যা নিজেই গ্রিনহাউস গ্যাস নির্গমনের কারণ হয়ে দাঁড়াচ্ছে। বহু তথ্য ইতিমধ্যে সংগৃহীত হয়েছে যেমন আন্তর্জাতিক পরিবেশ ও কৃষি গবেষনা প্রতিষ্ঠান দ্য নিউ ওয়াল্ড এগ্রিকালচার ও এন্ড ইকোলজি গ্রুপের গবেষক ভেন্ডারমিয়ার তাঁর গবেষণায় দেখিয়েছেন জীবাশ্ম জ্বালানিনির্ভর কৃষি উপকরণ, রাসায়নিক সার, কীটনাশক এবং তথাকথিত ‘নতুন’ উদ্ভাবিত ফসল দীর্ঘ মেয়াদে টেকসই তো হয়ইনি, বরং পরিবেশের জন্য ক্ষতির কারণ হয়ে দাঁড়িয়েছে। তাঁরা বলছেন, বর্তমানে প্রচলিত কৃষিব্যবস্থার পরিবর্তনই জলবায়ু পরিবর্তনের হুমকি ঠেকাতে পারবে।
বাংলাদেশে বছরে বছরে বন্যা, খরা, শীতের কুয়াশা ইত্যাদি অবস্থার পরিবর্তন চোখে পড়ার মতো দেখা যাচ্ছে গত কয়েক বছরে। এর সঙ্গে কৃষি ফসলেরও ক্ষয়ক্ষতি আমরা লক্ষ করেছি। এটা বলার অপেক্ষা রাখে না যে আবহাওয়া পরিবর্তনের বিষয়টি হিসাবনিকাশের মধ্যে থাকছে না। কী হবে কিছুই ঠিক নেই। আমাদের দেশের কৃষকেরা এই জ্ঞান রাখেন যে আবহাওয়া পরিবর্তনের সঙ্গে খাপ খাইয়ে কী ফসল বুনতে হয়। আমাদের সরকার বিদেশি অর্থে পরিচালিত কর্মসূচির ওপর নির্ভরশীল। তাই তাঁরা বিদেশি প্রযুক্তিনির্ভর সমাধান আমাদের দিচ্ছেন। এ পর্যন্ত যেসব গবেষণা হয়েছে তার মধ্যে এগ্রিকালচারাল সেক্টর প্রোগ্রাম সাপোর্টের (এএসপিএস-২) প্রতিবেদন দেখাচ্ছে যে জলবায়ু পরিবর্তনের কারণে ধানের মধ্যে আউশের ক্ষতি সবচেয়ে বেশি হবে। কিন্তু এর কারণ শুধুই জলবায়ু পরিবর্তন নয়, আউশ ধান আবাদ কমে যাওয়ার পেছনে তামাক চাষ, ফুল চাষ, বোরো ধানের বেশি আবাদ ইত্যাদিও জড়িত; সে কথাগুলো উচ্চারিত হয় না।
জলবায়ু পরিবর্তনের কারণে বিশ্বের সবচেয়ে বেশি ক্ষতিগ্রস্ত দেশ হিসেবে বাংলাদেশ ক্ষতিপূরণের দাবি নিয়ে ডারবানে সোচ্চার হয়ে ভিক্ষার হাত বাড়িয়ে দিলেও ভাগে খুব বেশি জুটবে না। অথচ আমাদের হাতে যে সমাধান আছে তার দিকেই মনোযোগ দিতে পারি অনায়াসে। আমি সেই বিষয়েই কিছু কথা বলতে চাই। জীবন-জীবিকার দিক থেকে সমাধানের পথ খোঁজাই বাংলাদেশের মতো কৃষিপ্রধান দেশের জন্য সবচেয়ে সমীচীন পদক্ষেপ হবে। তা হতে হবে প্রাকৃতিক ভারসাম্য রক্ষাকারী ও পরিবেশসম্মত কৃষির প্রচলন। এই প্রস্তাব ইতিমধ্যে আন্তর্জাতিকভাবে ইন্টারন্যাশনাল অ্যাসেসমেন্ট অব এগ্রিকালচারাল নলেজ সায়েন্স অ্যান্ড টেকনোলজি ফর ডেভেলপমেন্ট (আইএএএসটিডি, ২০০৯) উত্থাপন করেছে। তারা মাটির স্বাস্থ্য রক্ষা, প্রাণবৈচিত্র্য রক্ষা এবং কৃষকের জ্ঞাননির্ভর কৃষিব্যবস্থা প্রণয়নের ওপর গুরুত্ব আরোপ করেছে।
মাটির স্বাস্থ্য রক্ষার ওপর ফসলের উ ৎ পাদনশীলতার সম্পর্ক অত্যন্ত ঘনিষ্ঠ। রাসায়নিক সার ও কীটনাশক ব্যবহারের ফলে মাটির উর্বরতা নষ্ট হয়েছে, তাই উ ৎ পাদনশীলতাও কমতে শুরু করেছে। পরিবেশসম্মত কৃষি মাটির স্বাস্থ্য রক্ষার মাধ্যমে উ ৎ পাদন বৃদ্ধিতেও সাহায্য করবে। যেমন যুক্তরাষ্ট্রে ৩০ বছর ধরে প্রচলিত কৃষি এবং অর্গানিক কৃষির তুলনামূলক গবেষণায় দেখা গেছে, ভুট্টার ফলন অর্গানিক পদ্ধতিতে ৩১ গুণ বেশি হয়েছে, ইথিওপিয়াতে রাসায়নিক সারের ব্যবহার না করে কম্পোস্ট ব্যবহার করা জমিতে সমান কিংবা দিগুণ ফসল হয়েছে। বাংলাদেশেও নয়া কৃষি আন্দোলনের কৃষকেরা বিভিন্ন জেলায় কোনো প্রকার রাসায়নিক সার ও কীটনাশক ব্যবহার না করে মাটির স্বাস্থ্য রক্ষায় ভালো ফল পাচ্ছেন এবং ফসলের উ ৎ পাদনও বৃদ্ধি করছেন।
এককাট্টা ফসল না করে ফসল, গাছপালা ইত্যাদির বৈচিত্র্য বাড়িয়ে আবহাওয়ার তারতম্যের কারণে ক্ষতি অনেক লাঘব করা সম্ভব। গাছপালার সঙ্গে গরু-ছাগল, হাঁস-মুরগি পালনের কাজ করে এই বৈচিত্র্য আরও বেশি সমৃদ্ধ হয়। সত্যি কথা বলতে কি, এসব কাজে গ্রামের সাধারণ নারী যে ভূমিকা পালন করতে পারেন, তা বড় বড় প্যান্ট-শার্ট পরা বিজ্ঞানীর পক্ষে করা সম্ভব নয়। নারী এখানে অনেক বড় বিজ্ঞানীর কাজ করছেন এবং আরও করতে পারেন, যদি তাঁকে সেই সহায়তা দেওয়া হয়। প্রাণবৈচিত্র্য সনদের (সিবিডি ২০০৯) গবেষণায় দেখা গেছে, রুয়ান্ডায় নারীরা ৬০০ জাতের সিম উ ৎ পাদন করেন এবং পেরুতে নারীরা ৬০ জাতের মানিওক বা কাসাবা উ ৎ পাদন করেন। এই বৈচিত্র্য খাদ্যঘাটতি কমানোর ক্ষেত্রে গুরুত্বপূর্ণ ভূমিকা রাখে। বাংলাদেশের কৃষক নারীরা হাজার হাজার জাতের ধানের পাশাপাশি প্রায় ২৩ জাতের বেগুন, ১৬ জাতের মরিচ, ৪ জাতের লাউসহ আরও নানা ধরনের খাদ্য ফসল ঘরের আনাচে-কানাচে উ ৎ পাদন করে পরিবারে খাদ্য জোগান দিচ্ছেন। তার খবর সরকারি পরিসংখ্যানে না থাকলেও পাঠক গ্রামেগঞ্জে ঘুরে দেখলেই টের পাবেন।
জলবায়ু পরিবর্তনের কারণে খাদ্যসংকটের সৃষ্টি হলেও তার সমাধানে কৃষকদের জ্ঞান ও অভিজ্ঞতা ব্যবহার করে আমরা অনেক লাভবান হতে পারতাম। অথচ এখন খাদ্য উ ৎ পাদনের ওপর দখল নিচ্ছে বহুজাতিক কোম্পানি। তারা ফসলের বৈচিত্র্য চায় না, তারা মাত্র দু-একটি ফসল উ ৎ পাদন করে বাজার দখলে রাখতে চায়। এরা রাসায়নিক সার, কীটনাশক এবং কোম্পানি উ ৎ পাদিত বীজের বাজার বিশেষ করে হাইব্রিড ও জিএমও বীজের বাজার সৃষ্টি করে উন্নয়নশীল দেশগুলোকে তাদের ওপর নির্ভরশীল করে দিতে চায়। কোটি কোটি কৃষক পরিবার চেয়ে থাকবে মাত্র চারটি বহুজাতিক কোম্পানির ওপর! এটা কোনোমতেই কাম্য নয়।
কাজেই জলবায়ু পরিবর্তনের সঙ্গে খাপ খায় এমন কৃষি আমাদের চর্চায় আনতে হবে, কৃষকের জ্ঞান ও অভিজ্ঞতা আমাদের সম্পদ। আমাদের মাটি নষ্ট হলেও এখনো ঠিক করার সময় আছে। আমাদের ফসলের বৈচিত্র্য রক্ষার সুযোগও এখনো অনেক রয়েছে। কোম্পানিনির্ভর নয়, কৃষকনির্ভর পরিবেশসম্মত কৃষিব্যবস্থাকে সহায়তা দিয়ে দেশের কোটি কোটি মানুষের জীবন-জীবিকা ও বেঁচে থাকার উপায় সৃষ্টি করা হবে। সেদিকেই সরকার মনোযোগ দেবে আশা করি।
ফরিদা আখতার: নারীনেত্রী, উন্নয়নকর্মী।
বৈশ্বিক উদ্যোগের সঙ্গে সঙ্গে নিজস্ব ধারায় এগোতে হবে
নিরাশার চক্রে জলবায়ু সম্মেলন
দক্ষিণ আফ্রিকার ডারবানে জলবায়ু সম্মেলন শেষ হয়েছে। ফলাফল পর্বতের মূষিক প্রসব: বিশ্বের তাপমাত্রা বৃদ্ধির হার দুই ডিগ্রি সেলসিয়াসের নিচে নামানোর কোনো কার্যকর রূপরেখা এই সম্মেলন দিতে পারেনি। মন্দের ভালো এতটুকুই যে জলবায়ুর বিষ গ্রিন হাউস গ্যাস নিঃসরণ সীমিতকারী ১৯৯৭ সালের কিয়োটো প্রটোকল তামাদি হওয়ার হাত থেকে রক্ষা পাওয়া। সত্যিই বর্ধিত তাপমাত্রা এবং সমুদ্রপৃষ্ঠের উচ্চতা বাড়ার পরিপ্রেক্ষিতে এই কিয়োটো প্রটোকলই হলো ডুবন্ত মানুষের সামনে একমাত্র খড়কুটো; কিন্তু তা কি পৃথিবীকে জলবায়ু-বিপর্যয় থেকে বাঁচাতে পারবে?
কোপেনহেগেনের জলবায়ু সম্মেলন শুরুতে যত আড়ম্বর ও উচ্চাশা সৃষ্টি করেছিল, শেষ দিনে তা নামিয়ে আনে হতাশা। পরের বছরের মেক্সিকোর কানকুনের সম্মেলনে সেই হতাশা আরও বাড়ে, এ বছরের ডারবান সম্মেলন কেবল তারই পুনরাবৃত্তি ঘটাল। দৃশ্যত, যুক্তরাষ্ট্র ও চীন-ভারতের অর্থনৈতিক প্রবৃদ্ধির যূপকাষ্ঠে বাদবাকি দুনিয়ার শুভ উদ্যোগ বারবার ভেস্তে যাচ্ছে। কোপেনহেগেন থেকে কানকুনে চীন ও যুক্তরাষ্ট্রের একমত না হওয়া ছিল বড় সমস্যা, ডারবানে তেমনি সমঝোতার বিপরীতে দাঁড়িয়েছে ভারত। অর্থনৈতিক প্রবৃদ্ধিকে পৃথিবীর বাসযোগ্য থাকার চেয়ে বেশি গুরুত্ব দেওয়ার আত্মঘাতী পথই অনুসরণ করছে উন্নত ও প্রায়-উন্নত রাষ্ট্রগুলো। মূলত এর জন্য দায়ী যুক্তরাষ্ট্র, চীন ও ভারতের ক্রমাগত একগুঁয়েমি। তবে, ডারবান সম্মেলনে ক্ষতিগ্রস্ত দেশগুলোর জন্য ১০০ বিলিয়ন ডলারের জলবায়ু তহবিল গঠনের কাজ কিছুটা এগিয়েছে।
নির্ধারিত সময়ে কোনো চুক্তিতে উপনীত না হওয়ায় আগের মতোই বাড়তি এক দিন সময় নেওয়া হয়েছে। শেষ মুহূর্তের এই বাড়তি সময়ে ইউরোপীয় ইউনিয়ন ২০১৫ সালের মধ্যে কার্বন নিঃসরণ কমানোয় একটি বাধ্যতামূলক চুক্তির প্রস্তাব করেছে, পাস হলে যা কার্যকর হবে ২০২০ সাল থেকে। কিন্তু ভারত-চীন-ব্রাজিলের নেতৃত্বাধীন রাষ্ট্রগুলোর জোট ‘বেসিক’ একে তাদের উন্নতির পথে বাধা হিসেবে দেখে আসছে। পাশাপাশি উন্নত ও ধনী রাষ্ট্রগুলো বাংলাদেশের মতো ক্ষতিগ্রস্ত ও দরিদ্র রাষ্ট্রগুলোকে আশার ফুলঝুরিতে ভাসিয়ে যেনতেন প্রকারের চুক্তি মানানোর চেষ্টাও করেছে। এভাবে কোপেনহেগেন ও কানকুনের পুনরাবৃত্তি বিশ্ববাসীকে হতাশ করবে, আতঙ্কিত করে তুলবে জলবায়ু পরিবর্তনের প্রধান শিকার সমুদ্রবর্তী বাংলাদেশসহ এশিয়া ও প্রশান্ত মহাসাগরীয় অঞ্চলের দ্বীপরাষ্ট্রগুলোকে। ক্ষতিগ্রস্ত রাষ্ট্রগুলোর শীর্ষে থাকার স্বীকৃতি দিয়ে কিছু অর্থসাহায্য পাওয়া গেলেও আমাদের বিপন্নতা মোটেই কমবে না। তাই আন্তর্জাতিক উদ্যোগের পাশাপাশি জলবায়ু পরিবর্তন মোকাবিলায় দেশীয়, আঞ্চলিক এবং দ্বিপক্ষীয় উদ্যোগে এখন মনোযোগী হতে হবে।
যত দোষ ‘জলবায়ু ঘোষ’
চলতি দুনিয়ায় প্রশ্নহীন কায়দায়, অনেক সময় প্রায় জোর খাটিয়ে, ‘জলবায়ু পরিবর্তন’ প্রত্যয়টিকে সবকিছুর সঙ্গে জুড়ে দেওয়ার একটা যাচ্ছেতাই চল তৈরি হয়েছে। নয়া উদারবাদী বৈশ্বিক ব্যবস্থার মুমূর্ষু সংকটময় রূপটিকে ঢাকতে অন্য সব দেনদরবার পাশ কাটিয়ে জলবায়ু পরিবর্তনের তকমা এঁটে সবকিছুকে ঢাকার তোড়জোড় চলছে। এখানে আড়াল করে ফেলা হচ্ছে উত্তর-দক্ষিণের ক্ষমতার রাজনীতি, উন্নত বিশ্বের ভোগবাদী অন্যায় শাসন আর নিপীড়িত তৃতীয় দুনিয়ার নিরন্তর প্রতিরোধের মহাবয়ান। এ যেন বাংলা প্রবাদের সেই ‘নন্দ ঘোষ’-এর আরেক সমসাময়িক রূপ। দুধে জল মেশালেও নন্দ ঘোষ, পাড়ায় কারোর গাছের একটা আম খোয়া গেলেও নন্দ ঘোষ, বৃষ্টিজলে রাস্তায় কাদা হলেও নন্দ ঘোষ, গরুর লেজের বাড়ি খেয়ে মাছি মরলেও নন্দ ঘোষ। এককালের গ্রামীণ বাংলার নন্দ ঘোষের ওপরই চাপিয়ে দেওয়া হতো যাবতীয় দোষের ভাঁড়। একালে জলবায়ুর ঐতিহাসিক সীমানাকেই আরেক নন্দ ঘোষ বানিয়ে তোলার যারপরনাই চেষ্টা চলছে। বৈশ্বিক রাজনীতির দেনদরবার থেকে শুরু করে, দেশের রাজনৈতিক পরিসর, বিদ্যায়তনিক প্রতিষ্ঠান, বিশেষজ্ঞ মহল, উন্নয়ন কর্মকাণ্ড এমনকি আমাদের গণমাধ্যম পর্যন্ত চলতি সময়ে যেকোনো কিছুর পেছনেই জলবায়ু পরিবর্তনের প্রভাব আবিষ্কার করতে মরিয়া হয়ে উঠেছেন। বাঁধ দিয়ে নদী আটকে ফেলা হয়েছে বা প্রভাবশালী নেতারা নদী দখল করে মুনাফা লুটছেন, সেই নদীর দুরবস্থার জন্যও দায়ী করা হচ্ছে জলবায়ু পরিবর্তনকে। জঙ্গল বিনাশ করে গড়ে তোলা হচ্ছে কারখানা, সেই বনহ্রাসের জন্যও দায়ী হচ্ছে জলবায়ু পরিবর্তন। বহুজাতিক রাসায়নিক বিষে মরছে জমির শামুক কি কেঁচো, প্রতিদিন জান দিচ্ছে অগণিত দেশি মৎস্য, তার দোষও পড়ছে জলবায়ুর ঘাড়ে। হাওরাঞ্চল ইজারা নিয়ে করা হচ্ছে বাণিজ্যিক মাছের খামার, বিষটোপ দিয়ে হত্যা করা হচ্ছে পরিযায়ী পাখি, সেই দোষও জলবায়ু পরিবর্তনকেই মাথা পেতে নিতে হচ্ছে।
পরিবেশ ও প্রতিবেশগতভাবে ক্ষতবিক্ষত শরীর এবং প্রাণ ও সাংস্কৃতিক বৈচিত্র্যের বাংলাদেশ আজ করুণ রক্তক্ষরণের ভেতর দিয়ে পাড়ি দিচ্ছে বিজয়ের ৪০ বছর। সামাজিক শ্রেণীবৈষম্য, লুটেরা রাজনীতি, দুর্বৃত্ত ক্ষমতায়ন, জনবিচ্ছিন্ন আমলাতান্ত্রিকতা আর করপোরেট উপনিবেশ বাংলাদেশকে আজ দাঁড় করিয়ে রেখেছে এক টালমাটাল দুর্দশা আর ক্ষতের ভেতর। আজ বৈশ্বিক জলবায়ু-পরিবর্তনের ফলে অন্যায়ভাবে আক্রান্ত হয়ে বিশ্বের কাছে তার জলবায়ু-ন্যায়বিচার দাবি করছে বাংলাদেশ। কিন্তু এই বাংলাদেশকে কোনোভাবেই ভুলে গেলে চলবে না যে সে তার নিজের দেশের প্রতিবেশ ও পরিবেশ সুরক্ষার প্রশ্নে বরাবর অন্যায় ও উত্তরের ধনী দেশের মতোই বৈরী আচরণ বহাল রেখেছে। বিশ্ব যেমন তার নয়া উদারবাদী ব্যবস্থার ব্যর্থতা ঢাকতে সব দোষ চাপাচ্ছে জলবায়ু পরিবর্তনের ঘাড়ে, ঠিক তেমনি বাংলাদেশও তার অভ্যন্তরীণ প্রতিবেশীয় সমস্যা ও বৈষম্য মোকাবিলায় ব্যর্থ হয়ে সব দোষ চাপিয়ে দিচ্ছে জলবায়ু পরিবর্তনের আজকের নন্দ ঘোষের ঘাড়ে। সাম্প্রতিক জলবায়ু বিপর্যয়ের মতো বৈশ্বিক ঘটনা মোকাবিলার জন্য বাংলাদেশকে প্রথমেই তার নিজস্ব প্রতিবেশ-দর্শন ও রাজনৈতিক কৌশল স্পষ্ট করতে হবে। আর এর জন্য জরুরি দেশের সব অঞ্চল ও সংস্কৃতির জনজীবনের এক বিশাল জনমত ও অংশগ্রহণ।
দেশের পার্বত্য চট্টগ্রামের পাহাড়ি অঞ্চল সেনাক্যাম্পের মাধ্যমে অধিগ্রহণ অব্যাহত রেখে বদলে দেওয়া হচ্ছে পার্বত্য বাস্তুসংস্থান। স্থানীয় প্রাণবৈচিত্র্যের পক্ষে বাজনা বাজিয়ে রাষ্ট্র এশীয় উন্নয়ন ব্যাংকসহ নানা দাতা সংস্থার পরামর্শে অকারণে দেশে টেনে আনছে একাশিয়া, ইউক্যালিপটাস, ম্যাঞ্জিয়ামের মতো আগ্রাসী গাছ। কেবল জাতীয় মৎস্য সপ্তাহে দেশি মাছের পক্ষে রাষ্ট্রীয় প্রচারণা থাকলেও সিলভারকার্প, নাইলোটিকার মতো আগ্রাসী মাছের জন্যই রাষ্ট্রের সকল উন্নয়ন খাতের দরজা খোলা থাকছে। সব দোষ অযথা জলবায়ু-পরিবর্তনের ঘাড়ে না চাপিয়ে এ মুহূর্তে বাংলাদেশের জন্য প্রথম জরুরি কাজ হবে দেশের দুর্গত মানুষের দুর্যোগ মোকাবিলার লড়াইয়ে শামিল হওয়া। যেখান থেকে শিক্ষা ও সাহস নিয়ে বাংলাদেশ বৈশ্বিক জলবায়ু-দেনদরবারে নিজের অবস্থানকে আরও বেশি দৃঢ় ও ন্যায্য করে তুলতে পারে। রাষ্ট্রের পাশাপাশি বিদ্যায়তনিক পরিসর, রাজনৈতিক মঞ্চ, বিশেষজ্ঞ, নীতিনির্ধারক ও গণমাধ্যমকেও দেশের স্থানীয় দুর্যোগ ও দুর্দশার সঠিক কার্যকারণ হদিসে আরও বেশি যৌক্তিক ও ন্যায়পরায়ণ হওয়া জরুরি।
দক্ষিণ আফ্রিকার ডারবানে বিশ্ব জলবায়ু সম্মেলনে জলবায়ু-পরিবর্তন মোকাবিলায় অভিযোজন তহবিলের পাশাপাশি এবার জলবায়ু পরিবর্তনের ফলে লোকসান ও ক্ষতির বিষয়েও একটি তহবিল গঠন নিয়ে আলোচনা হয়েছে। জলবায়ু-পরিবর্তন মোকাবিলায় বাংলাদেশও মুখিয়ে আছে বৈশ্বিক জলবায়ু তহবিলের দিকে। গভীর পানির ধানজাতসহ লবণপানি ও খরাপ্রতিরোধী জাত উন্নয়নের মাধ্যমে জলবায়ু পরিবর্তন মোকাবিলার স্বপ্ন বাংলাদেশও দেখছে। কিন্তু বাংলাদেশকে কোনোভাবেই ভুলে গেলে চলবে না যে বাংলাদেশের হবিগঞ্জের নাগুড়াতেই উপমহাদেশের প্রথম গভীর পানির ধান গবেষণা প্রতিষ্ঠানটি স্থাপিত হয়েছিল। দেশে লবণপানির গবেষণা প্রতিষ্ঠান, বরেন্দ্রবিষয়ক গবেষণা প্রতিষ্ঠান সবই আছে। দেশকে ৩০টি কৃষিপ্রতিবেশ অঞ্চলে ভাগ করে প্রতিটি অঞ্চল অনুযায়ী কৃষিকর্মসূচি গ্রহণের সিদ্ধান্তও নিয়েছিল বাংলাদেশ। পাশাপাশি আছে অনেক গুরুত্বপূর্ণ আইন, নীতি ও পরিকল্পনা। কিন্তু জনগণ এসবের কোনো সুফল ভোগ করতে পারেনি দীর্ঘ ৪০ বছরে। রাষ্ট্রের বিগত গবেষণা কর্মসূচি ও উন্নয়ন পরিকল্পনাসমূহের বিস্তারিত পর্যালোচনা ও যাচাই না করে কোনোভাবেই কেবল ‘জলবায়ু-তহবিল’ খরচ করার জন্য বাংলাদেশকে উন্মত্ত হলে চলবে না। কারণ এতে করপোরেট খবরদারি ও বৈশ্বিক ক্ষমতার লাগাম দেশের ওপর আরও বেশি চেপে বসতে পারে। স্থানীয় প্রতিবেশ ও পরিবেশগত দুর্দশা মোকাবিলা করার পাশাপাশি আশা করি বাংলাদেশ নিজের যোগ্যতা, মত, দর্শন ও রাজনৈতিক প্রজ্ঞায় নিজেই দেশের জনগণের জলবায়ু-ন্যায়বিচার সুরক্ষায় সত্যিকারের পদক্ষেপ নেবে। 
চোখের ওপর বন ধ্বংস, সরকার কি অন্ধ?
বনখেকো ভাটা ও করাতকল
বনের পাশে কাঠ চেরাইয়ের করাতকল আর গাছ পোড়ানো চুল্লিই হলো বাংলাদেশের বন সংরক্ষণের নমুনা। চট্টগ্রামের লোহাগাড়া উপজেলার সংরক্ষিত বনাঞ্চলের পাশে এ রকম ২২টি ইটভাটা ও ২০টি করাতকল বিনা বাধায় বনের ওপর এই জল্লাদগিরি চালিয়ে যাচ্ছে। বলা বাহুল্য, আমাদের অনেক আসবাবে, ঘরবাড়ি নির্মাণের ইটের মধ্যে কত কত বৃক্ষ হত্যার করুণ কাহিনি লুকিয়ে রয়েছে, সেই প্রশ্ন কে করে? সংরক্ষিত বনাঞ্চলেরই যদি এমন হাল, তাহলে বাদবাকি বনের কী হাল?
লোহাগাড়ায় ২০ হাজার একর সংরক্ষিত বন ও রক্ষিত বন রয়েছে বলে দাবি করেছে বন বিভাগ। বাস্তবে কতটা, তা নিরূপণ না করে বলা সম্ভব নয়। বনাঞ্চলের তিন কিলোমিটারের মধ্যে করাতকল সম্পূর্ণ নিষিদ্ধ। একইভাবে বনাঞ্চলের ১০ কিলোমিটারের মধ্যে ইটভাটাও নিষিদ্ধ। অথচ লোহাগাড়ায় এসব দিব্যি চলছে, এমনকি করাতকলগুলোতে দিব্যি বিদ্যুৎ সরবরাহ করে যাচ্ছে বিদ্যুৎ বিভাগ। বন কর্তৃপক্ষ নীরব, প্রশাসন সহযোগী, বিদ্যুৎ বিভাগ কেবল বিল পেয়েই সন্তুষ্ট। এ অবস্থাকে উদাসীনতা বললে কম বলা হয়। এসব হলো বন ধ্বংসে সচেতন মদদ। এই মদদ অনেক সময় বাধ্যতামূলক হয় বন ধ্বংসকারী ভাটা ও করাতকলের মালিকদের অর্থ ও রাজনৈতিক ক্ষমতার দাপটে।
কেবল লোহাগাড়ার বনই নয়, জাতীয় উদ্যান বলে ঘোষিত গাজীপুরের ভাওয়াল শালবনের অবস্থাও করুণ। খোদ সুন্দরবনই যেখানে বিপন্ন, সেখানে অভ্যন্তরের বনের অবস্থা কল্পনা করে আতঙ্কিত হতে হয়। বাণিজ্যের আগ্রাসন না থামালে এবং পরিবেশবিধ্বংসী উন্নয়ননীতি পরিহার না করলে অচিরেই দেশে বনভূমি বলে কিছু থাকবে না—এমন ভয় হওয়া অযৌক্তিক নয়।
সরকারিভাবে ১৮ শতাংশ বনভূমির কথা বলা হলেও এখন দেশে বনভূমির পরিমাণ মাত্র ৬ শতাংশ। এর বড় অংশটাই আবার কৃত্রিম বাগান এবং সুন্দরবনের ম্যানগ্রোভ অরণ্য। বরাবরের মতো রক্ষকই যখন ভক্ষক, তখন জনগণ এবং পরিবেশপ্রেমী সংগঠনগুলোর সোচ্চার না হয়ে উপায় নেই। পাশাপাশি প্রশাসন যাতে আইন অনুযায়ী বন রক্ষায় সচেষ্ট হয়, সে ব্যাপারে সরকারের উচ্চপর্যায়ের কঠোর নজরদারিরও বিকল্প নেই।
জলবায়ু সম্মেলন
প্রতীকী নয়, প্রয়োজন প্রকৃত জলবায়ু-আদালত
২০১৫ সালের মধ্যে নতুন চুক্তি করার আশার ফানুস উড়িয়ে দক্ষিণ আফ্রিকার ডারবানে শেষ হলো জলবায়ুবিষয়ক শীর্ষ সম্মেলন। বলা হচ্ছে, বৈশ্বিক উষ্ণতা কমাতে আগামী বছর থেকে এই চুক্তির জন্য কাজ শুরু করা হবে এবং ২০২০ সালের মধ্যে তা কার্যকর করা হবে। এ ছাড়া কপ সেভেন্টিনে আর যেসব বিষয়ে মতৈক্য হয় তা হচ্ছে, কিয়োটো প্রটোকলের মেয়াদ পাঁচ বছর বাড়ানো হবে এবং গ্রিন ক্লাইমেট ফান্ড গঠনে উদ্যোগ নেওয়া হবে। যদিও দরিদ্র দেশগুলোর সহায়তার জন্য ২০০৯ সালের কপ সিক্সটিন সম্মেলনেই এই ফান্ড গঠনের উদ্যোগ নেওয়া হয়। এবার বিশ্বজুড়ে বনভূমি রক্ষার বিষয়টিতেও জোর দেওয়া হয়েছে এবং কার্বন নিঃসরণ পর্যবেক্ষণ করা হবে বলে বলা হচ্ছে। কিন্তু যুক্তরাষ্ট্রের (সবচয়ে বেশি কার্বন নিঃসরণকারী দেশ) মতো প্রভাবশালী দেশগুলোকে কীভাবে পর্যবেক্ষণ করা হবে? এ প্রশ্নের উত্তর হতে পারে একটি বৈশ্বিক জলবায়ু-আদালত।
গত বছর মেক্সিকোর কানকুনের সম্মেলনটিও বড় কোনো ধরনের সমঝোতা ছাড়া শেষ হয়েছিল। তবে ২০০৯ সালের কোপেনহেগেন সম্মেলনে জলবায়ু পরিবর্তনে ক্ষতিগ্রস্ত দেশ এবং পরিবেশবাদী সংগঠনগুলোর অন্যতম দাবি ছিল জলবায়ু-আদালত গঠন।
স্ট্যান্ড বিসাইড বাংলাদেশ-ভিকটিম অব ক্লাইমেট চেঞ্জ (Stand beside Bangladesh-Victim of climate change) অর্থাৎ জলবায়ু দুর্গত বাংলাদেশের পাশে দাঁড়ান—এমন আর্তিমাখা আবেদন নিয়ে ২০০৯ সালের কোপেনহেগেন সম্মেলনে অংশ নিয়েছিল বাংলাদেশ। বন্যার ঝুঁকিতে প্রথম, সুনামির ঝুঁকিতে তৃতীয় আর ঘূর্ণিঝড়ের জন্য ষষ্ঠ বাংলাদেশ-‘দ্য ইন্টারন্যাশনাল স্ট্র্যাটেজি ফর ডিজাস্টার রিডাকশন’-এর সরবরাহ করা এমন তথ্য তুলে ধরে বিশ্বনেতাদের দৃষ্টি আকর্ষণ করেন বাংলাদেশের প্রধানমন্ত্রী শেখ হাসিনা। সবচেয়ে কম কার্বন নিঃসরণকারী দেশ হয়েও সবচেয়ে ঝুঁকিপূর্ণ দেশের তালিকায় বাংলাদেশের অবস্থান যেন এক ‘ন্যাচারাল প্যারাডক্স’।
মালদ্বীপের প্রেসিডেন্ট মো. নাশিদকে ওয়েবভিত্তিক একটি সংবাদমাধ্যম টেকপার্ট -এর সাংবাদিক জিজ্ঞেস করেছিলেন, সাগরবুকে তলিয়ে যাওয়ার হুমকির মুখে থাকা দেশটির জনগণকে তিনি অন্য কোথাও সরিয়ে নেওয়ার কথা চিন্তা করছেন কি না। প্রেসিডেন্টের দুঃখ ভারাক্রান্ত উত্তর ছিল এমন, প্রায় ১০ হাজার বছর এই দ্বীপসমূহে মানুষের বাস। আমাদের লিখিত ইতিহাসের বয়স প্রায় দুই হাজার বছর। দ্বীপের মানুষ কোথাও যেতে ইচ্ছুক নয়, এমনকি তারা মালদ্বীপেরই এক দ্বীপ থেকে আরেক দ্বীপে যেতে চায় না। এ ঘটনাটির মাধ্যমে বোঝা যায়, জলবায়ু পরিবর্তনের কারণে মানুষের হাজার বছরের বসতি বিলুপ্তির আশঙ্কাকে সামনে রেখে বিশ্ববাসীর আরও সতর্ক এবং সহানুভূতিশীল হওয়ার সময় এসেছে।
ন্যায়ভিত্তিক সমাজব্যবস্থার অন্যতম পূর্বশর্ত হচ্ছে অন্যায়-অনাচারের প্রতিরোধমূলক ব্যবস্থার যথার্থ উপস্থিতি। অপরাধমূলক কাজ করলে যেমন শারীরিক শাস্তি ও অধিকার ভঙ্গের দায়ে জরিমানার মাধ্যমে দেওয়ানি প্রতিকারের ব্যবস্থা, ঠিক তেমনি পরিবেশদূষণের ধারায় জলবায়ুর যে প্রায় প্রতিকারহীন ক্ষতি উন্নত রাষ্ট্রসমূহ করে চলেছে তারও ক্ষতিপূরণ বা জরিমানার ব্যবস্থা থাকা উচিত। জলবায়ু পরিবর্তনের কারণে ক্ষতিগ্রস্ত রাষ্ট্রগুলো কয়েক বছর যাবৎ বিভিন্নভাবে ক্ষতিপূরণ আদায়ের দাবিতে সোচ্চার হচ্ছে। আঞ্চলিক ও আন্তর্জাতিক ফোরামসমূহে জলবায়ু পরিবর্তনের কারণে ক্ষতির জন্য দায়ী পশ্চিমা ধনী দেশগুলোর যথাযথ দায়িত্ব পালনের কথা মনে করিয়ে দিচ্ছে।
এ রকম বাস্তবতায় ২০১০ সালের ৮ নভেম্বর ঢাকায় আন্তর্জাতিক সাহায্য সংস্থা অক্সফামের উদ্যোগে বিশ্বে প্রথম প্রতীকী জলবায়ু আদালত গঠন করে (যদিও কোনো কোনো বিশেষজ্ঞ ২০০৯ সালে ব্যাংককে গঠিত জলবায়ু আদালতকে প্রথম জলবায়ু আদালত বলে অভিহিত করেন)। রাজনীতিক, অর্থনীতিবিদ, সমন্বয়ে গঠিত জুরি বোর্ডের অন্যতম সদস্য ছিলেন বাংলাদেশি বংশোদ্ভূত ব্রিটিশ লেবার পার্টির হাউস অব কমন্স সদস্য রুশনারা আলী, অক্সফামের কান্ট্রি ডিরেক্টর গ্যারেথ প্রাইস জোন্স, বাংলাদেশের মানবাধিকার কমিশনের চেয়ারম্যান মিজানুর রহমান। জলবায়ু পরিবর্তনের শিকার চারজন ফরিয়াদি তাঁদের ক্ষতি ও বঞ্চনার বিষয়ে বিবৃতি দেন আদালতে। তাঁদের একজন বরগুনার জেলেপল্লির ৩৫ বছর বয়সী মমতাজ জানান, স্ত্রী ও চার সন্তান রেখে তাঁর স্বামী মাছ ধরতে গিয়ে আর ফিরে আসেননি। ঝড়ের কবলে পড়ে নিখোঁজ হন চিরতরে। জলবায়ু পরিবর্তনের কারণে সৃষ্ট ঝড়-জলোচ্ছ্বাসের খামখেয়ালিতে মমতাজকে বরণ করতে হয় বৈধব্য আর চার সন্তান নিয়ে একজীবনের অনিশ্চয়তা। এ রকম শত শত জেলে বছর বছর হারিয়ে যান সাগরবুকে। আবার নদীভাঙনে আর মরুকরণে ঘরহীন হচ্ছে সহস্য জলবায়ু শরণার্থী। অক্সফামের মতে, বিষয়টি জলবায়ু ন্যায়বিচারের প্রশ্ন। উন্নত বিশ্বের ভোগবাদিতা ও যথেচ্ছ নগরায়ণের অভিঘাতে জলবায়ু আজ বিপর্যস্ত। প্রথম বিশ্বের নাগরিকদের লোভ ও লাভের দায় মেটাতে হয় তৃতীয় বিশ্বের দেশগুলোর পরিবেশ ধ্বংসের মধ্য দিয়ে।
ট্রায়াল স্মেলটার আর্বিট্রেশন-১৯৩৮ (Trial Smelter Arbitration-1938) যুক্তরাষ্ট্র ও কানাডার পরিবেশ বিরোধ নিষ্পত্তির নজিরটি বিশ্বব্যাপী আলোচিত। ব্রিটিশ কলাম্বিয়ার ট্রায়ালে খনি খননকারী প্রতিষ্ঠানের আকরিক উত্তোলন ও গলানোর প্ল্যান্টের নির্গত সালফার ডাই-অক্সাইড যুক্তরাষ্ট্রের সীমান্তবর্তী বিশাল অঞ্চলের চারণভূমি, চাষের জমি তথা পরিবেশের ক্ষতি করে আসছিল। ১৯২৫ সালের পর ক্ষতির পরিমাণ বেড়ে গেলে যুক্তরাষ্ট্র ও কানাডার মধ্যে ১৯০৯ সালে সম্পাদিত সীমান্ত পানি চুক্তির জন্য গঠিত কমিশনে মীমাংসার জন্য পাঠানো হয়। ১৯৩১ সালে কমিশন সিদ্ধান্ত দেয়, পরের বছর পর্যন্ত ক্ষতির পরিমাণ হিসাব করে সাড়ে তিন লাখ ডলার ক্ষতিপূরণ দিতে হবে আমেরিকাকে। সেই সঙ্গে ক্ষতিকর রাসায়নিক নির্গমন বন্ধ করতে হবে। ১৯৩৫ সালেও পুনরায় অভিযোগ তুললে দুই দেশের সম্মতিতে তিনজন সালিসকার ও দুই দেশের বিজ্ঞানীর সমন্বয়ে গঠিত আর্বিট্রেশন কমিটিতে পাঠানো হয়। এর ভিত্তিতে কমিটি রায় দেয়, আন্তর্জাতিক রীতি অনুসারে কোনো দেশ নিজ ভূ-খণ্ড এমনভাবে ব্যবহার করবে না যাতে অন্য দেশের ভূ-খণ্ডের সম্পদ ও অধিবাসীদের কোনো ক্ষতি হয়। (সূত্র: The American Journal of International Law)
পরিবেশদূষণের কারণে রাষ্ট্রীয় দায় নির্ণয়ের চমৎকার একটি দৃষ্টান্ত এ মামলাটি। পরিবেশবাদী সংগঠনগুলো ও জলবায়ু পরিবর্তনজনিত ক্ষতির শিকার দেশগুলো জাতিসংঘের ব্যবস্থাপনা ও তত্ত্বাবধানে একটি সমন্বিত ও পূর্ণাঙ্গ পরিবেশ-আদালত বা জলবায়ু ট্রাইব্যুনালের জন্য কয়েক বছর যাবৎ বিভিন্ন পরিবেশ সম্মেলনে দাবি তুলে আসছে। কোপেনহেগেন পরিবেশ সম্মেলনে বলিভিয়ার প্রতিনিধিরা পরিবেশ-আদালত ও পরিবেশ-পুলিশ গঠনের দাবিতে জোরালো অবস্থান নিলেও দূষণকারী শক্তিশালী রাষ্ট্রগুলোর বিরোধিতার কারণে সম্ভব হয়নি। আইনি বাধ্যবাধকতা না থাকার কারণেই কিয়োটো প্রটোকল স্বাক্ষর করেনি যুক্তরাষ্ট্র। কানাডা স্বাক্ষর করেও কার্বন নিঃসরণ বাড়িয়েছে ২৬ শতাংশ।
যথাযথ আইনি কাঠামো ও প্রতিকার বিধানের অনুপস্থিতির সুযোগ নিচ্ছে ধনী দেশগুলো। এবার ডারবানেও দেখা গেল, প্রভাবশালী দেশগুলোর মতামতই প্রাধান্য পেয়েছে। তবে কি ক্ষতির শিকার হয়েও ক্ষতিপূরণ পাওয়ার দাবি ও অধিকার থেকে বঞ্চিত হবে ক্ষতিগ্রস্তরা? এমন প্রশ্ন করা হয়েছিল অক্সফাম আয়োজিত প্রতীকী জলবায়ু আদালতের পর্যবেক্ষক ব্যারিস্টার রিচার্ড লর্ড কিউসিকে। তিনি বলেন, যদিও আন্তর্জাতিক জলবায়ু আইন বা আদালত বলে কিছু নেই, অ্যাটমোস্ফিরিক লিটিগেশান ট্রাস্ট আইনটিও ভ্রূণ পর্যায়ে, তার পরও বিচ্ছিন্নভাবে বিভিন্ন আইন, ডিক্লারেশন, কনভেনশন ও আন্তরাষ্ট্রীয় চুক্তিগুলো অবলম্বন করে ক্ষতিপূরণ আদায় করা যেতে পারে।
ইউএনএফসিসি (UNFCC) ও আইপিসিসির (IPCC) মতো আন্তর্জাতিক কাঠামোর সংগৃহীত পরিসংখ্যানগুলো সাক্ষ্য হিসেবে ব্যবহার করা যেতে পারে। জলবায়ু পরিবর্তনজনিত ক্ষতির খতিয়ান ও পরিসংখ্যান আরও সুচারুরূপে সংরক্ষণ করে ক্ষতির কারণ হিসেবে এগুলো প্রতিষ্ঠা করতে হবে। ক্ষতিগ্রস্ত পক্ষকে ক্ষতিসৃষ্টিকারী পক্ষ থেকে বেশি দক্ষতা দেখাতে হবে। তিনি বলেন, ক্ষতিপূরণ চাওয়াটা রাজনৈতিক হলেও ক্ষতিপূরণ আদায় পেশাদারির দাবি করে। এডাপটেশন, মিটিগেশন খাতে ২০১২ সাল পর্যন্ত প্রতিবছরের জন্য ৩০ বিলিয়ন ডলারের যে তহবিল রয়েছে, তা থেকে ক্ষতিপূরণ আদায় সহজ হতে পারে একটি উপযুক্ত জলবায়ু আদালতের উপস্থিতিতে। আইসিসি, আইসিজে, ডব্লিটিওর আদলে একটি আন্তর্জাতিক জলবায়ু-আদালত জলবায়ু ন্যায়বিচার প্রতিষ্ঠায় কার্যকর ভূমিকা রাখবে বলে আশা করা যায়।
পার্বত্য চট্টগ্রাম
‘জাতীয় নিরাপত্তার’ স্বার্থে নতুন নতুন শর্তারোপ?
বারবার ‘জাতীয় নিরাপত্তা’র ধোয়া তুলে সরকার পার্বত্য চট্টগ্রামের ওপর নতুন নতুন শর্ত চাপিয়ে দিচ্ছে। পার্বত্য চট্টগ্রাম ও সমতলে বসবাসকারী আদিবাসীদের নিয়ে নামকরণ রাজনীতির পর সরকার সাম্প্রতিক সময়ে বিদেশিদের পার্বত্য চট্টগ্রাম ভ্রমণের ওপর কঠিন শর্ত আরোপ করেছে। দুই বছর ধরে বাংলাদেশে বসবাসরত আদিবাসীদের পরিচিতি নিয়ে ব্যাপক তর্কবিতর্ক শুরু হয়। নির্বাচনী ইশতেহার থেকে সরে এসে এবং আদিবাসীদের সব দাবি অগ্রাহ্য করে সংবিধান সংশোধনীতে ক্ষুদ্র নৃগোষ্ঠী হিসেবে আদিবাসীদের প্রথমবারের মতো সংবিধানে স্বীকৃতি দেওয়া হয়।
একই বছর ‘উপজাতি’ ও ‘ক্ষুদ্র নৃগোষ্ঠী’ দুটো পরিচিতি সরকারিভাবে তৈরি করা হয় এবং একে প্রতিষ্ঠিত করার জন্য সরকারি তৎপরতা জোরদার করা হয়। ডিসেম্বরে পার্বত্য চট্টগ্রাম মন্ত্রণালয় এবং ইউএনডিপির যৌথ উদ্যোগে করা ‘ক্ষুদ্র নৃগোষ্ঠী’ মেলা আদিবাসীদের বিভিন্ন ফোরাম থেকে বযকট করা হয়। পার্বত্য চট্টগ্রামের সঙ্গে বাংলাদেশ রাষ্ট্রটির সম্পর্কটি অনেকটাই স্পষ্ট হয় পার্বত্য চট্টগ্রাম নিয়ে রাষ্ট্রের বিভিন্ন সময়ে নেওয়া অবস্থান পর্যালোচনা করলে। সাম্প্রতিক চাপিয়ে দেওয়া নিয়মটি পার্বত্য চট্টগ্রাম বিষয়ে সরকারের দৃষ্টিভঙ্গিরই অংশ। এই নতুন নিয়ম অনুযায়ী পাসপোর্ট, ভিসা, স্বরাষ্ট্র-পররাষ্ট্র মন্ত্রণালয়ের অনুমতির পাশাপাশি পার্বত্য চট্টগ্রামে অবস্থান করতে হলে বিদেশিদের সেখানকার জেলা প্রশাসকের অনুমতি নিতে হবে। শুধু তা-ই নয়, তারা সেখানকার আদিবাসী বাসিন্দাদের সঙ্গে স্বাধীনভাবে কোনো ধরনের আলাপ-আলোচনা করতে পারবে না।
বিদেশিদের শুধু অনুমতি নিলেই চলবে না, এর সঙ্গে রয়েছে শর্ত। বিদেশি নাগরিকদের পার্বত্য চট্টগ্রামের কোনো জনগোষ্ঠীর সঙ্গে আলোচনা করতে হলে একজন সরকারি দায়িত্বশীল কর্মকর্তার উপস্থিতি লাগবে। বলা হয়েছে যে স্বরাষ্ট্র মন্ত্রণালয়ের নির্দেশে ‘জাতীয় নিরাপত্তার’ স্বার্থে এসব শর্ত আরোপ করা হয়েছে। তবে এই ‘জাতীয় নিরাপত্তা’ বিষয়টি কার জন্য, কার ‘নিরাপত্তার’ স্বার্থ এতে রক্ষিত হয়, তা সহজেই অনুমেয়। ‘জাতীয়’ স্বার্থটিতে কোনোভাবেই পাহাড়ে বসবাসকারী আদিবাসীদের কোনো স্থান নেই। তবে বলা যায়, সরকারের এই ‘জাতীয় নিরাপত্তা’র পরিসর শুধু সংখ্যাগরিষ্ঠ বাঙালিদের দিয়ে। আর এই ‘নিরাপত্তা’র প্যাকেজ দিয়ে নির্মিত সম্পর্কের ওপরই দাঁড়িয়ে আছে বাংলাদেশ রাষ্ট্রটির সঙ্গে আদিবাসীদের সম্পর্ক।
বিদেশি নাগরিকদের অনুমতিপত্রে আরও বেশ কিছু বিষয়ের উল্লেখ করা হয়েছে। এর মধ্যে উল্লেখযোগ্য হলো, বান্দরবান জেলার যেকোনো স্থানে ভ্রমণের ক্ষেত্রে ভ্রমণকালীন কর্মকাণ্ড ও স্থান সম্পর্কে সংশ্লিষ্ট থানায় সুস্পষ্ট অবহিত করে পুলিশের সহায়তায় ভ্রমণ স্থানে যাতায়াত করতে হবে। ভ্রমণ সম্পর্কে পুলিশকে অবহিত করা নির্ধারিত উদ্দেশ্য ব্যতীত কোনো রাজনৈতিক ও ধর্মীয় কার্যক্রমে অংশগ্রহণ থেকে বিরত থাকতে হবে। এবং আরও উল্লেখ করা হয়েছে, শুধু পূর্বনির্ধারিত ভ্রমণের স্থানগুলো বাদে অন্য কোনো স্থানে ধর্মীয় আলোচনা এবং প্রচারসংক্রান্ত কার্যক্রমে অংশগ্রহণ বা বক্তব্য প্রদান করা যাবে না। পার্বত্য চট্টগ্রামকেন্দ্রিক সরকারের এই নতুন শর্তের অংশ হিসেবে গত মাসের শেষ দিকে পার্বত্য চট্টগ্রাম কমিশনের সদস্যদেরও বান্দরবানের উজানিপাড়ায় অনুষ্ঠান করতে দেওয়া হয়নি। কারণ হিসেবে দেখানো হয়েছে, তারা প্রশাসনকে অবহিত করেনি।
তাহলে সরকার কি স্বীকার করে নিচ্ছে যে পার্বত্য চট্টগ্রাম বাংলাদেশের একটি অভ্যন্তরীণ উপনিবেশ? বাংলাদেশের অন্য আট-দশটি জেলায় কোনো বিদেশি গেলে সেখানে এ ধরনের ব্যবস্থা নেওয়া হয় না। যদি বিদেশিদের বাংলাদেশের আগমনের একটি উদ্দেশ্যই থাকে, তাহলে অন্য জেলাগুলোতেও তা হওয়ার কথা। সেখানে তাহলে এ ধরনের উদ্যোগ নেওয়া হচ্ছে না কেন? দেশে একমাত্র এই তিনটি জেলাতেই বিজিবি এবং সেনাবাহিনীর বিভিন্ন চেকপোস্টে গাড়ি দাঁড় করানো হয়। অনেক চেকপোস্টে নাম লিখতে হয়। বাকি ৬১টি জেলায় এটি হয় না। কেন হয় না? এই তিনটি জেলাতেই শুধু ‘জাতীয় নিরাপত্তা’ বিঘ্নিত হওয়ার উপাদান আছে?
কারণ, সবাই জানে যে পার্বত্য চট্টগ্রাম নিয়ে সরকারের উদ্দেশ্য ভিন্ন। এর আগে যখন দেশের ৬১টি জেলায় মোবাইল ফোনের নেটওয়ার্ক ছিল, তখনো দীর্ঘদিন শুধু ‘জাতীয় নিরাপত্তা’র জন্য খাগড়াছড়ি, বান্দরবান এবং রাঙামাটি জেলা মোবাইল ফোনের নেটওয়ার্কের বাইরে ছিল। তবে মজার বিষয় হলো, তখন কিন্তু সেনা ক্যাম্পগুলোতে মোবাইল ফোন চালু ছিল। সেখান থেকে পাহাড়ের আদিবাসীরা অন্য জায়গায় কথা বলতে পারত, কিন্তু শর্ত ছিল একটাই। তাদের বাংলা ভাষায় ফোনালাপ করতে হবে, যেন সেনাবাহিনীর সদস্যরা বুঝতে পারে তারা কোনো ধরনের ষড়যন্ত্র করছে কি না। এই যদি হয় রাষ্ট্রের সঙ্গে বসবাসকারী আদিবাসীদের সম্পর্ক, তাহলে বাংলাদেশে বসবাসরত আদিবাসীদের দিন দিন নতুন নতুন শর্তের চাদরে ঢেকে যাওয়ারই কথা। শুধু তা-ই নয়, বাঙালি সরকারি কর্মকর্তাদের শাস্তিকেন্দ্রিক বদলি হিসেবে পার্বত্য চট্টগ্রামকে বিবেচনা করার মনসিকতা এখনো বাংলাদেশে জারি আছে, যা আসলে পার্বত্য চট্টগ্রামের মানুষদের রাজনৈতিকভাবে বাংলাদেশের অংশ হিসেবে স্বীকৃতির প্রসঙ্গে দোনোমনাভাব তৈরি করায়।
আর ধর্ম প্রচারের যে অভিযোগ সাম্প্রতিক সময়ে সরকারের পক্ষ থেকে তোলা হচ্ছে, সেটি যে আসলে কোনো গুরুত্ব বহন করে না, তা আমরা বান্দরবান জেলার আদিবাসীদের ধর্মীয় পরিসংখ্যানের চিত্র থেকেই বুঝতে পারি। সেখানে মুসলিম আছে ৪৭.৬২ শতাংশ, বৌদ্ধধর্মাবলম্বী ৩৮ শতাংশ, খ্রিষ্টান ৭.২৭ শতাংশ, হিন্দু ৩.৫২ শতাংশ এবং ৩.৫৯ শতাংশ অন্যান্য ধর্মাবলম্বী। এই পরিসংখ্যান নিশ্চয়ই আমাদের এই বিষয়ে নিশ্চিত করে যে পার্বত্য চট্টগ্রামে সব বিদেশিই ধর্ম প্রচারে আসেন এবং তাঁরা ধর্মান্তরিত হওয়ার জন্য বিভিন্ন জনগোষ্ঠীকে অর্থ দিচ্ছেন—সরকারের এই আনুমানিক বয়ান নিশ্চিতভাবেই সঠিক নয়।
তাহলে অনুমাননির্ভর ধারণার ওপর ভিত্তি করে সরকার পার্বত্য চট্টগ্রামে নতুন নতুন শর্ত তৈরি করছে, তা রাষ্ট্রের সাংস্কৃতিক বন্ধুত্ববাদকে খারিজ করে সাংস্কৃতিক একাত্মবাদী মানসিকতা তৈরি করতে সহায়তা করছে। আশা করি অচিরেই এ ধরনের শর্ত থেকে সরকার সরে এসে এবং পার্বত্য চট্টগ্রামকেন্দ্রিক ঔপনিবেশিক দৃষ্টিভঙ্গি পরিত্যাগ করে মুক্তির আলোকেই এই আদিবাসী মানুষদের সঙ্গে সম্পর্কের খোঁজ করবে।
সমুদ্র গবেষণা ইনস্টিটিউট হোক সমতল ভূমিতে
পাহাড় বাঁচান, পরিবেশ বাঁচান
দেশে সমুদ্র গবেষণার প্রয়োজন আছে, সেই গবেষণার জন্য একটি ইনস্টিটিউট প্রতিষ্ঠার প্রয়োজনও আমরা অস্বীকার করছি না। কিন্তু সেই ইনস্টিটিউট প্রতিষ্ঠার জন্য পাহাড় কাটতে হবে এমন কোনো কথা নেই। অথচ কক্সবাজার গণপূর্ত বিভাগ সমুদ্র গবেষণা ইনস্টিটিউটের নামে রামু উপজেলার পর্যটন এলাকা পেঁচার দ্বীপে তিনটি পাহাড় পুরো এবং সাতটি পাহাড় আংশিক কেটে ফেলেছে। গতকাল বুধবার প্রথম আলোর প্রথম পাতায় এ সংক্রান্ত সচিত্র প্রতিবেদন প্রকাশিত হয়েছে।
প্রকল্প এলাকাটি অপূর্ব সৌন্দর্যের লীলাভূমি, যেখানে রয়েছে সাগর ও পাহাড়ের মেলবন্ধন। সমুদ্র গবেষণার নামে এই প্রাকৃতিক সৌন্দর্যকে হত্যা করার অধিকার গণপূর্ত বিভাগের নেই। যেকোনো স্থাপনা নির্মাণের আগে পরিবেশ অধিদপ্তরের ছাড়পত্র নিতে হয়। চট্টগ্রাম পরিবেশ অধিদপ্তরের পরিচালকের বক্তব্য অনুযায়ী, এ ক্ষেত্রে ছাড়পত্র দেওয়া হয়নি। বরং পাহাড় কাটা বন্ধের নোটিশ দেওয়া হয়েছে। কিন্তু গণপূর্ত বিভাগ যে সেই নোটিশকে বিন্দুমাত্র আমলে নেয়নি, প্রথম আলোর প্রতিবেদনই তার প্রমাণ। জানি না এর পরও কর্তৃপক্ষের চৈতন্যোদয় হবে কি না।
চট্টগ্রাম বিশ্ববিদ্যালয়ের সমুদ্রবিজ্ঞান ইনস্টিটিউটের পরিচালক স্থানটিকে ইনস্টিটিউটের জন্য উপযুক্ত বলে দাবি করেছেন। একইভাবে তিনি পাহাড় না কেটে স্থাপনা নির্মাণের কথা বলেছেন। যে এলাকার পুরোটাই পাহাড়শ্রেণীর সেই এলাকায় পাহাড় না কেটে কীভাবে স্থাপনা নির্মাণ সম্ভব? গণপূর্ত বিভাগ এ ধরনের তুঘলকি সিদ্ধান্ত কেন নিল? তারা যে ৪০ একর জমিতে এই প্রকল্প নিয়েছে তার পুরোটাই পাহাড়ি জমি, ফলে পাহাড় বাঁচিয়ে ইনস্টিটিউট নির্মাণের সুযোগ নেই।
অতএব পেঁচার দ্বীপের সৌন্দর্য ও প্রাকৃতিক ভারসাম্য রক্ষার স্বার্থেই অপেক্ষাকৃত সমতল স্থানে গবেষণা ইনস্টিটিউটটি করা হোক। অবিলম্বে পাহাড় কাটা বন্ধ হোক। সমুদ্র গবেষণার জন্য ইনস্টিটিউট হোক—আমাদের কাম্য। কিন্তু তা পাহাড় কেটে বা ধ্বংস করে নয়। যেকোনো স্থাপনা নির্মাণ করতে হবে যথাসম্ভব প্রকৃতিকে বাঁচিয়ে।
মনে রাখা প্রয়োজন, উন্নয়নের নামে আমরা প্রকৃতির ওপর অনেক অত্যাচার করেছি। এখন যেকোনো নির্মাণ ও স্থাপনার আগে পরিবেশের ভারসাম্যের কথাটি মাথায় রাখতে হবে। কেননা প্রকৃতিরও সহ্যক্ষমতার একটা সীমা আছে।
ডারবান থেকে বাংলাদেশ কী পেল?
দক্ষিণ আফ্রিকার ডারবানে বিশ্ব জলবায়ু সম্মেলন শেষ হলো ১১ ডিসেম্বর। জাতিসংঘের আবহাওয়া পরিবর্তন-সংক্রান্ত কাঠামো চুক্তির পক্ষগুলোর ১৭তম সম্মেলন এটি। এখন থেকে এ সম্মেলন ডারবান আবহাওয়া সম্মেলন নামে পরিচিতি পাবে। ডারবান সম্মেলনের সিদ্ধান্ত অনুযায়ী, বৈশ্বিক উষ্ণতা কমাতে কার্বন ডাই-অক্সাইড নিঃসরণ হ্রাস করার লক্ষ্যে আইনগতভাবে বাধ্যকারী একটি চুক্তি প্রস্তুত করার কাজ আগামী বছর থেকে শুরু হবে। ২০১৫ সালের মধ্যে এ চুক্তির খসড়া চূড়ান্ত হবে, যা কার্যকর হবে ২০২০ সাল থেকে। কোপেনহেগেন ও কানকুন জলবায়ু সম্মেলনের ব্যর্থতার পর ডারবান সম্মেলনের প্রাপ্তিকে অনেকেই গুরুত্বপূর্ণ এক সাফল্য হিসেবে দেখছেন। কেননা ডারবানে সবচেয়ে বেশি কার্বন নিঃসরণকারী তিনটি দেশ যুক্তরাষ্ট্র, চীন ও ভারতকে একটি ‘লিগ্যাল রুফ’ বা আইনি ছাদের নিচে একত্র করা সম্ভব হয়েছে। কার্বন নিঃসরণকারী সব দেশ একটি আইনগতভাবে বাধ্যকারী চুক্তির কাঠামোর মধ্যে আসতে সম্মত হয়েছে বা তাদের এমনতরো একটি চুক্তির ব্যাপারে রাজি করানো গেছে। এ পরিপ্রেক্ষিতে অনেকেই তাঁদের আশাবাদ ও উচ্ছ্বাস ব্যক্ত করেছেন। কিন্তু বিজ্ঞানীরা, দরিদ্র ও পরিবেশদূষণে ক্ষতিগ্রস্ত মানুষ এবং পরিবেশবাদীরা ডারবান সম্মেলনের ফলাফলে খুশি হতে পারেননি। তাঁদের কেউ কেউ বলছেন, ‘ডারবান সম্মেলনের ফলাফল এমন—ধরুন, আপনার ঘরে আগুন লেগেছে। কিন্তু আগুন নেভানোর গাড়িটি আপনার ঘরের আগুন নেভাতে ৯ বছর পর হাজির হবে!’
বিজ্ঞানী, পরিবেশবাদী ও পরিবেশদূষণে ক্ষতিগ্রস্ত মানুষের সঙ্গে দ্বিমত পোষণ করার অবকাশ খুবই কম। প্রায় ৩০০ বছর ধরে যে হারে সারা বিশ্বে শিল্পায়ন ও নগরায়ণ হয়েছে এবং তাতে কার্বন ডাই-অক্সাইডসহ যে পরিমাণ গ্রিনহাউস গ্যাস পৃথিবীর বায়ুমণ্ডলে নির্গত হয়েছে, এর তথ্য ও পরিসংখ্যান বিশ্লেষণ করে যে কারও বুঝতে কোনো কষ্ট হবে না যে আমাদের প্রিয় পৃথিবী এখন দাউদাউ করে জ্বলছে। অবিলম্বে এ আগুন প্রশমনের উদ্যোগ নেওয়া না গেলে ‘সর্বগ্রাসী এ বহ্নি’ ছড়িয়ে পড়বে সর্বত্র। বৈশ্বিক উষ্ণায়ন, গ্রিনহাউস অ্যাফেক্ট, ওজনস্তরের পাতলা হয়ে যাওয়া ও সমুদ্রপৃষ্ঠের উচ্চতা বৃদ্ধির প্রভাবে দেশে দেশে বেড়ে যাবে খরা, বন্যা, সুনামি ও জলবায়ু উদ্বাস্তুর সংখ্যা।
মার্কিন যুক্তরাষ্ট্র, চীন ও ভারতের মতদ্বৈধতা ও বিরোধিতার কারণে আগের দুটি সম্মেলনের মতো ডারবান সম্মেলনও ফলপ্রসূ কোনো ফলাফল ছাড়াই ব্যর্থ হতে বসেছিল। কিন্তু ইউরোপিয়ান ইউনিয়ন তাদের ‘রোডম্যাপ’ বা পরিকল্পনার প্রতি সম্মেলনে অংশগ্রহণকারী দুই-তৃতীয়াংশ রাষ্ট্রের সমর্থন জড়ো করতে সমর্থ হয়। তাদের চাপে পরিশেষে ২০১৫ সালের মধ্যে একটি আইনগতভাবে বাধ্যকর চুক্তি চূড়ান্ত করা এবং ২০২০ সাল থেকে তা কার্যকর করার ব্যাপারে সব পক্ষ সম্মত হয়।
এবার আসা যাক বিশ্ব আবহাওয়া সম্মেলনে বাংলাদেশের ভূমিকা ও প্রাপ্তি প্রসঙ্গে। বন্যার ঝুঁকিতে প্রথম, সুনামির ঝুঁকিতে তৃতীয়, ঘূর্ণিঝড়ের ঝুঁকিতে ষষ্ঠ এবং সমুদ্রপৃষ্ঠের উচ্চতায় ১৭ শতাংশ ভূমি তলিয়ে যাওয়ার ঝুঁকিতে থাকা বাংলাদেশের পক্ষে বিশ্ব আবহাওয়া সম্মেলন যে কতটা গুরুত্বপূর্ণ, তা বলার অপেক্ষা রাখে না। তবে স্বল্পোন্নত কোনো দেশের পক্ষে এককভাবে এ ধরনের সম্মেলনকে প্রভাবিত করাটা অসম্ভব। এ কারণে তাদের জোট বাঁধতে হয় অন্য স্বল্পোন্নত রাষ্ট্রগুলোর সঙ্গে। এর পরও তাদের দাবিদাওয়া অধিকাংশ সময় উপেক্ষিতই থেকে যায়। ডারবান সম্মেলনে স্বল্পোন্নত দেশগুলোর সঙ্গে জোট বেঁধে বাংলাদেশ গ্রিন ক্লাইমেট ফান্ড (জিসিএফ) ও জাতীয় অভিযোজন পরিকল্পনা-সংক্রান্ত চুক্তির (অ্যাগ্রিমেন্ট অন ন্যাশনাল অ্যাডাপটেশন প্ল্যানস) ব্যাপারে ইতিবাচক ফল বের করে নিয়ে এসেছে। এ ছাড়া ক্লাইমেট ভালনারেবল ফোরামের (সিভিএফ) আলাপ-আলোচনায়ও বাংলাদেশের ভূমিকা ছিল সক্রিয় ও ইতিবাচক। উল্লেখ্য, বাংলাদেশ এখন ক্লাইমেট ভালনারেবল ফোরামের সভাপতির দায়িত্ব পালন করছে।
পরিবেশ বিশেষজ্ঞদের কেউ কেউ ডারবান সম্মেলনে বাংলাদেশের ভূমিকার প্রশংসা করেছেন। সমঝোতা প্রক্রিয়ার আলাপ-আলোচনায় বাংলাদেশের সক্রিয় ভূমিকা বাংলাদেশের ভাবমূর্তি যেমন উজ্জ্বল করবে, তেমনই কূটনৈতিকভাবেও বাংলাদেশ লাভবান হবে বলে আশা করা যায়। কিন্তু ডারবান থেকে বাংলাদেশ কী পেল? এ প্রশ্নের উত্তর কিন্তু এত সহজ নয়। উন্নত বিশ্বের দেশগুলো এবং হালের চীন ও ভারত মিলে বিশ্বের পরিবেশে ছড়িয়ে দিচ্ছে ভয়াবহ দূষণ; যার অভিঘাত এসে পড়ছে বাংলাদেশের খেটে খাওয়া দরিদ্র মানুষগুলোর ওপর। উন্নত বিশ্বের দেশগুলো, চীন, ভারত ও উদীয়মান অর্থনীতির দেশগুলো পরিবেশ দূষণ করছে আর এর মাশুল গুনতে হচ্ছে বাংলাদেশকে। সম্মেলনের পর সম্মেলন হচ্ছে কিন্তু এর কোনো প্রতিকার হচ্ছে না। চুক্তি হবে চার বছর পর, তা কার্যকর হবে আরও পাঁচ বছর পরে। বিশ্বের পরিবেশ সুরক্ষিত রাখার জন্য যে পরিমাণ কার্বন নিঃসরণ কমানো দরকার, তা কি কমাবে উন্নত বিশ্ব ও উদীয়মান অর্থনীতির দেশগুলো, তাও অনিশ্চিত! এ অবস্থায় একমাত্র সান্ত্বনার মূলা হচ্ছে সবুজ আবহাওয়া তহবিল বা গ্রিন ক্লাইমেট ফান্ড। ওই তহবিল কবে ছাড় হবে এবং কবে বাংলাদেশ তা পাবে, তা-ও অনিশ্চিত। জাতিসংঘ ওই তহবিলের দেখভাল করবে, নাকি বিশ্বব্যাংকের তদারকিতে যাবে ওই তহবিল, তা-ও অনিশ্চিত। তহবিল যদি ছাড়ও হয়, তাহলে তা আমলা, কনসালট্যান্ট ও এনজিওর পেটে যাবে, নাকি জনগণ তার সুফল পাবে—সে ব্যাপারেও আমরা নিশ্চিত নই। তাহলে প্রাপ্তিযোগের বিচারে বাংলাদেশ ডারবান থেকে তাৎক্ষণিকভাবে কিছুই পায়নি। ভবিষ্যতে কী পাবে, তা-ও প্রশ্নবিদ্ধ। দেশের মধ্যেও আমরা যে বায়ুদূষণ, পানিদূষণ ও শব্দদূষণের মধ্যে বাস করছি, তা কোনো সুস্থ ও স্বাভাবিক জীবনের পরিচয় বহন করে না। পরিশেষে একটাই প্রার্থনা করি, সবাই যেন পরিবেশ সুরক্ষার ব্যাপারে সক্রিয় ও সচেতন হয়ে উঠেন। তা না হলে আমাদের প্রিয় পৃথিবী যেমন ধ্বংস হয়ে যাবে, তার সঙ্গে সঙ্গে নিশ্চিহ্ন হয়ে যাবে গাছ-পালা, নদ-নদী ও মানুষ নামের প্রজাতিটি।
শেখ হাফিজুর রহমান: সহযোগী অধ্যাপক, আইন বিভাগ, ঢাকা বিশ্ববিদ্যালয়।
রাজউক কি জেগে জেগে ঘুমাচ্ছে?
বিপন্ন উত্তরা লেকপাড়
রাজধানীর উত্তরা লেকের তত্ত্বাবধানের দায়িত্ব রাজধানী উন্নয়ন কর্তৃপক্ষের (রাজউক)। কিন্তু সংস্থাটি এই দায়িত্ব কতটা গুরুত্বের সঙ্গে পালন করছে, তা নিয়ে প্রশ্ন দেখা দিয়েছে। সর্বশেষ খবর হলো, উত্তরা ৯ নম্বর সেক্টরের ১ নম্বর সড়কের পশ্চিম পাশের জমিতে লেকপাড়ের সবুজ বেষ্টনীর ক্ষতি করে স্থায়ী পাকা স্থাপনা গড়ে তুলছে ৯ নম্বর সেক্টর কল্যাণ সমিতি। ইতিমধ্যে ১৪টি ফলদ গাছ কাটা হয়েছে। গাছগুলো যখন কাটা হচ্ছিল, তখন রাজউকের স্থানীয় কার্যালয়কে তা জানানো হয়েছিল। কিন্তু এই অবৈধ কর্মকাণ্ড বন্ধ করতে তারা কোনো পদক্ষেপ নেয়নি।
সোমবারের প্রথম আলোয় প্রকাশিত এ-সংক্রান্ত এক প্রতিবেদন অনুযায়ী, রাজউক বলেছে, গাছ কাটার অভিযোগ তাঁরা পাননি। ঘটনা সত্য হলে তা অবশ্যই গুরুতর। এটা আশ্চর্যজনক কথা; কারণ, লেকটির তত্ত্বাবধানের দায়িত্ব খোদ রাজউকেরই। কেউ তাদের কাছে অভিযোগ জানাবে, তারপর তারা তৎপর হবে—বিষয়টি এমন হওয়া উচিত নয়। গাছগুলো যেন কেউ কাটতে না পারে, লেকপাড়ের সবুজ বেষ্টনীর ক্ষতি করে কেউ যাতে কোনো স্থাপনা নির্মাণ করতে না পারে, সেটা নিশ্চিত করার দায়িত্বও রাজউকের। গাছ কেটে ফেলার পর তদন্ত করে কী ব্যবস্থা নেওয়া হবে? এটাকে কি লেকের তত্ত্বাবধান বলা যায়?
গুরুত্বপূর্ণ প্রশ্ন হচ্ছে, রাজউক কেন লেকপাড়-সংলগ্ন জমি বিভিন্ন ব্যক্তি বা সংগঠনকে বরাদ্দ দেয়। কারণ, বরাদ্দপ্রাপ্তদের মধ্যে দখলদারির প্রবৃত্তি যে প্রত্যক্ষভাবে লক্ষ করা যায়, তারা যে বরাদ্দের বিভিন্ন শর্ত লঙ্ঘন করে নানা রকমের কর্মকাণ্ড করে, এটা তো অভিজ্ঞতা থেকে অনেক দেখেছে রাজউক। উত্তরা লেকপাড়ের সবুজ বেষ্টনীর ক্ষতি করে কোনো কিছু করা যাবে না, সেখানে স্থায়ী স্থাপনা নির্মাণ করা যাবে না—এই দুটি শর্ত সাপেক্ষে রাজউক উল্লিখিত জমি উত্তরা ৯ নম্বর সেক্টর কল্যাণ সমিতিকে বরাদ্দ দিয়েছিল। সমিতি দুটি শর্তই ভঙ্গ করেছে। তাই এখনই বরাদ্দ বাতিল করে তাদের সেখান থেকে উচ্ছেদ করা রাজউকের একান্ত কর্তব্য হয়ে দাঁড়িয়েছে। সেই সঙ্গে উত্তরা লেকপাড়ে আরও যেসব অনিয়ম ঘটেছে, সেগুলোর প্রতিকারের উদ্যোগ রাজউককেই নিতে হবে।
নাইট্রোজেন: পুষ্টি ও প্রতিঘাত
বায়ুমণ্ডলের বাড়তি কার্বন ডাই-অক্সাইড আজ বিশ্বের বড় সমস্যা। জীবদেহের অন্যতম পুষ্টি উপাদান নাইট্রোজেন পরিবেশে দিন দিন বাড়ছে আর সৃষ্টি হচ্ছে অনুরূপ আরও সমস্যা। আমাদের দেশ জনঘনত্বে বিশ্বে প্রথম ও জনসংখ্যায় সপ্তম, ফলে সীমিত স্থানে খুব বেশি মাত্রায় জৈবিক কর্মকাণ্ড আমাদের অনন্য জীবতাত্ত্বিক বাস্তবতা। কৃষিকর্মে জৈব সার ও রসায়নিক সার প্রয়োগের মাধ্যমে নাইট্রোজেন সরবরাহ করা হয়। আমাদের নিবিড় কৃষিকর্মের প্রয়োজনে হেক্টরপ্রতি আবাদি জমিতে রসায়নিক সারের ব্যবহার অনেক বেশি।
অতীতে ফসল উৎপাদনের জন্য প্রয়োজনীয় নাইট্রোজেন মূলত জৈব সার প্রয়োগের মাধ্যমেই মেটানো সম্ভব হতো কিন্তু আজ তা চাহিদার তুলনায় অপ্রতুল, ফলে রসায়নিক পদ্ধতিতে ডাই-নাইট্রোজেন অণু ভেঙে হাইড্রোজেন ও অক্সিজেনের সঙ্গে বিক্রিয়ার মাধ্যমে তৈরি করা হচ্ছে রসায়নিক সার। গাছপালা কার্যত সারের মাত্র অর্ধেক নাইট্রোজেন ব্যবহার করে থাকে আর বাকি অর্ধেক নানা ধরনের বিক্রিয়াক্ষম নাইট্রোজেন অণুতে রূপান্তরিত হয়ে মাটি, পানি ও বাতাসে মিশে যায়। এভাবে বিক্রিয়াক্ষম নাইট্রোজেন দিন দিন বাড়তে থাকে আর শুরু হয় পরিবেশদূষণের নতুন মাত্রা—নাইট্রোজেনদূষণ।
আমাদের আবাদি জমির পরিমাণ মাত্র ৮০ লাখ হেক্টর আর রাসায়নিক সারের ব্যবহার বর্তমানে বছরে ৩০ লাখ টন। অর্থাৎ আবাদি জমিতে হেক্টরপ্রতি বছরে শূন্য দশমিক ৩৭ টন, যা এ অঞ্চলের অন্যান্য দেশের চেয়ে বেশি। বাড়তি নাইট্রোজেন নানাভাবে পরিবেশের ক্ষতিসাধন করে। এর ফলে জলাশয়ের ওপরিভাগে সায়ানোব্যাকটেরিয়া ও শৈবালের অতিবৃদ্ধি ঘটে আর ইউট্রোফিকেশন প্রক্রিয়ার সূচনা হয়, যা পানির নিচে অক্সিজেন সরবরাহ বিঘ্নিত করে, তার ফলে জলজ প্রাণীর ক্ষতি হয়। নাইট্রেট পানিতে সহজে দ্রবণীয়, অব্যবহূত নাইট্রেট দ্রুত ভূগর্ভস্থ পানিস্তরে জমা হয়। এই পানি স্বাস্থ্যের জন্য ক্ষতিকর, শরীরে নাইট্রেটের মাত্রা বেশি হলে রক্তের লোহিত কণিকা অক্সিজেন বহনের ক্ষমতা হারায়, যা মারাত্মক মেটহিমোগ্লোবিনিমিয়া রোগের কারণ। নাইট্রেট মাটির অম্লতা বৃদ্ধি করে। এ ছাড়া ঋণত্মক নাইট্রেট অণু মাটি থেকে ধনাত্মক ক্যালসিয়াম ও ম্যাগনেসিয়াম অণুকে তার সঙ্গে ভূগর্ভে নিয়ে যায়। গাছপালা এই প্রয়োজনীয় খনিজ পুষ্টির অভাবে দুর্বল হয়ে পড়ে ও সহজেই নানাবিধ রোগ-ব্যাধিতে আক্রান্ত হয়।
ভূমণ্ডলে মাটি ও বাতাসে নাইট্রোজেন চক্র নিয়ত চলমান। ফলে বাতাসেও নানা ধরনের বিক্রিয়াক্ষম নাইট্রোজেন অণু বিদ্যমান, যা ক্রমেই বাড়ছে। অ্যামোনিয়া ও নাট্রোজেন অক্সাইড বায়ুমণ্ডলের নিম্নস্তরে ওজোন-গ্যাসের পরিমাণ বাড়িয়ে তোলে, যা বৈশ্বিক উষ্ণতা বৃদ্ধির কারণ। বাতাসে নাইট্রাস অক্সাইড জলীয় বাষ্পের সঙ্গে মিশে নাইট্রিক অ্যাসিড উৎপাদন করে, যা অম্লবৃষ্টি হিসেবে মাটিতে ফিরে আসে ও মাটির অম্লতা বৃদ্ধি করে। অ্যামোনিয়া ধনাত্মক আধান বহন করলেও মাটিতে এটি ভেঙে অম্লতা সৃষ্টি হয়। অ্যামোনিয়া ও নাইট্রেট শ্বাস-প্রশ্বাসজনিত রোগের কারণ হিসেবে চিহ্নিত। নাইট্রাস অক্সাইড ও অ্যামোনিয়া-কণিকা বাতাসে স্মগ বা ধোঁয়াশা সৃষ্টি করে, যা সূর্যরশ্মি প্রকীর্ণকরণের মাধ্যমে ভূতলে এর প্রাপ্যতা বিঘ্নিত করে। এতে গাছপালার বৃদ্ধি ব্যাহত হয় ও জীববৈচিত্র্যের ক্ষতি হয়। বর্তমানে পৃথিবীতে বছরে ২৬ কোটি টন বিক্রিয়াক্ষম নাইট্রোজেন তৈরি হয়—১২ কোটি টন প্রাকৃতিক (জীবাণুপ্রসূত ও বজ্রপাতজনিত) কারণে, আর ১৪ কোটি টন মানুষের কর্মকাণ্ডপ্রসূত (রসায়নিক সার, জৈব সার ও জীবাশ্ম জ্বালানি ব্যবহারের ফলে)। অনুমান করা হয়, ২০২০ সালে পৃথিবীতে বিক্রিয়াক্ষম নাইট্রোজেনের পরিমাণ হবে বছরে ৩০ কোটি টন, আর ২১০০ সালে ১০০ কোটি টন।
বাড়তি নাইট্রোজেনের ক্ষতিকর প্রভাব বর্তমানে জলভাগে বেশি দৃশ্যমান। কারণ, নাইট্রোজেন সহজেই পানির সঙ্গে গড়িয়ে জলাশয়ে জমা হয়। এ কারণে নানা দেশে সমুদ্র তীরবর্তী জলভূমি ও হ্রদ আর আমাদের দেশে হাওর, বিল, ঝিল ইত্যাদি ইউট্রফিকেশন-কবলিত। বিরাট জনগোষ্ঠীর জৈবিক কর্মকাণ্ড ও নাইট্রোজেন অতিপুষ্টিজনিত ইউট্রোফিকেশনের কারণে আমরা ইতিমধ্যেই হারিয়েছি চলন বিল, টাঙ্গুয়ার হাওরসহ আরও অনেক জলাশয়। ক্রমে স্থলদেশেও গাছপালায় বাড়তি নাইট্রোজেনের প্রভাব পড়ে। তবে তা ব্যাপকভাবে দৃশ্যমান হতে জলভূমির চেয়ে সময় লাগে বেশি। বনাঞ্চলে গাছপালার ওপর বাড়তি নাইট্রোজেনের প্রভাব নিয়ে ইদানীং বিশ্বের নানা দেশে বৈজ্ঞানিক গবেষণা হচ্ছে। দেখা যায়, অতিমাত্রায় নাইট্রোজেন প্রয়োগের ফলে প্রথম কয়েক বছর বনে গাছপালার বৃদ্ধি স্বাভাবিকের চেয়ে ভালো হয়, তবে এটি দীর্ঘস্থায়ী হয় না। মাটিতে নাইট্রোজেনের মাত্রা সম্পৃক্তি পর্যায়ে পৌঁছালে গাছপালা খনিজ পুষ্টিজনিত ভারসাম্যহীনতার শিকার হয় আর রোগ-জীবাণু ও ক্ষতিকর কীট-পতঙ্গ দ্বারা আক্রান্ত হওয়ার ঝুঁকি বেড়ে যায়।
গাছপালা প্রধানত মাটি থেকেই দ্রবীভূত নাইট্রোজেন অহরণ করে থাকে, এটি আর্দ্র-অবক্ষেপণ। অন্য একটি পদ্ধতিও ইদানীং বিজ্ঞানীমহলে স্বীকৃত। পাতার প্রভূত পরিমাণ ওপরিতল দিয়ে গাছ সরাসরি বাতাস থেকে বিক্রিয়াক্ষম নাইট্রোজেন আহরণ করতে পারে, যাকে শুষ্ক-অবক্ষেণ বলা হয়। এভাবে আহরিত নাইট্রোজেন উদ্ভিদদেহে অঙ্গীভূত হয় এবং এর পরিমাণ নগন্য নয়। বাতাসের এই ‘নাইট্রোজেন সার’ বর্তমানে গবেষণার গুরুত্বপূর্ণ ক্ষেত্র। তবে এর সম্ভাব্য বিরূপ প্রতিক্রিয়া নিয়েও বিজ্ঞানীরা উদ্বিগ্ন। নাইট্রোজেনের মাত্রা সম্পৃক্তি পর্যায়ে পৌঁছে গেলে গ্রীষ্মমণ্ডলীয় বনাঞ্চলের ব্যাপক ক্ষতি ত্বরান্বিত হবে। বর্তমানে আমরা আমাদের দেশের স্থলভাগে হয়তো নাইট্রোজেন পুষ্টির সুসময়টুকুই দেখছি, তবে এর পুষ্টিজনিত ভারসাম্যহীনতার কিছু ইঙ্গিতও আজ দৃষ্টি এড়ায় না। বাড়তি নাইট্রোজেনের প্রভাব বিভিন্ন বৃক্ষ-প্রজাতির ওপর ভিন্ন। মাটির নাইট্রোজেন সম্পৃক্তিতে অধিক সংবেদনশীল বৃক্ষপ্রজাতি বিলুপ্ত হতে পারে। আমাদের দেশে কোনো কোনো বৃক্ষ-প্রজাতি আজ মড়কের শিকার, সুন্দরবনে সুন্দরী-মড়কের কারণ সম্বন্ধে আমরা কেবল অনুমানই করতে পারি, সঠিক বৈজ্ঞানিক ভিত্তি নিরূপণ আমাদের জন্য বর্তমানে দুরূহ কাজ।
আমরা বাতাসে কার্বন বা সিএফসি নিয়ন্ত্রণ করতে পারি। কিন্তু জমিতে নাইট্রোজেন সরবরাহ কমালে পরিণতি হবে ব্যাপক অনাহার ও মৃত্যু। আমাদের অতিঘন জনবসতির জৈব-কর্মকাণ্ডের কারণে পরিবেশে বিক্রিয়াক্ষম নাইট্রোজেনের মাত্রা প্রতি একক পরিমাণ স্থানে তুলনামূলকভাবে বেশি হবে। দেশের আয়তন ছোট, স্বাভাবিকভাবেই বিক্রিয়াক্ষম নাইট্রোজেনের তরলীকরণমাত্রাও কম হবে। ফলে পরিবেশে বিক্রিয়াক্ষম নাইট্রোজেনের দূষণ-ঘনত্ব বাড়বে। তাই বিষয়টি নিয়ে আমাদের চিন্তাভাবনার প্রয়োজন। বিক্রিয়াক্ষম নাইট্রোজেনের সম্ভাব্য ক্ষতিকর প্রভাব সীমিত করতে হলে এর প্রকার, পরিমাণ ও পরিবেশে এসব অণুর প্রবাহ নিয়ে দীর্ঘমেয়াদি গবেষণা ও তথ্য আহরণ প্রয়োজন। আমাদের দেশে এসব বিষয়ে গবেষণা আজও সীমিত, কিন্তু এটা অবহেলা করা উচিত নয়।
জলবায়ু তহবিলের টাকায় বন উজাড় প্রকল্প!
জলবায়ু বিপর্যয়ের একটি অভিশাপ হলো ঘন ঘন সামুদ্রিক ঘূর্ণিঝড় ও জলোচ্ছ্বাস। এই প্রাকৃতিক দুর্যোগের ক্ষয়ক্ষতি কমানোর জন্য দরকার উপকূলে বনের সবুজ বেষ্টনী। ভবিষ্যতের কথা মাথায় রেখে সরকার রাজস্ব আয় থেকে গঠন করেছে জলবায়ু তহবিল। এই তহবিলের টাকায় আরও বেশি পরিবেশবান্ধব কর্মসূচি গ্রহণের কথা। অথচ ঠিক বিপরীত কাজটিই করা হচ্ছে। পানি উন্নয়ন বোর্ড (পাউবো) ভোলা ও পটুয়াখালীর মধ্যে একটি আড়াআড়ি বাঁধ নির্মাণ করছে। সাত কিলোমিটার দীর্ঘ এই বাঁধ তৈরি করতে উপকূলের তিনটি বনের প্রায় ৩৯ হাজার গাছ কাটা পড়বে।
গাছ কেটে কি পরিবেশ বিপর্যয় রোধের কোনো কাজ হবে? তাহলে কেন পরিবেশ তহবিলের টাকায় এই আত্মঘাতী প্রকল্প গ্রহণ করা হলো? ব্যয় হবে প্রায় সাড়ে ৪৬ কোটি টাকা। বাঁধ নির্মিত হলে নাকি বেশ কিছু জমি জেগে উঠবে। কিন্তু একটি নদী, দুটি চ্যানেল ও তিনটি বনের যে ক্ষতি হবে, সে কথা কি ভেবে দেখা হয়েছে?
জলবায়ু পরিবর্তনের বিষয়টির আন্তর্জাতিক তাৎপর্য রয়েছে। বাংলাদেশের এক-তৃতীয়াংশ সমুদ্রে তলিয়ে যেতে পারে। তাই ‘ক্লাইমেট চেঞ্জ রেজিলিয়েন্স ফান্ড’ গঠন করা হয়েছে। ব্রিটিশ সরকার সহায়তা দিয়েছে। তহবিলে এক হাজার কোটি টাকা জমা আছে। কিন্তু আন্তর্জাতিক মহল যদি দেখে যে আমরা নিজেদের দেশের তহবিলের উপযুক্ত ব্যবহার করতে পারছি না, তাহলে কোন ভরসায় ওরা সহায়তায় এগিয়ে আসবে? পরিবেশের ক্ষতি করে জলবায়ু বিপর্যয় রোধ করা যাবে না। জলবায়ু তহবিলের টাকা কোন প্রকল্পে, কী উদ্দেশ্যে ব্যয় করা হচ্ছে, তা কঠোর নজরদারিতে রাখতে হবে। কোনো ব্যক্তি বা গোষ্ঠীর খামখেয়ালিতে কিছু করা যাবে না। এ ব্যাপারে সুনির্দিষ্ট নীতিমালা করা হোক। এ ধরনের উদ্যোগ নিতে হলে প্রথমে প্রকল্প তালিকাভুক্ত করে, জলবায়ু পরিবর্তনবিষয়ক সব দিক পরীক্ষা-নিরীক্ষা ও ছাড়পত্র নেওয়া বাধ্যতামূলক করতে হবে।
আলোচ্য বাঁধ নির্মাণ প্রকল্পটি যথাযথ জরিপ ছাড়াই বাস্তবায়নের উদ্যোগ নেওয়া হয়েছে বলে অভিযোগ রয়েছে। অবিলম্বে এটা স্থগিত করা হোক। জলবায়ু পরিবর্তনের পটভূমিতে বলা যায়, গাছ কেটে বা নদীর বুক চিরে কিছু করা যাবে না।
জলবায়ু সম্মেলনে আমরা কী পেলাম?
কানকুনে জলবায়ু পরিবর্তন নিয়ে আন্তসরকারি আলোচনা ও দর-কষাকষি শেষ হয়েছে। সমস্যা সমাধানের অগ্রগতি হয়েছে নিঃসন্দেহে, তবে আরও এগোনোর সুযোগ ছিল, তা হয়নি। আলোচনার ধরনটাই এমন যে নিজেদের সুবিধামতো সব ফলাফল হয়ে যাবে, তা হওয়ার নয়। এককথায় মন্দের ভালো একটা অগ্রগতির স্মারক দিয়ে শেষ হয়েছে কানকুন বৈঠক।
ঘুমবিহীন দুই রাতের টানা দর-কষাকষির পর প্রায় মতৈক্যের একটা সনদ গৃহীত হয়েছে। এটি মূলত গেল বছরের কোপেনহেগেন সমঝোতার সুরে পুনরায় বেজেছে, তবে বেশি নির্গমনকারী দেশগুলোর দায় স্বীকারের চেষ্টা হিসেবে অর্থ ছাড়ের কথা সুস্পষ্টভাবে বলা হয়েছে। বহু আকাঙ্ক্ষিত বিষয় ‘নির্গমন হ্রাসের’ ব্যাপারে যা বলা হয়েছে, তা চুলচেরা বিচারে বিশ্বের দুর্গত মানুষের বাঁচার জন্য যথেষ্ট উৎসাহ-উদ্দীপক নয়।
সম্মেলনের শুরুটা খারাপই ছিল। প্রথম সকালেই উদ্বোধনীতে জি ৭৭+নয়া চীনের পক্ষে আশাবাদ ব্যক্ত করা হলো যে, ‘কানকুনে এমন আলোচনা হবে, যাতে দক্ষিণ আফ্রিকার ডারবানে গিয়ে একটি গ্রহণযোগ্য ও বাধ্যবাধকতার চুক্তিতে পৌঁছানো যায়।’ অর্থাৎ কানকুনে কেবল পথ রচনা করাই হবে মূল লক্ষ্য। শেষে যে বিষয়টির বাইরে কিছু হয়েছে তা নয়, মোটা দাগে তা-ই থেকেছে, তবে অর্থায়নে সামান্য অগ্রগতি হয়েছে বৈকি। যেহেতু বড় কোনো নির্গমন হ্রাসের চুক্তিপত্র করতে হয়নি, জলবায়ু সনদের আওতায় বেশি নির্গমনকারী দেশগুলো (যা সংযুক্তি-১ভুক্ত) তা-ই কিছুটা খুশিমনে বাড়ি ফিরেছে। বলা হয়েছে, ‘...তাপমাত্রা বৃদ্ধি যেন দুই ডিগ্রির বেশি না হয়’ এবং এর জন্য বেশি নির্গমনকারী দেশগুলো ১৯৯০ সালের তুলনায় তাদের নির্গমনের হার ২০২০ সালের মধ্যে ২৫ থেকে ৪০ শতাংশ কমাবে। নির্গমন বেশি হ্রাসের ঘোষণা থাকলেও এ লক্ষ্যমাত্রা তেমন আহামরি নয়। নির্গমন বেশি হ্রাস করতে হলে ন্যূনতম ৪০ থেকে ৪৫ শতাংশ করতে হবে। কম হ্রাস করার সুযোগ থাকাতে সংযুক্তি-১ভুক্ত দেশগুলো খুশি হবেই, জানা কথা। অস্ট্রেলিয়ার জলবায়ু পরিবর্তনমন্ত্রী তাই বলেছেন, ‘...এটি এগিয়ে যাওয়ার ঐতিহাসিক পদক্ষেপ।’
তবে সবাই খুশি হয়নি। বলিভিয়া একেবারে বিরোধিতাই করেছে। যেখানে তাপমাত্রা বৃদ্ধি দুই ডিগ্রির নিচে রাখার দাবি ছিল (বাংলাদেশের মন্ত্রী তাঁর পূর্ণাঙ্গ বক্তব্যে কী সুন্দর করেই না ১ দশমিক ৫ ডিগ্রি সেলসিয়াসের দাবি পেশ করেছিলেন), সেখানে অর্জন ন্যূনতম দুই ডিগ্রি? এটা সার্বিকভাবে হতাশার বৈকি। পেদ্রো সলন সাধেই বলেননি, ‘(এই দলিল) বহু মানুষকে মৃত্যুর দিকে ঠেলে দেওয়ার দলিল।’ মানবতাবাদী এনজিওগুলো তেমনটাই মনে করছে।
এর বিপরীতে যা পাওয়া গেছে, তা যেন মন্দের ভালো। জলবায়ু তহবিলে (যে সবুজ অর্থায়নের কথা কোপেনহেগেনে বলা হয়েছে) এবার কিছু সুস্পষ্ট অগ্রগতি হয়েছে। দ্রুত ছাড়ের তহবিলে ৩০ বিলিয়ন ডলারের অর্থায়ন নিশ্চিত হয়েছে। এ ছাড়া দূরবর্তী সময়ের সবুজ তহবিলের জন্য ২০২০ থেকেই ফি বছর ১০০ বিলিয়ন ডলারের অর্থায়ন দেওয়ার মতৈক্য হয়েছে (এটা কিছুতেই সংযুক্তি-১-এর দেশগুলো দিতে চাইছিল না)। অর্থ দ্রুত ছাড়ের ব্যাপারে স্বল্পোন্নত দেশগুলো এবং দ্বীপরাষ্ট্রগুলোর একটু তাড়া ছিল, তারই প্রতিফলন ঘটল এই অর্থায়নের সিদ্ধান্তের মধ্য দিয়ে।
জাপানের তীব্র বিরোধিতার মুখেও কিয়োটো প্রটোকল বোধকরি এ যাত্রা টিকেই গেল। হঠাৎ করেই ভারতের পক্ষে ভবিষ্যতে নির্গমন হ্রাসে বাধ্যবাধকতায় অংশ নেওয়ার ইঙ্গিতের পরই জাপান আশ্বস্ত হয়েছে, ইউরোপীয় গোষ্ঠী আহ্বান করেছে কিয়োটো চুক্তির নতুন রাউন্ডে অংশ নেওয়ার জন্য। এটা তীব্র ক্ষতির মুখোমুখি দেশগুলোর জন্য অন্তত ইতিবাচক হবে বলে ধারণা করা যায়।
অভিযোজনের একটি কমিটি নিয়ে বহু তর্ক-বিতর্ক হয়েছে সম্মেলনজুড়ে। অবশেষে একটি কমিটির ব্যাপারে সিদ্ধান্ত হয়েছে! অভিযোজনের বিষয়ে ক্ষয়ক্ষতি পূরণের কথাই মেনে নিয়েছে বিরোধকারী দেশগুলো (বলিভিয়া ছাড়া), সেখানে তেল উৎপাদানকারী দেশগুলোর (তথাকথিত) ‘ক্ষতিপূরণের’ জোরালো দাবিটা প্রায় অনুল্লেখ্য থেকেছে। ফলে অভিযোজনের বিষয়ে অর্থ ব্যবহারে তেমন কোনো ঝামেলা পোহাতে হবে না বলে মনে হয়। অভিযোজনের সুবিধার্ধে আঞ্চলিক প্রতিষ্ঠান গড়ে তোলার মতৈক্য হয়েছে, এটা ছিল বাংলাদেশসহ স্বল্পোন্নত দেশগুলোর অন্যতম চাহিদা, যা পূরণ হবে বলে মনে হচ্ছে।
নির্গমন হ্রাসের ব্যাপারে সংযুক্তি-১ভুক্ত দেশগুলোর ওপর আলোচনা করার চাপটা নতুন দলিলে আর নেই, কিয়োটো চুক্তির পরের পর্বে বাধ্যবাধকতার চাপ রাখার সুযোগ আর পাওয়া যাবে না বলেই মনে হচ্ছে। উপরন্তু উন্নয়নশীল দেশগুলোর ওপর বহুল আলোচিত এমআরভির (পরিমাপযোগ্য, পরিবর্তনযোগ্য এবং সত্যায়নযোগ্য) বোঝা বেশ ভালোভাবেই চাপানো হয়েছে। অর্থায়ন পেলেও বাংলাদেশের মতো স্বল্পোন্নত দেশগুলোর জন্য এমআরভির বোঝা ভবিষ্যতেও বাধা হয়ে দাঁড়াতে পারে। এটা হলে শর্ত পূরণ করে কাজ করা ঝুঁকিপূর্ণ হতে বাধ্য।
মোদ্দা কথা, কিছু মুদ্রার আগাম ঝনঝনানি শুনিয়ে সংযুক্তি-১ভুক্ত বেশি নির্গমনকারী দেশগুলো কিছুটা সুবিধা নিয়ে নিল বলে মনে হলো। এটা নিশ্চিত, দ্রুত অর্থায়নের কিছুটা তহবিল দ্রুতই এসে যাবে অভিযোজনের জন্য। তবে তাতে অভিযোজনের প্রয়োজন আরও বেড়ে যাবে বলে মনে হয়। কেননা ‘গভীর নির্গমন হ্রাসের’ বড় নিশ্চয়তা একেবারেই মেলেনি কানকুনে। প্রশ্ন তাই থেকেই গেল; নাকের বদলে নরুন পেলাম না তো?
এবার অর্থায়নের জন্য বিশেষ কমিটিতে কো-চেয়ার ছিলেন আমাদের পরিবেশ প্রতিমন্ত্রী। কাজও করেছেন দিনরাত, প্রশংসনীয়ভাবে। তবে তিনি দৃষ্টি কেড়েছেন তাঁর বক্তৃতায়, যা বিপুলভাবে প্রশংসিত হয়েছে। সেখানে বিশ্বব্যাপী নির্গমন হ্রাসের প্রয়োজনীয়তা ব্যাখ্যা করে তিনি বলেছেন, দ্রুত নির্গমন হ্রাস না করলে একদিন অভিযোজনের আর দরকার পড়বে না। কেননা তা হবে বহু মানুষের মৃত্যুর কারণ। এর পরও নির্গমনের ক্ষেত্রে আয়োজন কমই হয়েছে বলতে হবে। যেন বা ধনী দেশগুলো বিলিয়ন ডলারের ‘ক্ষতিপূরণের’ আশা দেখিয়ে নির্গমন কমানোর চাপটা কিছুটা হালকা করে নিল।
জলবায়ু পরিবর্তনের থাবায় বাংলাদেশের যে মানুষের জীবন যাচ্ছে, ওই ক্ষতির আবার পূরণ কী? প্রাপ্তির খাতাটা তাই লিখতে বসে মনে হচ্ছে, একটি গ্লাস আমরা বিশ্বনেতাদের কাছ থেকে পেলাম, যেটি অর্ধেক খালি। গ্লাসটা অর্ধেক ভরা হলে বরং বেশি খুশি হতাম।
লেখকদ্বয়: কানকুন সম্মেলনে বেসরকারিভাবে অংশগ্রহণকারী এবং যথাক্রমে সেন্টার ফর গ্লোবাল চেঞ্জ ও জাহাঙ্গীরনগর বিশ্ববিদ্যালয়ে কর্মরত পরিবেশবিদ।
পরিবেশ
ডাইক্লোফেনাক কেন নিষিদ্ধ হচ্ছে না?
গরু, মহিষ ও ছাগলসহ গবাদি প্রাণিসম্পদের চিকিৎসায় ব্যবহূত ‘ডাইক্লোফেনাক’ ওষুধটি প্রতিবেশবাদী ও গবেষকদের জোর দাবির মুখে ২০১০ সালে বাংলাদেশ সরকার দেশে এর উৎপাদন, ব্যবহার ও বিক্রি নিষিদ্ধ করে। সরকারি ঘোষণা ও তফসিলে ডাইক্লোফেনাক ‘নিষিদ্ধ’ হলেও দেশের সর্বত্র তা হরদম বিক্রি ও ব্যবহার হচ্ছে। গবাদি প্রাণিসম্পদের আর্থ্রাইটিস, ত্বকের প্রদাহ, অ্যানথ্রাক্স, জ্বর ও হাড়-মাংসের বেদনায় প্রশ্নহীনভাবে দেশের গ্রামীণ জনপদে ব্যবহূত হয়ে আসা নিষিদ্ধ এই ডাইক্লোফেনাক বিক্রি হচ্ছে একেবারেই সরকারের চোখের সামনে, সরকার কর্তৃক অনুমোদিত বিক্রয় প্রতিষ্ঠানগুলোতে। এটি ইনজেকশন ও বড়ি—দুভাবেই বিক্রি হতে দেখা যায়। এ ক্ষেত্রে স্কয়ার ফার্মাসিউটিক্যালসের এগ্রোভেট ডিভিশনের তৈরি ‘ক্লোফেনাক-ভেট’-এর মতো ওষুধের পাশাপাশি ঝিনাইদহের এফএনএফ কোম্পানির ডিপেইনও নিষিদ্ধ হওয়ার পর এখনো বিক্রি হচ্ছে। দুনিয়ায় শকুন পাখির সংখ্যা কমে যাওয়ার পেছনে গবাদি প্রাণিসম্পদের চিকিৎসায় ব্যবহূত এই ডাইক্লোফেনাকটি চিহ্নিত হওয়ায় অনেক দেশেই একে নিষিদ্ধ করা হয়েছে। যখন কোনো গবাদি প্রাণীকে ডাইক্লোফেনাক দিয়ে চিকিৎসা করা হয়, তারপর যদি ওই প্রাণীটি মারা যায় এবং সেই মৃত প্রাণীর মাংস যদি শকুন খায়, তবে শকুনের পাকস্থলী নষ্ট হয়ে মারা যায়। শকুনের সংখ্যা আশঙ্কাজনক হারে নিশ্চিহ্ন হওয়ায় বাংলাদেশও ডাইক্লোফেনাক নিষিদ্ধ করতে বাধ্য হয়েছিল।
বাংলাদেশ ও ভারতে ২০০৩ সালে ৯৫ শতাংশ এবং ২০০৮ সালে ৯৯ দশমিক ৯ শতাংশ শকুন কমে যাওয়ার পেছনে অনেকেই গবাদি প্রাণিসম্পদের চিকিৎসায় ব্যবহূত ডাইক্লোফেনাককে দায়ী করেছে। ১৯৭৩ সালে সিবা-গেইগি ডাইক্লোফেনাক প্রথম বাণিজ্যিকভাবে বিক্রি শুরু করে (সূত্র: http://en.wikipedia.org /wiki/Diclofenac। গবাদিপশুর চিকিৎসায় ব্যবহূত এই ওষুধ শকুনের পরিপাক ও রেচনপ্রক্রিয়াকে মারাত্মকভাবে আক্রান্ত করে। ডাইক্লোফেনাক গ্রহণকারী কোনো পশুর মাংস খেলে শকুনের শরীরে তা বিষক্রিয়া তৈরি করে এবং অসুস্থ হয়ে ধীরে ধীরে পাখিটি মারা যায়। নেচার সাময়িকীর ২০০৪ সালের ১২ ফেব্রুয়ারি সংখ্যায় পাকিস্তানে শকুনের বংশ কমে যাওয়ার পেছনে গবাদিপশু ও পাখি চিকিৎসায় ডাইক্লোফেনাকের ব্যবহার-বিষয়ে একটি গবেষণা প্রবন্ধ ছাপা হয়েছে। প্রথম আলো জানিয়েছে, দেশে বাংলা শকুনের সবচেয়ে বড় বিচরণ এলাকা শ্রীমঙ্গলের ফুলছড়ি চা-বাগান থেকে শকুন নির্বংশ হওয়ার জন্য ডাইক্লোফেনাক ওষুধের ব্যবহার, বন উজাড় ও খাদ্যসংকট দায়ী। ২০১০ সালের ৫ সেপ্টেম্বর প্রথম আলোয় প্রকাশিত একটি প্রতিবেদনে উল্লেখ করা হয়, চায়ের আবাদ সম্প্রসারণ করার সময় কিছু বড় গাছ কাটা এবং ঝড়ে কিছু গাছ পড়ে যাওয়ার পর থেকে ফুলছড়ি চা-বাগান এলাকায় শকুনের আনাগোনা অনেকাংশে কমে গেছে। বার্ডলাইফ ইন্টারন্যাশনাল ডাইক্লোফেনাকের কবল থেকে শকুন রক্ষায় Manifesto on Diclofenac and vulture conservation ঘোষণা করেছে। শকুন সংরক্ষণ এবং শকুন রক্ষায় সচেতনতা বৃদ্ধির লক্ষ্যে এ বছরের ৪ সেপ্টেম্বর আন্তর্জাতিক শকুন সচেতনতা দিবস পালিত হয়।
দেশে নিষিদ্ধ ডাইক্লোফেনাক বিক্রির জন্য সরাসরি রাষ্ট্র দায়ী। কারণ রাষ্ট্রের অনুমোদন ও নজরদারি ছাড়া আর যা-ই হোক কোনো বিক্রিবাট্টা হওয়া অসম্ভব। ২০১১ সালে দেশের হাওর, পাহাড়, সুন্দরবন, সমুদ্র-উপকূল, বিল, নদীপ্লাবন, চর, বরেন্দ্র, বন, সমতল অঞ্চল ঘুরে দেখেছি, গ্রামগঞ্জের দোকানসহ সর্বত্র দেদার বিক্রি হচ্ছে নিষিদ্ধ ডাইক্লোফেনাক। বিক্রেতাদের সঙ্গে কথা বলে জানতে পারি, দেশের প্রায় সব অঞ্চলের বিক্রেতারাই জানেন ডাইক্লোফেনাক নিষিদ্ধ ওষুধ। তাঁরা আরও বলেছেন, এটি তাঁরা জেনেছেন তাঁদের কোম্পানির মাধ্যমে এবং কোম্পানি থেকে বলা হয়েছে, নতুন ওষুধ না আসা পর্যন্ত তা বিক্রি করতে। দেশের কোথাও ডাইক্লোফেনাক নিষিদ্ধ হওয়ার কোনো সরকারি প্রচার-প্রচারণা হয়নি। ওষুধ বিক্রয়কারীরা জানলেও গ্রাম-জনপদের মানুষ, যাঁদের ডাইক্লোফেনাক ব্যবহার করতে বাধ্য করানো হয়েছে। তাঁরা জানেন না এটি নিষিদ্ধ হয়েছে। আজ পর্যন্ত ওষুধের দোকানগুলোতে সংশ্লিষ্ট কোনো সরকারি কর্মকর্তা কি প্রশাসনের কেউ যাননি নিষিদ্ধ ডাইক্লোফেনাক বিক্রি হচ্ছে কি না, তা যাচাই ও পর্যবেক্ষণ করতে। অনেক জায়গায় জানা গেছে, সংশ্লিষ্ট সরকারি কর্মকর্তা ও প্রশাসনের সঙ্গে নিষিদ্ধ ডাইক্লোফেনাক বিক্রয়কারী দোকানের ‘অবৈধ টাকার লেনদেনভিত্তিক সম্পর্ক আছে’।
যা-ই হোক, যেভাবেই হোক নিষিদ্ধ ডাইক্লোফেনাক বিক্রয় ও ব্যবহারের বিষয়টি সংশ্লিষ্ট কর্তৃপক্ষের নজরে আনা জরুরি। কারণ ডাইক্লোফেনাক বিক্রি ও ব্যবহার বহাল রেখে কোনোভাবেই দেশের প্রাণিসম্পদ ও শকুনের ন্যায়বিচার নিশ্চিত করা যাবে না। সরকার একদিকে কাগজে-কলমে ডাইক্লোফেনাক নিষিদ্ধ করেছে, অন্যদিকে এর বিক্রি ও ব্যবহার বহাল রাখছে। আবার একই সরকার শকুন বাঁচাতে তৈরি করেছে ‘বাংলাদেশ বন্য প্রাণী সংরক্ষণ ও নিরাপত্তা আইন, ২০১০’। প্রতিবেশের প্রাকৃতিক পরিচ্ছন্নকর্মী এই শকুন নিশ্চিহ্ন হওয়ায় দেশের সামগ্রিক বাস্তুসংস্থানে একধরনের বিশৃঙ্খলা তৈরি হয়েছে। শকুনের অনুপস্থিতি বর্তমানের অ্যানথ্রাক্স বিপর্যয়ের মাধ্যমে স্পষ্টত প্রতিবেশের অসুস্থতাকেই হাজির করছে। বাসস্থান ও বিচরণ এলাকা কমে যাওয়া, বড় ও উঁচু দেশি গাছের সংকট, খাদ্যাভাব, শকুন-সম্পর্কিত রাষ্ট্রীয় সংরক্ষণ উদ্যোগের অভাবসহ শকুন কমে যাওয়ার পেছনে ডাইক্লোফেনাকও দায়ী। অবিলম্বে সরকারকে ডাইক্লোফেনাকের বিষয়ে কার্যকর ভূমিকা গ্রহণ করতে হবে। যেসব দোকানে এখনো নিষিদ্ধ ডাইক্লোফেনাক বিক্রি হচ্ছে এবং যেসব প্রতিষ্ঠান এখনো তা উৎপাদন ও বিক্রি করছে, তাদের দৃষ্টান্তমূলক শাস্তির বিধান করতে হবে। ডাইক্লোফেনাক নিষিদ্ধকরণের বিষয়টি সরকারি প্রচার-প্রচারণায় সর্বত্র জানাতে হবে। ডাইক্লোফেনাক শকুনের মৃত্যুর সঙ্গে কীভাবে জড়িত এবং কী কী কারণে এটি নিষিদ্ধ করা হয়েছে, তা রাষ্ট্রীয়ভাবে গ্রাম-জনপদে প্রচার করতে হবে। গবাদি প্রাণিসম্পদের লোকায়ত স্থানীয় চিকিৎসাকে স্বীকৃতি ও গুরুত্ব দিয়ে এর গবেষণা ও উন্নয়নে রাষ্ট্রকে এগিয়ে আসতে হবে। পাশাপাশি ডাইক্লোফেনাকের মতো করপোরেট কোম্পানিনির্ভর ঝুঁকিপূর্ণ চিকিৎসা-বাণিজ্য আইন করে বন্ধ করতে হবে।
নয়া উদারবাদী অর্থনৈতিক ব্যবস্থায় সৃষ্ট এ ধরনের সর্বনাশী বাণিজ্য-কারবার ও সমাজ থেকে বিচ্ছিন্ন হয়ে থাকার মানসিকতাই হয়তো সরকারকে কোনোভাবেই টনক নড়ায় না। সরকারের চোখের সামনে নিষিদ্ধ ডাইক্লোফেনাক বিক্রি হলেও সরকার দেখেও না দেখার ভান করে। কারণ সরকার মনে করে না সে একই সঙ্গে মানুষ, গরু ও শকুনেরও দরকার। সমাজ থেকে বিচ্ছিন্ন হওয়ার পর্যায় থেকে রাষ্ট্রকে সরে আসতে হবে। বুঝতে হবে মানুষ, গরু-ছাগল ও শকুনের সম্মিলিত সংসারের জটিল গল্প। নিষিদ্ধ ডাইক্লোফেনাককে সত্যিকারভাবেই নিষিদ্ধ করে রাষ্ট্র তার ন্যায়পরায়ণতার দৃষ্টান্ত হাজির করুক এখনই।
পাভেল পার্থ: গবেষক, প্রতিবেশ ও প্রাণবৈচিত্র্য সংরক্ষণ। 