আন্তর্জাতিক সন্ত্রাসবাদ
হাক্কানি নেটওয়ার্কের অন্দরমহলে:
পাকিস্তান ও যুক্তরাষ্ট্রের মধ্যকার টানাপোড়েন কমে এসেছে; কিন্তু সবকিছুই যে ঠিক হয়ে গেছে, তা নিশ্চিত করে বলা যায় না। তালেবান যদি কাবুলে আরেকটা হামলা চালায়, তাহলে ওয়াশিংটন ও ইসলামাবাদের মধ্যে নতুন করে উত্তেজনা সৃষ্টি হতে পারে। আফগান প্রেসিডেন্ট হামিদ কারজাই গত শনিবার কাবুলে তালেবানের সঙ্গে আলোচনা স্থগিত করে দিয়েছেন। এর মধ্য দিয়ে তিনি ইসলামাবাদে সর্বদলীয় সম্মেলনে গৃহীত প্রস্তাবটি খাটো করার চেষ্টা করেছেন। সর্বদলীয় সম্মেলন সুপারিশ করেছে, পাকিস্তানের উপজাতীয় এলাকাগুলোর জনগণের সঙ্গে আলোচনা করার একটি নতুন প্রক্রিয়া শুরু করা হোক বৃহস্পতিবার থেকে। পাকিস্তানের অনেক নেতা এমন প্রশ্নও তুলেছেন—যুক্তরাষ্ট্র ও আফগানিস্তানের সরকার যদি তালেবানের সঙ্গে আলোচনায় বসতে পারে, পাকিস্তান কেন নিজের জনগণের সঙ্গে আলোচনায় বসতে পারবে না? কাবুলের ওয়াকিবহাল সূত্রগুলো দাবি করছে, প্রেসিডেন্ট কারজাই আফগান তালেবানের সঙ্গে আলোচনা স্থগিত করার ঘোষণা দিয়েছেন পাকিস্তানি তালেবানের সঙ্গে ইসলামাবাদের সম্ভাব্য যেকোনো আলোচনা পণ্ড করতে। কারণ, কারজাই মনে করেন, তাঁর নিজের দেশের তালেবানকে মোকাবিলার প্রয়াস ইসলামাবাদ ভণ্ডুল করেছে।
জানা গেছে, হামিদ কারজাই ও যুক্তরাষ্ট্রের কর্মকর্তারা শুধু মোল্লা ওমরের সঙ্গে সাক্ষাৎ করার চেষ্টা করেননি, অনেকবার সাক্ষাৎ করার চেষ্টা করেছেন সিরাজুদ্দিন হাক্কানির সঙ্গেও। সিরাজ আফগানিস্তানের পূর্বাঞ্চলে খলিফা হিসেবেও পরিচিত। হাক্কানি নেটওয়ার্কের অপারেশনাল কমান্ডার এই খলিফা সিরাজুদ্দিন হাক্কানি গত এক বছরে আফগান প্রেসিডেন্ট হামিদ কারজাইকে সাক্ষাৎ দিতে একবার নয়, তিনবার অস্বীকৃতি জানিয়েছেন। এমনকি এ বছরের জুনে তিনি আফগানিস্তানের বাইরে কোনো স্থানে মার্কিন কর্মকর্তাদের সঙ্গে সাক্ষাৎ করতেও অস্বীকৃতি জানান। প্রেসিডেন্ট হামিদ কারজাই ও প্রয়াত প্রেসিডেন্ট বোরহানউদ্দিন রব্বানি অনেকবার খলিফা সিরাজের সাক্ষাৎ পাওয়ার চেষ্টা করেছেন সিরাজের চাচা হাজি ইব্রাহিম হাক্কানির মাধ্যমে। তাঁরা সিরাজকে শান্তি আলোচনায় অংশ নেওয়ার প্রস্তাব দিয়েছেন। কারজাই একপর্যায়ে খলিফা সিরাজকে পাকতিয়া প্রদেশের গভর্নর হওয়ার প্রস্তাবও দিয়েছিলেন; কিন্তু সিরাজ সেই প্রস্তাব ফিরিয়ে দিয়েছেন। হাজি ইব্রাহিম হচ্ছেন জালালউদ্দিন হাক্কানির ছোট ভাই। মার্কিন কর্মকর্তারা ২০০২ সালে হাজি ইব্রাহিম হাক্কানিকে পাকতিয়া প্রদেশের গভর্নর বানানোর লোভ দেখিয়ে বড় ভাই জালালউদ্দিন হাক্কানির সঙ্গে সম্পর্কে ভাঙন সৃষ্টি করেন। কিন্তু মার্কিনরা সিরাজকে পাকতিয়ার গভর্নর করেনি।
পরে, ২০০২ সালে খোস্ত প্রদেশের গভর্নর বাদশা খান জারদানের সঙ্গে হাজি ইব্রাহিমের বিরোধ সৃষ্টি হলে কারজাই হাজি ইব্রাহিম হাক্কানিকে পাকতিয়া প্রদেশের সেনাপ্রধান নিযুক্ত করেন। বাদশা খান জারদান পাকতিয়া প্রদেশে বেশ হস্তক্ষেপ করতেন। বাদশা ও ইব্রাহিম একই জারদান গোত্রের মানুষ, কিন্তু তাঁরা পরস্পরের বিরোধী ছিলেন। শেষ পর্যন্ত ইব্রাহিম হাক্কানি সরকারি পদ ছেড়ে দেন, কিন্তু প্রেসিডেন্ট হামিদ কারজাইয়ের সঙ্গে যোগাযোগ রক্ষা করে চলেন এ আশায় যে, কোনো একদিন তাঁকে কাবুল সরকারের একজন মন্ত্রী বানানো হবে। প্রেসিডেন্ট কারজাইয়ের পক্ষ থেকে তিনি তাঁর ভাতিজা খলিফা সিরাজের সঙ্গে অনেকবার যোগাযোগ করেছেন। কিন্তু জালালউদ্দিন হাক্কানি তাঁর ছেলে সিরাজকে তালেবানের সঙ্গে বেইমানি না করার পরামর্শ দেন।
খলিফা সিরাজ তাঁর চাচাকে পরিষ্কারভাবে জানিয়ে দেন, মোল্লা ওমরের অনুমতি ছাড়া তিনি প্রেসিডেন্ট কারজাই বা বোরহানউদ্দিন রব্বানি বা যুক্তরাষ্ট্রের কর্মকর্তাদের সঙ্গে কথা বলতে পারবেন না। চাচা ইব্রাহিম হাক্কানি ও ভাতিজা খলিফা সিরাজুদ্দিন হাক্কানির মধ্যে শেষ বৈঠক হয় পেশোয়ারে। সেখানে ইব্রাহিম তাঁর ভাতিজাকে বলেন, তালেবান তাইয়াব আগার মাধ্যমে যুক্তরাষ্ট্রের সঙ্গে আলোচনা চালাচ্ছে, তাহলে তুমি কেন কাবুল আর ওয়াশিংটনের কর্মকর্তাদের সঙ্গে আলোচনায় বসতে রাজি নও? চাচার এ প্রশ্নের উত্তর দেওয়ার জন্য খলিফা সিরাজ কিছু সময় চেয়ে নেন। সীমান্ত পাড়ি দিয়ে তিনি চলে যান আফগানিস্তানের পূর্বাঞ্চলে। এরপর তিনি আর ফিরে আসেননি। তাঁর ঘনিষ্ঠ সূত্রগুলো বলে, তিনি তাঁর চাচার সঙ্গে এসব আলোচনার পুরো বিষয়টি সম্পর্কে তালেবান-নেতা মোল্লা ওমরকে জানিয়েছিলেন একজন বার্তাবাহকের মারফতে।
মোল্লা ওমর খলিফা সিরাজকে নিশ্চিত করেন যে তালেবান কাবুল বা ওয়াশিংটন সরকারের সঙ্গে কোনো রকম আলাপ-আলোচনায় যায়নি। মোল্লা ওমর খলিফা সিরাজকে জানান, তালেবান আমেরিকানদের পরীক্ষা করার জন্য তাদের সঙ্গে দুই পক্ষের বন্দীদের কিছু তালিকা বিনিময় করেছে। তিনি সিরাজকে আরও বলেন, যুক্তরাষ্ট্র আলোচনার মাধ্যমে তালেবানের মধ্যে ভাঙন সৃষ্টির চেষ্টা করছে, এ ব্যাপারে তালেবান নিশ্চিত। মোল্লা ওমর তিন মাস আগেই তাইয়াব আগাকে মার্কিন কর্মকর্তাদের সঙ্গে সাক্ষাৎ করা বন্ধ করে দিতে বলেন। আফগানিস্তানের পূর্বাঞ্চলের ওয়াকিবহাল সূত্রগুলো বলছে, খলিফা সিরাজ এখন মুক্তভাবে গারদেজ ও পাকতিয়ার মধ্যে আসা-যাওয়া করছেন; আর তাঁর বাবা জালালউদ্দিন হাক্কানি পাকিস্তানের ভেতরে কোথাও লুকিয়ে আছেন। কারণ, তিনি অসুস্থ। সূত্রগুলো বলছে, শান্তি পরিষদের প্রধান বোরহানউদ্দিন রব্বানির হত্যাকাণ্ড ছিল একটি পরিষ্কার ইঙ্গিত যে তালেবান যুক্তরাষ্ট্রের সঙ্গে কোনো ধরনের আলোচনায় বসতে আগ্রহী নয়।
বোরহানউদ্দিন রব্বানি খুন হওয়ার পর পাকিস্তান যুক্তরাষ্ট্রের দিক থেকে বড় ধরনের চাপের মুখে পড়ে। এই চাপের ফলেই খলিফা সিরাজের সামনে পাকিস্তানের তালেবানকে পাকিস্তানি বাহিনীর বিরুদ্ধে হামলা বন্ধ করতে বলার সুযোগ আসে। দক্ষিণ ওয়াজিরিস্তানের পাকিস্তানি তালেবানের কমান্ডার ওয়ালিউর রেহমান মেসহুদকে পাঠানো এক বার্তায় খলিফা সিরাজ লেখেন, ‘আইএসআই ও পাকিস্তানের বিরুদ্ধে আমেরিকার অভিযোগগুলো খেয়াল করো। পাকিস্তানের ওপর আমেরিকান কোনো আস্থা নেই। মাইক মুলেন কথা বলছে পাকিস্তানের শত্রুর মতো। কারণ, আমি মোল্লা ওমরকে বিপদে ফেলতে রাজি হইনি। পাকিস্তানের বিরুদ্ধে মাইক মুলেনের অভিযোগগুলোর প্রতি হোয়াইট হাউস সায় দিচ্ছে, তাহলে তোমরা কেন তোমাদের শত্রুর বিরুদ্ধে লড়ছ?’
ইংরেজি থেকে অনুবাদ: মশিউল আলম
   আমেরিকা আফগান যুদেধ যে জয় পাবে নে সেটা ১০১% নিশিচত। তাই পাকিসতান কে জড়িয়ে যুদেধর দায় এড়াতে চায়। ভিয়েতনাম যুদেধ আমেরিকা যখন পরাজয় পরাজয় অবসথা ঠিক তখন কমবোডিয়াকে যুদেধ জড়িয়ে ছিল। ইরাক, মিশর, আফগানসতান, পাকিসতান থেকে আমাদের রাজনীতিকদের শেখার অনেক কিছু আছে। ইরাক, মিশর, আফগানসতানের শাসকেরা আমেরিকার বনধু ঠিকি ছিল কিন্তু সাদ্দাম, মোবারক বিদায় নিয়েছেন। নিজের সারথে আমেরিকা এসব দেশকে ব্যবহার করে ধবংস করে দিয়েছে। তাই নিজের দেশের সারথ জনজাল দিয়ে আমেরিকাকে খুশী করে খমতায় থাকার আগে ভবিষ্যত ভাবতে হবে। নাহলে আমাদের দেশও একসময় ইরাক, লিবিয়া, আফগানসতান হবে। 
সিন্ডিকেট ও চাঁদাবাজি বন্ধে ব্যবস্থা নিন
শাকসবজির বাজারে আগুন:
বাজারে প্রতিটি জিনিসের দাম অকল্পনীয় হারে বাড়ছে। বিশেষভাবে বাড়ছে শাকসবজির দাম। শুধু বাড়ছে না, ঢাকায় আসার সঙ্গে সঙ্গে সবজির দাম বেড়ে দ্বিগুণ হচ্ছে। রোববার প্রথম আলোর মূল প্রতিবেদনে মূল্যবৃদ্ধির এই উদ্বেগজনক বৈশিষ্ট্য উল্লেখ করে বলা হয়েছে, সিন্ডিকেট ও পথে পথে চাঁদাবাজি এর একটি বড় কারণ। এদের বিরুদ্ধে কঠোর ব্যবস্থা নেওয়া দরকার। বাজার তদারকে কোনো রকম শিথিলতা মেনে নেওয়া যায় না।
এখন বাজারে ৪০ টাকার নিচে প্রায় কোনো সবজি নেই। অথচ নরসিংদী, কুমিল্লা, বগুড়া, কুষ্টিয়া, যশোর থেকে প্রতিদিন প্রচুর শাকসবজি ঢাকায় আসছে। সরবরাহ ঠিক থাকলে দাম বাড়ার কথা নয়। কিন্তু এখানে অর্থনীতির স্বাভাবিক নিয়মটি অচল। বাজারে মাল আসার সঙ্গে সঙ্গে কিছু অসাধু ব্যবসায়ী সলাপরামর্শ করে নিজেদের নির্ধারিত দামের কমে পণ্য বিক্রি না করার জন্য জোট বাঁধে বলে অভিযোগ রয়েছে। ক্রেতারা অসহায়।
উৎপাদক পর্যায়ে যে বেগুনের দর ২৫-৩০ টাকা, ঢাকায় ভোক্তা পর্যায়ে তার দাম ৪০-৫০ টাকা। করলা কৃষক বিক্রি করে ৩০-৩৫ টাকায়, ঢাকায় বিক্রি হয় ৬০ টাকায়। সাধারণত খুচরা বাজারে ব্যবসায় শতকরা ১০ ভাগ মুনাফাকে স্বাভাবিক ধরা হয়। কিন্তু এখন ঢাকার বাজারে মুনাফার হার ক্ষেত্রবিশেষে শতকরা ১০০ ভাগ। বাজারে দাম বাড়লেও কৃষক দাম পাচ্ছেন না। কিছু মধ্যস্বত্বভোগী লোক মুনাফার একটি বড় অংশ নিয়ে যাচ্ছেন। এঁরা বাজার অর্থনীতিতে পরগাছার মতো। এঁদের উদোর স্ফীত হচ্ছে। এঁদের বিরুদ্ধে ব্যবস্থা গ্রহণও জরুরি হয়ে উঠেছে।
এবার অতিবৃষ্টির কারণে সবজি উৎপাদন বাধাগ্রস্ত হয়েছে। ফসলের বীজও নষ্ট হয়েছে। আবার রাস্তাঘাটও খারাপ। এর কোনোটিই অতি মূল্যবৃদ্ধির মূল কারণ হতে পারে না। বাজারে তো শাকসবজির অভাব নেই। তাহলে কেন এত দাম বাড়বে? অনেক সময় সরকার নিজেই দাম বাড়ানোর সুযোগ সৃষ্টি করে। সম্প্রতি গ্যাসের দাম বাড়ানো হয়েছে। বেড়েছে পরিবহনব্যয়। ওয়াসার পানির দাম বাড়ানো হয়েছে। বিদ্যুতের দামও কিছু কিছু করে বাড়ানো হয়, আরেক দফা বাড়ানোর কথা চলছে। সরকার দুই হাতে জিনিসের দাম বাড়াচ্ছে, ব্যবসায়ীরা কি বসে থাকবেন? ফলে আন্তর্জাতিক বাজারে চিনির দাম কমলেও দেশে বেড়েছে। কে এই অনিয়মের প্রতিকার করবে?
মূল্যস্ফীতির হার এখন ১১ দশমিক ২৯ শতাংশ। এই হার অন্তত এক অঙ্কের মধ্যে রাখার কথা বিভিন্ন সময় সরকার বলে এসেছে। কিন্তু তা সম্ভব হচ্ছে না। সীমিত ও নির্ধারিত আয়ের মানুষ সংসার চালাতে হিমশিম খাচ্ছে। খাবার তালিকায় কাটছাঁট করতে হচ্ছে। প্রথমে কাটা গেছে মাছ-মাংস। ভরসা ছিল সবজি। এখন সেটাও বাতিলের খাতায় চলে যাচ্ছে।
বাজারে অবাধ সরবরাহ নিশ্চিত করাই হবে সরকারের প্রধান কাজ। আর সরকার যদি সত্যিই দ্রব্যমূল্য নিয়ন্ত্রণে রাখতে চায়, তাহলে অন্তত দু-চারটি সিন্ডিকেট ও সন্ত্রাসী-চাঁদাবাজদের বিরুদ্ধে ব্যবস্থা নিয়ে দৃষ্টান্ত স্থাপন করতে হবে।
আইনশৃঙ্খলা পরিস্থিতির উন্নতির বিকল্প নেই
নিরাপদে ব্যবসার সুযোগ:
ব্যবসায়ীদের ব্যবসার বিষয়টি নিরাপদ ও নিশ্চিত করতে যাঁদের ভূমিকা সবচেয়ে বেশি, তাঁরা অনেক ক্ষেত্রে নিষ্ক্রিয়, আবার অনেক ক্ষেত্রে তাঁরাই সমস্যার বড় কারণ। তাঁরা আইনশৃঙ্খলা রক্ষাকারী বাহিনীর সদস্য। দেশের ব্যবসায়ীদের সবচেয়ে বড় সংগঠন এফবিসিসিআই রোববার যে মতবিনিময় সভার আয়োজন করেছিল, সেখানে ব্যবসায়ীরা তুলে ধরেছেন তাঁদের দুর্ভোগ, দুর্দশা ও ক্ষোভের কথা। সেখানে উপস্থিত ছিলেন স্বরাষ্ট্রমন্ত্রী, প্রতিমন্ত্রী ও আইনশৃঙ্খলা রক্ষাকারী বাহিনীর প্রতিনিধিরা। তাঁরাও অভিযোগগুলো উড়িয়ে দিতে পারেননি।
ব্যবসায়ীরা তাঁদের জীবন ও পণ্যের নিরাপত্তা চেয়েছেন। কারণ, সড়ক-মহাসড়কে তাঁদের পণ্য, ট্রাক ছিনতাই হয়ে যায়, ট্রাকে মাল তোলার সময় সন্ত্রাসীরা এসে চাঁদা নিয়ে যায়, এমন অবস্থায় পুলিশের দেখা মেলে না। আবার এই পুলিশের চাঁদাবাজি আর নানা হয়রানির শিকার হন তাঁরা। এক মাসে দেড় শ ট্রাক ছিনতাইয়ের ঘটনাকে আর যা-ই হোক, কোনোভাবেই স্বাভাবিক বলা যাবে না। আর পুলিশকে বকশিশ বা চাঁদা না দিলে গাড়ি আটকে রাখা হবে, মামলা দেওয়া হবে—এটা যখন নিয়মিত ঘটনা, তখন ব্যবসায়ীরা ব্যবসাই বা করবেন কীভাবে?
দিনের পর দিন ট্রাক ছিনতাই হচ্ছে, ব্যবসায়ীরা অভিযোগ করেও কোনো ফল পাচ্ছেন না—এই যদি পরিস্থিতি হয়, তবে সরকার বা আইনশৃঙ্খলা রক্ষাকারী বাহিনী যে বিষয়টি গুরুত্বের সঙ্গে নিচ্ছে, তা বলা যাবে না। পুলিশের চাঁদাবাজির বিরুদ্ধে যদি কর্তৃপক্ষ সচেষ্ট থাকে, অভিযুক্ত পুলিশের বিরুদ্ধে যদি দৃষ্টান্তমূলক শাস্তি নিশ্চিত করা যায়, তবে আইনশৃঙ্খলা রক্ষাকারী বাহিনীর অসৎ সদস্যরা যেমন সতর্ক হয়ে যাবেন, তেমনি ব্যবসায়ীরাও আস্থা ফিরে পাবেন। এসব ব্যাপারে সরকার কী উদ্যোগ নিচ্ছে, তা স্পষ্ট করা জরুরি। সড়ক-মহাসড়কে নিরাপত্তা নিশ্চিত বা পণ্যবাহী ট্রাক ছিনতাই বন্ধ করতে না পারলে সংশ্লিষ্ট আইনশৃঙ্খলা রক্ষাকারী বাহিনীকে অবশ্য জবাবদিহির ব্যবস্থা করতে হবে। আইনশৃঙ্খলা রক্ষাকারী বাহিনীর বিরুদ্ধে যেসব অভিযোগ ওঠে, তা যে শুধু বিভাগীয় তদন্তের উদ্যোগ নিয়ে সামাল দেওয়া যাচ্ছে না, সেটা পরিষ্কার। আর অভিযুক্ত কোনো সদস্যকে শুধু বদলির মতো ‘শাস্তি’ দেওয়ার বিধানও কাজে দেবে না।
সরকার যদি সত্যিই আইনশৃঙ্খলা পরিস্থিতির উন্নতি চায়, তবে এই বাহিনীগুলোর জবাবদিহির বিষয়টি আরও কঠোরভাবে নিশ্চিত করতে হবে। যেকোনো অভিযোগের যথাযথ তদন্ত ও কঠোর শাস্তির বিষয়টি নিশ্চিত করতে হবে। এই কাজগুলো ঠিকমতো হয় না বলেই আইনশৃঙ্খলা রক্ষাকারী বাহিনীর কিছু কিছু সদস্য এর সুযোগ নিয়ে থাকেন। ব্যবসায়ীদের পক্ষ থেকে বৈঠকে আইনশৃঙ্খলা পরিস্থিতির উন্নয়নে ১৫ দফা সুপারিশ করা হয়েছে। আমরা আশা করব, সরকার বিষয়গুলো গুরুত্বের সঙ্গে বিবেচনা করবে। আইনশৃঙ্খলা পরিস্থিতির উন্নতি না হলে বর্তমান ব্যবসা-বাণিজ্য যেমন ক্ষতিগ্রস্ত হচ্ছে, তেমনি বাধাগ্রস্ত হবে ভবিষ্যৎ বিনিয়োগ।
কোথায় এর শেষ, বলবে কি সরকার?
স্বেচ্ছাসেবক লীগ কর্মীদের নৃশংসতা:
দেশের মানুষ যখন সৌদি আরবে আট বাংলাদেশির মৃত্যুদণ্ড কার্যকরের নৃশংস পদ্ধতি নিয়ে ক্ষুব্ধ ও শোকার্ত, তখন নৃশংসতার অন্য নজির স্থাপন করেছে কুষ্টিয়ার স্বেচ্ছাসেবক লীগের কর্মীরা। তাঁদের মিছিলে না যাওয়ায় গত বুধবার মোহাম্মদ রনি নামের এক যুবককে ধরে নিয়ে নৃশংস নির্যাতন করা হয়েছে। ভেঙে দেওয়া হয়েছে তাঁর পা, উপড়ে নেওয়া হয়েছে নখ, থেঁতলে দেওয়া হয়েছে সব কটি আঙুল। ৩০-৪০ জন মিলে একজনকে হকিস্টিক, রড, লাঠি দিয়ে উপর্যুপরি পিটিয়ে বোঝানো হয়েছে দলীয় ক্ষমতা।
এটা নতুন নয় এবং শেষও নয়। মিছিলে না গেলে, দুর্নীতি, ক্ষমতার অপব্যবহার, নারীদের উত্ত্যক্ত করা, সালাম না দেওয়ার জন্য পেটানোসহ এমন অপকর্ম নেই, যা সরকারদলীয় ক্যাডাররা করে না। ঢাকা বিশ্ববিদ্যালয়ে মিছিল না করার অপরাধে ছাত্রলীগ নেতারা একদল ছাত্রকে গত বছর শীতের মধ্যে হলছাড়া করে মাঠের মধ্যে দাঁড় করিয়ে রেখেছিলেন। দল না করার অপরাধে বিভিন্ন ছাত্রাবাস থেকে বৈধ ছাত্রদের কক্ষছাড়া করার ঘটনা অহরহই ঘটছে। তাই বলা যায়, এ ধরনের নির্যাতন মোটেই বিচ্ছিন্ন নয়, বরং এটাই ‘স্বাভাবিক’ হয়ে গেছে। এবং এই স্বাভাবিক অবস্থা কমবেশি সব সরকারের আমলেই বজায় থাকছে।
এসব ঘটনার শিক্ষা একটাই: ক্ষমতায় আসীন দলের সহযোগী সংগঠনগুলোর কর্মী-ক্যাডাররা এখন মূর্তিমান আতঙ্কে পরিণত হয়েছে। তাদের আশ্রয়েই যাবতীয় অপরাধমূলক কর্মকাণ্ড ও ক্ষমতার দাপট অকাতরে চলতে পারছে। এসব সংগঠনের নেতা-কর্মীরা তাঁদের প্রভাববলয়ে থাকা মানুষ, প্রতিষ্ঠান—সবকিছুকে ‘হুকুমের দাস’ মনে করা শুরু করেছেন।
বাংলাদেশের বর্তমান বাস্তবতায় একটি সংগঠনের আশ্রয়ে থেকে অপরাধ করা বিচিত্র নয়। কিন্তু অপরাধ করে দলীয় আশ্রয় আর পুলিশি প্রশ্রয় পাওয়া খুবই চিন্তার বিষয়। কিন্তু সেটাই ঘটছে। কুষ্টিয়ার ঘটনায় পুলিশ একজনকে গ্রেপ্তার করতে সক্ষম হয়েছে। কিন্তু নির্যাতিতের পক্ষ থেকে করা মামলার বাকি অভিযুক্ত ব্যক্তিদের কী হবে? তাঁদের কেউ কেউ গ্রেপ্তার হলেও আদালতের মাধ্যমে উপযুক্ত শাস্তি পাবেন কি? পেলে অন্তত ক্ষতিগ্রস্ত ব্যক্তিরা কিছুটা সান্ত্বনা পেতে পারেন। না পেলে রাজনৈতিক দুর্বৃত্তায়ন গোটা দেশকে গ্রাস করবে।
এটা শুধু নির্যাতন না মধ্যযুগীয় বরবর্তাকেও হার মানায় । একটা গণতান্ত্রিক দেশে প্রত্যেকটি মানুষের নিজস্ব আধিকার রাজনীতি করবে কি করবেনা, মিছিলে যাবে কি যাবে না । কিন্তু এ ঘটনা কি আমাদের প্রমাণ করে না আমরা কতটুকু সে অধিকার ভোগ করছি। এর পরও কি আমাদের ক্ষমতাসীনদের টনক নড়বে না । ক্ষমতাতার দাপটে ধরাকে সরা জ্ঞান করছে যারয তাদের কি বিচার হবেনা ? নাকি তারা এরকম বরবর্তা করে যাবে আমরা চিরদিন আকুতি জানিয়ে যাব বিচারের । আমরা এ বরবর্তার তীব্র নিন্দা জানাচ্ছি এবং সরকারের কাছে বিনীত আবেদন জানাচ্ছি এর দৃষ্টান্তমুলক বিচারের যাতে মানুষের সরকারের সদিচ্ছার প্রতি আস্থা বাড়ে । 
দুই দু’গুণে পাঁচ
সশস্ত্র বাহিনী সমাচার:
গল্প আছে: বাঙালি-তনয় জেনারেল জে এন চৌধুরী যখন ভারতের চিফ অব আর্মি স্টাফ তথা সেনাধ্যক্ষ, তখন তিনি একবার তাঁর সেনাবাহিনীর একটি ইউনিট পরিদর্শনে গিয়েছিলেন। ইউনিটে বেশ কিছু বাঙালি সৈন্যও অন্তর্ভুক্ত ছিলেন। তো ইউনিটের সিও তথা কমান্ডিং অফিসার একপর্যায়ে বলে বসলেন, ‘স্যার, বাঙালিরা তাদের মেজাজগত কারণে ভালো সৈনিক হতে পারে না।’ জেনারেল চৌধুরী সঙ্গে সঙ্গে স্মিতহাস্যে জবাব দিয়েছিলেন, ‘আপনি যথার্থই বলেছেন, ওরা কেবল ভালো জেনারেলই হয়।’
তা ভালো জেনারেল হতে হলে ভালো সৈনিকও হতে হয় বৈকি এবং প্রথম আলোয় দীর্ঘদিন যাবৎ ‘তোমাদের এ ঋণ শোধ হবে না’ শীর্ষক কলামে প্রকাশিত মুক্তিযোদ্ধাদের বীরত্বের কাহিনি এটাই প্রমাণ করে, বাঙালিরা উপযুক্ত প্রেরণা পেলে ভালো সৈনিক হতে পারে বটে। আর এই পরিদর্শন-সংক্রান্ত গল্পও আছে—এক জেনারেল বলেছিলেন, তিনি ভোর পাঁচটায় ইউনিট পরিদর্শনে যাবেন। সেটা চেইন-অব-কমান্ড অনুসারে নিম্নমুখী হয়ে ব্রিগেডিয়ার, কর্নেল, মেজর থেকে ক্যাপ্টেন পর্যন্ত পৌঁছাতে গিয়ে প্রত্যেকে অতিরিক্ত সতর্কতাবশত আধা ঘণ্টা করে মার্জিন রেখে অধস্তনকে বলায় শেষ পর্যন্ত দেখা গেল, রাত তিনটার সময় আর্মির ড্রাইভার গাড়ি নিয়ে জেনারেল সাহেবের বাসভবনে গিয়ে হাজির।
সে যা হোক। সেনাবাহিনী সম্পর্কে পৃথিবীর অন্যতম শ্রেষ্ঠ সেনানায়ক সম্রাট নেপোলিয়ন, যিনি লম্বায় ছিলেন মাত্র পাঁচ ফুট আড়াই ইঞ্চি, দুটি সুন্দর কথা বলেছেন—এক. সর্বোত্তম জেনারেল হচ্ছেন তিনি, যিনি সবচেয়ে কম ভুল করেন। দুই. সৈনিকরাই সাধারণত যুদ্ধ জয় করেন আর জেনারেলরা তজ্জন্য বাহবা পেয়ে থাকেন। তা, এ সম্পর্কেও একটা মজার গল্প আছে—একজন সৈনিক একবার একটি যুদ্ধক্ষেত্র থেকে পালাচ্ছিলেন। অনেকক্ষণ দৌড়ানোর পর সপক্ষের একজন তাঁকে থামিয়ে দিয়ে ওখানে তিনি কী করছেন জিজ্ঞেস করলেন। সৈনিকটি সম্পূর্ণ নিরুত্তর রইলে তিনি বললেন, ‘তুমি জানো, আমি কে? আমি হচ্ছি একজন জেনারেল।’ ‘ও গড,’ সৈনিকটি সবিস্ময়ে বলে উঠলেন, ‘আমি এতটা পেছনে চলে এসেছি!’ বলা বাহুল্য, যুদ্ধক্ষেত্রে আর্মি অফিসাররা সচরাচর পেছনেই থাকেন এবং তখন তাঁদের উর্দিতে কোনো র‌্যাংকও থাকে না।
প্রসঙ্গত, প্রথম বিশ্বযুদ্ধের সময় নাকি একজন জেনারেল একাকী একটি ফ্রন্ট লাইন দেখতে চাইলে তাঁকে ঘুরিয়ে দেখাতে জনৈক জিপচালক সৈনিককে দায়িত্ব দেওয়া হয়। যাত্রা শুরুর কিছুক্ষণ পর সৈনিকটি জেনারেলের উদ্দেশে ফিসফিস করে বললেন, ‘বাঁয়ে শত্রুপক্ষের শেলের আঘাতের চিহ্ন।’ জেনারেল মাথা নাড়লেন। কিছুক্ষণ পর তিনি আবার ফিসফিসিয়ে বললেন, ‘ডানে শত্রুপক্ষের পরিত্যক্ত পরিখা।’ জেনারেলও ফিসফিসিয়ে বললেন, ‘আমি ওগুলো দেখতে পাচ্ছি।’ আরও কিছুক্ষণ এভাবে জিপ চলার পর জেনারেল ফিসফিসিয়ে বললেন, ‘চারদিক নিস্তব্ধ দেখছি। ফ্রন্টলাইন থেকে আমরা আর কত দূরে আছি?’ ‘প্রায় দুই মাইল’, জবাব এল। এবার জেনারেল উষ্মার ভাব দেখিয়ে বললেন, ‘তাহলে আমরা ফিসফিস করে কথা বলছি কেন?’ সৈনিকটি তখন জবাব দিলেন, ‘আমি তো ফিসফিস করছি না, স্যার। ঠান্ডায় আমার গলাটা বসে গেছে। আপনার ফিসফিস করার প্রয়োজন নেই।’
আমেরিকার প্রেসিডেন্ট জর্জ ওয়াশিংটন বলে গেছেন, ‘শৃঙ্খলা হচ্ছে সেনাবাহিনীর আত্মা। বেশি দূর যাওয়ার দরকার নেই, ঢাকায় গাড়ি চালিয়ে জাহাঙ্গীর গেট অতিক্রম করে ক্যান্টনমেন্ট এলাকায় প্রবেশ করলেই এই শৃঙ্খলাবোধের বেশ খানিকটা পরিচয় পাওয়া যায়। এ-সংক্রান্ত বিদেশি মজার গল্পটি—একজন ব্রিটিশ ও একজন আমেরিকান আর্মি অফিসারের মধ্যে কথাবার্তা হচ্ছিল, কোন আর্মিতে শৃঙ্খলাবোধ বেশি? আমেরিকান অফিসারটির কথার মাঝখানেই এক সৈনিক হঠাৎ এসে বললেন, ‘ক্যাপ, আমি কি আপনার জিপটা রাতের জন্য নিতে পারি? আমার গার্লফ্রেন্ডকে নিয়ে একটু ঘুরে বেড়াব।’ অফিসারটির সঙ্গে সঙ্গে সম্মতি দিয়ে ব্রিটিশ অফিসারের দিকে ফিরে বললেন, ‘এটাতেই আমাদের শৃঙ্খলার প্রমাণ নিহিত। ওর আমাকে জিজ্ঞেস করার কোনো প্রয়োজন ছিল না।’
বাদ রইল নৌবাহিনী ও বিমানবাহিনী প্রসঙ্গ। নৌবাহিনীর যুদ্ধজাহাজের ভারপ্রাপ্ত অফিসার সবার অলক্ষ্যে পানিতে ডুবে মারা যাচ্ছিলেন। একজন নৌসেনা হঠাৎ দেখতে পেয়ে অনেক কষ্টে তাঁকে বাঁচালেন। তিনি বেঁচে উঠে তাঁকে ধন্যবাদ জানিয়ে বললেন, ‘তোমাকে আমি প্রকাশ্যে পুরস্কৃত করব।’ তিনি হাত জোড় করে বলতে লাগলেন, ‘ব্যাপারটা গোপনই থাক, স্যার। আমি আপনাকে বাঁচিয়েছি এটা অন্যরা জানতে পারলে আমাকে পানিতে চুবিয়ে মারবে।’
উল্লেখ্য, নৌবাহিনীতে লিখিত অনুমতি ছাড়া দাড়ি রাখার নিয়ম নেই। এদিকে বিমানবাহিনীর প্রশিক্ষক নতুন রিক্রুটদের উড়োজাহাজ থেকে জরুরি অবস্থায় প্যারাসুটসহ লাফ দিয়ে প্রাণ বাঁচানোর মহড়া দিচ্ছিলেন। একজন প্রশিক্ষণার্থী তাঁকে প্রশ্ন করলেন, ‘আচ্ছা, আমি প্যারাসুটসহ উড়োজাহাজ থেকে লাফ দিলাম; অতঃপর নির্দিষ্ট বোতাম চাপলেও প্যারাসুট খুলল না। তখন আমাকে কী করতে হবে?’ ‘ফেরত নিয়ে এসো’, প্রশিক্ষক বিন্দুমাত্র ইতস্তত না করে জবাব দিলেন, ‘তোমাকে তৎপরিবর্তে আরেকটা দিয়ে দেব।’
তা সশস্ত্র বাহিনীতে এ রকম কত মজার ঘটনাই না ঘটে থাকে! এই যেমন—একজন সৈনিককে তাঁর কমান্ডিং অফিসার প্রশ্ন করেছিলেন, ‘তুমি কি বলতে পারো, পূর্ণ মিলিটারি মর্যাদায় সমাহিত হতে হলে একজন সশস্ত্র বাহিনীর সদস্যকে কী করতে হবে?’
‘তাঁকে মরতে হবে, স্যার’, ঝটপট জবাব এল।
আরেকবার সরাসরি কমিশনপ্রাপ্ত এক কর্নেল ও প্রমোশনপ্রাপ্ত ক্যাপ্টেন সাহেব একসঙ্গে আর্মি ব্যারাক পরিদর্শনকালে সৈনিকদের স্যালুটের জবাবে ক্যাপ্টেন বারবার বলছিলেন, ‘সেইম টু ইউ, সেইম টু ইউ’। কর্নেল সাহেব এটা লক্ষ করে কৌতূহলবশত কারণ জিজ্ঞেস করতেই ক্যাপ্টেন সহাস্যে বলে উঠলেন, ‘স্যার, আমি একসময় সাধারণ সৈনিক ছিলাম এবং আমি জানি ওরা মনে মনে কী ভাবছে।’
আর হ্যাঁ, আমি যখন পোস্টমাস্টার-জেনারেল ছিলাম, তখন পুরোনো সহপাঠী ও বন্ধুবান্ধব ঠাট্টা করে বলত, ‘বাংলাদেশে খুব কমসংখ্যক জেনারেল আছেন, তুমি তাঁদের মধ্যে অন্যতম।’ আমি মুচকি হেসে বলতাম, ‘অবশ্যই।’ কিন্তু ব্যাপারটা হচ্ছে ও রকম, নেমপ্লেটে লেখা আছে এমবিবিএস ডাক্তার, তবে ব্র্যাকেটে হোমিও।
পুনশ্চ: পাকিস্তান আমলে তৎকালীন সুপ্রিম কোর্টের বিচারক জাস্টিস কায়ানি—মালিক রুস্তম কায়ানি ছিলেন বুদ্ধিদীপ্ত, তির্যক কথার জন্য খুব বিখ্যাত। তো তিনি একবার বলেছিলেন, পাকিস্তান সশস্ত্র বাহিনীর লোকেরা যখন পর দেশ জয় করতে পারে না, তখন নিজের দেশ জয় করে ফেলে। পাকিস্তানে সেটা অহরহই ঘটেছে ও ঘটছে।
আতাউর রহমান: রম্য লেখক। ডাক বিভাগের সাবেক মহাপরিচালক।
   স্যার, খুব মনোযোগের সাথে পড়ছিলাম আর আল্লা আল্লা করছিলাম যে ভুলেও বাংলাদেশের জেনারেলদের নিয়ে কিছু বলে ফেলেন কি না। তো দেখলাম বিচারপতি কায়ানিকে "কোট' করে যথার্থ স্মার্টনেস দেখিয়ে পাকা খেলোয়াড়ের মতো বেরিয়ে গেলেন। স্যালুট, স্যার জেনারেল!! ইয়ে বিচারপতি কায়ানি তো ওই কথা পাকিস্তানি জেনারেল এবং সেনাবাহিনী সম্পর্কে বলেছিলেন, তাইনা স্যার?
পুলিশ বাহিনীতে লোকবল-সংকটের অজুহাত কত দিন?
রাজধানীতে ছিনতাই বৃদ্ধি:
রাজধানীতে ছিনতাই যে বেড়ে গেছে, তা পুলিশই স্বীকার করেছে। তাদের মতে, এর কারণ টহল কমে যাওয়া। আইনশৃঙ্খলা পরিস্থিতি সামাল দেওয়া অব্যাহত প্রক্রিয়া। অপরাধীদের বিরুদ্ধে সব সময় পুলিশ সদা সতর্ক থাকবে, এটাই প্রত্যাশিত। টহল কেন কমেছে—এর জবাব হচ্ছে, লোকবল-সংকট। কিন্তু সেই সমস্যার সমাধান করার দায়িত্ব সরকারেরই।
সেপ্টেম্বর মাসের ১ থেকে ১০ তারিখ পর্যন্ত ঢাকার বিভিন্ন স্থানে ছিনতাইয়ের ঘটনা ঘটেছে ২৭৩টি। মাত্র ১০ দিনে এতগুলো ছিনতাইয়ের ঘটনা কোনোভাবেই স্বাভাবিক আইনশৃঙ্খলা পরিস্থিতির ইঙ্গিত দিচ্ছে না। ঢাকা মহানগর পুলিশের যা জনবল, তার প্রায় অর্ধেকই ব্যস্ত থাকে বিভিন্ন রাজনৈতিক কর্মসূচির নিরাপত্তা নিশ্চিত করার দায়িত্বে। বাকি অর্ধেক জনবল দিয়ে আইনশৃঙ্খলা রক্ষার নিয়মিত কার্যক্রম সামাল দেওয়া সম্ভব নয়। ঢাকা মহানগরের মতো এত জনবহুল শহরের জন্য পুলিশ বাহিনীর এই সদস্যসংখ্যা যে যথেষ্ট নয়, তা বলার অপেক্ষা রাখে না। কিন্তু যে জনবল রয়েছে, তার কি যথাযথ ব্যবহার হচ্ছে? এখানে যেমন পুলিশ বাহিনীর দক্ষতার প্রশ্ন রয়েছে, তেমনি রয়েছে পুলিশ প্রশাসনের সুষ্ঠু ব্যবস্থাপনার বিষয়টি। রয়েছে পুলিশ বাহিনীর অনেক সদস্যের বিরুদ্ধে দুর্নীতি ও অপরাধে জড়িয়ে পড়ার অভিযোগ। এ বিষয়গুলো পুলিশ প্রশাসন কীভাবে দেখছে?
প্রথম আলোয় গত শুক্রবার প্রকাশিত এক প্রতিবেদনে যেসব এলাকায় ছিনতাই বেশি হয়, তার একটি তালিকাও প্রকাশিত হয়েছে। ছিনতাইপ্রবণ এলাকাগুলো পুলিশের জানার বাইরে নেই। লোকবল-সংকটের বিষয়টি মেনে নিয়েও আমরা বলতে চাই, পুলিশ প্রশাসনের প্রশাসনিক দক্ষতা উন্নয়ন, লোকবলের যথাযথ ও কার্যকর ব্যবহার এবং অপরাধ দমনে বিভিন্ন উদ্ভাবনী পদ্ধতি অবলম্বন করে পরিস্থিতির নিশ্চিতভাবেই দৃশ্যমান উন্নতি করা সম্ভব। আমরা আশা করব, শুধু লোকবলের দোহাই না দিয়ে আইনশৃঙ্খলা পরিস্থিতিকে সহনীয় পর্যায়ে রাখতে পুলিশ বিভাগ ও প্রশাসন যথাযথ গতিশীলতার পরিচয় দেবে। একই সঙ্গে সরকারের নীতিনির্ধারকদের দৃষ্টি আকর্ষণ করে বলতে চাই, ঢাকার মতো একটি জনবহুল শহরের আইনশৃঙ্খলা পরিস্থিতি সামাল দিতে মহানগর পুলিশের জনবল বাড়ানো, আধুনিক প্রযুক্তিতে সক্ষম করে তোলার বিকল্প নেই।
দেশহীন মানুষের কথা
শতবর্ষী রেইনট্রি ও মানুষের লোভ:
এখন মন খুব খারাপ। বিরিশিরির এই পথে কতবার হেঁটেছি আমি, হিসাব করতে পারব না। পথের ধারে সারি সারি বিশাল রেইনট্রি। বহু দূর থেকে এই বৃক্ষরাজি দেখা যায়। যাঁরা বিরিশিরি বেড়াতে গেছেন, তাঁদের নিশ্চয়ই মনে আছে এই রেইনট্রিগুলোর কথা। খুব কষ্ট হচ্ছে এই ভেবে যে বিরিশিরির ১০০ বছরের বেশি পুরোনো রেইনট্রিগুলো রাষ্ট্রযন্ত্র ও মানুষের লোভের কাছে এখন মৃত্যুপথযাত্রী। ইতিমধ্যে দুটি গাছ কেটে ফেলা হয়েছে। যাঁরা এই গাছ কাটার সঙ্গে যুক্ত, তাঁরা এত ক্ষমতাধর যে আশপাশের মানুষ শুধু অসহায় চেয়ে আছে। খ্রিষ্টান মিশনের আদিবাসীরা এখানে-ওখানে অসহায়ের মতো ফোন করছেন, আকুতি জানাচ্ছেন।
সরকার ও প্রশাসনের সামনেই ঘটছে এই সর্বনাশা বৃক্ষ হত্যাযজ্ঞ। প্রশাসনের প্রত্যক্ষ সহায়তা ছাড়া এত অবিশ্বাস্য দ্রুতগতিতে এসব হতে পারে না। অথচ ১০০ বছর ধরে যে বিরিশিরি মিশন চার্চ কর্তৃপক্ষ এসব গাছ লালন-পালন করেছে, তারা কিছুই জানে না।
প্রথম আলো প্রতিবেদন করেছে, ‘নেত্রকোনা জেলার সুসং-দুর্গাপুরের শান্তছায়াসুনিবিড় দুর্গাপুর-ঝাঞ্জাইল সড়ক দিনকয়েক ধরে কুঠারের শব্দে প্রকম্পিত। এই কুঠার না থামলে রাস্তাটি তার শত বছরের ছায়াসুনিবিড় চরিত্র হারাবে। কারণ, সড়কের ৬২টি গাছ কাটা হচ্ছে। এর মধ্যে ২৬টি শতবর্ষী। শহরের ঐতিহ্য আর স্মৃতিবাহী এসব গাছের আকস্মিক এই পরিণতি মানতে পারছে না এলাকার মানুষ।...৬২টি গাছের মধ্যে ২৬ নম্বর গাছের ডালপালা ও শিকড় কাটা হচ্ছিল গতকাল। তাৎক্ষণিক মেপে দেখা গেল, গাছটির গোড়ার ব্যাস ১৯ ফুটের বেশি। কাণ্ডের প্রথম ভাগ লম্বায় প্রায় ১৫ ফুট। ডালগুলোই বড়সড় গাছের গোড়ার মতো মোটা। প্রায় সব কটি গাছই এমন বিশালাকারের।’
প্রশাসনের হস্তক্ষেপে আপাতত গাছ কাটা বন্ধ থাকলেও ভবিষ্যতে কী হবে, কেউ বলতে পারে না। কেননা, গাছ কর্তনকারীরা অনেক বেশি ক্ষমতাবান। আমরা বিষয়টির প্রতি প্রধানমন্ত্রীর হস্তক্ষেপ কামনা করি।
গারো ব্যাপ্টিস্ট কনভেনশনের (জিবিসি) সাধারণ সম্পাদক রেভারেন্ড লিটন ম্রং আমাকে ফোন করেছিলেন। আজ থেকে ১২০ বছর আগে ১৮৯০ সালে এখানে অস্ট্রেলিয়ান ব্যাপ্টিস্ট মিশনারিরা আসেন। তখন এখানে রাস্তাঘাট ছিল না। বিদেশি মিশনারি ও গারোরা এই গাছগুলো লাগান। জমিও মিশনেরই। পরবর্তী সময় রাস্তার জন্য তাঁরা জায়গা ছেড়ে দেন। রেভারেন্ড লিটন ম্রং প্রথম আলোকে বলেন, ‘আমরা লোকমুখে জানতে পারি, জেলা পরিষদ এসব গাছ বিক্রি করেছে। ৫ অক্টোবর আমরা সংশ্লিষ্ট ব্যক্তিদের উকিল নোটিশ করি। ৭ অক্টোবর হাইকোর্টে রিট করি। ১১ অক্টোবর আদালত গাছ ও জমির বিষয়ে স্থিতাবস্থা জারি করেন। আদালতের আদেশের কপি ফ্যাক্সযোগে ইউএনওর দপ্তর এবং থানায় পাঠিয়েছি। কিন্তু গাছ কাটা বন্ধ হচ্ছে না।’
বিরিশিরির টানে কত মানুষ সেখানে বেড়াতে যান। প্রকৃতিপ্রেমী সৌন্দর্যপিয়াসী মানুষ। যাঁরা বিরিশিরি দেখেননি, তাঁদের জানাই, বিরিশিরির পাশে গারো পাহাড় থেকে নেমে আসা সোমেশ্বরী নদী, উত্তরে মেঘালয়ের পাহাড়, বিরিশিরিকে মাঝখানে রেখে নদী বয়ে গেছে দুই দিকে। এই পাহাড়ি নদীর স্বচ্ছ জলধারা আমাদের সম্পদ। এই রেইনট্রিগুলো উজাড় হলে বিরিশিরি তার সৌন্দর্য হারাবে, এ কথা সবাই স্বীকার করবেন। গ্রামীণফোনের বিজ্ঞাপনচিত্রে এই বিরিশিরির অপরূপ দৃশ্য দেখা যায়।
সরকার পরিবেশ রক্ষা, বন সংরক্ষণ, সবুজের কথা মুখে বলছে। জলবায়ু পরিবর্তনে ভয়ের কথা বলছে, বিদেশি অর্থের দিকে চেয়ে আছে। আর অন্যত্র চলছে শতবর্ষের বৃক্ষরাজি ধ্বংসের লীলাখেলা। প্রশাসন শুধু নীরবই নয়, সহযোগী শক্তি। এ অবস্থায় জেমস ক্যামেরনের অ্যাভাটার চলচ্চিত্রের দৃশ্য চোখে ভাসে। চলচ্চিত্রে আদিবাসীরা একটি প্রকাণ্ড বৃক্ষকে পূজা করত, মানত। বাইরের স্কাই পিপল এসে সেখানে ধ্বংসযজ্ঞ চালায়। ব্যাপক ধ্বংসাত্মক যুদ্ধের শেষে আদিবাসী মানুষের জয় হয়। প্রকৃতি ও প্রাণীরা তাদের শক্তি নিয়ে আদিবাসী মানুষের পাশে দাঁড়ায়। স্কাই পিপল ও যান্ত্রিক শক্তির পরাজয় ঘটে। অশুভ শক্তির প্রতীক এলিয়েনরা ফিরে যায়। কিছু ভালো এলিয়েন থেকে যায় আদিবাসী মানুষের সঙ্গে।
আসুন, আমরা সবাই মিলে অর্থলিপ্সু কতিপয় মানুষের থাবা থেকে বৃক্ষ, পরিবেশ ও ধরিত্রী রক্ষা করি। এখানে আনন্দ মোহন কলেজ, কৃষি বিশ্ববিদ্যালয় ও নেত্রকোনা-ময়মনসিংহের পরিবেশবাদী মানুষ ও তরুণসমাজ নিশ্চয় এগিয়ে আসবেন।
    সঞ্জীব, আপনি যেভাবে বললেন আমি বা আমরা মধুপুর গড়ের মানুষেরা সেভাবে বলতে পারছিনা। আমি আমার বাড়ি থেকে দশমিক ৫ কিলো দূরের রসুলপুর বিটের কথাই যদি বলি তাহলে সেই প্রকৃতির কান্না আমাকে ব্যাথাতুর করে তুলে। ৯০- এর গণতন্ত্র আসার আগেও এখানে এত গভীর বন ছিল যে সেখানে মানুষ ঢুকতে পারত না। রাতে বন্য শুকর আমাদের এলাকায় আসত, দিনে আশ- পাশে হরিণ, শজারু, বন মুরগ সবসময় দেখা যেত। আব্বা বলতেন বাড়িতে বসে রাতে বাঘের হুংকার শুনা যেত। আশ- পাশের বাড়িতে এখনও এত বিশাল হরিণের শিং রয়েছে তা শুধু জিওগ্রাফি চ্যানেলেই দেখা যায়। আমার সেই স্বপ্নের রূপকথার বাল্যকাল সমূলে উৎপাটন করা হয়েছে। এখন সেই কাটা পাহাড়ের বুকে ইটের ভাটা থেকে শুরু করে কয়লা বানাবার কূপ পর্যন্ত প্রভাবশালীরা খনন করেছে। এখনও দুখালার অভয়াশ্রমে টাকা দিলে হরিণ মেলে। আর, রসুলপুরের সংরক্ষিত বনের বিট অফিসারকে টাকা দিলে যেটুকু বন আছে সেটুকু এক রাতেই নিয়ে নেয়া যাবে- কোন ব্যাপার- ই না। এই দেশ কখনও এগুবে না, কারণ প্রকৃতির এই অভিশাপ তাকে তাড়া করে ফিরছে। প্রতিদিনের একটা সময় আমি ঐ প্রকৃতির জন্য কাঁদি। প্রভাবশালী বন খেকুদের আভিসাপ দিই। আদিবাসীরা, আমরা কিভাবে বাঁচব? 
    সংবাদটা পড়ে ভালো লাগলো । প্রথম আলোতে এরকম লেখা আরো চাই। 
    আসুন, আমরা সবাই মিলে অর্থলিপ্সু কতিপয় মানুষের থাবা থেকে বৃক্ষ, পরিবেশ ও ধরিত্রী রক্ষা করি।.... 
    আপনাকে অনেক ধন্যবাদ মহামূল্যবান এই লেখাটার জন্য । এই সরকার যখনই ক্ষমতায় আসে তখনই এরা গাছ কেটে উজাড় করে । দেশের কি ক্ষতি হল না হল তা এদের বিবেচ্য বিষয় নয় । এর প্রমাণ ৯৬ এ এরা ক্ষমতায় আসার পর পরই ঢাকা খুলনা মহাসড়কের দুপাশ থেকে মহামূল্যবান গাছগুলো রাতারাতি কেটে উজাড় করেছিল । কেন করেছিল, তার কোন কারণ আজো দেশবাসী জানে না। তখন এর বিপক্ষে আমরা তখন বহুবার কলম ধরেছিলাম। কিন্তু কলমের ক্ষমতা তাদের ক্ষমতার কাছে জিম্মি ছিল । পরিবেশ রক্ষা ? বন সংরক্ষণ ? সবুজের কথা ? জলবায়ু পরিবর্তনে ভয়ের কথা ? এসব এদের চিন্তার বিষয় না । এদের একটাই চিন্তা। এদের এদেশে চাওয়া পাওয়ার কিছু নেই । এদেশ গোল্লায় যাক, তাতে তাদের কি ? 
    সঞ্জীবদা, লিখাটি অসম্ভব ভালো লাগলো। আপনার কাছ থেকে এমন প্রতিবাদমূলক লিখা সবসময় আশা করি। 
    আমার খুবই দু:খ এবং কষ্ট হচ্ছে যে ২টি গাছ কেটে ফেলেছে। আমার রাগ এবং খে্ব বলে বুঝাতে পারবনা। যেদিন প্রথম আলোতে বিরিশিরির এই দু;সংবাদ পাই সে রাতে ঘুমাতে পারিনি। আমার শৈশব বলতে গেলে বিরিশিরিতেই কেটেছে। আমি এখনৌ বিরিশিরির রেইনট্রি গাছ, সেই বেয়েস হোস্টেল, খেলার মাঠ, সমেশ্বরীর স্বপ্ন দেখি। ধন্যবাদ দাদা সুন্দর লেখনির জন্য। 
    আমার খুবই দু:খ এবং কষ্ট হচ্ছে যে ২টি গাছ কেটে ফেলেছে। আমার রাগ এবং খে্ব বলে বুঝাতে পারবনা। যেদিন প্রথম আলোতে বিরিশিরির এই দু;সংবাদ পাই সে রাতে ঘুমাতে পারিনি। আমার শৈশব বলতে গেলে বিরিশিরিতেই কেটেছে। আমি এখনৌ বিরিশিরির রেইনট্রি গাছ, সেই বেয়েস হোস্টেল, খেলার মাঠ, সমেশ্বরীর স্বপ্ন দেখি। ধন্যবাদ দাদা সুন্দর লেখনির জন্য। 
বাকেরগঞ্জ থানাপুলিশের ভূমিকা নিন্দনীয়
আর কত মেয়ে এভাবে জীবন দেবে?:
বরিশালের বাকেরগঞ্জ উপজেলার রঘুনাথ গ্রামের দশম শ্রেণীর ছাত্রী কমলার আত্মহত্যার ঘটনা কেবল বেদনাদায়ক নয়, উদ্বেগজনকও। তাঁর ওপর নির্যাতনকারী ছয় দুর্বৃত্ত এবং তাদের সহযোগীদের প্রতি জানাই নিন্দা ও ধিক্কার। আর কত মেয়ে এভাবে জীবন দেবে? আইন, রাষ্ট্র, সমাজ কি মুখ বুজে অপরাধীদের আস্ফাালন সহ্য করে যাবে? বিচারের বাণী নীরবে-নিভৃতে কাঁদবে?
১৩ অক্টোবর সৌদিপ্রবাসী সাদেক মৃধার মেয়ে কমলাকে মায়ের অসুস্থতার কথা বলে ঘর থেকে ডেকে নিয়ে ধর্ষণ করে তারই চাচাতো ভাই নয়ন মৃধা ও তার পাঁচ সহযোগী। কমলার মা ছয়জনকে আসামি করে বাকেরগঞ্জ থানায় মামলা করলেও বিচার পাননি। বরং দুর্বৃত্তরা কমলা ও তার পরিবারের অন্য সদস্যদের ক্রমাগত হুমকি দিতে থাকলে গত শুক্রবার সে আত্মহত্যার পথ বেছে নেয়।
এ ঘটনায় বাকেরগঞ্জ থানাপুলিশের ভূমিকা ছিল নিন্দনীয়। তারা কোনো আসামিকে গ্রেপ্তার করেনি। আসামিরা যাতে লঘুদণ্ড পায়, সে জন্য ধর্ষণ মামলা না নিয়ে অপহরণচেষ্টার মামলা নেয় থানা। তারা মেয়েটির ডাক্তারি পরীক্ষাও করায়নি, যা মামলা প্রমাণের জন্য জরুরি ছিল। আসামিদের সঙ্গে পুলিশের যোগসাজশের ঘটনা জানাজানি হওয়ায় স্থানীয় বাসিন্দারা ফুঁসে উঠেছে। ছাত্রছাত্রীরা থানার ভারপ্রাপ্ত কর্মকর্তার অপসারণের দাবিতে সড়ক অবরোধ ও অনশন করেছে। আমরাও তাদের আন্দোলনের প্রতি সংহতি জানাই এবং ভারপ্রাপ্ত কর্মকর্তাসহ অপরাধীদের সহায়তাকারী সব পুলিশ সদস্যের বিরুদ্ধে আইনগত ব্যবস্থা নেওয়ার দাবি পুনর্ব্যক্ত করছি। আসামিরা পলাতক থাকায় গ্রেপ্তার করা যাচ্ছে না বলে পুলিশ ঠুনকো অজুহাত তুলেছে। আসামিরা যদি পলাতকই থাকবে তারা কীভাবে বাদীকে হুমকি দিচ্ছে?
যে মেয়েটি আত্মহননের পথ বেছে নিয়েছে, তাকে আর ফিরে পাওয়া যাবে না। কিন্তু ভবিষ্যতে আর যাতে কেউ এ ধরনের নৃশংসতার শিকার না হয়, সে জন্য দুর্বৃত্তদের অবিলম্বে গ্রেপ্তার ও দৃষ্টান্তমূলক শাস্তি দিতে হবে। সেই সঙ্গে সরকারকে কমলার পরিবারের সদস্যদের পূর্ণ নিরাপত্তার ব্যবস্থা করতে হবে। আর পুলিশের বিরুদ্ধে আনীত অভিযোগ তদন্তে বিচার বিভাগীয় কমিটি গঠন করা প্রয়োজন। কেননা, তদন্তের দায়িত্ব পুলিশকে দেওয়া হলে সত্য উদ্ঘাটিত হবে না; অসহায় পরিবারটিও ন্যায়বিচার থেকে বঞ্চিত হবে।
    'বরিশালের বাকেরগঞ্জ উপজেলার রঘুনাথ গ্রামের দশম শ্রেণীর ছাত্রী কমলার আত্মহত্যার ঘটনা কেবল বেদনাদায়ক নয়, উদ্বেগজনকও। তাঁর ওপর নির্যাতনকারী ছয় দুর্বৃত্ত এবং তাদের সহযোগীদের প্রতি জানাই নিন্দা ও ধিক্কার। আর কত মেয়ে এভাবে জীবন দেবে? আইন, রাষ্ট্র, সমাজ কি মুখ বুজে অপরাধীদের আস্ফাালন সহ্য করে যাবে? বিচারের বাণী নীরবে-নিভৃতে কাঁদবে? ' 
    এত ঘৃণ্য অপরাধের ক্ষমা নেই. যদি ক্ষমতাবান কেউ কিছু না করেন, অন্তত সুধী সমাজ অপরাধীদের সামাজিক বয়কট করুন, অপরাধীদের পরিবারকে বয়কট, তাদের পরিবারকে বাধ্য করুন তাদের সন্তানদের অপরাধের দায় স্বীকার করতে.পরিবারের দায় কারণ তারা সন্তানকে  অপরাধী তৈরি করছেন.হতভাগ্য মেয়েটির পরিবারকে চিরজীবন সাহায্য করার তারা আইনগত দায় নিন.সবাই যেন মনে রাখেন চরম বিপর্যয়  আমাদের সবার জীবনে আসতে পারে, শাস্তি নেমে আসতে পারে.
ঘটনার রহস্য উদ্ঘাটন করুন
বিদ্যালয়ে ককটেল বিস্ফোরণ:
গত শনিবার রাজধানীর মিরপুরের বিসিআইসি স্কুলের একটি শ্রেণীকক্ষে ককটেল বিস্ফোরণে তিন শিক্ষার্থীর আহত হওয়ার ঘটনাটি রহস্যজনক। স্কুলটির প্রধান শিক্ষকের ভাষ্য অনুযায়ী, স্কুলভবনের প্রধান ফটক ও শ্রেণীকক্ষগুলো তালাবদ্ধ থাকে, বহিরাগত কারোর পক্ষে কোনো শ্রেণীকক্ষে আগে থেকে ককটেল পেতে রাখা সম্ভব নয়। তাহলে কী করে একটি শ্রেণীকক্ষে ককটেল বিস্ফোরিত হলো, এ প্রশ্নটি থেকে যাচ্ছে। ঘটনাটি তদন্ত করার জন্য আট সদস্যের যে কমিটি গঠন করা হয়েছে, তার তদন্ত এখনো শেষ হয়নি। আমরা আশা করছি, অচিরেই তদন্তের কাজ শেষ হবে, জানা যাবে সুরক্ষিত একটি বিদ্যালয়ের শ্রেণীকক্ষে কী করে এই বিস্ফোরণ ঘটেছে, কারা কী উদ্দেশ্যে এটি ঘটিয়েছে।
শিক্ষামন্ত্রী নুরুল ইসলাম নাহিদ ওই বিদ্যালয়টি পরিদর্শন করেছেন, ককটেল বিস্ফোরণে আহত তিন কিশোর শিক্ষার্থীকে দেখতে তিনি হাসপাতালেও গিয়েছিলেন। অর্থাৎ ঘটনাটি সরকারের কাছে গুরুত্ব পাচ্ছে। মন্ত্রী এ-ও বলেছেন, এই ঘটনার সঙ্গে যারাই জড়িত থাকুক না কেন, কাউকেই ছাড় দেওয়া হবে না। মিরপুরের শাহ আলী থানায় একটি সাধারণ ডায়েরি করা হয়েছে। সে থানার ভারপ্রাপ্ত কর্মকর্তা (ওসি) সংবাদমাধ্যমকে জানিয়েছেন, অপরাধীদের খুঁজে বের করার চেষ্টা চলছে। পুলিশের এই চেষ্টার ফল যেন দ্রুত পাওয়া যায়, সেদিকে কর্তৃপক্ষের দৃষ্টি রাখা উচিত। কারণ এই ঘটনায় বিদ্যালয়টির শিক্ষার্থী ও অভিভাবকদের মধ্যে ভীতির সঞ্চার হয়েছে। তারা নিরাপত্তার অভাব বোধ করছে। বিদ্যালয়ে এখন পুলিশি পাহারা চলছে, তাতেও স্বস্তি ও নির্ভয় ফেরেনি। রোববার অনেক শিক্ষার্থী বিদ্যালয়ে যায়নি। শঙ্কিত মা-বাবারা স্বভাবতই সন্তানদের নিরাপত্তার কথা ভেবে বিদ্যালয়ে পাঠাননি।
কিন্তু শিক্ষার্থীদের পড়াশোনায় যে বিঘ্ন ঘটছে, তা বেশি দিন চলা উচিত নয়। তাই এ অবস্থার দ্রুত অবসান ঘটানো প্রয়োজন। শিক্ষার্থী ও অভিভাবকদের মধ্যে স্বস্তি ও নিরাপত্তাবোধ ফিরিয়ে আনতে হলে প্রথমেই দরকার এটা পরিষ্কারভাবে সবাইকে জানানো যে শনিবারের ঘটনাটি কীভাবে ঘটেছে, কারা কী উদ্দেশ্যে তা ঘটিয়েছে। তারপর নিশ্চিত করতে হবে অপরাধীদের বিচার। একই সঙ্গে জোরালো করতে হবে নিরাপত্তাব্যবস্থা, যেন ভবিষ্যতে এমন ঘটনার পুনরাবৃত্তি না ঘটে।
ডিবি কর্মকর্তা পরিচয়ে...:
গোয়েন্দা পুলিশের (ডিবি) সদস্য পরিচয় দিয়ে বাসভর্তি যাত্রীদের মধ্য থেকে একজন স্কুল শিক্ষিকাকে একপ্রকার ধরে নিয়ে গিয়ে ধর্ষণ কিসের আলামত? যে বাসটিতে শিক্ষিকা উঠেছিলেন, সেই বাসের কর্মচারী, সহযাত্রী, কিংবা সাভার বাসস্ট্যান্ডের শত শত মানুষ—কেউই ওই নারীকে বাঁচাতে এগিয়ে আসেননি। পুলিশ প্রথমে মামলা নেয়নি; নিয়েছে প্রথম আলোতে এ সংবাদ প্রকাশের পর। ঘরে বা বাইরে, নির্জনে বা লোকালয়ে, কোথাও কি তাহলে নারী নিরাপদ নয়? অপরাধী বা অপরাধ দমনকারী উভয়ই কি আজ নারীর জন্য হুমকি?
বৈশ্বিক নারী অধিকার সম্মেলনের স্লোগান ছিল ‘নারীর চোখে বিশ্ব দেখুন’। বাস থেকে নিয়ে যাওয়ার সময় বিপন্ন ওই নারীর চোখে আমরা কী দেখতে পাই? এই ঘটনা থেকে তিনটি কঠিন সত্য বেরিয়ে আসে: এক. কোনো স্থানই আর নারীর জন্য নিরাপদ নয়, দুই. নানান কারণে ডিবি পুলিশের ভাবমূর্তি এতই ভীতিকর হয়ে দাঁড়িয়েছে যে তাদের নাম ব্যবহার করে অপকর্ম সম্ভব এবং কেউ তার প্রতিবাদ করার সাহস পায় না। তিন. সাধারণ মানুষ থেকে শুরু করে ‘অসাধারণ’ পুলিশ বিপন্নের পাশে দাঁড়াতে ব্যর্থ। এ রকম অবস্থায় ধর্ষক-অপরাধীরা বেপরোয়া হয়ে ওঠে।
প্রথম আলোর অনুসন্ধানে দেখা গেছে, সাভার বাসস্ট্যান্ড-সংলগ্ন ওই হোটেলটি এ ধরনের অপকর্ম ঘটানোর ‘উপযুক্ত’ স্থান। এ ধরনের আরও হোটেল সেখানে রয়েছে। স্থানীয় প্রভাবশালী মহল এবং পুলিশের যোগসাজশ ছাড়া এসব সম্ভব হতো না। বহুদিন থেকে সাভার এলাকার অপরাধ বেড়ে যাওয়ার দিকটিও উপেক্ষণীয় নয়। এই বাস্তবতায় নাগরিক হিসেবে সবারই আতঙ্কিত হওয়ার আছে।
সরকারের আইনশৃঙ্খলা রক্ষাকারীবাহিনীগুলোর কিছু সদস্যের হাতে নানা সময় খুন-ধর্ষণ-ডাকাতির ঘটনা ঘটার পটভূমিতে তাঁদের পরিচয় ব্যবহার হয়ে উঠেছে অপরাধের ঢাল। তাই গোয়েন্দা পুলিশ (ডিবি) কর্তৃপক্ষ এবং সংশ্লিষ্ট থানাকে অবিলম্বে নিজেদের ভূমিকা পরিষ্কার করতে হবে। স্বরাষ্ট্র মন্ত্রণালয়কেও দেখতে হবে যাতে এ ধরনের অপরাধের নেটওয়ার্ক আর কাজ করতে না পারে। তার আগে ধর্ষকদের পরিচয় উদ্ঘাটন করে তাদের বিচারের মুখোমুখি করতে হবে। নাগরিক সমাজকেও উপলব্ধি করতে হবে, চোখের সামনে চরম অপরাধ ঘটতে দেখেও নিশ্চুপ থাকার ফল কত বিপজ্জনক। আইন, পুলিশ, প্রশাসন এমনকি সাধারণ মানুষেরও অপরাধের প্রতি উদাসীনতার ফল আত্মঘাতী হতে বাধ্য। এ রকম অবস্থায় যখন-তখন যে কেউ আক্রান্ত হতে পারে এবং অন্যরা হবে তার নিষ্ক্রিয় দর্শক!
বাংলাদেশ পুলিশ, আর্মড ফোর্সে শুরুতেই ভালো পরিবারের সন্তানেরা আসে নাই, পরিবারের প্রধানেরা আপত্তি করতেন। পুলিশের বেতন ভাতাও খুবই কম।চাকরির নিরাপত্তা আছে বলে লাখ লাখ টাকা দিয়ে এরা পেশায় আসে। সম্পুর্ণ সমাজ ব্যবস্থা ঢেলে সাজাতে না পারলে কিছুতেই কিছু করা সম্ভব নয়। সবচেয়ে বড় বিষয় আমাদের নৈতিক অবহ্ময়। পাপ, আন্যায় কে আমরা সহজভাবে দেখছি, মা বাবারা সন্তান দের জেনে বা না জেনে বেয়াদবি আর অন্যায় শেখাচ্ছে, আর তার নাম দিচ্ছে স্মার্টনেস। নীতিহীন জাতি সর্বদাই লাঞ্ছিত হয়।
পরিবহন খাতে নৈরাজ্য:
দেশের সড়ক পরিবহন খাতে যে নৈরাজ্যকর পরিস্থিতি বিরাজ করছে, তা বলার অপেক্ষা রাখে না। যেকোনো অজুহাতে পরিবহনমালিক ও শ্রমিকেরা ধর্মঘট ডেকে যাত্রীদের অবর্ণনীয় দুর্ভোগের মধ্যে ঠেলে দেওয়ার ঘটনা প্রায়শ ঘটছে। দুর্ভাগ্যজনক হলো, এসব ঘটনায় ক্ষেত্রবিশেষে সরকারের দায়িত্বশীল ব্যক্তিরাও মদদ দিয়ে থাকেন।
বুধবার ২১ জেলায় পরিবহন মালিক ও শ্রমিক ঐক্য পরিষদের নামে যে ধর্মঘট ডাকা হয়েছিল, তাতে নৌপরিবহনমন্ত্রী শাজাহান খানের সম্পৃক্ততা অস্বীকার করা যাবে না। উল্লিখিত ঐক্য পরিষদের অন্তর্ভুক্ত পরিবহন শ্রমিক ফেডারেশনের তিনি নির্বাহী সভাপতি। ঐক্য পরিষদের অন্যতম দাবি, ১৩ আগস্ট মানিকগঞ্জের জোকায় সড়ক দুর্ঘটনার দায়ে গ্রেপ্তার বাসচালকের মুক্তি। ওই দুর্ঘটনায় চলচ্চিত্রকার তারেক মাসুদ, সাংবাদিক মিশুক মুনীরসহ পাঁচজন নিহত হন। যেকোনো সংগঠন তাদের সদস্যের মুক্তি দাবি করতে পারে। কিন্তু সে জন্য তারা যাত্রীদের জিম্মি কিংবা পরিবহনব্যবস্থাকে অচল করে দিতে পারে না।
এর দুই দিন আগে কেন্দ্রীয় শহীদ মিনারে সমাবেশ করে একই সংগঠন ১১ দফা দাবি পেশ করে সরকারকে সময়সীমা বেঁধে দিয়ে বলেছে, ৩০ নভেম্বরের মধ্যে তাদের দাবি না মানা হলে বৃহত্তর কর্মসূচি দেওয়া হবে। কিন্তু বেঁধে দেওয়া সময়সূচির আগেই ২১টি জেলায় হঠাৎ করে ধর্মঘট ডাকার কী যুক্তি থাকতে পারে? কেবল ধর্মঘট ডেকেই ঐক্য পরিষদের নেতারা ক্ষান্ত ছিলেন না, তাঁরা বিভিন্ন স্থানে সরকারি গাড়িতে হামলা, বিআরটিসির বাসচালককে মারধরের ঘটনাও ঘটিয়েছেন।
বুধবার যোগাযোগ মন্ত্রণালয়ে যোগাযোগমন্ত্রী সৈয়দ আবুল হোসেনের সঙ্গে ঐক্য পরিষদের নেতাদের যে বৈঠক হয়, তাতে নৌপরিবহনমন্ত্রীও উপস্থিত ছিলেন। তিনি নিশ্চয়ই নৌপরিবহন মন্ত্রণালয়ের প্রতিনিধিত্ব করেননি। প্রতিনিধিত্ব করেছেন পরিবহন শ্রমিক ফেডারেশনের।
যোগাযোগমন্ত্রীর আশ্বাসের পরিপ্রেক্ষিতে ঐক্য পরিষদ বুধবার দুপুর ১২টায় ধর্মঘট প্রত্যাহার করে নেয়। কিন্তু সকাল ছয়টা থেকে ১২টা পর্যন্ত ২১ জেলার যাত্রীদের যে গৃহবন্দী করে রাখা হলো, তার জবাব কী? কেন এই অযৌক্তিক ধর্মঘট? তাহলে সড়ক দুর্ঘটনার জন্য কি কাউকে গ্রেপ্তার করা যাবে না! মানিকগঞ্জের দুর্ঘটনায় অন্যদের সঙ্গে একজন চালকও মারা গেছেন। পরিবহনশ্রমিকেরা কি তাঁর হত্যার বিচারও চান না?
যখন পরিবহন খাতের সীমাহীন ব্যর্থতা-অব্যবস্থা নিয়ে সংসদের ভেতরে-বাইরে আলোচনা-সমালোচনার ঝড় বইছে, তখন বুধবারের ঘটনাটিকে সাজানো নাটক বলেই প্রতীয়মান হয়। এক মন্ত্রীর সংগঠন ধর্মঘট ডেকেছে, আরেক মন্ত্রী দাবি পূরণের আশ্বাস দিয়েছেন। যোগাযোগমন্ত্রী কি আসামিকে ছেড়ে দেওয়ার এখতিয়ার রাখেন? আইনকে নিজস্ব গতিতে চলতে দেওয়াই যখন প্রতিটি আইনানুগ নাগরিকের কর্তব্য, তখন একজন মন্ত্রী কি তার ব্যত্যয় ঘটাতে পারেন?
শ্রমিকদের ন্যায়সংগত দাবির প্রতি আমাদের সমর্থন আছে। কিন্তু তাই বলে কোনো বিশেষ সংগঠনের সুপারিশ অনুযায়ী বিনা পরীক্ষায় বা নামমাত্র পরীক্ষায় কাউকে ড্রাইভিং লাইসেন্স দেওয়া যেতে পারে না। পরিবহন খাতে শৃঙ্খলা ফিরিয়ে আনতে যাত্রীসাধারণের নিরাপত্তা নিশ্চিত করার বিকল্প নেই।
চিহ্নিত চক্রের দ্রুত বিচার করুন
জাল নোটের মহোৎসব:
জাল নোট তৈরিতে সক্রিয় থাকা ২১টি চক্র খুঁজে বের করা ঢাকা মহানগর গোয়েন্দা পুলিশের জন্য নিশ্চয়ই একটি সাফল্য। একই সঙ্গে উদ্বেগ-উৎকণ্ঠা তৈরি করে যে এই চক্রগুলোর হোতাদের বিচারের কাঠগড়ায় দাঁড় করিয়ে শাস্তি নিশ্চিত করা সম্ভব হবে কি না। জাল নোটের আধিক্য সাম্প্রতিক কালে একটি আন্তর্জাতিক উপদ্রবে পরিণত হয়েছে। যুক্তরাষ্ট্র ১০০ ডলারের নোটে পরিবর্তন এনেছে। এর আগে অস্ট্রেলিয়া জাল নোট ঠেকাতে পলিমার নোটের প্রচলন করেছিল। বাংলাদেশসহ বিশ্বের ২৬টি দেশ এই নোট গ্রহণ করেছে।
নোট প্রচলনের মতো জাল নোটের ইতিহাসও পুরোনো। বাংলাদেশের অর্থনীতিতে যখন অস্থিরতা চলছে, মূল্যস্ফীতি গত ১৩ বছরের মধ্যে সর্বোচ্চ পর্যায়ে পৌঁছেছে, তখন জাল নোটের ছড়াছড়িকে ঝুঁকিপূর্ণ হুমকি হিসেবে গণ্য করতে হবে। কারণ, জাল নোট প্রকৃত অর্থের মূল্য কমায় এবং মূল্যস্ফীতি বাড়াতে সাহায্য করে। জাল নোট প্রতিরোধের সবচেয়ে কার্যকর উপায় হচ্ছে, নোটের নকশা ও মুদ্রণে উন্নত মান নিশ্চিত করা। বাংলাদেশের কেন্দ্রীয় ব্যাংক সাম্প্রতিক বছরগুলোয় যেসব নোট বাজারে ছেড়েছে, এর গুণগত মান নিয়ে বিশেষজ্ঞ মহলে দ্বিধাদ্বন্দ্ব কম নয়। তবে সবচেয়ে বড় হুমকি, জাল নোট তৈরির চক্রের আন্তসীমান্ত আঁতাত। সম্প্রতি শাহজালাল আন্তর্জাতিক বিমানবন্দরে এক পাকিস্তানি নারীর লাগেজ থেকে প্রায় এক লাখ ডলারের সমপরিমাণ ভারতীয় জাল নোট উদ্ধার করা হয়েছে। ২৫ অক্টোবর টাইমস অব ইন্ডিয়ার এক খবরে বলা হয়, ভারতের সেন্ট্রাল ক্রাইম ব্রাঞ্চের (সিসিবি) একটি স্পেশাল টিমের ভাষ্য অনুযায়ী, বাংলাদেশের সীমান্তবর্তী মালদহ জেলার ২০টি গ্রামকে জাল নোট ছড়ানোর আখড়া হিসেবে চিহ্নিত করা হয়েছে। সীমান্তের দুই পাশেই শিথিল নজরদারির কারণেই এমনটি ঘটছে। উভয় সীমান্তের দুই-তিন কিলোমিটার ব্যাসার্ধে প্রতি মাসে অন্তত এক কোটি টাকার লেনদেন হয় বলেও প্রতিবেদনে বলা হয়েছে। এ বিষয়ে ২৫ অক্টোবর প্রথম আলোয় প্রকাশিত প্রতিবেদনে জাল নোট মুদ্রণের কারখানার বিষয়ে তেমন বিস্তারিত কিছুর উল্লেখ নেই। তবে আশঙ্কা করা যায়, জাল নোট মুদ্রণের প্রযুক্তির সঙ্গে আন্তসীমান্ত জাল নোট তৈরি ও বাজারজাত চক্রের যোগসাজশ থাকাও স্বাভাবিক।
আমরা আশা করব, আইন প্রয়োগকারী সংস্থা যে ২১টি চক্রকে শনাক্ত করেছে, তাদের সম্পর্কে প্রাপ্ত সব তথ্য গণমাধ্যমকে অবহিত করবে। জাল নোটের বিষয়টিকে কোনো ক্রমেই রুটিন ফৌজদারি অপরাধ হিসেবে গণ্য করা উচিত হবে না। জাল নোটের বাড়বাড়ন্ত এই অশুভ ইঙ্গিত দিচ্ছে যে সমাজে শক্তিশালী মাফিয়া চক্রের উত্থান ঘটতে পারে। বাংলাদেশে বছরে কী পরিমাণ জাল নোটের অর্থনীতি গড়ে উঠেছে, সে বিষয়ে সমীক্ষা হওয়া প্রয়োজন। ১৭ অক্টোবর আইবিএন-সিএনএনের এক প্রতিবেদন অনুযায়ী, প্রায় সাড়ে ৬০০ কোটি রুপির নোট ভারতে ঢুকে থাকতে পারে। এর নেপথ্যে নাম উঠেছে দাউদ ইব্রাহিমের। সুতরাং আমাদের সমাজে জাল নোট চক্রকে এখনই শক্ত হাতে দমন করতে হবে।
শ্রেষ্ঠ মেয়র হিসেবে দুবার স্বর্ণপদকপ্রাপ্ত নরসিংদীর পৌর মেয়র ও শহর আওয়ামী লীগের সাধারণ সম্পাদক লোকমান হোসেন হত্যার ঘটনায় আমরা গভীরভাবে মর্মাহত। এমন একজন জনপ্রিয় নেতার অকালপ্রয়াণে তাঁর শোকার্ত পরিবারের প্রতি জানাই সমবেদনা। এই বর্বরোচিত হত্যা প্রমাণ করে যে দেশের নাগরিকদের নিরাপত্তাব্যবস্থা কত ভঙ্গুর। হত্যার খবরে মেয়রের সমর্থক নেতা-কর্মীদের ক্ষুব্ধ হওয়া অস্বাভাবিক নয়। কিন্তু প্রতিবাদের নামে ট্রেনে অগ্নিসংযোগ করা, মহাসড়কে অবরোধ, ট্রেন চলাচল বন্ধ এবং শহরে ভাঙচুরের ঘটনা কোনোভাবেই গ্রহণযোগ্য নয়।
ঘটনার পর মেয়র লোকমানকে চিকিৎসার জন্য যাঁরা ঢাকায় নিয়ে এসেছিলেন, তাঁদের একজন সাংবাদিকদের বলেন, ‘দলের কমিটি গঠন নিয়ে কোন্দল ছিল। তার জের ধরে এ ঘটনা ঘটে থাকতে পারে।’ তবে তাৎক্ষণিকভাবে এ অভিযোগের সত্যতা নিশ্চিত করা যায়নি। সরকার বা আওয়ামী লীগের তরফ থেকে এ বিষয়ে কোনো প্রতিক্রিয়া জানানো হয়নি। কিন্তু সুনির্দিষ্ট অভিযোগ ছাড়াই বিএনপির কেন্দ্রীয় নেতা খায়রুল কবির খোকনকে গ্রেপ্তার করা হয়েছে। নরসিংদীর ঘটনার কয়েক ঘণ্টার মধ্যে কেন তাঁকে ঢাকায় গ্রেপ্তার করা হলো, সে বিষয়ে স্বরাষ্ট্র মন্ত্রণালয়েরও কোনো ব্যাখ্যা নেই। নরসিংদী জেলা বিএনপির সভাপতি খায়রুল কবিরের সমর্থকদের সঙ্গে ডাক ও টেলিযোগাযোগমন্ত্রীর সমর্থকদের রাজনৈতিক বিরোধ ছিল, এ কথা সবার জানা। আবার কমিটি গঠনের কোন্দলে মন্ত্রীর সমর্থকদের সঙ্গে মেয়র-সমর্থকেরাও বিরোধে জড়িয়ে পড়েন। দুই সপ্তাহ আগে উভয় গ্রুপের মধ্যে মারামারি ও গ্রেপ্তারের ঘটনাও ঘটে।
সন্দেহের বশে কাউকে গ্রেপ্তার করার প্রয়োজন পড়লেও সে ব্যাপারে স্বরাষ্ট্র মন্ত্রণালয় থেকে স্পষ্ট ব্যাখ্যা থাকতে হবে। অন্যথায় এ বিষয়ে রাজনৈতিক হয়রানির যে অভিযোগ বিএনপির তরফ থেকে উত্থাপন করা হয়েছে, তা জনসাধারণের কাছে বিশ্বাসযোগ্য মনে হতে পারে। অদৃশ্য হুকুম থাকুক বা না-ই থাকুক, গ্রেপ্তার-প্রক্রিয়ায় স্বচ্ছতা নিশ্চিত করা আইনশৃঙ্খলা বাহিনীর দায়িত্ব।
আমরা মনে করি, নিহত পৌর মেয়র সাম্প্রতিক কালে যাঁদের বিরাগভাজন হয়েছিলেন, তাঁদের বিষয়ে সুষ্ঠু তদন্ত হওয়া দরকার। তিনি নরসিংদী জেলা আওয়ামী লীগের শীর্ষ পদ এবং ভবিষ্যতে সংসদ সদস্য পদে দলীয় টিকিট পেতে আগ্রহী ছিলেন বলে তাঁর ওপর ক্ষুব্ধ ছিলেন প্রতিদ্বন্দ্বীরা, এমন কথাও শোনা যায়।
আমাদের দেশে রাজনৈতিক হত্যাকাণ্ডের সঙ্গে জড়িত ব্যক্তিদের বিচারের কাঠগড়ায় দাঁড় করানোর দৃষ্টান্ত অত্যন্ত বিরল। ক্ষমতাসীন দলের অভ্যন্তরীণ কোন্দলজনিত হলে তা আরও অনিশ্চিত হয়ে পড়ে।
আমরা আশা করব, নরসিংদীর পৌর মেয়রের হত্যাকারীরা অবিলম্বে গ্রেপ্তার হবে এবং দৃষ্টান্তমূলক শাস্তি পাবে। যে কারণেই এ ঘটনা ঘটুক না কেন, সুষ্ঠু তদন্তের স্বার্থে সব ধরনের অভিযোগ আমলে নিতে হবে।
মসলায় ভেজাল:
খাঁটি বলে এই মিল থেকে মসলা কিনতাম। এখন দেখি জীবন তো শেষ কইরা দিছে’—যে মিল থেকে নিয়মিত মসলা কিনতেন, সেখানে ভেজালবিরোধী অভিযানের পর এই হচ্ছে এক ভোক্তার প্রতিক্রিয়া। মরিচের গুঁড়ায় মেশানো হতো কাপড়ের রং, জিরার সঙ্গে কাঠের গুঁড়া। এখন কোনো কিছুই যখন আর ভেজালের বাইরে নেই, তাই না জেনে আমরা আসলে সবাই কোনো না কোনোভাবে এসবই খেয়ে যাচ্ছি। ভেজাল খাবার মানে বিষ; সঙ্গে সঙ্গে মৃত্যু না ঘটালেও ঠেলে দেয় মৃত্যুর দিকে। দুই দিন বাদে ঈদ; মসলার চাহিদা বেড়েছে, ক্রেতারা যে বিষ না কিনে মসলা কিনছেন, তা নিশ্চিত করবে কে?
বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশন (বিএসটিআই) অভিযান শুরু করেছে ঈদ সামনে রেখে। এক দিনের অভিযানে যা ফলাফল পাওয়া গেল, তাতে আবারও নিশ্চিত হওয়া গেল যে খাবার ও পণ্য হিসেবে আমরা যা খাচ্ছি তার বেশির ভাগই অখাদ্য। গত বুধবার রাজধানীতে যে ভেজালবিরোধী অভিযান চালানো হলো, তাতে একটি মসলার মিল সিলগালা করা ও এর বিরুদ্ধে মামলা হয়েছে, একটি ওয়েল মিলকে ভেজাল তেল বিক্রির জন্য জরিমানা করার হয়েছে ও মালিকের বিরুদ্ধে মামলা হয়েছে, নকল টিভি বিক্রির জন্য দুটি ইলেকট্রনিক সামগ্রী বিক্রির দোকানকে জরিমানা করা হয়েছে। এ ধরনের জরিমানা ও মামলা বিভিন্ন প্রতিষ্ঠানের বিরুদ্ধে আগেও হয়েছে, কিন্তু কাজ হয়নি। ভেজালের পরিস্থিতি আসলে যেখানে গিয়ে ঠেকেছে, তাতে মাঝেমধ্যে এ ধরনের অভিযান দিয়ে যে পরিস্থিতি সামাল দেওয়া যাবে না, তা পরিষ্কার।
খাদ্য ও পণ্যসামগ্রীতে ভেজালের বিষয়কে আজকের দুনিয়ায় খুবই গুরুতর একটি অপরাধ হিসেবে বিবেচনা করা হয়। এর সঙ্গে জনস্বাস্থ্যের বিষয় জড়িত, যার সবচেয়ে বড় শিকার দেশের ভবিষ্যৎ প্রজন্ম। এ ক্ষেত্রে কোনো নমনীয় অবস্থান গ্রহণযোগ্য নয়। খাদ্য ও খাদ্যপণ্যের ভেজালের বিরুদ্ধে তাই আরও কঠোর আইনের বিকল্প নেই। আমরা মনে করি, নিয়মিত অভিযানের পাশাপাশি কঠোর শাস্তির বিষয়টি নিশ্চিত করা গেলে খাদ্যে ভেজাল মেশানোর প্রবণতা কমে আসবে। এ ব্যাপারে নীতিনির্ধারকদের সক্রিয় মনোযোগ আশা করছি।
পুলিশের ভূমিকা সন্দেহজনক
মেয়র লোকমান হত্যা মামলা:
যেকোনো খুনের বেলায় বড় প্রশ্ন, কে করল এবং কেন করল? নরসিংদীর পৌর মেয়র ও আওয়ামী লীগের নেতা লোকমান হোসেনের হত্যার ঘটনায় ১৪ জনের বিরুদ্ধে মামলা করেছেন তাঁর ভাই। মামলার এজাহারে বিএনপির একজন ছাড়া অভিযুক্ত সবাই আওয়ামী লীগের নেতা-কর্মী। তাঁদের মধ্যে একজন আবার স্থানীয় সাংসদ ও মন্ত্রীর ভাই। নিহত লোকমানের স্বজনের মামলায় হত্যাকাণ্ডটি দলীয় কোন্দলের জের কি না, সে সন্দেহ আরও জোরালো হলো। তবু সুষ্ঠু তদন্ত ও আইনি প্রমাণ ছাড়া এ বিষয়ে এখনই শেষ কথা বলার উপায় নেই।
প্রশ্ন উঠেছে পুলিশের ভূমিকা নিয়ে। হত্যার কয়েক ঘণ্টার মধ্যে সুনির্দিষ্ট অভিযোগ ছাড়াই ঢাকা থেকে গ্রেপ্তার হন বিএনপির নরসিংদী জেলা শাখার সভাপতি ও সাবেক সাংসদ খায়রুল কবির খোকন। এর অর্থ, তিনি পুলিশের সন্দেহভাজন। অথচ প্রয়াত মেয়রের ভাইয়ের করা মামলায় তাঁর নামই নেই। তাই খোকনকে গ্রেপ্তারের ভিত্তি কী, তা জানা দরকার। হত্যাকাণ্ডের পরের আরও কিছু ঘটনায় পুলিশের ভূমিকা নিয়েও সংশয় জেগেছে। এসব সংশয় ও প্রশ্নের সদুত্তর না পেলে হত্যার তদন্তকাজ সুসম্পন্ন হওয়া কঠিন।
যে দ্রুততায় খোকনকে গ্রেপ্তার করা হয়েছে, মামলা গ্রহণে ততটাই গড়িমসি করেছে পুলিশ। বৃহস্পতিবার রাত ১০টা ২০ মিনিটে মামলার এজাহার নিয়ে বাদী উপস্থিত হলেও থানার ভারপ্রাপ্ত কর্মকর্তা (ওসি) তা গ্রহণে দেরি করেন। গত শুক্রবারের প্রথম আলোর সংবাদ জানাচ্ছে, এ সময় তিনি বারবার ঊর্ধ্বতন কারও সঙ্গে ফোনে যোগাযোগ করছিলেন। এরপর মামলার নম্বর দিতেও একই রকম গাফিলতি করলে উপস্থিত দলীয় নেতা-কর্মীদের চাপের মুখে এজাহারটি নেন বটে, কিন্তু বিহিত না করে এজাহার নিয়ে থানার বাইরে কোথাও যান। মামলার নম্বর দেন সেখান থেকে ফিরে আসার পর। এখানেই শেষ নয়, মামলার পাশে নিয়মমাফিক আইনের ধারা লেখার বেলায়ও একাধিকবার সিদ্ধান্ত বদলান এবং সময়ক্ষেপণ করেন। পুলিশের এই জারিজুরির কারণ কী?
দ্বিতীয়ত, একজন জনপ্রিয় মেয়রের হত্যাকাণ্ডে স্বতঃস্ফূর্ত ক্ষোভ-বিক্ষোভ হওয়া স্বাভাবিক। কিন্তু ট্রেন পুড়িয়ে কার লাভ হলো? দিনব্যাপী বিক্ষোভ-অগ্নিসংযোগসহ বিশৃঙ্খলা ঘটলেও পুুলিশ কেন নিষ্ক্রিয় ছিল?
মেয়র লোকমান হোসেন হত্যার সুবিচার রাজনৈতিক হত্যাকাণ্ড বন্ধের জন্য জরুরি। সেই বিচারের স্বার্থেই ঘটনার সুষ্ঠু ও নিরপেক্ষ তদন্ত হতে হবে। রাজনৈতিক প্রভাবমুক্ত সুষ্ঠু তদন্ত ছাড়া প্রকৃত অপরাধী যে ধরা পড়বে না, তা হলফ করে বলা যায়। এ কথাও কারও অজানা নয়, হত্যার বিচার কিংবা হত্যাকারীর উপযুক্ত শাস্তি না হলে এ ধরনের ঘটনা ঘটতেই থাকবে। গত বছরের ৮ অক্টোবর নাটোরের বড়াইগ্রাম উপজেলার চেয়ারম্যান বিএনপির নেতা সানাউল্লাহ নূর হত্যায় অভিযুক্ত ১১ জনই জামিনে মুক্ত হন। ভিডিওচিত্রে অপরাধীরা চিহ্নিত হলেও মূল হোতারা গ্রেপ্তার হয়নি বলে অভিযোগ রয়েছে। নরসিংদীতে লোকমান হোসেন হত্যা মামলার বেলায় সেই লজ্জাজনক অধ্যায়ের পুনরাবৃত্তি বন্ধের দায় সরকারের।
যেখানেই টেন্ডার সেখানেই দুর্নীতি আর মাস্তানি চলবেই
সংসদ চত্বরে টেন্ডারবাজ:
সরকারি টেন্ডার মানেই দুর্নীতি আর মাস্তানি কি না, তা নিয়ে গবেষণার প্রয়োজন নেই। ঘটনার পর ঘটনা এবং খবরের পেছনে খবরে ‘যেখানেই টেন্ডার সেখানেই দুর্নীতি আর মাস্তানি’র নিষিদ্ধ সম্পর্ককে প্রতিষ্ঠা করেছে। আর যেখানে টেন্ডারবাজির শিকার মন্ত্রীপুত্র, সেখানে ঘটনা আরও জটিলই বটে। জাতীয় সংসদ চত্বরে, জাতীয় সংসদের অধিবেশন কক্ষের কার্পেট কেনার দরপত্র বা টেন্ডার জমা দেওয়া নিয়েই ঘটেছে টেন্ডারবাজির নতুন কাহিনি। মাস্তানি ও দুর্নীতির দৌরাত্ম্য সংসদ ভবন পর্যন্ত—এটা কোনো ভালো কথা নয়।
গত বৃহস্পতিবারের প্রথম আলো জানাচ্ছে, সংসদ অধিবেশন কক্ষের কার্পেট কেনার টেন্ডার জমা দিতে গিয়ে বাধাপ্রাপ্ত হয়েছেন আইন প্রতিমন্ত্রীর পুত্র। বাধা দিয়েছে একদল বহিরাগত সন্ত্রাসী এবং অভিযোগ উঠেছে, তাদের সহযোগিতা করেছে গণপূর্ত বিভাগের উচ্চপদস্থ কয়েক কর্মকর্তা। মাননীয় স্পিকারের হস্তক্ষেপে মন্ত্রীপুত্র পরে দরপত্র জমা দিতে পেরেছেন। তবে এ ঘটনায় দুই প্রকৌশলীকে বদলি করা হলেও মূল সন্ত্রাসীরা অচিহ্নিত ও মুক্তই রয়ে গেছে।
টেন্ডারবাজির মহামারি জাতীয় সংসদকে পর্যন্ত আক্রান্ত করতে পারা রীতিমতো উদ্বেগের বিষয়। তা ছাড়া আইন প্রতিমন্ত্রীর মতো গুরুত্বপূর্ণ ব্যক্তির পুত্রকে যারা বাধা দিতে পারে, তারাও নিশ্চয়ই কম ক্ষমতাবান নয়। স্পিকারের হস্তক্ষেপে মন্ত্রীপুত্র দরপত্র জমা দিতে পারলেও অন্য যে ঠিকাদারেরা দরপত্র জমা দিতে পারেননি, তাঁরা কেন বঞ্চিত হবেন? অন্যদিকে এই প্রশ্নও উপেক্ষা করা যায় না, সরাসরি আইন মন্ত্রণালয়ের আওতাধীন প্রতিষ্ঠানের পাঁচ কোটি টাকার কাজ পাওয়ার চেষ্টা করা আইনমন্ত্রীর পুত্রের জন্য শোভন ও স্বচ্ছ আচরণ কি না?
এই অঘটনে সহযোগিতার অভিযোগে গণপূর্ত বিভাগের দুই কর্মকর্তাকে বদলি করা হলেও তাঁদের সত্যিকার দোষ আইনি প্রক্রিয়ায় চিহ্নিত হতে হবে। যে দুর্নীতির অভিযোগ তাঁদের বিরুদ্ধে, সেই দুর্নীতির আসল হোতাদের চিহ্নিত করে বিচারের মুখোমুখি না করা গেলে অনিয়মের যথাযথ বিহিত হবে না।
যে দ্রুততা ও দৃঢ়তার সঙ্গে মাননীয় স্পিকার অপরাধ ঘটায় বাধা দিয়েছেন, তা তাঁর ভাবমূর্তিকে উজ্জ্বল করবে। তা হলেও আসল দোষীদের গ্রেপ্তার করে বিচার না করা পর্যন্ত আইনের কাজ আইন করেছে বলে মনে হবে না।
স্থানীয় নেতা ও প্রশাসনের যোগসাজশ!
গৌরনদীতে সরকারি বৃক্ষনিধন:
গাছে কেউ দেখে প্রাণ, কেউ দেখে কাষ্ঠ ব্যবসার মুনাফা। যাঁদের বিরুদ্ধে ব্যবস্থা নিলে সরকারি কর্মকর্তারা চাকরি হারানোর ভয় পান, তাঁরাই কেটে নিয়ে গেছেন সড়কের পাশের আড়াই হাজার গাছ। সরকারি গাছ কাটার এই দক্ষযজ্ঞের স্থান বরিশালের গৌরনদী উপজেলার মাহিলাড়া ইউনিয়ন। যজ্ঞের নায়কেরা সবাই আওয়ামীলীগের সহযোগী সংগঠনের নেতা-কর্মী ও সমর্থক। সড়কটি এলজিইডির আওতাধীন হলেও গৌরনদীর এলজিইডির প্রকৌশলী বলেন, ‘গাছ কে নিল না নিল, এটা আমাদের দেখার বিষয় নয়। তা ছাড়া এঁদের বিরুদ্ধে ব্যবস্থা নিলে চাকরি করা যাবে না।’ দলীয় ক্ষমতার প্রতাপে তাই অবাধে চলছে বৃক্ষনিধন। দায় নেবার কেউ নেই!
গত আড়াই মাসে আনুমানিক ৩০ লাখ টাকা দামের আড়াই হাজারের বেশি গাছ কাটা হলো; কিন্তু কেউ কোনো ব্যবস্থা নিল না। গত শনিবারের প্রথম আলোর সংবাদ জানাচ্ছে, গাছগুলো মাহিলাড়া ইউনিয়নের হলেও কর্তনের নির্দেশদাতা রত্নপুর ইউনিয়নের ইউপি চেয়ারম্যান। অপকর্মের আরেক হোতা স্থানীয় ইউপি চেয়ারম্যান ও যুবলীগ নেতা।
কথায় বলে চোরের সাক্ষী গাঁটকাটা। গাছ কাটায় জড়িতদের মধ্যে একজন আওয়ামী লীগ-সমর্থকের দাবি, তিনি রত্নপুর ইউপি চেয়ারম্যানের নির্দেশে গাছ কাটছেন। রত্নপুর ইউপি চেয়ারম্যানের দাবি, তিনি গাছগুলো মাহিলাড়া ইউপি চেয়ারম্যানের কাছ থেকে কিনেছেন। মাহিলাড়া ইউপি চেয়ারম্যানের বক্তব্য, তিনি সড়ক ও জনপথ বিভাগের কাছ থেকে সামাজিক বনায়নের ইজারা নিয়ে বৈধভাবেই গাছ কাটছেন। সড়ক ও জনপথ বিভাগের ভাষ্য হলো, বৃক্ষশোভিত সড়কটি তাঁরা ২০০৫ সালেই এলজিইডির কাছে হস্তান্তর করেছেন। এলজিইডি কর্মকর্তার খোলাখুলি স্বীকারোক্তি, চাকরি হারাবার ভয়ে তাঁরা বাধা দিতে অপারগ। বন বিভাগের মতে, ‘সম্পূর্ণ অবৈধভাবে সরকারি গাছ কেটে নেওয়া হচ্ছে।’ অথচ স্থানীয় প্রশাসন তথা পুলিশ প্রশাসনও নীরব দর্শক হয়ে থেকেছে।
ক্ষতিটা কেবল প্রকৃতির বা সরকারি সম্পত্তির নয়; ক্ষতিটা আইনের শাসনেরও। আমরা দেখতে চাই, অবশিষ্ট গাছগুলো বাঁচবে, বৃক্ষের ঘাতক এবং এ অপকর্মে সহায়তাকারী প্রশাসনিক কর্মকর্তাদের আইনের আওতায় আনা হবে। নতুবা, সরকারের পরিবেশপ্রীতি এবং আইনের শাসনের দাবি— দুটোই অসার প্রমাণিত হবে।
পুনরাবৃত্তি কাম্য নয়
হরতালে বাড়াবাড়ি
ঢাকা সিটি করপোরেশন বিভক্তির প্রতিবাদে ৪ ডিসেম্বর বিএনপির ডাকা হরতাল চলাকালে রাজধানী ঢাকার বিভিন্ন স্থানে যেসব ধ্বংসাত্মক ও সংঘাতময় ঘটনা ঘটেছে, তাতে হরতাল আহ্বানকারী ও তাতে বাধাদানকারী উভয় পক্ষের বাড়াবাড়ি লক্ষ করা গেছে।
হরতালের ডাক দিয়েছিল বিএনপি, তাদের দায়িত্ব ছিল হরতাল যেন শান্তিপূর্ণভাবে পালিত হয় সেই চেষ্টা করা। কিন্তু বিএনপির কর্মী-সমর্থকেরা সাধারণ মানুষের স্বতঃস্ফূর্ত সমর্থনের অপেক্ষায় না থেকে বরং উল্টো ভীতির পরিবেশ সৃষ্টি করতে যানবাহনে ভাঙচুর চালিয়েছেন, কয়েক ডজন গাড়ি তাঁরা ভাঙচুর করেছেন। এমনকি, হরতালকারীরা পুলিশের একটি গাড়ি ও দুটি মোটরসাইকেলে আগুন ধরিয়ে দিয়েছেন বলে অভিযোগ উঠেছে।
অন্যদিকে, আইনশৃঙ্খলা রক্ষাকারী বাহিনী শান্তি-শৃঙ্খলা বজায় রাখতে গিয়ে ধৈর্য-সংযমের পরিচয় দেয়নি, বরং জবরদস্তিমূলক আচরণ করেছে। পুলিশের আচরণে মনে হয়েছে, হরতাল করাই যেন একটি বেআইনি কাজ। তারা ভুলে গেছে, শান্তিপূর্ণভাবে প্রতিবাদ-বিক্ষোভ প্রকাশ করার অধিকার যেকোনো ব্যক্তি, সংগঠন বা রাজনৈতিক দলের রয়েছে। সেই অধিকার পালনে বাধা দেওয়া উচিত নয়, বরং পুলিশের উচিত প্রতিবাদ-বিক্ষোভ শান্তিপূর্ণ হতে সহযোগিতা করা। হরতালকারী দেখা মাত্র লাঠি উঁচিয়ে তেড়ে যাওয়া, কোমরে দড়ি বেঁধে ধরে নিয়ে যাওয়া পুলিশের কর্তব্য নয়।
সবচেয়ে আপত্তিকর বিষয় ছিল পুলিশের সহযোগিতায় সরকারদলীয় কর্মীদের সহিংস আচরণ। সংবাদপত্রে ছবি ছাপা হয়েছে, জজ আদালত এলাকা থেকে পুলিশ এক হরতাল-সমর্থককে কোমরে দড়ি বেঁধে নিয়ে যাচ্ছিল, হঠাৎ পুলিশের সামনেই সেই কোমরে দড়ি বাঁধা ব্যক্তিকে মারধর শুরু করে সরকার-সমর্থক এক ব্যক্তি। এটি একটি বিচ্ছিন্ন ঘটনা বটে, কিন্তু বিরোধী রাজনৈতিক পক্ষকে মোকাবিলা করার ক্ষেত্রে ক্ষমতাসীন দলের কর্মী-সমর্থকদের সাধারণ মানসিকতার প্রতিফলন ঘটেছে এতে। তাঁরা পুলিশের সুরক্ষায় থেকে প্রতিপক্ষের ওপর চড়াও হন। রাজনৈতিক প্রতিপক্ষকে রাজনৈতিকভাবে মোকাবিলার পরিবর্তে বলপ্রয়োগের মানসিকতা এবং বলপ্রয়োগের সময় আইনশৃঙ্খলা রক্ষাকারী বাহিনীর সুরক্ষা নেওয়া কোনো সভ্য গণতান্ত্রিক সমাজে কল্পনা করা যায় না। কেউ হরতাল-ধর্মঘট ডাকলে শান্তি-শৃঙ্খলা রক্ষা করা পুলিশের দায়িত্ব, এখানে সরকারি দলের কর্মী-সমর্থকদের কোনো ভূমিকা নেওয়া উচিত নয়। হরতাল পালন আর হরতাল প্রতিহত করার এই সহিংস চর্চা থেকে বেরিয়ে আসা উচিত।
বিগত জোট সরকারের বিরুদ্ধে অভিযোগ ছিল ভোটে জেতার পরপরই তারা অনেকের বাড়িঘরে হামলা চালিয়েছিল, লুটপাট করেছিল। সেটা গুরুতর অন্যায় বলেই মানুষ ভেবেছিল আর তার ফলেই বিএনপির বর্তমান এই অবস্থা। আর আজ কি হচ্ছে? ইলেশনের পর থেকে নিয়ে এ যাবত তিনবছরই সরকারী দলের এই হামলা-লুটপাট এমনকি খুন জখম পর্যন্ত হচ্ছে। জোট সরকার দলীয় করনের সুত্রপাত ঘটিয়েছিল সন্দেহ নেই। কিন্তু আজ দলীয়করন কি সকল সীমা ছাড়িয়ে যায়নি ? বোধহয় পাবলিক টয়লেটের ইজারা দেবার ক্ষেত্রেও দলীয় লোকদের প্রাধান্য দেওয়া হচ্ছে। এই গনতন্ত্রই কি দেশের মানুষ চেয়েছিল? জোট সরকারের পুলিশ তো আজকের পুলিশের তুলনায় কচি শিশু ছিল বলেই প্রমানিত হচ্ছে। এতে এই দেশে আর কোন দিন কি প্রতিহিংসার রাজনীতি বন্ধ হবার কোন আশা আছে? 
খোলা হাওয়া
হরতাল তো হলো, বিভক্ত ঢাকা কি জোড়া লাগল?
বিএনপি যখন হরতালের পরিবর্তে রোডমার্চ কর্মসূচি দিল, আমরা তাকে সাধুবাদ জানিয়েছিলাম। রোডমার্চ শান্তিপূর্ণ কর্মসূচি; এতে শুধু যেসব রাস্তা দিয়ে গাড়িবহর যায়, সেসব জায়গায় পথসভা-জনসভা হয়, সেসব রাস্তা আর জনপদ-শহর ছাড়া অন্যত্র জনজীবনের ওপর এর কোনো নেতিবাচক প্রভাব পড়ে না। রাজশাহীর দিকে রোডমার্চ গেলে ঢাকার সিএনজিচালককে একদিনের হারানো আয়ের জন্য হাপিত্যেশ করতে হয় না। দৈনিক ভিত্তিতে খেটে খাওয়া মানুষকে কপাল চাপড়াতে হয় না; বরং রোডমার্চে যেসব পথসভা হয়, তাতে আইসক্রিম, চানাচুর, বোতলের পানি বিক্রি করে অনেকে দুই পয়সা আয় করেন। একটা উৎসব-উৎসব আবহে দলীয় সমর্থকেরা এক দিন-আধা দিন পার করতে পারেন। আমরা দেখেছি, রোডমার্চ কর্মসূচি বিএনপির তৃণমূল নেতাকর্মীকে উজ্জীবিত করেছে, দলটি সাংগঠনিকভাবে শক্তি সঞ্চয় করেছে। এ রকম চনমনে ভাব সারা দেশের নেতাকর্মীদের মধ্যে জাগিয়ে দিতে পারলে আগামী নির্বাচনে দলটি জয় পেতে পারে।
আমাদের ধারণা ছিল দলটি রোডমার্চের কার্যকারিতা বুঝতে পেরে নতুন হিসাব-নিকাশ করবে। হয়তো সারা দেশে এর ব্যাপ্তি বাড়াবে এবং হরতালের মতো বিধ্বংসী কর্মসূচি থেকে দলটি ফিরে আসবে। গত কুড়ি বছর থেকে লাভ-ক্ষতির বিচারে হরতালের কোনো পরীক্ষিত ইতিবাচক ফল আমরা দেখিনি। হরতাল হলে শুধু শুধু জনগণের দুর্গতি বাড়ে, গরিব মানুষ অর্থকষ্টে পড়ে। তেমন কোনো নজির গত কুড়ি বছরে আমরা পাইনি, যেখানে হরতালের কারণে সরকার কোনো সিদ্ধান্ত থেকে সরে এসেছে। বিএনপি দুই দফা ক্ষমতায় ছিল; বিএনপির সময় আওয়ামী লীগ লাগাতার হরতালও দিয়েছে। কিন্তু বিএনপি কি আওয়ামী হরতালের ফলে কোনো ছাড় দিয়েছে? কখনো? আওয়ামী লীগ সরকারের গত মেয়াদে বিএনপি অনেক হরতাল করেছে। ফল কী হয়েছে? সব হরতাল শেষে সব বিরোধী দল দাবি করে, ‘জনগণ স্বতঃস্ফূর্তভাবে হরতাল পালন করে সরকারের প্রতি অনাস্থা জানিয়েছে’ এবং সরকারি দল বলে, ‘জনগণ হরতাল প্রত্যাখ্যান করেছে।’ এই পালন ও প্রত্যাখ্যানের বিপরীত দাবি এবং এর পৌনঃপুনিকতাই প্রমাণ করে ভয়ভীতি দেখানো ছাড়া হরতালের কোনো কার্যকারিতা নেই। এটি একটি ভোঁতা অস্ত্র, যা দিয়ে বড় একটা ঘা লাগানো গেলেও কাটার মতো ধার এর নেই এবং এই ঘা-টা পড়ে সরকার বা সরকারি দল নয়, জনগণের ওপরই। বিশেষ করে যারা দিন আনে দিন খায় তাদের ওপর। হরতাল তাই গরিব মানুষ, ক্ষুদে ব্যবসায়ী (এবং বড় ব্যবসায়ীও) এবং খেটে খাওয়া লোকজন পছন্দ করে না। হরতাল পছন্দ করে মাইনেতে চাকরি করা মধ্যবিত্ত, যারা একদিন কাজে ফাঁকি দিতে পারলে বিমলানন্দ পায়।
হরতালের অপকারিতা নিয়ে অনেক লেখা হয়েছে। এ নিয়ে নতুন আর বলার কিছু নেই। আমরা শুধু ভাবি, একটি উন্নয়নকামী দেশ, যার চলার পথে এত প্রতিবন্ধকতা, তাকে কত ইস্যুতে যে হরতাল মোকাবিলা করতে হয়! এই দেশটার সরকারে যখন যে দল থাকে, তখনই শুধু তা বোঝে হরতাল অর্থনীতির কতটা ক্ষতি করে; দেশটার শিক্ষা, যোগাযোগ, ব্যবসা-বাণিজ্যসহ সব ক্ষেত্রে কতটা নৈরাজ্য সৃষ্টি করে। একটা দিন দেশের সব স্কুল, কলেজ, বিশ্ববিদ্যালয় বন্ধ—এটি আপাতদৃষ্টিতে বিরাট কিছু না হলেও শেষ বিচারে বিরাট কিছুই বটে। একটা গোটা দিন অকারণে জাতির শিক্ষাজীবন থেকে হারিয়ে যায়। তবে এসব হিসাব-নিকাশের বাইরেও মূল কথাটি হলো, বাংলাদেশ কি চিরদিন সব রকমের বাতিল পন্থা আর আত্মঘাতী রাজনৈতিক কর্মসূচির জালে জড়িয়ে থাকবে? দেশটা কি সামনে এগোবে না? ‘হরতাল সাংবিধানিক অধিকার’—এ রকম অজুহাত দেখান হরতালের সমর্থকেরা। এরশাদের পতন হয়েছিল হরতালের আঘাতে, কাজেই হরতাল এখনো ভালো অস্ত্র—এ রকম যুক্তিও তাঁরা তুলে ধরেন। তবে সংবিধান ঘেঁটেও এর ‘অধিকার’ অংশে ‘জনশৃঙ্খলা বা জনস্বাস্থ্যের স্বার্থে আইনের দ্বারা আরোপিত যুক্তিসংগত বাধানিষেধ-সাপেক্ষে শান্তিপূর্ণভাবে ও নিরস্ত্র অবস্থায় সমবেত হইবার এবং জনসভা ও শোভাযাত্রায় যোগদান করিবার’ অধিকার ছাড়া হরতালের অধিকার সম্পর্কে কোনো ধারা-উপধারা আমাদের চোখে পড়েনি। আমাদের ভুল হয়ে থাকলে সংবিধান বিশেষজ্ঞরা মার্জনা করবেন। তার পরও তর্কের খাতিরে হরতালকে একটি অধিকার ধরে নিলেও এই অধিকার যদি একজনের আয়-উপার্জনের অধিকার ক্ষুণ্ন করে, তাহলে তা কতটা অধিকার আর কতটা অনধিকার হয়ে দাঁড়ায়, বিশেষজ্ঞদের কাছে এই প্রশ্নের একটি উত্তর আমরা আশা করি। হরতালপন্থী বিশেষজ্ঞরা হয়তো বলবেন, এ ছাড়া বিরোধী দলের হাতে কোনো বিকল্প নেই। একটা দেশে দেড় দশকের স্বৈরশাসনের পর দুই দশক গণতান্ত্রিক ব্যবস্থা চলছে, অথচ সংসদের ভেতরে প্রতিবাদ জানানো ও প্রতিকার আদায়ের চর্চাকে এখনো আমরা প্রতিষ্ঠা না করে বিকল্প করেছি হরতালকে! সংসদে সব সমস্যা নিষ্পত্তির ধারাটি সৃষ্টি না করে রাজপথে হরতালে নিষ্পত্তি খোঁজার ঐতিহ্য আমরা চালিয়েই যাচ্ছি। হরতালপন্থীরা হয়তো বলবেন, সংসদে কথা বলতে দেওয়া হয় না। তা হয় না বটে এবং আমাদের প্রশ্ন সেখানেই। যদি কুড়ি বছর ধরে বিরোধী দলগুলো সংসদের আসন আঁকড়ে বসে থাকত, প্রতিটি জনগুরুত্বপূর্ণ ইস্যুতে হইচই, চিৎকার করে হলেও আলোচনা-পর্যালোচনা এবং জবাবদিহির কিছু নজির সৃষ্টি করত, এত দিনে বিরোধী দলের কথা শোনাটা তাহলে একটা সংসদীয় রেওয়াজে দাঁড়িয়ে যেত, বিশেষ করে সরকারগুলো যখন দেখত, বিরোধী দল হরতাল, জ্বালা-পোড়াও কর্মসূচি দিচ্ছে না। এই লেগে থাকার জন্য যে একগুঁয়েমি দরকার, তা বিরোধী দলগুলো দেখাতে ব্যর্থ হয়েছে, যেহেতু এ জন্য পরিশ্রম ও নিষ্ঠা প্রয়োজন; বরং বিকল্পটাই অতি সহজ। একটা হরতাল ডেকে বসো। ভাঙচুর করো। আগুন জ্বালাও। ব্যস্ এই সহজ সমাধান বিরোধী দলগুলো বেছে নিয়েছে, যেহেতু প্রকৃত রাজনীতিবিদদের সংখ্যা এখন কমছে। অবশ্য এর আরেকটি কারণ হয়তো এই যে, এখন সাংসদদের এক বড় অংশ ব্যবসায়ী। তাঁরা সংসদে সময় নষ্ট না করে ব্যবসা করলে লাভ বেশি। হরতালে বিরোধী দলের অনেক নেতার কল-কারখানা চালু থাকে। চালু থাকে গত কুড়ি বছর ধরেই।
আর যে বলা হয়, হরতালেই এরশাদের পতন হয়েছিল: এরশাদকে তো আমরা স্বৈরশাসক বলি, যিনি নিজেই নিজেকে ক্ষমতায় বসিয়েছিলেন। গত কুড়ি বছরের সরকারগুলো তো তা নয়—এগুলো তো জনগণের ভোটে নির্বাচিত। যেখানে সংসদে গিয়ে অন্তত চেষ্টা করা যায় প্রতিবাদ জানানোর, তা না করে হরতাল করাটা কি গণতন্ত্রের জন্য উত্তম চর্চা? আর নির্বাচিত একটি সরকারকে জোর খাটিয়ে ঠেলে ফেলে দেওয়াটা কি কাঙ্ক্ষিত? আর যদি একবার একটি নির্বাচিত সরকারকে এভাবে ফেলে দেওয়া যায়, ওই সরকার যখন যাবে বিরোধী দলে, সেও কি ওই অস্ত্র প্রয়োগে প্রথম দিন থেকেই উঠেপড়ে লাগবে না?
কোনো হরতালই তাই সমর্থনযোগ্য নয়; বরং যেসব ইস্যু নিয়ে হরতাল হয়, সেগুলো সমর্থনযোগ্য হলে অবশ্যই সবাই মিলে সেসব ইস্যুতে জনমত সৃষ্টিতে নেমে পড়বেন, এটিই প্রত্যাশিত। একটি নির্বাচিত সরকারকে হটাতে হবে নির্বাচনের মাধ্যমেই। ইস্যুগুলো নিয়ে ব্যাপক জনমত সৃষ্টি হলে নির্বাচনে সরকারি দল হারবে—এটিই স্বাভাবিক এবং গণতন্ত্রের এটিই নিয়ম। এর ব্যত্যয় ঘটলে ক্ষতিটা হয় গণতন্ত্রের। তা ছাড়া হরতালে দেশ অচল করে দিলেও শেষ পর্যন্ত সরকার কী পড়ে? নাকি সরকারের অবস্থান আরও কঠোর হয়? হরতাল যদি একটি সার্বজনীন সমাধান হতো, প্রতিদিনই তো তাহলে বিশ্বজুড়ে হরতাল হতো।
৪ ডিসেম্বর বিএনপি হরতাল দিল ঢাকা বিভক্তির বিরুদ্ধে। গায়ের জোরে ঢাকা ভাগ করে সরকার আগামী নির্বাচনে নিজেদের অবস্থান অনেকটা দুর্বল করে ফেলল। এ ব্যাপারে কোনো সন্দেহ নেই। এমনকি বিভক্ত দুই ঢাকার মেয়র নির্বাচনে সব দল অংশ নিলে আওয়ামী-সমর্থিত প্রার্থীরা জয় পাবেন কি না, তাতেও বিস্তর সন্দেহ রয়েছে। ফলে সরকারের খারাপ কাজের তালিকায় এটিও জায়গা করে নিল। বিএনপির নেতারা বললেন, তাঁরা ক্ষমতায় গেলে বিভক্ত ঢাকাকে আবার জোড়া দেবেন। ফলে মানুষ একটি সমাধান পেল। কিন্তু হঠাৎ এই হরতাল ডাকায় মনে হলো বিএনপি যেন চটজলদি একটা সমাধান চাইছে, যেন হরতাল ডাকলেই সরকার ভয় পেয়ে সিদ্ধান্ত পাল্টাবে। কিন্তু বিএনপির হরতালে সরকার তার সিদ্ধান্ত পরিবর্তন করবে না, তা দলটির নেতারাও তো জানেন। তাহলে কেন এই হরতাল? এদিকে বিএনপির নেতা ব্যারিস্টার মওদুদ আহমদ বলেছেন, প্রয়োজনে লাগাতার হরতাল হবে। কী সাংঘাতিক কথা! একদিকে বিএনপি বলছে, দেশের অর্থনীতি দেউলিয়া হয়েছে, সবকিছু ভেঙে পড়ছে, ইত্যাদি। অন্যদিকে দিচ্ছে লাগাতার হরতালের হুমকি। ধরে নিলাম, লাগাতার হরতালে—যার অভিঘাতে অর্থনীতি প্রকৃতই দেউলিয়া হবে, সরকারের পতন হলো, এবং বিএনপি জামায়াতকে সঙ্গে নিয়ে ক্ষমতায় এল। তাহলে কোন বাংলাদেশের দায়িত্ব তারা নেবে? এক বিধ্বস্ত, বিপর্যস্ত বাংলাদেশের? তাও যদি দলটির থাকত পরিষ্কার ভাবমূর্তি এবং দুর্নীতির প্রতি জিরো টলারেন্স। অথচ দলটিকে এখনো তাড়িয়ে বেড়ায় হাওয়া ভবনের কেচ্ছাকাহিনি। তার পরও ‘বিএনপি কোনো দুর্নীতি করেনি, সবই আওয়ামী-প্রোপাগান্ডা’—এসব বলে না হয় দলটি ঝাঁপিয়ে পড়ল অর্থনীতি মেরামতে। কিন্তু হরতালে আগেভাগে ক্ষমতা হারিয়ে আওয়ামী লীগ যদি তখন লাগাতার হরতালের কর্মসূচি দেয়, তখন বিএনপি (ও জামায়াত) সরকার ‘হরতাল দেশের জন্য ক্ষতিকর’, ‘হরতাল দেশ বিক্রির ষড়যন্ত্র’—এসব আওয়াজ তুলে দমনপীড়নে নামলেও লাভ হবে না। দেশটা সেই যে ডুবতে থাকবে, তা থেকে আর উদ্ধার পাবে না।
ঢাকা বিভক্তিতে আমাদের যত আপত্তি থাকুক, যত হতাশ এবং বিরক্ত আমরা হই না কেন, বিএনপির জন্য এটি একটি রাজনৈতিক সুসংবাদ হয়েই এসেছে। দলটি ইতিমধ্যে ‘বিভক্ত ঢাকা এক হবে’ ঘোষণা দিয়ে প্রজ্ঞার পরিচয় দিয়েছে। কিন্তু ৪ ডিসেম্বরের হরতাল প্রমাণ করল, ইস্যু যা-ই হোক, যতটা সুবিধা দলটাকে তা দিক, সহিংসতা আর দেশধ্বংসী কর্মসূচির বৃত্ত থেকে দলটি বেরোতে পারল না। হরতাল আর রোডমার্চ এক নয়; রোডমার্চ যেখানে নতুন একটি চিন্তা, হরতাল সেখানে মরচে পড়া সেকেলে একটি কর্মসূচি। হরতালের সংস্কৃতি থেকে আমরা কী বেরোতে পারি না? নাকি আওয়ামী লীগ যে বলছে, হরতালের পেছনে রয়েছে অন্য এক উদ্দেশ্য, যুদ্ধাপরাধীদের বাঁচানো—কথাটা একেবারে ফেলে দেওয়ার মতো নয়? যদি তা-ই হয় এবং আগামীতে লাগাতার হরতালের একটি ইস্যু যদি হয় ‘যুদ্ধপরাধের অভিযোগে আটক নেতাদের নিঃশর্ত মুক্তি’, তাহলে আমরা কি খুব অবাক হব?
বাংলাদেশে শীতকালটা রাজনীতিবিদদের জন্য অতিপছন্দের। গায়ে শীতের রোদ মেখে কর্মসূচিতে অংশ নিলে ক্লান্তি লাগে না। এই শীতে তাহলে এ রকম কিছু হরতাল, (লাগাতার ও অলাগাতার) আমরা দেখতেই পারি। নাকি?
গত হরতালে সুশীল সমাজের কয়েকজনকে হরতালের স্বপক্ষে সমর্থন দিতে দেখে আশ্চর্য হলাম- ওনাদের সমাজের বিজ্ঞজন ভেবে লেখালেখি দেখে খুব শ্রদ্ধা করতাম।কিন্তু তারাও ভেবে বসেছেন হরতালে কাজ দেয়।প্রতিবাদের ভাষা অনেক কিন্তু বাংলাদেশে হরতাল মানেই আমাদের রক্ত- ঘাম দিয়ে কেনা সম্পদ পুড়িয়ে দেয়া, হরতালকে রুদ্র মূর্তি ধরাতে মানুষ খুন এবং নিরীহ সাধারণকে বিপদে ফেলে দেওয়া।সংসদে যাবার জন্যে ওরা নির্বাচন করেন কিন্তু বেতন- ভাতা নিয়েও নানা অযুহাতে যাননা।আমাদের রাজনীতি শুধু ক্ষমতায় যাবার জন্যে এবং ব্যর্থ হলে আর এর দরকার নেই।তাই রাজনীতিও এখন ব্যবসা- লাভ না হলেই পথ পাল্টানো।তবু পক্ষ- বিপক্ষের সবাই যতদিন হরতালকে না বলতে সক্ষম হচ্ছেন ততোদিন এ থেকে আমাদের রেহাই নেই। 
দুর্নীতি
দুর্নীতির ধারণাসূচকে বাংলাদেশ: পথ অনেক দূর
ট্রান্সপারেন্সি ইন্টারন্যাশনাল (টিআই) তাদের ২০১১-এর দুর্নীতির ধারণাসূচক প্রকাশ করেছে গতকাল, ১ ডিসেম্বর। সূচকের ০-১০-এর স্কেলে ২.৭ পেয়ে বাংলাদেশ ১৮৩টি দেশের মধ্যে ১২০তম অবস্থান পেয়েছে, যা তালিকার নিম্নক্রম অনুযায়ী ত্রয়োদশ স্থান। বাংলাদেশের সমান স্কোর পেয়ে এবার একই স্থান পেয়েছে আরও আটটি দেশ—ইকুয়েডর, ইথিওপিয়া, গুয়াতেমালা, ইরান, কাজাখস্তান, মঙ্গোলিয়া, মোজাম্বিক ও সলোমন আইল্যান্ড। বাংলাদেশের অবস্থান ও স্কোরে কিছুটা ইতিবাচক পরিবর্তন হয়েছে। গত বছর বাংলাদেশ ২.৪ স্কোর নিয়ে দ্বাদশ স্থানে ছিল। উল্লেখ্য, এশিয়ার প্রতিবেশী দেশগুলোর মধ্যে বাংলাদেশের তুলনায় কম স্কোর ও র‌্যাঙ্কিং পেয়েছে যেসব দেশ, তাদের মধ্যে রয়েছে ফিলিপাইন (২.৬), মালদ্বীপ ও পাকিস্তান (২.৫), লাওস ও নেপাল (২.২) এবং আফগানিস্তান ও মিয়ানমার (১.৫)। অন্যদিকে দক্ষিণ এশিয়াতে বাংলাদেশের চেয়ে এগিয়ে রয়েছে ভারত (৩.১), শ্রীলঙ্কা (৩.৩) ও ভুটান (৫.৭)।
এই সূচক স্থান নির্ধারণের (র‌্যাঙ্কিংয়ে) ক্ষেত্রে সংশ্লিষ্ট দেশের প্রাপ্ত স্কোরের পাশাপাশি অন্য দেশের তুলনামূলক অবস্থান এবং তালিকায় কতগুলো দেশ অন্তর্ভুক্ত হলো বা কতগুলো দেশ বাদ পড়ল, এরূপ বিষয়ের প্রভাব পড়ে থাকে। তা ছাড়া বাংলাদেশের ক্ষেত্রে প্রযোজ্য তথ্যের সময়সীমা অনুযায়ী পদ্মা সেতুকে কেন্দ্র করে দুর্নীতির অভিযোগসহ ২০১১ সালের দুর্নীতিসংক্রান্ত ঘটনা প্রবাহের প্রতিফলন সূচকে ঘটেনি। অতএব ধারণাসূচকে গতবারের তুলনায় অবস্থান ও স্কোর অনুযায়ী উল্লিখিত পরিবর্তন যতটুকু, তার চেয়ে অনেক বেশি গুরুত্বপূর্ণ হচ্ছে এই যে বাংলাদেশ এখনো তালিকার এমন দেশগুলোর পাশে অবস্থান করছে, যেখানে দুর্নীতির ব্যাপকতা ও গভীরতা উদ্বেগজনক (স্কোর ৩-এর চেয়ে কম)। আমাদের প্রত্যাশা, বাংলাদেশ হয়তো শিগগির ৫-এর ঊর্ধ্বে স্কোর পাওয়ার যোগ্যতা অর্জন করতে পারবে, যখন এই সূচক অনুযায়ী বলা যাবে যে দুর্নীতিকে মোটামুটি মধ্যম পর্যায়ে নিয়ন্ত্রণ করা সম্ভব হয়েছে। তবে সে পথ এখনো অনেক দূর।
দুর্নীতির ধারণাসূচক বা সিপিআই রাজনৈতিক ও প্রশাসনিক ক্ষেত্রে দুর্নীতির ব্যাপকতার ধারণার ওপর ভিত্তি করে বিভিন্ন দেশের একটি তুলনামূলক চিত্র প্রদান করে থাকে। ১৯৯৫ সাল থেকে এই সূচকটি প্রণীত হয়ে আসছে। শুরুর বছর এতে ৪৫টি দেশ অন্তর্ভুক্ত ছিল, আর ২০১০ সালে এতে ১৭৮টি দেশ অন্তর্ভুক্ত হয়।
২০০৭, ২০০৮, ২০০৯ ও ২০১০-এর মতো এবারও ১.০ স্কোর পেয়ে সোমালিয়া পরপর পাঁচবারের মতো তালিকার সর্বনিম্নে অবস্থান পেয়েছে। যৌথভাবে একই স্থানে রয়েছে উত্তর কোরিয়া। অর্থা ৎ এই দেশ দুটিতে দুর্নীতি সবচেয়ে বেশি বলে ধারণা করা হচ্ছে। যৌথভাবে দ্বিতীয় স্থানে রয়েছে আফগানিস্তান ও মিয়ানমার, তৃতীয় স্থানে উজবেকিস্তান, তুর্কমেনিস্তান ও সুদান, আর চতুর্থ স্থানে যৌথভাবে রয়েছে ইরাক ও হাইতি।
সূচকে সর্বোচ্চ ৯.৫ নম্বর পেয়ে উচ্চক্রম অনুযায়ী শীর্ষে অবস্থান পেয়েছে নিউজিল্যান্ড অর্থা ৎ সে দেশে দুর্নীতির প্রকোপ সবচেয়ে কম বলে ধারণা করা হচ্ছে। দ্বিতীয় স্থানে রয়েছে ডেনমার্ক ও ফিনল্যান্ড। তৃতীয় সুইডেন, চতুর্থ সিঙ্গাপুর, আর এরপর রয়েছে যথাক্রমে নরওয়ে, নেদারল্যান্ড, অস্ট্রেলিয়া, সুইজারল্যান্ড ও কানাডা।
এশীয় দেশগুলোর মধ্যে সিঙ্গাপুর এই সূচকে প্রতিবারই দুর্নীতিতে সবচেয়ে কম প্রভাবান্বিত দেশ হিসেবে বিবেচিত হয়েছে। তবে গত বছর সিঙ্গাপুর যৌথভাবে ডেনমার্ক ও নিউজিল্যান্ডের সঙ্গে শীর্ষ স্থান পেয়েছিল। হংকং হচ্ছে দ্বিতীয় এশীয় দেশ, যেটি এমন দেশগুলোর মধ্যে অবস্থান পেয়ে এসেছে, যারা দুর্নীতিকে কার্যকরভাবে নিয়ন্ত্রণ করতে পেরেছে। হংকং এবার ৮.৪ নম্বর পেয়েছে এবং জাপান ও জার্মানির মতো দেশগুলোর তুলনায় এগিয়ে রয়েছে।
প্রতিবারের মতো এবারও উন্নত দেশগুলোই বিশেষ করে নিউজিল্যান্ডের পাশাপাশি স্ক্যান্ডেনেভীয় দেশগুলো তালিকার উচ্চক্রমের শীর্ষ ভাগে রয়েছে। কিন্তু এটিও উল্লেখযোগ্য, যুক্তরাজ্য, যুক্তরাষ্ট্র, ফ্রান্স, অস্ট্রিয়া ও স্পেনের মতো উন্নতির শীর্ষে অবস্থানকারী দেশগুলো ৮-এর নিচে নম্বর পেয়েছে। বিশেষ করে লক্ষণীয় যে, যুক্তরাষ্ট্রের মতো দেশের অবস্থান কাতার, চিলি, বাহামাস ও বার্বাডোসের পেছনে। তা ছাড়া পৃথিবীর কোনো দেশই শতভাগ স্কোর পায়নি, যা আবারও প্রমাণ করল যে, দুর্নীতি একটি বিশ্বজনীন চ্যালেঞ্জ এবং এটি শুধু উন্নয়নশীল দেশের একচেটিয়া সমস্যা নয়।
দক্ষিণ এশীয় দেশগুলোর মধ্যে ভারত ও শ্রীলঙ্কা এবারো বাংলাদেশের তুলনায় উন্নততর অবস্থানে থাকলেও তারা উদ্বেগপূর্ণভাবে দুর্নীতিতে নিমজ্জিত হিসেবে চিহ্নিত হয়েছে। তবে বিশেষ করে ভুটানের কথা বলতে হয়, যারা ৫.৭ স্কোর পেয়ে ইতালি (৩.৯), থাইল্যান্ড (৩.৪), চীন (৩.৬), মালয়েশিয়া (৪.৩), তুরস্ক (৪.২), হাঙ্গেরি (৪.৬) ও পোল্যান্ডের (৫.৫) মতো দেশের চেয়ে ভালো ফল করেছে। দক্ষিণ এশিয়ার অন্য দেশগুলোর মধ্যে শুধু ভারতের স্কোর গত বছরের তুলনায় কমেছে। বাকি দেশগুলোতে স্কোর বাংলাদেশের মতোই সামান্য বেড়েছে। ভুটানের উ ৎ কৃষ্ট অর্জনের পেছনে রয়েছে সে দেশে সর্বোচ্চ পর্যায়ে অনমনীয় রাজনৈতিক সদিচ্ছা, আইনের শাসন ও দুর্নীতি দমন কমিশনের মতো জাতীয় সততা ব্যবস্থার মৌলিক প্রতিষ্ঠানগুলোর কার্যকারিতা।
স্মরণ করা যেতে পারে, ২০০১ থেকে ২০০৫ পর্যন্ত এই সূচকে বাংলাদেশ সর্বনিম্ন স্কোর করে তালিকার সর্বনিম্নে অবস্থান করেছিল। ২০০৬-এ পেয়েছিল তৃতীয় স্থান, ২০০৭-এ সপ্তম, ২০০৮-এ দশম, ২০০৯ ত্রয়োদশ ও ২০১০-এ দ্বাদশ।
সিপিআই পরপর দুই বছরের তথ্যের একটি চলমান হিসাব। এ বছরের সূচকে জানুয়ারি ২০১০ থেকে সেপ্টেম্বর ২০১১ পর্যন্ত সময়ের তথ্যের প্রতিফলন ঘটেছে। তবে বাংলাদেশের ক্ষেত্রে প্রায় সবগুলো তথ্য সূত্রের মেয়াদকাল ২০১০-এর ডিসেম্বর পর্যন্ত। অর্থা ৎ এবারের সূচকে ২০১০ পরবর্তী সময়ের দুর্নীতির অবস্থার প্রতিফলন পাওয়া যাবে না। তা ছাড়া দুর্নীতির ধারণাসূচকে গত কয়েক বছরে মোটামুটিভাবে যে কিছুটা অগ্রগতি পরিলক্ষিত হচ্ছে, তা স্থায়ী হওয়া না হওয়া এবং আরও অগ্রগতি হবে কি না, তা নির্ভর করছে সরকারের রাজনৈতিক সদিচ্ছার কার্যকর বাস্তবায়নের ওপর।
আওয়ামী লীগের ইশতেহারে সর্বোচ্চ অগ্রাধিকারের বিষয়গুলোর মধ্যে দ্রব্যমূল্য নিয়ন্ত্রণ আর যুদ্ধাপরাধের বিচারের পাশাপাশি দুর্নীতির বিরূদ্ধে দৃঢ় ও সুনির্দিষ্ট প্রত্যয় ব্যক্ত হয়। কমপক্ষে ডজন খানেক নীতিমালার উল্লেখ পাওয়া যায় আওয়ামী লীগের নির্বাচনী অঙ্গীকারে, যার বাস্তবায়ন বাংলাদেশে দুর্নীতিকে কার্যকর ও স্থায়ীভাবে নিয়ন্ত্রণের জন্য অপরিহার্য।
সরকার গঠনের পর সর্বোচ্চ পর্যায়ে প্রতিশ্রুতিগুলো মোটামুটি ধারাবাহিকভাবে পুনর্ব্যক্ত হয়েছে। দুর্নীতি প্রতিরোধে কিছু সম্ভাবনাময় পদক্ষেপও গৃহীত হয়েছে। তবে কোনো কোনো ক্ষেত্রে সূচিত হয়েছে প্রতিশ্রুতি পূরণে ব্যর্থতার দৃষ্টান্ত। দুর্নীতি দমন কমিশন আইনের কতিপয় সংশোধনীর প্রস্তাব করে সরকার কমিশনের স্বাধীনতা, নিরপেক্ষতা ও কার্যকারিতা প্রতিষ্ঠার পথে বড় ধরনের নৈরাশ্যজনক সম্ভাবনা সৃষ্টি করেছিল। টিআইবিসহ সংশ্লিষ্ট স্টকহোল্ডারদের প্রতিবাদের পরিপ্রেক্ষিতে বিষয়টি স্থগিত রয়েছে। সংসদীয় কমিটি জনমতের পক্ষে অবস্থান গ্রহণ করে নেতিবাচক সংশোধনী প্রস্তাবগুলো আইনে রূপান্তরিত করা হবে না, এই মর্মে গণমাধ্যমকে জানিয়েছে, যা আশাব্যঞ্জক। তবে শেষ পর্যন্ত বিষয়টি কীভাবে সুরাহা হয়, তার ওপর নির্ভর করবে দুর্নীতি নিয়ন্ত্রণে সরকার বাস্তবে কতটুকু প্রতিজ্ঞাবদ্ধ এই প্রশ্নের উত্তর।
সরকারকে জনগণের কাছে দায়বদ্ধ করতে জাতীয় সংসদকে কার্যকর করার যে নির্বাচনী অঙ্গীকার সরকার ও বিরোধী উভয় দলেরই ছিল, তা বাস্তবায়নে প্রত্যাশিত অর্জন হয়নি। একদিকে বিরোধী দলের যুক্তিহীনভাবে সংসদ বর্জন, অন্যদিকে সংসদ সরকারি দলের একচ্ছত্র ভুবন হিসেবে পরিণত হওয়ায় এবং সংসদীয় কমিটিগুলোতে অনেক ক্ষেত্রেই স্বার্থের দ্বন্দ্বের কারণে গণতন্ত্রের এই সর্বোচ্চ প্রতিষ্ঠানের কার্যকারিতা সুদূর পরাহতই রয়েছে। প্রশাসনকে জনমুখী ও দলীয় রাজনীতির প্রভাবমুক্ত করার অঙ্গীকার কাগজে-বক্তৃতায়ই সীমাবদ্ধ থাকল। একই অবস্থা পুলিশ ও অন্যান্য আইন প্রয়োগকারী সংস্থাকে রাজনৈতিক প্রভাবমুক্ত করার প্রতিশ্রুতির।
একদিকে সাংবিধানিক অঙ্গীকার অন্যদিকে ২০০৮-এ প্রদত্ত সরকারের সুনির্দিষ্ট নির্বাচনী প্রতিশ্রুতির প্রতি বৃদ্ধাঙ্গুলি প্রদর্শন করে সরকার অনুপার্জিত আয় ও কালোটাকা অর্জনকে পুরস্কৃত করা অব্যাহত রেখেছে। ন্যায়পাল প্রতিষ্ঠার সুস্পষ্ট নির্বাচনী অঙ্গীকার থেকে সরে এসে করন্যায়পাল পদটি বিলুপ্ত করা হয়েছে। প্রশাসনিক প্রক্রিয়ায় ‘রাজনৈতিক উদ্দেশ্য প্রণোদিত মামলার’ নিষ্পত্তিকরণ ব্যাপকভাবে প্রশ্নবিদ্ধ হয়েছে। এরূপ বিতর্কিত পদক্ষেপের পাশাপাশি সরকার তথ্য অধিকার আইনের মতো দুর্নীতি প্রতিরোধে যুগান্তকারী পরিবর্তনের সুযোগ সৃষ্টিকারী আইন এবং এর সঙ্গে সঙ্গে সম্পূরক অতীব গুরুত্বপূর্ণ একটি নতুন আইন—তথ্য প্রদানকারীর সুরক্ষা আইন পাস করে প্রশংসার দাবিদার হয়েছে। সরকার সব সেবামূলক প্রতিষ্ঠানে নাগরিক সনদ কার্যকর করার উদ্যোগ নিয়েছে। সরকারি অর্থে পরিচালিত প্রতিষ্ঠানে দুর্নীতি প্রতিরোধবিষয়ক প্রশিক্ষণ কর্মসূচি চালু করা হচ্ছে। জাতিসংঘের দুর্নীতিবিরোধী কনভেনশন অনুযায়ী অঙ্গীকারগুলো বাস্তবায়নে সরকার কৌশলপত্র অনুমোদন করেছে, যা আশার উদ্রেক করে, যদিও এর কার্যকর বাস্তবায়নে বাস্তব পদক্ষেপ এখনো পর্যাপ্ত নয়।
আইনের প্রয়োগে রাজনৈতিক প্রভাবের কারণে ব্যাপক ঘাটতি জনগণকে আশাহত করেছে। অন্যদিকে গণমাধ্যমসহ বিভিন্ন সূত্রে প্রাপ্ত তথ্য অনুযায়ী নির্বাচিত জনপ্রতিনিধি বা তাদের সমর্থনপুষ্ট ব্যক্তিরা সাম্প্র্রতিক কালে যেভাবে স্থানীয় পর্যায়ে টেন্ডারবাজি, নদী-বনাঞ্চল-ভূমি দখল ও টোলবাজিসহ আইনের শাসন পরিপন্থী কার্যক্রমে সম্পৃক্ত হয়েছেন, তাতে দুর্নীতি প্রতিরোধে অপরিহার্য প্রাতিষ্ঠানিক ভিত্তি ক্রমান্বয়ে দুর্বল থেকে দুর্বলতর হওয়ার আশঙ্কা বেড়েই চলেছে।
সরকারি ক্রয় খাতে স্বচ্ছতা প্রতিষ্ঠার পথে প্রতিবন্ধকতা সৃষ্টিকারী পদক্ষেপ, বিশেষ করে দক্ষতা ও অভিজ্ঞতার অবমূল্যায়ন, কোনো অবস্থায়ই সরকারি-বেসরকারি উভয় খাতে দুর্নীতি প্রতিরোধক পরিবেশ সৃষ্টিতে সহায়ক হবে না। একইভাবে টেলিযোগাযোগ আইন ২০১০, বিদ্যু ৎ ও জ্বালানি খাতে দ্রুত সরবরাহ বৃদ্ধি (বিশেষ বিধান) বিল ২০১০ সংশ্লিষ্ট খাতে সুষম প্রতিযোগিতা, স্বচ্ছতা ও জবাবদিহি প্রতিষ্ঠায় সহায়ক হবে, এরূপ আশা করা কঠিন। শেয়ারবাজারে অনিয়মজনিত সমস্যা সমাধানে সরকারের উদ্যোগে প্রতিষ্ঠিত কমিটির সুপারিশ বাস্তবায়নে, বিশেষ করে দায়ী হিসেবে চিহ্নিত মহলকে বিচারের মুখোমুখি করতে সরকারের সদিচ্ছার দৃষ্টান্ত পাওয়া যায়নি।
দুর্নীতি, তা যেই পর্যায়েই ঘটুক না কেন, কারও প্রতি কোনো প্রকার ভয় বা করুণা না করে, সব ধরনের দলীয় বা রাজনৈতিক বিবেচনার ঊর্ধ্বে থেকে তার বিচারের ব্যবস্থা করতে হবে। বিশেষ করে আইন প্রয়োগে আদালতকে কোনো অবস্থায় প্রভাবিত না করা দুর্নীতি প্রতিরোধ ও সুশাসন প্রতিষ্ঠার পূর্বশর্ত। দুর্নীতিকে শাস্তিযোগ্য অপরাধ হিসেবে তখনই সত্যিকার অর্থে প্রতিষ্ঠিত করা সম্ভব হবে, যখন বিচার প্রক্রিয়ায় স্বচ্ছতা ও আইনের যথাযথ প্রয়োগ সম্ভব হবে। অন্যদিকে বিচার বিভাগের স্বাধীনতা তখনই সুফল আনবে, যখন এই বিভাগে প্রশাসনিক ও রাজনৈতিক প্রভাবের ঊর্ধ্বে থেকে সম্পূর্ণ নিরপেক্ষতা, স্বচ্ছতা, পেশাগত উ ৎ কর্ষতা ও সততার সঙ্গে কার্য পরিচালনার জন্য উপযুক্ত পরিবেশ সৃষ্টি করা সম্ভব হবে।
এ বছরের সিপিআই সরকার ও অন্য সব স্টকহোল্ডারদের জন্য সময়োপযোগী বার্তা এই মর্মে যে, দুর্নীতিকে কার্যকরভাবে নিয়ন্ত্রণ করার লক্ষ্যে কোনো প্রকার ভয় বা করুণার ঊর্ধ্বে থেকে রাজনৈতিক সদিচ্ছার বাস্তায়ন, প্রাতিষ্ঠানিক সামর্থ্য বৃদ্ধি ও আইনের শাসন প্রতিষ্ঠা অপরিহার্য। এ ক্ষেত্রে অব্যাহত ব্যর্থতা অদূর ভবিষ্যতে নেতিবাচক ফল বয়ে আনতে পারে। এ ক্ষেত্রে সরকার কর্তৃক তার নিজস্ব নির্বাচনী অঙ্গীকারের প্রতি সজাগ দৃষ্টিই যথেষ্ট। সরকারের কার্যক্রম তার নির্বাচনী অঙ্গীকারের সঙ্গে যত বেশি অসামঞ্জস্যপূর্ণ হবে, সরকারের রাজনৈতিক ও নির্বাচনী ভবিষ্যতের জন্য তা ততটাই আত্মঘাতী হবে। একই সঙ্গে সিপিআইয়ের মতো সূচকে বাংলাদেশর অগ্রগতি ততই কঠিন হবে।
এই পাষণ্ডের দৃষ্টান্তমূলক শাস্তি হোক
আমরা হাওয়া আক্তারের পাশে আছি
স্বামীর ‘অবাধ্য’ হওয়ার নির্মম পরিণতি আমাদের সমাজে হতভাগ্য নারীদের ভোগ করতে হয়। এর কারণ, স্বামী-স্ত্রীর সম্পর্ককে অনেক পুরুষ প্রভু-ভৃত্যের সম্পর্কের মতো বিবেচনা করেন। স্বামীর অমত সত্ত্বেও স্ত্রী পড়াশোনা করেছেন, এই ‘অপরাধে’ কি কেউ হাতের আঙুল কেটে দিতে পারে? সমাজ ও আইনের চোখে স্বামী হিসেবে বিবেচিত ব্যক্তিটি যে কাজ করছেন, তা পৌরাণিক কাহিনিকেও হার মানায়। যে আঙুল দিয়ে স্ত্রী লিখতেন, পরীক্ষায় অংশ নেওয়ার ‘পুরস্কার’ হিসেবে তার চারটি কেটে নিয়েছেন স্বামী নামধারী ব্যক্তিটি! তাঁর নামের আগে কী বিশেষণ ব্যবহার করা যায়—পশু? পশুরা কি এমন কাজ করে?
নরসিংদীর মেয়ে হাওয়া আক্তারের বিয়ে হয়েছিল ব্রাহ্মণবাড়িয়ার রফিকুল ইসলামের সঙ্গে। তখন হাওয়া মাত্র এসএসসি পরীক্ষা দিয়েছিলেন। বিয়ের পর বের হয় ফল; ‘এ’ গ্রেড পেয়ে পাস করেন তিনি। স্বামীর শর্ত, আর পড়ালেখা করা যাবে না। এরপর দুবাই চলে যান স্বামী। পড়ালেখায় অনেক আগ্রহ হাওয়ার। বাবার বাসায় থেকেই তিনি ভর্তি হন এইচএসসিতে। এই খবর পাওয়ার পর ক্ষিপ্ত স্বামী দেশে ফিরে ‘সারপ্রাইজ’ দেওয়ার নাম করে বোনের বাড়িতে ডেকে নিয়ে এ ঘটনা ঘটান। একজন ‘স্বামী’ নিজেকে কতটা কর্তৃত্বপরায়ণ মনে করলে অবলীলায় ঠান্ডা মাথায় পরিকল্পনা করে এমন বর্বর কাণ্ড ঘটাতে পারেন! রফিকুলের চিন্তাচেতনায় কি এই বোধ কাজ করেছে যে স্ত্রীকে এই ‘শাস্তি’ দেওয়ার অধিকার তাঁর রয়েছে? এর আগে ঢাকা বিশ্ববিদ্যালয়ের শিক্ষক রুমানা মনজুরের ঘটনাটি যদি আমরা বিবেচনায় নিই, তবে এটা মানতেই হবে যে আমাদের সমাজে বহু পুরুষের মধ্যে এখনো মধ্যযুগীয় মানসিকতা বিদ্যমান।
রফিকুল ইসলামকে পুলিশ গ্রেপ্তার করেছে। সেখান থেকে হাওয়া আক্তারের কাটা চারটি আঙুল আর চাপাতিটিও উদ্ধার করেছে পুলিশ। হাওয়া আক্তারের ওপর যে বর্বরতা হয়েছে, তার বিচার নিশ্চিত করার দায়িত্ব পুলিশ ও প্রশাসনের। আমরা এ ক্ষেত্রে কোনো গাফিলতি দেখতে চাই না। হাওয়া আক্তারের বাবা আক্ষেপ করে বলেছেন, পড়াশোনা করাতে গিয়ে তিনি মেয়ের হাতও খুইয়েছেন, সঙ্গে স্বপ্নের মৃত্যু হয়েছে। আমরা চাই হাওয়া সুস্থ হয়ে উঠুন এবং তাঁর পড়াশোনার স্বপ্ন সত্যি হোক। ইতিমধ্যে সমাজের বিভিন্ন স্তরের মানুষ তাঁর প্রতি সহমর্মিতা জানিয়েছে। আমরাও তাঁর পাশে আছি।
এমন মৃত্যুতে সবার টনক নড়া উচিত
শাবিপ্রবির দুই ছাত্রের মৃত্যু
আমিনবাজারে ছাত্রহত্যা হয়েছিল পুলিশের প্রশ্রয়ে গণপিটুনিতে; সিলেটে হলো সন্ত্রাসীদের হাতে। সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের দুই ছাত্রকে আহত করে নদীতে ফেলে হত্যা করা হয়। ঘাতকেরাও তরুণ। বিনা কারণে তরুণের হাতে তরুণের এমন মৃত্যু তিক্ত ও মর্মান্তিক। দুই বিশ্ববিদ্যালয়-ছাত্রের এমন মৃত্যু কেবল তাঁদের পরিবারের অপূরণীয় ক্ষতিই নয়, সবার জন্যই শোকের। আমরা ওই দুই ছাত্রের পরিবার এবং তাঁদের সহপাঠীদের শোকের সঙ্গে একাত্ম। দ্রুত অপরাধীদের আটক করে বিচারের কাঠগড়ায় দাঁড় করানোই এখন সিলেটের পুলিশের দায়িত্ব।
শিক্ষার্থীরা বেড়াতে বেরোবে, এটা স্বাভাবিক। তার এমন পরিণতি কি কল্পনা করা যায়? কিন্তু অকল্পনীয় সব ঘটনাই এখন ঘটতে শুরু করেছে। সিলেটের সুরমা নদীর শাখা চেঙ্গেরখালে নৌকা ভাড়া করে তাঁরা বেড়াচ্ছিলেন। কিন্তু ফেরার পথে আরেকটি নৌকায় করে একদল সন্ত্রাসী তাঁদের ওপর হামলা করে। তাঁদের মোবাইল ফোন, টাকা ইত্যাদি ছিনিয়ে নিয়েই তারা ক্ষান্ত হয়নি, সঙ্গী তিন ছাত্রীকেও তারা তুলে নেওয়ার চেষ্টা করে। দীপঙ্কর ও খায়রুল এতে বাধা দিলে তাঁদের মাথায় লাঠির বাড়ি মেরে পানিতে ফেলে দেওয়া হয়। পরদিন তাঁদের লাশ উদ্ধার করা হয়। ঘটনার ধারা থেকে পরিষ্কার যে হামলাটি পরিকল্পিত। দুর্বৃত্তদের খুঁজে বের করা পুলিশের জন্য কঠিন হওয়ার কথা নয়।
হয়তো সন্ত্রাসীদের বাধা না দিলে, হয়তো সহপাঠিনীদের বাঁচাতে সাহসী হয়ে না উঠলে এমন মৃত্যু তাঁদের হতো না। কিন্তু আক্রান্তকে বাঁচাতে এগিয়ে আসাই তো তারুণ্যের ধর্ম। দুই ছাত্রের এ মৃত্যু তাই মহিমান্বিত। আমরা তাঁদের অভিবাদন জানাই।
কিন্তু তরুণদের আরেকটি অংশ কী পরিমাণ অনৈতিক ও নৃশংস মানসিকতা লালন করে, তারও প্রমাণ এ মৃত্যু। যে তরুণেরা ছাত্রদের নৌকায় হামলা করে হত্যাকাণ্ড ঘটিয়েছে, তারা কীভাবে এমন মানসিকতা অর্জন করল? দেশের যাবতীয় দুর্বৃত্ত কোনো না কোনোভাবে রাজনৈতিক দল বা প্রশাসনের ছত্রচ্ছায়া পেয়ে থাকে—এটা সবার জানা। তাদের অব্যাহত প্রশ্রয় ও আশ্রয়ে তরুণদের একটি অংশ অপরাধপ্রবণ হয়ে উঠেছে। এ ঘটনায় কর্তাব্যক্তিদের টনক নড়লেই হয়!
‘পাতানো লটারি’র তদন্ত হোক
সরকারি ক্রয়ে দুর্নীতি
সরকারি ক্রয়ে দুর্নীতি বন্ধে নানা ধরনের আইনি পদক্ষেপ কাগজে-কলমে থাকলেও বাস্তবে তা যে অনেক ক্ষেত্রে অকার্যকর ও অর্থহীন তার প্রমাণ নানাভাবে মিলছে। ঝিনাইদহের দরপত্রের লটারির ঘটনাটি তার প্রকৃষ্ট উদাহরণ বলেই মনে হচ্ছে। কারণ লটারি জয়ী ভাগ্যবানেরা সবাই ক্ষমতাসীন দলের। এই ঘটনায় সাধারণ ঠিকাদারদের অভিযোগ, লটারির নামে প্রহসন হয়েছে। তাঁদের এই অভিযোগ উড়িয়ে দেওয়া যায় না।
ঝিনাইদহের ছয়টি উপজেলার ১৭টি রাস্তা নির্মাণের জন্য গত অক্টোবর দরপত্র আহ্বান করা হয়েছিল। সাড়ে ছয় কোটি টাকার বেশি মূল্যের এই দরপত্র আহ্বান করেছিল স্থানীয় সরকার প্রকৌশল বিভাগ(এলজিইডি)। এলজিইডি নামের প্রতিষ্ঠানটির বিরুদ্ধে বহু বছর ধরেই অস্বচ্ছতা ও দুর্নীতির অভিযোগ রয়েছে। এর ঊর্ধ্বতন কর্মকর্তারা নানাভাবে দুর্নীতির সঙ্গে জড়িত বলে অভিযোগ রয়েছে এবং কারো কারো বিরুদ্ধে মামলাও আছে। কিন্তু সেসব মামলার সুষ্ঠু কোনো কিনারা হয়নি। এই প্রেক্ষাপটে সারা দেশে টেন্ডারসংক্রান্ত অব্যাহত অনিয়ম, দুর্নীতি ও কোথাও কোথাও সন্ত্রাস ডালপালা বিস্তার করেছে। দেশের গণমাধ্যমে টেন্ডারসংক্রান্ত দুর্নীতির খবরাখবর প্রায়ই প্রকাশ পেয়ে থাকে। ট্রান্সপারেন্সি ইন্টারন্যাশনাল, উন্নয়ন অংশীদার ও দাতা সংস্থাগুলোর সমীক্ষা ও প্রতিবেদনগুলোয় টেন্ডারসংক্রান্ত দুর্নীতির বিষয়টি প্রায় সব সময় প্রাধান্য পেয়ে আসছে।
ঝিনাইদহে প্রায় সাড়ে ছয় কোটি টাকার ভাগবাটোয়ারার অভিযোগ সরকারের উচ্চপর্যায়ের নীতিনির্ধারকদের অত্যন্ত গুরুত্বের সঙ্গে নেওয়া উচিত। লটারি-দুর্নীতির যে অভিযোগ উঠেছে তাকে কাকতালীয় ভাবার কোনো সুযোগ রয়েছে বলে প্রতীয়মান হয় না। ঝিনাইদহে ক্ষমতাসীন দল অন্তত তিনটি গ্রুপ রয়েছে এবং দুটি গ্রুপকে চলতি বছরের গোড়ায় অনুষ্ঠিত পৌর নির্বাচনেও প্রকাশ্যে সংঘাতে লিপ্ত হতে দেখা গেছে। কিন্তু তাদেরও লটারিতে ঐক্যবদ্ধ দেখা গেছে। উপরন্তু দরপত্রের ভাগাভাগিতে প্রত্যক্ষ ও পরোক্ষভাবে সংশ্লিষ্ট সবাই জেলার ক্ষমতাসীন দলের সঙ্গে সাধারণভাবে জড়িত নয়, তারা প্রায় প্রত্যেকে ঝিনাইদহ জেলা আওয়ামী লীগ ও তার সহযোগী অঙ্গসংগঠনের শীর্ষস্থানীয় পদে আসীন। এর মধ্যে এমন একটি ঠিকাদারি প্রতিষ্ঠান রয়েছে, যার দণ্ডমুণ্ডের কর্তা ঝিনাইদহের মেয়র।
সরকারের সঙ্গে ব্যবসায় জড়িত থাকলে মেয়র পদে কারও প্রার্থী হতে আইনগত বাধা রয়েছে। এমনকি আইন বলছে, তথ্য গোপন করে কেউ যদি নির্বাচিত হয়েও যায়, তাহলেও তার প্রার্থিতা শুধু এ কারণেই বাতিল হতে পারে। সুতরাং সার্বিক বিচারে আমরা মনে করি, ঝিনাইদহের ছয়টি উপজেলার ১৭টি রাস্তা নির্মাণের দরপত্র নিয়ে যে অভিযোগ উঠেছে তার সুষ্ঠু তদন্ত হওয়া দরকার। নাম প্রকাশে অনিচ্ছুক ক্ষমতাসীন দলের কিছু নেতা ‘পাতানো লটারি’র কথা স্বীকারও করেছেন। উপযুক্ত কোনো তদন্ত কমিটি চাইলে উল্লিখিত স্বীকারোক্তির প্রমাণাদিও খতিয়ে দেখতে পারে। সবচেয়ে রসিকতাপূর্ণ অকপট মন্তব্য করেছেন নির্বাহী হাকিম মোহাম্মদ ইব্রাহিম। তাঁর দাবি, ‘যেহেতু তাঁর সামনেই লটারি হয়েছে সেহেতু তা স্বচ্ছ হয়েছে।’ অবশ্য তিনি বলেননি যে, এতটাই স্বচ্ছ যে সবকিছু স্পষ্ট চোখে পড়ে!একজন শিক্ষানবিস নির্বাহী ম্যাজিস্ট্রেট-এর পক্ষে তাকে নিয়ন্ত্রকারী কর্তৃপক্ষ তথা জেলা প্রশাসকের ইচ্ছার বাইরে কোন কিছু করার বা বলার সুযোগ নেই। জেলা প্রশাসকরা কথায় কথায় বলেন, প্রবেশনারদেরকে চাকুরী থেকে বহিস্কার করতে শনি-মঙ্গল হিসাব করতে হয়না। যেকোনো সময় তাদেরকে বাড়ী পাঠানো যায়। তাছাড়া বেশীর ভাগ জেলা প্রশাসকের সাথে রয়েছে রাজনৈতিক গডফাদারদের গলায় গলায় ভাব। বিভিন্ন বিষয় ভাগাভাগির মাধ্যমে প্রকারান্তরে জেলা প্রশাসকরা তাদেরকে নিয়ন্ত্রণকারী রাজনৈতিক দুর্বৃত্তদের স্বার্থ হাসিলে তৎপর থাকেন। এমতাবস্থায়, জেলা প্রশাসনের একজন ম্যাজিস্ট্রেটকে অনেক অপকর্মের নীরব সাক্ষী হয়ে থাকতে হয়। ইচ্ছা থাকলেও তিনি কিছু করতে পারেননা। একদিকে চাকুরী হারানোর ভয়, অন্যদিকে গুম-খুনের ভয়তো আছেই। এই সামান্য বেতনের চাকুরীর জন্য একজন শিক্ষানবিস নির্বাহী ম্যাজিস্ট্রেট কতটুকু ঝুঁকি নিতে পারে? তার শেষ আশ্রয়স্থল কোথায়? 
জুতায় লুকিয়ে আছে পোড়া মানুষের ঘ্রাণ
এক জোড়া জুতা। কালো সু-জুতা। মোজা নেই। যে পায়ে মোজা ছিল, সেই পাসমেত মানুষটা নেই। আগুনে পুড়ে কোমল হয়েছেন। তিনি জুতার মালিক। তাঁকে চেনার কোনো উপায় ছিল না। কিন্তু জুতা জোড়া ঠিকই চেনা গেল। জুতার ভেতর একজন মানুষ ছিলেন।
জুতা দেখে বোঝা গেল তিনি মধ্য বয়সী। জুতা পরা মানুষটার গন্তব্য ছিল সিলেট। যাত্রীবাহী বাসটি ছিল তাঁর বাহন। আগুন দেওয়ার পর বাস থেকে সবাই বেরোতে পারলেও জুতার মালিক আর বেরোতে পারলেন না। নিজে বের হতে না পারলেও বাসের জানালা দিয়ে বের করে রেখেছিলেন দুটো পা। জুতা জোড়া আর পুড়ল না! নির্মম মৃত্যুর চরম মুহূর্ত জুতা দেখানোর মতোই রয়ে গেল!
হ্যাঁ, পাঠক! প্রথম আলোর প্রধান শিরোনামের সেই ছবির খবরের কথাই বলছি। ১৮ ডিসেম্বর সিলেট-ঢাকা মহাসড়কের যাত্রীবাহী ‘সিলেট হবিগঞ্জ সুপার এক্সপ্রেস’ নামের বাসে ত্রাসের আগুনের কথা। ভয়ংকর খবরের চেয়ে বড় একটি ছবির কথা। পরের দিন ১৯ ডিসেম্বর প্রথম আলোর লাখো হূদয়কে পুড়িয়েছে। পেশাগত দায় আর হূদয়-পোড়া মন নিয়ে তখন থেকেই খুঁজছি সেই জুতার মালিকের অদেখা স্বজনদের।
বাসে আগুন যখন জ্বলছিল, তখনো পোড়া বাসের জানালায় নড়ছিল জুতা পরা পা দুটো। মানুষটা ভেতরে। আগুনের লেলিহান শিখা ছাড়া আর কিছুই দেখাচ্ছিল না। দমকল-কর্মীরা এসে আগুনে পানি দিলেন। নিভে গেল আগুন। বাসের জানালায় জুতা দেখানো অবস্থায় উদ্ধার করা হলো মরদেহ। জুতার মালিকের মরদেহ। বাসের আগুন নিভে গেলেও মনের আগুন জ্বলছিল। সেই জ্বলা থেকে হাসপাতালে তাঁর সহযাত্রীরা কাতরতার সঙ্গে জানিয়েছিলেন জুতা পরা মানুষটি জানালা দিয়ে বেরোনোর এক দফা বৃথা চেষ্টা করেছিলেন।
জীবন বাঁচানোর চেষ্টাতেই শুনতে হয়েছিল অগ্নিসংযোগকারী দুর্বৃত্তদের পাল্টা হুংকার। সমব্যথী কয়েকজন যাত্রী জীবনের ঝুঁকি নিয়ে তাঁকে বের করতে এগোলেই ঘটনাস্থল ত্যাগ করার মুহূর্তে ফের দুর্বৃত্তরা ধাওয়া করে। গালিগালাজ করে দুর্বৃত্তদের হুমকি ‘যে আগাইবা, তাঁরে ধরে আগুনে ফেলব... যাও ভাগো, আগে নিজেরে বাঁচাও...!’ এই এক হুংকারে সহযাত্রীরা ছিলেন ত্রস্তপদ।
লাশের ছবি প্রথম আলো ছাপে না। তাই হত্যা-মৃত্যুর খবর সংগ্রহে লাশকে ঘিরে সহকর্মী সংবাদকর্মীদের মতো অতিরিক্ত কোনো টানও থাকে না। থাকে শুধু লাশের সুরতহাল প্রতিবেদনকে ঘিরে। সে দিন কিন্তু লাশের কাছে কাছেই কাটাতে হয়েছে বেশি সময়। খুঁটিয়ে খুঁটিয়ে শুধু পোড়া লাশের অনেকগুলো ছবি তুলেছেন আলোকচিত্রী আনিস মাহমুদ। লাশ নামের ছাই ভস্মকে একবার-দুবার নয়, ঘটনাস্থলে-থানায়-মর্গে —অনেক বার দেখা হয়েছে। কারণ একটিই—অপরিচিত লোকটির পরিচয় বের করতে যদি কোনো চিহ্ন পাওয়া যায়।
ঘটনার তিন দিন কেটে গেল। কোনো খোঁজ পাওয়া যাচ্ছে না। না পুলিশ, না সংবাদকর্মী। পুলিশ ছাইভস্ম হওয়া লাশ দুদিন রেখেছিল মর্গে। পরে বেওয়ারিশ হিসেবে দাফন হলো সিলেট নগরের মানিকপীরটিলা গোরস্থানে। সিলেট বিভাগের সব থানায় থানায় ওয়্যারলেস বার্তা পাঠাল পুলিশ। ‘এক জোড়া জুতা আছে। জুতা দেখে স্বজনেরা খোঁজ নিন...!’ পুলিশের পাঠানো বার্তা এ রকমই হবে। কিন্তু এ বার্তায় সাড়া মিলবে কি?
মানুষটার পরিচয় বের করতে সম্বল এখন এই এক জোড়া জুতা। তাই তো পোড়া মানুষটার লাশ নামের ছাইভস্মের সুরতহাল তৈরি করতে পুলিশকে কেবল জুতার সুরতহাল করতে হয়েছে। জুতার রকমফের তালাশ করা হয়। কতটা দামি ছিল জুতা? নাকি কম দামি? জুতায় রং করা ছিল কি? নাকি পালিশ ছিল?—প্র্রভৃতি পর্যবেক্ষণ থেকে খোঁজার চেষ্টা ছিল জুতার মালিকের অবয়ব। পুলিশের সব অনুমান জুতা দেখে দেখে। জুতা বলছে জুতার মালিকের বয়স ৪০। চল্লিশের চালশে দেহ নিয়ে ছিল তাঁর পথচলা।
জুতা দেখে অনুমান যদি সত্যি হয়, তাহলে জুতার মালিকের তো একটি পরিবার আছে। আছে স্ত্রী-ছেলে-মেয়ে-আত্মীয়-স্বজন। মধ্যবিত্ত পরিবারে জুতা নিয়ে কত তো কথা থাকে। অজানা স্বজনদের কেউ একজন হয়তো এ জুতা জোড়া পরম যত্ন করে পরিয়ে দিয়েছিলেন তাঁর পায়ে। অথবা জুতা পায়ের কাছে পেয়েও মোজা খুঁজে না পাওয়া নিয়ে অম্ল-মধুর কোনো পারিবারিক কাহিনি। দুর্বৃত্তদের আগুন-বর্বরতার পরও থাকল শুধু জুতা। এই এক জোড়া জুতায় লুকিয়ে আছে পোড়া মানুষের ঘ্রাণ! এ ঘ্রাণ শুঁকতে কেউ কি আসবে? হবে কি জুতার মালিকের সন্ধান? তা না হলে যে শনাক্ত না করতে পারা লাশের মতো জুতা জোড়াও হয়ে থাকবে বেওয়ারিশ!
এই নজির গণতন্ত্রের জন্য সুখকর নয়
গণমিছিলে পুলিশের বাধা
দেশের প্রধান বিরোধী দল বিএনপির পূর্বঘোষিত গণমিছিলে পুলিশের বাধাদান, পদ্ধতিগত হয়রানি ও ধরপাকড়ের ঘটনায় প্রতীয়মান হয় যে, সরকার বিরোধী দলের প্রতি যথেষ্ট অসহিষ্ণু হয়ে পড়েছে, যা গণতন্ত্রের পরিপন্থী।
গত রোববার বিএনপির মুক্তিযোদ্ধা সংবর্ধনা কর্মসূচিকে কেন্দ্র করে সৃষ্ট হিংসাত্মক তৎপরতার বিরুদ্ধে আইন প্রয়োগকারী সংস্থার যথা পদক্ষেপের পর বুধবারের পদক্ষেপকে একই পাল্লায় বিচার করা চলে না। কারণ জনসভা, সমাবেশ, মিছিল গণতান্ত্রিক অধিকার। ক্ষমতাসীনেরা নিশ্চয় চায় না বিরোধী দল গোপন তৎপরতামুখী হতে উৎসাহী হোক। বুধবারের গণমিছিল কর্মসূচিতে বিরোধী দলের তরফে কোনো নাশকতামূলক তৎপরতার অভিযোগ খোদ পুলিশ প্রশাসনের তরফেও করা হয়নি। রেববারের ঘটনায় সরকার মামলা করেছে এবং বিষয়টি তদন্তাধীন। বিএনপির বিরুদ্ধে আনীত গোপন কর্মসূচির অভিযোগ সত্য হলেও প্রকাশ্য কর্মসূচি তথা গণমিছিলে বাধা, দিনভর পুলিশের সাজ সাজ রব, নয়াপল্টনে বিএনপির কেন্দ্রীয় কার্যালয় অবরুদ্ধ করে রাখা এবং ধরপাকড়ের ঘটনা গ্রহণযোগ্য নয়। মহানগর গোয়েন্দা পুলিশের (ডিবি) অতিরিক্ত উপকমিশনারের ‘জনগণের জানমাল ও স্বাভাবিক চলাচল’ নিশ্চিত করার তত্ত্ব ধোপে টেকে না।
বুধবার সকাল থেকেই নয়াপল্টনে পুলিশ ও র‌্যাব জলকামান ও সাজোয়া গাড়ি নিয়ে অবস্থান নেয়। বিএনপির নেতা-কর্মীদের ওপর তাদের জঙ্গি আচরণ প্রমাণ করে, তারা ওপরের হুকুমে এ কাজ করেছে। সরকার আইন প্রয়োগকারী সংস্থাকে কী করে সংকীর্ণ দলীয় উদ্দেশ্যে ব্যবহার করতে পারে, বুধবার তার আরেকটি নজির তৈরি হল। এই ধরনের কর্মকান্ড গণতন্ত্র কিংবা সরকারের জন্য কল্যাণ বয়ে আনতে পারে না।
অন্যদিকে মুক্তিযোদ্ধা সংবর্ধনা নিয়ে সৃষ্ট সহিংসতার বিষয়ে সরকারের বিরুদ্ধে বিএনপির সাজানো নাটকের অভিযোগও বিশ্বাসযোগ্যতা পায়নি। মনে হচ্ছে তাদের দলের যে অংশটি হঠকারিতার সঙ্গে যুক্ত ছিল বলে অভিযোগ উঠেছে, তাদের বিরুদ্ধে যথাযথ শৃঙ্খলামূলক ব্যবস্থা গ্রহণ করতে তাদের সামর্থ্য বা ইচ্ছা নেই। ওই ঘটনায় পুলিশের দায়ের করা ১১টি মামলায় ছয়-সাত হাজার ব্যক্তি নয়, ৫০০ থেকে ৬০০ জনকে আসামি করার খবর মহানগর পুলিশ স্বীকার করেছে। কিন্তু আমাদের তিক্ত অভিজ্ঞতা রয়েছে, এ ধরনের রাজনৈতিক নাশকতার প্রকৃত বিচার হয় না। শুধু চাপানউতোরই সার।
পুলিশের বিজ্ঞ মুখপাত্র ‘দেশের বাইরে হামলার পরিকল্পনা’ এবং ‘অর্থায়নকারীদের তালিকা’ করার কথা শুনিয়েছেন। কিন্তু আমরা বলব, দেশে আইন-আদালত আছে, আর তাতে অপরাধীদের দ্রুত বিচার হতে হবে। যাঁরা সরকার চালান তাঁদের কাজ মাঠেঘাটে বক্তব্য দেওয়ার চেয়ে আদালতের কাছে উপযুক্ত প্রমাণাদি পেশ করা।
সবচেয়ে দুর্ভাগ্যজনক হবে, চোরাগুপ্ত হামলায় বিএনপির জড়িত থাকার জিগির তুলে সরকার যদি তার অবশিষ্ট মেয়াদে বিরোধী দলের প্রতি একই ধরনের দমন-পীড়ন অব্যাহত রাখে। বিএনপির ‘মদদপুষ্ট’ চোরাগোপ্তা হামলা যদি গণতন্ত্রের জন্য ক্ষতিকর হয়, তাহলে এর প্রতিকারে আইনশৃঙ্খলা রক্ষাকারী বাহিনীকে দলীয় পেটোয়া বাহিনী হিসেবে ব্যবহার করার চেষ্টা গণতন্ত্রের জন্য সুখকর হতে পারে না। আমরা গত রোববারের সহিংসতায় যুক্ত সবার বিচার চাই। বুধবারের পুলিশি বাড়াবাড়িরও জবাবদিহি চাই।
নৌকা নিবন্ধন ও জেলে কার্ড চালু করা জরুরি
জেলে নৌকায় ডাকাতি
এক বছরে ভোলায় মেঘনা নদীতে নৌ-ডাকাতির যে পরিসংখ্যান তা আঁতকে ওঠার মতো। এসব ঘটনায় জান ও মাল, দুই দিক থেকেই ক্ষতির শিকার হতে হয়েছে জেলে ও মাছ ব্যবসায়ীদের। মেঘনা নদীতে মাছ শিকার ও মাছের ব্যবসা করে জীবিকা নির্বাহ করে ভোলার বিভিন্ন উপজেলার অজস্র পরিবার। মাছ ধরার নৌকায় অব্যাহত ডাকাতির ঘটনা এই ব্যবসার ওপর বড় ধরনের আঘাত হিসেবে দেখা দিয়েছে।
চলতি বছর ভোলার বিভিন্ন উপজেলায় জেলে নৌকায় ডাকাতির ঘটনা ঘটেছে ৯১০টি। জলদস্যুদের হাতে এসব ঘটনায় মারা গেছে ছয়জন জেলে। জলদস্যুরা ডাকাতি করে জেলেদের জিন্মি করে নৌকা ও মাছ ধরার সরঞ্জাম নিয়ে যায়। জলদস্যুদের হাত থেকে নৌকা, জেলে ও মাছ ধরার সরঞ্জাম ছাড়াতে অথবা নতুন করে নৌকা, জাল ও মাছ ধরার সরঞ্জাম কিনতে বিপুল অঙ্কের টাকা গুনতে হয় মাছ ব্যবসায়ীদের। এক হিসাব অনুযায়ী, এ ধরনের ডাকাতির ঘটনার পর একজন মাছ ব্যবসায়ীর খরচ হয় প্রায় সাত লাখ টাকা। প্রথম আলোর বিশাল বাংলা পাতায় প্রকাশিত প্রতিবেদনের তথ্য অনুযায়ী, এ বছর জেলে নৌকায় ডাকাতির কারণে ব্যবসায়ীদের ক্ষতির পরিমাণ প্রায় ৬৮ কোটি টাকা। এ ধরনের পরিস্থিতিতে মৎস্য ব্যবসা টিকিয়ে রাখা ভোলার ব্যবসায়ীদের জন্য কঠিন হয়ে পড়েছে।
জলদস্যুদের শিকারে পরিণত অসহায় ব্যবসায়ীরা আইনশৃঙ্খলা রক্ষাকারী বাহিনীর কাছেও যান না, টাকা-পয়াসা খরচ করে নৌকা উদ্ধারের চেষ্টা করেন। তাঁদের অভিজ্ঞতা হচ্ছে, প্রশাসনকে জানালে বরং নৌকা ফেরত পাওয়ার সম্ভাবনা থাকে না। এই পরিস্থিতির দায় প্রশাসন ও আইনশৃঙ্খলা রক্ষাকারী বাহিনীর সদস্যরা কোনোভাবেই এড়াতে পারেন না।
আমরা মনে করি, বর্তমান অবস্থায় প্রশাসন ও পুলিশসহ কোস্টগার্ড বাহিনীর সক্রিয় ভূমিকার কোনো বিকল্প নেই। নদীতে এসব বাহিনীর টহল জোরদার করা গেলে নিশ্চিতভাবেই পরিস্থিতির উন্নতি ঘটবে। পাশাপাশি যদি মাছ ধরার নৌকাগুলো নিবন্ধিত করা হয়, জেলেদের যদি প্রশাসনের পক্ষ থেকে জেলে কার্ড দেওয়া হয় তবে জলদস্যুদের শনাক্ত করা ও তাদের বিরুদ্ধে ব্যবস্থা নেওয়া সম্ভব হবে। এ ব্যাপারে সংশ্লিষ্ট কর্তৃপক্ষের দৃষ্টি আকর্ষণ করছি।
প্রত্যাখ্যান করলেই সমস্যার সমাধান হবে
ঘুষ-দুর্নীতিতে শীর্ষে পুলিশ
দক্ষিণ এশীয় দেশগুলোর মধ্যে বাংলাদেশের মানুষকে সবচেয়ে বেশি ঘুষ দিতে হয় বলে ট্রান্সপারেন্সি ইন্টারন্যাশনাল (টিআই) যে জরিপ প্রতিবেদন দিয়েছে, তাতে সরকারের নীতিনির্ধারকদের কেউ কেউ গোসসা করতে পারেন; কিন্তু এটাই বাস্তব। জরিপের বিষয় ছিল ‘ডেইলি লাইফস অ্যান্ড করাপশন: পাবলিক অপিনিয়ন ইন সাউথ এশিয়া’। জরিপে অংশগ্রহণকারী বাংলাদেশিদের ৬৬ শতাংশ বলেছেন, সরকারি সেবা পেতে তাঁদের ঘুষ দিতে হয়। ভারত, পাকিস্তান, নেপাল ও শ্রীলঙ্কায় এই হার যথাক্রমে ৫৪, ৫০, ৩২ ও ২৩ শতাংশ। বাংলাদেশের সেবাপ্রার্থীদের মধ্যে ৭৫ শতাংশ বলেছেন, পুলিশকে তাঁদের ঘুষ দিতে হয়। এরপর দ্বিতীয় অবস্থানে আছে বিচার বিভাগ। ঘুষ প্রদানকারীদের মধ্যে ৬৬ শতাংশ নিয়েই শীর্ষে আছে বাংলাদেশ। এরপর আছে ভারত (৫৪ শতাংশ) ও পাকিস্তান (৫০ শতাংশ)। জরিপকারীদের মধ্যে ৬২ শতাংশ মনে করেন দুর্নীতি বেড়েছে। টিআইয়ের এই জরিপ নতুন নয়। গত বছরের ডিসেম্বরে প্রকাশিত জরিপের সঙ্গে শ্রীলঙ্কা, মালদ্বীপ ও নেপালকে যুক্ত করে দক্ষিণ এশিয়ার ছয়টি দেশের তুলনামূলক চিত্র তুলে ধরা হয়েছে।
স্বরাষ্ট্রমন্ত্রী সাহারা খাতুন টিআইয়ের জরিপ প্রত্যাখ্যান করেছেন। কিন্তু কোনো কিছু প্রত্যাখ্যান করলেই সমস্যা দূর হয়ে যায় না। দেশে ঘুষ-দুর্নীতি যে বেড়েছে, তা সরকারের কর্তাব্যক্তিরা স্বীকার না করলেও ভুক্তভোগীরা হাড়ে হাড়ে টের পাচ্ছেন।
ঘুষ-দুর্নীতির বিরুদ্ধে ভারতসহ বিভিন্ন দেশে কঠোর ব্যবস্থা নেওয়া হলেও বাংলাদেশে তেমন তৎপরতা দেখা যায় না। দুর্নীতি দমন কমিশন (দুদক) আইন নিয়েও চলছে কানামাছি খেলা। তাহলে ঘুষ-দুর্নীতি বন্ধ হবে কী করে?
পুলিশ বিভাগে ঘুষ বন্ধের উপায় হলো, একে একটি সত্যিকার পেশাদার বাহিনীরূপে তৈরি করা এবং সে জন্য দলীয় রাজনৈতিক স্বার্থে ব্যবহার যেমন বন্ধ হওয়া জরুরি, তেমনি তাদের ন্যূনতম সুযোগ-সুবিধাও নিশ্চিত করতে হবে। আইনি সুবিধা পেলে পুলিশের সদস্যরা বেআইনি সুবিধা নিতে নিরুৎসাহিত হবেন। এ ব্যাপারে ইউএনডিপির সহায়তায় পুলিশ সংস্কারের যে উদ্যোগ নেওয়া হয়েছিল, তা-ও ফাইলবন্দী হয়ে থাকাটা দুর্ভাগ্যজনক।
কেবল বাস্তবতা অস্বীকার করলেই নাগরিক সেবা নিশ্চিত হবে না। যে দেশে সরকারের প্রায় সব ধরনের সেবা পেতে নাগরিকদের কমবেশি উৎকোচ গুনতে হয়, সে দেশে স্বরাষ্ট্রমন্ত্রীর এই দাবির যৌক্তিকতা কতটুকু? তাঁরা বিরোধী দলে থাকতে তো এসব জরিপকে অকাট্য প্রমাণ হিসেবে সরকারের বিরুদ্ধে ব্যবহার করতেন। এখন যাঁরা বিরোধী দলে আছেন, তাঁরাও তা-ই করছেন। ঘুষ-দুর্নীতির জাতীয় সমস্যাকে দলীয় দৃষ্টিতে না দেখে দলমত-নির্বিশেষে সবার উচিত এর বিরুদ্ধে সর্বাত্মক প্রতিরোধ গড়ে তোলা।
কেবল পুলিশ বিভাগ নয়, সরকারের সব বিভাগেই ঘুষ-দুর্নীতি বেড়েছে। এর বিরুদ্ধে আইনি পদক্ষেপের পাশাপাশি সামাজিক আন্দোলনও গড়ে তুলতে হবে। ঘুষ-দুর্নীতির বিরুদ্ধে নাগরিক সচেতনতাও বাড়ানো প্রয়োজন। জরিপদাতাদের অনেকেই বলেছেন, দ্রুত সেবা পাওয়ার জন্য তাঁরা ঘুষ দিয়ে থাকেন। আবার অনেকে অবৈধ সুবিধা নিতেও সংশ্লিষ্ট কর্মকর্তাদের প্রলুব্ধ করে থাকেন, যা ঘৃণাভরে প্রত্যাখ্যান করা উচিত। স্বরাষ্ট্রমন্ত্রী টিআইয়ের প্রতিবেদন প্রত্যাখ্যান না করে পুলিশ বিভাগের দুর্নীতিবাজ কর্মকর্তাদের প্রত্যাখ্যান করলে দুর্নীতি কিছুটা হলেও কমত।
এই মনমানসিকতার পরিবর্তন হবে কবে?
বিনা মূল্যের বীজে জনপ্রতিনিধিদের ভাগ
জনপ্রতিনিধিরা জনগণের সেবা করার নাম করেই নির্বাচন করেন, নির্বাচনের সময় সেই প্রতিশ্রুতিই দেন। কিন্তু বাস্তবে অধিকাংশ ক্ষেত্রে এর উল্টোটাই দেখা যায়। আমাদের অভিজ্ঞতা বলে, সকল পর্যায়ের জনপ্রতিনিধিদের ক্ষেত্রেই বিষয়টি সত্য। আইলাদুর্গত মানুষকে বিনা মূল্যে বিতরণের জন্য দেওয়া ধানবীজ কৃষকদের কাছে বিক্রি করছেন আর কেউ নন, ইউনিয়ন পর্যায়ের জনপ্রতিনিধিরা!
যশোরের অভয়নগর আইলাদুর্গত একটি এলাকা। এখানকার আটটি ইউনিয়নে ক্ষতিগ্রস্ত ও দরিদ্র কৃষকদের মধ্যে বিনা মূল্যে বিতরণের জন্য ৪০ মেট্রিক টন ধানবীজ দিয়েছে আন্তর্জাতিক ধান গবেষণা ইনস্টিটিউট (ইরি)। আর এই ধানবীজ বিতরণ করছে বেসরকারি সংস্থা ‘সুশীলন’। অভিযোগ উঠেছে, তিনটি ইউনিয়নের চেয়ারম্যানরা এই ধানবীজ বরাদ্দ করতে গিয়ে কৃষকদের কাছ থেকে বস্তাপ্রতি ৫০ থেকে ১০০ টাকা করে নিয়েছেন। স্থানীয় কৃষকদের পক্ষ থেকেই যখন অভিযোগ উঠেছে, তখন বিষয়টি গুরুত্বের সঙ্গে না নিয়ে উপায় নেই। এমনকি ইউপি চেয়ারম্যানদের কাছ থেকে বীজ কিনে তা আবার কৃষকদের কাছে বিক্রির জন্য সংগ্রহও করেছেন বীজ ব্যবসায়ীরা। এক ব্যবসায়ী তা স্বীকারও করেছেন। বোঝা যায়, এই বীজ বিতরণ নিয়ে নয়ছয় ভালোভাবেই হচ্ছে।
অভিযোগ উঠেছে যেসব ইউপি চেয়ারম্যানের বিরুদ্ধে, তাঁরা কেউ জোরালোভাবে তা অস্বীকারও করতে পারেননি। ধানবীজ পৌঁছানোর খরচ বাবদ অর্থ নেওয়া হয়েছে বলে যুক্তি দেওয়ার চেষ্টা হয়েছে। কিন্তু ধানবীজ বিতরণের দায়িত্ব পাওয়া বেসরকারি সংস্থার কর্মকর্তা জানিয়েছেন, ইরির সহায়তায় এই ধানবীজ ইউনিয়ন পরিষদ (ইউপি) পর্যন্ত পৌঁছানো, এমনকি খালাস পর্যন্ত সব খরচ তাঁরাই বহন করেছেন। তা-ই যদি হয়ে থাকে, তবে কৃষকদের কাছে পৌঁছানো বাবদ খরচের অর্থ দাবি করার কোনো যুক্তি থাকতে পারে না।
দুর্গত মানুষের জন্য কোনো সহায়তার ওপর যদি জনপ্রতিনিধিরা ভাগ বসাতে শুরু করেন, তবে তাঁরা কি আর জনপ্রতিনিধি হিসেবে নিজেদের দাবি করতে পারেন? কিন্তু বাস্তবে এটাই যেন আমাদের সংস্কৃতিতে পরিণত হয়েছে। অভয়নগরের তিনটি ইউনিয়নের জনপ্রতিনিধিদের দেশের সামগ্রিক বাস্তবতা থেকে আলাদা করে দেখার সুযোগ নেই। জনপ্রতিনিধিদের এ ধরনের মনমানসিকতার কীভাবে পরিবর্তন করা যায়, সে ব্যাপারে চিন্তাভাবনা করা ও প্রয়োজনীয় উদ্যোগ নেওয়া জরুরি হয়ে পড়েছে। প্রশাসনিক ও আইনগতভাবে দেখার পাশাপাশি সামাজিক উদ্যোগের বিষয়টিও গুরুত্বের সঙ্গে বিবেচনায় নিতে হবে।
জাতীয় কীর্তি ধ্বংস ক্ষমার অযোগ্য
পুড়ে ইট হচ্ছে ইতিহাস
যা ছিল হাজার বছর আগের মানবীয় কীর্তি, যা ছিল পৌরাণিক উপাখ্যানের ভীমের জাঙ্গাল, এখন তা ইটভাটার খোরাক। বগুড়ার শিবগঞ্জ উপজেলায় ইটভাটার মাটি জোগানো হচ্ছে ভীমের জাঙ্গাল নামে পরিচিত উঁচু টিলা কেটে। জায়গাটি ব্যক্তিমালিকানাধীন; তবে পুরাকীর্তি হওয়ায় এর ক্ষতিসাধন আইনত দণ্ডনীয় অপরাধ। অথচ দুই মাস ধরে মাটিকাটা শ্রমিক নিয়োগ করে মালিক মহাশয় টিলাটি প্রায় সমান করে ফেললেন, কেউ বাধা দিল না। এর দায় কার?
ভীমের জাঙ্গাল আড়াই হাজার বছর পুরোনো উপমহাদেশের অন্যতম প্রাচীন জনপদ পুণ্ড্রনগরের অংশ। সমতল থেকে ৩০-৩২ ফুট উঁচু এবং ৬০-৭০ ফুট চওড়া এই জাঙ্গাল বা বাঁধ সিরাজগঞ্জের সীমানা থেকে শুরু হয়ে বগুড়া শহরের মধ্য দিয়ে দিনাজপুরের ঘোড়াঘাট অবধি চলে গেছে। ব্রিটিশ আমলের ইংরেজ ঐতিহাসিক উইলিয়াম হান্টার একে ইতালির রিং ফোর্টগুলোর সঙ্গে তুলনা করেছিলেন। অনেকের কাছে এটি বঙ্গদেশীয় ‘চীনের প্রাচীর’। বলা হয়, বরেন্দ্র অঞ্চলের নিম্নবর্গীয় কৈবর্ত বিদ্রোহ জয়ী হলে নিম্নবর্গের কৈবর্ত রাজা ভীম প্রায় ৪০ মাইল দীর্ঘ এই জাঙ্গাল তৈরি করেছিলেন। কেবল ভীমের জাঙ্গালই নয়, সমগ্র পুণ্ড্রবর্ধনের অনেক প্রত্নসম্পদই যুগের পর যুগ ধরে লুটপাট ও অবহেলায় ধ্বংস হয়ে আসছে। নিজ ঐতিহ্যের প্রতি এমন বিরূপতা উন্নত দেশগুলোতে কল্পনাই করা যায় না।
গত রোববারের প্রথম আলোয় প্রকাশিত সচিত্র খবরে দেখা যায়, ভীমের জাঙ্গালের একটি অংশ কেটে সমান করা হচ্ছে। দুই মাস ধরে এই কাজ চললেও স্থানীয় প্রশাসন, প্রত্নতত্ত্ব অধিদপ্তর—কারোরই টনক নড়েনি। অবশেষে প্রথম আলোয় সংবাদ প্রকাশের পর সংশ্লিষ্ট ব্যক্তিরা নড়েচড়ে বসেছেন, কিন্তু জাঙ্গালটি রক্ষার স্থায়ী ব্যবস্থা নেওয়া হয়নি।
কার্যত, ভীমের জাঙ্গালের বেশির ভাগই কেটে সমান করে চাষাবাদ, সড়ক, বাড়িঘর, বাণিজ্যিক প্রতিষ্ঠান ইত্যাদি বানানো হয়েছে। স্থানীয় একটি বেসরকারি সংস্থার বিরুদ্ধেও এই জাঙ্গালের একটি অংশ দখলের অভিযোগ রয়েছে। ব্যক্তিই বলি বা সংস্থাই বলি, এই মহামূল্যবান প্রত্নকীর্তির ধ্বংসসাধন সম্ভব হয়েছে মূলত সরকারি অবহেলায়।
আমরা সরকারের প্রত্নসম্পদ অধিদপ্তরের কাছে আহ্বান জানাই, সমগ্র মহাস্থান অঞ্চল, যা ইউনেসকোর বৈশ্বিক ঐতিহ্যের অংশ, যা উপমহাদেশে বাংলার প্রাচীন গৌরবের প্রতীক, তা রক্ষায় মহাপরিকল্পনা হাতে নিন। ভীমের জাঙ্গালসহ অবশিষ্ট প্রত্নকীর্তি রক্ষায় কঠোর হোন, নইলে জাতীয় ঐতিহ্যের প্রতি এমন অবমাননা ইতিহাস ক্ষমা করবে না।
পুলিশকে নিরাপত্তার কাজেই রাখুন, রাজনীতি সামলাতে নয়
ছিনতাইকারীদের দৌরাত্ম্য
বছরের শেষ দিকটায় রাজধানীতে ছিনতাইয়ের হার বেড়ে যাচ্ছে। গত বুধবার পুরান ঢাকায় ছিনতাইকারীদের গুলিতে নিহতও হয়েছেন একজন দোকানকর্মী। প্রথম আলোর সংবাদ বলছে, রাজধানীতে চলতি মাসেই আটটি ঘটনায় ছিনতাই হয়েছে ৬২ লাখ টাকা। এসব ঘটনায় নিহত একজন ছাড়াও সাতজন গুলিবিদ্ধ এবং ছুরিকাহত হয়েছেন একজন। ছিনতাই-রাহাজানি-ডাকাতির সংখ্যা যে বেড়ে গেছে, সে বিষয়ে সন্দেহ নেই। সন্দেহ এখানেই যে পুলিশ বাহিনী তথা স্বরাষ্ট্র মন্ত্রণালয় কি বিষয়টি যথাযথভাবে মোকাবিলা করছে?
ছিনতাই-রাহাজানি বাড়ার জন্য পুলিশের দিক থেকে দুটি অনুমান রয়েছে। প্রথম আলোর সংবাদে ঢাকা মহানগর পুলিশের কমিশনার সম্প্রতি বেশ কিছু অপরাধীর জামিনে মুক্তি পাওয়া এবং রাজনৈতিক কারণে সৃষ্ট আইনশৃঙ্খলা পরিস্থিতি সামাল দিতে পুলিশের ব্যস্ত থাকাকে কারণ হিসেবে চিহ্নিত করেছেন। এসব কারণে ছিনতাইয়ের ঘটনাগুলো উদ্ঘাটন করা যায়নি বলে তিনি স্বীকার করেন। এই যদি হয় অবস্থা, তাহলে সাধারণ মানুষের নিরাপত্তার ভরসা কী?
প্রথমত, পুলিশের হাতে ছিনতাইকারীদের তালিকা থাকার কথা, কারা কখন ছাড়া পাচ্ছে সেই খবরও জানার দায়িত্ব তাদেরই। এসব অপরাধীর ওপর নজর রাখা এবং নাজুক এলাকাগুলোতে টহল বাড়ানো কোনো কঠিন ব্যাপার নয়। পুলিশ নিজেই স্বীকার করেছে যে রাজনৈতিক পরিস্থিতি সামাল দেওয়া তথা বিরোধী দলের নেতা-কর্মীদের পেছনে দৌড়াতে গিয়েই তাদের শ্রম ও সময় খরচ হয়ে যাচ্ছে। পুলিশ কমিশনার প্রকারান্তরে স্বীকার করলেন যে পুলিশের রাজনৈতিক ব্যবহারের কারণেই অপরাধ দমনে মনোযোগ কমে যাচ্ছে। আমরা মনে করি, কেবল পুলিশ বাহিনীকে দিয়েই ছিনতাই-সন্ত্রাস অনেক কমিয়ে আনা সম্ভব। তাদের সহযোগী হিসেবে পাড়ায় পাড়ায় কমিউনিটি পুলিশও রয়েছে। বিশেষ প্রয়োজনে র‌্যাবের সহযোগিতাও তাদের পাওয়ার কথা। সাম্প্রতিক সময়ে পুলিশের সাজসরঞ্জামও অনেক বাড়ানো হয়েছে। এত কিছুর পরও তারা কেন ব্যর্থ হচ্ছে, তার সদুত্তর তাদেরই দিতে হবে। পাশাপাশি স্বরাষ্ট্র মন্ত্রণালয়ের দায়ও এড়ানো যায় না। পুলিশের রাজনৈতিক ব্যবহার বন্ধের মুখ্য দায়িত্ব মন্ত্রণালয়েরই। মানুষ সাফাই ব্যাখ্যা চায় না। মানুষ চায় নিরাপদে বিচরণ করতে এবং কর্মস্থল থেকে নিরাপদে বাড়ি ফিরতে।
অপরাধ ও পণ্যপ্রেম
একটি ল্যাপটপ, একটি মোবাইল ফোন: খুন হওয়ার যত কারণ
একটি ল্যাপটপ সমান এক তরুণের আস্ত জীবন, একটি নতুন মোবাইল ফোনসেটের বিনিময়ে তিনজন বিশ্ববিদ্যালয় ছাত্রী; নইলে দুজন বিশ্ববিদ্যালয় ছাত্রের জীবন। এই হলো কনজিউমারিজম—এই হলো পণ্যাসক্তি আর অপরাধের অশুভ বিবাহের সংসার।
সিলেটের শাহজালাল বিজ্ঞান ও প্রযুক্তি বিশ্ববিদ্যালয়ের দুই ছাত্রের মৃত্যুর ঘটনার কথাই বলছি। আট শিক্ষার্থী যাঁর নৌকা ভাড়া করেছিলেন; নতুন মোবাইলের টোপে সেই মাঝিকে আগেভাগেই পটানো হয়েছিল। তাই জায়গামতো নৌকাটি থামান যাতে মাস্তানরা শিকারদের নাগাল পায়। শত্রুতা বা মুক্তিপণ আদায় তাদের উদ্দেশ্য নয়। তারা শাবিপ্রবির তিন ছাত্রীকে পড়ে পাওয়া চৌদ্দআনার মতো খরচ করতে চেয়েছিল। তাতে ব্যর্থ হওয়ায় খরচ করে দিল দুটি তাজা জীবন। ডিজিটাল যুগে এই হলো ‘এ জার্নি বাই বোটের’ নতুন সংস্করণ।
এই গল্পের মুখ্য চরিত্র একটি মোবাইল ফোনসেট। মোবাইল ফোনসেটের লোভে মাঝি বশ না মানলে হয়তো বখাটেরা মওকা পেত না। লোহা বিদ্যুতায়িত হলে মারণাস্ত্র হয়ে উঠতে পারে। ক্ষমতায়িত যৌনতা বা যৌনায়িত ক্ষমতা তেমনই মারাত্মক। সিলেটে তিন ছাত্রীকে অপহরণের চেষ্টা এবং দুই ছাত্রকে পানিতে ফেলে হত্যার ঘটনা—এই ভয়াবহতার সামনে আমাদের দাঁড় করিয়ে দিয়েছে। মুখ ফেরানোর উপায় নেই।
মোবাইল ফোনসেট জড় বস্তু, যার হাতেই থাকুক হুকুমের দাস। কিন্তু মানুষ যন্ত্র বা পণ্য নয়, মানুষ নির্যাতিত হতে বা অনিচ্ছায় অন্যের আনন্দের খোরাক হতে ঘৃণা করে। কিন্তু ওই বখাটেরা ছাত্রীদের মোবাইল ফোনসেটগুলোর মতোই দখলের সামগ্রীর বেশি কিছু ভাবেনি। তাদের চোখে উভয়ই ছিনতাইযোগ্য। ক্রয়ের সামর্থ্য থাকলে তারা হয়তো তাদের কিনতেই চাইতো। কিনবার পর্যাপ্ত টাকা থাকলে সম্ভবত মাঝি লোকটাও আদিম বিনিময় প্রথার কায়দায় মোবাইল সেটের বিনিময়ে মেয়েদের তুলে দিতে রাজি হতো না। এদের সবার মনের চালিকাশক্তি হিসেবে তাই নির্ভুলভাবে পণ্য মানসিকতাকে (কনজিউমারিজম) শনাক্ত করা যায়।
পরের ঘটনাটি চট্টগ্রামের। একটি বেসরকারি বিশ্ববিদ্যালয়ের ছাত্র কফিলউদ্দিন বন্ধুর হাতে খুন হন। খুনের মোটিভ, কফিলউদ্দিনের দামি ল্যাপটপটি বাগানো। বন্ধুত্ব বা জীবনের থেকে বাহারি পণ্যের আকর্ষণ এতটাই জোরালো যে তার জন্য অবলীলায় খুন-খারাবি পর্যন্ত ঘটতে পারে! আমাদের চারপাশে এরকম ঘটনা বিস্তর।
অনেকের কাছেই এখন মুঠোফোন, ল্যাপটপ, আইপড ইত্যাদি কেবল প্রয়োজন নয়, স্টাইল-স্ট্যাটাস-স্মার্টনেস অর্জনের উপায়। সিলেটের ওই মাঝির একটি ফোনসেট ছিল। তার পরও নতুন আরেকটি ফোনসেটের লোভ তাঁকে ধুরন্ধর করেছে। চট্টগ্রামের খুনি বন্ধু জাহেদের কাছেও ল্যাপটপের প্রয়োজনটা মারাত্মক ছিল না। তবুও মোহ তাঁকে উন্মত্ত করে। উল্টো ঘটনাও ঘটে। পছন্দের ভিডিও গেম কিনে দেওয়া হয়নি বলে কিশোরের আত্মহত্যার সংবাদও আমরা পড়েছি।
এসব ঘটনায় কেবল প্রাণই যায়নি, বিশ্বাসও গেছে। বন্ধুত্বের মধ্যে, পারস্পরিক লেনদেনার মধ্যে ঢুকে গেছে মোহের কাঁটা। মানুষে মানুষে সম্পর্কের থেকে, আদর-স্নেহ-ভালোবাসার চেয়ে বড় হয়ে উঠছে পণ্য এবং তা পাওয়ার বাসনা। একেই বলা হচ্ছে কনজিউমারিজম বা পণ্যাসক্তি বা পণ্যপূজা। পণ্যপূজা নতুন ধর্ম, শপিং মল তার তীর্থকেন্দ্র, ক্রেতারা তার তীর্থযাত্রী। এই প্রেমে সবার অধিকার সমান নয়। এই অসম ক্রয়ক্ষমতা এবং অক্ষমতাজনিত হতাশা জন্ম দিচ্ছে সামাজিক অস্থিরতা, বাড়াচ্ছে অপরাধপ্রবণতা।
এসব ঘটনার পেছনে অভাবের তাড়না বা ক্ষুধার জ্বালা পাওয়া যাচ্ছে না। যে জ্বালায় তারা পুড়েছে, তার নাম পণ্যাসক্তি। ফরাসি বিপ্লবের কারণ ছিল ক্ষুধার জ্বালা আর সাম্প্রতিক প্যারিস বা লন্ডনের দাঙ্গার পেছনে ছিল কিনতে না পারার জ্বালা। সমাজবিশ্লেষকেরা এর পেছনে কনজিউমারিজমের প্ররোচনাকে দায়ী করেছেন। পোলিশ সমাজবিজ্ঞানী জিগমুন্ট বওম্যান যেমন বলেছেন, ‘এগুলো রুটি-রুজির হাঙ্গামা নয়। এটা হলো অসমর্থ ও বাতিল ক্রেতাদের দাঙ্গা।’ তিনি এদের বলছেন ‘নতুন গরিব’। এই ‘নতুন গরিবরা ভুখা-নাঙ্গা না হলেও পছন্দসই জিনিস কেনার মতো আয়রোজগার তাদের নেই। শ্রমিকদের মতো শ্রেণীবোধ এদের নেই, এরা পরস্পরের দুঃখ-কষ্টে একও হতে পারে না। যা পাওয়ার জন্য তারা অস্থির, সেটা হয়তো একটা ল্যাপটপ বা একটা আই ফোন বা কোনো দামি ব্র্যান্ডের পোশাক। এসবই তাদের জীবনের সুখ, এসবই পাত্তা পাওয়ার উপায়; না পেলে মন দমে যায়, নিঃসঙ্গতায় পায়।
ইউরোপীয় কমিশনের একটি গবেষণায় বলা হয়েছে, শেষবিন্দু পর্যন্ত কেনাকাটা করার সংস্কৃতি পশ্চিমা সমাজে অপরাধপ্রবণতা, সামাজিক উত্তেজনা ও অবিশ্বাসকে চরমে তুলছে। কনজিউমার ক্যাপিটালিজম: দ্য ওয়ে ফরওয়ার্ড নামে গবেষণাভিত্তিক একটা বইও প্রকাশিত হয়েছে, যার মূল কথাও এটাই। ক্রয়ক্ষমতা যেখানে যত কম, সেখানে ততই ছিনতাই-ক্ষমতার বিস্তার ঘটে।
দোলনা থেকে কফিন পর্যন্ত কেনাকাটার সংস্কৃতির এই আবেশে শিশু থেকে বৃদ্ধ—সবাই বদলাচ্ছে। যে বদলাতে চাইছে না, তাকে ভাবা হচ্ছে পিছিয়ে পড়া, আনফিট-আনস্মার্ট। ছোটবেলায় একটি লাটিম বা একটি ঘুড়ি, বেশি হলে তিন চাকার খেলনা সাইকেলের বেশি কিছু চাওয়ার ছিল না আমাদের। আজকের সচ্ছল পরিবারের শিশু চায় মোটরসাইকেল, কম্পিউটার, ভিডিও গেম, মোবাইল, সেরা ব্র্যান্ডের জামা-জুতা। আমাদের প্রয়োজন সীমিত কিন্তু চাওয়া অসীম। পণ্য এবং তার বিজ্ঞাপনের যেহেতু শেষ নেই, সেহেতু চাইবারও কোনো শেষবিন্দু নেই। অবিরত নতুন পণ্যের হাতছানিতে চাওয়া যেমন থিতু হচ্ছে না, তেমনি একটা কিছু পেয়ে তৃপ্তও হওয়া যাচ্ছে না। পণ্য-সংস্কৃতির চোরাবালিতে নিমজ্জিত মানুষের কাছে পণ্যও আসলে মুখ্য নয়, মুখ্য হলো পণ্যভোগের সাধ, পণ্যার্জনের অফুরান ইচ্ছা। এই ইচ্ছা যখন সরল পথে মেটে না, তখনই অপরাধমূলক প্রক্রিয়ায় পাওয়ার দিকে ছোটে অনেকে। কিশোর-তরুণেরা যে বেশি হারে অপরাধে জড়াচ্ছে, এমনকি সচ্ছল ও ধনীর দুলাল-দুলালিরাও যে বিভিন্ন রকম অপরাধে শামিল হচ্ছে, তার একটা কারণ এই বিচার-বিবেচনাহীন পণ্যবাসনা। এ কারণেই বলা হচ্ছে, কনজিউমারিজমের সঙ্গে অপরাধ বিস্তারের সম্পর্কটা সমানুপাতিক; একটি বাড়লে অন্যটাও বাড়বে।
দুর্নীতির সঙ্গেও এর যোগাযোগটা ঘনিষ্ঠই বটে। বৈধ আয়ের মাধ্যমে বিলাসী পণ্যের চাহিদা মেটানো বেশির ভাগ মানুষের পক্ষেই সম্ভব নয়। কিন্তু বিজ্ঞাপন হাতছানি দিচ্ছে, প্রতিবেশীর কেনাকাটায় চোখ টাটাচ্ছে, দোকানের কাচের শোকেসে সাজানো সামগ্রীগুলো মনে এমন বিরহ ভাব জাগাচ্ছে, এমন হীনম্মন্য করে তুলছে যে এত সব ভোগান্তি এড়াতে একটা ঘুষ নেয়া বা একটা দুর্নীতির সহায় তো হওয়াই যায়, তাই না? এবং একবার কিনলে যেমন বারেবারে কিনতে হয়, তেমনি একবার বেপথে গেলে সে পথেই থাকতে হয়। অপরাধের বিস্তারের সঙ্গে যেমন থানা-পুলিশের সংখ্যা ও কালাকানুনও বাড়ে; তেমনি করেই দুর্নীতির বিস্তারের সঙ্গে সঙ্গে বাড়ে শপিং মল ও ক্রেতার সংখ্যা। বেশি শপিং মল করলে যেমন দুর্নীতি কমবে না, তেমনি পুলিশি ব্যবস্থা দিয়ে বা তরুণদের ‘অপরাধী প্রজন্ম’ ভাবার মধ্য দিয়েও সমাধান আসবে না। পণ্য ও ভোগের রাডারহীন এই যাত্রাকে তাই সংযত করতেই হবে।
স্প্যানিশ দার্শনিক দেকার্তে বলেছিলেন, ‘আমি চিন্তা করি, তাই আমি আছি’, অর্থাৎ চিন্তাশীলতাই মানুষের অস্তিত্বের মূল। শিল্পবিপ্লব-যুগের প্রধান বাণী ছিল, ‘আমি উৎপাদন করি, তাই আমি আছি।’ আফ্রিকার একটি লোকপ্রবাদ বলে অন্য কথা, ‘সবাই আছে বলেই আমি আছি।’ কনজিউমারিজম বলে: যতক্ষণ কিনছো, ততক্ষণ তুমি আছো। এরই উল্টোপিঠে ব্যর্থ ক্রেতারাও পণ্যের জন্য খুন করে বা পণ্য ছিনতাই করে জানিয়ে দিচ্ছে, তারাও আছে।
এখন আর আমি কিছু বলি না, আমার হয়ে কথা বলে আমার পোশাক, আমার মোবাইল ফোন, আমার সানগ্লাস, আমার ইলেকট্রনিক গেজেট। আমার ব্র্যান্ডই আমি। আমাদের বলা হচ্ছে, বেছে নেওয়ার বিপুল স্বাধীনতা তোমার। কিন্তু দিনশেষে দেখছি, পণ্যভোগের নেশার বাইরে যাওয়া কত কঠিন। এর খাতিরে দু-একটা খুন-খারাবি বা ছিনতাই বা দুর্নীতি করতেও পরোয়া নেই। কিন্তু চিন্তার ক্ষমতার জোরে নয়, কর্মের আত্মবিশ্বাসে নয়, সামাজিকতার শক্তিতে নয়, যে নিজেকে চেনে ভোগের ক্ষুধা দিয়ে সে নিজেকে হারিয়ে ফেলেছে। নিজেকে ফিরে পেতে তাকে তাই ফিরতে হবে মানুষের কাছে, সম্পর্কের কাছে, বন্ধুত্বের কাছে, প্রকৃতির কাছে। তাকে বিশ্বাস করতে হবে, যা কেনা যায় না, তা-ই সবচেয়ে মূল্যবান।
ল্যাপটপ আর মোবাইল ফোনের জন্য যারা খুন করেছে, তাদের শাস্তি হোক। কিন্তু পণ্যপূজার এই সংস্কৃতিও যেন দায়মুক্তি না পায়। 
দায়ী চালকের বিচার করার দৃষ্টান্ত চাই
সাংবাদিকের পা হারানো
যাত্রীবাহী বাসের ধাক্কায় রাস্তায় পড়ে যাওয়া সাংবাদিক নিখিল ভদ্রের পায়ের ওপর দিয়ে বাস চালিয়ে নেওয়ার ঘটনা প্রমাণ করে, সড়কব্যবস্থাপনায় নৈরাজ্য চলছে। বিআরটিসির চালক হিসেবে তাঁর কাছ থেকে অধিকতর দায়িত্বশীলতা প্রত্যাশিত ছিল। কিন্তু তিনি ঠান্ডা মাথায় একজন বিপন্ন পথচারীর পাশে না দাঁড়িয়ে তাঁকে চাপা দিয়ে পালিয়ে যাওয়ার সুযোগ বেছে নেন।
সড়ক দুর্ঘটনা রোধে কোনো সুষ্ঠু পরিকল্পনা গ্রহণ কিংবা কোনো কার্যকর ব্যবস্থা নিতে গত তিন বছরে তেমন কোনো সরকারি উদ্যোগ দেখা যায়নি। এর আগে চিত্রতারকা ইলিয়াস কাঞ্চনের নেতৃত্বাধীন ‘নিরাপদ সড়ক চাই আন্দোলন’ কিছু দাবি বাস্তবায়নে অনশন করেছিল। তৎকালীন যোগাযোগমন্ত্রী নির্দিষ্ট আশ্বাস দিয়ে তাদের অনশন ভাঙান। কিন্তু গতকাল ইলিয়াস কাঞ্চন প্রথম আলোকে বলেছেন, যেসব বিষয়ে আশ্বাস দেওয়া হয়েছিল, তার একটিও বাস্তবায়িত হয়নি। সড়ক দুর্ঘটনায় তারেক মাসুদ ও মিশুক মুনীরের মর্মস্পর্শী মৃত্যুর পর আশা করা হয়েছিল, সড়ক দুর্ঘটনা রোধে সরকারি তরফে দ্রুত পদক্ষেপ নেওয়া হবে। কিন্তু সে আশা পূরণ হয়নি।
কালের কণ্ঠ পত্রিকার জ্যেষ্ঠ সাংবাদিক নিখিল ভদ্রের পা হারানোর ঘটনায় সাংবাদিক সমাজের বিক্ষোভ প্রদর্শনের পরিপ্রেক্ষিতে যোগাযোগমন্ত্রী পাঁচ কর্মদিবসের মধ্যে তদন্ত কমিটির প্রতিবেদন আশা করেছেন। এটুকুর বাস্তবায়ন বা চালককে বরখাস্ত করা যথেষ্ট নয়। অভিযুক্ত চালককে প্রচলিত আইনে গ্রেপ্তারের ১২০ দিনের মধ্যে তাঁর বিচার-প্রক্রিয়া সম্পন্ন করতে হবে। তদন্ত কমিটির কাছ থেকে আমরা গাড়ির বিমাসংক্রান্ত বিষয়ে সুনির্দিষ্ট সুপারিশ আশা করি। নৌ ও বিমান দুর্ঘটনার ক্ষতিপূরণ মেটাতে তহবিল থাকলেও সড়ক দুর্ঘটনার জন্য কোনো সরকারি তহবিল নেই। অন্যদিকে গাড়ির ফিটনেস এবং চালকদের প্রশিক্ষণ দুটোরই করুণ অবস্থা অব্যাহত। ট্রাফিক পুলিশের সঙ্গে চালক-সহকারীদের অশুভ আঁতাত অটুট।
সারা দেশে বিআরটিসির ১৭টি প্রশিক্ষণকেন্দ্র ছিল। এর মধ্যে অল্প কয়েকটি কোনোমতে সচল রয়েছে। আওয়ামী লীগের নির্বাচনী ইশতেহারে প্রতিটি ঘরে একটি করে কর্মসংস্থানের আশ্বাস দেওয়া হয়েছিল; সরকার উপযুক্ত ব্যবস্থা নিলে গাড়ির চালনা পেশায় শিক্ষিত যুবসমাজকে সহজেই আকৃষ্ট করা সম্ভব। সড়ক দুর্ঘটনা রোধে আশু কী করতে হবে, সে বিষয়ে যথেষ্ট বিশেষজ্ঞ সুপারিশ রয়েছে। এখন দরকার সদিচ্ছার সঙ্গে এর বাস্তবায়ন।
নিখিল ভদ্রের কেটে ফেলা পা তাঁকে আর ফিরিয়ে দেওয়া যাবে না। তাঁকে উপযুক্ত ক্ষতিপূরণ দিতে হবে। এরকম করুণ দুর্ঘটনার পুনরাবৃত্তি আর দেখতে চাই না
কুষ্টিয়ায় বিজয় মেলায় সন্ত্রাসী ঘটনা
বোমা হামলার ঘটনা নিন্দনীয়, কিন্তু সেই হামলাকে কেন্দ্র করে নিছক সন্দেহের বশে কাউকে পিটিয়ে হত্যার ঘটনাকে কী বলা যায়? আরও বেশি নিন্দনীয় ও নৃশংস।
প্রথম আলোয় প্রকাশিত খবরে জানা যায়, কুষ্টিয়ার মিরপুর উপজেলার বিজয় মেলায় দুর্বৃত্তদের ছোড়া বোমা বিস্ফোরণে স্থানীয় ইউপি চেয়ারম্যান কামারুল আরেফিন, যিনি আওয়ামী লীগেরও নেতা, তিনিসহ দুজন আহত হন। গত বুধবার রাতে এই হামলার ঘটনা ঘটে।
বোমা হামলার পর বিক্ষুব্ধ লোকজন মেলার পাশের বাজারে জিন্দার আলী নামে একজন মাইক্রোবাস-চালককে পিটিয়ে হত্যা করে নিছক সন্দেহের বশে। বোমা হামলায় আহত ইউপি চেয়ারম্যান কিংবা তাঁর সমর্থকদের কেউই বলেননি, জিন্দারই এই ঘটনা ঘটিয়েছেন। বিক্ষুব্ধ লোকজনের পিটুনিতে গুরুতর আহত হওয়ার পর তাঁকে হাসপাতালেও চিকিৎসা করানো যায়নি আহত ইউপি চেয়ারম্যানের সমর্থকদের ভয়ে। ফলে রাত তিনটায় মুমূর্ষু অবস্থায় হাসপাতালে নেওয়ার এক ঘণ্টা পর তাঁর মৃত্যু হয়। এই মৃত্যুর দায় কি ইউপি চেয়ারম্যানের সমর্থকেরা এড়াতে পারেন?
ঘটনার পর আওয়ামী লীগের লোকজন বিএনপির এক নেতার গার্মেন্টসও ভাঙচুর করেন। তাঁদের দাবি, চারদলীয় জোটের লোকজন বোমা হামলা চালাতে পারে। এদিকে বোমা হামলার সঙ্গে জড়িত সন্দেহে অন্য একজনকে আটক করেছে পুলিশ। তাঁর সঙ্গে জিন্দারের যোগসাজশ ছিল, সে দাবিও কেউ করেননি। তাহলে মাইক্রোবাসের চালক জিন্দারকে কেন হত্যা করা হলো? বোমা হামলার কারণে যদি ইউপি চেয়ারম্যানের সমর্থকেরা বিক্ষুব্ধ হয়ে থাকে, তাদের নিবৃত্ত করার দায়িত্ব ছিল আইনশৃঙ্খলা রক্ষাকারী বাহিনীর। তারা কি সেই দায়িত্ব পালন করেছে?
চারদলীয় জোট সরকারের আমলে মেলা, উৎসব, সিনেমা হলসহ বিভিন্ন স্থানে বোমা হামলার ঘটনা ঘটেছে। সেই হামলাকারীরা ছিল চেনা, মৌলবাদি গোষ্ঠী। কিন্তু কুষ্টিয়ার বিজয় মেলায় বোমা হামলাকারী এবং গণপিটুনিতে অংশগ্রহণকারীরা অচেনা। চেনা শত্রুর চেয়ে অচেনা শত্রুর সঙ্গে লড়াই করা আরও কঠিন।
আমরা দুটি ঘটনার সুষ্ঠু তদন্ত এবং দায়ী ব্যক্তিদের বিচারের দাবি করছি। যারা বোমা হামলা চালিয়ে মানুষ মারার চেষ্টা করেছে এবং যারা নিছক সন্দেহবশত একজন ব্যক্তিকে পিটিয়ে হত্যা করেছে—উভয়ই অপরাধী। তাদের শাস্তি নিশ্চিত করার দায়িত্ব সরকারের।
সাংবাদিক নির্যাতনকারীর শাস্তি হোক
এ কেমন সাংসদ?
তিনি একজন সাংসদ। তিনি মনিপুর উচ্চবিদ্যালয় ও কলেজের পরিচালনা পর্ষদের একজন সভাপতি। তিনি বিক্ষুব্ধ অভিভাবকদের বলতে পারেন, ‘এদের গুলি করো।’ তিনি টেলিভিশন চ্যানেলের ক্যামেরায় আঘাত করতে পারেন, কবজি মোচড়াতে পারেন একজন নারী সাংবাদিকের। তিনিই বলতে পারেন, ‘করুক রিপোর্ট...আমার কী করতে পারে, দেখি।’ শিক্ষাপ্রতিষ্ঠানে ভর্তি-প্রক্রিয়ায় দুর্নীতির প্রতিবাদ অভিভাবকেরা করেছেন, সাংবাদিকেরা সেই সত্য যুগপৎ জনগণ ও সরকারের সামনে তুলেও ধরেছেন। আমরা এখন দেখতে চাইব, মিরপুর-২ আসনের সাংসদ কামাল মজুমদারের এই বেআইনি কাজের বিরুদ্ধে সরকার কী ব্যবস্থা নেয়। এ রকম ঘৃণ্য আচরণের প্রতিকার না করা হলে, আইনের শাসন এবং গণতন্ত্রের প্রতি মানুষ আস্থা হারাবে।
সাংসদের আরেক পরিচয় আইনপ্রণেতা। যিনি আইন প্রণয়ন করেন, তিনি গুলি করার হুমকি দেন কীভাবে? কথার তোড়ে তিনি বুঝিয়ে দিয়েছেন, যে যুবকদের সঙ্গে নিয়ে তিনি ঘোরেন তাঁদের সঙ্গে পিস্তল-বন্দুক থাকে। নইলে কীভাবে তিনি গুলি করার হুমকি দেন? তিনি এবং তাঁর সঙ্গে থাকা লোকজন যেভাবে সন্ত্রাসী কায়দায় সাংবাদিকদের হেনস্তা ও শারীরিক আঘাত করেছেন, তাতে মনে হয় তিনি জনপ্রতিনিধি নন, দাপুটে গডফাদার।
এ ঘটনায় মিরপুরের মনিপুর বিদ্যালয়ে গুরুতর দুর্নীতির অভিযোগটি আরও জোরালোই হলো। অভিভাবকেরা অভিযোগ করেছেন, সেখানে সরকার-নির্ধারিত ফির বাইরেও অতিরিক্ত টাকা নেওয়া হচ্ছে। এ ছাড়া ভর্তি পরীক্ষায় অনুত্তীর্ণ শিক্ষার্থীদের ভর্তি করাতেও নেওয়া হচ্ছে লাখ পরিমাণ টাকা—অথচ শিক্ষা মন্ত্রণালয় নীতি করে দিয়েছিল যে রাজধানীর যেকোনো বেসরকারি শিক্ষাপ্রতিষ্ঠানে ভর্তি বাবদ পাঁচ হাজার টাকার বেশি নেওয়া যাবে না। ঢাকার বাইরে এই সীমা তিন হাজার টাকা। এ ছাড়া ডোনেশন বা উন্নয়ন ফি নেওয়ার কোনো সুযোগও কোথাও রাখা হয়নি। কিন্তু মনিপুর উচ্চবিদ্যালয় ও কলেজ তো বটেই, ঢাকার নামীদামি বেশির ভাগ বেসরকারি শিক্ষাপ্রতিষ্ঠানেই অবৈধভাবে অর্থ নেওয়া হচ্ছে। শিক্ষা মন্ত্রণালয় বিধিমালা করেই খালাস; বাস্তবায়ন হচ্ছে কি না সেই খোঁজ নেই।
সারা দেশেই প্রাথমিক থেকে কলেজ পর্যন্ত শিক্ষার্থীদের ভর্তি-প্রক্রিয়ার অংশ হয়ে গেছে টাকার লেনদেন। বিনা রসিদে উন্নয়ন ফির নাম করে অসহায় অভিভাবকদের চাপ দিয়ে অর্থ আদায় করা হচ্ছে। অনেক ক্ষেত্রে স্থানীয় সাংসদ ও ক্ষমতাসীন দলের নেতারা এই দুর্নীতিতে জড়িয়ে পড়েছেন বলে অভিযোগ রয়েছে। শিক্ষাপ্রতিষ্ঠানের পরিচালনা পর্ষদে রাজনৈতিক নেতাদের অন্তর্ভুক্ত করার এই কুফল অস্বীকার করা যায় না।
শিক্ষামন্ত্রী এ ঘটনায় দুঃখ প্রকাশ করেছেন। স্বরাষ্ট্র মন্ত্রণালয় থেকে তদন্তকাজও শুরু করা হয়েছে। আমরা আশা করব, স্কুল-কলেজে রাজনৈতিক হস্তক্ষেপ ও দুর্নীতির যুগল দূষণ বন্ধ হবে। একই সঙ্গে সাংসদ কামাল মজুমদারের প্রমাণিত দুষ্কৃতিরও শাস্তি হবে।
অন্য আসামিকেও গ্রেপ্তার করুন, শাস্তি দিন
সাতক্ষীরার ঘটনা
সাতক্ষীরা সদর থানার পুলিশ একটি ভালো কাজ করেছে। এক কলেজছাত্রী ও নৃত্যশিল্পীকে ধর্ষণ করার চেষ্টা করেছিল যারা, সরকারপন্থী ছাত্রসংগঠনের নেতা বলে তাদের ছাড় দেয়নি পুলিশ; মামলার দুই আসামির একজনকে গ্রেপ্তার করেছে, অন্য আসামিকেও গ্রেপ্তার করার চেষ্টা করছে।
সাতক্ষীরা ছাত্রলীগের সভাপতি জুয়েল হাসান ও সাধারণ সম্পাদক নাজমুল হুদার বিরুদ্ধে ধর্ষণচেষ্টার অভিযোগে দায়ের করা মামলার বিবরণ ইতিমধ্যে সংবাদমাধ্যমে প্রকাশিত হয়েছে। একটি জেলা কমিটির প্রধান দুই নেতার এহেন অপকীর্তি যেকোনো ছাত্রসংগঠনের মানমর্যাদা ধুলায় লুটিয়ে দেওয়ার জন্য যথেষ্ট শুধু নয়, এর চেয়েও বেশি। ছাত্রলীগের কেন্দ্রীয় কমিটি ওই দুজনকে সংগঠন থেকে বহিষ্কার করে এবং তাঁদের নেতৃত্বাধীন সাতক্ষীরা জেলা ছাত্রলীগের কমিটি বাতিল করে যথাযথ পদক্ষেপই নিয়েছে। এটি ছাত্রলীগের একটি দৃষ্টান্তমূলক পদক্ষেপ হিসেবে বিবেচিত হবে। এই দৃষ্টান্ত সব ক্ষেত্রে অনুসরণ করা হলে ছাত্রলীগের নাম করে বা তার ছত্রছায়ায় থেকে অপরাধমূলক কর্মকাণ্ডে লিপ্ত হওয়ার উৎসাহে নিশ্চয়ই ভাটা পড়বে। শুধু নারীর প্রতি সহিংসতার মতো জঘন্য অপরাধই নয়, চাঁদাবাজি, টেন্ডারবাজি, সন্ত্রাসসহ সব ধরনের অপরাধের ব্যাপারেই ছাত্রলীগের কেন্দ্রীয় নেতাদের এমন কঠোর অবস্থান নেওয়া উচিত।
মামলার অন্য আসামি সাতক্ষীরা ছাত্রলীগের বহিষ্কৃত সভাপতি জুয়েল হাসান এখনো গ্রেপ্তার হননি। সাতক্ষীরা জেলার অতিরিক্ত পুলিশ সুপার বলেছেন, তাঁকে গ্রেপ্তারের চেষ্টা চলছে। আমরা আশা করি, পুলিশের এই চেষ্টা শিগগিরই সফল হবে। এ মামলায় এটা নিশ্চিত করা দরকার যে, দুই আসামি সরকারি দলের কোনো অংশের বা স্থানীয় প্রভাবশালী রাজনৈতিক মহলের কোনো পৃষ্ঠপোষকতা যেন না পায়; পুলিশের ওপর যেন কোনো প্রভাব খাটানোর সুযোগ না থাকে, মামলার বাদীদের যেন কেউ ভয়ভীতি প্রদর্শন করতে না পারে। আইন যাতে নিজস্ব গতিতে চলতে পারে এবং অপরাধীদের বিচার ও শাস্তি হয়, সেটা নিশ্চিত করা জরুরি।
পর্নোগ্রাফি নিয়ন্ত্রণ
আইন প্রণয়নের উদ্যোগটি ভালো, তবে...
গত ২ জানুয়ারি মন্ত্রিসভার বৈঠকে ‘পর্নোগ্রাফি নিয়ন্ত্রণ আইন ২০১১’-এর চূড়ান্ত অনুমোদন দেওয়া হয়েছে। এটি একটি শুভ উদ্যোগ বলেই মনে করি। জাতীয় সংসদে পাস হওয়ার পর রাষ্ট্রপতির সম্মতি পেলে এটি পূর্ণাঙ্গ আইনে পরিণত হবে। এ আইনে পর্নোগ্রাফি উৎপাদন, সংরক্ষণ, পরিবহন ও বাজারজাতকরণ নিষিদ্ধ করা হয়েছে। কেউ এই আইন ভঙ্গ করলে সর্বোচ্চ ১০ বছরের কারাদণ্ড বা ৫ লাখ টাকা জরিমানা বা উভয় দণ্ডে দণ্ডিত হবেন। বিশেষ আদালত বা ট্রাইব্যুনালে এ আইনের বিচার করা হবে।
পর্নোগ্রাফি নিয়ন্ত্রণে কেন এবং কোন পরিস্থিতিতে বাংলাদেশ সরকারকে আইন প্রণয়নের উদ্যোগ নিতে হলো এবং কোন অবস্থায় চূড়ান্তভাবে আইনটিকে পাস করতে হচ্ছে, সে বিষয়ে আলোচনা দরকার। বাংলাদেশকে অনেকেই ‘মডারেট ইসলাম’ বা ‘উদার ইসলামে’র দেশ বলেন বা বলতে ভালোবাসেন। আবার সংখ্যাগরিষ্ঠ মানুষের ধর্মীয় অনুভূতি ও গড়পড়তা মানুষের মূল্যবোধের বিচারে বাংলাদেশের সমাজকে অনেকে ‘রক্ষণশীল’ বলবেন। কিন্তু সেই ‘মডারেট ইসলামে’র দেশ বা ‘রক্ষণশীল’ সমাজ যখন পরপর পাঁচবার বিশ্বের সবচেয়ে দুর্নীতিগ্রস্ত দেশ হিসেবে তালিকার শীর্ষে থাকে, মাদক ও পর্নোগ্রাফি যখন সেই সমাজের হূৎপিণ্ডকে খামচে ধরে, ‘ইভ টিজিং’ বা বখাটে ছেলেদের উৎপাতে যখন মেয়েদের আত্মহত্যা করতে হয়, তখন খটকা লাগে। মনে হয়, এত দিন সমাজ ও মানুষের কর্মকাণ্ডের ওপর মূল্যবোধের যে নিয়ন্ত্রণ ছিল, সেই নিয়ন্ত্রণ একেবারেই ভেঙে পড়েছে। অথবা বিষয়টা এমন যে শিক্ষা, ধর্ম ও সংস্কৃতি থেকে কোনো নৈতিকতাই আমরা গ্রহন করছিনা। ভোগবাদী ও বাজারমুখী এক ব্যবস্থার মধ্যে যার যার বস্তুগত লক্ষ্য অর্জনে উন্মত্ত হয়ে পড়েছি। মানুষ আর পশুর মধ্যে তফাৎ আছে বলে এত দিন যা জানতাম, সে তফাৎটি আস্তে আস্তে লুপ্ত হয়ে যাচ্ছে।
পর্নোগ্রাফি বলতে প্রকাশ্যে যৌনতাকে দেখানো। পর্নো ইন্ডাস্ট্রি বা পর্নো শিল্প প্রকাশ্য যৌনদৃশ্য উৎপাদন, সংরক্ষণ, বাজারজাত ও বিপণন করে প্রাপ্তবয়স্কদের চিত্তবিনোদনের জন্য। নারী-পুরুষের শারীরিক সম্পর্কের প্রকাশ্য প্রদর্শন বা উপস্থাপন সভ্যতার আদিকাল থেকেই নানাভাবে হয়েছে। সাহিত্য, সংগীত, চিত্রকলা ও স্থাপত্যে নানাভাবে যৌনতাকে উপস্থাপন করা হয়েছে। যৌনতার শিল্পসম্মত উপস্থাপন শিল্প, সাহিত্য ও জীবনবোধকে সমৃদ্ধ করেছে। কিন্তু টেলিভিশন, ভিডিও ও ইন্টারনেট আবিষ্কারের পর ‘প্রাপ্তবয়স্কদের চিত্তবিনোদন’ বা মনোরঞ্জনের কথা বলে পর্নো ইন্ডাস্ট্রিগুলো সারা বিশ্বে যে পর্নোবাণিজ্য শুরু করেছে সমাজের ওপর তার ফলাফল খুবই মারাত্মক। একদিকে বিভিন্ন দেশে পর্নোগ্রাফির রয়েছে বিপুল চাহিদা, অন্যদিকে এর পেছনে রয়েছে অত্যন্ত শক্তিশালী এক অর্থনীতি। ইন্টারনেট থেকে পাওয়া তথ্য অনুযায়ী, সারা বিশ্বে প্রতি সেকেন্ডে তিন হাজার ডলারের (বাংলাদেশি টাকায় প্রায় আড়াই লাখ টাকা) বেশি ব্যয় হচ্ছে পর্নোগ্রাফির পেছনে। এ থেকেই বোঝা যায় যে পর্নো ইন্ডাস্ট্রি বিশ্ব অর্থনীতিতে কতটা শক্তিশালী হয়ে উঠেছে। পর্নোশিল্পের সঙ্গে জড়িত ব্যক্তিরা ২০০৬ সালে চীনে ২৭.৪০ বিলিয়ন ডলার আয় করেছেন। (যদিও পর্নোগ্রাফির উৎপাদন, বাজারজাতকরণ ও বিপণন চীনে আইনত নিষিদ্ধ) ২০০৬ সালে পর্নোগ্রাফির সঙ্গে জড়িত ব্যক্তিরা দক্ষিণ কোরিয়ায় ২৫.৭৩ বিলিয়ন ডলার, জাপানে ১৯.৯৪ বিলিয়ন ডলার এবং মার্কিন যুক্তরাষ্ট্রে ১৩.৩৩ বিলিয়ন ডলার আয় করেছেন।
সারা বিশ্বের দেশে দেশে বিলিয়ন বিলিয়ন ডলার আয় হচ্ছে পর্নোগ্রাফি থেকে। ‘প্রাপ্তবয়স্কের অধিকার’, ‘নিষিদ্ধ চাহিদা’ ও অর্থনীতির শক্তিতে চলছে পর্নোশিল্প। কিন্তু পর্নোশিল্প যে পর্নোগ্রাফি উৎপাদন, সংরক্ষণ ও বাজারজাত করছে তা শিশু, নারী-পুরুষ ও সমাজে ছড়িয়ে দিচ্ছে বিষাক্ত সব দূষণ। শিশু পর্নোগ্রাফি বিষিয়ে দিচ্ছে কোমলমতি শিশুদের সুন্দর মন। পর্নোগ্রাফির ক্ষতিকর প্রভাবে বাড়ছে ধর্ষণ, যৌন অপরাধ এবং পুরুষ ও নারীর বিপথগামী আচরণ। ভিক্টোরিয়ান যুগে পর্নোগ্রাফি ও অশ্লীল ছবির প্রদর্শন নিষিদ্ধ ছিল। ব্রিটেনে পর্নোগ্রাফি নিষিদ্ধ করা হয়েছিল অবসিনিটি পাবলিকেশনস অ্যাক্ট ১৮৫৭-এর মাধ্যমে। বর্তমানে অ্যামেরিকা ও ইউরোপের অনেক দেশে পর্নোগ্রাফি বৈধ, প্রাপ্তবয়স্কদের বিনোদনের একটি প্রধান মাধ্যম। তবে শিশু পর্নোগ্রাফি, পাশবিকতা ও নিষ্ঠুর যৌনতার প্রদর্শনীর ওপর আইনি নিষেধাজ্ঞা রয়েছে। ওসব দেশের পর্নোগ্রাফি আইনের সারকথা হচ্ছে, প্রাপ্তবয়স্ক যে কেউ স্বেচ্ছায় পর্নো ফিল্মে অংশ নিতে পারবে। প্রাপ্তবয়স্ক যে কেউ ওয়েবসাইট থেকে বা দোকান থেকে পর্নোগ্রাফির ভিডিও কিনে তা দেখতে পারবে। যুক্তরাষ্ট্রে কয়েকবার পর্নোগ্রাফি উৎপাদন, বাজারজাতকরণ ও বিপণনকে নিয়ন্ত্রণ করে প্রণীত আইনকে আদালত অবৈধ ঘোষণা করেছে এ যুক্তিতে যে ওই আইনগুলো নাগরিক অধিকারের লঙ্ঘন। উপরন্তু, যুক্তরাষ্ট্রে রয়েছে মারাত্মক এক স্ববিরোধ। কেননা, যুক্তরাষ্ট্রে পতিতাবৃত্তি অবৈধ, কিন্তু পর্নোগ্রাফি বৈধ। এ স্ববিরোধ নিয়ে রয়েছে নানা আলোচনা-সমালোচনা ও বিতর্ক। তবে পশ্চিমের দেশগুলোতে শিশু পর্নোগ্রাফি নিষিদ্ধ। এবং অপ্রাপ্তবয়স্ক ব্যক্তিদের পর্নোগ্রাফি দেখার কোনো অনুমোদন আইনে নেই। তবে সমস্যা হচ্ছে, এ আইন মানানো যেমন খুব কঠিন, আবার অনেক ক্ষেত্রে এ আইন মানাও হয় না।
বাংলাদেশ পশ্চিমের মুক্ত সমাজ এবং পশ্চিমের প্রভাবে প্রভাবিত অনেক এশিয়ান সমাজ থেকে ভিন্ন। বাংলাদেশের সংস্কৃতি, প্রচলিত মূল্যবোধ ও ধর্ম পর্নোগ্রাফি বা অশ্লীল ছবির উৎপাদন, সংরক্ষণ বাজারজাতকরণ ও প্রদর্শনীকে অনুমোদন করে না। কিন্তু কেব্ল টেলিভিশন, ভিডিও ও ইন্টারনেটের দৌলতে অনেক দিন ধরে বাংলাদেশে পর্নোগ্রাফি, অশ্লীল ছবি ও চলচ্চিত্রের প্রদর্শনী চলছে। এর ফলে যৌন অপরাধ, পুরুষের যৌন আচরণে হিংস্রতা ও বিপথগামিতা বেড়েছে বলে অনেকে মনে করেন। গত কয়েক বছরে আরেকটি প্রবণতা সমাজের সবাইকে খুব নাড়া দিয়েছে, আর সেটি হলো একশ্রেণীর পুরুষ মেয়েদের বিয়ের প্রতিশ্রুতি দিয়ে তাদের সঙ্গে শারীরিক সম্পর্ক তৈরি করে। গোপনে এটিকে ভিডিও করে ওই পুরুষরা তখন চড়া দামে ভিডিওটি বিক্রি করে বিপণনকারী প্রতিষ্ঠানের কাছে। এভাবে অনেক মেয়ে প্রতারিত এবং সামাজিক নিগ্রহের শিকার হয়েছে। গত কয়েক বছরে আরও দুটি প্রবণতা রাহুর মতো পুরো সমাজকে গ্রাস করতে বসেছে। একটি হচ্ছে, মোবাইল ফোনের মাধ্যমে পর্নোগ্রাফি অথবা অশ্লীল ছবির বিপণন। মোবাইল ফোনে পর্নোগ্রাফি বা অশ্লীল ছবি আপলোড করে তা পাঠিয়ে দেওয়া হচ্ছে স্কুল-কলেজপড়ুয়া ছাত্রীদের মোবাইলে। অন্য প্রবণতাটি আরও ভয়াবহ। কিশোর প্রেমিক তার মোবাইল ফোনে কিশোরী প্রেমিকার স্পর্শকাতর ছবি তুলে ওই ছবি দিয়ে মেয়েটিকে ব্ল্যাকমেইল করছে।
এ ধরনের সামাজিকভাবে বিপজ্জনক একটি অবস্থায় বর্তমান মন্ত্রিসভা পর্নোগ্রাফি নিয়ন্ত্রণ আইন ২০১১-এর খসড়াটি অনুমোদন করে একটি ভালো কাজ করেছে। কেননা পর্নোগ্রাফি উৎপাদন, সংরক্ষণ, বাজারজাতকরণ ও বিপণনকে রোধ করার জন্য সরাসরি কোনো আইন এত দিন ছিল না। বিদ্যমান সিনেমাটোগ্র্যাফিক অ্যাক্ট, ১৯১৮, সেন্সরশিপ অব ফিল্মস অ্যাক্ট, ১৯৬৩, দণ্ডবিধি ও ২০০৬ সালের তথ্য ও যোগাযোগপ্রযুক্তি আইনের কিছু বিধান দিয়ে পর্নোগ্রাফির উৎপাদন ও বিপণনকে পরোক্ষভাবে মোকাবিলা করা যায়, যা এ ধরনের একটি সামাজিক বিপদকে প্রতিরোধ করার জন্য খুবই অপর্যাপ্ত।
আশা করি, অল্পদিনের মধ্যে পর্নোগ্রাফি নিয়ন্ত্রণ আইনটি সংসদে পাস হবে। তবে এতে সব সমস্যার সমাধান হয়ে যাবে, কেউ যেন এমনটি মনে না করেন। কেননা ইন্টারনেটের মাধ্যমে যেসব পর্নোগ্রাফি সহজলভ্য হয়ে গেছে তাকে নিয়ন্ত্রণ করা না গেলে এবং প্রকাশ্য স্থানে পর্নোগ্রাফি ধারণকারী ভিডিও ও সিডির বিক্রি বন্ধ করা না গেলে শুধু আইন করে কাজের কাজ কিছু হবে বলে মনে হয় না। আইন প্রণয়নের চেয়ে অনেক বেশি গুরুত্বপূর্ণ হচ্ছে সমাজের সর্বস্তরে মূল্যবোধ প্রতিষ্ঠা করা এবং পরিবার, শিক্ষাপ্রতিষ্ঠান, কর্মস্থল ও রাষ্ট্রের সর্বস্তরে মেয়েদের প্রতি সহমর্মী ও শ্রদ্ধাশীল হয়ে ওঠা। 
স্বাস্থ্য ও পরিবারকল্যাণ মন্ত্রণালয়কেই দায়িত্ব নিতে হবে
পরীক্ষার ফল জালিয়াতি
পরিবার পরিকল্পনা অধিদপ্তরের আট হাজারেরও বেশি পদে যখন নিয়োগপ্রক্রিয়া শুরু হয়েছিল, তখনই এর স্বচ্ছতা নিশ্চিত করার ব্যাপারে সতর্কতা অবলম্বন করা জরুরি ছিল। সেটা তো হয়ইনি, যখন নানা অনিয়ম নিয়ে প্রশ্ন তোলা হয়েছে, তখনো বিষয়টি গুরুত্বের সঙ্গে নেওয়া হয়নি। লিখিত পরীক্ষায় পাস করতে পারেননি এমন ১৪৪ জন চাকরি পেয়ে গেছেন। অধিদপ্তর এখন তাঁদের নিয়োগ দিচ্ছে। জালিয়াতি আর কাকে বলে!
লিখিত পরীক্ষায় উত্তীর্ণ প্রার্থীদের তালিকা পত্রিকায় প্রকাশিত হয়েছিল গত ৩০ আগস্ট। কিন্তু ২০ ডিসেম্বর মৌখিক পরীক্ষার যে ফল প্রকাশ করা হয়েছে, সেখানে দেখা গেল লিখিত পরীক্ষায় পাসই করতে পারেননি এমন ১৪৪ জনকে উত্তীর্ণ দেখানো হয়েছে। চূড়ান্ত এই তালিকা প্রকাশ করার আগেই গত ২ নভেম্বর প্রথম আলোয় প্রকাশিত এক প্রতিবেদনে নিয়োগপ্রক্রিয়ায় এই জালিয়াতির বিষয়টি তুলে ধরা হয়েছিল, স্বাস্থ্য ও পরিবারকল্যাণমন্ত্রীরও দৃষ্টি আকর্ষণ করা হয়েছিল। এ ধরনের অভিযোগ শুনেছেন জেনে তিনি ব্যবস্থা নেওয়ারও আশ্বাস দিয়েছিলেন। কিন্তু মন্ত্রী যে কিছুই করেননি তার প্রমাণ পরবর্তী সময়ে ২০ ডিসেম্বর জালিয়াতিপূর্ণ ফল প্রকাশ।
নিয়োগপ্রক্রিয়ায় স্বচ্ছতা বজায় রাখা যেখানে পরিবার পরিকল্পনা অধিদপ্তর তথা স্বাস্থ্য ও পরিবারকল্যাণ মন্ত্রণালয়ের দায়িত্ব, সেখানে জালিয়াতির বিষয়টি মন্ত্রীর কাছে তুলে ধরার পরও যখন কাজ হয় না, তখন আসলেই মন্ত্রীর আশ্বাসে আস্থা রাখা কঠিন। তিনি কবে পরিবার পরিকল্পনা অধিদপ্তরের কাছে বিষয়টি ‘জানতে চাইবেন’ আর কবে এই জালিয়াতির বিরুদ্ধে ব্যবস্থা নেবেন, সেটাই বড় প্রশ্ন। নাকি আগের বারের মতো সময়ক্ষেপণ করে কার্যত এই জালিয়াতির বিষয়টিকেই বৈধতা দেওয়ার চেষ্টা চলবে?
যেভাবে এই জালিয়াতির ঘটনা ঘটেছে, তাতে স্পষ্ট যে পরিকল্পিতভাবেই এ ঘটনা ঘটানো হয়েছে এবং শক্তিশালী চক্র এই জালিয়াতির সঙ্গে জড়িত। স্বাস্থ্য ও পরিবারকল্যাণ মন্ত্রণালয় ও মন্ত্রী কোনোভাবেই এই দায় এড়াতে পারেন না। জালিয়াতির মাধ্যমে চাকরি পাওয়া ব্যক্তিদের নিয়োগ বাতিলের পাশাপাশি ঘটনার সুষ্ঠু তদন্ত করে জালিয়াত চক্রকে চিহ্নিত ও তাদের বিরুদ্ধে ব্যবস্থা নেওয়াই এখন মন্ত্রণালয়ের সামনে একমাত্র পথ।
জুবায়ের হত্যার বিচার হতে হবে
বেপরোয়া ছাত্রলীগ
ভিসি তোমার ভয় নাই, রাজপথ ছাড়ি নাই’। ভিসি মানে ভাইস চ্যান্সেলর (উপাচার্য), দেশের উচ্চতম পর্যায়ের শিক্ষাপ্রতিষ্ঠানের প্রধান পদ। কিন্তু কিসের ভয় তাঁর? রাজপথের সঙ্গে তাঁর সম্পর্ক কী? যাঁরা তাঁকে এমন উচ্চনিনাদে বরাভয় দিচ্ছেন, তাঁরাই বা কারা?
জাহাঙ্গীরনগর বিশ্ববিদ্যালয়ের ইংরেজি বিভাগের ছাত্র জুবায়ের আহমেদ একই বিশ্ববিদ্যালয়ের কিছু ছাত্রের হাতে নিহত হওয়ার পর বিক্ষুব্ধ সাধারণ শিক্ষার্থীরা যখন উপাচার্যসহ অন্য কর্মকর্তাদের প্রশাসনিক ভবনে অবরুদ্ধ করে রেখেছিলেন, তখন অন্য একদল ছাত্র ভবনটির তালা ভেঙে উপাচার্য ও অন্যদের মুক্ত করে ওই স্লোগান দেন। অভিনব স্লোগান।
এই বিশ্ববিদ্যালয়ে এখন ছাত্রলীগের কোনো কমিটি নেই। অভ্যন্তরীণ কোন্দল ও সংঘাতের পর সংগঠনটির কেন্দ্রীয় কমিটি জাহাঙ্গীরনগর বিশ্ববিদ্যালয় শাখা কমিটি স্থগিত করে দিয়েছে। কিন্তু তাতে অবস্থার হেরফের ঘটেনি; ছাত্রলীগের নামে কতিপয় ‘ছাত্রনেতা’ জাহাঙ্গীরনগর বিশ্ববিদ্যালয়ে সর্বময় কর্তৃত্ব চালাচ্ছেন। যাঁরা উপাচার্যকে দেখেশুনে রাখছেন, বিপদ-মুসিবত থেকে উদ্ধার করছেন এবং অভয় দিচ্ছেন, তাঁরা ছাত্রলীগের ওই স্থগিত কমিটিরই একাংশের নেতা-কর্মী। অভিনব বিষয়, এই ছাত্রলীগ নামধারীরা কোনো নেতার নামে পরিচিত নয়, ‘ভিসি গ্রুপ’ নামে খ্যাতি অর্জন করেছে। প্রতিদ্বন্দ্বী গ্রুপের হাতে নির্মমভাবে নিহত জুবায়ের আহমেদও ছিলেন ছাত্রলীগেরই কর্মী। প্রকাশিত খবর অনুযায়ী, তিনি বছর দেড়েক আগে ছাত্রলীগের ওই ‘ভিসি গ্রুপের’ এক সদস্যকে মেরেছিলেন। এখন তিনি প্রতিশোধের নির্মম শিকার হলেন। কী অর্থ হয় এমন মৃত্যুর?
শুধু জাহাঙ্গীরনগর বিশ্ববিদ্যালয়ে নয়, ছাত্রলীগ আর ছাত্রলীগ নামধারীদের দৌরাত্ম্য সারা দেশেই। রাজধানীর জগন্নাথ বিশ্ববিদ্যালয়ে গত ছয় মাসে তারা নিজেদের মধ্যে মারামারি করেছে ১৯ বার, আর প্রতিপক্ষ ছাত্রসংগঠনসহ অন্যদের ওপর হামলা চালিয়েছে ১০ বার। কুমিল্লা বিশ্ববিদ্যালয় এক মাস ধরে বন্ধ আছে ছাত্রলীগের দুই গ্রুপের মারামারির কারণে। কয়েক দিন আগে খুলনা বিশ্ববিদ্যালয়ের একটি হলের বার্ষিক ভোজকে কেন্দ্র করে ছাত্রলীগের ছেলেরা এমন বিশৃঙ্খলা করেছে যে বিশ্ববিদ্যালয়টি বন্ধ করে দিতে হয়েছে। এই সরকারের তিন বছর ধরেই ছাত্রলীগের সন্ত্রাস, চাঁদাবাজি, টেন্ডারবাজি, অভ্যন্তরীণ সংঘর্ষসহ নানা নেতিবাচক কর্মকাণ্ড শিক্ষাপ্রতিষ্ঠানগুলোর পরিবেশকে আরও অবনতির দিকে ঠেলে দিয়েছে। একসময় স্বয়ং প্রধানমন্ত্রীও ছাত্রলীগের ব্যাপারে ক্ষোভ প্রকাশ করেছিলেন। কিন্তু সংগঠনটির আচরণে তেমন কোনো পরিবর্তন আসেনি এই কারণে যে, ছাত্রলীগের নেতা-কর্মীদের মধ্যে কেউ কোনো অপরাধ করলে তাঁর বিরুদ্ধে আইনের প্রয়োগ নিশ্চিত করা হয়নি। একটা ঘটনা ঘটলে সংগঠনের কমিটি বাতিলই যথেষ্ট নয়, দায়ী ব্যক্তিদের বিরুদ্ধে আইনি ব্যবস্থা নেওয়া জরুরি। ছাত্রলীগের সন্ত্রাসী কর্মকাণ্ডে বিশ্ববিদ্যালয়গুলোর প্রশাসনিক শৃঙ্খলা ভেঙে পড়ছে, ব্যাহত হচ্ছে শিক্ষা কার্যক্রম, নিরাপত্তাহীনতায় ভুগছেন সাধারণ শিক্ষার্থীরা। এ ব্যাপারে আইনকে নিজস্ব গতিতে চলতে দিতে হবে।
আশুলিয়া থানায় জুবায়ের হত্যার মামলা হয়েছে, একজন আসামিকে গ্রেপ্তারও করা হয়েছে। অন্যদেরও গ্রেপ্তার করা জরুরি। দেশের বিশ্ববিদ্যালয়গুলোতে সংঘটিত হত্যাকাণ্ডের অধিকাংশেরই বিচার হয় না। এই অবস্থার পরিবর্তন দরকার। হত্যাকারীদের অবশ্যই শাস্তি দিতে হবে।
অপরাধীদের দৃষ্টান্তমূলক শাস্তি নিশ্চিত করুন
পচা ডিম ও ভেজাল গুড়ের কারবার
বাসি-পচা ও ভেজাল খাদ্যে বাজার ছেয়ে গেছে। ভোক্তারা আর নিরাপদ নয়। টাকা দিয়ে কেক কিনবেন, তার মধ্যেও রয়েছে পচা ডিম। চড়া দামে কিনতে হবে ভেজাল গুড়। এখন সম্ভবত আসল বলে কিছু আর অবশিষ্ট নেই। ফলমূল, শাকসবজি, মাছ-মাংসে ফরমালিন, খাদ্যে ক্ষতিকর রাসায়নিক ও রং ব্যবহার করা হচ্ছে নির্বিচারে। এসব খেয়ে রোগ-শোকে ভুগে মানুষ মৃত্যুর পথে যাচ্ছে। মাঝেমধ্যে ভ্রাম্যমাণ আদালত কাউকে গ্রেপ্তার বা জরিমানা করেন। কিন্তু কিছুদিনের মধ্যেই আবার শুরু হয়ে যায় ভেজালের ব্যবসা। ভোক্তারা অসহায়।
গতকাল বুধবার প্রথম আলোর বিশাল বাংলা পাতায় এ বিষয়ে ভয়াবহ খবর বেরিয়েছে। মাদারীপুরে সাড়ে ১২ হাজার পচা ডিমসহ এক অসাধু ব্যবসায়ীকে গ্রেপ্তার করা হয়েছে। তিনি খামার থেকে নিয়মিত পচা ডিম সংগ্রহ করে চট্টগ্রামের বিভিন্ন বেকারিতে সরবরাহ করেন। সেই পচা ডিমের তৈরি কেক বিক্রি করা হয় উচ্চ দামে। এসব খেলে পেটের পীড়াসহ নানা জটিল রোগ দেখা দেয়।
রাজশাহী, বরিশালের গৌরনদীসহ বিভিন্ন এলাকায় তৈরি হচ্ছে ভেজাল পাটালি গুড়। কৃত্রিম উপায়ে গুড়ের রং ও স্বাদ ঠিক রাখার জন্য মেশানো হয় সালফেট ও বিষাক্ত রাসায়নিক। এগুলো কিডনি ও লিভারের মারাত্মক ক্ষতি করে। গৌরনদীর টরকী বন্দরে ভেজাল গুড় তৈরির দায়ে দুই ব্যবসায়ীকে জরিমানা করে তাঁদের কারখানা বন্ধ করে দেওয়া হয়েছিল। কিন্তু সপ্তাহ না ঘুরতেই তাঁরা আবার ভেজাল গুড় তৈরি শুরু করেছেন। প্রশাসনের কোনো না কোনো অংশের মৌন সম্মতি না থাকলে এ রকম হওয়ার কথা নয়।
সরকারের নীতিনির্ধারকেরা কীভাবে এমন নির্বিকার থাকেন, সেটাই অবাক ব্যাপার। নিরাপদ খাদ্য পাওয়া নিশ্চিত করা একটি আধুনিক সমাজের ন্যূনতম চাহিদা। কিন্তু চোখের ওপর চলছে ভেজালের রাজত্ব। খোদ রাজধানী ঢাকায় মাঝেমধ্যে ভ্রাম্যমাণ আদালত অভিযান চালান। জেল-জরিমানা সত্ত্বেও ভেজাল তৎপরতা বন্ধ হয় না। অতিমুনাফার লোভে প্রত্যন্ত অঞ্চলে বিষাক্ত রাসায়নিক পদার্থ স্প্রে করে কাঁচা টমেটো, কলা, আমসহ বিভিন্ন ফল পাকানো হয়। এসব ফল খাওয়া যে কত ক্ষতিকর, তা সবাই জানেন। কিন্তু অবাধে চলছে এ ধরনের অপকর্ম।
বিশ্বের কোনো দেশেই অন্তত খাদ্যে ভেজাল অবাধে চলতে দেওয়া হয় না। সরকারের উচিত জরুরি ভিত্তিতে খাদ্যদ্রব্যের ভেজালরোধে আইন কঠোরতর করা। আইন বাস্তবায়নেও কড়াকড়ি আরোপ করতে হবে। ইউরোপ-আমেরিকার মতো উন্নত দেশে তো খাদ্যে ভেজালের কথা কল্পনাই করা যায় না। বাংলাদেশেও এ রকম সম্ভব, যদি প্রশাসনের ওপর থেকে নিচ পর্যন্ত সবাই সততা ও আন্তরিকতা নিয়ে দায়িত্ব পালন করেন। ভেজাল বন্ধ করতে অপরাধীদের দৃষ্টান্তমূলক শাস্তি নিশ্চিত করা জরুরি। এই লক্ষ্য অর্জনে উচ্চপর্যায়ের তদারকি কমিটি গঠন করা হোক। তাদের মূল কাজ হবে ভেজাল শূন্যের কোঠায় নামিয়ে আনা।
জাহাঙ্গীরনগর বিশ্ববিদ্যালয়
ক্যাম্পাসে হত্যা-সন্ত্রাস ও বিশ্ববিদ্যালয়ের প্রশাসনের দায়
প্রতিষ্ঠার পর থেকে জাহাঙ্গীরনগর বিশ্ববিদ্যালয়ে যতগুলো ছাত্রহত্যা হয়েছে, যতদূর জানা গেল, কেউই সেই সব খুনের দায়ে সাজা ভোগ করেননি। খোদ প্রশাসন যেন একেকটি খুনের দায়দায়িত্বকে নিজের ভেতরে গুম করে ফেলেছে। নিহত কবীর, দীপু বা আনন্দর অমীমাংসিত মৃত্যু অনন্তের গহ্বরে হারিয়ে গেছে। এই বিশ্ববিদ্যালয়েই নৃশংসভাবে খুন হলেন জুবায়ের আহমেদ। ইংরেজি বিভাগের স্নাতক চতুর্থ বর্ষের ছাত্র ছিলেন তিনি, চূড়ান্ত পর্বের পরীক্ষা শেষ করে সবে পরীক্ষার হল থেকে বেরিয়েছেন, তখন ছাত্রলীগের একদল সন্ত্রাসী তাঁকে ডেকে নিয়ে নির্মমভাবে হত্যা করে। শিক্ষক-শিক্ষার্থীদের অনেকেই অনুমান করছেন, এই হত্যাকাণ্ডটির দায়দায়িত্বও বিশ্ববিদ্যালয় গুম করে ফেলবে। এমন অলক্ষুনে আন্দাজকে আমরা বিশ্বাস করতে চাই না, মাথায় আনতেও চাই না। শুধু এই প্রশ্নটার সুলুক-সন্ধান করতে চাই যে ঠিক কী কারণে একটি বিশ্ববিদ্যালয় হত্যাকারীদের জন্য অভয়ারণ্য হয়ে উঠল, ঠিক কী রকম একটা ব্যবস্থায় এই স্থানটি হত্যার দায়কে নিজের গহ্বরে শুষে নেয়?
রাষ্ট্রের বিচারবহির্ভূত হত্যাকাণ্ড ক্রসফায়ার বা গুম-খুনের ঘটনাগুলোকে আমলে আনলে একটা দিশা পাওয়া যেতে পারে। এখানে হত্যাকারী এবং আদালতের মাঝখানে দাঁড়ানো ক্ষমতাধর একটা প্রতিষ্ঠান, যে প্রতিষ্ঠান অত্যন্ত সুসংগঠিতভাবে হত্যার দায়দায়িত্ব হজম করে ফেলার উপযোগী একটা নিয়মতন্ত্র বানিয়ে ফেলেছে। বিশ্ববিদ্যালয়ের হত্যাকাণ্ডগুলোর ক্ষেত্রে এই মধ্যবর্তী পক্ষটি হলো বিশ্ববিদ্যালয়ের প্রশাসন। স্বায়ত্তশাসিত হওয়ার কারণে এর ধরন-ধারণ অনেকটাই রাষ্ট্রের মতো, এই প্রতিষ্ঠানে নিহিত ক্ষমতা একটা হত্যাকাণ্ডের পর ভূমিকা রাখে হত্যার দায়মুক্তিতে। প্রশ্ন উঠবে, প্রশাসন কেন হত্যাকারীর পক্ষ নেবে, তার জরুরত কী? লক্ষ করলে আমরা দেখব, খুন, ধর্ষণসহ যাবতীয় নিপীড়নের সঙ্গে ক্ষমতার যোগ আছে এবং অন্যদিকে বিশ্ববিদ্যালয়ের অধ্যাদেশেও বিশ্ববিদ্যালয়কে জাতীয় রাজনীতির সঙ্গে গাঁটছড়া বাঁধার একটা জুতসই ব্যবস্থা করে দেওয়া আছে। নির্বাচিত প্যানেলে থাকলেও সরকারি আশীর্বাদ ছাড়া কেউ উপাচার্য হতে পারেন না। আর বর্তমানে উপাচার্য নির্বাচনের গণতান্ত্রিক ব্যবস্থাটিও রদ হয়ে গেছে প্রায়। উপাচার্যকে এখন নিয়োগ দেওয়া হয়। ইউজিসি বিশ্বব্যাংকের সহায়তায় যে কৌশলপত্র দিয়েছে, তার বাস্তবায়ন হলে স্বায়ত্তশাসনের কোনো বৈশিষ্ট্যই আর অবশিষ্ট থাকবে না। সার্চ কমিটি যখন উপাচার্য খুঁজে আনে তখন সেই উপাচার্যের ক্ষমতার আয়ু আসে দল থেকে। একইভাবে ক্ষমতায় টিকে থাকাও নির্ভর করে দলীয় শক্তির ওপর। এ কারণে সরকারি দলের পাশাপাশি দলীয় ছাত্র সংগঠনও ক্রমশ ক্ষমতায় টিকে থাকার হাতিয়ারে পরিণত হয়। ক্ষমতার পুচ্ছধারী সন্ত্রাসীদের মধ্যেও আছে আধিপত্য বিস্তার এবং সুবিধা বিলি-বণ্টনকেন্দ্রিক দল-উপদল। এ অবস্থায় এমন একটা কাঠামো ক্রমশ তৈরি হয়েছে যে উপাচার্য নিজেই এখন সরাসরি দলগুলোকে নিয়ন্ত্রণ করেন, কোন দল ক্যাম্পাসে থাকবে, কোন দলকে বিতাড়িত করা হবে, এসব তিনি নিজেই ঠিক করেন। এভাবে উপাচার্যের আশীর্বাদপুষ্ট ছাত্রসংগঠনের অপরাধের দায়মুক্তির ক্ষেত্র প্রস্তুত হয়। হত্যার দায় থেকে বাঁচার আরও ক্ষেত্র তৈরি করে অপরাধের দলীয় অংশীদারি। আওয়ামী লীগের ছাত্রসংগঠন যখন হত্যাকাণ্ড ঘটায় তখন ওই পন্থী শিক্ষকেরা মিনমিনে কণ্ঠে দায়সারা একটা শোকবার্তা দেন। এ ছাড়া আর কোনো ভূমিকাই থাকে না তাঁদের। অপরাধের দলীয় অংশীদারি অপরাধকে থিতিয়ে ফেলে। কেবল বিশ্ববিদ্যালয়ে নয়, দেশজুড়েই অপরাধ অনুমোদনের এই ক্রমবন্ধন অবাধ। যেকোনো দলীয় অপরাধকে অন্যরা নিজেদের করে নিতে থাকেন। এ অবস্থায় কারও অপরাধ ধরা পড়লে তাঁর দলীয় ঊর্ধ্বতন বলতে থাকেন, ‘ঠিক আছে, আমি দেখছি’। তাঁর ঊর্ধ্বতন বলবেন, ‘সমস্যা নাই, আমি দেখছি’। এভাবে অপরাধ অনুমোদনের ঊর্ধ্বমুখী গতিটি অবাধ হওয়ায় ক্ষমতার সবগুলো এলাকা অপরাধ সংঘটনকারীর সশস্ত্র দুই হাত থেকে ওপর-নিচ সবগুলো তল পর্যন্ত তৎপর হয়ে অপরাধকে নিস্ক্রিয় করে দেয়।
জানা গেছে, নিহত জুবায়ের ছাত্রলীগের যে দলের কর্মী ছিলেন সেই দলকে বিতাড়িত করা হয়েছিল ক্যাম্পাস থেকে। তখন কথিত ‘ভিসি-গ্রুপ’কে প্রশাসনের প্রত্যক্ষ সহায়তায় তুলে দেওয়া হয় হলগুলোতে। জুবায়েরের হত্যাকারীরা হলে প্রতিষ্ঠিত এই দলেরই কর্মী-সন্ত্রাসী। এদের প্রতিপক্ষ দলকে ক্যাম্পাস থেকে বিতাড়নে উপাচার্যের ভূমিকা যেমন প্রত্যক্ষ, এদের প্রতি তেমনি উপাচার্যের আনুকূল্যও অপরিসীম। যেমন হত্যাকাণ্ডে ১০-১২ জনের একটা দল অংশ নিলেও উপাচার্য আমলে নিয়েছেন মাত্র তিনজনকে। হয়তো এই তিনজনের গুরুত্ব তাঁর কাছে খুবই কম। তবে এদের প্রতিও স্নেহ তাঁর কম ছিল না। অননুমোদিতভাবে ক্যাম্পাসের পুকুরে মাছ ধরার কারণে যে শাস্তি দেওয়া হয়, এই তিনজনকে বিশ্ববিদ্যালয়ের সিন্ডিকেট সে রকমই শাস্তি দিয়েছে, এক বছরের সাময়িক বহিষ্কার। গুরুপাপে লঘুদণ্ডের এই ঘটনা এতটাই হাস্যকর এবং শিক্ষক-শিক্ষার্থীদের প্রতিবাদ এতটাই প্রবল হয়ে ওঠে যে উপাচার্য বেগতিক অবস্থাটি বুঝতে পারেন। তিনি নিজ ক্ষমতায় তড়িঘড়ি করে অফিস আদেশ জারি করে এই সাময়িক বহিষ্কৃতদের আজীবন বহিষ্কার করেন। বাকিরা থেকে গেল নিরাপদে। এই বহিষ্কৃত তিনজনের সবাইকে ধরেওনি পুলিশ। অপরাধ সংঘটনের উৎসাহ কেবল যে উপাচার্যের স্নেহশীল আচরণের কারণে ঘটছে তা-ই শুধু নয়, স্বয়ং উপাচার্যকে তারা মডেল হিসেবে দেখে। সন্ত্রাসীরা উপাচার্যকে যৌন নিপীড়কের পক্ষ নিতে দেখে, তারা দেখে ক্যাম্পাসবাসীর প্রবল সামাজিক প্রতিরোধকে বৃদ্ধাঙ্গুলি দেখিয়ে উপাচার্য কীভাবে বৃক্ষনিধন করেন, নিজ দলের বাইরে থাকা শিক্ষকদের কীভাবে তিনি প্রতি পদে বিপদগ্রস্ত করেন, চাকরিচ্যুত করেন, মেধাহীন প্রার্থীকে শিক্ষক বানিয়ে নিজের ক্ষমতা জাহির করেন। স্বয়ং উপাচার্যের যুদ্ধংদেহী মনোভাবকেই তাঁর অনুগত সন্ত্রাসীরা ধারণ করে থাকবে।
জুবায়েরকে হত্যা করা হয়েছে অত্যন্ত নৃশংসভাবে। রড এবং চাপাতি দিয়ে ঘণ্টাখানেক সময় ধরে আঘাত করা হয়েছে তাঁর শরীরে। চামড়ার ওপর থেকে আঘাত পৌঁছে গেছে ফুসফুস অবধি। ক্রোধের বশবর্তী হয়ে নয়, খুব ঠান্ডা মাথায় এত দীর্ঘ সময় ধরে আঘাতে আঘাতে কাউকে মৃত্যুর দরজা পর্যন্ত পৌঁছে দেওয়ার স্নায়ুবিক সামর্থ্য তারা পেল কোথায়? সহসাই তো অর্জন করা যায় না এমন সামর্থ্য। এ জন্য তাদের নিয়মিত মারধরে অংশ নিতে হয়েছে, তাড়া করে প্রতিপক্ষকে দোতলা থেকে ফেলে দিয়ে উল্লাস করতে হয়েছে, নিয়মিত শোডাউনে অংশ নিয়ে ইভটিজিং করতে হয়েছে, র‌্যাগিংয়ে নবাগত ছাত্রদের নির্যাতন করে সেসব উপভোগ করতে হয়েছে। নৃশংস নিপীড়ন এবং নির্মমভাবে হত্যার স্নায়ুবিক ও মানসিক সামর্থ্য হয়তো এভাবেই তৈরি হয়েছে ক্রমশ।
ক্ষমতার সঙ্গে সহিংসতা, হত্যা—এসবের এখন যেন এক অনিবার্য সম্পর্ক সৃষ্টি হয়ে গেছে। কারও মৃত্যুর ওপর নিজেদের আস্ফাালনকে দাঁড় করানোই যেন সবচেয়ে বড় ক্ষমতার চিহ্ন। এই চিহ্ন ছাড়া ক্ষমতা এবং ক্ষমতার দম্ভকে প্রকাশই করা যায় না। এ জন্যই কি ক্ষমতা সব সময় মানুষের মৃত্যুকে শিকার করে? চারপাশে নিপীড়ন অপরাধ দেখতে দেখতে মানুষ যখন খুব নির্লিপ্ত হয়ে পড়ে, নৃশংস হত্যাও তাদের যখন আর বিচলিত করে না এমন অবস্থাতেই হয়তো কোনো দুঃসাহসী প্রতিবাদকারী নিজের শরীরে কেরোসিন ঢেলে আগুন ধরিয়ে দেন। তবে আমরা জুবায়ের হত্যাকাণ্ডের পর ক্যাম্পাসের বড় একটা অংশকে দ্রোহের আগুনে জ্বলতে দেখছি, তাঁরা নির্লিপ্ত না থেকে প্রতিবাদে সোচ্চার হয়ে উঠেছেন, রাষ্ট্রীয় আইনে সব হত্যাকারীর বিচার চাইছেন। একই সঙ্গে এ রকম অপরাধের জমি প্রস্তুতে বিশ্ববিদ্যালয় প্রশাসনের অনুকূল ব্যবস্থা তাঁর বিরুদ্ধে সৃষ্টি করছেন প্রয়োজনীয় সামাজিক আন্দোলন। 
দুর্বৃত্তদের কঠোর হাতে দমন করুন
পুলিশের ওপর জামায়াত-শিবিরের হামলা
জামায়াতে ইসলামীর সাবেক আমির গোলাম আযমকে গ্রেপ্তার করে কারাগারে পাঠানোর পরের দিন রাজধানী ঢাকায় আইনশৃঙ্খলা বাহিনীর সদস্যদের ওপর যারা অতর্কিতে হামলা চালিয়েছে, তাদের পরিচয় রাজনৈতিক হলেও আচরণটি দুর্বৃত্তের।
জামায়াত-শিবিরের কর্মীরা পুলিশের একজন টহল পরিদর্শক, একটি থানার ভারপ্রাপ্ত কর্মকর্তাসহ পাঁচজন পুলিশ সদস্যকে আহত করেছেন, গুলিসহ একটি পিস্তল ছিনিয়ে নিয়েছেন এবং পুলিশের গাড়িতে অগ্নিসংযোগ ও ভাঙচুর চালিয়েছেন। হামলার শিকার পুলিশ কর্মকর্তা ও প্রত্যক্ষদর্শীদের সূত্রে সংবাদমাধ্যমে প্রকাশিত ঘটনার বিবরণ থেকে এটা পরিষ্কার যে জামায়াত-শিবিরের কর্মীরা বিনা প্ররোচনায়, বলতে গেলে নিরর্থকভাবে অতর্কিতে পুলিশ বাহিনীর সদস্যদের ওপর চড়াও হয়েছেন। আইনশৃঙ্খলা রক্ষাকারী বাহিনীর সদস্যদের ওই রকম চোরাগোপ্তা হামলা চালিয়ে রাজনৈতিকভাবে তাঁরা কী ফায়দা লুটতে চেয়েছেন, আমরা জানি না। কিন্তু আমরা নিশ্চিত জানি, দুর্বৃত্তপনায় বাহাদুরি তাঁদের নিজেদের জন্যই মঙ্গলজনক হবে না।
মানবতাবিরোধী অপরাধের অভিযোগে গোলাম আযমসহ জামায়াতের অন্য নেতাদের বিরুদ্ধে আন্তর্জাতিক অপরাধ ট্রাইব্যুনালে মামলা হয়েছে; আইনানুগভাবে তাঁদের গ্রেপ্তার করা হয়েছে। এই আইনি প্রক্রিয়ার প্রতিবাদ জামায়াত-শিবির জানাতেই পারে। কিন্তু সেটা হতে হবে শান্তিপূর্ণ উপায়ে। তা না করে তারা বৃহস্পতিবার পুলিশ সদস্যদের ওপর আক্রমণ চালিয়েছে। জামায়াত-শিবির কি তাদের পেশিশক্তি প্রদর্শন করে যুদ্ধাপরাধের বিচার-প্রক্রিয়াকে বাধাগ্রস্ত করার স্বপ্ন দেখছে?
পুলিশ জামায়াত-শিবিরের কয়েকজন কর্মীকে গ্রেপ্তার করেছে; কিন্তু যে পিস্তলটি খোয়া গেছে তা উদ্ধার করতে পারেনি। সেটি উদ্ধার করা একান্তই প্রয়োজন। যারা সেদিন আইনশৃঙ্খলা বাহিনীর সদস্যদের ওপর সুপরিকল্পিতভাবে হামলা চালিয়েছে, তাদের অবশ্যই কঠোর শাস্তি হওয়া উচিত। জামায়াতে ইসলামী ও ইসলামী ছাত্রশিবিরও এই ঘটনার দায় এড়াতে পারে না। কারণ, দলীয় সাংগঠনিক পর্যায়ের সিদ্ধান্ত ছাড়া এ রকম ঘটনা ঘটার সম্ভাবনা কম; আর যদি দলীয় সিদ্ধান্তের বাইরেই তা ঘটে থাকে, তাহলে যারা তা ঘটিয়েছে, তাদের বিরুদ্ধে দলের শাস্তিমূলক ব্যবস্থা নেওয়া উচিত। সরকার ও আইনশৃঙ্খলা রক্ষাকারী বাহিনীর কর্তব্য এ ধরনের দুর্বৃত্তপনা অত্যন্ত কঠোর হাতে দমন করা।
টহলে লোকবল বাড়ানোই আশু প্রতিকার
রাজধানীতে ছিনতাই
রাজধানীতে ছিনতাই প্রতিরোধে পুলিশের টহল বাড়ানোর কোনো বিকল্প নেই। কিন্তু লোকবলস্বল্পতার কারণে পুলিশ সেটা ভালোভাবে নিশ্চিত করতে পারছে না। উপরন্তু, যেসব পুলিশ সদস্য ছিনতাইরোধের কাজে নিয়োজিত থাকেন, তাঁদের তদারকব্যবস্থাও দুর্বল।
একসময় রাজধানীতে সংঘবদ্ধ ছিনতাইকারীদের দৌরাত্ম্য ছিল। সেই অবস্থার পরিবর্তন ঘটেছে। এখন ছোট ছোট গ্রুপ ছিনতাইয়ের সঙ্গে জড়িত বলে ওয়াকিবহাল মহলের ধারণা। তাদের মতে, রাজধানীর ছিনতাই কর্মকাণ্ড বিশেষ কয়েকটি চিহ্নিত এলাকায় বেশি হয়ে থাকে। নির্জন এলাকায় ছিনতাই বেশি মাত্রায় ঘটে থাকে। অথচ পুলিশ প্রশাসনের অপরাধ দমন পরিকল্পনায় নগরের অপরাধপ্রবণ নির্জন এলাকা চিহ্নিত করে সেখানে পর্যাপ্ত কনস্টেবল মোতায়েনের চিন্তা ঠাঁই পায় না। আইন প্রয়োগকারী সংস্থার লোকেরা ভালোই জানেন, নগরের সব স্থানে যত্রতত্র কিংবা নির্বিচারে ছিনতাই সংঘটনের সুযোগ সীমিত। ঘুরেফিরে একই এলাকায় প্রায় একই সময়ে ছিনতাই ঘটে। বিদ্যমান লোকবল দিয়েও বর্তমানের চেয়ে উত্তম রূপে ছিনতাই রোধ করা সম্ভব নয়।
১৪ জানুয়ারি প্রথম আলোর এক প্রতিবেদনে বলা হয়েছে, রাজধানীতে প্রায় প্রতিদিনই কোথাও না কোথাও ছিনতাইয়ের ঘটনা ঘটছে। কিছু ক্ষেত্রে ছিনতাইকারীকে গ্রেপ্তার করা সম্ভব হচ্ছে। মামলা দায়েরের ঘটনাও ঘটছে। কিন্তু ছিনতাই হয়ে যাওয়া টাকা উদ্ধারের চিত্র বড়ই করুণ। গত ২৭ ডিসেম্বর বংশালে গুলি করে হত্যার পর ছিনিয়ে নেওয়া ১০ লাখ টাকার মামলায় পুলিশ চারজনকে গ্রেপ্তার করেছে। কিন্তু টাকা উদ্ধার হয়নি। গত বছর প্রথম আলোতে ২৬টি বড় ধরনের ছিনতাইয়ের খবর ছাপা হয়। মাতুয়াইল, গুলশান, শ্যামপুর, শাহবাগ, চকবাজার, ধানমন্ডি, মিরপুর, মোহাম্মদপুর, কাকরাইল ও পল্লবীতে সংঘটিত এসব ছিনতাইয়ের ঘটনায় দুই কোটি টাকার বেশি ছিনতাই হয়। এসব ঘটনায় গ্রেপ্তারও রয়েছে। কিন্তু টাকা উদ্ধারের কোনো রেকর্ড নেই।
সার্বিক বিবেচনায় বলা চলে, ছিনতাই এক প্রতিকারহীন অপরাধে পরিণত হয়েছে। ছিনতাইকারীরা সেভাবে দণ্ডিতও হচ্ছে না, বরং বেশির ভাগ ক্ষেত্রে দেখা যাচ্ছে, যেহেতু টাকা উদ্ধারের কোনো সম্ভাবনা নেই, তাই বাদী মামলা চালাতে তদবির করতে আগ্রহী হন না। তাই কিছুদিন পর ছিনতাইকারীরা জেল থেকে বেরিয়ে যায়। ছিনতাই অপরাধের বিচার না হওয়া প্রকারান্তরে আমাদের ফৌজদারি বিচারব্যবস্থার অন্তর্নিহিত গলদকেও নির্দেশ করে। পুলিশ বিভাগের সংস্কার, অপরাধের তদন্ত ও মামলা পরিচালনায় পেশাদার ব্যক্তির সমন্বয়ে স্বাধীন সংস্থা গঠন না করলে ফৌজদারি বিচারব্যবস্থা মজবুত হবে না। তবে ছিনতাই প্রতিরোধে একটি সুষ্ঠু পরিকল্পনার আওতায় পোশাক পরিহিত টহল পুলিশের সংখ্যা বাড়ানোই আশু করণীয়।
অসাধু ব্যবসায়ীদের কারসাজি বন্ধ করুন
গুঁড়ো দুধ, ভোজ্যতেল ও ডিমের মূল্যবৃদ্ধি
বাজারে গুঁড়ো দুধ, ভোজ্যতেল ও ডিমের দাম আবার বেড়েছে। বিভিন্ন সুযোগে দাম বাড়ানোর এই প্রবণতা রোধের ব্যাপারে সরকারের সংশ্লিষ্ট কর্তৃপক্ষ কোনো পদক্ষেপ নিচ্ছে না, এটা বড়ই দুর্ভাগ্যজনক।
সয়াবিন তেল মিলগেটে বিক্রি হবে ১০৪ টাকা আর ভোক্তাপর্যায়ে ১০৯ টাকা লিটার দরে—সরকার এই দাম নির্ধারণ করে দিয়েছে গত বছরের জুলাই মাসে। তারপর ব্যবসায়ীদের সঙ্গে চার দফা বৈঠক করে গত ১০ জানুয়ারি সরকার সিদ্ধান্ত নেয়, ওই নির্ধারিত মূল্যেই সয়াবিন তেল বিক্রি হবে। কিন্তু বাজারে এখন সয়াবিন তেল বিক্রি হচ্ছে প্রতি লিটার ১২৪ থেকে ১২৮ টাকা দরে। আন্তর্জাতিক বাজারে মূল্যবৃদ্ধির কথা বলে এ দেশের ব্যবসায়ীরা ভোজ্যতেলের দাম বাড়িয়ে দেন, কিন্তু ভোজ্যতেলের আন্তর্জাতিক বাজার এখন স্থিতিশীল রয়েছে, তার পরও কেন আমাদের ব্যবসায়ীরা বেশি দামে সয়াবিন তেল বিক্রি করছেন, এই ব্যাখ্যা পাওয়া যায় না। আর সরকার যদি একটা সিদ্ধান্ত নেয় এবং ব্যবসায়ীরা সেই সিদ্ধান্ত অগ্রাহ্য করে নিজেদের ইচ্ছামতো দামে তেল বিক্রি করেন, তাহলে সরকারের সিদ্ধান্তের কী অর্থ থাকে? ব্যবসায়ীদের সঙ্গে দফায় দফায় বৈঠক করারই বা কী সুফল তাতে পাওয়া যায়?
গুঁড়ো দুধের দাম গত ১০ দিনে প্রতি কেজিতে ২৫ থেকে ৪০ টাকা বেড়ে গেছে। টিসিবির হিসাবে, এক মাসে গুঁড়ো দুধের দাম বেড়েছে সাড়ে ৬ শতাংশ। শিশুখাদ্যের দাম ইউনিটপ্রতি (৪০০ গ্রাম) বেড়েছে ৩০ থেকে ৪০ টাকা। এত অল্প সময়ের মধ্যে গুঁড়ো দুধ ও শিশুখাদ্যের এমন মূল্যবৃদ্ধির কী কারণ থাকতে পারে, তা সংশ্লিষ্ট কর্তৃপক্ষের খতিয়ে দেখা উচিত। এখানে কোনো কারসাজি থাকলে তা বন্ধ করার দায়িত্বও সরকারের। দেশি ও ফার্মের মুরগির ডিম ও হাঁসের ডিমের মূল্যবৃদ্ধির কারণ হিসেবে বলা হচ্ছে, পোলট্রিশিল্পের অবস্থা খারাপ, ডিম উৎপাদন ও বাচ্চা ফোটানো—উভয় ক্ষেত্রেই মন্দা চলছে। এ ছাড়া শীতের কারণে মুরগি ও হাঁসের ডিম দেওয়া কমে গেছে বলেও বলা হচ্ছে। এসব কারণ বোধগম্য, কিন্তু সে কারণে কত শতাংশ হারে দাম বাড়ানো যুক্তিযুক্ত, সেটা খতিয়ে দেখা দরকার। অসাধু ব্যবসায়ীদের কারসাজি বন্ধ করার উদ্যোগ না থাকলে তাঁরা ইচ্ছেমতো দাম বাড়িয়ে জনজীবনে অর্থকষ্ট বাড়ানোর কারণ হন। মোদ্দা কথা, ভোগ্যপণ্যের বাজারের ওপর সরকারের নজরদারি রাখতে হবে।
সাংসদ ও প্রশাসনের যোগসাজশে কত নদী রুদ্ধ হবে?
বাঁধ দিয়ে নদী দখল
দখল বিভিন্ন রকমের, নদীতে বাঁধ দিয়ে মাছ চাষ তেমনই এক রকম। সারা দেশের ছোট-বড় অনেক নদীই এখন এ রকম দখলের শিকার। গত নভেম্বরে ঠাকুরগাঁওয়ের টাঙ্গন নদের পর এর নতুন শিকার হয়েছে সিলেটের সুরমার শাখানদী। স্থায়ী দখল হিসেবে নদী ভরাটের পাশাপাশি মাছ চাষের জন্য বাঁধ দিয়ে অস্থায়ী দখল এখন মোটামুটি নিয়মিত কর্মকাণ্ড হয়ে উঠেছে। বাঁশ-বেত ইত্যাদির মাধ্যমে বাঁধ দিয়ে নদীটিতে নৌ-চলাচল বন্ধ করার এ সংবাদ প্রকাশিত হয়েছে সোমবারের প্রথম আলোয়। বরাবরের মতোই এসবের হোতা বা সুবিধাভোগী হচ্ছেন ক্ষমতাসীন দলের সাংসদ ও আঞ্চলিক নেতারা; আর প্রশাসন হয়েছে সহযোগী।
বাঁধের কারণে নৌপথ বন্ধ ছাড়াও সরাসরি ক্ষতিগ্রস্ত হয়েছে এলাকার মৎস্যজীবীরা। তাদের প্রতিবাদ ঠেকাতে বাঁধের পাশে বসানো হয়েছে সশস্ত্র প্রহরা। সবই করা হচ্ছে সুনামগঞ্জ-১ আসনের সাংসদ মোয়াজ্জেম হোসেনের নামে। নদীটি কাউনাই-কালোপানি জলমহালে গিয়ে মিশেছে আর এই জলমহালটি যে মৎস্যজীবী সমিতির তত্ত্বাবধানে দেওয়া হয়েছে, সেই সমিতির অন্যতম কর্তা হলেন সাংসদের ঘনিষ্ঠ লোক এবং স্থানীয় যুবলীগের নেতা। যেখানে তিতাস নদীর ওপর মাল পরিবহনে মাটির বাঁধ দেওয়া হচ্ছে, সেখানে এ ধরনের ঘটনা যে উৎসাহিত হবে, সে বিষয়ে সন্দেহ নেই।
জলমহালের দায়িত্ব সরকারিভাবে ধরমপাশা উপজেলা কর্তৃপক্ষের এবং উপজেলার ইউএনও মনে করেন, জলমহালটি ওই মৎস্যজীবী সমিতির নামে খাস-কালেকশনে দেওয়ায় কোনো অনিয়ম হয়নি। কিন্তু নদীতে বাঁধ দেওয়া বিষয়ে প্রশ্ন করলে তিনি বলেন, ‘ঘটনাটি এই প্রথম জানলাম।’ এই হলো সরকারি কর্মকর্তার দায়িত্বশীলতার নমুনা। অনুমতি দিয়েছেন, কিন্তু মাছ চাষের নামে নদীর কী ক্ষতিসাধন করা হচ্ছে, সেই খোঁজ রাখার প্রয়োজন মনে করেননি। অন্যদিকে ইজারা দিলে যে রাজস্ব আয় হতো, খাস-কালেকশনের মাধ্যমে তা থেকেও সরকার বঞ্চিত হচ্ছে।
পরিবেশ সংরক্ষণ আইনে নদীর যেকোনো স্থানে বাঁধ দিয়ে পানিপ্রবাহের পথ রুদ্ধ করা দণ্ডনীয় অপরাধ। বাঁধদাতারা সেই অপরাধ নিশ্চিতভাবেই করেছেন এবং উপজেলা প্রশাসনের ভূমিকা এতে সহযোগীর। সাংসদ মোয়াজ্জেম হোসেন এই অপকর্মের সঙ্গে নিজের সংশ্লিষ্টতা অস্বীকার করলেও বাঁধ অপসারণে ভূমিকা রেখে তাঁকে প্রমাণ করতে হবে যে তিনি নির্দোষ।
মন্ত্রীর নির্দেশের বাস্তবায়ন দেখতে চায় নগরবাসী
যত্রতত্র গাড়ি রাখা
অস্বীকার করার উপায় নেই, ঢাকা মহানগরে যে হারে যানবাহন ও জনসংখ্যা বাড়ছে, সেই তুলনায় সড়কের পরিসর বাড়ছে না। একটি পরিকল্পিত নগরে ২৫ শতাংশ সড়ক থাকা আবশ্যক। ঢাকা মহানগরে আছে মাত্র ৭ শতাংশ। এই স্বল্প পরিসরের সড়কেরও সুষ্ঠু ব্যবহার সম্ভব হচ্ছে না নানা রকম দখলদারি, অবৈধ স্থাপনা ও যত্রতত্র গাড়ি ফেলে রাখার কারণে।
বুধবার ঢাকা মহানগরের যানজট নিরসনে গঠিত সমন্বয় ও পর্যবেক্ষণ কমিটির সভায় যেসব সিদ্ধান্ত হয়েছে, তার সঙ্গে দ্বিমত করার উপায় নেই। সভায় যোগাযোগমন্ত্রী ওবায়দুল কাদের আগামী এক মাসের মধ্যে মতিঝিল এলাকায় যত্রতত্র গাড়ি রাখা বন্ধ করার নির্দেশ দিয়েছেন। আগামী এপ্রিলের মধ্যে মহানগরে আরও ২৯০টি বাস নামানো হবে বলে সভায় জানানো হয়। এসব গণপরিবহনে যাতায়াত করতে স্কুলশিক্ষার্থীদের উৎসাহিত করার কথাও বলেছেন মন্ত্রী। এ ছাড়া সভায় সদরঘাট থেকে গাবতলী পর্যন্ত বাঁধের ওপর যেসব স্থাপনা আছে, সেগুলো সরিয়ে ফেলারও সিদ্ধান্ত হয়।
দুর্ভাগ্য যে, সরকারের বিভিন্ন সংস্থা বা সমন্বয় কমিটির সভায় অনেক সিদ্ধান্ত হলেও সেগুলো কার্যকর হয় না। রাজধানীর যানজট নিয়ে এর আগেও বহু বৈঠক ও সিদ্ধান্ত হয়েছে। নতুন সিদ্ধান্ত নেওয়ার আগে আগের সিদ্ধান্তগুলো কেন বাস্তবায়িত হয়নি, তা খুঁজে বের করা প্রয়োজন।
যানজটে অতিষ্ঠ নগরবাসী মন্ত্রীর নির্দেশের দ্রুত বাস্তবায়ন দেখতে চায়। তিনি নিশ্চয়ই স্বীকার করবেন, ঢাকা মহানগরকে স্থায়ী যানজটমুক্ত করতে একটি বাস্তবমুখী ও দীর্ঘমেয়াদি পরিকল্পনা প্রয়োজন। আর সেগুলো ‘কাজির গরু কেতাবে আছে গোয়ালে নেই’ হলে চলবে না। বাস্তবায়ন নিশ্চিত করতে হবে। একটি বা দুটি সড়ক থেকে গাড়ি সরানোর নির্দেশ দিলেই মহানগরের পরিবহনব্যবস্থায় শৃঙ্খলা ফিরে আসবে, তা ভাবার কারণ নেই। মতিঝিলের অধিকাংশ ভবনের নিজস্ব পার্কিংয়ের ব্যবস্থা থাকার কথা। তার পরও কীভাবে সড়কে যত্রতত্র গাড়ি পার্কিং করা হয়? বিষয়টি দেখার দায়িত্ব যাদের, তারা যদি নাক ডেকে ঘুমায় কিংবা বখরা আদায়ে ব্যস্ত থাকে, তাহলে কখনোই সড়কটি যানজটমুক্ত হবে না।
মহানগরের সব সড়ক থেকে অবৈধ স্থাপনা ও অস্থায়ী দোকানপাট এবং যত্রতত্র গাড়ি না রাখার পাশাপাশি পরিবহন মালিক ও শ্রমিকসহ সংশ্লিষ্ট সবাইকে ট্রাফিক আইন মেনে চলতে বাধ্য করতে হবে।
নদী-চর-বসতি কি রক্ষা পাবে না?
বালুদস্যুদের দাপট
ব্যবসা আর দস্যুতা যেখানে মিলে গেছে, বালু উত্তোলন ও ভূমি উন্নয়ন (ল্যান্ড ডেভেলপিং) তার অন্যতম। রাজধানীর উত্তরের তুরাগ নদ আর পূর্বের শীতলক্ষ্যা নদীর কিছু অংশ উত্তোলিত বালু মজুদ করায় ভরাট হয়ে গেছে। অন্যদিকে সোনারগাঁয়ে শীতলক্ষ্যা নদীর চর কেটে বালু তোলায় হারিয়ে যেতে বসেছে ১২ হাজার অধিবাসীর নুনেরটেক চর। উভয় ক্ষেত্রেই ক্ষমতাসীন দলের স্থানীয় নেতা-কর্মীরা জড়িত এবং সাধারণ মানুষ ও নদী ক্ষতির শিকার। বুড়িগঙ্গা, শীতলক্ষ্যা, তুরাগসহ ঢাকার চারপাশের নদী ভরাট, স্থাপনা তৈরি এবং নদীর তীরে বা অংশে ইট, বালু, পাথর, বাঁশ প্রভৃতি ব্যবসার ওপর উচ্চ আদালতের নিষেধাজ্ঞা থাকা সত্ত্বেও তার পরোয়া করছেন না ব্যবসায়ীরা। আদালতের কাজ আদালত করেছেন, দখলদার করছে দখলের কাজ। প্রশ্ন হচ্ছে, আইনের ভিত্তিতে প্রতিষ্ঠিত সরকার কার হয়ে কাজ করছে; চোরের না সাধুর?
গাবতলী বাস টার্মিনাল-সংলগ্ন তুরাগ নদের দুই তীরে বালু ও পাথরের ব্যবসায়ীরা নদী দখল করে বালু-পাথরের মজুদ বানিয়ে ব্যবসা করে যাচ্ছেন। গত সোমবারের প্রথম আলোয় দেখা যাচ্ছে, একই কাজ হয়ে আসছে ডেমরার সুলতানা কামাল সেতুর নিচের নদীবক্ষেও। সাম্প্রতিক আরেকটি খবর হলো, দখলের হাত থেকে রাজধানীর একটি খাল ও নদী উদ্ধার করতে পারেনি সরকার। সাময়িক অভিযানের ফল এতই ক্ষণস্থায়ী যে লোক দেখানো মহড়া ছাড়া এসবের আর কোনো ভূমিকাই নেই।
গাবতলী ও ডেমরায় সেতুর নিচে যে বালু এনে রাখা হচ্ছে, সেগুলোও কি বৈধভাবে তোলা? গত ২৭ ডিসেম্বরের প্রথম আলোর সংবাদ জানাচ্ছে, মেঘনা নদীতে সোনারগাঁয়ের কাছে অবৈধভাবে চর কেটে বালু পাচার করা হচ্ছে। ইজারা ছাড়াই খেয়ালখুশিমতো এভাবে বালু উত্তোলন করা সম্ভব হচ্ছে রাজনৈতিক প্রভাবের কারণে। সরকার বদলালে রাজনৈতিক পৃষ্ঠপোষক শুধু বদলায়, কিন্তু অবৈধ ব্যবসা দিব্যি চলতে থাকে। নুনেরটেকের মায়াদ্বীপ ধ্বংস করার বালুদস্যুতার সঙ্গেও ক্ষমতাসীন দলের প্রভাবশালী ব্যক্তিরা জড়িত। জড়িত রয়েছেন স্থানীয় ও কেন্দ্রীয় ছাত্রলীগের একাধিক নেতাও। এই অপকর্মের হোতা নাকি এক পেশাদার ডাকাত। এই চক্রের সম্মিলিত আগ্রাসনের মুখে গ্রামবাসী অসহায়। এমনকি জেলা প্রশাসনের মধ্যস্থতায় প্রতিরোধ কমিটি করে দেওয়া হলেও সেই কমিটির সদস্যরা মামলা-নির্যাতনের শিকার হয়ে পালিয়ে বেড়াচ্ছেন।
গণমাধ্যমের খবর, স্থানীয় লোকজনের প্রতিবাদ, পরিবেশবাদীদের আহ্বান এবং প্রকৃতির কান্না কি সরকার শুনছে? নাকি ব্যবসা, দস্যুতা আর রাজনীতির ত্রিভুজ ক্ষমতার কাছে জনস্বার্থ ক্রমাগত মার খেয়ে যাবে?
কক্সবাজারেও ভূমিদস্যুদের দৌরাত্ম্য
গ্রিক পৌরাণিক রাজা মিডাস দেবতার বরে যা ছুঁতেন, তা-ই সোনা হয়ে যেত। বাংলাদেশে অনেকেই আছেন, যাঁদের স্পর্শে সোনা মাটি হয়ে যায়। জাতীয় গর্ব কক্সবাজার সমুদ্রসৈকতের বেলায় সেটাই ঘটেছে। বাণিজ্য আর দখলের কবলে এর সৌন্দর্য, প্রতিবেশ ও প্রাণবৈচিত্র্য এখন বিপন্ন। অতি লোভে রাজা মিডাসের সর্বনাশ ঘটেছিল। খাবার হাতে নিলে তা সোনা হয়ে যেত, কন্যাকে আদর করতে গেলে সে হয়ে যায় সোনার মূর্তি। কিন্তু সোনা খাওয়া যায় না, সোনার কন্যাকে বাঁচানো যায় না। আমাদের বন, নদী, পাহাড়, সমুদ্র—সবই যেন কোনো অভিশপ্ত মিডাসের স্পর্শে জীবন হারাচ্ছে। প্রকৃতি ও নিসর্গের এ ক্ষতি অপূরণীয়।
সরকার কি দেখে না, শোনে না, বোঝে না? বাংলাদেশ পরিবেশ সংরক্ষণ আইনে কক্সবাজার সমুদ্রসৈকত প্রতিবেশগত সংকটাপন্ন এলাকা হিসেবে ঘোষিত। গত বছরের ৩ এপ্রিল প্রথম আলো জানায়, সৈকতের আশপাশের পরিবেশ অধিদপ্তরের ছাড়পত্র ছাড়াই কয়েকটি হোটেল-মোটেল তৈরি হয়েছে। বিভিন্ন সময়ে গণমাধ্যম, নাগরিক ও স্বেচ্ছাসেবী সংস্থাগুলো বিশ্বের দীর্ঘতম এই সমুদ্রসৈকতকে রক্ষার জন্য আবেদন-নিবেদন-প্রতিবাদ করে এসেছে; কিন্তু কাজ হয়নি। সরকার অবৈধ দখল উচ্ছেদ এবং ইজারা বাতিলের নির্দেশ দিলেও তা কার্যকর হয়নি। অবশেষে গত সোমবার উচ্চ আদালত সমুদ্রসৈকতে স্থাপিত স্থায়ী-অস্থায়ী সব অবৈধ স্থাপনা সরিয়ে নেওয়ার নির্দেশ দিয়েছেন। এ রকম নির্দেশ অতীতেও কার্যকর হয়নি, ভবিষ্যতেও হবে কি না, সেটাই দেখার বিষয়।
একশ্রেণীর বিত্তবান ভূমিদস্যু ও ডেভেলপার সংস্থা স্থানীয় প্রশাসনকে হাত করে, উচ্চপর্যায়ে কলকাঠি নেড়ে কক্সবাজার থেকে টেকনাফ পর্যন্ত সমুদ্রতীর অজস্র অবৈধ স্থাপনায় ভরে ফেলেছে। তারা গণমাধ্যমে বিজ্ঞাপন দিয়েও সৈকতের প্লট এবং হোটেল-মোটেলের কক্ষ ও অ্যাপার্টমেন্ট বিক্রি করে চলেছে। ২০০১ সালে বিএনপি-জামায়াত জোট সরকারের সময় সৈকতপারের অনেক জমি দলীয় লোকজনের মধ্যে ভাগাভাগি হয়। বর্তমান আমলে ভূমি মন্ত্রণালয় থেকে শর্ত ভঙ্গের অভিযোগে অনেকের ইজারা বাতিল করা হলেও ওই সব জমি ভরাট ও তাতে ভবন নির্মাণ চলছে। এসবের দাপটে সৈকতের মনমোহন ঝাউবন বিলুপ্ত হচ্ছে, ভবনের ভিড়ে সমুদ্র চোখের আড়াল হচ্ছে, কক্সবাজার তার মনোরম প্রাকৃতিক সৌন্দর্য হারাচ্ছে। অথচ পৃথিবীর দীর্ঘতম এই সমুদ্রসৈকতকে করা যেত বিশ্বের অন্যতম নৈসর্গিক কেন্দ্র। আসন্ন ক্রিকেট বিশ্বকাপে যখন বহু বিদেশি সাংবাদিক ও ক্রিকেটামোদী দর্শক এ দেশে আসবেন, তাঁদের সামনেও কক্সবাজারকে বাংলাদেশের আকর্ষণ হিসেবে উপস্থাপন করা যেত! অথচ কী হতে পারত আর কী হচ্ছে!
কক্সবাজারের ভূমি প্রশাসনসহ বিভিন্ন মন্ত্রণালয়ের সংশ্লিষ্ট সংস্থাগুলো কি জবাবদিহির ঊর্ধ্বে? সরকার কি কাগুজে বাঘ, আদালত কি ক্ষমতাহীন বিবেক—এসব প্রশ্নও তাই উঠছে। বাণিজ্যিক স্বার্থের কাছে এই জাতীয় সম্পদের বিনষ্টি ঠেকানোর ব্যবস্থা জানতে আদালত সাত দিন সময় দিয়েছেন। আদেশটি অক্ষরে অক্ষরে পালিত হোক এবং যারা দায়ী, তাদের শাস্তি হোক। সর্বোপরি কক্সবাজারকে দখল ও দূষণমুক্ত রাখা হোক।
খোলা চোখে
অসহিষ্ণুতার বলি
গত সপ্তাহে দুটি খুনের ঘটনা ঘটেছে, একটা পাকিস্তানে, অন্যটি আমেরিকায়। প্রথম ঘটনায় পাঞ্জাবের গভর্নর সালমান তাসির নিহত হয়েছেন তাঁর ব্যক্তিগত দেহরক্ষীর গুলিতে। দ্বিতীয় ঘটনায় অ্যারিজোনা অঙ্গরাজ্যের টুসন শহরে এক ঘাতকের গুলিতে নিহত হয়েছে ছয়জন নিরীহ নাগরিক, তাদের মধ্যে নয় বছরের একটি কিশোরীও আছে।
আক্রমণের লক্ষ্য ছিল ডেমোক্রেটিক কংগ্রেস সদস্য গ্যাবি গিফোর্ডস। তাঁর মাথায় গুলি লেগেছে। জানে বেঁচে গেছেন, কিন্তু সম্পূর্ণ সুস্থ হবেন কি না, তা নিয়ে সন্দেহ আছে।
ভিন্ন ভিন্ন দেশের ঘটনা হলেও উভয় খুনের পেছনেই কারণ একটি—অসহিষ্ণুতা। আমি যা বিশ্বাস করি সেটাই ঠিক, অন্য কারও মত বা বিশ্বাসের সঙ্গে আমার মতের মিল না হলে তাঁকে আক্রমণ করার, এমনকি হত্যা করার পূর্ণ অধিকার আমার আছে—এমন ধারণা থেকেই ঘটনা দুটি ঘটেছে।
সালমান তাসিরের দোষ, তিনি ইসলামের বিরুদ্ধে অবমাননার জন্য অভিযুক্ত এক খ্রিষ্টান নারীকে ক্ষমার পক্ষে যুক্তি দেখিয়েছিলেন। আসিয়া বিবি নামের এই নিরক্ষর, নিঃস্ব মহিলা কয়েকজন মুসলমান সহকর্মীর পানির পাত্র থেকে একটু পানি খেয়েছিলেন। সেই নিয়ে ঝগড়া, ঝগড়া থেকে একে অপরের ধর্ম নিয়ে তর্কাতর্কি। অভিযোগ, খ্রিষ্টান নারীটি নাকি বলেছেন, একমাত্র তাঁর ধর্ম সত্যি, মুসলমানদের ধর্ম নয়। ব্যস। তাতেই আসিয়া বিবির অপরাধ নিশ্চিত হয়ে গেল। পাকিস্তানে ইসলাম ধর্ম অবমাননার বিরুদ্ধে ব্লাসফেমি আইন আছে। ইসলাম ধর্ম অবমাননার জন্য দোষী সাব্যস্ত হলে এই আইনে সর্বোচ্চ শাস্তি মৃত্যুদণ্ড। ওই নারীকে সে দণ্ডই দেওয়া হয়েছে। দেশ-বিদেশে নানা মহল থেকে এই নিয়ে সমালোচনার ঝড় ওঠে। গভর্নর সালমান তাসিরও সমালোচকদের একজন। ব্লাসফেমি আইনটি অমানবিক, এটি একটি কালা কানুন, কাজেই এমন আইন বাতিল করা উচিত—এমন কথা তিনি বলেছিলেন। আসিয়া বিবির মুক্তির ব্যাপারেও তিনি যুক্তি দেখিয়েছিলেন, তাঁর ও তাঁর পরিবারের সদস্যদের সঙ্গে সাক্ষাৎও করেছিলেন। তাসিরের দেহরক্ষী মালিক মুমতাজ কাদরির রাগ সেখান থেকেই। শুধু কাদরি নন, দেশের মৌলবাদী প্রায় সব ধর্মীয় নেতাই ধর্মের অবমাননা করায় আসিয়া বিবির মৃত্যুদণ্ড দাবি করেছিলেন। তাঁকে ক্ষমা করার কথা বলে সালমান তাসির তাঁদের সবার চোখেই অপরাধী। ইসলামাবাদে এক রেস্তোরাঁয় এসেছিলেন তাসির। কাদরি তাঁর ব্যক্তিগত দেহরক্ষীদের একজন। খুব কাছ থেকে, পর পর ২৭টি গুলি ছুড়ে তাঁকে হত্যা করেন। আশপাশে তাঁর দেহরক্ষী দলের অন্য সদস্যরা তাকিয়ে তাকিয়ে দেখেন এই ঘটনা। তাঁদের একজনও খুনি কাদরিকে থামাতে এগিয়ে এলেন না। মৃত্যু নিশ্চিত করে যেন মস্ত এক বিজয় হয়েছে এমন একটা ভাব নিয়ে প্রায় প্রশান্ত চিত্তে কাদরি পুলিশের কাছে আত্মসমর্পণ করেন।
অ্যারিজোনার গ্যাবি গিফোর্ডস কী অপরাধে আক্রান্ত হলেন, তা এখনো নিশ্চিত হওয়া যায়নি, তবে সম্ভবত তাঁর রাজনৈতিক অবস্থান এর জন্য দায়ী। তিনি ডেমোক্রেটিক প্রেসিডেন্ট বারাক ওবামার প্রস্তাবিত স্বাস্থ্যবিমা আইনের পক্ষে ভোট দিয়েছেন। অ্যারিজোনায় বহিরাগতদের লক্ষ্য করে নতুন যে কঠোর আইন হয়েছে, তিনি সে আইনের বিরোধী। উভয় কারণেই তিনি দক্ষিণপন্থীদের কাছে সমালোচিত হয়েছেন। আমেরিকার উগ্র টি-পার্টি আন্দোলনের সমর্থকদের চোখে যাঁরা সবচেয়ে দোষী বলে অভিযুক্ত হয়েছিলেন, তিনি তাঁদের একজন। টি-পার্টি আন্দোলনের অঘোষিত নেত্রী আলাস্কার সাবেক গভর্নর সারাহ পেলিন যেকোনো মূল্যে মোট ২০ জন ডেমোক্র্যাটকে পরাস্ত করার আহ্বান জানিয়েছিলেন, গিফোর্ডস তাঁদের অন্যতম। নিজের ওয়েবসাইটে একটি মানচিত্রে এই ২০ জনের কে কোথায় থাকে, তা চিহ্নিত করে বন্দুকের ‘টার্গেট’ হিসেবে এঁকে দেখানো হয়। অন্য সবার মতো গিফোর্ডসের নামের ওপরও কাটা চিহ্ন দিয়ে বলা হয়, এঁদের বিরুদ্ধে ব্যবস্থা নেওয়ার সময় এসেছে। কী ব্যবস্থা, তা খোলাসা করে বলেননি তিনি। কিন্তু বন্দুকের টার্গেট প্র্যাকটিসের কায়দায় কাটা চিহ্ন দিয়ে যা বলার তা তিনি ঠিকই জানিয়ে দিয়েছিলেন। এ কথা গিফোর্ডসের অজ্ঞাত ছিল না। নির্বাচনী প্রচারণার সময় তিনি বলেছিলেন, ‘আমি সারাহ পেলিনের আক্রমণের একটি লক্ষ্য।’ গত নভেম্বরের অন্তর্বর্তীকালীন নির্বাচনে টি-পার্টির একজন প্রার্থীর বিরুদ্ধে অল্প ভোটের ব্যবধানে তিনি পুনর্নির্বাচিত হন। সেই প্রার্থী, জেসি কেলি নির্বাচনী প্রচারণার সময় তাঁর সমর্থকদের গ্যাবি গিফোর্ডসকে সরাতে গুলিবোঝাই এম-১৬ রাইফেল নিয়ে আসতে বলেছিলেন।
নতুন বছরের শুরুতে নতুন কংগ্রেসের সদস্য হিসেবে শপথ নিয়ে সপ্তাহান্তে নিজ এলাকার নাগরিকদের সঙ্গে খোলামেলা আলাপ-আলোচনার জন্য শনিবার সকালে টুসনে এসেছিলেন গিফোর্ডস। সেখানেই জ্যারেড লোফনার নামের ২২ বছর বয়সের এক কলেজছাত্রের গুলিতে আহত হন তিনি। একটি গুলি তাঁর খুলি এফোঁড়-ওফোঁড় হয়ে বেরিয়ে যায়।
এখনো নিশ্চিত নয়, টি-পার্টির সহিংস প্রচারণায় প্রভাবিত হয়ে লোফনার এই কাজ করেছে কি না। যুবকটি সম্ভবত মানসিকভাবে কিঞ্চিৎ অপ্রকৃতিস্থ, তবে গিফোর্ডসকে হত্যা করতে সে বেশ আগ থেকেই ষড়যন্ত্র আঁটছে, তার প্রমাণ মিলেছে। ইন্টারনেটে তার বিভিন্ন বক্তব্য থেকে এ কথাও মনে হয়েছে, তার রাজনৈতিক চিন্তা-ভাবনার সঙ্গে টি-পার্টির মিল রয়েছে। দুর্বল বা অপ্রকৃতিস্থ মানুষ এমনিতেই সারা পৃথিবীকে নিজের শত্রু ভাবেন। রেডিও-টিভিতে যখন বারবার সেই একই কথা বলা হয়, হিংসার আগুন তাঁদের মনে তখন আরও তীব্র হয়ে জ্বলে ওঠে। লোফনারের বেলায় এমন ঘটনা ঘটা অসম্ভব নয়। অবৈধ বহিরাগতদের প্রশ্নে অ্যারিজোনায় বছর খানেক ধরে বিদ্বেষের আগুন জ্বলছে। নতুন যে আইন হয়েছে তাতে সন্দেহ হলে পুলিশ যে কাউকে পরিচয়পত্র দেখাতে দাবি করতে পারে, তা দেখাতে না পারলে জেলে ঢোকাতে পারে। টুসনের পিমা কাউন্টির শেরিফ ক্লারেনস ডুপনিক দুঃখ করে বলেছেন, অ্যারিজোনা এখন হিংসা, বিদ্বেষ ও বৈষম্যের রাজধানী হয়ে উঠেছে। এমন অবস্থায় কেউ যদি বল্গাহীন কিছু করে বসে, তাতে অবাক হওয়ার কিছু নেই।
এই দুই ঘটনার প্রতিক্রিয়া দুই দেশে হয়েছে দুই রকম। পাকিস্তানে অনেকেই হাততালি দিয়ে বলেছেন, বেশ করেছেন মালিক কাদরি। ধর্মের অবমাননার বিরুদ্ধে বন্দুক তুলে সাচ্চা মোমিনের মতো কাজই তিনি করেছেন। তাঁকে যেদিন প্রথমবারের মতো আদালতে নিয়ে আসা হয়, অসংখ্য লোক গোল হয়ে দাঁড়িয়ে হাততালি দিয়ে তাঁকে সংবর্ধনা জানান। কেউ কেউ ফুলের পাপড়িও ছুড়ে মারেন। কয়েক ডজন আইনজীবী নিজ থেকে এগিয়ে এসে ঘোষণা করেন, বিনা পয়সায় তাঁরা কাদরির পক্ষে আইনি লড়াই চালাবেন। অন্য দিকে গভর্নর সালমান তাসিরের সমর্থনে প্রকাশ্যে একটি কথাও শোনা যায়নি। ৫০০ জন ওলামা এক যৌথ ফতোয়া দিয়ে নির্দেশ দেন: খবরদার, কেউ যেন তাসিরের জানাজায় অংশ নিতে না যান। তাঁরা কাদরিকে অভিনন্দন জানিয়ে বলেন, সে একজন অতি সাহসী সাচ্চা মুসলমান। সে ‘গাজী’। যাঁরা তাসিরের মতো কাজ করবেন, মৃত্যুই হবে তাঁদের একমাত্র যোগ্য শাস্তি। দেশের সেরা ওলামাদের এই ফতোয়ার পর রাজনীতিকেরা, যাঁদের কেউ কেউ ব্লাসফেমি আইন বাতিলের কথা বলেছিলেন, তাঁদের সুরও বদলে যায়। অনেকের ইচ্ছা থাকলেও সালমান তাসিরের জানাজায় যাননি। এমনকি দেশের প্রেসিডেন্টও নিরাপত্তার যুক্তি দেখিয়ে জানাজায় অংশ নেননি, যদিও সালমান তাসির তাঁর ব্যক্তিগত বন্ধু ও পুরোনো রাজনৈতিক সহচর।
অন্যদিকে আমেরিকায় সবাই টুসনের সহিংসতার নিন্দা করেছেন। সারাহ পেলিনও তাঁদের একজন।
রিপাবলিকান ও ডেমোক্রেটিক পার্টির সব কংগ্রেস সদস্য একমত হয়ে বলেছেন, এমন ঘটনা যাতে আর না ঘটে, তার ব্যবস্থা নিতে হবে। কংগ্রেসের নতুন স্পিকার রিপাবলিকান দলের জন বেইনার বলেছেন, ‘একজন কংগ্রেস সদস্যের ওপর হামলা মানে আমাদের সবার ওপর হামলা।’ ডান ও বাম উভয় পক্ষে যে রাজনৈতিক উগ্রতা দেখা যাচ্ছে, কেউ কেউ তার রাশ টেনে ধরারও কথা বলেছেন। প্রেসিডেন্ট ওবামার অনুরোধে সোমবার সারা দেশের মানুষ এক মিনিট নীরবতা পালন করেন।
কোনো কারণ ছাড়া, আকস্মিক বা বিচ্ছিন্নভাবে এই ঘটনা দুটি ঘটেনি। এই খুন রাজনৈতিক অসহিষ্ণুতারই ফল। পাকিস্তানে ধর্মীয় নেতা ও রাজনীতিবিদেরা অনেকেই প্রকাশ্যে ধর্মের নামে সহিংসতার পক্ষে সাফাই গেয়েছেন, বেপরোয়া কাজ করতে সাধারণ মানুষকে উসকে দিয়েছেন। পাকিস্তানে এমনিতেই ধর্মের নামে খুনোখুনি নিত্যনৈমিত্তিক ব্যাপার। প্রতিবেশী বাহাই বা খ্রিষ্টান সম্প্রদায়ের মানুষের বাড়ি, তাঁদের উপাসনালয়ে আগুন ধরিয়ে দিলে, তাতে বোমা ছুড়লে কোনো অপরাধ তো হয়ই না, বরং তাতে পুণ্য সঞ্চয় হয়, এমন কথাই সেখানে শেখানো হয়। ফলে মালিক কাদরির মতো সাধারণ মানুষ মৌলবাদী নেতাদের কথায় যদি প্রভাবিত হয়ে বন্দুক তুলে নেয়, তাতে অবাক হওয়ার কিছু নেই।
আমেরিকাতেও তা-ই। বারাক ওবামা প্রেসিডেন্ট নির্বাচিত হওয়ার পর থেকে এ দেশে রাজনীতির ভাষাই বদলে গেছে। ওবামাকে হিটলার ও স্তালিনের সঙ্গে তুলনা করা হয়েছে। বলা হয়েছে, তিনি আমেরিকার বৈধ নাগরিক নন। কংগ্রেসের ভেতর ওবামার আনুষ্ঠানিক ভাষণের সময় রিপাবলিকান কংগ্রেসম্যান চেঁচিয়ে বলেছেন, ‘ওবামা মিথ্যাবাদী’। টি-পার্টির কোনো কোনো নেতা ওবামার বিরুদ্ধে সশস্ত্র বিপ্লবেরও কথা বলেছেন। সারাহ পেলিন তাঁর সমর্থকদের বন্দুক ‘রি-লোড’ করার আহ্বান জানিয়েছেন। কোনো কোনো সভায় প্রকাশ্য চিৎকার করে বলা হয়েছে ‘কিল হিম, কিল হিম’। এই ‘হিম’ আর কেউ নন, প্রেসিডেন্ট ওবামা। ঘৃণা ও প্রতিহিংসার আগুন সবচেয়ে বেশি ছড়িয়েছেন এ দেশের টক রেডিও ও কেব্ল টিভির বিভিন্ন ভাষ্যকারেরা। শুধু দক্ষিণপন্থীরাই নয়, কোনো কোনো বামপন্থী টিভি হোস্টরাও একই অপরাধে অপরাধী। উভয়ের কাছেই সাদা ও কালো ছাড়া কোনো রং নেই। আমি ঠিক, তুমি ভুল, হয় তুমি আমার পক্ষে, নয় আমার বিপক্ষে—এই সরলীকরণের বাইরে তাঁরা এক পা বাড়াতেও অনাগ্রহী। তাঁদের কাছে রাজনৈতিক প্রতিদ্বন্দ্বী মানেই ভয়াল কোনো শত্রু, তাঁর সঙ্গে কথা বলা যাবে না, রাজনৈতিক সমঝোতা করা যাবে না। এমন অসহিষ্ণু আবহাওয়া অব্যাহত থাকলে গণতন্ত্র হটতে বাধ্য হবে, তার জায়গা নেবে ফ্যাসিবাদ।
টুসনের হত্যাকাণ্ডের পর আমেরিকায় অনেকেই চেঁচিয়ে কথা বলা থামাতে অনুরোধ করছেন। ফক্স নিউজ, যে টিভি নেটওয়ার্কের অতিথি বক্তারা সবচেয়ে ক্রুদ্ধ, সবচেয়ে আক্রমণাত্মক ভাষায় কথা বলতে ভালোবাসেন, তার প্রধান নির্বাহী পর্যন্ত স্বীকার করেছেন রাজনৈতিক সংলাপে সহনীয়তা ফিরে আনা জরুরি। প্রেসিডেন্ট ওবামাও সেই একই অনুরোধ করেছেন। এই সংস্কৃতি যেমন একা কেউ গড়েনি, তার পরিবর্তনও একার পক্ষে সম্ভব নয়। টুসনের এই নির্মম হত্যাকাণ্ডের ফলে আমেরিকার রাজনৈতিক সংস্কৃতি যদি সামান্য হলেও বদলায়, যে ছয়টি জীবন আমরা হারালাম, তাঁদের স্মৃতির প্রতি তা হবে একমাত্র অর্থপূর্ণ শ্রদ্ধার্ঘ্য।
আর পাকিস্তানে? আমি নিশ্চিত, সে দেশের সবাই খুনি নয়, সবাই সাম্প্রদায়িকও নয়। যারা ঘৃণার আগুন ছড়ায়, সে দেশে তারা সংখ্যায় সামান্যই। কোনো নির্বাচনেই যে মৌলবাদীরা জিতে ক্ষমতায় আসে না, তা থেকেই এ কথার প্রমাণ মেলে। কিন্তু দেশের অধিকাংশ মানুষ যখন সেই হাতে গোনা অল্প কিছু মানুষের হিংসার হাতে জিম্মি হয়ে পড়ে, প্রতিবাদের সাহস হারায়, তাদের জন্য আশার কোনো আলোই থাকে না।
মেয়র পদপ্রার্থীর ‘বিনয়ের’ সাক্ষাৎ প্রমাণ
লক্ষ্মীপুরে প্রথম আলো গায়েব
গত মঙ্গলবারের পত্রিকার প্রথম পৃষ্ঠায় ‘তাহেরের ‘‘বিনয়ে’’ ভীত ভোটাররা!’ শীর্ষক সংবাদটি প্রকাশের পরই সেই ‘বিনয়ের’ প্রমাণ পাওয়া গেল। লক্ষ্মীপুরবাসী সেদিনের প্রথম আলোর মুখ দেখতে পাননি। বুধবারের প্রথম আলোয় খবর হলো, ‘তাহেরের সঙ্গে যোগ হয়েছে ফেরারী বিপ্লবের ভয়’। এ দিনের পত্রিকাও যথারীতি গায়েব। দিনের আলো ফোটার আগেই কোনো অন্ধকারের শক্তি পত্রিকার কপিগুলো লোপাট করে দিয়েছে। মেয়র পদপ্রার্থী গডফাদার আবু তাহেরের ‘বিনয়’ এবং তাঁর পুত্র দণ্ডপ্রাপ্ত পলাতক আসামি ‘ফেরারি বিপ্লবের’ ক্ষমতার এমন হাতেনাতে প্রমাণ মেলায় প্রথম আলোর সংবাদের সত্যতা আরও প্রতিষ্ঠিতই হলো।
প্রতিটি ঘটনার পেছনে একটি ‘উদ্দেশ্য’ থাকে, থাকে অভিপ্রায় ও লাভ-ক্ষতির হিসাব। পৌরসভা নির্বাচনে লক্ষ্মীপুরের মেয়র পদে আবু তাহেরের প্রার্থিতা নিয়ে এলাকাবাসীর উদ্বেগের খবরই প্রকাশ করেছিল প্রথম আলোর ওই অনুসন্ধানী প্রতিবেদন। কিন্তু দেখা গেল, ঢাকা থেকে শহরটিতে পৌঁছালেও পর পর দুই দিন পাঠকের কাছে পৌঁছাতে পারেনি পত্রিকা। সংবাদগুলো যারা স্থানীয় ভোটারদের জানতে দিতে চায় না, ধরা যায়, তারাই কাজটি করেছে। এর অভিপ্রায় স্পষ্টতই প্রতিহিংসা। সংবাদপত্রের বিরুদ্ধে শুধু নয়, এটা জনগণের বিরুদ্ধেই অপরাধ। হকার ও এজেন্টদের অভিযোগ, ভয় দেখিয়ে তাঁদের কাছ থেকে পত্রিকা কেড়ে নেওয়া হয়েছে। কাজটি সন্ত্রাসমূলক এবং সংবাদপত্রের স্বাধীনতার বিরুদ্ধে আঘাত হিসেবেই বিবেচিত হবে। আশা করি, লক্ষ্মীপুরের প্রশাসন এজেন্ট ও হকারদের নিরাপত্তা নিশ্চিত করবে এবং দোষী ব্যক্তিদের চিহ্নিত করে শাস্তির আওতায় আনবে। সুষ্ঠু নির্বাচনের জন্যও এটা জরুরি। যারা প্রথম আলো গায়েব করতে পারে, সুষ্ঠু নির্বাচনের জন্যও তারা বড় হুমকি। আশা করি, নির্বাচন কমিশনও বিষয়টি আমলে নেবে।
কেবল এই ঘটনাই নয়, প্রায়ই দেখা যায়, কোনো কোনো প্রভাবশালী মহল তাদের অপস্বার্থের বিরুদ্ধে কোনো সংবাদ সংবাদপত্রে প্রকাশিত হলেই সংবাদমাধ্যমের ওপর ক্ষিপ্ত হয়ে ওঠে। সংবাদমাধ্যম অসত্য প্রকাশ করলে তার বিরুদ্ধে আইন রয়েছে। সংবাদপত্রও নীতিগতভাবে যথাযথ প্রতিবাদ ও ভিন্নমত প্রকাশ করতে বাধ্য। এসব সোজা রাস্তায় না গিয়ে বাঁকা পথে পত্রিকার প্রচারকে ক্ষতিগ্রস্ত করা কোনো সভ্য উপায় নয়। গণমাধ্যমকে বাস্তবতার আয়না বলা হয়ে থাকে। সেই আয়নায় যদি কারও অপকর্মের ছবি ভেসে ওঠে, তার দায় আয়নার নয়, অপকর্মের হোতার।
পুরুষতন্ত্র
ঘটনাগুলো কি প্রেম, না নিপীড়ন?
৩ জানুয়ারির সকালটা শুরু হয় টিভিতে খবর দেখে। খবরে প্রকাশ, একটি ছেলে একটি মেয়েকে ছুরিকাঘাত করেছে। মেয়েটির মুখে ও ঘাড়ে আঘাত করা হয়েছে। ঘটনার গুরুত্বের কারণে মেয়েটি এই তীব্র শীতে একটি ঘরের (হাসপাতালের হতে পারে) মেঝেতে শুয়ে চিকিৎসা নিচ্ছে। ৪ জানুয়ারির প্রথম আলোয় এ রকম একটি (বা একই) খবর বের হয়। ঘটনার সত্যতা ও ভয়াবহতা নয়, আমাকে অবাক করেছে স্কুল-কলেজ-বিশ্ববিদ্যালয়ের ছাত্রী ও বিভিন্ন কর্মজীবী নারীদের ওপর ঘটা সহিংস ঘটনার উপস্থাপন দেখে। যেভাবে গণমাধ্যমে এসব ঘটনা তুলে ধরা হচ্ছে, তা গুরুতর সহিংস ঘটনাকে হাস্যকর করে উপস্থাপনারই শামিল। একই সঙ্গে এটা ২০০৯ সালে হাইকোর্টের দেওয়া যৌন নিপীড়নবিরোধী নির্দেশনাকে অবমাননা করার সুযোগ তৈরি করছে। এমন উপস্থাপনা বাংলাদেশের বিভিন্ন শিক্ষা, কর্মপ্রতিষ্ঠানের যৌন নিপীড়নবিরোধী সামাজিক আন্দোলনের গৌরবোজ্জ্বল ইতিহাসকেও খাটো করে। গণমাধ্যম তা করছে অপরাধী বা অভিযুক্তের (নিপীড়িতের নয়) বয়ানকে শিরোনাম করে, যা ‘প্রেম প্রত্যাখ্যান’ বা এজাতীয় কথার ওপর বেশি বেশি গুরুত্ব দেওয়ার মাধ্যমে স্পষ্ট হয়ে উঠছে।
মেয়েদের ওপর সহিংসতার সামপ্রতিক ঘটনাগুলোর মিডিয়া ট্রিটমেন্ট দেখে মনে হয়, বাংলাদেশের উঠতি বয়সের ছেলেমেয়েরা প্রেমের মতো সহজ, সাবলীল, সুন্দর একটি সম্পর্কের চর্চা করে না। এটা একমাত্র তাদের পক্ষেই ভাবা সম্ভব, যারা বাংলাদেশকে পশ্চিমা দৃষ্টিকোণ থেকে দেখে। এই দৃষ্টিকোণটি ভাবে, পুরো দক্ষিণ এশিয়ায় ছেলেমেয়ের বিয়ের সিদ্ধান্ত শুধু বাবারা নেন, আনুষ্ঠানিকভাবে কনে দেখা অনুষ্ঠানেই শুধু ছেলেমেয়ের দেখা হয়, ছেলেটির বিয়ের প্রস্তাব ঘটক নামের এক পেশাদার ব্যক্তি নিয়ে আসেন আর আমাদের বিয়ের সম্পর্কগুলো শুধুই ‘নারী নির্যাতন’ অথবা ‘স্বামী আরাধনা’য় ভরপুর। এই দৃষ্টিকোণ থেকে তৈরি করা বিজ্ঞাপন দেখতে কৌতুককর। এর মাধ্যমে পণ্য ও সেবা বিক্রি হয় ভালো। এই দৃষ্টিভঙ্গি থেকে বানানো নাটক-সিনেমা ঈদের সময় বিনোদন দেওয়ারও ক্ষমতা রাখে। কিন্তু এই একই দৃষ্টিভঙ্গিতে সমাজে ঘটা সহিংস ঘটনাকে দেখলে সেটা মিডিয়ার দায়িত্বশীল ব্যক্তিদের হূদয়হীনতাকেই প্রকাশ করে।
বাস্তবে আমরা যে ঘটনাগুলো দেখছি তাতে দেখা যাচ্ছে, রাস্তাঘাটে (সাংবিধানিকভাবে যেটা ব্যবহারের সুযোগ সবার জন্য সমানভাবে উন্মুক্ত) মেয়েদের ‘উড়ো মন্তব্য’ করে বিরক্ত করা হচ্ছে, ঘটনা অনেক ক্ষেত্রেই মৌখিক আগ্রাসন হিসেবে থাকেনি, ঘটেছে শারীরিক আগ্রাসন। নিপীড়িত পক্ষ প্রতিবাদ করতে গেলে ঘটেছে খুন, জখম ও আত্মহত্যায় প্ররোচনা। অপরাধী/অভিযুক্ত ব্যক্তিরা স্থানীয় প্রশাসন, রাজনৈতিক ক্ষমতার আশ্রয়ের পাশাপাশি পেয়েছে সরকারের পৃষ্ঠপোষকতা। মানবজীবন ছাড়াও এসব অপরাধীর লক্ষ্য মানুষের সামাজিক সম্মান। বেশ কয়েক বছর দেখছি, ধর্ষণ ও গণধর্ষণের ভিডিও, ব্যক্তিগত জীবনের একান্ত ভিডিও প্রচার করা হয়েছে। প্রতারণা চলেছে ফেসবুকের মতো ওয়েবভিত্তিক সোশ্যাল নেটওয়ার্কের মাধ্যমেও। সমাজের যখন এই হাল তখন কিছু কিশোর তরুণকে ধরে ‘বখাটে’ চিহ্নিত করা হয়েছে। অপারেশন রোমিও হান্ট নামে র‌্যাবকে একটি ‘অপারেশন’ করতে দেওয়া হয়েছে। রাষ্ট্রের এই সশস্ত্র বাহিনীটি যেহেতু ‘ধর তক্তা, মার পেরেক’ বা ত্বরিত কর্মকৌশলে চলে, তাই তাদের ধরা ‘বখাটে’ বা ‘রোমিও’ বলতে কাদের বোঝানো হচ্ছে বা তাদের কী অপরাধে ধরা হচ্ছে, কোন বিচারে তাদের কী শাস্তি হচ্ছে, সে বিষয়ে অস্পষ্টতা থেকে যাচ্ছে।
অর্থাৎ বাস্তব জগতে পাবলিক পরিসর—শিক্ষাপ্রতিষ্ঠান, কর্মক্ষেত্র, কলকারখানা, রাস্তাঘাট, যানবাহনে বাংলাদেশের মেয়েরা আজকাল নানা রকম সহিংস ঘটনার মুখোমুখি হচ্ছে ঠিকই, কিন্তু অপরাধের মোটিভকে প্রেম আখ্যা দিয়ে একদিকে মিডিয়া ঘটনার গুরুত্বকে হালকা করছে; বিশেষ করে, সংবাদ পরিবেশনের সময়ে। ঢাকা রিপোর্টার্স ইউনিটির এক সভায় গীতি আরা নাসরিন মিডিয়া ইন্ডাস্ট্রির এই আচরণকে মিডিয়ার একটি সাধারণ প্রবণতা হিসেবেও চিহ্নিত করেন। তিনি বলেন, বর্তমান সময়ে মিডিয়া ঘটনাগুলোকে পরিচিত করাতে ইভ টিজিংয়ের মতো একটি পপুলার টার্মকে বেছে নিয়েছে মাত্র। অন্যদিকে সহিংস ঘটনাগুলোকে সামাল দিতে রাষ্ট্র সক্রিয় হয়েছে বটে, কিন্তু সেখানেও অপরাধ ও অপরাধী নিয়ে ধোঁয়াটে ধারণা ও কর্মতৎপরতা আছে। আর মাঝখানে বলি হচ্ছে প্রেম ও রোমিও।
আমরা কি সবাই চাই না যে আমাদের সমাজের পুরুষেরা রোমিও হোক? একজন মানুষ, নারী-পুরুষনির্বিশেষে, আরেকজন মানুষের প্রতি মুগ্ধ হয়ে কবিতা লিখলে, সুর সৃষ্টি করলে, গান গেয়ে উঠলে তো কারও অসুবিধা থাকার কথা নয়। কিন্তু প্রেমের সঙ্গে সামাজিক অপমান, ধর্ষণ, গণধর্ষণ, এসিড নিক্ষেপ, জখম, খুন, আত্মহত্যায় প্ররোচনা, ভয় দেখানোর মতো ঘটনার কি তুলনা করা সম্ভব? প্রেম যেমন আমাদের সমাজে সত্য, প্রেমে প্রত্যাখ্যান হয়ে নীরবে পথ ছেড়ে দেওয়ার উদাহরণও তো সীমাহীন। রোমিও তাই সাধারণ মানুষেরই প্রতীক হতে পারে, অপরাধীর নয়।
ঘটনাগুলোতে অপরাধ ও অপরাধী চিনতে ২০০৯ সালে প্রদত্ত হাইকোর্টের যৌন নিপীড়নবিরোধী নির্দেশনাটিই একমাত্র পথ দেখাতে পারে। এই নির্দেশনায় যৌন নিপীড়ন হিসেবে অন্তর্ভুক্ত করা হয়েছে:
১. অযাচিত যৌনজ আচরণ শারীরিক স্পর্শ বা আগ্রাসন (সরাসরি বা ইঙ্গিতবহ); ২. প্রশাসনিক, কর্তৃত্বের অথবা পেশাদারি ক্ষমতা অপব্যবহার করে যৌন ইঙ্গিতবাহী শারীরিক সম্পর্ক প্রতিষ্ঠার চেষ্টা বা কর্মতৎপরতা; ৩. যৌন ইঙ্গিতবাহী মৌখিক পুনঃ উপস্থাপনা করা; ৪. যৌনজ সুবিধার দাবি বা অনুরোধ করা; ৫. পর্নোগ্রাফি প্রদর্শন; ৬. যৌনজ ইঙ্গিতবাহী উড়ো মন্তব্য বা ভঙ্গি; ৭. অভদ্র ভঙ্গি, কুৎসিত ভাষা ব্যবহার করে উত্ত্যক্ত করা, বিরক্ত করা, যৌন ইঙ্গিতবাহী কৌতুক করা; ৮. যৌন ইঙ্গিতবাহী চিঠি, টেলিফোন কল, সেলফোন কল, ছোট টেক্সট মেসেজ, নোটিশ, কার্টুন, অযথা ঘুরে বেড়ানো, বেঞ্চ, চেয়ার, টেবিলে, নোটিশ বোর্ড, অফিস, স্কুলের, কারখানার ও প্রক্ষালনকক্ষের দেয়ালে লিখে অপমান করা; ৯. ব্ল্যাকমেইল ও চরিত্র হননের উদ্দেশ্যে স্থিরচিত্র বা ভিডিওচিত্র তোলা; ১০. যৌনতার ওপর ভিত্তি করে বা যৌন নিপীড়ন করার জন্য খেলাধুলা, সাংস্কৃতিক, সাংগঠনিক, শিক্ষামূলক কার্যক্রমে অংশগ্রহণে বাধা প্রদান; ১১. ভালোবাসার প্রস্তাবের বা ভালোবাসার প্রস্তাব প্রত্যাখ্যানের সময় চাপ প্রয়োগ বা হুমকি দেওয়া; ১২. ভয় দেখিয়ে, চক্রান্ত করে অথবা মিথ্যা আশ্বাস দিয়ে যৌন সম্পর্ক স্থাপনের চেষ্টা।
বাংলাদেশের মেয়েদের নিরাপত্তার স্বার্থে পাবলিক পরিসরে ঘটা যৌন নিপীড়নকে ‘প্রেমে প্রত্যাখ্যান’ হিসেবে দেখার আসলে কোনো সুযোগ নেই। দুই বছরে হাইকোর্টের নির্দেশনাটি সমাজে কার্যকর করতে অনেকেই কাজ করছেন। এর মধ্যে আছেন নারী-পুরুষনির্বিশেষে আইনজীবী, শিক্ষার্থী, শিক্ষক, কর্মজীবী, লেখক, শিল্পী ও কারখানার শ্রমিকেরা। গণমাধ্যম ও রাষ্ট্র হাইকোর্টের এই সংজ্ঞা অনুযায়ী ঘটনাগুলোকে বুঝতে এগিয়ে এলে যৌন নিপীড়নবিরোধী আন্দোলন আরও বেগবান হবে। আর সেটাই এই সমাজের একজন নারী হিসেবে আমার প্রত্যাশা। 
বেপরোয়া গাড়িচালনা বন্ধ করুন
মর্মান্তিক সড়ক দুর্ঘটনা
শনিবার সকালে নরসিংদীর ঘাশিরদিয়া এলাকায় ঢাকা-সিলেট মহাসড়কে সড়ক দুর্ঘটনায় পুলিশের ১০ জন সদস্যের মৃত্যু এক কথায় হূদয়বিদারক। মাছবোঝাই একটি ট্রাকের সঙ্গে পুলিশের ভ্যানের মুখোমুখি সংঘর্ষে ওই ভ্যানে থাকা ১০ পুলিশের প্রত্যেকেই মারা গেছেন। ভ্যানটি দুমড়েমুচড়ে যে আকৃতি পেয়েছে, তা থেকে দুর্ঘটনার ভয়াবহতা স্পষ্ট হয়ে ওঠে। প্রশস্ত মহাসড়কের ওপর সকালের আলোয় বিপরীত দিক থেকে আসা যে ট্রাকটি পুলিশের ভ্যানটিকে একদম মুখোমুখি ধাক্কা দিয়েছে, তার চালক প্রকৃতিস্থ ছিলেন কি না, সেই প্রশ্ন জাগে।
দেশজুড়ে প্রতিনিয়তই সড়ক দুর্ঘটনায় প্রাণহানি ঘটছে, অনেক মানুষ অঙ্গপ্রত্যঙ্গ হারাচ্ছে, সর্বস্বান্ত হচ্ছে অনেক পরিবার। গত শনিবারের দুর্ঘটনায় নিহত পুলিশ সদস্যদের ১০টি পরিবারে কী নিদারুণ দুঃখ-দুর্দশাই না নেমে এল! কী মর্মান্তিকভাবে অনিশ্চিত হয়ে পড়ল নিহত পুলিশ সদস্যদের স্ত্রী ও সন্তানদের ভবিষ্যৎ। আমরা নিহত ব্যক্তিদের জন্য গভীর শোক ও তাঁদের পরিবার-পরিজনদের জন্য আন্তরিক সমবেদনা জানাচ্ছি।
পুলিশের যে সদস্যরা এমন দুর্ভাগ্যজনকভাবে নিহত হলেন, তাঁরা আজ অনুষ্ঠেয় পৌরসভা নির্বাচনে দায়িত্ব পালনের উদ্দেশ্যে নরসিংদী পুলিশ লাইনে যাচ্ছিলেন। তাঁদের মধ্যে এমন কয়েকজনও ছিলেন, যাঁরা শুক্রবার রাতে দায়িত্ব পালন করে শনিবার সকালেই আবার দায়িত্ব পালনের জন্য পথে বের হয়েছিলেন। সেই পথ তাঁদের প্রাণ কেড়ে নিল!
স্বরাষ্ট্রসচিব আশ্বাস দিয়েছেন, নিহত পুলিশ সদস্যদের পরিবার ও সন্তানদের পড়াশোনার ব্যয় সরকার বহন করবে। আমরা আশা করব, এই আশ্বাস দ্রুত বাস্তবায়ন করা হবে। যথাসময়ে ও সুষ্ঠুভাবে ক্ষতিপূরণ পেতে পরিবারগুলো যেন আমলাতান্ত্রিক জটিলতা বা দাপ্তরিক হয়রানির শিকার না হয়, ঊর্ধ্বতন কর্তৃপক্ষের উচিত সে বিষয়ে সচেতন থাকা।
প্রকাশ্য দিনের আলোয় সংঘটিত ভয়াবহ সড়ক দুর্ঘটনাটি স্পষ্টতই ছিল বিপরীত থেকে আসা মাছবোঝাই ট্রাকটির চালকের বেপরোয়া গাড়ি চালানোর ফল। মুখোমুখি ধাক্কায় ট্রাকটি পুলিশের ভ্যানটিকে চুরমার করে দিয়েছে, ঘটনাস্থলেই ভ্যানটির ১০ আরোহীর আটজনই মারা গেছেন। মারাত্মক আহত বাকি দুজনকে দুমড়ানো ভ্যানটি থেকে বের করতেও বেগ পেতে হয়েছে। পরে তাঁদেরও বাঁচানো সম্ভব হয়নি। অথচ ট্রাকটির চালক দিব্যি পালাতে পেরেছেন। এ ধরনের বেপরোয়া গাড়িচালনার কারণেই অধিকাংশ সড়ক দুর্ঘটনা ঘটছে। বিশেষভাবে ট্রাকচালক ও বাসচালকদের বেপরোয়া গাড়িচালনা রোধ করতে কঠোর ব্যবস্থা নেওয়া যে খুবই জরুরি, মর্মান্তিক এই দুর্ঘটনা আবারও তা স্মরণ করিয়ে দিল।
যারা তাদের ব্যবহার করে, তাদেরও পাকড়াও করুন
ভাড়াটে সন্ত্রাসী
সব দোষ ভাড়াটে সন্ত্রাসীদের। স্বরাষ্ট্রমন্ত্রী এবং পুলিশ কর্তৃপক্ষ এ ব্যাপারে একমত। গত সোমবারের প্রথম আলোর খবর: গত ছয় মাসে এক হাজারেরও বেশি খুন-ডাকাতির আসামি ছাড়া পেয়েছে। রাজনৈতিক বিবেচনায় প্রত্যাহার করা হয়েছে অনেক মামলা। সাম্প্রতিক আইনশৃঙ্খলা পরিস্থিতির অবনতির পেছনে এসব কারণ নিয়ে কারও দ্বিমত নেই। কিন্তু প্রশ্ন হচ্ছে, কোন অদৃশ্য হাত সন্ত্রাসীদের ভাড়া করে, কারা তাদের জামিনের ব্যবস্থা করে, কাদের রাজনৈতিক হস্তক্ষেপে অভিযুক্ত ব্যক্তিরা রেহাই পায়? অপরাধীরা আসলে কাদের কাদের স্বার্থে ভাড়া খাটে? এসব খুঁজে বের করতে হবে।
প্রথম আলোর অনুসন্ধান বলছে, চলমান পৌরসভা নির্বাচন এবং আসন্ন ইউপি ও সিটি করপোরেশন নির্বাচনে কাজে লাগানোর জন্য মুখচেনা অপরাধীদের কারাগার থেকে বের করে আনার রাজনৈতিক তৎপরতা শুরু হয়েছে। অন্যদিকে, একশ্রেণীর অপরাধী রাজনৈতিক দলের পৃষ্ঠপোষকতায় ‘নেতা’ সেজে বসেছে এবং তাদের অধীনে কাজ করছে আরেক দল সন্ত্রাসী। ব্যবসা-বাণিজ্যের আধিপত্য নিয়েও সন্ত্রাসী ঘটনা ঘটে, সেখানেও সন্ত্রাসীদের ভাড়া খাটানো হয়ে থাকে। দৃশ্যত, সন্ত্রাসীদের হাতে অপরাধ ঘটলেও, তারা যাদের হয়ে কাজ করে, তারা আড়ালেই থেকে যায়। পুলিশ বেশি বড় জোর এসব ভাড়াটে অপরাধীকে আইনের হাতে সোপর্দ করতে পারে। কিন্তু তাদের পৃষ্ঠপোষকেরা আইনের আওতার বাইরে রয়ে গেলে, কিংবা আইনের ফাঁকফোকরে অপরাধীদের রক্ষা করে গেলে অপরাধের উৎসগুলো টিকেই থাকে। পুলিশ ও আইনশৃঙ্খলা রক্ষাকারী বাহিনীগুলোর কার্যক্রম সেই উৎস পর্যন্ত যেতে পারে না। খুব কম ক্ষেত্রেই যাদের নির্দেশ, পৃষ্ঠপোষকতা ও অর্থে অপরাধ সংঘটিত হয়, তারা শাস্তি পায়। এই ‘তারা’ যখন রাজনৈতিক দলের অংশ, তখন রাজনীতির কর্ণধারদেরও দায় রয়ে যায়। স্বরাষ্ট্রমন্ত্রী কিংবা পুলিশ কর্তৃপক্ষের দৃষ্টিতে অপরাধের এই প্রকৃত কারণটি না আসা দুঃখজনক। সন্ত্রাসের বিষবৃক্ষের আগা কেটে গোড়ায় পানি ঢাললে অপরাধ কোনো দিনও কমবে না।
এ মাসের প্রথম ১৫ দিনে রাজধানীতে যে ২২টি খুনের ঘটনা ঘটেছে, এর বেশির ভাগই ঘটেছে রাজনীতি, স্বার্থ ও সম্পদ নিয়ে দ্বন্দ্বের জের হিসেবে। কোনো ব্যক্তিগত পরিসরে তথা হোটেলে, ঘরের ভেতর কোনো অপরাধ সংঘটিত হচ্ছে, কিংবা পরিকল্পনা করা হচ্ছে কোনো গুরুতর অপরাধের, তা পুলিশের পক্ষে কি আগাম জানা সম্ভব? সম্ভব তা ঠেকানো? একমাত্র তখনই এসবের বেশির ভাগ ঠেকানো সম্ভব, যখন অপরাধী চক্র সম্পর্কে, অপরাধীদের পৃষ্ঠপোষক সম্পর্কে পুলিশের স্পষ্ট ধারণা থাকে এবং সমস্যার গোড়ায় হাত দেওয়ার সদিচ্ছা ও স্বাধীনতা তারা অর্জন করে। কিন্তু দুর্নীতিগ্রস্ত ও রাজনীতিতাড়িত পুলিশ সদস্যদের পক্ষে সম্ভব নয় রাজনৈতিক ও অর্থনৈতিক শক্তিগুলোর বিরুদ্ধে ব্যবস্থা নেওয়া। সরকার তথা স্বরাষ্ট্রমন্ত্রী ও আইনশৃঙ্খলা রক্ষাকারী বাহিনী যতক্ষণ না অপরাধের হোতাদের চিহ্নিত করে ব্যবস্থা নেবে, ততক্ষণ বাঁদরের তৈলাক্ত বাঁশ বেয়ে ওঠার কাহিনির মতোই জনজীবনে শান্তি ও নিরাপত্তার সূচক কেবল ওঠানামা করবে, স্থায়ী শান্তি আসবে না।এ বিষয়ে আজ আর কোন সন্দেহ নেই যে খুনী-গুন্ডা-দখলবাজ-ছিনতাইকারীদের দৃঢ় রাজনৈতিক পৃষ্ঠপোষকতা রয়েছে। আইন-আদালতকে পাশ কাটিয়ে খুন-ডাকাতির মামলাকেও "রাজনৈতিক হয়রানিমূলক মামলা" বলে তুলে নেবার মধ্যেই তা প্রমানিত। রাজনৈতিক দলগুলো মুখে যত যা-ই বলুক,তাদের উচ্চ পর্যায়ের নেতৃত্বের আশীর্বাদ না থাকলে খুনী-ডাকাতদের এত সাহস হতো না। চোখের সামনে আইন-শৃংখলা পরিস্থিতির গুরুতর অবনতি হওয়া সত্বেও যখন স্বরাস্ট্র মন্ত্রী "আইন-শৃংখলা পরিস্থিতি নিয়ন্ত্রনে আছে" বলেন, তখন আইন শৃংখলার যে বারটা বাজবে তাতে আর সন্দেহ কি?
প্রয়োজনের অতিরিক্ত বরাদ্দ বন্ধ করুন
কালোবাজারে পুলিশের চাল
খাদ্য বিভাগের এক তদন্ত প্রতিবেদনে অভিযোগ করা হয়েছে, আর্মড পুলিশ ব্যাটালিয়ন ও ঢাকা মেট্রোপলিটন পুলিশের (ডিএমপি) নামে বরাদ্দ করা রেশনের চাল কালোবাজারে বিক্রি হচ্ছে। খাদ্য বিভাগের একজন অতিরিক্ত পরিচালকের নেতৃত্বে গঠিত এক তদন্ত কমিটির ওই প্রতিবেদনে বলা হয়েছে, পুলিশের জন্য বরাদ্দ রেশনের চাল কালোবাজারে বিক্রি হয়, এটা তাদের তদন্তে প্রমাণিত হয়েছে।
এটা বড়ই দুর্ভাগ্যজনক যে, দেশের সংখ্যাগরিষ্ঠ সাধারণ মানুষ চালের উচ্চমূল্যে যখন সংসার চালাতে হিমশিম খাচ্ছে, তখন বিপুল অঙ্কের সরকারি ভর্তুকি দিয়ে অতি নিম্নমূল্যে দেওয়া রেশনের চাল পুলিশের দুটি কর্তৃপক্ষ বাজারে বিক্রি করে দেয়। বাজারে যে চালের দাম কেজিপ্রতি ৩৫ থেকে ৩৭ টাকা, পুলিশ বাহিনীর জন্য সেই চাল রেশনে দেওয়া হয় মাত্র দুই টাকা ১০ পয়সা কেজি দরে। আর্মড পুলিশ ব্যাটালিয়ন ও ঢাকা মেট্রোপলিটন পুলিশ কর্তৃপক্ষের নামে বছরে ১২ হাজার টন চাল এই সামান্য মূল্যে দেওয়া হয়। এই বিশেষ সুবিধাটি তারা পেয়ে থাকে ‘অগ্রাধিকার দলের নামে বরাদ্দ’ হিসেবে। এক টাকা ৭৮ পয়সা কেজি দরে আট হাজার টন গমও প্রতিবছর তাদের নামে বরাদ্দ দেওয়া হয়। বাজারে গমের দাম কেজিপ্রতি ৩৩ থেকে ৩৭ টাকা।
ডিএমপির পক্ষ থেকে এ রকম একটি ব্যাখ্যা দেওয়া হয়েছে যে, পুলিশ সদস্যদের মধ্যে যাঁরা মেসে খাওয়াদাওয়া করেন, তাঁদের জন্য এত পরিমাণ চালের প্রয়োজন হয় না। মেস ম্যানেজার বাড়তি চাল বিক্রি করে দিয়ে সেই টাকায় মাছ-মাংস ও সবজি কেনেন। একই সঙ্গে আবার এমন মন্তব্যও করা হয়, পুলিশ বাহিনীর জন্য আরও বেশি চাল বরাদ্দ করা উচিত। এটি একটি উদ্ভট, অগ্রহণযোগ্য যুক্তি। যতটা চালের প্রয়োজন হয় না, ততটা বরাদ্দ দেওয়াই অন্যায়, উপরন্তু আরও বেশি চাল বরাদ্দ করা উচিত বলে মন্তব্য করা বিবেচনাবোধের পরিচায়ক নয়। মনে রাখা উচিত, এই দরিদ্র দেশে বিপুলসংখ্যক গরিব মানুষ তিন বেলা পেটপুরে শুধু ভাতটুকুই খেতে পায় না।
পুলিশের জন্য রেশনে চাল বরাদ্দ দেওয়া হয় তা বিক্রি করে মাছ-মাংস ও সবজি কেনার জন্য নয়। আর যে প্রক্রিয়ায় বাড়তি চাল বিক্রি করে সেই অর্থ অন্য খাদ্যের পেছনে ব্যয় করা হয়, তাও নিয়মসিদ্ধ নয়। এখানে আর্থিক অনিয়মের আশঙ্কা থেকে যায়। আমরা আশা করব, খাদ্য বিভাগ ও পুলিশের ঊর্ধ্বতন কর্তৃপক্ষ বিষয়টি গুরুত্বের সঙ্গে বিবেচনা করবে। প্রয়োজনের অতিরিক্ত চাল বরাদ্দ বন্ধ করা এবং বরাদ্দ চালের সদ্ব্যবহার নিশ্চিত দরকার।
সহিংসতা নয়, আলোচনাই সমাধানের পথ
প্রস্তাবিত বিমানবন্দর
আড়িয়ল বিলে একটি নতুন বিমানবন্দর প্রতিষ্ঠার উদ্যোগের প্রতিবাদে গতকাল সোমবার ঢাকা-মাওয়া মহাসড়কে যে সহিংস ঘটনা ঘটেছে, তা যেমন অনাকাঙ্ক্ষিত, তেমনই দুঃখজনক। এ ঘটনায় একজন পুলিশ কর্মকর্তা মারা গেছেন এবং শতাধিক লোক আহত হয়েছে। আহত ব্যক্তিদের মধ্যে প্রথম আলোর সাংবাদিকও রয়েছেন। এ ঘটনার সুষ্ঠু তদন্ত হওয়া প্রয়োজন। বিমানবন্দর প্রতিষ্ঠার প্রতিবাদে আড়িয়ল বিল রক্ষা কমিটি সোমবার ঢাকা-মাওয়া সড়ক অবরোধের কর্মসূচি নেয়। সেই কর্মসূচি শান্তিপূর্ণ উপায়ে পালন করলে বলার কিছু ছিল না, কিন্তু প্রতিবাদের নামে লাঠিসোঁটা নিয়ে পুলিশের ওপর হামলা চালানো, গাড়ি পোড়ানো কিংবা পুলিশ ফাঁড়িতে আগুন দেওয়া কোনোভাবেই মেনে নেওয়া যায় না। প্রস্তাবিত বিমানবন্দরটির জন্য ভূমি অধিগ্রহণের প্রক্রিয়া শুরু হয়েছে মাত্র। তার পরও এ ধরনের সহিংস ঘটনা কাম্য ছিল না। প্রতিবাদের ভাষা হতে হবে শান্তিপূর্ণ। আইন নিজের হাতে তুলে নেওয়ার সুযোগ নেই।
অস্বীকার করার উপায় নেই যে, আড়িয়ল বিলে বিমানবন্দর প্রতিষ্ঠার ঘোষণা দেওয়ার পর থেকে বিষয়টি নিয়ে বিতর্ক চলছিল। যেকোনো উন্নয়ন পরিকল্পনা নিয়ে সুস্থ ও গঠনমূলক বিতর্ক হতে পারে। এ ধরনের উন্নয়ন প্রকল্প নেওয়ার আগে অনেক চিন্তাভাবনা করা প্রয়োজন। প্রথম প্রশ্ন, এ মুহূর্তে দেশে আরেকটি বিমানবন্দরের প্রয়োজন আছে কি না? দ্বিতীয় প্রশ্ন, প্রয়োজন থাকলেও তার জন্য উপযুক্ত স্থান কোথায় হতে পারে? তৃতীয় প্রশ্ন, পরিবেশের কম ক্ষতি করে বেশি লাভ কোথায় পাওয়া যেতে পারে? আড়িয়ল বিলের আগে ময়মনসিংহের ত্রিশালে প্রস্তাবিত বিমানবন্দর প্রতিষ্ঠার কথা বলা হয়েছিল। স্থান পরিবর্তনে কি বিশেষজ্ঞদের মত নেওয়া হয়েছিল? সব দিক চিন্তাভাবনা না করে এ ধরনের প্রকল্প নেওয়া কতটা যৌক্তিক, তা-ও ভেবে দেখা প্রয়োজন। বিশেষজ্ঞদের অনেকেই বলেছেন, আড়িয়ল বিল বিমানবন্দরের জন্য উপযুক্ত নয়। নিচু এলাকা হওয়ায় খরচ যেমন বেশি হবে, তেমনই পরিবেশগত ঝুঁকিও বাড়াবে। এর চেয়েও জরুরি হলো, যেকোনো স্থাপনা নির্মাণ বা উন্নয়ন পরিকল্পনার আগে স্থানীয় বাসিন্দাদের সঙ্গে আলোচনা করা। তাদের সম্মতি নিয়েই কাজটি করতে হবে। অধিকাংশ স্থানীয় বাসিন্দা সংক্ষুব্ধ থাকলে সরকারের উচিত বিকল্প ভাবা। পশ্চিমবঙ্গের সিঙ্গুরের প্রকল্পের কথা কমবেশি আমাদের জানা আছে।
আরেকটি কথা, দেশ ও জনগণের কল্যাণে প্রয়োজন হলে নতুন বিমানবন্দর প্রতিষ্ঠা করতে হবে। কিন্তু তার আগে বিদ্যমান বিমানবন্দরগুলোর সর্বোচ্চ সদ্ব্যবহার নিশ্চিত করতে হবে। বিশেষজ্ঞদের মতে, এখনো ঢাকার শাহজালাল আন্তর্জাতিক বিমানবন্দর যে সংখ্যক যাত্রীসেবা দিতে পারে, তার অর্ধেক ব্যবহার করা হচ্ছে মাত্র। তাই এই বিমানবন্দরের যাত্রীসেবার সর্বোচ্চ ব্যবহার এবং এর প্রযুক্তিগত উন্নয়নের দিকে বেশি মনোযোগী হতে হবে। সবশেষে বলব, যেখানেই বিমানবন্দর নির্মাণ বা অন্য কোনো উন্নয়ন পরিকল্পনা নেওয়া হোক না কেন, স্থানীয় জনগণের সঙ্গে আলোচনা করে এবং পরিবেশগত প্রভাব সমীক্ষা করেই তা করতে হবে।
খুন-ডাকাতির ঘটনায় দ্রুত তদন্ত ও বিচার হতে হবে
আইনশৃঙ্খলা পরিস্থিতি
রাজধানী ঢাকায় একজন সাংবাদিক ও তাঁর স্ত্রীকে গলা কেটে হত্যা করার পর অপরাধীরা নিরাপদে চলে গেছে। শুক্রবার সন্ধ্যায় তাঁদের লাশ উদ্ধার করে পুলিশ। দুজন মানুষকে আবাসিক ফ্ল্যাটে সবার অজান্তে খুন করা সহজ কথা নয়। পেশাদার খুনি ছাড়া এটা সম্ভব নয়। তদন্তের মাধ্যমে রহস্য উন্মোচিত হবে। কিন্তু প্রশ্ন হলো, এত থানা, এত পুলিশ থাকা সত্ত্বেও কেন মানুষকে এত সহজে খুন করা সম্ভব হচ্ছে? বাসার মধ্যেও যদি নাগরিকদের জীবনের নিরাপত্তা না থাকে, তাহলে আইনশৃঙ্খলা রক্ষাকারী বাহিনীর পেছনে সরকারের কোষাগার থেকে বিপুল ব্যয় করে লাভ কী?
যদি এটা বিচ্ছিন্ন ঘটনা হতো, তাহলে হয়তো প্রশ্ন উঠত না। কিন্তু প্রায় প্রতিদিনই খুন, ডাকাতিসহ বিভিন্ন সন্ত্রাসী ঘটনা ঘটছে। গত বুধবার রাজধানীর কামরাঙ্গীরচরে দুর্বৃত্তরা যৌতুকের দাবিতে এসিড ছুড়ে একজন গৃহবধূর শরীর ঝলসে দিয়েছে। শুক্রবার গুলশান লেক থেকে এক যুবকের লাশ উদ্ধার করা হয়েছে। সাতজন তরুণ-তরুণীকে ওই ঘটনায় জড়িত থাকার অভিযোগে গ্রেপ্তার করা হয়েছে বটে, কিন্তু তিক্ত বাস্তবতা হলো, এই ব্যস্ত নগরেও অনায়াসে যুবককে মেরে ফেলা যায়।
থানা পুলিশের পক্ষে জনে জনে পাহারা দেওয়া সম্ভব নয়—সেটা সবাই বোঝেন। সেটা কেউ আশাও করেন না। কিন্তু নাগরিকেরা অন্তত আইনশৃঙ্খলা রক্ষাকারী বাহিনীর সদা সতর্ক অবস্থান আশা করে। এ ক্ষেত্রে যে বেশ ঘাটতি রয়েছে, তা বলার অপেক্ষা রাখে না। চিহ্নিত অপরাধীদের বিরুদ্ধে গোয়েন্দা-তৎপরতা জালের মতো বিস্তৃত রাখতে হবে। এ রকম নিরাপত্তাব্যবস্থা গড়ে তোলা খুবই সম্ভব। অপরাধীরা যদি বুঝতে পারে যে পুলিশ দায়িত্বশীল ভূমিকা পালন করছে, তাহলে অপরাধমূলক তৎপরতা অনেকাংশে কমিয়ে আনা সম্ভব।
২২ জানুয়ারি কুড়িল বিশ্বরোডে পোশাকশিল্পের একজন শ্রমিক খুন হয়েছেন, এর আগে গাবতলী বাস টার্মিনালে এক ব্যক্তির বস্তাবন্দী লাশ উদ্ধার করা হয়েছে, দিলকুশায় জমি দখল নিয়ে খুন হয়েছেন যুবদলের এক নেতা। আগারগাঁওয়ে দিনদুপুরে স্থানীয় আওয়ামী লীগের নেতা খুন, রাজধানীতে সরকারদলীয় দুজন নারী সাংসদের বাসায় ডাকাতি, কয়েক দিন আগে সরকারদলীয় একজন সাংসদের পিস্তলের গুলিতে নিজেদের দলেরই আরেকজন নেতা খুনসহ আরও কিছু ঘটনা নাগরিকদের বিচলিত করে।
সন্ত্রাসীরা মারা গেলে মানবাধিকার সংগঠন তাদের পক্ষ নেয় বলে সম্প্রতি স্বরাষ্ট্রমন্ত্রী যে উক্তি করেছেন, তা আইনশৃঙ্খলা নিয়ন্ত্রণে পুলিশের ভূমিকার ব্যাপারে সরকারের ত্রুটিপূর্ণ দৃষ্টিভঙ্গিরই বহিঃপ্রকাশ। এখানে কারও পক্ষ নেওয়ার প্রশ্ন ওঠে না। আসল ব্যাপার হলো, অভিযুক্ত ব্যক্তিদের বিরুদ্ধে আইনগত ব্যবস্থা নিতে আইনশৃঙ্খলা রক্ষাকারী বাহিনীর সদস্যদের নীতিনিষ্ঠ হতে হবে। বিচারবহির্ভূত হত্যাকাণ্ডের বিরুদ্ধে সবাই সোচ্চার। তথাকথিত ক্রসফায়ার যুগ যুগ ধরে চালানো হচ্ছে, কিন্তু তাতে কি পরিস্থিতি নিয়ন্ত্রণে আনা গেছে? হয়রানিমূলক মামলার নামে খুন-ডাকাতির মামলার আসামিদের ছেড়ে দিয়ে নাগরিকদের নিরাপত্তা নিশ্চিত করা কঠিন।
অপরাধমূলক প্রতিটি ঘটনায় অভিযুক্ত ব্যক্তিদের গ্রেপ্তার, দ্রুত তদন্ত ও বিচার এবং আইন অনুযায়ী শাস্তি নিশ্চিত করার ওপরই সবচেয়ে বেশি গুরুত্ব দিতে হবে। মানুষের অন্যতম চাহিদা হলো জীবনের নিরাপত্তা। এ ব্যাপারে কোনো রকম শৈথিল্য চলতে পারে না। এখানে কোনো অজুহাতের সুযোগ নেই।বাংলাদেশের এসমস্ত খুনের ঘটনা পড়লে আমার বার বার একটা কথাই মনে পড়ে, সেটা হল: বেশিরভাগ দেশই শুধু নাগরিকের হাতের ছাপ ব্যবহার করেই খুনি বা অপরাধীকে গ্রেফতার করে এবং বিচারের মাধ্যমে শাস্তির ব্যবস্থা করে। আমাদের দেশের খুনের বর্ণনায় প্রায়ই দেখা যায়, খুনীর পাশেই খুনে ব্যবহার করা অশ্র পরে থাকে, অশ্রে খুনির হাতের ছাপ অবশ্যই থাকে। তারপরও খুনিরা কিভাবে বছরের পর বছর পালিয়ে থাকে?! 
মানব পাচার
মানুষের মূল্য কত
আমেরিকার মূল ভূখণ্ডের সিয়াটল শহর থেকে দক্ষিণ-পশ্চিম দিকে পাঁচ হাজার কিলোমিটার দূরে প্রশান্ত মহাসাগরের বুকে সামোয়া আর্কিপেলাগো। এর একটি ছোট্ট অংশ আমেরিকান সামোয়া মার্কিন যুক্তরাষ্ট্রের অধীন। সেখানে কিল সু লি নামের এক দক্ষিণ কোরীয় ব্যবসায়ীর মালিকানাধীন তৈরি পোশাক কারখানা ‘দায়ুসা সামোয়া লিমিটেড’-এ কাজ করতেন প্রায় ৩০০ ভিয়েতনামি ও চীনা নারী-পুরুষ। খেলাধুলার পোশাক, জ্যাকেট, সাঁতারের পোশাকসহ নানা ধরনের পোশাক তৈরি হতো তাঁদের শ্রমে। সেগুলো জাহাজে করে চলে যেত আমেরিকার মূল ভূখণ্ডে, উচ্চ মূল্যে বিক্রি হতো বড় বড় আমেরিকান শহরের ‘জে সি পেনি’ ও ‘টার্গেট’-এর মতো দামি রিটেইল স্টোরগুলোতে।
কিন্তু দায়ুসা সামোয়া কারখানাটি এখন বন্ধ, এর মালিক কিল সু লি দেউলিয়া এবং ৪০ বছরের কারাদণ্ডে দণ্ডিত হয়ে কয়েদ খাটছেন।
কারণ? সে এক বিভীষিকার গল্প। কৃষিপ্রধান দরিদ্র দেশ ভিয়েতনাম থেকে দরিদ্র নারীরা কাজ করতে গিয়েছিলেন আমেরিকান সামোয়ার ওই কারখানায়। তাঁরা দরিদ্র, কোনো কোনো সংসারে গড় বার্ষিক আয় সাকল্যে ২০০ মার্কিন ডলারও নয়। তাঁদের লোভ দেখানো হয়েছিল, সামোয়ায় গেলে তাঁরা এক মাসেই বেতন পাবেন ৪০০ মার্কিন ডলার, তিন বছরের চুক্তি। অর্থাৎ মাত্র তিন বছরে দেশে স্বজনদের কাছে পাঠাতে পারবেন প্রায় সাড়ে ১৪ হাজার মার্কিন ডলার। তাঁদের দারিদ্র্য দূর হবে। এই স্বপ্নে ব্যাংক থেকে ঋণ নিয়ে বা গ্রামীণ মহাজনদের কাছ থেকে কর্জ নিয়ে, আত্মীয়স্বজনের কাছ থেকে ধার করে, বাড়িঘর বন্ধক রেখে ভিয়েতনামের নারীরা আট হাজার মার্কিন ডলার খরচ করে গিয়ে পৌঁছেন আমেরিকান সামোয়ায়। কিন্তু দায়ুসা সামোয়া লিমিটেড নামের কারখানায় পৌঁছেই তাঁরা হয়ে পড়েন দাসশ্রমিক। একেকটি ঘরে থাকতে বাধ্য করা হয় ১৮ জনকে। দিনরাত খাটানো হয়, কিন্তু ঠিকমতো খেতে দেয় না, কথায় কথায় চলে পিটুনি, চলে যৌন নির্যাতন। সশস্ত্র প্রহরাবেষ্টিত কারখানা চত্বরের বাইরে যেতে দেওয়া হয় না কখনো। তাঁরা কাজ ছেড়ে স্বদেশে ফিরতেও পারেন না; কারণ তিন বছরের আগে চুক্তি ভঙ্গ করলে জরিমানা দিতে হবে পাঁচ হাজার মার্কিন ডলার। গভীর রাতে মেয়েদের কান্নার ধ্বনিতে ভারী হয়ে ওঠে তাঁদের কথিত ডরমিটরির বাতাস, আসলে যা শ্রমশিবির। মেয়েরা ঘুমের ঘোরেও ফোঁপান। তাঁদের মানসিক ভারসাম্য নষ্ট হয়ে যেতে শুরু করে।
১৯৯৯ সালের বসন্তে দুই নারী শ্রমিক কারখানাটি থেকে পালিয়ে কারও সাহায্যে কোনো বন্ধুকে নিজেদের শোচনীয় অবস্থার বর্ণনা দিয়ে ই-মেইল বার্তা পাঠান; তাঁরা উদ্ধার পেতে সহযোগিতা চান। কিন্তু অচিরেই সেই দুই নারীর আর কোনো খোঁজ মেলে না। আমেরিকান সামোয়ার পুলিশ পরে জানায়, তাঁরা পানিতে ডুবে মারা গেছেন, কিন্তু তাঁদের লাশ কেউ পায়নি। তাঁদের লেখা সেই ই-মেইল বার্তাটি শেষ পর্যন্ত পৌঁছে হাই-ত্রি লি নামের এক ভিয়েতনামি-আমেরিকান ভদ্রলোকের হাতে, যিনি মাইক্রোসফট কোম্পানিতে কাজ করতেন। তিনি ছুটে যান আমেরিকান সামোয়ায়, স্বচক্ষে দেখেন ওই কারখানার শ্রমিকদের শোচনীয় অবস্থা। সেখান থেকে তিনি ১২ জন ভিয়েতনামি নারীকে উদ্ধার করে নিয়ে যান সিয়াটল শহরে। কারখানাটির মালিকের বিরুদ্ধে মামলা হয়; আমেরিকার ইতিহাসে সবচেয়ে বড় ‘হিউম্যান ট্রাফিকিং কেস’ বা ‘লার্জেস্ট স্লেভারি প্রসিকিউশন’ হিসেবে পরিচিত সে মামলায় কারখানার মালিক কিল সু লির ৪০ বছর কারাদণ্ড হয়।
এই নিষ্ঠুর বর্বর শোষক, নির্যাতনকারী ও মানবতার বিরুদ্ধে অপরাধকারীকে কারাগারে ঢোকানোর আইনি লড়াইয়ে নেতৃত্ব দিয়ে যুক্তরাষ্ট্রের ‘অ্যাটর্নি জেনারেলস ডিশটিংগুইশড অ্যাওয়ার্ডে’ ভূষিত হয়েছেন, এমন একজন মহান মানুষের সঙ্গে সাক্ষাতের সৌভাগ্য হয়েছিল আমার। তিনি লুই সিডিবাকা, মার্কিন জাস্টিস ডিপার্টমেন্টের অন্যতম খ্যাতিমান ফেডারেল প্রসিকিউটর ছিলেন; এখন মার্কিন পররাষ্ট্র দপ্তরের অধীন অফিস টু মনিটর অ্যান্ড কমব্যাট ট্রাফিকিং ইন পারসনসের পরিচালক। ২০০৯ সালের মে মাসে প্রেসিডেন্ট বারাক ওবামা তাঁকে মানব পাচারবিষয়ক বিশেষ দূত হিসেবে নিয়োগ করেন। দুই দিনের সফরে তিনি সম্প্রতি ঢাকায় এসেছিলেন; গত মঙ্গলবার বনানীর আমেরিকান সেন্টারে তাঁর সঙ্গে কিছুক্ষণ আলাপ হলো। আগের দিন তিনি সাক্ষাৎ ও বৈঠক করেছেন স্বরাষ্ট্রমন্ত্রী সাহারা খাতুন ও আইনমন্ত্রী শফিক আহমেদের সঙ্গে। বিভিন্ন এনজিও, নাগরিক সমাজের নেতারা এবং বাংলাদেশ অ্যাসোসিয়েশন অব ইন্টারন্যাশনাল রিক্রুটিং এজেন্সিজের (বায়রা) নেতাদের সঙ্গেও তাঁর বৈঠক হয়েছে, সব ধরনের মানব পাচার প্রতিরোধ ও নিরাপদ শ্রমিক অভিবাসন নিশ্চিত করতে বাংলাদেশ সরকার ও যুক্তরাষ্ট্রের মধ্যকার সহযোগিতামূলক উদ্যোগের অংশ হিসেবে।
আলাপের শুরুতে আমি স্বরাষ্ট্রমন্ত্রী সাহারা খাতুনের একটি উক্তির বরাতে বললাম, বাংলাদেশে এখন অভিবাসী শ্রমিকদের প্রতারিত হওয়ার ঘটনাগুলোকে বেশি গুরুত্বের সঙ্গে দেখা হচ্ছে, মানব পাচার বলতে যা বোঝায়, সঠিক অর্থে তা নয়। যুক্তরাষ্ট্রও নিরাপদ শ্রমিক অভিবাসন বা সেফ লেবার মাইগ্রেশন নিয়ে কাজ করছে। মিস্টার সিডিবাকা বললেন, ‘অভিবাসী শ্রমিকদের প্রতারণা শোষণের একটা বড় দৃষ্টান্ত, এটা নিয়েও আমরা কাজ করছি। কিন্তু শেষ পর্যন্ত ট্রাফিকিং ইন পারসনস বলতে আন্তর্জাতিক আইনের সংজ্ঞায় যা বোঝায়, তা আসলে মানুষের স্থানান্তরের (মুভমেন্ট) সঙ্গে সম্পর্কিত নয়। মানুষের সঙ্গে দাসের মতো আচরণ করা, মানুষকে দাসশ্রমে বাধ্য করাও ট্রাফিকিংয়ের সংজ্ঞার মধ্যে পড়ে। এক দেশ থেকে আরেক দেশে গেলেই শুধু মানব পাচার ঘটবে, বিষয়টি তা নয়। নিজের দেশে, নিজের গ্রামে বা শহরেও ট্রাফিকিং ঘটতে পারে, ঘটছে। একজন মানুষ মধ্যপ্রাচ্যের কোনো দেশে গিয়ে দাসশ্রমের মধ্যে পড়ে যেতে পারে, এটা যেমন সত্য, তেমনই এটাও সত্য, একজন মানুষ এই বাংলাদেশেই কোনো কৃষি গৃহস্থালিতে বা কারখানায় দাসের মতো অবস্থায় পড়ে যেতে পারে। আমরা দেখতে পাচ্ছি মানব পাচার সমস্যার মূলে মানুষের স্থানান্তর নয়, সমস্যাটির মূলে আছে মানুষকে দাসে পরিণত করার প্রবণতা (এনস্লেভিং, হোল্ডিং ইন সার্ভিচুড)। হিউম্যান ট্রাফিকিং হচ্ছে একটি আমব্রেলা টার্ম, এর আওতায় মানুষকে এক স্থান থেকে অন্য স্থানে পাচার করা, বিক্রি করা, জোর করে কাজে খাটানো, আটকে রেখে কাজ করানো—সবকিছুই পড়ে।’
মানব পাচার প্রতিরোধের ক্ষেত্রে বাংলাদেশকে যুক্তরাষ্ট্র কীভাবে সহযোগিতা করছে জানতে চাইলে মিস্টার সিডিবাকা জানালেন, মার্কিন পররাষ্ট্র দপ্তর ও ইউএসএআইডির অর্থায়নে বেশ কিছু প্রকল্প ও কর্মসূচি চলছে। ‘অ্যাকশনস ফর কমব্যাটিং ট্রাফিকিং ইন পারসনস’ নামে চার বছর মেয়াদি একটি কর্মসূচি পরিচালিত হচ্ছে ইউএসএআইডির অর্থায়নে। স্থানীয় ও জাতীয় পর্যায়ের সরকারি কর্মকর্তা, এনজিও, নাগরিক সমাজের প্রতিনিধিদের সচেতনতা বাড়ানো, প্রশিক্ষণ দেওয়া, পাচারের শিকার মানুষদের মধ্যে উদ্ধারপ্রাপ্তদের নিরাপদ আশ্রয়, সুরক্ষা, স্বাস্থ্যসেবা, পরামর্শ, প্রশিক্ষণ, আয়ের সুযোগ ও পুনর্বাসনের কাজ চলছে এই কর্মসূচির আওতায়। সরকারি কৌঁসুলি, আইন প্রয়োগকারী সংস্থাগুলোর কর্মকর্তা, আইনজীবী ও আইনি সহায়তা দানকারী এনজিওগুলোর কর্মীদের প্রশিক্ষণও দেওয়া হচ্ছে। ইউএসএআইডি ও উইনরক ফাউন্ডেশন নামের একটি মার্কিন সংস্থার এক যৌথ প্রকল্প রয়েছে। এ প্রকল্পের উদ্দেশ্য, বিদেশে যারা লোক পাঠায়, তাদের মধ্যে সচেতনতা সৃষ্টি করা, সততার সঙ্গে যেন তারা ব্যবসাটা করতে পারে, তাদের পাঠানো মানুষেরা যেন বিদেশে গিয়ে প্রতারিত না হয়। মিস্টার সিডিবাকা বললেন, যেসব রিক্রুটিং এজেন্সি বায়রার সদস্য, তাদের জবাবদিহি চাওয়ার বা অন্যায় করলে তাদের বিরুদ্ধে আইনি পদক্ষেপ নেওয়ার সুযোগ থাকে। তাদের একটা আচরণবিধিও আছে। কিন্তু এরা ৬০ শতাংশ। রিক্রুটিং এজেন্সিগুলোর ৪০ শতাংশই অনিবন্ধিত। সমস্যা বেশি তাদের নিয়েই, কারণ তারা অনিয়ন্ত্রিত, আনরেগুলেটেড। এরা হয়তো প্রাতিষ্ঠানিকভাবেও কাজ করে না। তারা গ্রামের সাধারণ মানুষকে কোনো দেশের ট্যুরিস্ট ভিসা পাইয়ে দিয়ে অর্থ আয় করে; আর সেই ভিসা নিয়ে একজন মানুষ বিদেশে গিয়ে কাজ পান না, সর্বস্বান্ত হয়। এদের নিয়ন্ত্রণ করা কঠিন।
আলাপের একপর্যায়ে মিস্টার সিডিবাকা জানালেন, বাংলাদেশে একটি নতুন আইনের খসড়া তৈরি হয়েছে, সেই কাজে তাঁরাও সহযোগিতা করেছেন। ‘মানব পাচার প্রতিরোধ ও দমন আইন, ২০১১’ নামের আইনটি শিগগিরই মন্ত্রিসভায় পাঠানো হবে বলে সংবাদমাধ্যমে খবর বেরিয়েছে। খসড়াটির একটি কপিতে দেখলাম, ‘দাসত্ব’ ও ‘সার্ভিচুড’ শিরোনামে দুটি সংজ্ঞা রয়েছে। মিস্টার সিডিবাকা বলছিলেন, বাংলাদেশের আইনটিকে আন্তর্জাতিক মানের করার লক্ষ্যে তাঁরা এর খসড়া প্রণয়নে পরামর্শ দিয়েছিলেন। আন্তর্জাতিক আইন ও নানা সনদে দাসত্ব বা দাসশ্রমকে মানব পাচারসংক্রান্ত অপরাধের কেন্দ্রবিন্দুতে স্থাপন করা হয়েছে। এ দেশে ‘নারী ও শিশু নির্যাতন দমন আইন, ২০০০’ নামের একটি আইন (২০০২ সালে সংশোধিত) রয়েছে, কিন্তু মানব পাচারের সব ধরনের অপরাধ বিচারের জন্য এ আইন যথেষ্ট নয়। কথা প্রসঙ্গে মিস্টার সিডিবাকা বলছিলেন, তাঁদের পর্যবেক্ষণে গত কয়েক বছরে এ দেশে মানব পাচার পরিস্থিতির অবনতি ঘটেছে। এর একটি কারণ পর্যাপ্ত আইনি হাতিয়ারের অভাব এবং ব্যাপকভিত্তিক কর্মসূচির অভাব। আইনি হাতিয়ারের অভাবটির এক বড় অংশ পূরণ হতে পারে নতুন আইনটি গৃহীত হওয়ার পর। কিন্তু কর্মকাণ্ড বাড়ানোর কাজ তার পরও রয়ে যাবে। শুধু পাচার হওয়া বা দাসত্বের শিকার হওয়া ঠেকানো নয়, অপরাধীদের বিচার করা, উদ্ধার হওয়া ব্যক্তিদের সমাজে ও পরিবারে স্থায়ী পুনর্বাসনের ব্যবস্থা করা খুব কঠিন কাজ। এখানে শিক্ষা ও সচেতনতার বিষয়টিকে অত্যন্ত গুরুত্বপূর্ণ বলে মনে করেন মিস্টার সিডিবাকা। শিশু-কিশোরদের পাচার, বিক্রি হওয়া বা দাসত্বের কবলে পড়া ঠেকানোর লক্ষ্যে তাদের শিক্ষাক্ষেত্রে ধরে রাখার ব্যবস্থা করতে হবে। উদ্ধারপ্রাপ্তদের স্থায়ী পুনর্বাসন নিশ্চিত হবে তাদের কর্মসংস্থানের সুযোগ নিশ্চিত করা গেলে; এ জন্য তাদের বৃত্তিমূলক প্রশিক্ষণ বাড়ানো প্রয়োজন।
মিস্টার সিডিবাকার কথায় ঘুরেফিরে আসছিল মানুষের মর্যাদার বিষয়টি। মানুষের মর্যাদাকে কেন্দ্রে রেখে আইন প্রণীত হলে, মানুষকে মর্যাদার চোখে দেখলে তার প্রতি অন্যায়-অবিচার করা যাবে না। তাকে দাস বানানো যাবে না, জবরদস্তিমূলকভাবে খাটানো যাবে না, বিক্রি করা যাবে না, শোষণ করা যাবে না। হিউম্যান ট্রাফিকিংয়ের সমস্যাটিকে দেখার এ এক নতুন দৃষ্টিভঙ্গি। আমেরিকান সামোয়ার ওই কোরীয় কারখানাটির শ্রমিকদের নির্মম দাসত্বের শৃঙ্খল থেকে মুক্ত করে ভিয়েতনামের ১২ জন নারীকে যুক্তরাষ্ট্রের নাগরিকত্ব দেওয়ার ব্যবস্থা করে মিস্টার সিডিবাকা ও তাঁর সহকর্মীরা মানুষের মর্যাদাই প্রতিষ্ঠা করেছেন। কিল সু লি নামের ওই মানবতার শত্রুর (মানব পাচার মানবতার বিরুদ্ধে অপরাধ হিসেবেও স্বীকৃত) মতো কয়েক ডজন অপরাধীকে বিভিন্ন মামলায় তিনি কারাগারে ঢোকানোর ব্যবস্থা করেছেন মানুষের মর্যাদা প্রতিষ্ঠার আদর্শে উদ্বুদ্ধ হয়েই।
হামলাকারীদের দৃষ্টান্তমূলক শাস্তি দিতে হবে
পণ্ড শিক্ষামেলা
প্রায় প্রতিদিনই ক্ষমতাসীন আওয়ামী লীগের সহযোগী সংগঠন ছাত্রলীগের দুর্বৃত্তপনার সংবাদ আসে। মহাজোট সরকারের শরিক জাতীয় পার্টির ছাত্রসংগঠন জাতীয় ছাত্রসমাজও কম যায় না। যেখানে তাদের জোর আছে সেখানে তারাও দুর্বৃত্তায়নে একদমই পিছিয়ে নেই। শাসক দল-সংশ্লিষ্ট ছাত্রসংগঠনগুলো যে শিক্ষাবিরোধী হয়ে কতিপয় ক্ষমতাশীল ব্যক্তির স্বার্থসিদ্ধির লাঠিয়াল বাহিনীতে পরিণত হয়েছে, তার নজির দেখা গেল বৃহস্পতিবার সাতক্ষীরার শ্যামনগরে। স্থানীয় সাংসদকে প্রধান অতিথি না করায় জাতীয় ছাত্রসমাজের কর্মী-সমর্থকেরা হামলা-ভাঙচুর চালিয়ে শিক্ষামেলা পণ্ড করে দিয়েছেন বলে অভিযোগ উঠেছে।
সাংসদের মর্যাদা ঊর্ধ্বে তুলে ধরতে গিয়ে এসব দুর্বৃত্তের হাতে শিক্ষকেরা অমর্যাদার শিকার হয়েছেন। কিন্তু সাংসদকে প্রধান অতিথি না করলেই বা কেন ভাঙচুর চালাতে হবে। এমন আচরণের পেছনে কাজ করে স্বৈরতান্ত্রিক মানসিকতা, যেখানে জনপ্রতিনিধিকে একটি নির্দিষ্ট সময়ের জন্য সেই এলাকার রাজা গণ্য করা হয়।
এ ঘটনায় কয়েকজন শিক্ষককে মারধর ও লাঞ্ছিত করা হয়েছে। শিক্ষকদের যদি তথাকথিত শিক্ষার্থীদের হাতে লাঞ্ছিত হতে হয়, তার চেয়ে দুঃখজনক আর কী হতে পারে? ভাঙচুরের ফলে যে সম্পদ নষ্ট হয়েছে, তা হয়তো সহজেই পূরণ করা যাবে। কিন্তু শিক্ষকদের প্রতি এই আচরণ অমার্জনীয়।
এ ঘটনা দুর্বৃত্তায়িত রাজনীতি ও সমাজের চিত্র তুলে ধরে। বারবার শাসক দলের ছাত্রসংগঠনের নেতা-কর্মীরা এমন অপকর্ম করে চলেছেন। কিন্তু তাঁদের শাস্তি হওয়ার সংবাদ পাওয়া যায় না। এ অবস্থার বদল ঘটাতে না পারলে শিক্ষাক্ষেত্রে সাম্প্রতিক কালে যে কিছু অগ্রগতি ঘটেছে, তা ভণ্ডুল হয়ে যাবে। শিক্ষা খাত নিয়ে যে আশাবাদ তৈরি হয়েছে, তা এসব নৈরাজ্যের কারণে ধূলিসাৎ হয়ে যাবে। শিক্ষকদের যথাযথ মর্যাদা আর শিক্ষার সুষ্ঠু পরিবেশ বজায় রাখার স্বার্থে এই হামলা-ভাঙচুরের সঙ্গে জড়িত ব্যক্তিদের দৃষ্টান্তমূলক শাস্তি নিশ্চিত করতে হবে।
স্বচ্ছতার লড়াই
কর ফাঁকিবাজ ও টাকা পাচারকারীরা সাবধান!
গত সোমবার লন্ডনের ফ্রন্টলাইন ক্লাবে বসেছিল এক ব্যতিক্রমী সংবাদ সম্মেলন। রুডলফ এলমার নামের একজন সাবেক ব্যাংকার ছিলেন সংবাদ সম্মেলনটির উদ্যোক্তা। কিন্তু সেখানে হাজির হয়েছিলেন হাটে-হাঁড়ি-ভাঙা ওয়েবসাইট উইকিলিকসের প্রধান সম্পাদক জুলিয়ান অ্যাসাঞ্জ, যিনি যৌন অসদাচরণ-সংক্রান্ত এক মামলার আসামি হিসেবে জামিনে মুক্ত, কিন্তু প্রায়-নজরবন্দী জীবন যাপন করছেন লন্ডনেই তাঁর এক বন্ধুর বাড়িতে। ১৬ ডিসেম্বর জামিনে ছাড়া পাওয়ার পর অ্যাসাঞ্জ এই প্রথম জনসমক্ষে হাজির হলেন।
কিন্তু এই লেখা ঠিক অ্যাসাঞ্জকে নিয়ে নয়, বরং রুডলফ এলমার নামের আরেকজন হুইসেল ব্লোয়ারকে নিয়ে, যিনি ব্র্যাডলি ম্যানিং নামের মার্কিন তরুণ সেনার মতোই বিশ্ববাসীকে সব অন্যায়-অবিচারের কথা জানাতে চান। ম্যানিংয়ের সঙ্গে এই ভদ্রলোকের পার্থক্য পেশায় ও বয়সে: ইনি তরুণ নন, মধ্যবয়সী; সেনা নন, একজন ব্যাংকার। সুইজারল্যান্ডের অন্যতম বৃহৎ ব্যাংকিং গ্রুপ জুলিয়াস বায়েরে (২০০৯ সাল পর্যন্ত যার মোট গ্রাহক সম্পদের পরিমাণ ছিল ১৬০.৪ বিলিয়ন ইউরো) চাকরি করেছেন প্রায় দুই দশক। ২০০২ সালে দেশটির কেইম্যান আইল্যান্ডসে ওই ব্যাংকের শাখা অফিসে চিফ অপারেটিং অফিসার পদে কর্মরত অবস্থায় তাঁকে চাকরি থেকে বরখাস্ত করা হয় গোপন নথি চুরি করার অভিযোগে। সুইজারল্যান্ডের ব্যাংকিং গোপনীয়তা আইন ভঙ্গ করা ও নথি চুরি করার অভিযোগে তাঁর বিরুদ্ধে মামলা চলছে। ১৯ জানুয়ারি এক সুইস আদালতে মামলার শুনানিতে হাজিরা দিতে যাওয়ার দুই দিন আগে লন্ডনের ফ্রন্টলাইন ক্লাবে তিনি ডেকেছিলেন ওই সংবাদ সম্মেলন, যেখানে হাজির হয়েছিলেন উইকিলিকসের জুলিয়ান অ্যাসাঞ্জ। অ্যাসাঞ্জ সেখানে সাংবাদিকদের জানিয়েছেন, রুডলফ এলমার তাঁকে দুটি কমপ্যাক্ট ডিস্ক (সিডি) হস্তান্তর করেছেন, যেখানে বিশ্বের বিভিন্ন দেশের দুই হাজারের বেশি ব্যক্তি ও প্রতিষ্ঠানের আর্থিক লেনদেনসম্পর্কিত তথ্য রয়েছে, যে তথ্যগুলো এলমার পেয়েছেন প্রধানত জুলিয়াস বায়ের ব্যাংকের তথ্যভান্ডার থেকে।
রুডলফ এলমার বলেন, অ্যাসাঞ্জকে দেওয়া সিডি দুটি প্রকাশিত হলে বিশ্বজুড়ে কী ব্যাপক মাত্রার মানি লন্ডারিং চলছে, বিভিন্ন দেশ কী বিরাট অঙ্কের কর ও রাজস্ব থেকে বঞ্চিত হচ্ছে, তা সম্পর্কে সবাই জানতে পারবেন। তিনি সাংবাদিকদের জানান, প্রথমে তিনি সুইজারল্যান্ডের কয়েকটি বিশ্ববিদ্যালয়কে তথ্যগুলো দেওয়ার প্রস্তাব পাঠিয়েছিলেন, কিন্তু তাদের কাছ থেকে কোনো সাড়া পাননি। তিনি সুইজারল্যান্ডের সংবাদমাধ্যমেরও দৃষ্টি আকর্ষণ করেছিলেন, তাদের তথ্যগুলো সরবরাহ করার প্রস্তাব দিয়েছিলেন। কিন্তু সুইস সংবাদমাধ্যমের লোকজন নাকি তাঁর প্রস্তাব এই বলে উড়িয়ে দিয়েছেন যে তিনি মানসিকভাবে একজন অসুস্থ লোক। সংবাদ সম্মেলনে এলমার বলেন, ‘আমি হাল ছেড়েই দিতে যাচ্ছিলাম, তখন এক বন্ধু বলল, তুমি এগুলো উইকিলিকসকে দিয়ে দাও। অবশেষে উইকিলিকসের শরণাপন্ন হলাম। আর্থিক খাতে কী কারবার চলছে, তা সমাজকে জানানোর শেষ ভরসা এই উইকিলিকস।’ জুলিয়ান অ্যাসাঞ্জের হাতে তিনি দুটি সিডি তুলে দিয়েছেন, এ কথা জানিয়ে এলমার বলেন, ‘অন্যায় হচ্ছে দেখতে পেলে একজন ব্যাংকার হিসেবে আমার অধিকার রয়েছে সেসব অন্যায়ের বিরুদ্ধে দাঁড়ানোর। আমি এই অর্থব্যবস্থার বিরুদ্ধে। আমি জানি কীভাবে এই ব্যবস্থা কাজ করে, প্রতিদিনের কাজকর্ম কীভাবে সম্পাদিত হয়। আমি চেয়েছি সমাজের সবাই জানুক কীভাবে এই ব্যবস্থা কাজ করে, এটা সবার জানা দরকার, কারণ এভাবে সমাজের ক্ষতি হচ্ছে।’
বিশ্বজুড়ে যখন অর্থনৈতিক মন্দা চলছে, কোথাও কোথাও রীতিমতো ধস নেমেছে, তখন আন্তর্জাতিক অর্থব্যবস্থায় অধিকতর স্বচ্ছতা আনার পক্ষে আন্দোলন দানা বাঁধছে। এই আন্দোলনের নেতারা প্রশ্ন তুলছেন, সরকারগুলো যখন অভ্যন্তরীণ করব্যবস্থাকে আরও দক্ষতাপূর্ণ ও গতিশীল করার কথা বলছে, তখন ব্যাংকিং গোপনীয়তা-সংক্রান্ত আইনকানুনের সুরক্ষা দিয়ে কিছুসংখ্যক ধনাঢ্য নাগরিক ও প্রতিষ্ঠানের কর ফাঁকি ও বিশাল অঙ্কের টাকা বিদেশে পাচার করার সুযোগ জিইয়ে রাখা হচ্ছে কেন। যুক্তরাজ্যে এ রকম আন্দোলন চালাচ্ছে ‘ট্যাক্স জাস্টিস নেটওয়ার্ক’ নামের একটি নাগরিক সংগঠন। তারা বলে, অফশোর ব্যাংকিংয়ের সুবিধা নিয়ে ধনী লোকেরা বিপুল অঙ্কের টাকা বাইরে পাচার করে দিচ্ছেন, তৃতীয় বিশ্বের দেশগুলো থেকে বিপুল পরিমাণ পুঁজি পাচার হয়ে যাচ্ছে। আর দেশগুলোর অর্থনৈতিক মন্দার চাপ সামলাতে নাভিশ্বাস উঠে যাচ্ছে গরিব করদাতাদের। অবৈধ অর্থ লেনদেনের মাত্রা ও চরিত্র সম্পর্কে ধারণা দিতে গিয়ে এলমার বলেন, ‘প্রথমে আমার মনে হয়েছিল, অফশোর ব্যাংকিংয়ের পরিমাণ এতই সামান্য যে ওটাকে ইঁদুরের লেজ বলা যায়। কিন্তু সেই ইঁদুরের লেজটাই আমি নেড়েচেড়ে দেখা শুরু করলাম এবং শেষে যা দেখতে পেলাম, তা হলো বিশাল এক ড্রাগন, বহু মাথাওয়ালা আগুনমুখো বিরাটকায় এক ড্রাগন!’
বলা যেতে পারে, ফ্রন্টলাইন ক্লাবের ওই সংবাদ সম্মেলনটি ছিল ব্যাংক হুইসেল ব্লোয়ার ও করব্যবস্থায় স্বচ্ছতা প্রতিষ্ঠার পক্ষে আন্দোলনকারীদের একটা সমাবেশ। ব্যাংক হুইসেল ব্লোয়াররা সেদিনের সংবাদ সম্মেলনে সাংবাদিকদের বলেছেন, রুডলফ এলমারই শেষ নন, সামনে আরও লোকজন আসছেন মানি লন্ডারার ও কর জালিয়াতদের সব গোমর ফাঁস করে দিতে। বড় বড় ব্যাংকে নাকি এ ধরনের কিছু কর্মী আছেন, তাঁদের মধ্যে পারস্পরিক যোগাযোগও রয়েছে।
ব্যাংকিং খাতে স্বচ্ছতা বাড়ানোর দাবিতে আন্দোলনরত বিভিন্ন নাগরিক গ্রুপের সদস্যদের মধ্যে সেদিন এলমারের সঙ্গে ছিলেন ব্রিটেনের ট্যাক্স জাস্টিস নেটওয়ার্কের নেতা জন ক্রিসটেনসেন, অফশোর ট্যাক্স অ্যাবিউজ স্পেশালিস্ট ও আমেরিকান আইনজীবী জ্যাক ব্লুম, মার্টিন উডস নামের এলমারের একজন বন্ধু, যিনি নিজের পরিচয় দেন হুইসেল ব্লোয়ারদের একটি সমর্থক নেটওয়ার্কের সদস্য বলে। তিনি একসময় ‘ওয়াচোভিয়া’ নামের এক আমেরিকান ব্যাংকে কমপ্লায়েন্স অফিসার হিসেবে কাজ করেছেন (২০০৮ সালে ব্যাংকটি কিনে নেয় ‘ওয়ালস ফারগো’ নামের আরেকটি আমেরিকান ব্যাংক)। তিনি বলেন, মেক্সিকোর মাদক চোরাকারবারিদের মানি লন্ডারিংয়ের টাকা ওই ব্যাংকে রাখা হচ্ছে, এ ব্যাপারে তিনি ব্যাংকটির কর্তৃপক্ষের দৃষ্টি আকর্ষণ করলে তাঁকে চাকরি থেকে বরখাস্ত করা হয়। ২০০৯ সালে তিনি মার্কিন এক আদালতে এ বিষয়ে জবানবন্দি দেন, আদালত ওই ব্যাংককে মানি লন্ডারিংয়ের অভিযোগে দোষী সাব্যস্ত করে ১৬০ মিলিয়ন ডলার জরিমানা দিতে আদেশ দেয়।
ওই সংবাদ সম্মেলনে আরও উপস্থিত ছিলেন খ্যাতিমান মার্কিন অনুসন্ধানী সাংবাদিক লুসি কমিসার। অফশোর ব্যাংকিং, করপোরেট গোপনীয়তা, আন্তর্জাতিক মানি লন্ডারিং, করপোরেট জালিয়াতি, স্বৈরশাসকদের দুর্নীতি ও তহবিল তছরুপ, সন্ত্রাসবাদ অর্থায়ন ইত্যাদি বিষয়ে তিনি অনুসন্ধানী প্রতিবেদন লেখেন। তিনি ইন্টারন্যাশনাল ট্যাক্স জাস্টিস নেটওয়ার্কের প্রতিষ্ঠাতা, দুর্নীতিসংক্রান্ত একাধিক অনুসন্ধানী গ্রন্থের লেখক এবং অ্যাকটিভিস্ট। মূলধারার সংবাদমাধ্যমের ওপর আস্থা হারিয়ে তিনি প্রতিষ্ঠা করেছেন ‘দি কমিসার স্কুপ’ নামের নিজস্ব ওয়েবসাইট। সংবাদ সম্মেলনে তিনি বলেন, রুডলফ এলমার উইকিলিকসকে তথ্যগুলো দিয়ে বুদ্ধিমানের কাজ করেছেন, কারণ উইকিলিকসের কারণেই মূলধারার সংবাদমাধ্যমসহ সবাই এসব খবরের প্রতি আকৃষ্ট হবে। ওই তারিখের ‘দি কমিসার স্কুপ’-এ তিনি লিখেছেন, দুই বছর আগে তিনি রুডলফ এলমারের দেওয়া নথিপত্রের ভিত্তিতে অনুসন্ধান চালিয়ে একটি প্রতিবেদন লিখেছিলেন, তাতে তিনি দেখিয়েছেন, নিউইয়র্কে বায়ের ইনভেস্টমেন্ট ম্যানেজমেন্ট ও লন্ডনে জেবিআইএম নামের দুটি কোম্পানি যাতে মার্কিন ও ব্রিটিশ সরকারকে বিশাল অঙ্কের কর ফাঁকি দিতে পারে, তার পরিকল্পনা করেছিল জুলিয়াস বায়ের গ্রুপ এবং কর ফাঁকি দিতে তাদের আরেকটি প্রতিষ্ঠানকে কাজে লাগিয়েছিল। কিন্তু সে সময় ওই প্রতিবেদনটির প্রতি মূলধারার কোনো সংবাদমাধ্যম আগ্রহ দেখায়নি। তিনি একজন সাবেক রক-শিল্পীর বিপুল অঙ্কের কর ফাঁকি দেওয়া সম্পর্কে আরেকটি অনুসন্ধানী প্রতিবেদন লিখেছিলেন, সেটিও মূলধারার কোনো সংবাদমাধ্যম প্রকাশ করেনি বলে তিনি নিজের ওয়েবসাইটে প্রকাশ করেন। (দেখুন তাঁর ওয়েবসাইট: http://thekomisarscoop.com)
লুসি কমিসার শেষে মন্তব্য করেছেন, রুডলফ এলমার যেসব তথ্য উইকিলিকসকে দিলেন, সেগুলো যদি এখন মূলধারার সংবাদমাধ্যমে গুরুত্ব পায়, তবে তার মধ্য দিয়ে তথ্য বিপণনে (ইনফরমেশন মার্কেটিং) উইকিলিকসের শক্তিমত্তা ও প্রভাব প্রমাণিত হবে এবং দায়িত্বপূর্ণ জনমুখী সাংবাদিকতার ক্ষেত্রে মূলধারার সংবাদপত্র ও টিভি চ্যানেলগুলোর ব্যর্থতা আরও স্পষ্ট হয়ে উঠবে।
জুলিয়ান অ্যাসাঞ্জ গত ১৬ ডিসেম্বর জামিনে ছাড়া পাওয়ার পর এই প্রথমবারের মতো জনসমক্ষে হাজির হলেন। সংবাদ সম্মেলনে তাঁকে জিজ্ঞাসা করা হয়, যে দুটি সিডি তাঁকে দেওয়া হলো, তা তিনি কবে নাগাদ উইকিলিকসে প্রকাশ করবেন। অ্যাসাঞ্জ বলেন, প্রথমে তিনি তথ্যগুলো ‘সিরিয়াস ফ্রড অফিস’কে (যুক্তরাজ্য সরকারের একটি স্বশাসিত প্রতিষ্ঠান, যা গুরুতর ও জটিল জালিয়াতি ও দুর্নীতির অভিযোগ তদন্ত করে আইনি পদক্ষেপ নেয়) পাঠাবেন; তথ্যসূত্রগুলোর নিরাপত্তা নিশ্চিত করার ব্যবস্থা নেবেন, তারপর, খুব সম্ভব দুই সপ্তাহ পর, উইকিলিকসে সম্পূর্ণটা প্রকাশ করবেন। অ্যাসাঞ্জ তাঁর মামলা বা উইকিলিকসের কর্মকাণ্ড সম্পর্কে তেমন কিছু বলেননি, কারণ, তাঁর মতে সংবাদ সম্মেলনটি তাঁর নয়, রুডলফ এলমারের। তবে তিনি এটুকু জানিয়েছেন যে উইকিলিকস স্বল্প পরিসরে কাজ চালিয়ে যাচ্ছে এবং গোপনে আরও নথিপত্র পাচ্ছে, কিন্তু সেগুলো যাচাই-বাছাই করে ওয়েবসাইটে প্রকাশ করার মতো পর্যাপ্ত লোকবল বা ম্যাকানিজম উইকিলিকসের এ মুহূর্তে নেই।
উইকিলিকসে দেওয়া এলমারের সিডি দুটিতে যে দুই সহস্রাধিক ধনী ব্যক্তি ও প্রতিষ্ঠানের কর ফাঁকি, মানি লন্ডারিং ইত্যাদি অনিয়মের তথ্য রয়েছে, এলমার বা অ্যাসাঞ্জ তাদের কারও নাম প্রকাশ করেননি। তবে লন্ডনের অবজারভার পত্রিকা এলমারের বরাত দিয়ে লিখেছে, ওই তালিকায় বিশ্বের বিভিন্ন দেশের অন্তত ৪০ জন রাজনীতিবিদ আছেন, যাঁরা বেশ পরিচিত। আর্থিক লেনদেনগুলো হয়েছে ১৯৯৯ থেকে ২০০৯ সালের মধ্যে। যুক্তরাষ্ট্র, যুক্তরাজ্য, জার্মানি, অস্ট্রিয়া ও এশিয়ার বিভিন্ন দেশের ব্যক্তি ও প্রতিষ্ঠানের কথা উল্লেখ করেছে অবজারভার। বাংলাদেশের ক্ষমতাধর রাজনীতিকদের কারও কারও বিরুদ্ধে দুর্নীতি ও মানি লন্ডারিংসহ নানা আর্থিক অনিয়মের অভিযোগ অনেক শোনা যায়। সাবেক প্রধানমন্ত্রী খালেদা জিয়ার ছোট ছেলে আরাফাত রহমানের বিরুদ্ধে এ ধরনের একটি মামলা বিচারাধীন। এখন সুইজারল্যান্ডের জুলিয়াস বায়ের ব্যাংকে এ দেশের রাজনীতিক বা ব্যবসায়ীদের কারও অ্যাকাউন্ট ছিল বা আছে কি না, তা জানার জন্য, অ্যাসাঞ্জের আশ্বাস সত্য হলে, আমাদের দুই সপ্তাহ অপেক্ষা করতে হবে।
রাজনৈতিক মোড়ক দিয়ে হত্যা মামলা প্রত্যাহারের চেষ্টা
খুনিরা এভাবেই পার পেয়ে যাবে?
কলেজছাত্র আশিকুর রহমান অপু হত্যা মামলাটি রাজনৈতিক মোড়ক দিয়ে প্রত্যাহারের সুপারিশ করা কেবল অনৈতিক নয়, আইনের শাসনেরও পরিপন্থী। আইনের শাসনের মূল কথা হলো, শিষ্টের পালন ও দুষ্টের দমন। এখন দেখা যাচ্ছে, স্বরাষ্ট্র মন্ত্রণালয় দুষ্টদের রক্ষায় নেমেছে কোনো রাখঢাক না রেখেই। ২০০৮ সালের ২৩ মে ওয়ারীতে বাড়িতে ঢুকে পেশাদার সন্ত্রাসীরা অপুকে হত্যা ও তাঁর দুই ভাইকে আহত করে। একই বছরের ৩১ আগস্ট ঘটনায় জড়িত থাকার দায়ে সাত আসামির বিরুদ্ধে অভিযোগপত্র দাখিল করে পুলিশ। এঁদের চারজন কারাগারে, দুজন জামিনে মুক্ত এবং একজন পলাতক আছেন।
মামলাটি বিচারাধীন থাকা অবস্থায় রাজনৈতিক মামলা প্রত্যাহার-সংক্রান্ত জাতীয় কমিটির ১৮তম সভায় অন্যতম অভিযুক্ত আতিক আহমেদ শিপলুর নাম প্রত্যাহারের সিদ্ধান্ত হয়। কিন্তু ২৯ নভেম্বর আদালত সেই সুপারিশ বাতিল করে দেন এই যুক্তিতে, কোনো রাজনৈতিক উদ্দেশ্য নিয়ে মামলাটি উদ্ভূত হয়নি। এরপর আরেক আসামি বিপ্লব চন্দ্র দাস নিজেকে যুবলীগের কর্মী পরিচয় দিয়ে মামলাটি প্রত্যাহারের আবেদন জানান; যাতে মতিঝিল থানা শাখার সভাপতি ও সাধারণ সম্পাদকের সুপারিশ ছিল। সেই সুপারিশের ভিত্তিতে একজন সাংসদও সুপারিশ করেন। পরে জানা যায়, মতিঝিল থানা আওয়ামী লীগের সভাপতি ও সাধারণ সম্পাদক বিপ্লবের আবেদনপত্রে সুপারিশ করেননি, তাঁদের সই জাল করে আবেদনপত্র জমা দেওয়া হয়েছে। এসব তৎপরতার মধ্যে স্বরাষ্ট্র মন্ত্রণালয় মামলাটি প্রত্যাহারের সুপারিশ করে। কাল ২৭ এপ্রিল সেই আবেদন বিচারিক আদালতে উপস্থাপনের কথা রয়েছে।
রাজনৈতিক মামলা প্রত্যাহারসংক্রান্ত কমিটির কাজ কি একের পর এক হত্যা মামলার আসামিদের ছেড়ে দেওয়া? এর আগেও মিরপুরের সন্ত্রাসী শাহাদতসহ অনেক আসামিকে রক্ষার চেষ্টা করেছে কমিটি। নিহত অপুর বোন বলেছেন, ‘রাষ্ট্র যদি খুনিদের পক্ষে দাঁড়ায়, আমরা কার কাছে বিচার চাইব?’ কমিটির দায়িত্ব ছিল রাজনৈতিক উদ্দেশ্যে কারও বিরুদ্ধে মামলা হয়ে থাকলে তা পরীক্ষা-নিরীক্ষা করে দেখা এবং ন্যায়বিচার প্রতিষ্ঠায় সহায়তা করা। অপু হত্যা মামলা থেকে প্রথমে আসামি এবং পরে পুরো মামলাটি প্রত্যাহারের সুপারিশ কীভাবে স্বরাষ্ট্র মন্ত্রণালয় থেকে গেল, তা তদন্তের দাবি রাখে। স্বরাষ্ট্রমন্ত্রী প্রায়ই বলে থাকেন, আইন তার নিজস্ব গতিতে চলবে। এই ক্ষেত্রে আইনকে নিজস্ব গতিতে চলতে দিতে যাঁরা বাধা সৃষ্টি করেছেন, তাঁদের বিরুদ্ধে আইনগত ব্যবস্থা নিতে হবে। রাজনৈতিক মামলা প্রত্যাহারের নামে পেশাদার অপরাধীদের রক্ষা এবং খুনের মামলা প্রত্যাহারের অশুভ তৎপরতা বন্ধ হোক।
জড়িতদের বিরুদ্ধে কঠোর ব্যবস্থা নিতে হবে
ছাত্রলীগের কোপাকুপি
একটি ছাত্রসংগঠনের নিজেদের কর্মী-সমর্থকদের মধ্যে মতভেদ বা নেতৃত্ব নিয়ে রেষারেষি থাকতে পারে, তাই বলে এভাবে কোপাকুপি! দেশের সবচেয়ে বড় ও নামী শিক্ষাপ্রতিষ্ঠানের ছাত্রদের, সরকারি দলের ছাত্রসংগঠন ছাত্রলীগের নেতা-কর্মীদের এই আচরণে আমরা হতবাক। উপাচার্য নিজেই বলেছেন, ‘ঢাকা বিশ্ববিদ্যালয়ের ছাত্ররা পরস্পরকে এভাবে কোপাতে পারে! এমন বীভৎসতা দেখে আমরা আতঙ্কিত।’
এই যে কোপাকুপি ও নৃশংসতা—এর কারণ একই সংগঠনের মধ্যে আধিপত্য বিস্তারের লড়াই। যেখানে যাঁদের আধিপত্য, তাঁরাই তখন নিয়ন্ত্রণ করেন টেন্ডারবাজি, চাঁদাবাজি, ঠিকাদারি কাজের নামে ভাগবাটোয়ারা। শুধু অনৈতিক পথে টাকা-পয়সা বানানোর তীব্র আকাঙ্ক্ষাই ছাত্রদের এতটা নৃশংস করে তুলেছে। টেন্ডারবাজি-চাঁদাবাজির ভাগবাটোয়ারায় যখন কেউ কাউকে ছাড় দিতে না চায়, তখন যা ঘটার তা-ই ঘটেছে মঙ্গলবার ভোররাতে ঢাকা বিশ্ববিদ্যালয়ের হাজী মুহম্মদ মুহসীন হলে।
ছাত্রসংগঠনের মূল কাজ যদি হয় বিশ্ববিদ্যালয় ক্যাম্পাস এলাকার আশপাশের সরকারি প্রতিষ্ঠানগুলোতে টেন্ডারবাজি করা, তবে এই ছাত্রসংগঠন সরকারি দল কেন পেলে-পুষে যাচ্ছে? ছাত্রসংগঠন যাঁরা করেন, তাঁরা ভবিষ্যতে দলের নেতৃত্বে আসবেন—এটাই আমরা ধরে নিই। মঙ্গলবার ভোররাতে যাঁরা এই কোপাকুপি করলেন, তাঁদের কেউ কেউ কি ভবিষ্যতে বাংলাদেশ আওয়ামী লীগের নেতৃত্বে আসবেন? আমাদের এই আশঙ্কাকে মিথ্যা প্রমাণ করার দায়িত্ব আওয়ামী লীগেরই।
ছাত্ররাজনীতি যে ধারায় চলছে, তা যে এভাবে চলতে পারে না, তা নিয়ে কেউ দ্বিমত করবেন বলে মনে হয় না। কিন্তু এভাবেই চলছে। এর মাধ্যমে রাজনৈতিক দলগুলো যে ছাত্রদের অনৈতিক পথে টাকা-পয়সা রোজগারের পথ করে দিচ্ছে, ছাত্রদের নৃশংস হতে সাহায্য করছে, তা কি তাঁরা দয়া করে বিবেচনায় নেবেন? ছাত্রলীগের কর্মকাণ্ডে আওয়ামী লীগের সভানেত্রী ও বর্তমান প্রধানমন্ত্রী শেখ হাসিনা বিভিন্ন সময় ক্ষোভ ও উষ্মা প্রকাশ করেছেন। এর সঙ্গে সাংগঠনিক সম্পর্ক ছিন্ন করেছেন, অনেক মান-অভিমানের ঘটনাও ঘটেছে। কিন্তু ছাত্রলীগকে সামলানো যায়নি। বিষয়টি যদি স্রেফ আইনশৃঙ্খলার বিবেচনায় নেওয়া হয়, তাহলেও এ ঘটনার সঙ্গে জড়িত ব্যক্তিদের বিরুদ্ধে আইনগত ব্যবস্থা নেওয়া সম্ভব। কিন্তু অভিজ্ঞতা বলে, সরকার ও প্রশাসন সরকারি দলের ছাত্রসংগঠনের নেতা-কর্মীদের বাঁচানোর পথই বেছে নেয়। এ ধরনের ঘটনা তাই ঘটে চলেছে।
ঢাকা বিশ্ববিদ্যালয়ের উপাচার্য সেদিনের ঘটনায় জড়িতদের বিরুদ্ধে প্রশাসনিক ও আইনি ব্যবস্থা নেওয়ার ঘোষণা দিয়েছেন। বিশ্ববিদ্যালয় কর্তৃপক্ষের কাছে আমাদের আশা, তারা অন্তত এই নৃশংসতার সঙ্গে জড়িতদের চিহ্নিত করে তাঁদের বিরুদ্ধে কঠোর একাডেমিক ও প্রশাসনিক ব্যবস্থা নেবে। আর এই ছাত্রলীগ ও বর্তমান ছাত্ররাজনীতি নিয়ে সরকার কী করে, সেটা দেখার জন্যই আমরা অপেক্ষা করছি।
যারা কোপাকোপিতে জড়িত এরাই এক দিন এমপি/মিনিসটার, বিচারক হবেন। যে যত কোপাতে পারে তার তত দাম আমাদের নেতানেএীদের কাছে। নৃশংসতার সঙ্গে জড়িতদের চিহ্নিত করে তাঁদের বিরুদ্ধে কঠোর একাডেমিক ও প্রশাসনিক ব্যবস্থা বলতে বড় জোর ৪/৫ বছরের জন্য বিশ্ববিদ্যালয় বহিষকার করা আর আওয়ামি লীগের দল থেকেও বহিষকার করা ছাড়া আর কিছু করবে বলে মনে হয় না। আইন কানুন আদালত এসব হচেছ আপনার আমার আর বিরোধী দলের জন্য। সরকারী দলের জন্য আইন বলে কিছু আছে বলে মনে হয় না। যতদিন ছাএরাজনীতি না বনধ হয় ততদিন এ অবসথা বিরাজ করবে। এখন ছাএরাজনীতি মানেই ব্যবসা, চাদাবাজি, টেন্ডারবাজি...
অপরাধ
অরাজক খুনের হিড়িক
রাজশাহীতে ডাক্তারি পাঠরত তথাকথিত ছাত্র জ্যোতির্ময় আর সাব্বির তাদের ঘনিষ্ঠ বন্ধু মাহাবুবকে নৃশংসভাবে খুন করার পর একটা বিষয় উদ্বেগের কারণ হয়েছে যে ব্যক্তিগত পর্যায়ে খুনের ঘটনা বেড়ে গেছে। এর মাত্র ১০ দিন আগে একই শহরে একজন বিশিষ্ট ব্যবসায়ী আমিনুল হককে নির্মমভাবে খুন করে তাঁর ব্যবসার সহযোগী এবং খানিকটা বন্ধু সারোয়ার হোসেন। সাম্প্রতিক সময়ে ব্যক্তিগত পর্যায়ে ঘটে যাওয়া খুনের ঘটনা এ দুটি। সামনের দিনগুলোতে এ রকম খুন আরও ঘটতে পারে, সে শঙ্কা থেকে কেন এ রকম খুন বেড়ে গেল, কীভাবে তা নিবৃত্ত করা যায়, তার ওপর আলোকপাত করার জন্য বর্তমান লেখাটি।
পেশাদার খুনের সঙ্গে ব্যক্তি পর্যায়ের খুনের তফাত হলো, যে ব্যক্তি আগে খুন করেনি, সে নির্মমভাবে খুনের ঘটনা ঘটাচ্ছে। পেশাদার খুনের বেলায় একটি স্পষ্ট ষড়যন্ত্রের ছক কাজ করে। তৃতীয় পক্ষের সংযোগ থাকে। পেশাদার খুনির তালিকা কখনো কখনো থানার পুলিশের কাছেও থাকে। ব্যক্তি পর্যায়ের খুন দুভাবে হয়। বচসা থেকে ক্ষুব্ধ হয়ে একজন আরেকজনকে মেরে ফেলল, যা আচমকা এবং কিছুটা দুর্ঘটনার মতোও, এ খুনের সঙ্গে সমাজ পরিচিত। জ্যোতির্ময় ও সাব্বির বা সারোয়ার এদের খুনের পদ্ধতি ব্যক্তি পর্যায়ের হলেও আচমকা ছিল না, ছিল পরিকল্পনার ছাপ, যাকে সাধারণ ভাষায় ঠান্ডা মাথায় খুন বলা হয়।
যুুদ্ধ, দাঙ্গা বা সন্ত্রাসী কর্মকাণ্ডের সময় ঘটিত খুনগুলো ছাড়া ব্যক্তি পর্যায়ের খুনকে নিবৃত্ত করার জন্য কোনো সমাজ তৈরি থাকে না। অর্থাৎ খুব সুশাসিত পুলিশ-নিয়ন্ত্রিত সমাজেও বন্ধু বন্ধুকে মেরে ফেলতে পারে, স্বামী স্ত্রীকে বা স্ত্রী স্বামীকে। এ খুনগুলো না হওয়ার আগে পর্যন্ত পুলিশ জানতে পারবে না যে এগুলো হবে। যেমন—আজকের পত্রিকার (২৫ এপ্রিল) খবর অনুযায়ী, রায়েরবাজারে স্বামী শফিক স্ত্রী নাদিয়াকে মেরে ফেলল। এটা যে হবে পুলিশ আগে জানতে পারার কোনো উপায় ছিল না। তার পরও কিন্তু অপরাধ যে করবে, তার মনে আইন-পুলিশের ভয় থাকে। সে জন্য পুলিশ শক্তিশালী হলে, শক্ত আইনি ব্যবস্থা বজায় থাকলে খুন করতে মানুষ ভয় পাবে। শেকসপিয়ার তাঁর বিখ্যাত খুনি-নায়ক ম্যাকবেথের মুখ দিয়ে জানাচ্ছেন যে খুনের বিচার শুধু যে পারলৌকিক জগতে হয় তা নয়, এ জগতেও বিচার-ব্যবস্থার মধ্য দিয়ে তা হয়। ফলে আইনি ব্যবস্থার শাস্তির মাধ্যমে অনেক সময় খুনিকে তার নিজের ঠোঁটে খুনের বিষ-পেয়ালা তুলে নিতে হয়। ম্যাকবেথ বলছেন, ইহলৌকিক জগতের বিচারব্যবস্থার প্রতি ভয় না থাকলে খুনের সংখ্যা এ পৃথিবীর বুকে অনেক বেড়ে যেত। রেনেসাঁ যুগের শেকসপিয়ারের অন্যতম সমসাময়িক ব্যক্তিত্ব ইংরেজ চিন্তাবিদ ফ্রান্সিস বেকন ফরাসি মনীষী মন্তেন বা মঁতের উদ্ধৃতি দিয়ে তাঁর ‘অব ট্রুথ’ রচনায় বলেছেন, অপরাধী ঈশ্বরকে ভয় না পেলেও মর্ত্যের পুলিশকে ভয় পায়। সে জন্য শক্তিশালী পুলিশ বাহিনী থাকলে অপরাধের হার কমত নিশ্চয়। তবে বাংলাদেশের পুলিশ দুর্বল—এ কথা বলে পার পাওয়া যাচ্ছে না। কারণ সংসদে একজন মন্ত্রী পরিসংখ্যান দিয়ে বলেছেন যে অন্যতম শক্তিশালী পুলিশের দেশ আমেরিকায় খুনের হার বাংলাদেশের চেয়ে বেশি। এটা যদি সত্যও হয়, আত্মসন্তুষ্টির কোনো কারণ হতে পারে না, যেমন—প্রতিদিন ঠকে, এ রকম একজন জুয়াড়ি যদি একদিন জুয়া না খেলে এবং মনে করে, যে টাকাটা সে সেদিন হারায়নি, সেটা তার লাভ হলো; সেটা যেমন আত্মপ্রবঞ্চনা হবে, তেমনি বাংলাদেশ যদি মনে করে, তারা আমেরিকার চেয়ে খুনের সংখ্যায় পিছিয়ে আছে, তাই তারা উন্নততর দেশ, সেটাও তেমন আত্মপ্রবঞ্চনা হবে। কারণ, যেসব কারণে খুন হয় যেমন অর্থ, যশ, পদ, প্রেম-পরকীয়া ও নিছক হিংসা—তার কোনোটার অবস্থা বাংলাদেশে আমেরিকার চেয়ে আশাব্যঞ্জক সূচকে নেই।
ধর্মে খুনের কারণে ইহলোকে ও পরকালে শাস্তির বিধান আছে। ধর্ম মানুষের বিবেককে জাগ্রত করে ও সৃষ্টিকর্তার শাস্তির কথা বলে মানুষের মনে খুন বা পাপ করার বিরুদ্ধে ভীতির সঞ্চার করে। কিন্তু খুনির মন মঁতে কথিত ওপরের উক্তি অনুযায়ী সৃষ্টিকর্তাকে যত-না ভয় পায়, তার চেয়ে বেশি ভয় পায় পুলিশকে। আবার ধর্মকে অপব্যাখ্যা করে মানুষ খুন করার ক্ষেত্রে ধর্মীয় যুক্তি ব্যবহার করে। এ ধরনের খুনিরা নিজেদের আজরাইলের ভূমিকায় অবতীর্ণ করায়। অনেক সময় স্বপ্নে দেখা পীরের আজ্ঞায় মাতা তার শিশুসন্তানকে হত্যা করছে, এমনও ঘটতে দেখি সমাজে। এটিও ধর্মীয় অপব্যাখ্যা এবং কুসংস্কারজাত হত্যাকাণ্ড।
একেকটা খুন একেকটা ঐকিক ঘটনা বা তুলনারহিত ঘটনা। যেমন—যে টাকার দেনার চাপে জ্যোতি ও সাব্বির খুন করল মাহাবুবকে, তার চেয়ে বহু বড় অঙ্কের টাকার বিসংবাদেও একজন আরেকজনকে খুন করে না। তাই একটা খুন হওয়া পরিস্থিতির সঙ্গে আরেকটা খুন না হওয়া পরিস্থিতির তুলনা চলে না। বড় কারণে যেমন, তেমনি সামান্য কারণেও হত্যাকাণ্ড সংঘটিত হতে পারে।
মনে হয়, মানুষের অন্য সব প্রবৃত্তির মতো খুন করার প্রবৃত্তিও জিনগত। অর্থাৎ কোষ গঠনের কোনো বিশেষ বৈশিষ্ট্যের কারণে মানুষ খুনি প্রবৃত্তিসম্পন্ন হতে পারে। যেমন—আমিনুলের হত্যাকারী সারোয়ার খুন করতে পারে, সে রকম লোক নাকি ছিল না। কিন্তু সে তো খুন করল। খুনের প্রবৃত্তি তার হয়তো জিনগত বৈশিষ্ট্য ছিল। ছিল লুকোনো অবস্থায়। পাশ্চাত্যে হত্যাকাণ্ড নির্ণয় এবং অপরাধী শনাক্তকরণে জিনভিত্তিক অনুসন্ধান ব্যাপক কার্যকর বলে প্রমাণিত হচ্ছে। তবে এটাও বলা যায়, বাংলাদেশের পুলিশ (র্যাবসহ) বর্তমানে অপরাধী ধরার ব্যাপারে আগের চেয়ে বহুগুণ পারদর্শী হয়েছে। খুন করার পর খুনি ধরা পড়ছে না, এ রকম ঘটনা এখন অনেক কমে গেছে। জ্যোতি ধরা পড়লেও সাব্বির এখনো ধরা পড়েনি, কিন্তু পুলিশ নিশ্চিত হয়েছে যে কিছুদিনের মধ্যে সেও ধরা পড়বে।
যা হোক, মাহাবুবকে খুন করা হয়েছে অর্থের লেনদেনের স্বার্থ থেকে। এ জন্য খুনের পেছনে অন্যতম কারণ বৈষয়িক, যেটা সমাজে আইনশৃঙ্খলার ধর্তব্যের মধ্যে পড়ে। অর্থাৎ, প্রেম-পরকীয়াজনিত হত্যাকাণ্ডের ওপর নিয়ন্ত্রণ রাখা কঠিন হলেও বৈষয়িক জটিলতা থেকে সৃষ্ট হত্যাকাণ্ড নিয়ন্ত্রণ করা একেবারে অসম্ভব নয়। কারণ, অর্থনৈতিক লেনদেনের ক্রিয়া-প্রক্রিয়া থেকে সৃষ্ট হত্যাকাণ্ড প্রায়ই বেআইনি বা অবৈধ অর্থনৈতিক কর্মপদ্ধতির কার্যকারণ থেকে সৃষ্ট হয়ে থাকে, যার ওপর সমাজের বিভিন্ন পর্যায়ের নিয়ন্ত্রণ থাকার কথা, কিন্তু যা আসলে থাকে না। জিনিসটা এ রকম: পুরো দেশের মধ্যে অর্থনৈতিক সংস্থাগুলোর কার্যকলাপ, অর্থ বিনিয়োগ পদ্ধতি, কর্মপরিচালনা, কর প্রদান ও গ্রহণ, ঋণ প্রদান ও গ্রহণ ইত্যাদি কাজে এত বেশি অনিয়ন্ত্রিত বেআইনি সূত্র কাজ করছে যে তারই একটি উদাহরণ হিসেবে জ্যোতির কঙ্কাল ব্যবসাকে দেখা যায় এবং সেখানে মাহাবুবের খুনটা এসেছে কার্যকারণের সূত্রে অনিবার্য পরিণতি হিসেবে মাত্র। অর্থাৎ অর্থনৈতিক বিশৃঙ্খলার সবগুলো সম্পর্কের পরিণতি হয়তো খুন হিসেবে আসছে না, কিন্তু খুন হওয়ার মতো আলামত তৈরি হচ্ছে। তারই একটা পরিণতি রাজশাহী মেডিকেল কলেজের হত্যাকাণ্ডটি।
খুন সম্পর্কে শেষ কথাটি হলো, খুন একটি অপরাধ হলেও এর মধ্যে অপরাধীর সক্রিয় সৃজনশীলতা থাকে, যদিও ইতর অর্থে। খুনিকে নৃশংস বলা যাবে, কিন্তু বোকা বলা যাবে না। সে জন্য পুলিশকে খুনির ক্রিয়াশীলতার চেয়ে আরও তৎপর হতে হবে তার (খুনির) ক্রিয়াশীলতা (বা সৃজনশীলতাকে) বিনষ্ট করার জন্য। আইনশৃঙ্খলা কর্তৃপক্ষ এদিকে অর্থাৎ পুলিশের মেধাশক্তি, প্রত্যুৎপন্নমতিত্ব ইত্যাদি বাড়ানোর দিকে নজর দিতে পারে।
খুনের চরিত্র নির্ধারিত হয় খুনির পেশা ও অভিজ্ঞতা দ্বারা। যেমন—জ্যোতি আর সাব্বির ডাক্তারি পড়ত বলে এবং কঙ্কাল নিয়ে ব্যবসা করত বলে তারা জানত যে লাশকে নয় টুকরা না করেও শুধু সিমেন্ট দিয়ে আবৃত করলে সে লাশের পচা গন্ধ বের হবে না। খুন তাই একটি সর্বজনীন মনোবৈকল্য হলেও এটির রূপ ও ঘটনপদ্ধতি খুনির পেশা, শিক্ষা ও অভিজ্ঞতানির্ভর।
পরিশেষে কামনা করি, আর যেন আমার এ দেশে কোনো খুন না হয়।
তার পক্ষে কি দাঁড়ানোর কেউ নেই?
লিমনের ওপর ধারাবাহিক নিষ্ঠুরতা
লিমনের ওপর একের পর এক যে নিষ্ঠুরতা হচ্ছে, তাতে মনে হচ্ছে, আমাদের সমাজ সব ধরনের সংবেদনশীলতা হারিয়ে ফেলেছে। একজন নাগরিকের ওপর এই নিষ্ঠুরতা চলছে, আর তাতে মনে হয় সায় আছে আমাদের সরকার ও রাষ্ট্রব্যবস্থার। পায়ে গুলি করে এইচএসসি পরীক্ষার্থী লিমনকে পঙ্গু করে দিল র‌্যাব, এখন পুলিশও লেগেছে তার পেছনে। সন্ত্রাসী হিসেবে ফাঁসানোর চেষ্টা করা হচ্ছে তাকে। এক পা হারানো হতদরিদ্র পরিবারের সন্তান লিমনকে এই ধারাবাহিক নিষ্ঠুরতা থেকে বাঁচাবে কে?
এইচএসসি পরীক্ষার্থী লিমন পা হারাল র‌্যাবের কথিত ক্রসফায়ারে। লিমন ও তার পরিবারের লোকজন অভিযোগ করল, তাকে ধরে পায়ে গুলি করা হয়েছে। যথারীতি শুরুতে পুরো ঘটনাই অস্বীকার করে র‌্যাব। তাদের অভিযোগ, লিমন সন্ত্রাসী। পরে যখন প্রমাণ মিলল, লিমনের বিরুদ্ধে থানায় সন্ত্রাসের অভিযোগ নেই, নিয়মিত ক্লাসও করার প্রমাণ মিলল, তখন র‌্যাবের পক্ষ থেকেই বলা হলো লিমন ‘ঘটনার শিকার’। ঘটনাটি হচ্ছে ‘ক্রসফায়ার’। মানবাধিকার কমিশনের চেয়ারম্যান গিয়ে লিমনের সঙ্গে কথা বললেন, সরকারের তরফে ছয় ধরনের তদন্তের কথা বলা হলো, কিন্তু লিমন র‌্যাব-পুলিশের যে ফাঁদে পড়ে গেছে, তা থেকে তার আর মুক্তি মিলল না।
আইনশৃঙ্খলা রক্ষাকারী বাহিনী তাদের বিরুদ্ধে কোনো অভিযোগের তদন্ত যখন নিজেরাই করে, তখন তা প্রশ্নবিদ্ধ না হয়ে পারে না। র‌্যাবের বিতর্কিত ক্রসফায়ারে মৃত্যু নিয়ে ‘নিজস্ব’ তদন্ত যা হয়েছে, তা কার্যত অর্থহীন প্রমাণিত হয়েছে। এসব তদন্ত ও র‌্যাবের ক্রসফায়ারের বিবরণ বিশ্বাসযোগ্যতা হারিয়েছে। লিমনের বাবা-মা র‌্যাবের বিরুদ্ধে মামলা করার চেষ্টা করলেও পারেননি পুলিশের টালবাহানায়। সময়ক্ষেপণ করে উল্টো লিমনের বিরুদ্ধে র‌্যাবের করা অস্ত্র আইনে মামলার চার্জশিট দিয়েছে পুলিশ। পুলিশ র‌্যাবের পক্ষ নেবে—এটাই তো স্বাভাবিক। এখন প্রশ্ন হচ্ছে, এক পা হারানো লিমন, যার চিকিৎসা চলছে বিভিন্ন মানুষের দানের টাকায়, তার পক্ষ নেওয়ার কি কেউ নেই?
‘ক্রসফায়ার’ ও পরবর্তী ঘটনাপ্রবাহে এটা অনেকটাই স্পষ্ট, বড় নিষ্ঠুরতা ও অন্যায় হয়ে গেছে লিমনের প্রতি। যাঁরা এই অন্যায় করেছেন, তাঁদের চিহ্নিত করে শাস্তির ব্যবস্থা নিশ্চিত করা বা বিষয়টি নিয়ে তদন্ত করে আসল সত্য খুঁজে বের করা যেখানে সবচেয়ে জরুরি, সেটা না করে লিমনের প্রতি অন্যায় আচরণ অব্যাহত রেখেছেন আইনশৃঙ্খলা রক্ষাকারী বাহিনীর সদস্যরা। কোনো আধুনিক ও গণতান্ত্রিক সমাজে এ ধরনের আচরণ প্রশ্রয় পাওয়া উচিত নয়। আমরা মনে করি বিভাগীয় তদন্ত নয়, এর বাইরে একটি নিরপেক্ষ তদন্ত কমিটির মাধ্যমে পুরো ঘটনার একটি তদন্ত হওয়া উচিত। আমরা এ ব্যাপারে সরকারের ঊর্ধ্বতন কর্তৃপক্ষের দৃষ্টি আকর্ষণ করছি।
ক্ষতিপূরণ দিতে ঘেরমালিকদের বাধ্য করা হোক
বাঁধের সর্বনাশ
সাতক্ষীরার শ্যামনগর উপজেলার দরমুজ আলী এলাকায় পানি উন্নয়ন বোর্ডের বাঁধ কেটে ও ছিদ্র করে লবণপানি ঢোকানো চিংড়িঘেরের মালিকদের কাছে স্বস্তিদায়ক হলেও স্থানীয় বাসিন্দাদের জন্য জীবনমরণ সমস্যা। পানি উন্নয়ন বোর্ড (পাউবো) বিভাগ ১-এর ৫ নম্বর পোল্ডারের বিভিন্ন অংশের বাঁধ কেটে ও ছিদ্র করে কালিন্দি নদী থেকে লবণপানি ঘেরে ঢুকিয়েছেন প্রভাবশালী কয়েকজন ঘেরমালিক। ফলে ১০টি গ্রাম হুমকির মুখে পড়েছে, ছয়টি গ্রামে দেখা দিয়েছে খাওয়ার পানির সংকট। বাঁধ কেটে চিংড়িঘেরের জন্য পানি ঢোকানো বেআইনি। তবে বাঁধে যেসব স্লুইস গেট আছে, পাউবোর অনুমতিক্রমে সেসব স্লুইস গেট দিয়ে পানি ঢোকানো যেতে পারে। কিন্তু ঘেরের মালিকেরা এসব নিয়মকানুন কমই মানেন।
চিংড়িঘেরের জন্য লবণপানি প্রয়োজন। কিন্তু অতিরিক্ত লবণপানি যে উপকূলের জনজীবনে বিপর্যয় ডেকে এনেছে, তাতে সন্দেহ নেই। যাদের বিষয়টি দেখার দায়িত্ব, সেই পাউবো কার্যত নিষ্ক্রিয়। তারা বলেছে, চিংড়িঘেরের মালিকদের বিরুদ্ধে মামলা করা হয়েছে। অন্যদিকে ঘেরের মালিকেরা বলছেন, তাঁরা পাউবোর অনুমতি নিয়ে বাঁধ কেটেছেন। পাউবোর দায়িত্ব বাঁধ কাটা নয়, নির্মাণ ও রক্ষণাবেক্ষণ। চিংড়িঘেরের মালিকদের দাবি সত্য হলে পাউবোর সংশ্লিষ্ট কর্মকর্তাদের বিরুদ্ধে ব্যবস্থা নিতে হবে। আর পাউবোর অনুমতি ব্যতিরেকে ঘেরের মালিকেরা কাজটি করে থাকলে আইনগত ব্যবস্থা নিতে হবে, আদায় করতে হবে ক্ষতিপূরণ। বাঁধ নির্মাণ ও মেরামতের দায়িত্ব পাউবোর হলেও এর মালিক জনগণ। অতএব, তাদের জীবনজীবিকা বিপন্ন করে কতিপয় চিংড়িঘেরের মালিককে অন্যায্য সুবিধা করে দেওয়ার অধিকার কারও নেই।
আইলা ও সিডরের আঘাতে বাঁধের যে ক্ষতি হয়েছে, তা এখনো পূরণ করা সম্ভব হয়নি। এখনো সেখানকার বাসিন্দারা ভয়ভীতিতে দিন কাটাচ্ছে। সামনে বর্ষা মৌসুম। ঝড়বৃষ্টিতে যাতে বাঁধের ক্ষতি না হয়, সে জন্য সংস্কার জরুরি। কিন্তু পাউবো সেদিকে নজর না দিয়ে চিংড়িঘেরের মালিকদের সঙ্গে আঁতাত করে বাঁধের সর্বনাশ ঘটাচ্ছে। এভাবে কিছু লোকের হাতে উপকূলীয় জনগণের প্রতিরক্ষাব্যূহ বলে পরিচিত বাঁধ ধ্বংস হতে দেওয়া যায় না। বিষয়টির সুষ্ঠু ও নিরপেক্ষ তদন্ত হওয়া প্রয়োজন। বাঁধের যেসব স্থানে কাটা হয়েছে, সেগুলো অবিলম্বে মেরামত করতে হবে।
উপকূলের মানুষের জীবন-জীবিকার স্বার্থেই সেটি করা জরুরি বলে মনে করি। উপকূলে মানবসৃষ্ট এ দুর্যোগ মোকাবিলায় প্রশাসন, পাউবোর পাশাপাশি স্থানীয় জনগণকেও এগিয়ে আসতে হবে।তদন্তে তাঁর আরও অনেক কীর্তি জানা যাবে
জনরোষের কবলে থানার ওসি
সাধারণত চিহ্নিত অপরাধী চক্র নিরীহ ব্যক্তিদের আটক করে মুক্তিপণ দাবি করে থাকে, আর পুলিশ তাদের বিরুদ্ধে আইনগত ব্যবস্থা নেয়। কিন্তু এবার চট্টগ্রাম মহানগরের কোতোয়ালি থানার ভারপ্রাপ্ত কর্মকর্তার (ওসি) বিরুদ্ধে অভিযোগ উঠেছে যে তিনি নিজেই খাতুনগঞ্জের এক ব্যবসায়ীকে আটক করে ২০ লাখ টাকার মুক্তিপণ দাবি করে বসেছেন! এখন কে কার বিচার করবে? এই গুরুতর অপরাধের আইনসম্মত প্রতিকারের আশায় বসে থাকার মতো ধৈর্য ব্যবসায়ীদের ছিল না। তাঁরা দলে দলে থানা ঘেরাও করলে আটক ব্যবসায়ীকে ছেড়ে দেওয়া হয়। আপাতত জনরোষের মুখে ওসি সাহেব পিছু হটেছেন। কিন্তু বারবার যেন মানুষকে রাজপথে নামতে না হয়, সে ব্যবস্থা করা দরকার।
খাতুনগঞ্জের একজন ব্যবসায়ীর অপর এক ব্যবসায়ীর কাছে ৭৮ লাখ টাকা পাওনা ছিল। সময়মতো পরিশোধ না করায় তাঁদের মধ্যে বিরোধ চলছিল। খাতুনগঞ্জে সাধারণত বিশ্বাসের ওপর মুখের কথায় এ রকম বড় অঙ্কের মালামালের লেনদেন হয়ে থাকে। বিরোধ দেখা দিলে আবার নিজেদের মধ্যে আলোচনাতেই মীমাংসা হয়। কেউ থানা-পুলিশের শরণাপন্ন হলেও আলোচনার মাধ্যমেই বিরোধ নিষ্পত্তির উদ্যোগ নেওয়া হয়। কিন্তু আলোচ্য ক্ষেত্রে থানার ওসির ভূমিকা ছিল বিতর্কিত। তিনি পাওনা পরিশোধে ব্যর্থ ব্যক্তির পক্ষ নিয়ে পাওনাদারকেই আটক করলেন।
খাতুনগঞ্জ দেশের একটি বড় পাইকারি বাজার। প্রতিদিন এখানে দু-তিন শ কোটি টাকার নিত্যপ্রয়োজনীয় পণ্যের লেনদেন হয়। এই বাজারে কোনো ধরনের অস্থিরতা দেখা দিলে সারা দেশের পণ্যের সরবরাহে সমস্যা দেখা দিতে পারে। এই স্পর্শকাতর বাণিজ্যকেন্দ্রকে যথাসম্ভব নিস্তরঙ্গ রাখা সরকার ও প্রশাসনের অন্যতম কর্তব্য। কিন্তু সেখানে একজন ব্যবসায়ীকে অন্যায়ভাবে আটক ও ঘুষ দাবির অভিযোগে সব ব্যবসায়ীকে থানা ঘেরাওয়ের মতো চরম পথে যেতে হলো। এটা কোনোভাবেই কাম্য নয়।
আলোচ্য ভারপ্রাপ্ত কর্মকর্তার নিরুদ্ধে এর আগেও নানা অনৈতিক কাজের অভিযোগ পত্রপত্রিকায় ছাপা হয়েছে। সময়ে ব্যবস্থা নিলে এত বড় ঘটনা হয়তো ঘটত না। তাও এবার অল্পের ওপর দিয়েই নিষ্পত্তি হয়েছে। অবিলম্বে সুষ্ঠু তদন্ত করে অভিযুক্ত ওসির বিরুদ্ধে ব্যবস্থা নেওয়া জরুরি।
কর্মসূচির নামে ভাঙচুর-জ্বালাও পোড়াও নয়
অযৌক্তিক ও বাড়াবাড়ির হরতাল
প্রস্তাবিত নারী উন্নয়ন নীতি বাতিলসহ তিন দফা দাবিতে সোমবার সারা দেশে হরতালের নামে যা হলো, তা যতটা না প্রতিবাদ, তার থেকে বেশি নৈরাজ্য সৃষ্টির চেষ্টা। তার চেয়েও বড় কথা হচ্ছে, প্রস্তাবিত নারী উন্নয়ন নীতি, শিক্ষানীতি বা হাইকোর্টের ফতোয়াবিরোধী রায় বাতিলের দাবির মতো ইস্যুতে হরতাল ডাকার বিষয়টিই ছিল পুরোপুরি অযৌক্তিক। এই অযৌক্তিক হরতাল ‘সফল’ করতে গিয়ে ইসলামী আইন বাস্তবায়ন কমিটি নামের সংগঠনটির নেতা-কর্মীরা বিভিন্ন স্থানে নির্বিচারে গাড়ি ভাঙচুর, পুলিশের ওপর হামলা ও তাদের অস্ত্র ছিনতাই, গাড়ি পোড়ানোসহ নানা সহিংস ঘটনা ঘটালেন। ধর্মের নাম নিয়ে এ ধরনের হিংসাত্মক কাজ কোনোভাবেই মেনে নেওয়া যায় না।
আমরা সব সময় হরতাল-অবরোধের বিরোধিতা করে আসছি। গণতান্ত্রিক অধিকারের নামে এ ধরনের কর্মসূচি পালিত হলেও শেষ পর্যন্ত তা জনগণের ওপর জোর-জবরদস্তি ছাড়া কিছুই নয়। সোমবারের হরতালেও একই ঘটনা ঘটেছে। হরতাল আহ্বানকারীরা রাস্তায় নেমে পুলিশের ওপর চড়াও হয়েছে, সাধারণ মানুষের গাড়ি ভেঙেছে, আগুন দিয়েছে, সম্পদ ধ্বংসের উৎসবে মেতে উঠেছে। তারা এ কাজে মাঠে নামিয়েছিল তাদের নিয়ন্ত্রিত বিভিন্ন মাদ্রাসার শিক্ষার্থীদের। হরতালের আগের দিন হরতালের সমর্থনে এক মিছিলের সময় পুলিশের সঙ্গে মিছিলকারীরা সংঘাত ও সহিংসতায় জড়িয়ে পড়লে পঞ্চম শ্রেণী-পর্যায়ের এক মাদ্রাসাছাত্র দুঃখজনকভাবে প্রাণ হারায়। এই শিশুটিকে হত্যার দায় আসলে কার? হরতালের দিনেও শিশুদের হাতে লাঠিসোঁটা দিয়ে রাস্তায় নামানো হয়েছে। এটি অনৈতিক। এবারের হরতালে আইনশৃঙ্খলা রক্ষাকারী বাহিনীর সদস্যদের তুলনামূলকভাবে সংযত মনে হয়েছে। তারা মারমুখী হলে পরিস্থিতি আরও নাজুক হতো। হরতালের নামে সহিংসতা বা অগ্নিসংযোগের ঘটনার সঙ্গে যারা জড়িত, তাদের খুঁজে বের করে শাস্তি নিশ্চিত করতে হবে। আইন হাতে নেওয়ার অধিকার কারও নেই।
প্রস্তাবিত নারী উন্নয়ন নীতি ধর্মীয় বিশেষজ্ঞসহ সমাজের বিভিন্ন পর্যায়ের প্রতিনিধিদের সঙ্গে আলাপ-আলোচনা করেই করা হয়েছে। এর পরও এ নিয়ে কোনো মহলের আপত্তি থেকে থাকলে পরিষ্কারভাবে তা তুলে ধরা এবং এ নিয়ে জনমত সৃষ্টি করা যেতে পারে; আলাপ-আলোচনার সুযোগও নেওয়া যায়। এ নিয়ে হরতাল ডাকার বিষয়টি তাই কোনোভাবেই গ্রহণযোগ্য হতে পারে না। আর হাইকোর্টের ফতোয়াবিরোধী রায়টি আইনি বিষয় এবং তা আপিল বিভাগে নিষ্পত্তির অপেক্ষায় রয়েছে। দেশের প্রচলিত আইন ও সংবিধান মানলে এ নিয়ে বিরোধিতার কোনো সুযোগ নেই।
যে ইস্যুতে সোমবার হরতাল ডাকা হলো এবং হরতালের দিন যা ঘটল, দেশের শুভবুদ্ধিসম্পন্ন কোনো মানুষ তা সমর্থন করতে পারেন না। কিন্তু দুঃখজনক বাস্তবতা হচ্ছে, সমাজে এ ধরনের শক্তি সক্রিয় রয়েছে এবং তাদের ইন্ধন জোগানোর লোকেরও অভাব নেই। এসব ইস্যুতে জনসচেতনতা সৃষ্টিতে সরকারের পাশাপাশি সমাজের সচেতন ও অগ্রসর মহলকেও এগিয়ে আসতে হবে।
দখলদারদের বিরুদ্ধে ব্যবস্থা নিতে হবে
আবারও রেলের জমি দখল
রাজনীতিতে ক্ষমতাসীন ও বিরোধী দলের মধ্যে যতই বিবাদ থাকুক না কেন, দখলবাজিতে পরস্পরের সহযোগিতার বিষয়টি এখন ‘ওপেন সিক্রেট’। গত বৃহস্পতিবার প্রথম আলোর এক প্রতিবেদন থেকে জানা যায়, রাজধানীর সায়েদাবাদ রেলক্রসিংয়ের উত্তর দিকে রেলওয়ের জমি দখল করে অবৈধ মার্কেট তৈরির সঙ্গে জড়িত আওয়ামী লীগ ও যুবলীগের নেতারা। আর তাতে আছে রেলওয়ের ভূসম্পত্তি বিভাগের একাংশের যোগসাজশ। সরকার পরিবর্তিত হলেও যাতে কোনো অসুবিধায় পড়তে না হয়, সে জন্য বিএনপির স্থানীয় নেতা-কর্মীদের মার্কেটের কয়েকটি দোকান ‘উপহার’ দেওয়ার পরিকল্পনাও নিয়েছে তারা।
একদিকে ক্ষমতাসীন দলের নেতা-কর্মীরা ভূমিদখল করছেন, অন্যদিকে তদারকির দায়িত্বপ্রাপ্ত কর্তৃপক্ষ এই দুষ্কর্মে সহযোগিতা অথবা দায়িত্বে অবহেলা করছে। এভাবেই বিভিন্ন স্থানে ক্ষমতাধর ও প্রভাব-প্রতিপত্তিশালীরা রেলওয়ের হাজার হাজার একর জমি দখল করে থাকলেও কর্তৃপক্ষ চোখ বুজে আছে। যখন যে দল ক্ষমতায় থাকে, সেই দলের নেতা-কর্মীরা নিজেদের আইনের ঊর্ধ্বে ভাবেন। নীতিনির্ধারকদের পক্ষ থেকে মাঝেমধ্যে সতর্কবাণী উচ্চারণ করলেও দলীয় নেতা-কর্মীরা তা আমলে নেন না। চারদলীয় জোট সরকারের আমলে আমরা দেখেছি, প্রভাবশালী নেতারা রেলওয়ের জমি দখল করে খোদ রাজধানীতে অবৈধ মার্কেট তৈরি করেছেন। তখন আওয়ামী লীগ সেই দখলদারির বিরুদ্ধে সোচ্চার হলেও ক্ষমতায় এসে কিন্তু সেসব জায়গা দখলমুক্ত করার উদ্যোগ নেয়নি। নতুন করে দখলদারিতে ব্যস্ত হয়ে পড়েছেন সরকারি দলের নেতা-কর্মীরা। এ অবস্থা চলতে থাকলে রেলওয়ের সম্পত্তিই বেহাত হবে না, গরিব যাত্রীদের সহায় এই পরিবহনব্যবস্থাটিও ধ্বংস হয়ে যাবে।
একদিকে রেলওয়ের সম্পত্তি বেদখল, অন্যদিকে রেলওয়ের সেবার মান নিচে নেমে যাওয়া কী ইঙ্গিত দেয়? খোদ সরকারি দলের সাংসদেরা রেলওয়ের অব্যবস্থায় সংসদেই ক্ষোভ প্রকাশ করেছেন। পেশিশক্তি ব্যবহার করে কেউ জবাবদিহির ঊর্ধ্বে উঠে গেলে দেশে ‘আইনের শাসন’ বলে কিছু থাকে না।
সায়েদাবাদে রেলওয়ের জমিতে অবৈধভাবে মার্কেট গড়ে তোলা বন্ধ করে জমিটি দখলমুক্ত করতে হবে। জনগণের প্রতি ক্ষমতাসীন দলের দেওয়া প্রতিশ্রুতি মাথায় রেখে অবিলম্বে তাদের নেতা-কর্মীদের লাগাম টেনে ধরা উচিত এবং এসব দুষ্কর্মে সহযোগীদের বিরুদ্ধেও কর্তৃপক্ষের ব্যবস্থা নিতে হবে।
র‌্যাব ও মানবতা
লিমনের কাটা পায়ের খোঁজে
সঙ্গের ছবিটি দেখুন, ভালো করে তাকান। ওখানে যেখানটায় সাদা ব্যান্ডেজের স্তূপ, সেখানটায় আস্ত একটা পা ছিল। পুত্রশোক বড় শোক। যে লোকটি ছেলেটিকে উঠে বসাচ্ছেন, তিনি বাবা। পেছনে যিনি দাঁড়িয়ে, তিনি মা। ছেলেটির বয়স বড়জোর আঠারো। সকালে সে গরু চরায়, দুপুরে কামলা খাটে ইটভাটায়, রাতে পড়তে বসে। প্রতিটি অক্ষর, প্রতিটি লাইন, প্রতিটি পৃষ্ঠার জন্য সারা দিন সে গতর খাটে। পড়ার সময়টাই তার স্বপ্নের সময়। তখন ভুলে যায় সে এক দরিদ্র রাখাল, সে এক ইটভাটার মজুর, সে এক অভাবী পরিবারের সন্তান; তখন সে রাখালরাজা। এ ধরনের ছেলেরা মাতৃমুখী হয়। গরিবের সন্তান সে, হিমালয়ে ওঠার স্বপ্ন তার নেই। স্বপ্ন কেবল দুঃখিনী মাকে সুখী করার, বাবার মুখের হাসি দেখার। তার সেই স্বপ্নের নাম: নিজের পায়ে দাঁড়ানো। পা-ই তার আত্মবিশ্বাসের খুঁটি, যাতে ভর দিয়ে সে উঠে দাঁড়াবে। হাঁটবে একবারের জন্য পাওয়া এই পৃথিবীর বুকে। সেই পায়েই বিনা দোষে গুলি করেছে র‌্যাব।
সেই পা-টাই কাটা পড়েছে। ঊরুর কাছ থেকে কাটা পড়া বাঁ পা এখন লিমনের আঠারো বছরের স্বপ্নের সঙ্গে পচছে কোনো ভাগাড়ে। লিমন আর লিমন নেই, এই লিমন অর্ধেক লিমন, তার জীবন এক পায়ে দাঁড়ানো টলমল। আমরা তাকে ভুলে যাওয়ার পরও সে এক পায়ে জীবনের দৌড় চালিয়ে যাবে। যাওয়া ছাড়া তার উপায় নেই। এক পায়ে খোঁড়াতে খোঁড়াতে সে আবারও হাঁটবে পৃথিবীর পথে। আর কেবলই পিছিয়ে যাবে। পৃথিবীর তাতে দুঃখ হবে, কিন্তু সরকারযন্ত্রের কিছুই হবে না। রাষ্ট্র কী পাষাণ! পাথরে আঘাত লাগলে তো শব্দ হয়, আওয়াজ করলে প্রতিধ্বনি করে পাথর। রাষ্ট্র কি পাথরের থেকেও কঠিন? অনুভূতিহীন?
দুই দিন গেল, স্বরাষ্ট্রমন্ত্রী নির্বাক। মন্ত্রীদের কি হূদয় নেই, বিবেক নেই? একজন তবু কেঁদেছেন। একজনের অশ্রু আর লিমনের অশ্রু তবু মিলতে পেরেছে। মানবাধিকার কমিশনের চেয়ারম্যান মিজানুর রহমান লিমনকে দেখতে গিয়ে অঝোরে কেঁদেছেন, ফরিয়াদ করেছেন, তদন্ত চেয়েছেন। আর কী চাইতে পারেন তিনি? সহমর্মিতার কান্না মানুষকে মানুষ করে, মানবিক করে। যাত্রাপালায় কত রাজা-বাদশা-সেনাপতি আর উজির-নাজির। তারা হাসে আর ডায়ালগ ছাড়ে। কিন্তু কাঁদে কেবল দুয়োরানি আর তার হতভাগা সন্তানেরা। তাদের দুঃখে কাঁদে কেবল বিবেক। যেমন আমাদের গুমরানো কান্না মানবাধিকার কমিশনের চেয়ারম্যানের চোখের অশ্রু পেয়েছে। যাত্রার রাজা-উজিররা একসময় তাদের ভুল বুঝতে পারে। আমাদের রাজা-উজিররা কি তাঁদের ভুল বুঝতে পারছেন? তাঁরা একটু মানবিক হলে দেশটাকে মানুষের দেশ মনে হতো।
যে র‌্যাব সদস্যটি লিমনের পায়ে গুলি করেছিল, তারও কি আনন্দের অভাব পড়েছিল? লিমন তো প্রাণে বেঁচে গেছে, কিন্তু কত লিমন যে পঙ্গু হয়েছে, কত নিরপরাধের যে লাশ পড়েছে, কত পরিবার যে পুত্রশোকে স্তব্ধ হয়েছে, কত নারী বিধবা হয়েছে, কত সন্তান বাবা হারিয়েছে, তার হিসাব কে দেবে? হিসাবের দায় কেবল মানবাধিকার সংস্থাগুলোর? সরকারি বাহিনী কিংবা খোদ সরকার কি তাহলে মানবাধিকারবিরোধী? তাঁদের বিবেকও কি লিমনের পায়ের মতো কাটা পড়েছে? লিমনের পঙ্গুত্ব পায়ে, তাঁদের পঙ্গুত্ব কি চেতনায়!
অনেক দুঃখে রাগ জাগে। রাগটা অক্ষম। যে গেছে, সে তো গেছেই। যেমন আজিজ মার্কেটের শফি চলে গেছে। শফি গিটার বাজিয়ে গান গাইত, কবিতা লিখত, কম্পিউটারের দোকানে কম্পোজ করত। অসম্ভব লাজুক আর শান্ত এক তরুণ ছিল সে। অনেক দিন তাকে দেখিনি। তারও অনেক দিন পরে শুনলাম, সিরাজগঞ্জে যমুনার পাড়ে তার ‘ক্রসফায়ার’ হয়েছে। শফি বা লিমনকে আমরা ভুলে যাব। যে দুঃখ সওয়া যায় না, তা ভুলে যেতে হয়। সেই দুঃখের লাশ নদী দিয়ে ভেসে যায়।
কিন্তু ভুলে যেতে যেতে কোথায় গিয়ে দাঁড়াচ্ছি আমরা? সবারই তো জীবন একটা, দেশও একটা। এক জীবনে সুস্থ-সভ্য একটা দেশ কি আমাদের পাওনা ছিল না? যশোরের সেই বুড়ির কথা ভেবে ভরসা পাই। প্রান্তরের মধ্যে বুড়ির ঘর। শুধু ঘর নয়, বেশ একটু জমির ওপর ঘর। তিন কুলে বুড়ির কেউ নেই। একা থাকেন, একা খান, একাই ঘুমান। জমিখেকোরা তক্কে তক্কে থাকে। বুড়ি মরলে কি আর জমি মরবে? ঘর ধসবে? বুড়ির ওয়ারিশান নেই, জোর যার এই জমি হবে তার। বুড়ি ভয়ে আর ঘুমান না। রাতে বাড়ির আশপাশে টর্চ জ্বলতে দেখেন। ঘরের চালে ঢিল পড়ে। তবু বুড়ি ঘর ছাড়েন না। তিনি বরং কুপির সলতেটা আরও চাগিয়ে দিয়ে উঠে বসেন। ভেবে ভেবে আত্মরক্ষার একটা বুদ্ধিও বের করেন। রাত হলে খেয়েদেয়ে কাঁসার একটা কলস আর বাঁশের ডালঘুঁটনিটা নিয়ে বসেন। তারপর সারা রাত দুলে দুলে সারা জীবনের জানা সব গীত গান আর তালে তালে কাঁসার কলসটা পেটান। পড়শিদের বলা আছে, ডাকাত এলে গীত থামবে, আমি মরলে বাজনা থামবে। তোমরা বুঝে নিয়ো, তোমরা সাড়া দিয়ো। বুড়ি গাইতে থাকেন আর ডঙ্কা বাজান। লোকে ঘুমের মধ্যেও কান পাতে: আওয়াজ আসছে, বুড়ি বাজছে। বুড়ি সশস্ত্র। বুড়ি সতর্ক। বুড়ি অতন্দ্র।
কোথাও ঘণ্টা বাজছে, কোথাও বীভৎস অন্যায় হচ্ছে, কোথাও কেউ পঙ্গু হচ্ছে, কোথাও কেউ মরে যাচ্ছে ক্রসফায়ারে। আমরা কি শুনতে পাই, আমরা কি আছি, আমরা কি বাজি? আমরা কি সাড়া দিই?
অপরাধীদের বিরুদ্ধে কঠোর ব্যবস্থা নেওয়া হোক
ঢাকা বিশ্ববিদ্যালয়ে ছাত্রী উত্ত্যক্ত করার ঘটনা
সমাজে আলো ছড়ানো ও আলো জ্বালানোর অঙ্গীকার নিয়ে যাঁরা ঢাকা বিশ্ববিদ্যালয়ে পড়াশোনা করতে আসেন, তাঁদের কারও কারও ভেতরে যে গভীর অন্ধকার রয়ে গেছে, সেটি আবারও প্রমাণিত হলো বুধবারের ঘটনায়। ওই দিন রাত সাড়ে ১০টার দিকে এফ রহমান হলের সামনের রাস্তা দিয়ে তিন তরুণী হেঁটে যাচ্ছিলেন। এ সময় জহুরুল হক হলের ছাত্রলীগের নেতা তানজীল ভূঁইয়া তানভীর ও তাঁর সহযোগীরা তাঁদের উত্ত্যক্ত করলে এফ রহমান হলের শিক্ষার্থী আলমগীর বাধা দেন। এতে ক্ষিপ্ত হয়ে তানভীর ও তাঁর সহযোগীরা আলমগীরকে মারধর করেন এবং একপর্যায়ে তাঁকে জহুরুল হলে নিয়ে আটকে রাখেন। এর কিছুক্ষণ পর এফ রহমান হলের শিক্ষার্থীরা তাঁকে উদ্ধার করে ঢাকা মেডিকেল কলেজ হাসপাতালে নিয়ে ভর্তি করান। গুরুতর আহত না হলে তাঁকে হাসপাতালে নেওয়ার প্রয়োজন পড়ত না। আমরা অন্যায়ের প্রতিবাদ জানানোর জন্য আলমগীরকে ধন্যবাদ জানাই। একই সঙ্গে নিন্দা জানাই নারী উত্ত্যক্তকারীদের।
ঘটনার সত্যতা স্বীকার করে তানভীরকে সাময়িক বহিষ্কার করা হয়েছে বলে জানিয়েছেন বিশ্ববিদ্যালয়ের প্রক্টর। তাঁর সহযোগীদের বিরুদ্ধে কোনো ব্যবস্থা নেওয়া হয়নি। এ ধরনের অপরাধীকে সাময়িক বরখাস্ত করাই কি যথেষ্ট? এরা ছাত্র নামের কলঙ্ক। এই সব কলঙ্ক যত দ্রুত বিশ্ববিদ্যালয় থেকে বের করা যায় ততই মঙ্গল। অভিযুক্ত তানভীরের বিরুদ্ধে ক্যাম্পাসে ছিনতাইয়ের অভিযোগও আছে। কয়েক দিন আগে প্রথম আলোয় ঢাকা বিশ্ববিদ্যালয় ক্যাম্পাসে মোটরসাইকেল ছিনতাইয়ের খবর প্রকাশিত হয়েছে। সেই ছিনতাইয়ের সঙ্গেও ছাত্রলীগের কর্মীরা জড়িত।
যে ছাত্রসংগঠনটির নেতা-কর্মীরা নিজেদের বঙ্গবন্ধুর আদর্শের সৈনিক বলে দাবি করেন, সেই সংগঠনের বিরুদ্ধে এ ধরনের অভিযোগ কি তাঁদের জন্য সম্মান বয়ে আনে? গুটিকয় কর্মীর অপকর্মের দায় কেন সংগঠনটি নেবে? নেতৃত্ব ও প্রশাসনের আশ্রয়-প্রশ্রয় না পেলে এঁরা এতটা দুঃসাহস দেখাতে পারতেন না। তানভীর ও তাঁর সহযোগীরা যা করেছেন, তা কেবল অনৈতিক নয়, আইনের চোখেও দণ্ডনীয়। নারী উত্ত্যক্ত করার দায়ে এই ক্যাম্পাসেই বিশ্ববিদ্যালয় ল্যাবরেটরি স্কুলের একজন শিক্ষককে শাস্তি দেওয়া হয়েছে কয়েক মাস আগে। তানভীর ও তাঁর সহযোগীরা নারীদের উত্ত্যক্ত করেই ক্ষান্ত হননি; প্রতিবাদকারীকেও লাঞ্ছিত করেছেন। এঁদের অপরাধ আরও গুরুতর। সেই ক্ষেত্রে লঘু শাস্তি বা মার্জনার সুযোগ নেই। গুরুদণ্ড তাঁদের পেতেই হবে।    এ ধরণের আওয়ামী নাম ধারীরা আওয়মীলীগের ক্ষতি না করলে পরবর্তি নির্বাচনে পরাজয় বরণ করবে কি ভাবে? শেয়ার কেলেংকারিতে আওয়মীলীগের লোকজন জড়িত বলে বিএনপি দাবী করছে আওয়ামী লীগ প্রমাণ করুক যে তাদের লোকজন এর সাথে জড়িত নয়। এ হেন কর্মকান্ড দলের ভাবমূর্তি যে কি পরিমাণে নষ্ট করছে তা কি আওয়ামী নীতি নির্ধারকেরা বুঝতে পারছে না। চরমতম মূল্য দিয়ে বুঝবে যখন আর সংশোধন করার কোন পথ থাকবেনা? 
আর কত দিন নির্যাতকেরা শাস্তির বাইরে থাকবে?
শিশু হাসিনার প্রতি নিষ্ঠুরতা
শিশু হাসিনার জন্য গৃহকর্মীর জীবন আর বন্দিশিবিরের নির্যাতনের মধ্যে কোনো পার্থক্য ছিল না। প্রাণীমাত্রেরই ব্যথা অনুভূত হয়, যত রকমভাবে ব্যথা দেওয়া সম্ভব, তত রকমভাবেই হাসিনা অত্যাচারিত হতো। কঙ্কালসার দেহ বলে তাকে খেতে দেওয়া হতো না। তার শরীরের প্রতিটি ইঞ্চিতে জখমের দাগ বলে তার নির্যাতনের কোনো সীমা ছিল না, তার সারা শরীরে ঘা বলে প্রতিদিনের নির্যাতনে তার ঘা শুকানোর সময় পেত না। শরীরেই যার এত আঘাতের চিহ্ন, তার মনে তাহলে কেমন যন্ত্রণা? এসবই চলেছে ১১ বছর বয়সী এক গৃহকর্মীর ওপর, যার মা মরে গেছেন, বাবা ফেলে গেছেন এবং যার কোনো সহায় নেই। এই বর্বরতা যিনি করেছেন বলে অভিযোগ, তিনি এক সেনা কর্মকর্তার স্ত্রী। সমাজের মানুষ নিশ্চয়ই তাঁকে ভালো জানে। সেই ভালোর তলায় এত যে বর্বরতা, তা হাসিনাকে না দেখলে বিশ্বাস করা কঠিন।
গত সোমবারের প্রথম আলোয় হাসিনার দুর্ভাগ্যের বিবরণ ‘এ কেমন নিষ্ঠুরতা!’ শিরোনামে প্রকাশিত হয়েছে। অভিযোগে প্রকাশ, ঢাকা সেনানিবাসের সেই সেনা কর্মকর্তার স্ত্রী শুধু নির্যাতন করেই ক্ষান্ত হননি, অসুস্থ, মুমূর্ষু মেয়েটির মাথায় কোরআন রেখে এই নির্যাতনের কথা কাউকে না বলার জন্য প্রতিজ্ঞা করিয়েছিলেন। তারপর তাকে নিয়ে গিয়ে ফেলে আসেন তার আরেক গৃহকর্মী বোনের মালিকের বাসার সামনে। সারা রাত সে এভাবে পড়ে থাকার পর সকালে পথচারীরা তাকে পায়।
এ রকম অজস্র গৃহকর্মী প্রতিনিয়ত নির্যাতন ও হত্যার শিকার হচ্ছে। কারও গায়ে গরম তেল ছিটানো হয়, কাউকে দেওয়া হয় গরম খুন্তির ছ্যাঁকা, কাউকে ছাদ থেকে ফেলে দেওয়া হয়। অল্প বয়সী মেয়েদের বেলায় বাড়তি যোগ হয় যৌন নিপীড়ন। যতই নির্মম শোনাক, গৃহকর্মী প্রথাকে যতই আধুনিক নামে ডাকা হোক, অনেক ক্ষেত্রেই তা দাসপ্রথার মতোই নিষ্ঠুর ও বর্বর। এবং এই বর্বর আচরণ যাঁরা করেন, তাঁদের বেশির ভাগই ভদ্র-সভ্য মানুষ হিসেবে পরিচিত। বাইরের এই ‘ভদ্র-সভ্য’ চেহারার তলায় যে কদর্য মানসিকতা লুকিয়ে থাকে, নির্যাতনক্লিষ্ট হাসিনা তার সাক্ষী।
মধ্যবিত্ত-উচ্চবিত্ত পরিবারের দৈনন্দিন স্বাচ্ছন্দ্য আনতে হাসিনাদের মতো মেয়েদের লাগে। এরা ঠিকমতো মজুরি তো পায়ই না, উপরন্তু থাকতে হয় খাদ্যকষ্টে, সইতে হয় অপমান-নির্যাতন। নির্যাতকেরা গৃহকর্মীদের ঠিক মানুষ মনে করেন না। তাঁদের সেটা মনে করাতে পারত আইন ও আইন রক্ষাকারী বাহিনী। কিন্তু সারা দেশে কর্মরত লাখ লাখ গৃহকর্মীর বঞ্চনা-নির্যাতন ও হত্যার শিকার হওয়া থেকে বাঁচানোর কোনো চেষ্টাই কারও নেই। অসুস্থ হাসিনার নির্যাতনের ঘটনার বিচার, নির্যাতকদের শাস্তি এবং তার চিকিৎসার খরচ জোগানোর দায়িত্ব এখন সরকারের।
প্রয়োগ করার কর্তৃপক্ষ না থাকলে বিধান দিয়ে কী হবে?
জাতীয় বিল্ডিং কোড
আইন প্রয়োগ করার যদি কেউ না থাকে তবে সে আইনের কোনো অর্থ থাকে না। জাতীয় বিল্ডিং কোডের ক্ষেত্রে বিষয়টি তা-ই হয়েছে। ভবন নির্মাণের বিধিমালা ঠিক করা হয়েছে, কিন্তু সেই নিয়ম মেনে ভবন তৈরি হচ্ছে কি না, তা দেখার কেউ নেই। ফলে নিয়মনীতির তোয়াক্কা না করেই অনেকে বাড়িঘর নির্মাণ করে যাচ্ছেন। গত সাত বছরে বিল্ডিং কোড না মেনে তৈরি করা এ ধরনের পাঁচটি ভবন ধসের ঘটনায় প্রাণ হারিয়েছে ১০৩ জন। ভূমিকম্পের ঝুঁকির মধ্যে থাকা বাংলাদেশে এ ধরনের আরও অসংখ্য ভবন বিপর্যয়কর পরিস্থিতির সৃষ্টি করতে পারে।
ঢাকা শহরের বিষয়টি বিবেচনায় নেওয়া যাক। এই শহরটি একদিকে যেমন জনবহুল, তেমনি অপরিকল্পিত। ডিআইটি বা রাজউকের মতো প্রতিষ্ঠান হওয়ার আগে এই শহরে এমন অনেক ভবন তৈরি হয়েছে, যেগুলো যথাযথভাবে ও পরিকল্পিত উপায়ে তৈরি হয়নি। কাঠামোগত দুর্বলতা ও ত্রুটির কারণে এ ভবনগুলো ঝুঁকিপূর্ণ। ভূমিকম্প বা কাঠামোটি কোনো কারণে ভারসাম্য হারিয়ে ফেললে সহজেই এ ভবনগুলো ধসে পড়তে পারে। আর ডিআইটি বা রাজউক হওয়ার পর এসব প্রতিষ্ঠানের অনুমোদন নিয়ে নির্মিত ভবনগুলোও যে যথাযথভাবে নির্মিত হয়েছে, এমন নয়। এই প্রতিষ্ঠানগুলোর একশ্রেণীর কর্মকর্তা-কর্মচারীর দুর্নীতি ও অসততার কারণে যথাযথ নকশা ছাড়াই বা নকশা পরিবর্তন করে ভবন নির্মাণ করা হয়েছে এবং এখনো এই ধারা অব্যাহত রয়েছে। ফলে নিয়মনীতি না মেনে ও নকশাবহির্ভূতভাবে বা নকশা পরিবর্তন করে নির্মিত অসংখ্য ভবন ঢাকা শহরটিকে ঝুঁকির মুখে ফেলে দাঁড়িয়ে রয়েছে।
ভূমিকম্প প্রতিরোধ ও নিরাপদ ভবন নির্মাণের বিষয়টি নিশ্চিত করার জন্য একটি জাতীয় বিল্ডিং কোড প্রণয়নের প্রয়োজনীয়তা বিবেচনায় নিয়ে এই কাজটি হয়েছিল প্রায় ১৮ বছর আগে, ১৯৯৩ সালে। এরপর অনুমোদন ও গেজেট প্রকাশে গেছে ১৩ বছর। ২০০৬ সালে অবশেষে আমরা পেয়েছি জাতীয় বিল্ডিং কোড। কিন্তু এই কোড বাস্তবায়ন করবে কে? আরও পাঁচ বছর চলে গেল, কোনো কর্তৃপক্ষ গঠন করা গেল না। এই কোড যখন প্রণয়ন করা হয় তখন বলা হয়েছিল, সরকার একটি নতুন কর্তৃপক্ষ গঠন করে এই কোড বাস্তবায়ন করবে। আর সেটি না হওয়া পর্যন্ত ঢাকায় রাজউক, চট্টগ্রামে চট্টগ্রাম উন্নয়ন কর্তৃপক্ষ, খুলনায় খুলনা উন্নয়ন কর্তৃপক্ষ এবং বিভিন্ন জেলায় গণপূর্ত অধিদপ্তর বা পৌরসভাকে দায়িত্ব দেওয়ার কথা বলা হয়েছিল। কোনো প্রস্তাবই কার্যকর হয়নি।
বোঝা যায়, দেশে পরিকল্পিত নগর ও ঝুঁকিহীন ভবন নির্মাণের মতো গুরুত্বপূর্ণ একটি ইস্যু সরকারের নীতিনির্ধারকদের কাছে কতটা উপেক্ষিত ও অবহেলিত একটি বিষয়। বিশেষজ্ঞরা যেখানে ভূমিকম্পের আশঙ্কার কথা বলছেন, নগর পরিকল্পনাবিদেরা যেখানে নিয়মনীতি ছাড়া নির্মিত ভবনের ঝুঁকির বিষয়গুলো ক্রমাগত তুলে ধরছেন, পাঁচটি ভবনধসের ঘটনায় শতাধিক মৃত্যুর উদাহরণও যখন আমাদের সামনে আছে; তখন সরকার কীভাবে এত নির্বিকার একটি অবস্থান নিয়ে বসে আছে, তা সত্যিই বিস্ময়কর। সরকারের টনক বলে যদি কিছু থেকে থাকে তবে তা নড়া উচিত।
বাউল-নির্যাতন
মিছে ‘বাউল বাউল করো তোমরা
‘বাউল বাউল করো তোমরা/ বাউল কি আর আছে?
বড় দুঃখে বাংলার বাউল মইরাছে...’
— বিজয় সরকার
রাজনীতিতে যখন সরকার বনাম ফতোয়াপন্থীদের বিবাদ, তখন রাজবাড়ীতে বাউলদের দমনে স্থানীয় আওয়ামী লীগের সাধারণ সম্পাদক আর স্থানীয় মাদ্রাসার শিক্ষকদের জোটবদ্ধতার বিষয়টি ইঙ্গিতবহ। মোল্লা আর মাতব্বর এখানে দুজনে দুজনার। তাদের হাতে বাউল-নিগৃহ দেখে কুবেরের কিংবদন্তির কথাই মনে হলো। একদা কুবের নামের অসীম সম্পদবান রাজা ছিলেন। তাঁর সেসব ধন নাকি তাঁরই পাপে ভেসে গিয়েছিল। বালুতে চিকচিক করা রুপালি ঝিলিক, তা নাকি কুবেরের ধনসম্পদের অবশেষ। বাংলার বাউল-ফকির-সাধুরা যেন সেই কুবেরের ধনের মতো ছন্নছাড়া হয়ে ভেসে বেড়াচ্ছেন। অথচ উদার-অসাম্প্রদায়িক মানবতাবাদী বাঙালি সংস্কৃতি নিয়ে কত গর্ব আমাদের! কিন্তু তা কাদের অবদান, সে বিষয়ে আমরা বেহুঁশ।
যখন এ দেশে ইংরেজও আসেনি, যখন ইউরোপজুড়ে চলছিল ধর্ম নিয়ে হানাহানির অন্ধকার যুগ, তখন বাংলায় এক মানবতাবাদী জাগরণ ঘটে যাচ্ছিল। একদিকে সুফি-দরবেশরা, অন্যদিকে চৈতন্যদেবের অনুসারীরা জাত-পাত-বৈষম্যের বিরুদ্ধে দাঁড়িয়েছিলেন। অজস্র সমাজসংস্কারক সাধক ও সাধ্বীদের আবির্ভাব হয়েছিল। এঁদেরই সর্বশ্রেষ্ঠ প্রতিনিধি ফকির লালন সাঁই। তাঁর অনুসারী বাউল-ফকিররাই সেই মানবতাবাদী জীবন জিজ্ঞাসার উত্তরাধিকারী। তাঁদের হাত ধরেই কৃষকসমাজের মধ্যে চলছিল দেশজ রেনেসাঁ। ব্রিটিশের পৃষ্ঠপোষকতায় চলা কলকাতাই ‘রেনেসাঁর আলো’ পাশের গ্রামে পৌঁছাতেই যেখানে শত বছর লেগে গিয়েছিল, সেখানে গ্রামের বাউলেরা জাগাচ্ছিলেন গণমানুষকে। সৃষ্টি হচ্ছিল অজস্র পালা-গাথা-সাহিত্য। বাংলা ভাষা নতুন জীবন পেয়েছিল এদের হাতেই। আমাদের নিম্নবর্গীয় সংস্কৃতি ও শিল্পে এখনো তার ছাপ জ্বলজ্বল। গণমানুষের সন্তান বাউলেরাই আমাদের লোকায়ত সক্রেটিস, লালনের ভাষায় ‘সহজ মানুষের’ আদর্শ নারী-পুরুষ। গ্রামীণ সমাজে নারীমুক্তির সংগ্রাম তাঁরা যতটা চালিয়েছিলেন, আজও তা কল্পনা করা কঠিন। রবীন্দ্রনাথ ঠাকুর বা কাজী নজরুলের কথা যারা জানে না, সেসব মানুষও কিন্তু লালনের গান শোনেন ও বোঝেন। এঁদের কল্যাণেই আমরা বলতে পারি ‘উদার বাঙালি সংস্কৃতির’ কথা। অন্যদিকে এদের বিরোধীরাই মানুষকে ভয় দেখিয়ে পদানত রাখার জন্য প্রচার করেন, ‘বাংলার মানুষ ধর্মভীরু, কুসংস্কারাচ্ছন্ন’ ইত্যাদি। ধর্ম তাঁদের কাছে ভয় দেখানোর বিষয়, মনুষ্যত্বের বিষয় নয়।
ঔপনিবেশিক ইংরেজের আগমন আর তাদের শেখানো আধুনিকতার তোড়ে সেই বঙ্গীয় রেনেসাঁর ধারা থেকে আমরা বিচ্যুত হলাম। এই ক্ষতির বোধ থেকেই রবীন্দ্রনাথ ঠাকুর লিখেছিলেন, ‘তোমরা বাংলা বাংলা করিয়া সর্বত্র খুঁজিয়া বেড়াইতেছ, সংস্কৃত ইংরাজি সমস্ত ওলট্-পালট্ করিতেছ, কেবল একবার হূদয়টার মধ্যে অনুসন্ধান করিয়া দেখ নাই।’ (বাউলের গান/রবীন্দ্রনাথ ঠাকুর)। হ্যাঁ, আমরা দেখি নাই। আমরা ‘দেশের ঠাকুর ফেলিয়া বিদেশের কুকুর লইয়া’ মাতিলাম। এই সাংস্কৃতিক বিপর্যয়েরই শিকার হলেন বাউলেরা। তাঁদের মর্যাদা কেড়ে নেওয়া হয়, তাঁরা হারাতে থাকেন তাঁদের আশ্রম, মাজার, আখড়া ও সাধুসংঘের গৃহগুলো। জমিদারেরা তাঁদের নির্যাতন করেছে, মোল্লা-পুরোহিতেরা তাঁদের তাড়িয়ে বেড়িয়েছে, আমলাতন্ত্র তাঁদের অধিকার কেড়ে নিয়েছে। এখন মড়ার ওপর খাঁড়ার ঘা হয়ে এসেছে বাণিজ্যিক উদ্দেশ্যে আখড়া-আশ্রম-মাজার থেকে বাউল বিতাড়নের হিড়িক। আর আমরা শহরে বসে কেবল ‘বাউল বাউল’ করছি।
পবন দাস বাউলের গলায় এই দুঃখের আরতি শুনলে মনটা থম ধরে যায়। দেশে যতবার বড় বড় বিপর্যয় এসেছে, ততবার বাউলেরাও মরেছেন। বাংলার বেশির ভাগ বাউল-ফকির-সাধকেরা এসেছিলেন নিম্নবর্গের কৃষক-কারিগর-তাঁতি-জোলাদের মধ্য থেকে। ঔপনিবেশিক শোষণ-শাসনে এঁরা বিলীন হলে তাঁদের শ্রেণীভাই বাউলেরাও বিপন্ন হয়েছেন। কিন্তু ভাতের চেয়ে বেশি তাঁরা মরেছেন জানের আঘাতে। ফকির লালন সাঁইকে জমিদারের বিরুদ্ধে লাঠি নিতে হয়েছিল। ১৯৪২ সালের দোলপূর্ণিমার দিন কুষ্টিয়ার মাওলানা আফসার উদ্দিন আহমেদ লোকলস্কর নিয়ে বাউলদের অনুষ্ঠান পণ্ড করেন এবং অনেক সাধকের ঝুঁটি ও বাবরি কেটে দেন। বাংলা ১৩৩২ সনে রংপুরের মাওলানা রেয়াজউদ্দিন আহমদ ‘বাউল ধ্বংস ফৎওয়া’ দিয়ে তাঁদের প্রতিরোধের আহ্বান জানান। সে সময় থেকে এখন অবধি হাজার হাজার বাউলকে নির্যাতন করা হয়েছে, তাঁদের আশ্রয় ও আখড়া উচ্ছেদ হয়েছে, অনেকে গ্রামছাড়া হয়েছেন, কাফের ঘোষিত হয়েছেন আরও অনেকে। পাংশায় আমরা যা দেখলাম, তা সেই ‘বাউল ধ্বংস ফৎওয়ারই’ ধারাবাহিকতা।
কেবল কাঠমোল্লারাই নন, একশ্রেণীর শিক্ষিত আমলা-রাজনীতিবিদেরাও বাউল-ধ্বংসে কম যাননি। কুষ্টিয়ার লালন সমাধিক্ষেত্রটির দখল শুরু হয় ১৯৬৩ সালে। আইয়ুবের মানসপুত্র তৎকালীন পূর্ব পাকিস্তানের গভর্নর মোনায়েম খাঁ লালনের সমাধিক্ষেত্রের পাশে লালন লোকসাহিত্য কেন্দ্র নামে একটি প্রতিষ্ঠান বানান, পদাধিকারবলে এর সভাপতি হন কুষ্টিয়ার জেলা প্রশাসক। ১৯৭৬ সালে এই প্রতিষ্ঠানের নাম রাখা হয় লালন একাডেমি। ১৯৮৪ সালে লালনের মৃত্যুবার্ষিকীর দিনে তৎকালীন জেলা প্রশাসক ফজলুল হক মিয়া সেখানে মিলাদ-মাহফিলের আয়োজন করেন এবং ভক্তদের লালনের গান গাইতে বাধা দেন। সেই ধর্মসভা থেকে লালনভক্তদের তওবা পড়ানোর নির্দেশ দেওয়া হয়। আনুমানিক পাঁচ হাজার ফকির-সাধককে সেদিন রিজার্ভ পুলিশ দিয়ে পিটিয়ে মাজার এলাকা থেকে বের করে দেওয়া হয়। মাজারের সিন্দুকের চাবিও বেহাত হয়। এভাবে বাউল-ধ্বংস চালিয়ে যাওয়া সম্ভব হতো না, যদি রাষ্ট্র সচেতনভাবে তাদের উপেক্ষা না করত এবং আমাদের শহরবাসী সাংস্কৃতিক মহল উদাসীন না থাকত।
সবচেয়ে বড় ক্ষতি করা হয় ১৯৯৭ সালে। সংস্কৃতিবিষয়ক মন্ত্রণালয় লালন কমপ্লেক্স নির্মাণের জন্য বেছে নেয় মাজারের মূল চত্বরকেই। লালনের স্মৃতিবিজড়িত কালিগঙ্গা নদী ভরাট করে বানানো হয় উন্মুক্ত মঞ্চ। এখন বাৎসরিক লালন মেলায় ঢাকাই শিল্পীর গান আছে, রংবেরঙের করপোরেট স্পনসরদের বাহারি আত্মপ্রদর্শনী আছে, ব্যবসা-বাণিজ্য-বিনোদন আছে, কেবল সাধক ও সাধনার চিহ্নই সেখানে অবাঞ্ছিত। ওদিকে পাংশায় মাদ্রাসাশিক্ষক ইউনুস কারি আর মুফতি রিয়াজ ফতোয়া দেন আর তা বাস্তবায়ন করেন স্থানীয় আওয়ামী লীগের সাধারণ সম্পাদক। কাকে তাহলে বেশি দোষ দেব, একশ্রেণীর মোল্লাদের নাকি রাজনৈতিক পান্ডাদের?
বাউলবিনাশীদের ক্ষমতার খুঁটি তাই ধর্ম নয়, বিত্ত আর আধিপত্যবাদী রাজনীতি। যেমন ক্রসফায়ারের শিকার কেবল গরিব শ্রেণীর লোকেরা, মোল্লা-মাতব্বরি ফতোয়ার টার্গেটেও তেমনি গরিব নারী-পুরুষ। অথচ সরকার বাউলপ্রেমী, কালচার ইন্ডাস্ট্রি বাউলপ্রেমী, মিডিয়া-চ্যানেল বাউলপ্রেমী, সংগীত ব্যবসায়ীরা বাউলপ্রেমী, এনজিওগুলো বাউলপ্রেমী, করপোরেট ব্যবসায়ীরা বাউলপ্রেমী। তার পরও রাজবাড়ীর নিগৃহীত ২৮ বাউলের অন্যতম ৯০ বছর বয়সী বাউল আজগর আলী শাহকে চোখের পানি মুছতে মুছতে বলতে হয়, ‘যে অপমান ওরা করেছে, এর চেয়ে ক্রসফায়ারও ভালো ছিল।’
সমাজে গভীর, গভীরতর অসুখের আলামত
রাজশাহীতে নিষ্ঠুরতা
যেকোনো হত্যাই নিষ্ঠুরতা। কিন্তু রাজশাহীতে ব্যবসায়ীকে জিম্মি করে মুক্তিপণ আদায় করা এবং তারপর ঘটনাটি চাপা দিতে ‘জিম্মি’কে হত্যা করে তার লাশ টুকরো টুকরো করার ঘটনাকে শুধু নিষ্ঠুরতা বললে কম বলা হয়। বলার আসলে ভাষা নেই। আমরা স্তম্ভিত, আমরা ভাষাহীন। সমাজের কারও কারও মধ্যে কী পরিমাণ ঘৃণা ও জিঘাংসা জন্মালে কেউ হিতাহিতজ্ঞানশূন্য হয়ে যায়। কীভাবে অতিসাধারণ মানুষও স্বার্থের বশে চরম বর্বরতা ঘটাতে পারে, এ ঘটনাটি তারও একটা সূচক। সূচকটা আমাদের সতর্ক হতে বলে, হুঁশিয়ার হতে বলে।
জমির দালালি বাবদ টাকার দাবি ছিল খুনিদের। সেই হিসাবে তাঁরা ব্যবসায়ী আমিনুল হককে (৪৫) বাগে পেয়ে আটক করেন। তাঁকে জিম্মি করে ২০ লাখ টাকা মুক্তিপণও আদায় করা হয়। তারপর পুরো ঘটনা ধামাচাপা দিতে ‘জিম্মি’কেই জবাই করে হত্যা করা হয়। অপরাধের চিহ্ন লুকাতে লাশ টুকরো টুকরো করে গায়েব করে দেওয়ার প্রস্তুতির সময়ই খুনিরা ধরা পড়ে। ভাষ্যটি পুলিশের, আশা করি তদন্তকাজে বিস্তারিত বিবরণ বেরিয়ে আসবে। এবং সে অনুযায়ী আদালতে দোষী ব্যক্তিদের যথাযথ শাস্তিও হবে। কিন্তু কেন মানুষ এ ধরনের নিষ্ঠুরতা করবে, কেন মানবের মধ্যে সুপ্ত এক দানব লুকিয়ে থাকে, তার ব্যাখ্যাও আমাদের করা প্রয়োজন। উল্লেখ্য, গত সরকারের আমলেও আমরা এ ধরনের কিছু বর্বরতা ঘটতে দেখেছি। সাধারণভাবে আইন-বিচার-শাস্তি সঠিকভাবে চললে, বিরোধ-নিষ্পত্তির সহজ ব্যবস্থা থাকলে অপেশাদারি অপরাধ কিছুটা কমে। এ ধরনের ঘটনা বারবার ঘটা, ব্যবস্থার ভেতরের গলদকেই প্রকাশ করে।
এখানে খেয়াল করার বিষয় যে অপরাধীরা সাধারণ খুদে ব্যবসায়ী। যত দূর জানা যায়, আগে কোনো অপরাধেও তারা জড়িত ছিল না। তারা কেবল স্বার্থের তাড়নায়, অন্ধ প্রবৃত্তির বশে এমন নৃশংস কাজ করল, যা কঠিন জল্লাদও করতে দ্বিধা করবে। আদালতের বিচারের পরও প্রশ্নটি তাই রয়ে যাবে যে, সমাজের আইন ও নৈতিকতার কোন গভীর অসুখের আলামত এসব? র‌্যাবের নিষ্ঠুরতা, গৃহপরিচারিকার ওপর গৃহকর্ত্রীর নিষ্ঠুরতা, রাজনৈতিক নিষ্ঠুরতা, ছিনতাই-ডাকাতির নিষ্ঠুরতাসহ সমাজের সব অংশেই নিষ্ঠুরতা ঘটছে। পেশাদার অপরাধী থেকে শুরু করে আপাতভাবে গৃহস্থ মানুষ, সরকারি বাহিনী থেকে শুরু করে সাধারণ কর্মজীবীদের মধ্যেও নিষ্ঠুর আচরণ বারবার প্রকাশ পাচ্ছে। রাজশাহীর ওই ব্যবসায়ী হত্যার সুষ্ঠু তদন্ত ও বিচার হোক, কিন্তু একই সঙ্গে সাধারণ মনের মধ্যে যে অসাধারণ নিষ্ঠুরতার বীজ শিকড় গাড়ছে, তা নিয়েও সবাই ভাবতে বসুক, প্রতিকার খুঁজুক।
সারা দেশেই অভিযান চালান, ফসল বাঁচান
সার ও কীটনাশকের আসল-নকল
সবকিছু যেখানে নকল হয়, সেখানে কীটনাশকও নকল হবে, তাতে আশ্চর্যের কিছু নেই। গতকালের প্রথম আলোয় ‘হাটবাজারে মেয়াদোত্তীর্ণ ও নকল কীটনাশক’ শিরোনামের খবরটিতে একই সঙ্গে উদ্বেগ ও আনন্দের ব্যাপার রয়েছে। নকল কীটনাশক মানে কৃষি উৎপাদনে তার ক্ষতিকারক প্রভাব পড়বে; মারা পড়বে ফসল। তাতে উৎপাদন কমে যাবে এবং কৃষি অর্থনীতি ও খোদ কৃষক উভয়ই ক্ষতিগ্রস্ত হবে। এটাই উদ্বেগের বিষয়। তাই বগুড়ার আদমদীঘি উপজেলায় ৫০ হাজার টাকা সমমানের নকল ও মেয়াদোত্তীর্ণ কীটনাশক জব্দ করার ঘটনাটি কৃষকের জন্য আনন্দের। কিন্তু প্রশ্ন হচ্ছে, সারা দেশের কৃষককে নকল কীটনাশকের হাত থেকে রক্ষার জন্য কী ব্যবস্থা নেওয়া হচ্ছে?
আধুনিক কৃষিতে কীটনাশক, উচ্চফলনশীল বীজ ও সার খুবই গুরুত্বপূর্ণ। এসব ছাড়া যেমন ভালো ফলন হয় না, তেমনি নিম্নমানের এবং নকল কীটনাশক ও সার-বীজের কারণেও চাষাবাদের ক্ষতি হয়। মানহীন ও নকল সার, বীজ ও কীটনাশক কেবল ফসলেরই নয়, সামগ্রিক কৃষি-প্রতিবেশব্যবস্থারই ক্ষতি করে—যদিও যেকোনো কীটনাশক ও রাসায়নিক সারই জমি ও পরিবেশের জন্য দীর্ঘ মেয়াদে ক্ষতিকর। কিন্তু নকলের ক্ষতি আরও বেশি। এতে শুধু ক্ষতিই নয়, ক্ষতির প্রতিদান হিসেবে কাঙ্ক্ষিত ফলন আসে না। সে জন্য প্রায়ই দেখা যায়, নকল কীটনাশক বা বীজের জন্য বিভিন্ন এলাকার কৃষকের চাষাবাদ ব্যর্থ হচ্ছে। এতে করে উৎপাদন যেমন কাঙ্ক্ষিত লক্ষ্যে পৌঁছায় না, তেমনি কৃষকশ্রেণীরও অর্থনৈতিক ক্ষতি হয়। সুতরাং বাজার থেকে নকল কৃষি-উপকরণ যেমন হটাতে হবে, তেমনি এগুলোর উৎপাদন ও বিপণনকারীদেরও শাস্তি দিতে হবে। আর বিশেষ করে, সেটি করতে হবে ফসল রোপণের মৌসুমের আগে, দেশজুড়েই।
প্রতিটি উপজেলায়ই কৃষি কর্মকর্তা রয়েছেন, রয়েছে সরকারের মাঠ প্রশাসন। এ ছাড়া বাংলাদেশ কৃষি উন্নয়ন করপোরেশনকেও (বিএডিসি) ব্যবহার করা যায়। এসব সংস্থার সমন্বয়ে প্রতি তিন মাস অন্তর সারা দেশে নকল সার-বীজ-কীটনাশকবিরোধী অভিযান চালানো কঠিন কাজ নয়।
কৃষি বিশেষজ্ঞদের মত হলো, কৃষিপণ্যের বাজার ও বিতরণ-ব্যবস্থাপনাটা পুরোপুরি বেসরকারীকরণের কারণেই কৃষকের ভোগান্তি বাড়ছে। বিএডিসিকে শক্তিশালী করার মাধ্যমে সরকারিভাবে মানসম্পন্ন কৃষি-উপকরণ সহজলভ্য করা যায়। পাশাপাশি সরকারের বাজার ও শিল্প উৎপাদন তদারককারী প্রতিষ্ঠানগুলোর নজরদারিও জরুরি। আমরা চাই, সরকার আদমদীঘির মতো করে সারা দেশেই নকল কৃষি-উপকরণবিরোধী অভিযান চালাবে।
গাড়িগুলোর কী দোষ?
চট্টগ্রামে ভাঙচুর
ঘটনা যা-ই ঘটুক, তার রেশ ও রোষের শিকার হবে রাস্তার গাড়ি। ঢাকায়, চট্টগ্রামে বা দেশের অন্য কোথাও হেরফের হবে না। শনিবার রাতে চট্টগ্রাম মেডিকেল কলেজের ছাত্রদের ক্ষোভের শিকার হলো রাস্তার অসংখ্য গাড়ি, যার সঙ্গে এই গাড়িগুলোর কোনো সম্পর্ক নেই। এমনকি এটি কোনো সড়ক দুর্ঘটনার প্রতিক্রিয়াও নয়। একটি ক্লিনিকের নিরাপত্তাকর্মীদের সঙ্গে বাগিবতণ্ডার ফল হচ্ছে এই ভাঙচুর ও সড়ক অবরোধ। এই প্রবণতাকে এখন আর সাধারণ সামাজিক অসুস্থতা হিসেবে বিবেচনা করা যাচ্ছে না। এটি স্থায়ী রোগে পরিণত হয়েছে।
যে বাগিবতণ্ডা বা অপ্রীতিকর ঘটনার কারণে ছাত্ররা ক্লিনিকটিতে হামলা চালিয়েই থেমে থাকলেন না, রাস্তায় গাড়ি ভাঙচুর করলেন, রাস্তা অবরোধ করে সাধারণ জনগণকে দুর্ভোগের মধ্যে ফেললেন, সেই ঘটনার সূত্রপাতের দায় কিন্তু ছাত্রদেরই। পত্রিকার খবর অনুযায়ী, চট্টগ্রাম মেডিকেল কলেজের দুই ছাত্র চিকিৎসক দেখাতে গিয়েছিলেন পাশের একটি ক্লিনিকে। সিরিয়াল মেনে চিকিৎসক দেখাতে রাজি ছিলেন না তাঁরা, ঘটনার শুরু এখান থেকেই। এক নিরাপত্তারক্ষীকে থাপড় মারলে অন্য নিরাপত্তারক্ষীরা এসে এই দুই ছাত্রকে আটক করেন। এরপর ক্লিনিকটিতে শুরু হয় পাশের মেডিকেল কলেজ থেকে ছুটে আসা ছাত্রদের ভাঙচুর।
ক্লিনিকের মূল ফটকে তালা লাগিয়ে যখন এই ছাত্ররা ভাঙচুর চালাচ্ছিলেন, তখন সেখানকার রোগীদের মধ্যে কোন ধরনের ভীতিকর পরিস্থিতি তৈরি হয়েছিল, তা অনুমান করতে কষ্ট হওয়ার কথা নয়। যাঁরা এই ভাঙচুরে অংশ নিয়েছেন, সেই ছাত্ররা কি ঠান্ডা মাথায় এখন বিষয়টি একটু ভেবে দেখবেন? আপনারা কি ভেবে দেখবেন যে আপনাদের সহপাঠী দুজনই ভুল করেছেন, যাঁরা সিরিয়াল ভেঙে রোগী দেখাতে গিয়ে নিরাপত্তাকর্মীকে থাপড় মেরেছেন? আপনারা কি ভেবে দেখবেন, এরপর রাস্তায় যাঁদের গাড়ি ভাঙচুর করলেন, রাস্তা অবরোধ করে যাঁদের কষ্ট দিলেন, তাঁরা কী দোষ করেছেন? এভাবে আইন নিজের হাতে তুলে নেওয়ার অধিকার কারও নেই।
এই প্রশ্নগুলো ভেবে দেখলে নিজেদের ভুলগুলো বুঝতে কষ্ট হওয়ার কথা নয়। আর ভুলগুলো একবার বুঝতে পারলে ভবিষ্যতে সে ধরনের ভুল না করারই কথা। যেকোনো অজুহাতে রাস্তায় গাড়ি ভাঙচুর কিংবা সম্পত্তি নষ্ট করার প্রবণতা কঠোর হাতে বন্ধ করতে হবে। এসব অঘটনের জন্য যারা দায়ী, তাদের বিরুদ্ধে শাস্তিমূলক ব্যবস্থা নিতে হবে।
পুলিশ তাহলে আছে কেন?
দিনে দুপুরে খুন
রাজধানীর ব্যস্ততম এলাকায় দিনে দুপুরে, নিজের বাসার ভেতর বাড়ির মালিক খুন হয়ে গেলেন! পরিস্থিতির কতটা অবনতি হলে এটা সম্ভব, তা বুঝতে অসুবিধা হয় না। দিনে দিনে পুলিশের সংখ্যা বাড়ছে, পদ ও পদবি বাড়ছে। আর বিপরীতে বেপরোয়া হয়ে উঠছে অপরাধীরা। অনায়াসে তারা খুন করে চলে যাচ্ছে।
বিদেশে কাজ করে কিছু অর্থ উপার্জনই হলো তাঁর কাল। ডাকাতেরা বাসায় ঢুকে বলে, ‘অনেক দিন বিদেশে ছিলি, টাকা কোথায় রেখেছিস?’ মানুষ বিদেশে টাকা উপার্জন করে দেশে বৈদেশিক মুদ্রা পাঠাবেন—এটা তো সব সরকারের ঘোষিত নীতি। কিন্তু এ জন্য যদি প্রাণে বেঁচে থাকার নিরাপত্তাটুকুও সরকার তাঁকে না দিতে পারে, তাহলে কোন ভরসায় প্রবাসীরা দেশে পরিবার-পরিজন ফেলে রেখে বিদেশ-বিভুঁইয়ে কাজ করবেন?
দুর্বৃত্তরা এলাকায়ই থাকে। ওরা নেশা করে। বাড়ির একজন ভাড়াটের ঘরে অভিযুক্ত যুবকেরা জুয়ার আসর বসাত। এসব অভিযোগ অনেক দিন ধরেই ওদের বিরুদ্ধে রয়েছে। বাড়ির মালিক জুয়া খেলায় বাধা দেওয়ায় ওরা ক্ষিপ্ত হয়। কয়েক দিন ধরে তারা হুমকি দিচ্ছিল। ওরা বাড়ির মালিক কাজী জিয়া হায়দারের মেয়েকে অপহরণ করে পাঁচ লাখ টাকাও দাবি করেছিল। এমনকি কয়েক দিন আগে অভিযুক্ত বখাটে যুবকেরা তাঁদের বাসায় আগুন দেওয়ার চেষ্টা করেছিল।
এসব ঘটনা চলছিল প্রকাশ্যে। থানা-পুলিশ নির্বিকার ছিল কেন? বাড়ির মালিক পুলিশকে জানাননি, সেটা তাঁর ভুল হতে পারে। হয়তো তিনি স্থানীয়ভাবে মীমাংসা করাই শ্রেয় মনে করেছেন। কিন্তু পুলিশেরও তো দায়িত্ব আছে। মেয়েকে অপহরণের হুমকি, বাসায় আগুন—এগুলো তো গোপনে হয়নি। সবাই জানে, পুলিশ জানে না কেন? পুলিশ যদি তৎপর না থাকে, সাধারণ মানুষ কোন ভরসায় যাবে তাদের কাছে প্রতিকার চাইতে?
খোদ রাজধানী ঢাকায় যদি প্রবাসীরা দেশে ফিরে অসহায়ভাবে খুন হয়ে যান, তাহলে দূরের জেলা ও গ্রামে কী হবে? প্রবাসে উপার্জন করার ‘অপরাধে’ দেশে ফিরে তাঁরা কি জীবন বাঁচানোর জন্য পালিয়ে বেড়াবেন? বিষয়টি নিয়ে আইনশৃঙ্খলা রক্ষাকারী বাহিনীকে গুরুত্ব দিয়ে ভাবতে হবে। দেশের বৈদেশিক মুদ্রার চাহিদা পূরণে প্রবাসীদের আয় একটি বড় ভূমিকা পালন করে। তাঁদের নিরাপত্তা দিতে সরকারকে বিশেষ কর্মসূচি নিতে হবে।
অবিলম্বে অভিযুক্ত খুনিদের গ্রেপ্তার ও বিচারের মুখোমুখি করা হোক। তাদের দৃষ্টান্তমূলক শাস্তি নিশ্চিত করা সরকার ও প্রশাসনের একটি বড় দায়িত্ব।
আইনশৃঙ্খলা রক্ষাকারী বাহিনী কী করে?
সড়কে চাঁদাবাজি ও ছিনতাই
চাঁদাবাজি, ছিনতাই ও শ্রমিক নির্যাতনে অতিষ্ঠ হয়ে বাসমালিক ও শ্রমিকেরা ঢাকা-কাপাসিয়া-কিশোরগঞ্জ সড়কে অনির্দিষ্টকালের জন্য বাস ধর্মঘট শুরু করেছিলেন। জেলা প্রশাসনের আশ্বাস পেয়ে তাঁরা ধর্মঘট স্থগিত করেছেন বটে, কিন্তু চাঁদাবাজ ও ছিনতাইকারীদের দৌরাত্ম্য কী মাত্রায় বেড়ে গেলে ধর্মঘটের মতো চরম প্রতিবাদী অবস্থান নিতে বাসমালিক ও শ্রমিকেরা বাধ্য হয়েছিলেন, তা সহজেই বোঝা যায়।
বাংলাদেশ সড়ক পরিবহন মালিক সমিতি, গাজীপুর জেলা বাস শ্রমিক ইউনিয়ন, মহাখালী বাস মালিক সমিতিসহ যে ছয়টি সংগঠন ধর্মঘট শুরু করেছিল, তাদের অভিযোগ, দীর্ঘদিন ধরে ঢাকা-কাপাসিয়া-কিশোরগঞ্জ সড়কে সন্ত্রাসীরা বাসের চালক ও সহকারীদের কাছ থেকে চাঁদা আদায় করে চলেছে। চাঁদা দিতে অস্বীকৃতি জানালে শ্রমিকদের আটকে রেখে মারধর করা হয়, গাড়ি ভাঙচুর করা হয়। বাসে ডাকাতির ঘটনাও ঘটে। বাসমালিক ও শ্রমিকদের পক্ষ থেকে আইনশৃঙ্খলা রক্ষাকারী কর্তৃপক্ষের কাছে এসবের প্রতিকার চাওয়া হয়েছে; কিন্তু আইনশৃঙ্খলা রক্ষাকারী কর্তৃপক্ষ ডাকাত, ছিনতাইকারী ও চাঁদাবাজদের বিরুদ্ধে কোনো পদক্ষেপ নেয়নি, বরং পুলিশ নানাভাবে তাঁদের হয়রানি করে থাকে।
সড়ক-মহাসড়কগুলোয় নিরাপত্তা বিধানের দাবি দীর্ঘদিনের। কিন্তু ঈদ বা বড় কোনো উপলক্ষে মহাসড়কগুলোয় বিশেষ নিরাপত্তাব্যবস্থা নেওয়া ছাড়া সরকারের পক্ষ থেকে আর কোনো উদ্যোগ লক্ষ করা যায় না। এ কারণে ডাকাতি, চাঁদাবাজি ও ছিনতাইয়ের খবর অহরহই পাওয়া যায়। এটা শুধু ঢাকা-কাপাসিয়া-কিশোরগঞ্জ সড়কেই নয়, দেশের বিভিন্ন সড়ক-মহাসড়কেই ঘটে থাকে। মহাসড়কের বিভিন্ন স্থানে চাঁদাবাজির কারণে রাজধানীর বাজারে নিত্যপণ্যের দামও বেড়ে যায়।
বাসমালিক ও শ্রমিকেরা এর আগে গাজীপুর ও কিশোরগঞ্জের জেলা প্রশাসনকে স্মারকলিপি দিয়েছিলেন, কিন্তু কোনো জেলা প্রশাসনই কোনো পদক্ষেপ নেয়নি। ধর্মঘট শুরু না করা পর্যন্ত যদি কোনো সমস্যার ব্যাপারে সংশ্লিষ্ট কর্তৃপক্ষের চেতনা না জাগে, তবে তা বড়ই দুর্ভাগ্যজনক। কর্তৃপক্ষের আশ্বাসের ভিত্তিতে বাসমালিক ও শ্রমিকেরা ধর্মঘট স্থগিত করেছেন মানেই সমস্যার সমাধান হয়ে গেছে, এটা মনে করা ঠিক হবে না। কর্তৃপক্ষ যদি চাঁদাবাজ-ছিনতাইকারীদের দৌরাত্ম্য বন্ধ করতে না পারে, তাহলে তাঁরা আবারও ধর্মঘটে যেতে বাধ্য হবেন। কিন্তু শুধু সে কারণেই নয়, দেশের সড়ক-মহাসড়কগুলোর নিরাপত্তা নিশ্চিত করা আইনশৃঙ্খলা রক্ষাকারী কর্তৃপক্ষের স্বাভাবিক দায়িত্বের অন্তর্গত। এ লক্ষ্যে কঠোর দমনমূলক পদক্ষেপ নিতেই হবে
রংপুর মেডিকেলের ঘটনার সুষ্ঠু তদন্ত ও বিচার হোক
সাংসদের কীর্তি
রংপুর মেডিকেলে সাংসদের নেতৃত্বে যা হয়েছে, তা অভিনব এবং লজ্জাজনক। কর্মচারী নিয়োগে কোটা-সুবিধা আদায়ে সাত ট্রাক মানুষ এনে, লাঠিসোঁটা নিয়ে হাসপাতাল জিম্মি করার প্রতিবাদ করব, নাকি ‘মাস্তান’ সাংসদকে কর্মচারীদের লাঠিপেটার ঘটনার নিন্দা জানাব? নির্বাচিত সাংসদের এহেন লাঞ্ছনা থেকে বড় হয়ে উঠেছে তাঁর দুর্বৃত্তপনা। এটা গণতন্ত্রের অপমান, তাঁকে নির্বাচনকারী ভোটারদের অপমান।
রংপুর মেডিকেল কলেজ হাসপাতালে তৃতীয় ও চতুর্থ শ্রেণীর পদে ১৮১ জনের নিয়োগে পরীক্ষা হয়েছে ২৩ জানুয়ারি। চাকরি নিয়ে বাণিজ্য হয়, কর্মীদের খুশি রাখা হয়। তাই রংপুর মহানগর আওয়ামী লীগ আর মেডিকেল কলেজের ছাত্রলীগের দাবি ৭০ জনের কোটা। জাতীয় পার্টির স্থানীয় সাংসদ, দলের প্রধান হুসেইন মুহম্মদ এরশাদের ভাতিজা জনাব শাহরিয়ারের চাওয়া ৪০ জনের কোটা। লক্ষ্য পূরণে কলেজে ধর্মঘট করেছে ছাত্রলীগ। সাংসদ বহিরাগত বিধায় ট্রাকে করে লোকবল নিয়ে এসেছেন কোটা আদায়ে। হাসপাতাল জিম্মি করার এই সংবাদ সংগ্রহে আসা সাত সাংবাদিককেও তাঁরা প্রহার করেছেন; বন্ধ করে দিয়েছেন হাসপাতালের চিকিৎসাসেবা। সাংসদের ভাষায়, তিনি ‘লোকবল নিয়ে স্মারকলিপি জমা’ দিতে এসেছেন।
কর্মচারীরাও বসে থাকেননি। তাঁরাও পাল্টা লোকবল জড়ো করে বহিরাগতদের তাড়িয়ে দেন এবং পলায়নরত সাংসদকে ধরে পিটিয়ে মাথা ফাটিয়ে দেন। আগেভাগে প্রস্তুত পুলিশ এই নাটকে দর্শকের ভূমিকায় দাঁড়িয়ে থেকে ‘কর্তব্য’ পালন করেছে।
প্রথমত, সাংসদই হোন বা আওয়ামী লীগ বা ছাত্রলীগের নেতাই হোন, কর্মচারী নিয়োগে তাঁরা বহিরাগত হস্তক্ষেপকারী। এটাই তাঁদের প্রথম অপরাধ। দ্বিতীয়ত, স্মারকলিপি পেশের জন্য লাঠিধারী ‘লোকবল’ নিয়ে হাসপাতালকে জিম্মি করা ফৌজদারি অপরাধ। তৃতীয়ত, জাতীয় সাংসদের একজন আইনপ্রণেতা কেবল একজন জনপ্রতিনিধিই নন, তিনি গণতান্ত্রিক শাসনব্যবস্থার অংশীদার; মাস্তানি করতে গিয়ে প্রহূত হওয়া তাঁর জন্য মোটেই গৌরবের নয়। দুঃখের বিষয়, সম্প্রতি অনেক সাংসদকেই দেখা যাচ্ছে এ রকম দুর্বৃত্তপনায় জড়িত হতে। সম্প্রতি রাজধানীর সরকারদলীয় সাংসদ কামাল মজুমদারকেও আমরা মনিপুর বিদ্যালয়ে অনুরূপ ভূমিকায় অবতীর্ণ হতে দেখেছি। এর আগে ময়মনসিংহের গফরগাঁওয়ের সাংসদ গিয়াসউদ্দিন আহাম্মেদ কিংবা কক্সবাজার-৪ আসনের সাংসদ আবদুর রহমান বদিকেও আমরা দেখেছি এ রকম আচরণ করতে।
জনপ্রতিনিধিরা জনগণের সেবা করবেন বলে নির্বাচিত হয়েছেন। কিন্তু দেখা যাচ্ছে, তাঁদের অনেকেই নিজেদের নির্বাচিত ‘জমিদার’ মনে করে প্রজাতন্ত্রের ক্ষমতা এবং জনগণের সম্পদে থাবা বসাচ্ছেন। এঁরা ক্ষমতার ঘুণপোকা; নিরন্তর এঁরা রাজনীতি ও রাষ্ট্রকে ভেতর থেকে ফাঁপা করে দেবেন।
রংপুরের ঘটনা ক্ষমতাসীন জোটের দুই শরিকের প্রশাসনিক কাজে নগ্ন হস্তক্ষেপের একটি নজির মাত্র। মেডিকেল কলেজ হাসপাতাল বা যেকোনো সরকারি প্রতিষ্ঠানে লোক নিয়োগ হবে যোগ্যতা ও মেধার ভিত্তিতে। সেখানে সাংসদ বা ছাত্রলীগ নেতার কোনো ভূমিকা থাকার কথা নয়। আমরা এ ঘটনার সুষ্ঠু তদন্ত ও বিচার দাবি করছি। একই সঙ্গে রংপুর মেডিকেল কলেজ হাসপাতালে কারও তদবিরে কোনো কর্মচারী নিয়োগ হলে তা বাতিল করা হোক।
নিরপেক্ষ তদন্ত কমিটি হতে হবে
পুলিশের গুলিতে চার মৃত্যু
আমাদের চাঁদপুর ও লক্ষ্মীপুর সংবাদদাতার বিবরণ অনুযায়ী, যে ধরনের পরিস্থিতিতে পুলিশ নিরস্ত্র জনতার ওপর গুলি চালাতে ‘আত্মরক্ষার্থে’ বাধ্য হয়, সে ধরনের পরিস্থিতি গত রোববার ওই দুটি স্থানে ছিল না। দুই শহরে চারটি মূল্যবান প্রাণ শুধু পুলিশের বাড়াবাড়ির কারণে খোয়াতে হয়েছে কি না, তা নিরপেক্ষ তদন্তের দাবি রাখে।
পুলিশের মহাপরিদর্শক (আইজিপি) হাসান মাহমুদ খন্দকার, যিনি সদ্য তিন তারকা ব্যাজ পরিধান করেছেন, তিনি সাংবাদিকদের বলেন, পুলিশ সদর দপ্তর দুটি কমিটি গঠনসহ তদন্ত কমিটি করেছে। এতে মনে হতে পারে, তিনি বুঝি বিশেষ কোনো পদক্ষেপ নেওয়ার কথা বলে জনমনের ক্ষোভ প্রশমনের চেষ্টা করছেন। এটা আসলে রুটিনকাজ। আইন অনুযায়ী পুলিশ বিভাগ প্রতিটি গুলিবর্ষণের পর তার যথার্থতা খতিয়ে দেখতে কমিটি গঠন করতে বাধ্য। তবে তাঁর কৃতিত্ব যে ঘোষণাটি ওই দিনই দিয়েছেন। আমাদের গণমাধ্যম যদি তাঁর এই ঘোষণার বিষয়টি যে রুটিন, তা পরিষ্কার করত, তাহলে ঠিক কাজ করত।
সরকারকে বেকায়দায় ফেলার জন্য পুলিশের ভেতরের কোনো শক্তি এভাবে গুলি ছুড়েছে কি না, প্রশ্ন করা হলে আইজিপি বলেন, ‘তদন্ত করলে সবকিছুই পরিষ্কার হয়ে যাবে।’ কিন্তু ‘সবকিছুই পরিষ্কার’ করার এখতিয়ার ওই দুুটি কমিটির থাকার নয়। আগ্নেয়াস্ত্র ব্যবহার নিয়ে শাসন বিভাগীয় তদন্তের ব্যাপারে পিআরবির ১৫৭(ক) ধারায় বলা হয়েছে, ‘যখনই পুলিশ আগ্নেয়াস্ত্র ব্যবহার করবে, তখনই এর ব্যবহার যুক্তিযুক্ত হয়েছে কি না, তা নির্ধারণের জন্য যত দ্রুত সম্ভব তদন্ত চালাতে হবে।’ এর প্রতিবেদন জনসমক্ষে প্রকাশের বিধান আইনে স্পষ্ট করে বলা নেই। তা ছাড়া বিভাগীয় কমিটির গ্রহণযোগ্যতা কম বলে প্রতীয়মান হতে পারে। শুধু আগ্নেয়াস্ত্র ব্যবহার নয়, দরকার পুলিশের পুরো আচরণ তদন্ত করে দেখা। তাদের ও বিক্ষোভকারীদের দিক থেকে কী ধরনের অপতৎপরতা ও উসকানি ছিল, তা জানা দরকার।
চাঁদপুরে ও লক্ষ্মীপুরে সভা-সমাবেশের বিষয়ে কোনো নিষেধাজ্ঞা ছিল না। চাঁদপুরে একটি ঐতিহ্যবাহী প্রাথমিক বিদ্যালয়ের মাঠে বিএনপি সমাবেশ করছিল। ওই স্থানটি জনসমাবেশের জন্য নির্দিষ্ট। সব দল সেখানেই সভা করে থাকে। এ রকমের একটি পরিবেশে পুলিশ তাদের সমাবেশ ও মিছিলে বাধা দিয়েছিল। এখন খতিয়ে দেখতে হবে উচ্ছৃঙ্খল কর্মীরা পুলিশের ওপর ইটপাটকেল নিক্ষেপ করেছিল, আর ঠিক সে কারণেই পুলিশের গুলিবর্ষণ অনিবার্য ছিল কি না? চাঁদপুরের নির্বাহী হাকিম বলেছেন, ‘পরিস্থিতির কারণেই গুলি করা হয়েছে।’ লক্ষ্মীপুরের ঘটনা আরও দুর্ভাগ্যজনক। সেখানকার ওসি ও পুলিশ সুপার এখনো নিশ্চিত করেননি যে গুলিবর্ষণের ঘটনায় কোনো নির্বাহী হাকিমের অনুমতি ছিল কি না। সেখানে প্রায় তিন বছর ধরেই বিরোধী দলকে সভা-সমাবেশ করতে বাধা দেওয়া হচ্ছিল।
উভয় ঘটনায় নিরপেক্ষ তদন্ত হওয়া প্রয়োজন বলে মনে করি। আইজিপি যে দুটি তদন্ত কমিটি গঠনের ঘোষণা দিয়েছেন, তা দিয়ে জনগণের জানার আকাঙ্ক্ষা পূরণ হওয়ার নয়। শোকসন্তপ্ত পরিবারের সদস্যরাও কোনো সান্ত্বনার ভাষা খুঁজে পাবেন না।