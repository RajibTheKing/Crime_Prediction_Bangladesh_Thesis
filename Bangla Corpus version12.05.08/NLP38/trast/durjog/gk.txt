<doc>‘কুন দিন গোশত খাইছি মনে নাই বাবা। হামরা গরিব মানুষ, ভাতে পাই না, গোশত পাম কোটে। তোমরা কষ্ট করি আসি গরু কোরবানি দেন বলি ঈদের দিন গোশত খাবার পাই।’ কথাগুলো কুড়িগ্রাম প্রথম আলোর চরের বিধবা বিবিজান বেওয়ার (৬৫)। 
দিনমজুর সুলতান (৫৮) দুঃখ করে বলেন, জীবনে কোরবানি দিবার পাই নাই। ঈদের দিন গোশত খাম, সে উপায় নাই। তোমরা আসি কোরবানি দেন বলি খাবার পাই। 
ঈদুল আজহা উপলক্ষে প্রথম আলোর পক্ষ থেকে চরের দরিদ্র মানুষের জন্য ৪০ হাজার টাকা পাঠানো হয় গরু কেনার জন্য। ঈদের দুই দিন আগে চরের মানুষ নিজেরাই কুড়িগ্রাম সদর উপজেলার যাত্রাপুর হাট থেকে দুটি গরু কেনে। 
ঈদের দিন নামাজ শেষে শত শত নারী-পুরুষের উপস্থিতিতে গরু দুটি কোরবানি করেন চরের ঈদগাহ মাঠের ইমাম মাওলানা মো. আব্দুর রহমান। চরের মানুষ নিজেরাই মাংস কেটে প্রতিটি পরিবারের মধ্যে বণ্টন করে। এ সময় উপস্থিত ছিলেন প্রথম আলো বন্ধুসভার কুড়িগ্রাম জেলা শাখার সাংগঠনিক সম্পাদক নাজমুল ইসলাম ও প্রথম আলো কুড়িগ্রাম প্রতিনিধি সফি খান। 
মাংস পেয়ে দুই শিশুসন্তানকে নিয়ে আনন্দে বাড়ি ফিরছেন দিনমজুর আব্দুল কুদ্দুস (৫১)। এ সময় তিনি বলেন, ‘ঈদের দিন সকালে মুলা দিয়া ভাত খাইছি। গরিব মানুষ, ঈদের দিন গোশত কেনার পয়সা নাই। তোমরা দিলেন বলি ছাওয়া-পাওয়া নিয়া রাইতোত খাম।’ 
ওই চরে ৩৬০টি পরিবার বসবাস করে। তাদের প্রত্যেকের কাছে কোরবানির মাংস পৌঁছে দেওয়া হয়।</doc>