<doc>রাজবাড়ী সদর, মৌলভীবাজারের কমলগঞ্জ ও বগুড়ার আদমদীঘি উপ-জেলায় গত মঙ্গলবার ২০৫ জন দুস্থ ও মুক্তিযোদ্ধাকে শীতবস্ত্র দেওয়া হয়েছে। প্রথম আলো ট্রাস্টের উদ্যোগে বন্ধুসভার সদস্যদের সহযোগিতায় এই শীতবস্ত্র বিতরণ করা হয়। আমাদের প্রতিনিধিদের পাঠানো খবর:
গোয়ালন্দ (রাজবাড়ী): সদর উপজেলার মিজানপুর, দাদসী ও বরাট ইউনিয়নের বিভিন্ন অঞ্চলে নদীভাঙনে ক্ষতিগ্রস্ত ৫০ জন দুস্থ ব্যক্তিকে রাজবাড়ী সরকারি উচ্চবিদ্যালয় চত্বরে কম্বল দেওয়া হয়। এ সময় বিদ্যালয়ের প্রধান শিক্ষক শাহিনূর বেগম, বন্ধুসভার সৈয়দ সিদ্দিকুর রহমান, ফারুক উদ্দীন, রুবেল, সেলিনা প্রমুখ উপস্থিত ছিলেন। 
কমলগঞ্জ (মৌলভীবাজার): কমলগঞ্জের আলীনগর ইউনিয়নের কামুদপুর এলাকায় গকুলনগর সরকারি প্রাথমিক বিদ্যালয় প্রাঙ্গণে সকালে ১৫০ জন দুস্থ ব্যক্তির মধ্যে শীতবস্ত্র হিসেবে প্যান্ট, পাঞ্জাবি ও পায়জামা বিতরণ করা হয়। এ সময় উপস্থিত ছিলেন বিদ্যালয়ের প্রধান শিক্ষক আবদুল মতিন, সহকারী শিক্ষক রঞ্জিত শর্মা, বন্ধুসভার শাহীন আহমদসহ স্থানীয় গণ্যমান্য ব্যক্তিরা। 
আদমদীঘি (বগুড়া): বগুড়ার আদমদীঘিতে জামায়াতে ইসলামীর দেওয়া কম্বল পোড়ানো পাঁচ মুক্তিযোদ্ধাকে তাঁদের বাড়ি গিয়ে পাঁচটি কম্বল দেওয়া হয়েছে। কম্বল পেয়ে 
মুক্তিযোদ্ধা আনসার আলী ও জসিম উদ্দিন বলেন, ‘স্বাধীনতাবিরোধীদের কাছ থেকে কম্বল কেন লাখ টাকা দিলেও নেব না।’ তাঁরা অবিলম্বে যুদ্ধাপরাধীদের বিচার দাবি 
করেন।</doc>