<doc>'আগে কখনো ভাবি নাই আমাদের পাকা ঘর হবে। এখন খুব খুশি লাগছে। আমার বন্ধুরা আমাদের পাকা বাড়ি দেখতে আসে। এমনটাই জানালেন নীলফামারীর সেই আলোচিত মাদ্রাসা শিক্ষক রঞ্জিত রায়ের ছেলে রিপন রায়। প্রথম আলো ট্রাস্টের উদ্যোগে রঞ্জিত কুমার রায়ের মাদ্রাসা ও তাঁর পরিবারসহ বসবাসের একটি ঘর নির্মাণের কাজ শেষ হয়েছে। জেলা সদরের সোনারায় ইউনিয়নের বেড়াকুটি বড়ুয়া দাখিল মাদ্রাসা ও মাদ্রাসা শিক্ষক রঞ্জিত কুমার রায়ের বাড়িতে গিয়ে দেখা যায় মাদ্রাসা ও শিক্ষক রঞ্জিতের জন্য প্রথম আলো ট্রাস্টের উদ্যোগে নির্মাণাধীন ঘরের কাজ শেষ হয়েছে। শিক্ষক রঞ্জিত কুমার রায় বলেন, প্রথম আলোর পাঠক ও বিভিন্ন ব্যক্তি প্রতিষ্ঠানের কাছে আমরা কৃতজ্ঞ। রঞ্জিতের পরিবারের সদস্যদের প্রতিক্রিয়া জানতে চাইলে রঞ্জিতের স্ত্রী শৈব্যা রায় বলেন, খুব ভাল লাগছে। স্বপ্ন ছিল এমন একটা ঘর হবে এখন সেটা বাস্তবে হলো, এটা ভাবতে আনন্দ লাগে। একদিকে পূজা, অন্যদিকে নতুন ঘরে প্রবেশের আনন্দ। স্থানীয় সংসদ সদস্য আসাদুজ্জামান নুর প্রথম আলো ট্রাস্টের এ উদ্যোগকে স্বাগত জানিয়ে, বলেন, এবার নীলফামারীতে যদি একটি শিক্ষা প্রতিষ্ঠান এমপিওভূক্ত হয় তাহলে সেটি হবে বেড়া কুটি বড়ুয়া দাখিল মাদ্রাসা। 
এখনো সহায়তা করতে পারেন: 'এক বেলা শিক্ষকতা অন্য বেলা দিন মজুরি' শিরোনামে চলতি বছরের ৯ মার্চ প্রথম আলোর শেষের পাতায় একটি সচিত্র প্রতিবেদন প্রকাশিত 
হয়। প্রতিবেদনটি প্রকাশের পর দেশ-বিদেশের অসংখ্য পাঠকের অনুরোধে প্রথম আলো মাদ্রাসার ঘর ও শিক্ষক রঞ্জিতের পরিবারসহ থাকার জন্য একটি ঘর নির্মাণের উদ্যোগ 
নেয়। এ কাজের সাথে যুক্ত হতে অনেকে হাত বাড়িয়েছেন। এ কাজে ব্যায় হয় পাঁচ লাখ ২৮ হাজার ৯৯০ টাকা। ওই তহবিলে বর্তমানে জমা আছে তিন লাখ ৩২ হাজার টাকা।
 আগ্রহী যে কোনো ব্যক্তি প্রতিষ্ঠান এ কাজে অংশ নিতে আর্থিক সহায়তা দিতে পারেন। প্রয়োজনে প্রথম আলো কার্যালয়ে যোগাযোগ করতে পারেন।</doc>