<doc>কুড়িগ্রাম সদরের ঘোগাদহ ইউনিয়নে অবস্থিত প্রথম আলো চর। প্রায় ৩৭০টি পরিবার ও আনুমানিক এক হাজার ৮৫০ মানুষের আবাসস্থল প্রথম আলো চর। 
প্রায় ২৫০ জন স্কুলগামী ছেলেমেয়ে আছে চরে। সম্প্রতি এই অঞ্চলের শিশুদের কথা মনে করে প্রথম আলো ট্রাস্টের (ত্রাণ তহবিল) অর্থায়নে এবং গ্রিন ওয়ার্ল্ডের সহযোগিতায় 
একটি স্কুল তৈরি করা হয়। এপ্রিল ২০১০ সালে স্কুলটি অনানুষ্ঠানিকভাবে যাত্রা শুরু করে। এ বছর ফেব্রুয়ারি মাসের ২৬ তারিখ প্রথম আলো ট্রাস্টের পক্ষে মতিউর রহমান ও 
মুহাম্মদ আজিজ খান স্কুলটির উদ্বোধন করেন। বর্তমানে ১৮০ জন শিক্ষার্থী ওই স্কুলে পড়াশোনা করছে। প্রত্যেক শিক্ষার্থীকে দিনে পুষ্টিকর বিস্কুট দেওয়া হয়। বর্তমানে দুটি 
কক্ষ ও বেঞ্চ টেবিল আছে শিক্ষার্থীদের জন্য। বিশুদ্ধ পানির জন্য একটি টিউবওয়েলও স্থাপন করা হয়েছে। আছে একটি শৌচাগারও। স্কুলের সব শিক্ষার্থীকে বিনামূল্যে স্কুলের 
পোশাক দেওয়া হয়েছে। দুজন শিক্ষক এই শিক্ষার্থীদের দেখাশোনার দায়িত্ব পালন করছেন। স্কুলটি ওই অঞ্চলের শিক্ষার প্রসারে বিশেষ ভূমিকা রেখেছে।</doc>