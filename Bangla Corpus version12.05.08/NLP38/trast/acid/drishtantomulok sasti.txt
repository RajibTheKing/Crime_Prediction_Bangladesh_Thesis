<doc>এসিড-সন্ত্রাসের বিরুদ্ধে রুখে দাঁড়াতে হবে। আর যেন একটি মুখও এসিডে ঝলসে না যায়। এসিড-সন্ত্রাসীদের গ্রেপ্তার করে দৃষ্টান্তমূলক শাস্তির ব্যবস্থা সরকারকেই করতে হবে।
গতকাল বুধবার রংপুরের পীরগাছা উপজেলায় এসিডদগ্ধ নারীদের জন্য প্রথম আলো সহায়ক তহবিলের উদ্যোগে ও পীরগাছা বন্ধুসভার আয়োজনে এক মানববন্ধন শেষে অনুষ্ঠিত সমাবেশে বক্তারা এ কথা বলেন।
বেলা ১১টায় উপজেলা বাজারের চার মাথা মোড়ে এক বিশাল মানববন্ধন রচনা করা হয়। আধা ঘণ্টার এই মানববন্ধনে জেলা ও উপজেলার বিভিন্ন পেশাজীবী সংগঠনের নেতা, পুলিশের কর্মকর্তা, শিক্ষক, আইনজীবী, ব্যবসায়ী, শিক্ষার্থীসহ এক হাজারেরও বেশি মানুষ অংশ নেয়। মানববন্ধন শেষে মিছিল বের করা হয়। মিছিল শেষে দুপুর ১২টায় সদর ইউনিয়ন পরিষদ চত্বরে অবস্থিত শহীদ মিনারের সামনে সমাবেশ হয়।
সমাবেশে বাংলাদেশ মহিলা পরিষদ রংপুর জেলা শাখার সভানেত্রী মারহামাতুন্নেছা বলেন, ‘জেলার অপর সব উপজেলার চেয়ে পীরগাছায় এসিড-সন্ত্রাসের ঘটনা বেশি। সুষ্ঠু তদন্তের মাধ্যমে বিচার না হওয়ায় ৭ জানুয়ারি মনোয়ারা নামে এক গৃহবধূকে এসিড ছোড়া হয়েছে। আমরা এর বিচার চাই।’
রংপুরের জ্যেষ্ঠ আইনজীবী ও জেলা নারী নির্যাতন প্রতিরোধ কমিটির সভাপতি মনোয়ারা সুলতানা বলেন, নারীকে এসিড ছুড়ে দগ্ধ করা অত্যন্ত বীভত্স ব্যাপার। মনোয়ারার ওপর এসিড নিক্ষেপকারীদের অবিলম্বে গ্রেপ্তার করতে হবে। আর এসিড কোথা থেকে আসে, তা পুলিশকে খতিয়ে দেখতে হবে।
সমাবেশে পীরগাছা থানার ভারপ্রাপ্ত কর্মকর্তা (ওসি) আসলাম ইকবাল বলেন, ‘মনোয়ারার ওপর এসিড নিক্ষেপের ঘটনা আমরা তদন্ত করেছি। প্রকৃত অপরাধীদের গ্রেপ্তার করা হবে।’
পীরগাছার খন্দকার আব্দুল করিম মিয়া বিএম কলেজের অধ্যক্ষ খন্দকার ফকরুল আনাম বলেন, এসিড-সন্ত্রাসের বিরুদ্ধে দলমতনির্বিশেষে সবাইকে এগিয়ে আসতে হবে। পীরগাছা সদর ইউনিয়ন পরিষদের (ইউপি) চেয়ারম্যান আফছার আলী বলেন, ‘আমাদের মা-বোনদের ওপর যারা এসিড ছোড়ে, তাদের বিচারের কাঠগড়ায় দাঁড় করাতে হবে। আর এর জন্য পুলিশকে সঠিকভাবে মামলা তদন্ত করতে হবে।’
সমাবেশে আরও বক্তব্য দেন অধ্যক্ষ জয়নুল আলম, মহিলা ভাইস চেয়ারম্যান তানজিনা আফরোজ, উপজেলা প্রেসক্লাবের সভাপতি এম খোরশেদ আলম, নারী নেত্রী মর্জিনা জাহান, প্রভাষক শাহ মাসুদার রহমান, শ্যামল কুমার, বিদ্যালয়ের শিক্ষার্থী নাসরিন নাহার, উপজেলা বন্ধুসভার সুমন চন্দ্র ও আবুল কালাম আজাদ, রংপুরে প্রথম আলোর নিজস্ব প্রতিবেদক আরিফুল হক ও পীরগাছা প্রতিনিধি মকবুল হেসেন।</doc>