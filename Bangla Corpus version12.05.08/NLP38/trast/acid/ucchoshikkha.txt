<doc>প্রথম আলো সহায়ক তহবিলের উদ্যোগে কুমিল্লার নাঙ্গলকোট উপজেলায় আরো একজন এসিডদগ্ধ নারী পুনর্বাসিত হয়েছেন। প্রথম আলো সহায়ক তহবিলের মাধ্যমে এ যাবত্ নয়জন নারী শিক্ষাবৃত্তি পেয়েছেন। একই সঙ্গে অনুষ্ঠিত হয়েছে সমাবেশ। তহবিল থেকে শারমিনকে এককালীন ১০ হাজার টাকা দেওয়া হয়েছে। এ ছাড়া তার পড়াশোনাকালীন প্রতি মাসে ১ হাজার টাকা বৃত্তি দেওয়া হবে। 
এসিড-সন্ত্রাসের শিকার হওয়ার ঘটনা বর্ণনা করতে গিয়ে কুমিল্লার ষষ্ঠ শ্রেণীর এসিডদগ্ধ স্কুলছাত্রী শারমিন আক্তার গত ১৮ মার্চ শনিবার বলেন-- আমি তখন চতুর্থশ্রেনীর ছাত্রী রাতে পড়াশোনা শেষে ঘুমিয়ে ছিলাম । সেনাবাহিনীর সৈনিক পদে কর্মরত জামাল উদ্দিন ছুটিতে এসে (২০০৪ সালের ১৯ আগস্ট) রাতে ঘুমন্ত অবস্থায় আমার গায়ে এসিড ছুড়ে মারে। ঝলসে যায় আমার মুখ হাত সহ পুরো শরীর । দীর্ঘদিন ঢাকা মেডিকেল কলেজ বার্ন ইউনিটে চিকিত্সা হয় আমার । এখনো অপরাধীদের কোনো বিচার হয়নি। আজ এ ঘটনায় প্রথম আলো আমার পাশে দাঁড়িয়েছে, আমাকে আত্মপ্রত্যয়ী হওয়ার জন্য বই কেনার জন্য শিক্ষাবৃত্তি দিয়েছে। প্রথম আলোর প্রতি আমি কৃতজ্ঞ। ‘আমি এখন আর অসহায় নই। আমার পাশে দাঁড়িয়েছে প্রথম আলো। ১০ হাজার টাকা পাওয়ায় বইপত্রসহ শিক্ষা উপকরণ কিনতে পারব। 
গত ১৮মার্চ দুপুরে কুমিল্লার নাঙ্গলকোট উপজেলার কাকৈরতলা উচ্চবিদ্যালয়ে এক সুধী সমাবেশ এবং ‘রুখো এসিড বাঁচাও নারী’ শীর্ষক আলোচনা সভা অনুষ্ঠিত হয়। এডিদগ্ধ শারমিন অনুষ্ঠানে বলেন, ‘আমি পড়াশোনা করতে চাই। নিজের পায়ে দাঁড়াতে চাই।’ তার ওপর এসিড নিক্ষেপের প্রেক্ষাপট বর্ণনা করে শারমিন বলেন, আর কোনো মেয়ে যেন এ ধরনের হামলার শিকার না হয়। এ সময় দর্শক সারিতে বসা শারমিনের বাবা আবদুল মতিন কান্নায় ভেঙে পড়েন। তিনি প্রথম আলোকে বলেন, ‘আমি আমার মেয়েকে যত দিন পড়তে চায় ,ততদিন পড়াব।’
এ অনুষ্ঠানের প্রধান অতিথি উপজেলা শিক্ষা কর্মকর্তা মোঃ আমিনুর রহমান বলেন, প্রথম আলোর এ ধরনের কার্যক্রম দুস্থ, অসহায়, নির্যাতিত নারীর জন্য নতুন করে বেঁচে থাকার সাহস যোগাবে। কুমিল্লা দুস্থ শিশু ও মা ফাউন্ডেশনের পরিচালক এবং প্রথম আলো কুমিল্লা বন্ধুসভার উপদেষ্টা নারীনেত্রী দিলনাশি মোহসেন বলেন, সবার দৃষ্টিভঙ্গির বদল না হলে সমাজ থেকে অনাচার দূর হবে না। তিনি শারমিনের ওপর এসিড নিক্ষেপকারীর শাস্তি দাবি করেন। অনুষ্ঠানে ফেরিয়া ইউনিয়নের চেয়ারম্যান এ বি এম আবুল কাসেম শারমিনকে আর্থিক সহায়তা দেওয়ার প্রতিশ্রুতি দেন।
অনুষ্ঠানের প্রধান অতিথি প্রথম আলো সহায়ক তহবিল থেকে এককালীন ১০ হাজার এবং মাসিক ১ হাজার টাকাসহ ১১ হাজার টাকা শারমিনের হাতে তুলে দেন। শৈলিকা হ্যান্ডিক্র্যাফটসের সৌজন্যে শারমিনের হাতে এক সেট থ্রি-পিস তুলে দেন নারীনেত্রী দিলনাশি মোহসেন।
কাকৈরতলা উচ্চবিদ্যালয়ের প্রধান শিক্ষক আবু মোহাম্মদের সভাপতিত্বে সভায় আরও বক্তব্য রাখেন বাংগড্ডা ইউনিয়নের চেয়ারম্যান মোঃ শাহজাহান মজুমদার, নাঙ্গলকোট থানার ভারপ্রাপ্ত কর্মকর্তার প্রতিনিধি সাব-ইন্সপেক্টর মোঃ আবদুস সাত্তার মোল্লা ,প্রমুখ।
উল্লেখ্য এসিডদগ্ধ নারী ও শিশুদের মধ্যে প্রথম আলো সহায়ক তহবিল থেকে এ পর্যন্ত সারা দেশে ১৫৩ জনকে সহায়তা দেওয়া হয়েছে। এর মধ্যে ৭৭ জনকে পুনর্বাসন, চিকিত্সাসেবা ৪৮ জন, মাসোহারা চার জন শিক্ষাবৃত্তি ৯ জন, কারিগরি প্রশিক্ষণ চার জন, সেলাই ও বিউটিশিয়ান আটজন এবং তিনজনকে আইনি সহায়তা দেওয়া হয়।
অন্য বক্তারা বলেন, যারা এসিড ছোড়ে তারা সমাজ ও মানবতার শত্রু। মানুষরূপী এই পশুদের সমাজের সব ক্ষেত্র থেকে তাড়াতে হবে। তারা বলেন, নিভৃত পল্লীর অসহায় এসিডদগ্ধদের পুনর্বাসন করে প্রথম আলো একটি মহত্ কর্মসূচি চালু করেছে।
এলাকায় এসিডদগ্ধ নারীরা পুনর্বাসিত হয়েছেন, পাশাপাশি প্রথম আলো সহায়ক তহবিলের উদ্যোগে সমাবেশের আয়োজন করা হয়। এতে স্থানীয় এলাকাবাসী, শিক্ষক, ইউনিয়ন পরিষদের সদস্য, চেয়ারম্যান, জনপ্রতিনিধি, প্রথম আলো সহায়তা তহবিলের সমন্বয়কারী, জেলা প্রতিনিধিসহ সর্বস্তরের মানুষ এসব অনুষ্ঠানে অংশ নেন। বক্তারা আর একটি মুখও যেন এসিডে ঝলসে না যায় সেই অঙ্গীকারের কথা উল্লেখ করেন।</doc>