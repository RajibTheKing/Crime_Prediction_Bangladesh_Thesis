<doc>প্রথম আলো সহায়ক তহবিল থেকে শিক্ষাবৃত্তি পেয়ে প্রচণ্ড মনোবল ফিরে পেয়েছিল এসিডদগ্ধ রুবিনা খাতুন। সেই মনোবল নিয়েই নানা প্রতিকূলতা অতিক্রম করে এবার এসএসসি পরীক্ষায় মানবিক বিভাগে বি-গ্রেডে পাস করেছে সে। ঝিনাইদহের হরিনাকুণ্ডু উপজেলার সিংগী গ্রামের রুবিনার ইচ্ছা আছে আরও পড়ালেখার, আরও বড় হওয়ার।
জানা যায়, একই গ্রামের প্রতিবেশী এক যুবক কুপ্রস্তাব দিয়ে সাড়া না পেয়ে প্রতিশোধপরায়ণ হয়ে ২০০০ সালের ৬ জানুয়ারি রাতে রুবিনার শরীরে এসিড ছুড়ে মারে। জালাল উদ্দিনের মেয়ে রুবিনা তখন মাটির ঘরের জানালার পাশে ঘুমিয়ে ছিল। এসিডে তার মুখ ও শরীরের একপাশ ঝলসে যায়। এরপর দেশ-বিদেশের বিভিন্ন হাসপাতালে তার চিকিত্সা হয়েছে।
চিকিত্সায় সামান্য উন্নতি হলেও নিজের ভবিষ্যত্ চিন্তায় মুষড়ে পড়ে রুবিনা। প্রথম আলো সহায়ক তহবিলের পক্ষ থেকে পড়ালেখার জন্য ২০০৩ সালের মাঝামাঝি সময় থেকে রুবিনার নামে মাসে ১ হাজার টাকার শিক্ষাবৃত্তি চালু করা হয়। শিক্ষাবৃত্তি পেয়ে রুবিনা হরিনাকুণ্ডু বালিকা বিদ্যালয়ে নতুন করে ভর্তি হয়। পড়ালেখা আবার শুরু করে সে। চলতি বছর এসএসসি পরীক্ষায় অংশ নিয়ে রুবিনা বি-গ্রেডে (জিপিএ-৩ দশমিক ২৭) পাস করেছে। রুবিনার আশা, আগামীতে হরিনাকুণ্ডু মহিলা কলেজে ভর্তি হয়ে আরও ভালোভাবে পড়ালেখা করবে। শারীরিক অসুস্থতা এবং মানসিক কারণে এবার ফলাফল একটু খারাপ হলেও আগামীতে ভালো করার ব্যাপারে সে আশাবাদী।
রুবিনা এসিড ছুড়ে মারার ঘটনায় তার গ্রামের শহিদুল ইসলাম সলক, আতিয়ার রহমান, বারী মণ্ডল ও নূর আলীকে আসামি করে হরিনাকুণ্ডু থানায় মামলা করেছিল। ওই মামলায় নিম্ন আদালত আসামিদের যাবজ্জীবনসহ বিভিন্ন মেয়াদে সাজা দেন। পরে উচ্চতর আদালত থেকে সব আসামি খালাস পেয়ে যায়।</doc>