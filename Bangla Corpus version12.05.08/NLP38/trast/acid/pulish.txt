<doc>আন্তর্জাতিক নারী দিবসে প্রথম আলোর ক্রোড়পত্রে আসামিদের বিচার চেয়ে লিখেছিলেন এসিডদগ্ধ হাসিনা এবং অন্য মেয়েরা। পুলিশের মহাপরিদর্শকের (আইজিপি) তাত্ক্ষণিক নির্দেশে দ্রুত গ্রেপ্তার হলো এসিড নিক্ষেপকারী আমির হোসেন। পুলিশ চাইলেই যদি আসামি ধরা পড়ে তবে অন্যদের বেলায় তা হবে তো?
বিশ্ব নারী দিবস উপলক্ষে প্রথম আলোর ক্রোড়পত্রে এসিডদগ্ধ হাসিনা আখতার তাঁর জীবনযন্ত্রণার বর্ণনা দেন। আমির গ্রেপ্তার না হওয়ায় আক্ষেপ করে তিনি বলেছিলেন, ‘আমাকে যে পশু এসিড ছুড়েছে, পুলিশ তাকে খুঁজে বের করুক। তার সুষ্ঠু বিচার হোক। তাকে এমন শাস্তি দেওয়া হোক, যেন আর কেউ এভাবে এসিড ছুড়ে মারতে সাহস না পায়। নারী দিবসে এটাই আমার কামনা।’
হাসিনা আখতারের ওই লেখা পড়ে পুলিশের মহাপরিদর্শক (আইজিপি) নূর মোহাম্মদ প্রয়োজনীয় ব্যবস্থা নিতে নারায়ণগঞ্জের পুলিশ সুপারকে নির্দেশ দেন। তাঁর নির্দেশের পরদিন ৯ মার্চ পুলিশ সাতকানিয়ায় অভিযান চালিয়ে আমিরকে গ্রেপ্তার করে।
গত শনিবার বেলা ১১টার দিকে আমিরকে আড়াইহাজার থানা থেকে নারায়ণগঞ্জ ম্যাজিস্ট্রেট আদালতে নেওয়ার সময় যন্ত্রণায় দগ্ধ বিক্ষুব্ধ হাসিনা তাঁকে নাগালে পেয়ে জুতাপেটা করেন। সেখানে উপস্থিত লোকজন হাততালি দিয়ে হাসিনাকে সমর্থন জানান।
উল্লেখ্য, ২০০৪ সালের ২২ জানুয়ারি নারায়ণগঞ্জের আড়াইহাজার উপজেলার সত্যবান্ধী গ্রামের আবু তাহের মিয়ার মেয়ে হাসিনা আখতারকে তুচ্ছ ঘটনার জের ধরে এসিড নিক্ষেপ করে গৃহপরিচারক আমির হোসেন। তিন বছর ধরে পলাতক আমিরকে আড়াইহাজার থানার পুলিশ চট্টগ্রামের সাতকানিয়া থেকে গ্রেপ্তার করে। 
আসামি গ্রেপ্তার হওয়ায় এসিডদগ্ধ হাসিনা আখতার প্রথম আলোকে ধন্যবাদ জানিয়ে বলেন, বিনা অপরাধে এসিডে ঝলসে যাওয়ার পর মৃত্যুযন্ত্রণা নিয়ে বেঁচে আছি। অপরাধ করে আসামি ঘুরে বেড়াচ্ছে মেনে নিতে পারছিলাম না। পুলিশ তাকে ধরেছে, এতে আমি খুশি। পুলিশের প্রতি আমার বিশ্বাস বাড়ছে। পুলিশ চাইলে আসামি ধরে দিতে পারে। আসামি আইনের ফাঁকফোকরে আবার বেরিয়ে না পড়ে এ আশঙ্কায় আছি।
পুলিশের মহাপরিদর্শক (আইজিপি) নূর মোহাম্মদ প্রথম আলোকে জানালেন, ‘প্রতিদিনই সংবাদপত্রের খবরগুলো খুঁটিয়ে পড়ি, দেখার চেষ্টা করি সংবাদের পরিপ্রেক্ষিতে পুলিশের করণীয় কিছু আছে কি না। থাকলে তাত্ক্ষণিকভাবে সংশ্লিষ্টদের নির্দেশ দিই।’ এসিডদগ্ধ হাসিনার সংবাদ ৮ মার্চ প্রথম আলোয় দেখেও নির্দেশ দিয়েছিলাম। সূত্র ঠিক থাকায় আসামিকে গ্রেপ্তার করা হয়।’
ওই দিন ছাপা হওয়া অন্য এসিডদগ্ধ নারীদের বিবরণ অনুযায়ী এসিড নিক্ষেপকারীদের ধরা হবে কি না, জানতে চাইলে আইজিপি জানান, ‘অন্য এসিড নিক্ষেপকারীদের ক্ষেত্রেও আমরা অবশ্যই ব্যবস্থা গ্রহণ করব।’ 
এসিড সারভাইভরস ফাউন্ডেশনের নির্বাহী পরিচালক মনিরা রহমান বলেন, এসিডদগ্ধ হাসিনার গায়ে এসিড নিক্ষেপকারী আমিরকে পুলিশ গ্রেপ্তার করেছে। এমনিভাবে সব এসিড নিক্ষেপকারীকে ধরে দৃষ্টান্তমূলক শাস্তি দেওয়া হলে দেশ থেকে এসিড-সন্ত্রাস নির্মূল করা সম্ভব। 
হাসিনার আসামি আমির গ্রেপ্তার হওয়ার পর ৮ মার্চে একই পাতায় অন্য যারা লিখেছেন সেই এসিডদগ্ধরা জানিয়েছেন, তাঁদের আসামি ধরার বিষয়েও পুলিশ কর্তৃপক্ষ নিশ্চয়ই এমনই জোরালো ভূমিকা রাখবে। এসিডদগ্ধদের সঙ্গে আবার কথা বলে আসামিদের বর্তমান অবস্থান জানানো হলো। 
বাবলি: মেয়ে হয়ে জন্ম নেওয়ার কারণে খোদ বাবাই এসিড খাইয়েছিল মেয়েকে। সেই বাবলির বাবার বিচার চেয়েছেন মা পারুল। পারুল বলেন, বখতিয়ার রানা ফার্নিচারের দোকানে কাজ করে চট্টগ্রামের রাঙ্গুনিয়া থানার বেতাগী জনতা সংঘ গ্রামে। বখতিয়ারকে আসামি করে ২০০১ সালে মামলা করা হয়। এখনো ধরা পড়েনি। মামলা নম্বর ২২, তারিখ ২৭-৭-০১, রাঙ্গুনিয়া থানা, মামলা-না.শি ৫২০/০১। 
শাহানা: শাহানাদের জমিজমা নিয়ে বিরোধ ছিল মণ্ডলবাড়ির সঙ্গে। প্রতিবেশী হাফিজার রহমান, শিহাবুল ইসলাম সুইট, জিন্নাহ মনজুকে আসামি করে মামলা করেছিলেন। ছয় মাস জেল খেটে আসামিরা এখন বাড়িতে। মামলার কারণে তারা শাহানার স্বামীকে হুমকি দিচ্ছে। হুমকির ভয়ে স্বামী ঢাকায় অবস্থা করছেন। শাহানা জানান, আসামিদের হুমকির কারণে নিজেদের বাড়িতে যেতে পারেন না। তাঁর শ্বশুরবাড়ি জাওগির মিলকিরপুর, ডাকঘর-গুজিয়া, থানা-শিবগঞ্জ, জেলা-বগুড়া। মামলা নম্বর ১২, তারিখ ৩১-১০-০৪, শিবগঞ্জ থানা, এসিড মামলা-০২/০৫।
আয়েশা: বিয়ের প্রস্তাবে রাজি হননি বলে এসিড- সন্ত্রাসের শিকার চট্টগ্রাম বাঁশখালীর মিনজিরিতলার আয়েশা আকতার। আয়েশা জানান, আরিফুল ইসলাম জানু (২৭) তাঁর বড় চাচির ভাই। আসামি ধরা পড়লেও মামলার কোনো অগ্রগতি নেই। মামলা নম্বর ১৬, তারিখ ২৭-৪-২০০০, বাঁশখালী থানা, মামলা-না.শি-২৩২/২০০০।
সীমা: স্ত্রী-সন্তান আছে এমন লোক বিয়ে করতে চেয়েছিল সীমাকে। সম্পর্কে সীমার বড় ভাবির চাচাতো ভাইয়ের বন্ধু। তার নাম ফজলু, (বাবা মৃত এখলাস উদ্দিন), পুষ্পখালী পালংগঞ্জ, দোহার, ঢাকা। আসামি জামিনপ্রাপ্ত। মামলা নম্বর ১, তারিখ ৪-৪-২০০০, দোহার থানা। 
মানসুরা: চরিত্রহীনের প্রেমের প্রস্তাবে রাজি না হওয়ায় এসিড-সন্ত্রাসের শিকার হয়েছেন ঠাকুরগাঁও পীরগঞ্জ থানার বরচনা শিবাইল গ্রামের মানসুরা। মানসুরা বলেন, ‘একরামুল হক (বাবা আলাউদ্দিন) ও মিজানুর রহমান (সম্পর্কে আমার চাচাতো ভাই) আমাকে এসিড ছোড়ে।’ মামলা চলছে, তবে তাতে কোনো অগ্রগতি নেই। আসামির আত্মীয়স্বজন ভয়ভীতি দেখায়। মামলা নম্বর ১, তারিখ ১-৫-০১, পীরগঞ্জ থানা। 
নাজমা: যৌতুক না দেওয়ায় নাজমা এসিডদগ্ধ হন। যৌতুকের মামলা করেন আদালতে। এতে ক্ষিপ্ত হয়ে তাঁর শরীরে এসিড ছোড়া হয়। নাজমা বলেন, ‘আসামিরা জামিনে ছাড়া পেয়ে আমার পরিবারকে হুমকি দিচ্ছে। মামলার কোনো অগ্রগতি নেই।’ এ মামলার আসামি খোরশেদ আলম, আশ্রব আলী, মজিবর রহমান, গ্রাম কৃষ্ণ নগর, হালুয়াঘাট, ময়মনসিংহ। মামলা নম্বর ১০, তারিখ ১০-১১-০৪, হালুয়াঘাট, এসিড মামলা-৪/০৫। 
লাকি: স্ত্রী-সন্তান থাকার পরও বড় ভাবির চাচাতো ভাইয়ের বন্ধু বিয়ে করতে চেয়েছিল। রাজি না হওয়ায় এসিড ছোড়ে। কিশোরগঞ্জ জেলার নান্দাইল বাটিচারিয়া গ্রামের লাকি। স্কুলের প্রধান শিক্ষকের ভাতিজার ভাড়া করা লোক কামরুল ইসলাম (বাবা মৃত মো. আলী) লাকির গায়ে এসিড ছোড়ে। লাকি জানান, মামলা নম্বর ২, তারিখ ১-৪-০১, নান্দাইল থানা, মামলা না.শি-৩৮৭/০১। আসামি জামিনে ছাড়া পেলে তাঁর পরিবারকে ক্ষতি করবে বলে জানিয়েছে। এ জন্য লাকির পরিবারের লোকজন ভীত। তিনি ন্যায়বিচার চান।</doc>