<doc>এসিডদগ্ধ জরিনা এখন আর সমাজের বোঝা নন। এসিডদগ্ধ নারীদের জন্য প্রথম আলো সহায়ক তহবিলের আর্থিক সহায়তায় দোকান করে নিজের পায়ে দাঁড়িয়েছেন তিনি। দোকান করে তিনি শুধু নিজের ভাগ্য পরিবর্তন করেননি; একমাত্র মেয়ে আনোয়ারাকে বিয়ে দিয়েছেন, একমাত্র ছেলে মুজিবরসহ পুত্রবধূকে নিয়ে সুখে-শান্তিতে দিন কাটাচ্ছেন।
প্রথম আলোর কয়রা প্রতিনিধিসহ ঢাকা বন্ধুসভার রনিকে তাঁর দোকানে দেখে আনন্দে আত্মহারা জরিনা বলেন, ‘প্রথম আলো আমার সংসারকে সমাজের বুকে সম্মানের সঙ্গে বাঁচার সুযোগ করে দিয়েছে। আমরা এখন আর সমাজের বোঝা নই। আমি প্রথম আলোর সঙ্গে জড়িত সবার জন্য আল্লাহর কাছে দোয়া করছি—আল্লাহ যেন তাঁদের সবাইকে সুখে রাখেন।’
খুলনার কয়রা উপজেলার মহারাজপুর ইউনিয়নের শিমলার আইট গ্রামের এসিডদগ্ধ জরিনা বেগমকে ২০০৫ সালের ২ আগস্ট এক অনাড়ম্বর অনুষ্ঠানের মাধ্যমে প্রথম আলোর যুগ্ম বার্তা সম্পাদক শাহেদ মোহাম্মদ আলী, এসিডদগ্ধ নারীদের জন্য প্রথম আলো সহায়ক তহবিলের সমন্বয়কারী ফেরদৌস ফয়সাল, উপজেলা নির্বাহী কর্মকর্তা (ইউএনও), উপজেলার অন্যান্য কর্মকর্তা, ইউপি চেয়ারম্যানসহ স্থানীয় গণ্যমান্য ব্যক্তির উপস্থিতিতে ১৭ হাজার টাকা ব্যয়ে নির্মিত একটি দোকানঘর, দোকানে বিক্রির জন্য ২১ হাজার টাকার মালামাল হস্তান্তর করা হয়। এতে মোট ৩৮ হাজার টাকা ব্যয় হয়।
২০০৪ সালে গৃহবধূ জরিনা বেগম জমি জমাসংক্রান্ত বিরোধের জের ধরে নিজ বাড়িতে সন্ত্রাসীদের হাতে এসিডদগ্ধ হন। তাঁর অসুস্থ স্বামী মোজাম্মেল হক সানা তখন বিছানায়। এসিডদগ্ধ হওয়ার পর চিকিত্সা শেষে জরিনা বাড়ি ফিরে অসুস্থ স্বামী, বিয়ের যোগ্য এক মেয়ে ও এক ছেলে নিয়ে চোখে অন্ধকার দেখতে থাকেন। ঘরে খাবার নেই, অসুস্থ স্বামীর চিকিত্সার টাকা নেই। এ অবস্থায় কোনো দিন আধপেট, কোনো দিন না খেয়ে দিন কাটাতে থাকেন। একরকম চিকিত্সার অভাবেই তাঁর অসুস্থ স্বামী মারা যান। পরে প্রথম আলোর কয়রা প্রতিনিধি জরিনাকে প্রথম আলোর এসিড সহায়তা তহবিল থেকে আর্থিক সাহায্য দেওয়ার প্রস্তাব করলে প্রথমে তিনি সে কথা বিশ্বাসই করতে চাননি। জরিনা ও তাঁর ছেলের সঙ্গে পরামর্শ করে প্রথম আলো প্রতিনিধি বুঝতে পারেন, মালামালসহ একটি মুদি দোকানের ব্যবস্থা করে দিলে জরিনা তাঁর সংসার চালাতে পারবেন। সে অনুযায়ী শুরু হয় কাজ। জরিনার বাড়ির সামনের রাস্তাসংলগ্ন একটি স্থান নির্ধারণ করে অল্প দিনের মধ্যেই ১৭ হাজার টাকা ব্যয়ে নির্মাণ করা হয় একটি আধাপাকা দোকানঘর। ২০০৫ সালের ২ আগস্ট স্থানীয় ঘুগরাকাটি বাজার থেকে ২২ হাজার টাকার চালসহ মুদি দোকানে বিক্রির উপযোগী মালামাল কিনে জরিনা বেগমকে আনুষ্ঠানিকভাবে হস্তান্তর করা হয়। জরিনা তাঁর দোকানের নাম রাখেন ‘প্রথম আলো স্টোর’।
দোকান শুরু করার পর থেকে ভালোই বেচাকেনা হতে থাকে। ছেলেমেয়েসহ জরিনা তিন বেলা খেতে পেরে নতুন করে বাঁচার স্বপ্ন দেখেন। এ অবস্থায় এক প্রতিবেশী পরিবার জরিনার মেয়ে আনোয়ারাকে পুত্রবধূ করার প্রস্তাব দেয়। যৌতুক ছাড়াই আনুষ্ঠানিকভাবে ২০০৬ সালে আনোয়ারার বিয়ে হয়। বিয়েতে জরিনার খরচ হয় প্রায় ১০ হাজার টাকা। তিনি দোকানের টাকা খরচ না করে স্থানীয়ভাবে সেই টাকা ধার করেন। পরে দোকানের লাভের টাকা থেকে ধীরে ধীরে সেই টাকা শোধও করেন। এরপর একটি ভালো বসতঘর করার স্বপ্ন দেখতে শুরু করেন জরিনা। স্থানীয় দুটি বেসরকারি সংস্থা থেকে ৩০ হাজার টাকা ঋণ নিয়ে দোকানের সঙ্গে একটি আধাপাকা বসতঘর নির্মাণ করে সেই স্বপ্নও পূরণ করেন। এখন ঋণের টাকা দোকানের লাভ থেকে কিস্তিতে পরিশোধ করছেন।
বর্তমানে জরিনার দোকানে প্রায় ২৫ হাজার টাকার মালপত্র আছে। তিনি জানান, গ্রামের লোকজনের কাছে বাকিতে মালপত্র বিক্রির প্রায় ২০ হাজার টাকা পাওনা। দোকানের লভ্যাংশের টাকায় তাঁর সংসার ভালোভাবেই চলে যাচ্ছে। গ্রামের লোকেরা এখন তাঁকে সম্মান করে। প্রতিবেশীদের ভালোবাসা আর দোকানের মালপত্র বিক্রি করে সুখেই দিন কাটাচ্ছেন তিনি। ভবিষ্যতে তিনি তাঁর দোকানের মালামাল বৃদ্ধি করে একটি বড় ব্যবসাপ্রতিষ্ঠান গড়ার স্বপ্ন দেখেন। এখন কয়রা-খুলনা সড়কের পাশে জরিনার আধাপাকা দোকানঘরের ‘প্রথম আলো স্টোর’ লেখা সাইনবোর্ডটি সবার নজর কাড়ে।</doc>