<doc>এসিড-সন্ত্রাস বন্ধ করতে মাদককে না বলুন। এসিডের সন্ত্রাসের সঙ্গে জড়িত ব্যক্তিরা বেশিরভাগই মাদকের সঙ্গে জড়িত থাকে। তাই এসিড-সন্ত্রাসের বিরুদ্ধে রুখে দাঁড়াতে অবশ্যই আমাদের মাদককে না বলতে হবে।’ গতকাল বৃহস্পতিবার মাদারীপুরের শিবচর উপজেলা পরিষদ চত্বরে প্রথম আলো বন্ধুসভা আয়োজিত মানববন্ধন ও আলোচনা সভায় শিবচর উপজেলা পরিষদের চেয়ারম্যান মো. রেজাউল করিম তালুকদার এ কথা বলেন। 
আলোচনা সভায় আরও বক্তব্য দেন শিবচর উপজেলা নির্বাহী কর্মকর্তা (ইউএনও) বিপুল চন্দ্র বিশ্বাস, থানার ভারপ্রাপ্ত কর্মকর্তা (ওসি) আবদুল জলিল, উপজেলা শিক্ষা কর্মকর্তা মো. অহিদুল ইসলাম, রিজিয়া বেগম মহিলা কলেজের সহকারী অধ্যাপক বাবুল আশরাফ, উপজেলা প্রেসক্লাবের সভাপতি এ কে এম নাসিরুল হক, হিন্দু-বৌদ্ধ-খ্রিস্টান ঐক্য পরিষদের শিবচর শাখার সাধারণ সম্পাদক প্রশান্ত কুমার রাহা প্রমুখ।
আলোচনা সভায় শিবচরের কুতুবপুর ইউনিয়নের সামসুদ্দিন মৌলভীরকান্দি গ্রামের এসিডদগ্ধ হেলেনা বেগমের (৩০) স্বামী শওকত হোসেন বলেন, ‘আমার স্ত্রীকে এসিড মারার ফলে তাঁর শরীরের বিভিন্ন অংশ পুড়ে যায়। এতে আমার চার মাসের মেয়ে জাফরিন আজ ছয় দিন ধরে বুকের দুধ খেতে পারছে না। ওর কষ্ট আমরা আর সহ্য করতে পারছি না। আপনাদের কাছে আমি এর বিচার চাই।’ গত ১৬ এপ্রিল রাতে তিন সন্তানের মা হেলেনা বেগমের শরীরে এসিড নিক্ষেপ করে সন্ত্রাসীরা। 
এ প্রসঙ্গে ইউএনও বিপুল চন্দ্র বিশ্বাস বলেন, শিগগিরই আমি পুলিশ প্রশাসনের কাছে এসিড-সন্ত্রাসীদের গ্রেপ্তারের দাবি জানাচ্ছি।
গতকাল সকালে আলোচনা সভার আগে একই স্থানে মানববন্ধন হয়।</doc>