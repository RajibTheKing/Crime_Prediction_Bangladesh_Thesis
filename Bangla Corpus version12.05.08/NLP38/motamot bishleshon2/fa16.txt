<doc>এবার মে দিবস পালনের একটি গুরুত্বপূর্ণ দিক ছিল সরকারি অনুষ্ঠানে তৈরী পোশাক শিল্পে ট্রেড ইউনিয়ন পদক্ষেপ নেয়ার আহ্বান জানিয়েছে শ্রম প্রতিমন্ত্রী মুন্নুজান সুফিয়ান। তিনি বলেছেন সব কারখানায় ট্রেড ইউনিয়ন থাকা উচিত। পোশাক শিল্পে ট্রেড ইউনিয়ন না থাকাটাই এই শিল্পে বড় সমস্যা, মালিক শ্রমিক সম্পর্ক ভাল হতে পারছে না। তাই তিনি বিজিএমইএ ও বিকেএমইএ নেতাদের আহ্বান জানিয়েছেন তাদের কারখানায় ট্রেড ইউনিয়ন চালু করার জন্য। ধন্যবাদ। মে দিবসে এই ধরনের বক্তব্য পেয়ে ভাল লাগলো।

পোশাক শিল্পের শ্রমিকরা যখনই তাদের মজুরী বাড়াবার জন্যে দাবি করে এবং আন্দোলন একটু জোড়ালো হয়, অর্থাৎ রাস্তাঘাট বন্ধ হয়ে যায়, গাড়ী ভাংচুর হয় – অনেক অস্থিরতা দেখা যায়, তখন প্রশ্ন ওঠে এর সাথে কোন তৃতীয় পক্ষ জড়িত থেকে এই শিল্পের ক্ষতি করছে কি না। সরকার নিজের দিক থেকে সমস্যা আছে কিনা খতিয়ে না দেখে তৃতীয় পক্ষ খোঁজে। বিরোধী দল তাদের মতো করে ব্যাখ্যা দেয়। আসলে কেউই শেষ পর্যন্ত শ্রমিকের ন্যায্য দাবী পুরণের জন্য যা করা দরকার তা করে না। নিজেদের দাবী আদায় করতে গিয়ে শ্রমিকরা ভাঙচুরসহ জনজীবনের অসুবিধা হয় এমন কিছু করা ঠিক কিনা সে প্রশ্ন তোলার আগে জানতে চাই–এর আগে এতো বছর ধরে তারা যখন নীরবে সহ্য করেছে এবং নীরবেই দাবি জানিয়ে আসছিল তখন কি কেউ তাদের কথা শুনেছে? না শোনে নি। বরং পুলিশ দিয়ে শ্রমিকদের ভাল করে পিটিয়ে দিয়ে, কিংবা মাস্তান দিয়ে নারী শ্রমিকদের অপমান করিয়ে তাদের ভয় দেখিয়ে থামিয়ে দেয়ার কথাই চিন্তা করা হয়েছে।

শ্রমিকদের দাবী ঠিক কি না সেটা আলোচনা করার জন্যে কোন মাধ্যম নেই। ট্রেড ইউনিয়ন থাকলে অন্তত তাদের দাবী-দাওয়া তোলার জন্যে একটা আইনী ভিত্তি থাকে। অন্য সব কল-কারখানায় যেমন শ্রমিকদের এই সুযোগ আছে গার্মেন্ট শ্রমিকদের বেলায় থাকবে না কেন? শ্রমিকদের এই বিশেষ দাবি মালিক পক্ষ এতোদিন মানতে চায় নি, তাই হয় নি। এখন শ্রম প্রতিমন্ত্রী মুন্নুজান সুফিয়ানের আহ্বানে তারা ইতিবাচক সাড়া দেবেন আশা করছি। বিভিন্ন দেশে মে দিবসের অনুষ্ঠান দেখছি বিবিসি খবরে, লাখ লাখ শ্রমিক বিক্ষোভ করছে, হাজার হাজার পুলিশ মোতায়েন হয়েছে তাদের ঠেকাবার জন্যে, কিন্তু সেসব ট্রেড ইউনিয়ন আন্দোলন বলে এর আইনী ভিত্তি নিয়ে প্রশ্ন উঠছে না। পোশাক শিল্পের শ্রমিকরা কিছু করলে মালিকের চোখ রাঙানীতেই তাদের থেমে যেতে হয়। সব শ্রমিক অংশ নিতেও ভয় পায়। পেটের দায়ে আসা এই অল্প বয়সী শ্রমিকদের ভয় দেখালেই যথেষ্ট। চাকুরি না থাকলে তারা খাবে কি!

মালিকদের সংগঠন কিন্তু ঠিকই আছে। একটি নয়, দুটি। বিজিএমইএ এবং বিকেএমইএ। তারা  কারখানায় আগুন লাগলে শ্রমিকদের লাশ কী করে সরিয়ে ফেলতে হয়, নিহত এবং আহত শ্রমিকদের কী করে ক্ষতিপূরণ না দিয়ে চুপ করে থাকা যায় তার জন্যে  সবাই ঐক্যবদ্ধ। কারখানার গেটে তালা লাগানোর ফলে সাধারণ আগুন লাগার ঘটনাও অনেক শ্রমিকের মৃত্যুর কারণ হতে পারে, কত শ্রমিককে চিরদিনের জন্য পঙ্গু করে দিতে পারে সে খবর কি আমরা রাখি? তবুও তালা খোলা যাবে না। মালিকরা খুব সহজেই বায়ার বা বিদেশী ক্রেতার (শ্রমিক এবং মালিক উভয়ে তাদের বায়ারই বলে) কথা শোনে কিন্তু শ্রমিকের আর্তনাদ তাদের মন গলায় না। বায়ারের সাথে আচরণ প্রভুর মতো, আর শ্রমিকের সাথে হয় দাসের মতো!

গার্মেন্ট শিল্পের শ্রমিকদের জন্যে ট্রেড ইউনিয়ন শুধু বেতন, ছুটি, বা সুযোগ সুবিধার জন্যে নয়, এই শিল্পে নিয়োজিত শ্রমিকদের জীবনের নিরাপত্তা দেয়ার জন্যেও খুব দরকার। পোশাক কারখানায় খুব দুর্ঘটনা ঘটে কিন্তু আজ পর্যন্ত সেই সব দুর্ঘটনা প্রতিরোধ করা কিংবা কোন মালিককে শাস্তি দেয়ার ঘটনা আমরা দেখি নি। কোন ঘটনা ঘটলে অনেক লেখালেখি হয়, পত্রিকায় শ্রমিকদের এবং তাদের মা-বাবার বুকফাটা কান্নার ছবি দেখে অনেকে একটু আফসোস করে কিন্তু শ্রমিকের পক্ষে কিছুই হয় না। ট্রেড ইউনিয়নের মতো কোন সাংগঠনিক কাঠামো না থাকার কারণে বিষয়টি চাপা দিয়ে রাখা যায়। এবং সে কারণেই মালিকরা ট্রেড ইউনিয়ন চায় না।

পোশাক শিল্পের মূল শক্তি নারী শ্রমিক। এই নারীদের নরম আঙুল ও নরম স্বভাবের কথা ভেবে বেশি নিয়োগ দেয়া হলেও দীর্ঘদিন অন্যায় শোষন সহ্য করতে করতে এখন তারা সংগ্রামে নেমেছে। তাদের মধ্যে যোগ্য নেতৃত্বও গড়ে উঠছে। কাজেই এখানে ট্রেড ইউনিয়ন হওয়ার অর্থ হবে নারী শ্রমিকদের ট্রেড ইউনিয়ন হওয়া, যা আন্তর্জাতিক নারী দিবসের ইতিহাসের মুল কথা। এখন আমরা যেন সেই কথা ভুলে বসে আছি। নিউইয়র্ক সুই কারখানার শ্রমিকরা ১৮৫৭ সালে যা করতে পেরেছে ২০১০ সালে বাংলাদেশের নারী শ্রমিকরা কেন পারবে না? পোশাক শিল্পে ট্রেড ইউনিয়ন হওয়া মানে নারী শ্রমিকরা সংগঠিত হওয়া। এই সুযোগ অবশ্যই গ্রহণ করতে হবে।

এদেশে পোশাক শিল্প যখন শুরু হয় তখনকার বিশ্ব অর্থনৈতিক পরিস্থিতি আর বর্তমান পরিস্থিতি এক নয়। তখন সস্তা শ্রমিক পাওয়ার জন্যে এখানে পোশাক শিল্প এসেছিল সন্দেহ নাই, তাই বলে এখনও তাদের সস্তা শ্রমিক রেখে দিতে হবে? সেটা দুই যুগ আগের কথা। এখন বিশ্ব বাণিজ্য সংস্থা নিজেই লেবার কজের কথা বলে। আসলে তারা বাংলাদেশের মতো গরিব দেশের পোশাক শিল্পকে নিজেদের নিয়ন্ত্রণে রাখার জন্যেই এই সব কথা বলে।

কিন্তু আমাদের দেশে যদি মালিক শ্রমিক সম্পর্ক শক্তিশালী হয় তাহলে বিদেশী বায়ারদের সাথে দর কষাকষিতে মালিক পক্ষেরই সুবিধা হবে।

মনে রাখা দরকার, মালিকরা যতোখানি এই শিল্পের ভাল চান তার চেয়েও এই কারখানার বেশী দরকার শ্রমিকদের। তারা কোনমতেই এই শিল্পকে ধ্বংস হতে দেবে না। এটা তাদের জীবন ও জীবিকার মাধ্যম।

কাজেই সুস্থ শিল্প ও মালিক-শ্রমিক সম্পর্ক রাখার জন্যে ট্রেড ইউনিয়ন পদ্ধতি চালু করতেই হবে। এর কোন বিকল্প নেই।</doc>