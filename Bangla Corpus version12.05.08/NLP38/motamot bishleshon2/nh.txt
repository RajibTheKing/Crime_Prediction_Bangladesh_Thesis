<doc>এবারের বিজয় দিবসে সবচেয়ে বড় খবরটি ছিল, বহুল আলোচিত রাজাকার সালাহউদ্দিন কাদের চৌধুরীকে গ্রেফতার করা। আমি নিশ্চিত যে, রাজাকার ও তাদের দোসররা বাদে, দেশের প্রতিটি মানুষই খবরটি শুনে বেজায় খুশি হয়েছে। তাদের বিজয়ের আনন্দ অনেক বেড়ে গেছে। সাকা চৌধুরীকে যদি যুদ্ধাপরাধ বা যুদ্ধের সময় মানবতাবিরোধী অপরাধের অভিযোগে গ্রেফতার করা হতো, তাহলে বিজয় দিবসে সরকারের এই কাজটির তাৎর্পয আরো বেড়ে যেতো। আইনগত কারণে সেদিন তা করা না গেলেও, তিনদিন পর আটক সাকার বিরুদ্ধে মানবতাবিরোধী অপরাধের অভিযোগ আনা হয়েছে। যাই হোক, অবশেষে সাকা চৌধুরীকে যে সরকার গ্রেফতার করেছে, সেটাই বড় কথা। একাত্তরে তার অপরাধের শিকার নূতন কুণ্ডুর পরিবার নিশ্চয়ই এবার বিচারের আশা করতে শুরু করেছে।

নিজামী-মুজাহিদের মতো শীর্ষ রাজাকারদের কারাগারে পাঠানোর পর, সাকা চৌধুরীকে ধরতে কেনো এতো সময় লাগলো, তা নিয়ে প্রশ্ন উঠতেই পারে। তবে গত কিছুদিন ধরে তাকে গ্রেফতারের যে চেষ্টা চলছিল, তা সবারই জানা। শেষমেশ বিজয় দিবসেই সে ঘটনাটি ঘটিয়ে, সরকার সবাইকে চমক দিতে চেয়েছে। তার প্রমাণও দিয়েছেন প্রধানমন্ত্রী। বিজয় দিবসের পরদিন আওয়ামী লীগের এক অনুষ্ঠানে প্রধানমন্ত্রী শেখ হাসিনা বলেছেন, ‘সালাহউদ্দিন কাদের চৌধুরীকে গ্রেফতারের পর দেশবাসী এবার আনন্দ-উল্লাসে বিজয় দিবস উদযাপন করেছে।… দীর্ঘদিন পর আমরা যেন হায়েনার কবল থেকে মুক্ত হয়েছি, বাঙালী আবারো বিজয়ের স্বাদ পেয়েছে।’ মুক্তিযুদ্ধের সময় করা অপরাধে সাকা চৌধুরীকে আটক করলে, বিজয় দিবস উদযাপনের বিষয়ে প্রধানমন্ত্রীর বক্তব্য আরো বেশি গ্রহণযোগ্য হতো। জনগণের জন্য তাঁর বিজয় দিবসের উপহারটি শতভাগ বিশুদ্ধ হতো; চমকটাও নির্ভেজাল হতো। কিন্তু সাকা চৌধুরীর মতো একজন রাজাকারকে গ্রেফতার করার ফলেই জাতি হায়েনার কবলমুক্ত হয়েছে এবং বাঙালী আবারো বিজয়ের স্বাদ পেয়েছে— প্রধানমন্ত্রীর এমন কথা মেনে নিলে বলতেই হয়, সাকার গ্রেফতারেই সব অর্জন হয়ে গেছে! তার বিচারের কোন দরকার নেই; আর অন্য সব রাজাকারকে মাফ করে দিলেও কোন অসুবিধা নেই! রাজনৈতিক বক্তব্যে এতো বেশি রঙ থাকলে আসল জিনিস যে হারিয়ে যায়, সেটা হয়তো মাথায় রাখেন না আমাদের রাজনীতিবিদেরা।

প্রধানমন্ত্রীর সাথে তাল মিলিয়ে একই রকম মন্তব্য করেছেন, মতিয়া চৌধুরী, সৈয়দ আশরাফুল ইসলাম ও সুরঞ্জিত সেনগুপ্তসহ তাঁর দলের বেশ ক’জন জ্যেষ্ঠ নেতা। তাঁদের কথায় এটা স্পষ্ট যে, সাকা চৌধুরীর গ্রেফতারকে তাঁরা বিশাল একটা অর্জন বলে মনে করছেন। সাকা চৌধুরী কি মতিউর রহমান নিজামী বা আলী আহসান মুহাম্মদ মুজাহিদের চেয়েও বড় রাজাকার? ওদের গ্রেফতার করার পর তো সরকারকে এমন তৃপ্তির ঢেকুর তুলতে দেখা যায়নি। সবচেয়ে বড় রাজাকার গোলাম আযমকে তো এখনো গ্রেফতারই করতে পারেনি সরকার। তারপরও এতোটা সন্তুষ্ট কী করে হয় তারা? নিজামী-মুজাহিদ-সাঈদীকেও হরতালে গাড়ি পোড়ানোর মামলায় গ্রেফতার করে, পরে যুদ্ধকালীন মানবতাবিরোধী অপরাধের অভিযোগে আটক দেখানো হয়। সাকা’র ব্যাপারেও তা-ই করা হলো। আসলে কি অভিযোগে কোন্ রাজাকারকে গ্রেফতার করা হলো, সেটা বেশি গুরুত্বপূর্ণ নয়; আসল উদ্দেশ্যটাই গুরুত্বপূর্ণ, যদি সেই উদ্দেশ্যটা আসলেই আসল হয়। রাজাকার গ্রেফতারের প্রাথমিক কারণ ভিন্ন হওয়ায়, তা নিয়ে জনগণকে সাময়িকভাবে বিভ্রান্ত করার সুযোগ পাচ্ছে বিরোধী দল। গাড়ি পোড়ানোর মামলায় সাকা চৌধুরীকে গ্রেফতার করায়, এখন পর্যন্ত বিএনপি সেই কাজটিই করে যাচ্ছে। বলছে, বিরোধী দলের আন্দোলন দমন করতেই এই বিএনপি নেতাকে গ্রেফতার করেছে সরকার।

হরতালসহ সরকারবিরোধী নানা কর্মসূচীতে কার কী অপরাধ, সেগুলো আদৌ অপরাধ কি না, রাজনৈতিক আন্দোলনকে অপরাধ বলা যায় কিনা—এসব নিয়ে নানা বিতর্ক আছে। সব সরকারই রাজনৈতিক দলের, এমনকি গণমানুষের আন্দোলন-সংগ্রামকেও অপরাধ হিসেবে চিহ্নিত করে থাকে। চিহ্নিত করেই বসে থাকে না, আইনী ব্যবস্থাও নিয়ে থাকে—যাকে আমরা রাজনৈতিক হয়রানি বলে থাকি। এদেশে এটা নতুন কোন বিষয় নয়। স্বাধীনতার আগে-পরে সবসময়ই এসব ঘটনা ঘটেছে, এখনো ঘটছে; আমাদের কপাল মন্দ হলে ভবিষ্যতেও ঘটতে পারে। আপাতত সেই সুযোগটাই নিচ্ছে বিএনপি। কিছুদিন আগে নিয়েছিল জামায়াতে ইসলামী। সাকা’র বিরুদ্ধে ’৭১-এর মানবতাবিরোধী অপরাধের আনুষ্ঠানিক অভিযোগ আনার পর, বিএনপির বক্তব্যের অসারতা এখন সবাই বুঝতে পারবে।

সাকা চৌধুরীকে গ্রেফতার করতে পেরে সরকার কেনো এতোটা উল্লসিত? গ্রেফতার করাই কি সব? গ্রেফতার করলেই কি সাজা হয়ে গেলো? তাও আবার এমন এক মামলায়, যার পেছনে রাজনৈতিক উদ্দেশ্য উড়িয়ে দেওয়া যায় না। সাকা চৌধুরী কি দূর্ধর্ষ কোন গেরিলা যে, তাকে গ্রেফতার করা খুবই কঠিন কাজ ছিল? তিনি কি গোপন কোন আস্তানায় লুকিয়ে ছিলেন, নাকি বিদেশে পালিয়ে ছিলেন? তিনি কি এমন বড় কোন জননেতা, যাকে গ্রেফতার করলে রাজনীতিতে তোলপাড় হয়ে যাবে? তাকে কি কখনোই গ্রেফতার করা যায়নি? যে দেশে শেখ হাসিনা ও খালেদা জিয়ার মতো নেত্রীকেও যেনো-তেনো মামলায় গ্রেফতার করে বছরখানেক কারাগারে রাখা যায়, সেদেশে সাকা চৌধুরীর মতো একজন বিতর্কিত রাজনীতিবিদকে গ্রেফতার করা কি বিশাল কোন অর্জন? জরুরী সরকারের সময়ও তো তিনি গ্রেফতার ছিলেন। সাকা চৌধুরীর গ্রেফতারকে যখন অযথাই বড় করে দেখা হচ্ছে, তখন চিন্তাশীল মানুষের মনে কিছু প্রশ্ন দেখা দিতেই পারে।

গ্রেফতারের পর সাকার ওপর নির্যাতনের অভিযোগ কি সত্যি? সাকা চৌধুরী যে ভাষায়, যে সুরে, যে ভঙ্গীতে সরকার, বিপক্ষ রাজনীতিবিদ ও সামরিক-বেসামরিক কর্মকর্তাদের আক্রমণ করেন, তারই প্রতিশোধ নেয়া হচ্ছে কি? রাজাকার হিসেবে এটাই কি সাকা’র সাজা? সরকার কি তার অপরাধ প্রমাণ করতে পারবে না?
বিএনপির প্রভাবশালী নেতা হওয়ায়, সাকা চৌধুরীকে গ্রেফতার করতে সরকার কি ভয় পাচ্ছিল? তার পেছনে কি আরো বড় কোন শক্তি ছিল বা আছে?
রাজাকার হিসেবে নয়, বিএনপির একজন বড় নেতা হিসেবে সাকা’কে গ্রেফতার করতে পেরেই কি সরকার এতো খুশি? সাকা’র আক্রমণাত্বক বক্তব্যকে সরকার কি ভয় পায়? সে রকম কথা আপাতত শুনতে হবে না— এটাই কি সরকারের স্বস্তির কারণ?
রাজাকারদের বিচারের চেয়ে বিরোধী দলকে শায়েস্তা করাই কি সরকারের কাছে বেশি গুরুত্বপূর্ণ? যুদ্ধাপরাধ নিয়ে রাজনীতি কি আরো চলবে? অভিযুক্তদের বিচার প্রক্রিয়া কি এমন গতিতেই চলতে থাকবে, যা নিয়ে এরি মধ্যে অসন্তোষ জানিয়েছেন এই সরকারের সমর্থকেরাও? এমনকি আওয়ামী লীগেরই কোন কোন নেতা?
মুক্তিযুদ্ধে নেতৃত্ব দেয়া দল আওয়ামী লীগ কি এবারো যুদ্ধাপরাধীদের বিচার শেষ করে যেতে পারবে না, নাকি রাজনৈতিক কারণে শেষ করবে না? তাই যদি হয়, তবে আগামী নির্বাচনে জনগণকে কি জবাব দেবে এ দলটি?
এবার আসি, সালাহউদ্দিন কাদের চৌধুরীর গ্রেফতার নিয়ে বিএনপির ভূমিকা প্রসঙ্গে। যতো বড় অপরাধীই হোক, দলের সর্ব্বোচ্চ নীতিনির্ধারণী ফোরাম—জাতিয় স্থায়ী কমিটির সদস্য হওয়ায়, সাকা চৌধুরীর পক্ষে বিএনপি কথা বলবে— এটাই স্বাভাবিক। তার গ্রেফতারের প্রতিবাদ করবে, তার মুক্তি চাইবে, সেজন্য আন্দোলন-বিক্ষোভ করবে—এটাও স্বাভাবিক। সাকা চৌধুরীর মতো একজন ব্যক্তিকে বিএনপি কেনো ধারণ করছে, সে প্রশ্ন ওঠা অবান্তর। কারণ, জন্ম থেকেই সাকা’র চেয়েও অনেক বড় বড় রাজাকার নিয়ে রাজনীতি করে আসছে এ দলটি। এটাই বিএনপির রাজনীতি; এভাবেই বিএনপি দেশের অন্যতম বড় দলে পরিণত হয়েছে। এটা সম্ভব হয়েছে, ’৭৫ এর পর রাজাকারদের বিচার বন্ধ হয়ে যাওয়ায়, তারা ফুলে-ফেপে বেড়ে ওঠার সুযোগ পাওয়ায়, রাজাকার-আলবদর-আল শামসসহ স্বাধীনতাবিরোধীদের রাষ্ট্রীয় পৃষ্ঠপোষকতা দেয়ায়, মুক্তিযুদ্ধের ইতিহাস বিকৃত করে পর পর কয়েকটি প্রজন্মকে ঐতিহাসিক সত্য জানতে না দেয়ায়।

তবে সে অবস্থা বদলে গেছে। বিগত নির্বাচনেই তার প্রমাণ মিলেছে। এখনকার একটি শিশুও কমবেশি জানে ‘৭১-এ কি হয়েছিল, কারা কী করেছিল? এর পেছনে সবচেয়ে বড় অবদানটি যে গণমাধ্যমের, বিশেষ করে টেলিভিশনের, তা নিয়ে নিশ্চয়ই কেউ বিতর্ক করবেন না। গত পাঁচ-সাত বছরে দেশের বেসরকারি টিভি চ্যানেলগুলো চেপে রাখা, ঢেকে রাখা ও বদলে ফেলা ইতিহাস যেভাবে তুলে ধরেছে, তাতে সবার চোখ খুলে গেছে। ধুনফুন বোঝানোর দিন শেষ। রাজনৈতিক নেতাদের চাপাবাজি এখন আর খুব একটা বিশ্বাস করে না দেশের সচেতন মানুষ। এই সত্যটি বড় দুটি দল কতোটা জানে আর মানে, তা নিয়ে যথেষ্ঠ সন্দেহ আছে। জানলে আর মানলে, তারা সেই ভাঙ্গা ঢোল আর বাজাতো না।

বিষয়টি নিয়ে এতোকিছু বললাম, সাকা চৌধুরীসহ অভিযুক্ত রাজাকারদের বিচার এবং মুক্তিযুদ্ধ ও স্বাধীনতার মতো বিষয়ে বিএনপির রাজনীতির বৈপরীত্যটি তুলে ধরার জন্য। এদেশের মুক্তিযুদ্ধ, স্বাধীনতা, যুদ্ধাপরাধসহ মুক্তিযুদ্ধে সব ধরনের মানবতাবিরোধী অপরাধের বিচার প্রসঙ্গে বিএনপি সবসময়ই একটি কথা বলে আসছে। তারা স্বাধীণতার ঘোষক ও মুক্তিযোদ্ধার দল। দলে রাজাকারদের অবস্থান নিয়ে সেই বস্তাপচা যুক্তিই দেখিয়েছে: তাদের অপরাধ তো আদালতে প্রমাণিত হয়নি। আইনের চোখে নিশ্চয়ই তা সত্য; তবে ইতিহাসের চোখে নয়; তথ্য-প্রমাণ-সাক্ষ্য ও যুক্তির কাছেও নয়। সবকিছু থাকার পরও শুধু বিচারের আনুষ্ঠানিকতা না হওয়ার কারণে কোন অপরাধীকে সাধু হিসেবে মেনে নেয়ার মতো কাজ কেবল পাগল, শিশু আর নির্বোধই করতে পারে।

মুক্তিযুদ্ধ চলার সময় গণহত্যা, ধর্ষণ, লুটতরাজসহ জঘন্য সব অপরাধ কারা করেছে, তা কমবেশি সবাই জানে। অপরাধের শিকার হয়েছেন বা অপরাধ করতে দেখেছেন, এমন অসংখ্য মানুষ এখনো বেঁচে আছেন। এছাড়াও রয়েছে অনেক রকম প্রমাণ। এমন বাস্তবতায়, আদালতে প্রমাণিত হয়নি বলে যুদ্ধাপরাধীদের পক্ষে সাফাই গেয়ে যে কোন লাভ হবে না, তা বোধ হয় বিএনপি এখনো বুঝতে পারছে না। বিএনপি বলছে, যুদ্ধাপরাধ বা মানবতাবিরোধী অপরাধের বিচার তারাও চায়। অথচ চিহ্নিত-স্বীকৃত রাজাকারদের ধরলে তারা প্রতিবাদ জানায় এই বলে যে, সরকার বিরোধীদলকে নিযার্তন করছে। এ কেমন বিচার চাওয়া?

সাকা চৌধুরীকে গ্রেফতারের প্রতিবাদে ডাকা সংবাদ সম্মেলনে বিএনপি মহাসচিব খোন্দকার দেলোয়ার হোসেন বলেছেন, ‘বিএনপিকে ধ্বংস করার জন্যই সালাহউদ্দিন কাদের চৌধুরীকে মিথ্যা মামলায় গ্রেফতার করা হয়েছে।… তার ওপর যে ধরনের নিযার্তন করা হয়েছে, তা কারবালার প্রান্তরের নির্মমতাকেও হার মানিয়েছে।’ সাকা চৌধুরীকে গ্রেফতার ও তার ওপর নিযার্তনের বিষয়টি জাতিসংঘসহ বিভিন্ন আন্তর্জাতিক মানবাধিকার সংস্থাকে জানানোর ঘোষণাও দেন তিনি।

প্রশ্ন হচ্ছে, সাকা চৌধুরীকে গ্রেফতার করলেই বিএনপি ধ্বংস হয়ে যাবে? বিএনপি কি এতোটাই দুর্বল যে, সাকা চৌধুরী না থাকলে দলটিও থাকবে না? বিএনপিতে সাকার অবস্থান, প্রভাব ও গুরুত্ব কি খালেদা জিয়া বা তারেক রহমানের চেয়েও বেশি? খোন্দকার দেলোয়ারের কথা না হয় বাদই দিলাম। জিয়াউর রহমান মারা যাবার পরও তো বিএনপি ধ্বংস হয়ে যায়নি; এক-এগারোর সরকার এতো কিছু করার পরও তো বিএনপি টিকে আছে। অথচ এক সাকা আটক হলেই বিএনপি ধ্বংস হয়ে যাবে? মহাসচিব হয়ে বিএনপিকে এতোটা ঠুনকো দল কিভাবে ভাবতে পারলেন খোন্দকার দেলোয়ার!

গ্রেফতারের পর সাকা চৌধুরীকে নিযার্তন করার অভিযোগ সত্য হতেই পারে। র‌্যাব-পুলিশ ধরলে আর রিম্যান্ডে নিলে কার ভাগ্যে কি ঘটতে পারে, সেটা কমবেশি সবাই ধারণা করতে পারেন। এ ধরণের নিযার্তনের প্রতিবাদ জানাবে যে কোন সচেতন মানুষই। অপরাধী হোক আর নির্দোষ হোক, বিচারের আগে কাউকেই শাস্তি দেয়া আইন সমর্থন করে না। সাকা চৌধুরীকে গ্রেফতার করার পরও তাকে অনেকে দেখেছেন, সরাসরি বা টিভির পর্দায়। বিধ্বস্ত সাকা‘কে দেখে তার দুরাবস্থা আঁচ করা গেছে। মারধোরের অভিযোগ তিনি নিজেও করেছেন আদালতে। একই ধরনের অভিযোগ করেছেন তার স্ত্রী ও মেয়ে। এ ধরণের নির্যাতন কোনভাবেই সমর্থন করা যায় না। তবে খোন্দকার দেলোয়ার যেমনটা দাবি করেছেন, তাকে অতিরঞ্জন বলে কোনভাবেই বোঝানো যাবে না।

সাকা‘র ওপর নিযার্তনকে কারবালার বর্বরতার চেয়েও বেশি উল্লেখ করে, কারবালার ইতিহাসকেই তুচ্ছ, হেয় ও অপমান করেছেন বিএনপি মহাসচিব। তাঁর বক্তব্যে সাকার স্ত্রী-কন্যাও হয়তো বিব্রত হয়েছেন। কারণ, টিভিতে তারা দু’জনেই অনেক যৌক্তিক বক্তব্য দিয়েছেন। গ্রেফতারের পর সাধারণত যে ধরণের নিযার্তন করা হয়ে থাকে, সাকা চৌধুরীর স্ত্রী ও মেয়ে কিন্তু সেসব কথাই বলেছেন। তাদের কথা যারা টিভিতে শুনেছেন, তাদের অনেকেই তা বিশ্বাসও করবেন নিশ্চয়ই। কারণ তাদের কথায় খুব একটা অতিরঞ্জন ছিল বলে মনে হয়নি।

রিম্যান্ডে নিযার্তনের বিরুদ্ধে জাতিসংঘে যাবার কথা কিন্তু বলেননি সাকা‘র স্বজনেরা। তার স্ত্রী যথার্থই বলেছেন, তার স্বামীর বিরুদ্ধে অভিযোগ থাকলে বিচারে তার কোন 
আপত্তি নেই। তবে বিচারের আগেই নিযার্তন এবং গ্রেফতারের নামে বাড়িতে হামলার প্রতিবাদ জানিয়েছেন তিনি। জাতিসংঘসহ আন্তর্জাতিক মানবাধিকার সংস্থার কাছে যাবার
 কথা বলেছেন খোন্দকার দেলোয়ার। র‌্যাব-পুলিশের নিযার্তনের বিরুদ্ধে যদি তিনি জাতিসংঘে যেতে চান, তবে সাকা চৌধুরীর মুক্তিযুদ্ধকালীন মানবতাবিরোধী অপরাধের বিরুদ্ধে
 কোথায় যাবেন? সাকা চৌধুরীর মতো একজন আত্মস্বীকৃত রাজাকারকে ধারণ, লালন ও রক্ষা করে বিএনপি কতোটুকু উপকৃত হবে, সেটাও হয়তো ভাবছেন না বিএনপি 
মহাসচিব।</doc>