<doc>“কী মারবে কী মারবে অতটুকু ছেলে
ব্যাঙ মারবে ছুঁচো মারবে সামনে ধরে দিলে”
ইরানের সঙ্গে জাতিসংঘের ইঁদুর-বেড়াল খেলাটা যে এত প্রলম্বিত হতে পারে সেটা সংশ্লিষ্ট পক্ষরা জানতেন। ইঁদুর পক্ষ ও বেড়াল পক্ষ–উভয়েই।

তবে এই দুইয়ের দর্শক পক্ষের–আন্তর্জাতিক খবরাখবরের গ্রাহক যারা তাদের–জন্য বিষয়টা এত নিরলস কৌতুকোৎপাদী ক্রীড়ামাত্র নয়। কখনো কখনো বিরক্তির, কখনো সন্দেহ আর অবিশ্বাসের, কখনো শ্রান্তি আর হতাশার। এবং হ্যাঁ, কখনো নিছকই কৌতুকের।

ইরান পারমাণবিক সামর্থ্য অর্জন করতে চাইছে (বা ইতোমধ্যেই সামর্থ্য অর্জন করে ফেলেছে) এই সম্ভাব্য বিনাশী দক্ষতার তুলনা হতে পারে কেবল ‘জামালের মা নিচতলায় ঘুঁটে দিয়ে রান্না করছে বলে ১৬ তলায় কামাল সাহেবের ইলিশের কারিতে গোবরের গন্ধ’ পাবার সম্ভাবনার সাথে। অন্ততঃ আমাদের, তৃতীয় বিশ্ব বললে যাদের সেকেলে হয়ে পড়ার সম্ভাবনা, সেই ‘উন্নয়নশীল’ বিশ্বের বাসিন্দাদের জন্য বিষয়টা এমনই। কিন্তু সাফ কথা সহজে বলতে পারাও একটা কাজ। আমার জন্য ইরানের পারমাণবিক সামর্থ্য বা তার ধ্বংসাত্মক বাসনার থেকে ঢের ঢের বেশি আগ্রহ জাতিসংঘের সর্বাত্মক সামর্থ্য বা তার সৃজনশীল লিপ্সা নিয়ে।

জাতিসংঘ! আমাদের বিস্মৃত হওয়া ঠিক হবে না যে আমাদের বিশ্বের প্রতিপালক, শান্তি বা ওই ধরনের কী জানি জিনিসের দেখভালকারী, এবং অতি অবশ্যই ‘দুর্বল’-এর রাজনৈতিক মিত্র। এই হলো জাতিসংঘের কাগুজে ও সম্প্রচারিত সংজ্ঞা। তামাম বিশ্বের মানুষজন এই সংজ্ঞা মুখস্থ করেছে। তারা জানে, বিশ্বাস এগুলো না-করতে হয়, কিন্তু সম্প্রচার করাই ধর্ম। বিগত কয়েক বছরে ইরানের নৈমিত্তিক হুমকি-ধামকি খাবার অভ্যাস ইরানের অস্তিত্বকে যতটা সমুন্নত করেছে তার থেকে ঢের বেশি সমুন্নত করেছে জাতিসংঘের অস্তিত্ব।

“ 
ইরানের বিরুদ্ধে আবার বাণিজ্যিক নিষেধাজ্ঞা আরোপ করা হয়েছে। বিগত কয়েক দশকে বাণিজ্যিক নিষেধাজ্ঞা আরোপ আর মোটা বেতনে “শান্তি”র মিলিটারি বিভিন্ন অঞ্চলে পোষা ছাড়া জাতিসংঘ ঠিক কী করেছে তা নিয়ে গবেষণা করতে হবে। এবং গবেষণার ফল এ দুটো কাজই আবিষ্কার করবে। বটেই তো! জাতিসংঘ যদি নিষেধাজ্ঞা আরোপ না করে তাহলে আর তার কাজ কী!

”

আফটার অল, তর্জন-গর্জন ছাড়া জাতিসংঘের আর কীবা করার আছে; আর কী দিয়েই বা জাতিসংঘের পরিচয় পাওয়া সম্ভব! একজন চৌকিদারকে চিনতেও উর্দিতে ১৭টা বোতাম থাকা লাগে। আর জাতিসংঘকে চিনতে বছরে তিন চারটি হুমকি-ধামকি তেমন কিছু না। আর তর্জন-গর্জন হাওয়া-বাতাসে করা যেতেই পারে। তবে দুটো-একটা সুনির্দিষ্ট টার্গেট থাকলে ভাল। সকল পক্ষেরই কল্পনাশক্তি জাগরূক হয়।

বুশ সাহেবের আত্মম্ভরী, মতান্তরে বেকুব দম্ভোক্তির বিবরণীতে “এক্সিস অব এভিল”-এর পরিচয় আমাদের পেতে হয়েছিল। তা আমরা চাই বা না চাই। যেহেতু তার শাসনপ্রণালী ছিল আমাদের সকলের “ভালো”র জন্য, তাই সেই “ভালো”র গ্রাহক হওয়া ছাড়া নব্য বিশ্বের বাসিন্দাদের আর কোনো উপায় ছিল না। তো সেই শয়তানকুলের সদস্যরা হচ্ছে, আমরা জেনেছিলাম, ইরান, উত্তর কোরিয়া, ভেনিজুয়েলা? জাতিসংঘের কর্তাব্যক্তি বদলেছে। কিছু কাঠামোগত বদল হয়েছে। মার্কিন যুক্তরাষ্ট্রের কর্তাব্যক্তি বদল হয়েছে। গুরুত্বপূর্ণ কাঠামোগত কিছু বদল হয়েছে। কিন্তু শয়তানের দল কিংবা শয়তানের দল নিরূপণ পদ্ধতি–কোনোটারই বদল হয়নি। বিস্ময়ের না যে বুশ সাহেবের বিশ্বশাসনে “টেররিস্ট” ছিল আবিষ্কৃত। এবং তার বিরুদ্ধে একটা লেজে-গোবরে “ক্রুসেড” তিনি পরিচালনা করছিলেন। ফলে বুশ ও তার লয়াল বৈশ্বিক নাগরিকদের জন্য শয়তানত্রয়ী হচ্ছে আগামী দিনের খল। খল বিশ্বের শাসকের জন্য অতীব জরুরি, বিশ্ব মানবতাকে লালন-পালন করার স্বার্থে হলিউডের মতো এলিয়েন দিয়ে আর কত কাল চালানো যায়! এটাও কাকতালীয় নয় যে ইরান, ভেনিজুয়েলা কিংবা উত্তর কোরিয়া সবগুলোই কোনো না কোনোভাবে বিপ্লবোত্তর রাষ্ট্র। তা সে বিপ্লবের ফল বা বিপ্লব রচনা পদ্ধতি কারও ভালো লাগুক বা নাই লাগুক।

কয়েকদিন আগে ইরানের রাষ্ট্রপতি আহমেদিনেজাদ যখন ব্রাজিল ও তুরস্কের রাষ্ট্রপতিবৃন্দের সাথে উদ্বাহু ছবি তুললেন আর বৈশ্বিক সংবাদ সংস্থাগুলো সেই ছবি আমাদের দেখালো তখন থেকেই খচ খচ করছে মন। আমরা সংবাদগ্রাহক নিরীহ বৈশ্বিক প্রাণী কোনটা কারণ কোনটা ফলাফল বুঝে উঠতে উঠতেই নতুন নতুন খবর আর সংবাদ ছয়লাব করে দেয় আমাদের জীবন। ভাবছিলাম “শয়তান”কুলের সংখ্যা বাড়ছে নাকি “শয়তানত্রয়ী”র নতুন বিন্যাস হচ্ছে।

এর আগেও ইরান, উত্তর কোরিয়া আর ভেনিজুয়েলার রাষ্ট্রনায়কদের যুগল ছবি দেখেছি। কিন্তু আবার! হাজার হলেও শোনা যাচ্ছে মার্কিন যুক্তরাষ্ট্রের রাজনৈতিক কাঠামোতে ব্যাপক রদবদল এসেছে। উৎসাহী লোকদের কথা বিশ্বাস করলে বারাক ওবামাকে প্রায় রুশ বিপ্লবের নেতা বলেই ভ্রম হয়। “শয়তান”কুলের আবার সংহতির প্রয়োজন কী। ইত্যাদি সব ভাবনা মাথাকে আচ্ছন্ন করে রাখছিল। এ কথা অপ্রাসঙ্গিক নয় যে ইরান তুরস্ক ও ব্রাজিলের রাষ্ট্রনায়কদের চুক্তি জ্বালানী বিষয়ক ছিল। আর জ্বালানী হচ্ছে বিশ্ব মহানায়কদের সবচেয়ে বড় জ্বলুনি।

এই এত কথা আসছে আমাদের সেই জাতিসংঘের কারণেই।

ইরানের বিরুদ্ধে আবার বাণিজ্যিক নিষেধাজ্ঞা আরোপ করা হয়েছে। বিগত কয়েক দশকে বাণিজ্যিক নিষেধাজ্ঞা আরোপ আর মোটা বেতনে “শান্তি”র মিলিটারি বিভিন্ন অঞ্চলে পোষা ছাড়া জাতিসংঘ ঠিক কী করেছে তা নিয়ে গবেষণা করতে হবে। এবং গবেষণার ফল এ দুটো কাজই আবিষ্কার করবে। বটেই তো! জাতিসংঘ যদি নিষেধাজ্ঞা আরোপ না করে তাহলে আর তার কাজ কী!

মনে পড়ছে কফি আনানকে সবচাইতে জটিল প্রশ্নটি করেছিলেন রাহমতুল্লাহ হাশেমী, তিনি ছিলেন আমেরিকার হামলা পূর্ববর্তী আফগান রাষ্ট্রদূত। কফি আনান ও তার প্রতিষ্ঠানের ডাবল স্টান্ডার্ড নিয়ে এবং মার্কিন মুখাপেক্ষিতা নিয়ে কঠোর সমালোচনা ছিল তার। কফি আনানদের এই সব অখ্যাত তালেবান রাষ্ট্রদূতের জিজ্ঞাসাবাদের মুখে বাস্তবে পড়তে হয় নি। আনান কোথাও কোনো উত্তরও করেছেন কিনা তাও জানা যায় না। সম্ভবত প্রশ্ন উত্থাপন করবার মানুষ আশঙ্কাজনকভাবে কমে আসছে। কিন্তু কেউ কেউ নিশ্চয়ই প্রশ্ন করবার সামর্থ্য রাখেন। আরও বিপদজনক হচ্ছে প্রশ্নকারীদের এই কণ্ঠস্বর শুনবার মতো যথেষ্ট ব্যবস্থা নেই। তারা অশ্রুত, তারা অদৃশ্য। বর্তমান বিশ্বব্যবস্থা ক্রমাগতই স্বাভাবিকীকৃত হয়ে আসছে।

বাংলাদেশের মতো দেশগুলোতে শিক্ষিত লিবারাল সম্প্রদায়ের ভেতরে আহমেদিনেজাদদের নিন্দা করবার লোকের অভাব নেই। লিবারাল লেবেনডিশদের নিন্দার অন্তত সুস্পষ্ট তিনটি দিক রয়েছে।

ক. আগাপাছা যাই জানুক ইরান তাদের কাছে একটি ইসলামপন্থি রাষ্ট্র, সেটাই অশান্তির যথেষ্ট কারণ।

খ. পাশ্চাত্য মিডিয়া থেকে অন্তত সাম্প্রতিককালে ইরানে গণতন্ত্র-বিচ্ছিন্নতার বেশ কিছু নজির পাওয়া গেছে, লিবারাল আত্মার জন্য তাও বড়ো অশান্তির।

এবং গ. মার্কিন যুক্তরাষ্ট্র ও তার বেয়াইসুলভ জাতিসংঘের মাধ্যমে যে স্থিতিশীল বিশ্ব আমরা উপহার পেয়েছি ইরানের মতো গোয়ার রাষ্ট্র সেই স্থিতিশীলতায় অশান্তি বয়ে আনে।

এই শেষোক্ত কারণটি লিবারাল আত্মাকুলের জন্য সবচেয়ে বড় অশান্তি। ঢাকায় ইরানের পারমাণবিক উচ্চাশা নিয়ে যে অসন্তোষ দেখা যায় তার সাথে তুলনা চলে তালিবান দুঃসাশন সংক্রান্ত আলাপ আলোচনার। ঠাণ্ডা মাথায় ভাবার চেষ্টাও তেমন কেউ করেন না। পাশ্চাত্য প্রিন্ট ও ইলেক্ট্রনিক মিডিয়া ছাড়া এসকল খবর জানবার আমাদের আর কী উপায়ই বা আছে?

পক্ষান্তরে, ইসরায়েলের সাথে টক্করে ইরান পারবে কিনা তা স্বতন্ত্র প্রশ্ন কিম্বা মার্কিন যুক্তরাষ্ট্রের সাথে পাল্লাপাল্লি করবার মতো আগ্রহ ইরানের আছে কিনা তা আরও স্বতন্ত্র প্রশ্ন। 
এক্ষুনি একটা যুদ্ধ ইরানের আগ্রহের তালিকায় আছে কিনা তা নিয়ে গভীর কোনো গবেষণা করবার প্রয়োজন পড়ে না। অধিকন্তু ইরান যেমনটা দাবি করছে, এনার্জি মজুদ
 বাড়ানোই তাদের একমাত্র লক্ষ্য কিনা সে প্রশ্নেরও প্রমাণ ছাড়া অন্য উপায়ে ফয়সালার সুযোগ নেই। কিন্তু একটা প্রগাঢ় আত্মবিশ্বাসী, দাম্ভিক এবং প্রতিপক্ষীয় অবস্থান ছাড়া 
ইরানের পক্ষে আর কী করবার আছে? জাতিসংঘ যদি মিউ মিউ করা একটা বিড়ালই থেকে যায় যার কাজ হচ্ছে দুর্বলকে ধামকি দেওয়া তাহলে সেই খেলাতে সপ্রতিভ
 ইঁদুর হওয়া ইরানের পক্ষে খুব ঠিক। দেখবার বিষয় মিয়ানমার এতে যোগ দেবে কিনা।</doc>