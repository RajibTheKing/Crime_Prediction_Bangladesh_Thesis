<doc>ডিসেম্বর বিজয় দিবসকে আমরা এখন সহজ দৃষ্টিতে দেখতে চাই ! রক্ত এবং অশ্র“ দিয়ে অর্জন করা এই দিবসটিকে কেন আমরা এভাবে এখন দেখবো তার কারণ আছে , আর সেটা হল যে আমাদের জাতির জীবনে কোন 
অর্জনই বিনা রক্তপাতে অর্জিত হয়নি । কি ভাষা আন্দোলন , কি ছয় দফা , কি উনসত্তরের গনআন্দোলন , কি জাতিয় নির্বাচনে নিরুঙ্কশ সংখ্যাগরিষ্ঠতা অর্জনের পর নিজ দেশের স্বাধিকার এবং সার্বভৌমত্ব প্রতিষ্ঠা , এমনকি স্বাধীনতা
 অর্জনের পরেও স্বৈরশাসক উৎখাতের জন্য অকাতরে জীবনদান, এরকম একটার পর একটা অধিকার প্রতিষ্ঠার সংগ্রামে বাঙালিকে রক্ত দিতে হয়েছে । বিনা রক্তপাতে, বিনা মাশুলে বিগত পঞ্চাশ বছরে সে একটা সরিষা পরিমাণ দ্রব্যও 
হাতে পায়নি।

আবার একথাও বলতে দ্বিধা নেই যে , প্রতি বছর বিজয় আমাদের কাছে নতুন ধরণের এক বার্তা নিয়ে এসে হাজির হয়। নতুন চেতনায় আমাদের সমৃদ্ধ করে। আমাদের জাতীয় চেতনার সাইকির ভেতরে বিজয়ের ঢাক দ্রিম দ্রিম করে শব্দ 
করে , আমাদের উল্লসিত করে , আমাদের আত্মঅহমিকার ভেতরে বিজয়ের রেণু তার সুগন্ধ ছড়িয়ে দেয়। গণতন্ত্রের দাবী , ভাষার দাবী , স্বাধিকার এবং স্বাধীনতার দাবী ও অঙ্গীকার আমাদের সাহসী করে তোলে । আমরা বলিষ্ঠ হই । 
আমরা আমাদের সংস্কৃতিকে আঁকড়ে ধরে পাড়ি দিই গভীর নির্জন পথ । আমরা বাঙালি হই এবং যত বাঙালি হই , ততই আমরা বৈশ্বিক হয়ে উঠি ।
পাকিস্তান নামক রাষ্ট্রটি আমাদের দেশ থেকে বিতাড়িত হবার আগে আমাদের অনেক ক্ষতি করে গেছে । আমাদের পণ্য রফতানী করে তারা তাদের পশ্চিম পাকিস্তানে গড়ে তুলেছিল সৌধের পাহাড় , সমৃদ্ধির তোরণ , আত্মঅহংকারের 
ঢিবি । সরকারি সূত্রেই আমরা জানতে পারি উনিশশো আটচল্লিশ থেকে উনিশশো উনসত্তরের ভেতরে পূর্বপাকিস্তান থেকে তাদের নিজ দেশ পশ্চিম পাকিস্তানে স্থনান্তরিত করেছিল ছয় পয়েন্ট দুই দশমিক বিলিয়ন ডলার । 
পূর্ব পাকিস্তানীদের তারা সম্পূর্ণ নিঃশ্ব করেও মনে শান্তি পায়নি , প্রতিবাদী পূর্ব পাকিস্তানী তথা বাংলাদেশীদের রক্ত পান করার জন্যে তারা হয়ে উঠেছিল ড্রাকুলার মত হণ্যে । তারা ভাষার প্রশ্নে বাঙালিকে পদানত করার চেষ্টা করেছিল , 
তারা পাকে প্রকারে বাঙালিদের বোঝাতে চেষ্টা করেছিল যে জাতের প্রশ্নে পশ্চিম পাকিস্তানীরই সুপিরিয়র । তারা সংখ্যায় সংখ্যালঘিষ্ঠ হলেও বোলচাল , ভাবভঙ্গী , কৃষ্টি সভ্যতায় বাঙালিদের চেয়ে উন্নত । সুতরাং বাঙালিদের উচিত তাদের 
অনুসরণ করা । সামরিক বাহিনী , ক্রীড়া , ব্যবসা , এসবে তারা বড় দক্ষ , সুতরাং বাঙালিরা তাদের মুখাপেক্ষি হয়ে থাকবে এটাই স্বাভাবিক । বাঙালির ক্রমাগত বিদ্রোহী ভাবে তারা বড়ই বিরক্ত হয়ে উঠেছিল । ভীরু বাঙালির ভাবসাব
 তাদের পছন্দ হয়নি । তারা পঁচিশে মার্চ , বৃহস্পতিবার , উনিশশো একাত্তরে রাতের অন্ধকারে কাপুরুষের মত ঝাঁপিয়ে পড়েছিল নিরীহ নিরস্ত্র ঘুমন্ত বাঙালির ওপর । জ্বালিয়ে দিয়েছিল ঘরে ঘরে আগুন । আগুনে পুড়ে যাবার আগে প্রাণ 
বাঁচাতে বাঙালি বেরোতে চেয়েছিল ঘরের বাইরে । কিন্তু বাইরে ওঁৎ পেতে বসে ছিল পাকিস্তানী মিলিটারি জান্তা এবং তাদের সহচর ও দোসর বিশ্বাসঘাতক বিহারির দল । তারা গুলি করে মেরেছিল তাদের । তারা গর্ভবতী মেয়ের পেট ফুঁড়ে
 দিয়েছিল বেয়োনেট দিয়ে । তারা দুগ্ধবতী সদ্য মা হওয়া নারীর স্তন কেটে ঝুলিয়ে দিয়েছিল বেয়োনেটের মাথায় এবং বীর দর্পে মিছিল করেছিল মানুষদের দেখিয়ে ।

পূর্ব পাকিস্তানে নিযুক্ত তখনকার এক প্রত্যক্ষদর্শী বিদেশী কূটনীতিকের ভাষায় ‘‘ কোন সন্দেহ নেই যে পূর্ব পাকিস্তানে বিপুল ধ্বংসলীলা চালানো হয়েছে । আক্ষরিক অর্থেই এটি একটি রক্তস্নান । পাক মিলিটারিদের হৃদয় বলতে কিছু
 নেই । … এবং কাদের ওপর এরকম ধ্বংসলীলা চালানো হয়েছে ? তারাই যারা পূর্ব পাকিস্তানী , সেই পূর্ব পাকিস্তানী যারা উপমহাদেশের সবচেয়ে অহিংস , বিনয়ী এবং নম্র কৃষক , চাকুরিজীবি এবং ব্যবসায়ী হিসাবে বিদেশীদের কাছে 
পরিচিত ’’ । বিশ্বব্যাংক টিমের প্রতিবেদনে বলা হয় ‘‘ যেন নিউক্লিয়ার আক্রমনের পরবর্তী এক সকাল ’’ ‘‘ ট্যাংক বিধ্বস্ত রাজারবাগ পুলিশ ফাঁড়ি , যেখানে একহাজার জন বন্দী বাঙালি মৃত্যুর আগ পর্যন্ত প্রাণপনে যুদ্ধ 
করেছে পাকিস্তানী মিলিটারির ট্যাংক এবং মেশিনগানের সঙ্গে , তারা এখনো পড়ে আছে মৃতের ধ্বংসস্তুপ হয়ে । ’’ ‘‘ অগনিত লাশ নদীতে , কুয়ায় আর ডোবায় পচে ফুলে উঠেছে । ’’ ‘‘ সমস্ত জায়গায় বাঙালিদের ভেতরে 
এখন দেখা যাচ্ছে গভীর ভীতি ও প্রচন্ড ঘৃণা ’’ । ‘‘ অসংখ্য চিঠি হোটেল ইন্টাকন্টিনেন্টাল এ সাংবাদিকদের চিঠির বাকসে এসে জমা হচ্ছে , যেখানে বর্ণনা করা হয়েছে পাকমিলিটারির নির্মম ধ্বংস লীলার । ’’ 
‘‘ একজন বাঙালি কূটনীতিবিদ বলেছেন , এটা একটা তিক্ত প্রতিরোধ সংগ্রামে পরিণত হবে । হয়ত ভিয়েতনামের চেয়েও খারাপ হবে অবস্থা । তবু পরিণামে আমাদেরই জয় আসবে ’’ ।

কিন্তু শুধু প্রতিরোধ নয় , শুধু পাকিস্তানী সামরিক বাহিনীর মার ঠেকানো নয় , পঁচিশে মার্চের পরপরই বাংলাদেশের এই নিরীহ জনগণের ভেতরে যে স্বতঃস্ফূর্ত চেতনা , সমর্থন , উত্তেজনা এবং স্বাধীনতা স্পৃহা দেখা দিয়েছিল তা ইতোপূর্বে
 কোনদিন বাংলার ইতিহাসে দেখা দেয়নি । একবার যখন তার নিস্পাপ শরীর থেকে অন্যায়ভাবে রক্ত ঝরানো হয়েছে , তখন সে আর রক্তের ভয়ে ঘরের ভেতরে পালিয়ে থাকেনি । সেও তুলে নিয়েছিল তার আনাড়ি হাতে অস্ত্র । তার আগে
 সে বন্দুক কীভাবে হাতে ধরতে হয় জানত না , মাটি থেকে বা অস্ত্রাগার থেকে কীভাবে আগ্নেয়াস্ত্র কায়দা করে তুলতে হয় জানত না , তার হাতে ছিল অস্ত্র একটি বেমানান বস্তু , কারণ সে ছিল শান্তিপ্রিয় এক জাতির প্রতিভূ । 
কিন্তু সময় , পরিবেশ এবং জাতীয় সংকট করে তুলেছিল তাকে অকুতোভয় । বোবা বাঙালি , অন্ধ বাঙালি , খঞ্জ বাঙালি , বাড়ির লজ্জাশীলা গৃহবধূ কেউ সেদিন অস্ত্র হাতে তুলে নিতে বিন্দুমাত্র দ্বিধা করেনি । কারণ ইতোপূর্বে ভদ্র মানুষের
 মত , গণতান্ত্রিক আলোচনায় সমস্যা সমাধানে বিশ্বাসী মানুষের মত , দিনের পর দিন আলোচনার মাধ্যমে সমস্যা সমাধানের প্রয়াসে আগ্রহী মানুষের মত সব প্রত্রিয়া তার মাঠে মারা গিয়েছিল । উল্টে পাকিস্তানী শাসকেরা অতিশয় 
অন্যায়ভাবে বাঙালির ভালোমানুষীকে বৃদ্ধাঙ্গুল দেখিয়েছিল ।

তবে বাঙালিরা যে প্রয়োজন হলে অস্ত্র হাতে তুলে নিতে পারে , তার প্রমাণ এর আগেই উনিশশো সাত চল্লিশ সালে একেবারে দেশ ছেড়ে চলে যাওয়া বৃটিশরাজ টের পেয়েছিল । বাংলার বিপ্লবী ছেলেরা তাদের নাভিশ্বাস তুলে দিয়েছিল । 
বাংলার সূর্যসেন , ক্ষুদিরাম , বাঘা যতীন , অনন্ত সিং , বাংলার মেয়ে প্রীতিলতা ওয়াদ্দেদার বৃটিশকে তাদের সাহসিকতার সামনাসামনি করে ফেলেছিল । নড়িয়ে দিয়েছিল তাদের সাম্রাজ্যের ভিত । ভয় ধরিয়ে দিয়েছিল তার সাইকির 
গভীর প্রত্যয়ে । বৃটিশ এই ধাক্কা বেশিদিন নিতে পারেনি । আবার বাংলা না ছাড়ার লোভও সম্বরণ করতে পারেনি । আর সেই কারণেই বৃটিশ রাজ তার রাজধানী উনিশশো এগারো সালে কোলকাতা থেকে সরিয়ে সুদূর দিল্লিতে পিছিয়ে 
নিয়ে গিয়েছিল । মনে হয় এখবর পাকিস্তানী মিলিটারি সরকারের জানা ছিলনা । থাকলে তারা আমাদের দেশ আক্রমণ করার আগে দ্বিতীয়বার চিন্তা করত ।

পঁচিশে মার্চের পরের ইতিহাস অভূতপূর্ব । উনিশে এপ্রিল , উনিশশ একাত্তর টাইম ম্যাগাজিনে লেখা হল , ‘‘ পূর্ব পাকিস্তানে একটি আগ্নেয়যুদ্ধের উদ্ভব হইয়াছে । বাঙালি শহরবাসী এবং কৃষকেরা আশি হাজার পশ্চিম পাকিস্তানী 
পেশাদার সৈনিকের আক্রমণ প্রতিহত করিয়াছে ’’ ।

কিন্তু না , টাইম পত্রিকা যাই লিখুক , এত সহজে পশ্চিম পাকিস্তানীদের হটানো যায়নি । এর জন্যে বাঙালি জাতিকে প্রচন্ড মাশুল দিতে হয়েছে । কারফিউ দিয়ে পাকিস্তানী মিলিটারি বাঙালি হত্যা করেছে । মৃতদেহে ভরে ফেলেছে এই 
সোনার দেশ । নর নারী , শিশু , বৃদ্ধ , বালিকার লাশ পড়ে থেকেছে রাস্তায় , ড্রেনে , খালে , বিলে , নর্দমায় , কালভার্টের নিচে । বিশেষ করে তরণ তাজা রক্তে দেশের মাটি ভিজে থকথকে হয়ে এসেছে । না , এত সহজে বিজয় অর্জিত 
হয়নি । গৃহছাড়া কোটি মানুষের বুকভাঙা কান্নায় ভারী হয়েছিল বাতাস , মায়ের বুক থেকে ছিনিয়ে নিয়ে যাওয়া হয়েছিল পুত্রকে , স্ত্রীর বুক থেকে স্বামীকে , বাবার বুক থেকে কন্যাকে । না , এত সহজে বিজয় অর্জিত হয়নি । 
বিজয়কে ছিনিয়ে আনতে হয়েছে বিবেকহীন বর্বরদের হাত থেকে । যুদ্ধ করে ছিনিয়ে আনতে হয়েছে বিজয় । বীরত্বের সাথে ছিনিয়ে আনতে হয়েছে বিজয় । তাদের আটানব্বই হাজার সৈন্যকে মৃত্যুর ভয় দেখিয়ে অর্জিত হয়েছে বিজয় ।

এবং এরকম একটি বিজয় অর্জিত হয়েছে বলেই বাঙালি পৃথিবীর বুকে আজ একটি গর্বিত জাতি হিসাবে মাথা তুলে দাঁড়িয়ে আছে । কিন্তু গর্বিত হলেও সে দিশাহারা নয় । সে এই বিজয়কে সহজভাবে নিয়েছে বা নিতে চেষ্টা করেছে । 
কারণ এই বিজয়ের পরেও তার আছে আরও অন্য রকমের বিজয় । অন্য ধরণের বিজয় । ক্ষুধা দারিদ্র অশিক্ষা দমন করে সমুখে এগিয়ে যাওয়ার বিজয় ।

আমরা আমাদের বিজয় দিবসকে এখন তাই সহজ দৃষ্টিতে দেখতে চাই । কারণ আমাদের আরও রক্ত দেবার প্রয়োজন আছে । বিশ্বে নিজের দেশটিকে সুপ্রতিষ্ঠিত করার জন্যে , দেশটিকে রাজাকার মুক্ত করার জন্যে , গরিবের অধিকার 
আদায়ের জন্যে , সংবিধানকে তার মূল জায়গায় ফিরিয়ে আনার জন্যে , দেশের স্বাধীনতা হত্যা করার ষড়যন্ত্রকারীদের উপযুক্ত শাস্তি বিধানের জন্যে , এখনও অনেক রক্ত দিতে হবে । তাছাড়াও দেশকে বিশ্বের আসনে সুপ্রতিষ্ঠা করার 
জন্যেও অনেক রক্তের প্রয়োজন । সে রক্তের নাম পরিশ্রম এবং মেধা । আমরা তাই আমাদের বিজয় দিবসটিকে সহজভাবে গ্রহণ করব । আমরা বাঁধভাঙা আনন্দ করব আমাদের স্বাধীনতা দিবসে । হাজার বছরের শৃঙ্খল মুক্ত করে বঙ্গবন্ধুর 
হাত ধরে আমরা স্বাধীন সার্বভৌম একটি রাষ্ট্র প্রতিষ্ঠা করেছিলাম । এই রাষ্ট্রটি প্রতিষ্ঠা করতে গিয়ে আমরা আমাদের শরীরের রক্ত ঝরিয়েছিলাম । আমাদের সোনার ছেলেমেয়েরা আত্মাহুতি দিয়েছিল । রক্ত দিয়ে তারা লিখেছিল স্বাধীনতার
 নাম । যার ফলশ্র“তিতে অবশেষে বিজয় ।</doc>

আমাদের দৈনন্দিন জীবনের সাথে জড়িয়ে নেব এই বিজয় । আমাদের প্রতিদিনের নিঃশ্বাসের সাথে ভরে নেব এই বিজয়ের সুগন্ধ , আমরা আমাদের বিজয়কে সহজভাবে আমাদের জীবনে তুলে নেব । এই বিজয়ের ভেতরে আমরা তুলে নেব বাঙালির হাজার বছরের আত্মজিজ্ঞাসার অন্বেষণ , জাতি হিসাবে তার স্বকীয় চিন্তা ভাবনা।