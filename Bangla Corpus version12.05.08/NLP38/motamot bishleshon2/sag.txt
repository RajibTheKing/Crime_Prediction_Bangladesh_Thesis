<doc>নারায়নগঞ্জের সর্বস্তরের জনতার নিরব জনঅভ্যুত্থানের আনন্দ উল্লাসের রেশ এখনো শেষ হয়নি। তারমধ্যেই সন্ত্রাসের ভয়াল ছোবল। না, নারায়নগঞ্জে নয়, পার্শ্ববর্তী জেলা শহর নরসিংদীতে। নারায়নগঞ্জে শান্তির স্বপক্ষে জনঅভ্যুত্থান ঘটেছে মেয়র নির্বাচনের মাধ্যমে। আর নরসিংদীতে সন্ত্রাসের ভয়াল থাবা কেড়ে নিয়েছে একজন নির্বাচিত মেয়রের প্রাণ। মুখোশধারীদের গুলিতে নরসিংদীর জনপ্রিয় পৌর মেয়র লোকমান হোসেনের নিহত হওয়ার ঘটনাটি রাজনৈতিক সন্ত্রাসের বিশেষ করে রাজনৈতিক সন্ত্রাসের সর্বশেষ পৈশাচিক সংযোজন।

সত্যি বলতে গিয়ে পত্রিকার খবরে লোকমানের নিহত হওয়ার খবরটি দেখে বিশ্বাস করে উঠতে পারিনি, বারবারই মনে হয়েছে ভুল দেখছি, কিংবা ভুল ছাপা হয়েছে। হয়তো মরেই যায়নি লোকমান,আহত হয়ে হাসপাতালে আছে, ঠিকই সেরে উঠবে। চোখের সামনে ভেসে উঠলো এক প্রাণবন্ত তরুণের প্রতিচ্ছবি। এই তারুণ্য কীভাবে মরে যায়? তা হতেই পারে না! কিন্তু মানুষের মনের ভাবনার মতো সবকিছুইতো আর ঘটে না। লোকমান বেঁচে নেই- এটাই হচ্ছে বাস্তবতা। ঢাকার প্রায় প্রতিটি পত্রিকায় প্রকাশিত খবরগুলো খুটিয়ে খুটিয়ে পড়লাম। লোকমানকে কেন মরতে হলো- সেই প্রশ্নের উত্তর খুঁজতেই হন্নে হয়ে এভাবে পত্রিকার খবরের পোষ্টমর্টেম করা। আমি আসলে ভুলেই গিয়েছিলাম মফস্বলে থেকে মফস্বলের সাংবাদিকদের অনেক সত্যকথাই প্রকাশ করা কঠিন। হয়তো ঢাকার ক্রাইম রিপোর্টাররা ব্যক্তিগতভাবে নরসিংদী গিয়ে স্বাধীনভাবে খোঁজখবর করলে অনেক কিছুই বেরিয়ে আসবে। সেটি না হওযা পর্যন্ত আমাদের অপেক্ষা করতে হবে বইকি!

লোকমানের সঙ্গে প্রথম পরিচয় ঘটে খবর সংগ্রহ করতে গিয়ে। ঠিক সন তারিখটা এখন আর মনে করতে পারছি না। বিষাক্ত মদ খেয়ে বহুলোকের প্রাণহানির কারনে নরসিংদী তখন জাতীয় দৈনিকের প্রধান শিরোনাম, আলোচনার বিষয়বস্তু। আমি তখন প্রথম আলোয় কাজ করি। সম্পাদক কি ভেবে ক্রাইম রিপোর্টারের বদলে আমাকেই পাঠালেন নরসিংদীতে। একজন অর্থনৈতিক রিপোর্টারকে কি না করতে হবে বিষাক্ত মদ খেয়ে পাখির মতো মানুষ মরে যাওয়ার ঘটনার ফলো আপ রিপোর্ট। সেই সময়েই লোকমানের সঙ্গে পরিচয়। তখন সে সম্ভবত জেলা ছাত্রলীগের সাধারন সম্পাদক। খবরের পেছনের খবরের অনুসন্ধান করতে গিয়ে বেরিয়ে এসেছিলো নরসিংদীর দুই নির্বাচিত জনপ্রতিনিধির প্রত্যক্ষ নিয়ন্ত্রনে মাদকের বিশাল নেটওয়ার্কের চিত্র। সেই সময়কার এমপি (বিএনপি দলীয়) নিয়ন্ত্রন করতেন শহরের মদের ব্যবসা। আর পৌরসভার (আওয়ামী লীগ দলীয়) নিয়ন্ত্রনে ছিলো ফেন্সিডিলের নেটওয়ার্ক। দুই জনপ্রতিনিধির ভাগবাটোয়ারায় একটা শহরকে মাদকের চারণভূমিতে পরিণত করার ধারাবাহিক রিপোর্টটি যথেষ্টই আলোচিত হয়েছিলো। বিএনপি দলীয় সেই এমপি এখন আর বেঁচে নেই। আওয়ামী লীগ দলীয় সেই পৌরসভা চেয়ারম্যানকে পরাজিত করে নরসিংদীর পৌর মেয়র হয়েছিলেন লোকমান।

লোকমানের সঙ্গে যখন আমার পরিচয়,তখন তার পরিচিতি ছিলো অনেকটা ক্যাডার হিসেবে। ছাত্রলীগের সাধারণ সম্পাদকের ক্যাডার পরিচিতি থাকাটা অস্বাভাবিক কিছু নয়। বিশেষ করে বর্তমান রাজনৈতিক বিবেচনায়। তবুও তার শহরের বাসায় দীর্ঘ আড্ডায় তাকে প্রশ্ন করেছিলাম, তার ক্যাডার পরিচিতি নিয়ে। প্রাণ খুলে হাসতে হাসতে লোকমান জবাব দিয়েছিলো,আপনি শহরের যে কোনো এলাকায় যে কোনো লোককে আমার সম্পর্কে জিজ্ঞেস করেন, তারা যদি আমার সম্পর্কে মন্দ বলে, আমাকে সন্ত্রাসী বলে, তাহলে আপনি সেটা পত্রিকায় ছেপে দেবেন। তবে বলি রাখি শহরের দুই জনপ্রতিনিধি অবশ্যই আমাকে সন্ত্রাসী বলবে। সেই আড্ডায়ই লোকমান বলেছিলো, এলাকার মানুষ কিন্তু চায় আমি ইলেকশন টিলেকশন করি। আমি ইলেকশন করলে কেন্দ্র দখল, ব্যালট বক্স হাইজ্যাক করতে হবে না। আমি ঘরে বসে থাকলেও শহরের লোকজন আমাকে নির্বাচিত করবে। লোকমানের নির্বাচন আমার দেখে আসা হয়নি। তার আগেই আমি দেশ ছাড়ি। তবে দুই দুইটা নির্বাচনেই তার নিরংকুশ জনপ্রিয়তা প্রমাণিত হয়েছে।

টরন্টোয় বসে লোকমানের জনপ্রিয়তার কথা প্রায়শ:ই শুনতাম। পৌরসভার মেয়র হওয়ার পর লোকমান নাকি শহরের চেহারা পাল্টে ফেলেছে। একটা জেলা শহর এতোটা ঝকমকে হতে পারে ভাবাই যায় না, এমনসব কথা শুনেছি কানাডায় বসবাসরত নরসিংদীর লোকজনদের কাছে। লোকমানের প্রশংসায় পঞ্চমুখ একজনকে মুখের উপর একবার বলেছিলাম, লোকমান তো সন্ত্রাসী। বয়ো:বৃদ্ধ ভদ্রলোক এতোটাই রেগে গেলেন যে তিনি ঘোষণা দিলেন, তিনি আর আমার সঙ্গে কথাই বলবেন না। আমি হেসে দিতেই তিনি বললেন, আমরা রাজনীতি করি না, সাংবাদিকতাও করি না। কিন্তু লোকমানকে নিয়ে কিছু বললে আমাদের প্রাণে আঘাত লাগে। নরসিংদীর যে কোনো লোকের মনেই আঘাত লাগে। লোকমান এখন নরসিংদীর গনমানুষের নেতা, নন্দিত নেতা। আমি অবাক বিস্ময়ে তার দিকে তাকিয়ে থাকি। লোকমানের সঙ্গে আমার চেনা জানা আছে সেটা তাকে আর বুঝতে দেই না ।

গত ঈদের পরে টরন্টোয় বসবাসরত নরসিংদীবাসীদের ঈদ পূণর্মিলনীর আড্ডায়ও উঠে এসেছিলো লোকমানের নাম। লোকমান কীভাবে শহর নরসিংদীকে বদলে দিয়েছেন, মাদক আর সন্ত্রাসের টুটি চেপে ধরেছেন সেই সব বয়ান। আমি শুনছিলাম আর অবাক হচ্ছিলাম, নরসিংদী জেলায় পাঁচ পাঁচজন এমপি আছেন, মন্ত্রী আছেন, তাদের কারো নাম নয়, সাত সমুদ্র তেরো নদী পাড়ের টরন্টোর এক উৎসবের আড্ডায় কি না আলোচনার কেন্দ্রবিন্দু একজন পৌরসভার মেয়র! সেই আড্ডায়ই জানানো হয়েছিলো লোকমান বেড়াতে আসবেন টরন্টোতে। প্রস্তাব উঠেছিলো লোকমান টরন্টো এলে তাকে বড় করে সংবর্ধনা দিতে হবে। সবাই রাজিও হয়েছিলো। কিন্তু লোকমান এখন সব সংবর্ধনার উর্ধে ।

লোকমানকে কারা মেরেছে সেটি আমজনতার কাছে এখনো পরিষ্কার নয়। তবে পত্রপত্রিকায় খবর বলছে এটি দলীয় কোন্দলের জের। সেটি যদি সত্য হয় তাহলে একটা 
দূর্ভাবনা আছে। দূর্ভাবনা এই খুনের বিচার নিয়ে। লোকমানের খুনীরা যদি দলের বড় নেতাদের স্নেহধন্য হয় তাহলে জনপ্রিয় এক জননেতার ঘাতকরা লোকমানের শান্তির 
শহরে দাপটে ঘুরে বেড়াবে, কোনো বিচারই হবে না। লোকমানের আত্মা হয়তো গুমড়ে গুমড়ে কাঁদবে।</doc>