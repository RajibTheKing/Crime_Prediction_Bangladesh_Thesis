<doc>প্রতিবছর শীতকালে জাহাঙ্গীরনগর বিশ্ববিদ্যালয়ের জলাশয়গুলো পাখির কল-কাকলিতে ভরে ওঠে। ঢাকা থেকে অনেক পাখিপ্রেমী এ সময়টাতে অতিথি পাখিদের দেখতে সেখানে যান। সুদূর সাইবেরিয়া থেকে কয়েক হাজার কিলোমিটার আকাশপথ পাড়ি দিয়ে উড়ে আসে পাখিগুলো। দূরত্ব চিন্তা করলে এটা অসম্ভব বলেই মনে হয়, পাখিগুলো কী করে দক্ষিণের নাতিশীতোষ্ণ অঞ্চলগুলো খুঁজে পায়, সেও এক বিস্ময়! সাইবেরিয়ার প্রচণ্ড শীত থেকে বাঁচতে অপেক্ষাকৃত উষ্ণ আবহাওয়ামণ্ডলে পাখিগুলো চলে আসে। প্রকৃতিই এই ভ্রমণের রসদ জোগায়। পাসপোর্ট, ভিসার ঝামেলা নেই বলে পাখিরা সহজেই এক দেশ থেকে অন্যদেশে চলে আসতে পারে।

শৈশবে আমাদের গ্রামাঞ্চলে বেশ ঝড়-বৃষ্টি হতে দেখেছি। প্রায়শই দমকা হাওয়ার সাথে বৃষ্টি হত, মাঝে মাঝে ঘূর্ণিঝড়। রেডিওতে প্রায়শই আবহাওয়ার সংবাদে শুনতাম বঙ্গোপসাগরে একটি নিম্নচাপের সৃষ্টি হয়েছে, দেশের নদীবন্দরগুলোকে অত নাম্বার সতর্কসংকেত দেখাতে এবং মাছ ধরার নৌকাগুলোকে সাবধানে চলাচল করতে বলা হতো। নিম্নচাপকে তখন মনে হত এক বিশাল দৈত্য, যে উপকূলে চোখ রাঙাচ্ছে। ফলতঃ বালকবয়সে নিম্নচাপ নিয়ে কৌতুহলের সীমা-পরিসীমা ছিল না। বড় হয়ে জেনেছি একটি অঞ্চলের বায়ু সূর্যের উত্তাপে হালকা হয়ে উপরে উঠে গেলে সেখানে যে শূন্যতা সৃষ্টি হয় তাকেই নিুচাপ বলে। ঐ শূন্যস্থান পূরণ করতে চারপাশের উচ্চচাপ অঞ্চল থেকে প্রবল বেগে বায়ু প্রবাহিত হয়ে ঝড়ের সৃষ্টি করে। প্রকৃতি শূন্যতাকে ঘৃণা করে, উচ্চচাপ অঞ্চল থেকে নিম্নচাপ অঞ্চলে বায়ু প্রবাহিত হবেই। এটাই প্রকৃতির নিয়ম।

এখন এশিয়া হয়ে উঠেছে পৃথিবীর জনসংখ্যার উচ্চচাপ অঞ্চল আর ইউরোপ ও আমেরিকা হয়ে উঠেছে নিম্নচাপ অঞ্চল। বর্তমান পৃথিবীর ৬৮৮ কোটি জনসংখ্যার ৪০০ কোটি অর্থাৎ ৬০% বাস করে এশিয়ায়, অথচ পৃথিবীর স্থলভাগের মাত্র ৩০ ভাগ হল এশিয়া মহাদেশ। কেবল গত শতাব্দীতেই এশিয়ার জনসংখ্যা চারগুণ বৃদ্ধি পেয়েছে। এই ৬৮৮ কোটি  জনসংখ্যার ১৩৪ কোটি চীনে আর ১১৯ কোটি ভারতে বসবাস করে। অর্থাৎ এই দুটো দেশেই বাস করে সারা পৃথিবীর ৩৭% বা এক-তৃতীয়াংশ জনগণ। এই দুই দৈত্যদেশের মাঝে ছোট্ট যে বাংলাদেশ তার জনসংখ্যার ঘনত্ব সারা পৃথিবীতেই সর্বোচ্চ। আগের একটি রচনায় লিখেছিলাম, সমগ্র দুনিয়ার মানুষ যদি আমেরিকায় গিয়ে বসবাস করতে শুরু করে, তবু আমেরিকার জনসংখ্যার ঘনত্ব বাংলাদেশের সমান হবেনা। এরকম একটি লোকঠাঁসা দেশের লোকজন ছট্ফট্ করে বাইরের দুনিয়ায় বেরিয়ে পড়বে এটাইতো স্বভাবিক। আজ যে লবণাক্ত ভূমধ্যসাগর পাড়ি দিয়ে বা কাল মরক্কোর দুস্তর মরু পার হয়ে ইউরোপের মূল ভূখন্ডে পা রাখে বাংলার দামাল ছেলেরা, সেতো ঐ ঘর ছেড়ে (ভূ)স্বর্গে যাবার অদম্যস্পৃহা থেকেই জাগ্রত। তবু ঘরকুনো বাঙালী অতীতে বিদেশে তেমন পাড়ি জমায়নি, বাংলার এক রাজপুত্র বিজয় পিতা কর্তৃক ত্যাজ্য ঘোষিত হলে দলবল নিয়ে সাগর পাড়ি দিয়ে সিংহল দ্বীপে গিয়ে উঠেছিল। আজকের সিংহলীরা ঐ রাজা বিজয় ও তার অনুসারীদেরই বংশধর। একইভাবে সমুদ্র পাড়ি দিয়ে বা মাছ ধরতে গিয়ে ঝড়ের কবলে পড়ে বাংলাদেশী জেলেরা মালদ্বীপ বা মালয়েশিয়ায় পত্তন গেড়েছে। তখন উড়োজাহাজের প্রচলন ছিলনা, সমুদ্রের জাহাজ বা নৌকাই ছিল দূরদেশে গমনের একমাত্র বাহন।

বাঙালী ঘর ছেড়ে বাইরে, বিশেষ করে ইউরোপে যেতে শুরু করে দ্বিতীয় বিশ্বযুদ্ধের পর। যুদ্ধের ধকলে ইউরোপ তখন পুরোপরি বিধ্বস্ত, পুরুষশূন্য হয়ে পড়েছে ইউরোপের অনেক দেশ। তখন খালাসীরা জাহাজের চাকুরী নিয়ে বিলেতে পাড়ি জমাত আর জাহাজ থেকে পালিয়ে গিয়ে আশ্রয় নিত ভিনদেশে। আশ্রয় জুটতে বেগ পেতে হত না কেননা,  সেসব দেশে লোকের প্রয়োজন ছিল প্রচুর। আজকের ইংল্যান্ডে যে সিলেটি লোকদের দেখা যায় তাদের পূর্বপুরুষেরা মূলতঃ জাহাজের খালাসী ছিল। বাংলাদেশ স্বাধীন হবার এক দশক পরে মধ্যপ্রাচ্যের শ্রমবাজারগুলো উন্মুক্ত হলে প্রচুর বাংলাদেশী সেসব দেশে শ্রমিক হয়ে চলে যায়। এরা অবশ্য খন্ডকালীন অভিবাসী, কাজের মেয়াদ শেষ হয়ে গেলে তারা স্বদেশেই ফিরে আসবে। তেলের খনিগুলো আবিস্কৃত হবার পরে একসময়কার মরুভূমির দরিদ্র দেশগুলো পেট্রোডলারে চকচক করে ওঠে। সেখানে মেধার কাজগুলো পায় সাদারা আর কায়িক পরিশ্রমের কাজগুলো দেয়া হয় কালোদের।

একজন চীনা যেমন জানে বড় হয়ে সে কোন চাকুরী পাবেনা, তাকে আপন আপণ (দোকান) খুলতে হবে, তেমনি আশির দশকে একজন শিক্ষিত বাংলাদেশী বুঝতে পারল  দেশে তার কোন কর্মসংস্থান হবে না। চীনাদের মত ব্যবসায়িক ঐতিহ্য বা ঝোঁক বাঙালীর নেই, ব্রিটিশ আমল থেকেই তার কেরানী মানসিকতা।  চাকুরী করাকেই সে ধ্যানজ্ঞান ভাবে, কেরানী হওয়াই তার জীবনের একমাত্র লক্ষ্য। সে কেরানির চাকুরীও যখন তার জুটলনা সে হয়ে পড়ল পুরোপুরি বেকার; নিজের,  সংসারের এবং সমাজের জন্য বোঝা। সে সময়েই মধ্যপ্রাচ্যের শ্রমের বাজার সিসিম ফাঁকের মত খুলে গেল, আর বাঙালী বেকার যুবকেরা দলে দলে পাড়ি জমাল বিদেশে। আরো পরে ইউরোপের অন্যান্য দেশ জার্মানী, ইতালী, সুইডেনে রাজনৈতিক আশ্রয়গ্রহণের হিড়িক পড়ে গেল। ঐতিহাসিকভাবে ব্রিটেনতো বাংলাদেশীদের জন্য সুখের ঠিকানা ছিলই। যোগাযোগ ব্যবস্থা, বিশেষ করে বিমান পরিবহনের অগ্রগতির ফলে, নতুন নতুন দেশের দরোজা খুলে যেতে থাকে আর ঘরকুনো বাঙালী ছড়িয়ে পড়ে গোটা বিশ্বে। এখন এমন দেশ খুঁজে পাওয়া কঠিন হবে, যেখানে বাংলাদেশী নেই।

নব্বই দশক থেকে শিক্ষিত বাংলাদেশীদের প্রধান গন্তব্য হয়ে উঠল উত্তর আমেরিকার দুটি প্রধান দেশ মার্কিন যুক্তরাষ্ট্র ও কানাডা। এমনিতেই শরণার্থীদের দেশ বলে খ্যাত  মার্কিন যুক্তরাষ্ট্র ও কানাডা অর্থনৈতিকভাবে সবল ও উদার দৃষ্টিভঙ্গীর দুটি দেশ; ফলে শুধু বাংলাদেশীদের জন্য নয়, সারা পৃথিবীর অভিবাসনে উন্মুখ মানুষদের জন্যই দেশ দুটো প্রথম পছন্দের। এর মাঝে উপার্জনের জন্য আমেরিকা আর সামাজিক নিরাপত্তার জন্য কানাডা ছিল অগ্রগণ্য। নব্বই দশক থেকে মার্কিন যুক্তরাষ্ট্র ডি ভি লটারীর মাধ্যমে সারা পৃথিবী থেকে যখন লোক নিতে শুরু করল তখন বাংলাদেশীরা সে লটারী জিততে মরীয়া হয়ে ঝাঁপিয়ে পড়ল। আগে কোনক্রমে আমেরিকা বা কানাডা পৌঁছাতে পারলেই হত,  অপরাধ না করলে সেসব দেশ থেকে কাউকে বের করে দেয়া হত না। এসকল অবৈধ অভিবাসী একটা নির্দ্দিষ্ট সময় পরে সাধারণ ক্ষমা ঘোষনার মাধ্যমে প্রথমে গ্রীনকার্ড, পরে নাগরিকত্ব পেয়ে গেছেন। ডি ভি লটারী সরাসরি বৈধ নাগরিকত্ব পাবার সুযোগ করে দিল। কানাডীয় সরকারও গোটা দুনিয়া থেকে অভিবাসী নিতে শুরু করল  সেদেশের ক্রমঃহ্রাসমান জনসংখ্যাকে স্থিতধী, তথা অর্থনীতিকে সচল রাখতে। অন্য কারণ, ইংরেজী জানা দেশসমূহ থেকে অভিবাসী এনে ফরাসী ভাষাভাষী প্রধান কুইবেক অঞ্চলের মূল ভূখণ্ড থেকে আলাদা হওয়াকে ঠেকিয়ে রাখা। সাম্প্র্রতিক বছরগুলোতে পড়াশোনার আঁড়ালে অস্ট্রেলিয়া, নিউজিল্যান্ড ও ব্রিটেনে প্রচুর বাংলাদেশী ছাত্র চলে গেছে, বিদেশে ভর্তির শিক্ষাবানিজ্য ফুলে-ফেঁপে উঠেছে, যেমন ফুলে উঠেছিল জনশক্তি রফতানীর ব্যবসা। এসব দেশও প্রকারান্তরে এই মাইগ্রেশন সমর্থন করে, রেডিমেড জিনিষ কে না চায়?

স্বাধীনতার পর  থেকে আজ পর্যন্ত বাংলাদেশে যে রাজনৈতিক অস্থিতিশীলতা চলছে তাতে মানুষের মনে নিরাপত্তাবোধ তৈরী হয়নি। বেকারত্ব ও রাজনৈতিক হানাহানির কারণে সামাজিক অপরাধ বেড়ে যায় বহুগুণ। এসব কারণে মানুষের মধ্যে দেশ ছেড়ে চলে যাবার ঝোঁক বাড়ে। মজার ব্যাপার হল, যাদের অপেক্ষাকৃত বেশী সামাজিক নিরাপত্তা ও অর্থনৈতিক স্বচ্ছলতা আছে,  সেই শিক্ষিত মধ্যবিত্ত, এমনকি উচ্চবিত্ত শ্রেনীর সদস্যরাই অধিকহারে অভিবাসী হচ্ছে। সাম্প্রতিক বছরগুলোতে কানাডায় অভিবাসী বাংলাদেশীদের দিকে তাকালেই এটা বোঝা যায়। ব্যাপারটি একই সাথে দুঃখেরও, কেননা এর ফলে বাংলাদেশ হারাচ্ছে তার মেধাবী সন্তানদের। একেই আমরা ‘ব্রেইন্ ড্রেইন্’ (Brain drain)  বলে থাকি। আমার অনেক ঘনিষ্ঠ প্রকৌশলী ও চিকিৎসক বন্ধু, পরিচিত জন, সহকর্মী উন্নত দেশগুলিতে পাড়ি জমিয়েছেন, কেউ বহু পূর্বেই, কেউবা অতিসাম্প্রতিক কালে। যারা অতিসম্প্রতি অভিবাসী হয়েছেন, তারা অনেকদিন অপেক্ষা করেছেন বাংলাদেশ কোন আশা (hope) দেখায় কিনা, শেষাবধি নিরাশ হয়েই তারা চলে গেছেন বিদেশ-বিভূঁইয়ে। এটা এক ধরণের পলায়ন, তারা নিজেরাও তা জানেন।  দুঃখ হচ্ছে গরীব দেশটি অনেক কষ্ট করে ডাক্তার বা প্রকৌশলী তৈরী করে, অথচ তাদের সেবা পায় উন্নত দেশগুলো। এজন্যই বলা হয় অভিবাসনের ফলে মূলত লাভ হয় উন্নত দেশগুলি আর লোকসান হয় গরীব দেশগুলোর।

স্বদেশে উচ্চপদে আসীন যেমন ব্রিগেডিয়ার জেনারেল, যুগ্ম সচিব, ডিভিশনাল ইঞ্জিনিয়াররা তাদের পেশাগত দক্ষতার কাছাকাছি কোন কাজ পাওয়া দূরে থাক, যেগুলোকে বলা হয় Odd job,  যেমন রেষ্টুরেন্ট, শপিংমল বা গ্যাস স্টেশনের কাজ, সেগুলোও পায় না, তখন হতাশার বিবরে বিবর্ণ হওয়া ছাড়া তাদের আর উপায় থাকেনা। পৃথিবীর ম্বর্গ আমেরিকায় গিয়েও অনেকেরই স্বপ্নভঙ্গ হয়েছে। ৯/১১-র পরে অবস্থা হয়েছে আরো করুণ। নিউইয়র্কের ম্যানহাটান দ্বীপে টুইন টাওয়ার বিধ্বস্ত হবার পরে আমেরিকানদের কাছে মুসলমান মানেই হল আল কায়েদা বা ইসলামী জঙ্গী; যদিও বাস্তবতা হল ৯৯% মুসলমানই শান্তিপ্রিয় ও নিরীহ, জঙ্গীবাদের সাথে তাদের কোন সম্পৃক্ততা নেই। ফলে সাম্প্রতিক অর্থনৈতিক মন্দার বছরগুলোতে বাংলাদেশের প্রধাণতঃ মুসলমান নাগরিকেরা, কর্মক্ষেত্রে আরো কোনঠাঁসা হয়ে পড়েছে।

আমি যে বিশ্ববিদ্যালয়ে পড়াই সেখানে আমার একজন সহকর্মী আছেন যিনি একসময়ে নিউজিল্যান্ডে অভিবাসী হয়ে চলে গিয়েছিলেন। ছবির মত সুন্দর দেশটি তার কাছে আর সুন্দর থাকে না, যখন মাসের পর মাস তিনি বা তার শিক্ষিত স্ত্রী কোন কাজ খুঁজে পাননা। একবার যাত্রাপথে তিনি এক বাংলাদেশী ডাক্তার দম্পতিকে দেখেন, যারা আপেল বাগানে আপেল তুলছিল। সবকিছু দেখে তিনি স্বদেশে ফিরে আসার সিদ্ধান্ত নেন এবং ফিরে আসেন। আমার বেশ কিছু সহকর্মী আছেন যাদের স্ত্রী-পুত্র-কন্যারা বিদেশে থাকেন আর তারা থাকেন বাংলাদেশে। ব্যাপারটি সহজেই অনুমেয়, উচ্চশিক্ষিত এই মানুষেরা তাদের মনোমত কোন কাজ বিদেশে পাননি। আমি একজন প্রকৌশলীকে চিনি, যিনি কানাডায় অভিবাসী হতে গিয়ে ছয় মাসের ভিতর ফিরে এসেছেন। চট্টগ্রামের এক লেখক-প্রকাশককে জানি, যিনি বহুবছর কানাডায় বসবাস করে ফিরে এসেছেন। ‘আবার কবে ফিরে যাবেন?’ এমন প্রশ্নের উত্তরে দৃঢ়ভাবে বলেছিলেন, ‘আর কখনোই ফিরে যাবো না।’

আমি ইংল্যান্ডে দেখেছি রসায়ন শাস্ত্রে পি এইচ ডি ডিগ্রীধারী তার ভাষায় ‘ভাতের হোটেল’ চালান। একসময়ে তিনি ছিলেন রাজশাহী বিশ্ববিদ্যালয়ের প্রভাষক। পি এইচ ডি করতে এসে ইংল্যান্ড থেকে তিনি আর ফিরে যাননি। দক্ষিণ লন্ডনে বসবাসকারী ভদ্রলোকের ‘ভাতের হোটেল’টি স্কটল্যান্ডের রাজধানী এডিনবরায়। প্রতি সপ্তাহেই তিনি সেখানে যান। ইংল্যান্ডে চেনাশোনা সমস্ত শিক্ষিত  লোকদের দেখেছি হয় কোন রেষ্টুরেন্ট বা মুদি দোকানের মালিক। এরা বহুবছর ধরেই ঐ দেশে বসবাস করছেন। নতুন যারা তারা ঐসব রেষ্টুরেন্ট বা মুদি দোকানে কর্মচারী হয়ে কাজ করছেন। কেমব্রীজে এক ‘ভারতীয়’ (আসলে বাংলাদেশী) রেস্তোরায় দুপুরের আহার করতে গিয়ে দেখেছি ছোট্ট কিচেনের  ধোঁয়ার ভিতর গাদাগাদি করে কাজ করছে কতিপয় সুদর্শন বাংলাদেশী যুবক। রেস্তোরাটির মালিক সিলেটি, তিনি একদিকে সস্তা শ্রমে মজুর পাবার জন্য সিলেট থেকে এসব বেকার যুবকদের অবৈধপথে ইংল্যান্ডে এনেছেন, অন্যদিকে এদের আনা বাবদ প্রত্যেকের কাছ থেকে একটা মোটা অঙ্কের টাকাও নিয়েছেন। বিলাতের নামে লাফিয়ে ওঠা ও স্বপ্ন দেখা এসব যুবকেরা তখন দৈনিক ষোল থেকে আঠার ঘন্টা কাজ করতেন একটি অত্যন্ত অপরিসর, ধোঁয়াময় রান্নাঘরের ভিতর। প্রতিদিন গভীর রাতে রেস্তোরার মালিক এদের কাভার্ড ভ্যানের পিছনে লুকিয়ে লন্ডনে নিয়ে যান, আবার পরদিন একইভাবে কেমব্রীজে ফিরিয়ে নিয়ে আসেন। এরা বিলাতের কিছুই দেখেনি, কেননা বেরুলেই পুলিশের হাতে ধরা পড়ার ভয় দেখিয়ে রেখেছেন তাদের নিয়োগকারী। এদের দেখে আমার মনে হয়েছিল এখনো পৃথিবীতে কতরূপেইনা দাসপ্রথা টিঁকে আছে ।

আমি কুয়ালালামপুরে দেখেছি শিক্ষিত বাংলাদেশী যুবারা সড়কে, শপিংমলে পরিচ্ছন্নকর্মী এবং নির্মাণ প্রকল্পে শ্রমিক হিসেবে কাজ করছে। যে প্রলোভন ও আশ্বাস দিয়ে তাদের মালয়েশিয়ায় আনা হয়েছিল তার কোনটিই বাস্তবে মিলে নি। যে টাকা খরচ করে তারা এদেশে এসেছে তা তুলতেই তাদের তিন/চার বছর লাগবে। নূন্যতম মজুরীরও একটা অংশ কেটে নেয় মধ্যস্বত্ত্বভোগকারী প্রতিষ্ঠান। কেবল নিচুমানের কাজ নয়, তাদের থাকতে হয় গাদাগাদি করে অপরিসর, অস্বাস্থ্যকর জায়গায়। আমরা যতই ভাইয়ের পরিচয় দেই না কেন, মধ্যপ্রাচ্যের বা মালয়েশিয়ার মুসলমান ভাইয়েরা আমাদের স্রেফ ‘ফকির’ বা ‘মিসকিন’ মনে করে। অথচ সমুদ্রে তেল পাবার কয়েক দশক আগে এরাই মিসকিন হয়ে ভারতবর্ষে আসত সওদা ফেরী করতে। বাংলাদেশের একশ্রেনীর জনশক্তি রফতানিকারক অসাধু প্রতিষ্ঠানের সাথে যোগসাজসে এসব করছে মালয়েশিয়ার কিছু অসৎ প্রতিষ্ঠান। এটাও একপ্রকার দাসপ্রথাই! আমাদের দারিদ্রের সুযোগ নিচ্ছে উন্নত বিশ্ব আর সে অগ্নিতে ঘি ঢালছে কিছু  মানবতাবর্জিত ও লোভী বাংলাদেশী ব্যবসায়ী। ভিটে-মাটি বিক্রি করে কত অসহায় মানুষ সুখের আশায় মরুভূমের প্রখর রৌদ্রের ভিতর বা শীতপ্রধান দেশের বরফের ভিতর দিনের পর দিন গাধার মত খেঁটে গেছেন আর বিদেশী পুজির জন্য তৈরী করেছেন উদ্বৃত্ত মূল্য তার ইয়ত্তা নাই।  সেদিন ফেসবুকে কথা বলছিলাম ইংল্যাণ্ড প্রবাসী এক কবি-সম্পাদকের সাথে যিনি অবলীলায় স্বীকার করলেন তার দৈনিক বার ঘন্টা বরফভাঙ্গার কষ্টকর সংগ্রামের কথা।  গাঁটের পয়সা খরচ করে স্বপ্নের বিদেশে গিয়ে বছরের পর বছর দুঃস্বপ্নের জেল খেটেছে কত অসহায় বাংলাদেশী শ্রমিক, তার ইয়ত্তা নেই, সংবাদপত্রে তাদের করুণ কাহিনী আমরা পড়েছি।

তবে সকল নেতিবাচক চিত্র বাদ দিলেও একথা স্বীকার করতেই হবে বাংলাদেশের দ্বিতীয় প্রধান আয় বিদেশ থেকে পাঠানো রেমিটেন্স আর্নিং। এই রেমিটেন্সের অর্ধেকই আসে সৌদি আরব থেকে, দ্বিতীয় সর্বোচ্চ মার্কিন যুক্তরাষ্ট্র থেকে। গার্মেন্টস শিল্পের আয় ও রেমিটেন্স আয় দরিদ্র ও দুর্বল অর্থনীতির বাংলাদেশকে বাঁচিয়ে দিয়েছে, বিশ্বমন্দার ভিতরেও টিকে থাকতে সাহায্য করছে। হাজারে হাজারে নয়, বিদেশে লোক পাঠাতে হবে লক্ষ লক্ষ। মেধাবী মানুষদের নয়, কায়িক পরিশ্রমের, যেমন কৃষক বা জেলেদের, পাঠাতে হবে প্রচুর সংখ্যায়। সম্প্রতি মালয়েশিয়া বাংলাদেশ থেকে ‘মাছধরার জেলে’ নিতে চেয়েছে, এটা আশার কথা। তেমনি লক্ষ লক্ষ হেক্টর অনাবাদী জমি চাষ করতে অস্ট্রেলিয়া নিতে পারে হাজার হাজার চাষী। অদক্ষ শ্রমিকের তুলনায় দক্ষ শ্রমিক পাঠাতে পারলে আয় হবে কয়েকগুন বেশী। মধ্যপ্রাচ্যে যেমন মোটর মেকানিকের মত দক্ষ কর্মী প্রয়োজন, তেমনি উন্নত বিশ্বে প্রয়োজন প্রচুর নার্সের। আমাদের মস্ত সুবিধা হচ্ছে আমাদের রয়েছে প্রচুর তরুণ জনশক্তি, যাদের সামান্য প্রশিক্ষণের মাধ্যমে  উপযুক্ত করে তোলা যায়, দক্ষ শ্রমিক হলে তাদের আয় দ্বিগুন, তিনগুণ বেড়ে যাবে।

গরমৎধঃরড়হ বা অভিপ্রয়াণ নতুন কিছু নয়। আজ থেকে সত্তর হাজার বছর আগে মানবজাতির আদিপুরুষেরা আফ্রিকা থেকে ইউরোএশিয়াতে ছড়িয়ে পড়েছিল বলেই মানবসভ্যতার এত বিস্তার। আজ গোটা দুনিয়ার আকর্ষণ যে আমেরিকাকে ঘিরে, সেখানে মাইগ্রেশন শুরু হয়েছিল পনের থেকে কুড়ি হাজার বছর আগে। প্রাচীনকালে বৈরী আবহাওয়া থেকে বাঁচতে, খাবারের সন্ধানে, ঐ শীতের পাখির মতই, মানুষেরা দলে দলে আপন ভূখণ্ড ছেড়ে অজানা-অচেনা ভূখণ্ডের দিকে পাড়ি জমিয়েছিল। আজ আবহাওয়া যেহেতু মানব নিয়ন্ত্রণে, তাই জীবিকা ও উন্নত জীবনের খোঁজে মানুষ ছড়িয়ে পড়ছে বিশ্বে। পঞ্চদশ শতকে কালা জ্বরের মহামারীর প্রকোপ কমবার পর থেকেই পৃথিবীর জনসংখ্যা ক্রমাগত হারে বাড়ছে, সঙ্গে বাড়ছে  এক দেশ থেকে অন্যদেশে বসবাসের হার (এ শতকের গোড়ার দিকে এ হার ছিল বিশ্বজনসংখ্যার ৩%)। মজার ব্যাপার হল, আজ বাংলাদেশের প্রচুর মানুষ ভিনদেশে অভিবাসী হলেও বর্তমান বাংলাদেশেই প্রায় দশ লক্ষ বিদেশী উদ্বাস্তু রয়েছে। এরা হল ১৯৪৭ সালের দেশবিভাগের সময়ে ভারতের বিহার থেকে আসা বিহারী মুসলমান, ১৯৯৩ সালে ভারতের ত্রিপুরা থেকে প্রাণ বাঁচাতে আসা চাকমারা, এবং ১৯৯৭ সালে আরাকান থেকে পালিয়ে আসা রোহিঙ্গা শরণার্থীগণ।

ইউরোপে যে হারে মূল জনসংখ্যা কমছে তাতে খোদ ইউরোপেই শ্বেতাঙ্গদের একসময়ে সংখ্যালঘু হয়ে পড়ার সম্ভাবনা রয়েছে। ধনী হবার কারণে উন্নাসিক ইউরোপীয়রা বা আমেরিকানরা কায়িক শ্রমের কাজগুলো, বিশেষ করে পরিচ্ছন্নতা বা সেবাপ্রদানের মত কাজগুলো, করতে আগ্রহী নয়।  ঐ কাজগুলো তারা এশীয় বা আফ্রিকানদের দিয়ে করিয়ে নিচ্ছে, ভবিষ্যতেও নেবে। বেকার ও নিজের দেশে চালচুলোহীন এশীয় ও আফ্রিকানরা তা আনন্দের সাথেই করবে, কেননা যতই কঠিন হোক, জীবনধারণের জন্য তাদের প্রয়োজন ‘কাজ’। ১৯৯৬ থেকে ২০০৫ এই দশ বছরে গড়ে প্রায় আড়াই লক্ষ বাংলাদেশী প্রতিবছর কাজের সন্ধানে বিদেশে পাড়ি জমিয়েছেন। ২০০৭ সালে এই সংখ্যা হঠাৎ লাফিয়ে ৮.৩ লাখে এবং ২০০৮ সালে তা ৮.৭ লাখে পৌঁছায়। বিদেশে সেটেলড্ মেধাবী ও স্বচ্ছল মালয়েশীয়রা যখন দেশে ফিরে বিনিয়োগ করতে শুরু করল, দেশের নেতৃত্ব হাতে তুলে নিল, তখন মালয়েশিয়ার চিত্রপট পাল্টে গেল। বর্তমান বিশ্বে প্রায় আশি লক্ষ বাংলাদেশী বিভিন্ন  দেশে বহুবিভিন্ন পেশায় নিয়োজিত আছেন; এদের ক্ষুদ্রাংশ চিরস্থায়ী অভিবাসী, বৃহদাংশ স্বল্পমেয়াদী অভিবাসী। যারা চিরস্থায়ী অভিবাসী তারা অধিকতর শিক্ষিত ও বেশী উপার্জন করেন, কিন্তু স্বদেশে রেমিটেন্স পাঠান স্বল্প;  এরা মূলত উন্নত বিশ্বের নাগরিক। অন্যদিকে যারা স্বল্পকালীন অভিবাসী, তারা বেশীরভাগই শ্রমিক, স্বল্প শিক্ষিত ও কম উপার্জন করেন, কিন্তু স্বদেশে রেমিটেন্স পাঠান বেশী; এরা আছেন মধ্যপ্রাচ্যের বিভিন্ন দেশ ও মালয়েশিয়ায়।

সম্মিলিতভাবে তারা যে বিপুল পরিমান রেমিটেন্স পাঠাচ্ছেন (২০০৮ পর্যন্ত প্রবাসী বাংলাদেশীদের পাঠানো সর্বমোট রেমিটেন্সের পরিমান ৫৬,৯৯৩ মিলিয়ন ডলার) তাদের 
স্বজনদের কাছে, যে টাকা মূলতঃ বিনিয়োগ হচ্ছে রিয়েল এস্টেটের মত অনুৎপাদনশীল খাতে (জমি আর ফ্লাটের মূল্যের রকেটগতি এদের আর কালো টাকার মালিকদের 
কল্যাণেই)। যদি এ টাকা উৎপাদনশীল খাতে বিনিয়োগ করা যায়, তবে বাংলাদেশের অর্থনীতির চেহারা পাল্টে যাবে। জনবল ছাড়া বাংলাদেশের তেমন কোন সম্পদ নেই। 
বর্তমানে এই জনবলই আমাদের বড় বিপদ, আবার এই জনবল দিয়েই ভবিষ্যতে আমরা একটি মধ্যম আয়ের দেশে পরিণত হতে পারি। উপায় একটাই – বিপুল সংখ্যায় 
বিদেশে লোক পাঠানো। সরকারী উদ্যোগ এক্ষেত্রে নিঃসন্দেহে বড় ভূমিকা নিবে। সরকার উদ্যোগ না নিলেও আমাদের গরীব দেশটি থেকে ধনী দেশগুলোয় উদ্বাস্তু ও অভিবাসী 
মানুষের স্রোত বইতেই থাকবে; কেননা এটাই ভূ-রাজনৈতিক প্রকৃতির নিয়ম। অভিবাসনের সোনার হরিণ বাঙালীকে আরো আরো দূরে নিয়ে যাক, সে ছড়িয়ে পড়–ক বিশ্বের 
মায়াবী জঙ্গলে; কেননা আমাদের ছোট তরীটি প্রায় ডুবু ডুবু, আর কোন ভার নিতে সে নিতান্তই অক্ষম।</doc>