<doc>বাংলাদেশকে নিয়ে আমি সবসময় স্বপ্ন দেখি। স্বপ্ন দেখি এমন এক বাংলাদেশের যা অর্থনৈতিকভাবে সমৃদ্ধশালী হবে। আমরা আমাদের সম্ভাবনাগুলো আবিষ্কার করি না বা সে সম্পর্কে আমরা অসচেতন। অথচ কত ভাবেই না আমরা এই সম্ভাবনার উন্মোচন ঘটাতে পারি। আমাদের নিজস্ব এত কাঁচামাল আছে যে সেগুলোকে একটা দেশীয় সংস্কৃতির আদলে রফতানীযোগ্য পণ্য হিসেবে দাঁড় করাতে পারি। কিংবা আমাদের দেশের দর্শনযোগ্য জায়গাগুলোকে পর্যটনের উপযোগী করে বিদেশীদের আকৃষ্ট করতে পারলেও বিপুল বৈদেশিক মুদ্রা অর্জন করতে পারি। আমাদের এত সমৃদ্ধ ও আকর্ষণীয় একটা সংস্কৃতি আছে অথচ তার কোনো সঠিক উপস্থাপন নেই।

যেমন ধরা যাক, বাংলাদেশে যেসব পর্যটন স্পট আছে সে জায়গাগুলোতে হোটেল থাকবে–থাকবে কেন, আছেও–কিন্তু বিদেশীদেরকে আকৃষ্ট করার জন্য হোটেল ম্যানেজমেন্ট শিখে সে মানের প্রয়োগ করা দরকার। ছোট ছোট কটেজ তৈরি করে বিদেশীদের জন্য একটা সুবিধা উন্মুক্ত করতে হবে। এজন্য দরকার খুব ভালো পরিকল্পনা। এখন ধরা যাক আমাদের কক্সবাজার আছে। যেখানে হোটেলও আছে অনেক। কিন্তু কোনো সুন্দর পরিকল্পনা নিয়ে গড়ে উঠেছে বলে মনে হয় না। এগুলো গড়ে ওঠার পেছনে রিসার্চ দরকার ছিলো। তা নেই বলে কক্সবাজারে আশানুরূপ বিদেশী পর্যটক নেই। আর শুধু তো কেবল হোটেল বানালেই হবে না। তার সঙ্গে থাকতে হবে সাংস্কৃতিক বিনোদনের ব্যবস্থা। বাংলাদেশে এসে কিন্তু কেউ বলিউডের নাচ দেখতে চায় না। বলিউডের নাচ দেখার জন্য কেউ বলিউডেই যাবে। আমাদের দেশে যদি কেউ আসে তবে সে আমাদের গানই শুনতে আসবে, আমাদের নাচই দেখতে আসবে।

আমাদের ফোক মিউজিক পুরো পৃথিবী মাতিয়ে দিয়েছে। যেমন এস ডি বর্মণের বিখ্যাত গানগুলোর কথা আমরা স্মরণ করতে পারি। ওনার বিখ্যাত বাংলা গানগুলোর হিন্দী রূপ যখন দাঁড় করানো হলো তখন কিন্তু বাংলার মিউজিক দিয়েই করা হয়েছে এবং সেগুলো বিপুলভাবে জনপ্রিয়ও হয়েছে। তাহলে আজ কেন বিপরীত দিকে যাচ্ছি? আমাদের এত মৌলিকতা থাকতে হীনম্মন্যতায় ভুগবো কেন? আমরা কেন আমাদের অরিজিনালিটি আনতে পারছি না? আজকে আফ্রিকান কমার্শিয়াল মিউজিকের মূল ভিত্তি তার ফোক। এর শক্তি এত বেশি যে সে বাণিজ্যিকভাবেও সফল হয়ে উঠতে পারে। আমাদের শক্তিশালী ভিত্তিটা আবিষ্কার করতে হবে। আজকে আধুনিক যুগে ব্যান্ড সংগীত এসেছে। আসতেই পারে, সেটা খারাপ কিছু না। কিন্তু আপনি গিটারের ‘গ’ও জানেন না অথচ বাজিয়ে যাচ্ছেন। তা শ্রুতিমধুর হোক বা না হোক।

আমরা আমাদের পাটশিল্পকে আবার নতুনভাবে চাঙা করে তুলতে পারি। ফোক মোটিভ দিয়ে একে বাণিজ্যিকভাবে সাংঘাতিক সফল করে তোলা যায়। আর পরিবেশের কথা চিন্তা করলে পাট পরিবেশ-বান্ধবও। পাটের আরো নানা সম্ভাবনা বের করতে পারলে আমরা সোনালি আঁশের যুগে ফিরে যেতে পারি।

আমাদের দেশকে একটা ইতিবাচক দেশ হিসেবে তুলে ধরার জন্য গান সঙ্গীত শিল্পকলা এবং সাহিত্যকেও প্রাপ্য মর্যাদায় হাজির করতে পারলে বাংলাদেশ গুরুত্বপূর্ণ দেশ
 হিসেবে বিবেচিত হবে। আমাদের সাহিত্যের ভালো অনুবাদ হওয়া দরকার। অথচ কত গুরুত্বপূর্ণ সাহিত্যকর্ম রয়েছে বাংলা ভাষায়। বাংলা ভাষায় ক্রাফটের কোনো ভালো বই
 নেই। অথচ পাশের দেশ ভুটানে গেলে এরকম বহু বই পাওয়া যাবে। তবে আমি হতাশ নই। আমরা যা করতে পারিনি নতুন প্রজন্ম আমাদের ব্যর্থতা থেকে শিখে বাংলাদেশকে
 সম্ভাবনা থেকে সাফল্যে নিয়ে যাবে বলে আমি বিশ্বাস করি।</doc>