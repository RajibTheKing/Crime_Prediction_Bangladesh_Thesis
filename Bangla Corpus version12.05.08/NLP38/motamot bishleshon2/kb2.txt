<doc>আমি দীর্ঘদিন যাবৎ নানান ধরনের আন্দোলনের সাথে জড়িত। চলচ্চিত্রের সুস্থ্ ধারাটিকে যদি আন্দোলন হিসেবে বিবেচনা করা যায় তাহলে কর্ম জীবনের শুরু থেকেই আমি আন্দোলনের সাথে আছি। তবে এর বাইরে প্রত্যক্ষ আন্দোলনের সঙ্গে তো আছিই।

নারীদের অধিকার, শিশুদের অধিকার, মানুষের অধিকার, যৌতুক বিরোধী- এই সব আন্দোলনেও আমি রাজপথে আছি বহুদিন থেকে। ঢাকা হাইকোর্ট এবং সুপ্রীম কোর্টের আইনজীবীদের নেতৃত্বে প্রতিবছর জানুয়ারির এক তারিখে সন্ত্রাস বিরোধী যে সমাবেশ হয় আমি তারও সঙ্গী। নারায়ণগঞ্জে সন্ত্রাসবিরোধী কর্মকাণ্ড বন্ধ করতে আমি সব সময়ই তৎপর।

এসবই শামীম ওসমানের গাত্রদাহের কারণ হয়েছে। এই শামীম ওসমানরা ২০০১ সালে বিপুল ভোটের ব্যবধানে নির্বাচনে পরাজিত হয়ে বোরখা পরে এলাকা থেকে পালিয়েছিলো। এরা আওয়ামী লীগের সুদিনের পাখি। এরা দল কিংবা দেশের জন্য নয়, বরং নিজেদের বৈষয়িক স্বার্থ চরিতার্থ করার জন্য রাজনীতিকে বেছে নিয়েছে।

বিএনপি আমলে নারায়ণগঞ্জে যখন খান সাহেব ওসমান আলীর বাড়ি বায়তুল আমান ভেঙে দেয়ার চেষ্টা করে তখন আমি আমার লোকজন নিয়ে এই ভাঙন ঠেকিয়েছিলাম। কোথায় ছিলো এইসব শামীম ওসমানরা? তারা তখন লুকিয়েছিলো।

আমি প্রকাশ্যে এই বাড়িটি ভাঙার বিরোধিতা করেছিলাম। কারণ এই বাড়ির সাথে বহু ঐতিহাসিক স্মৃতি জড়িয়ে আছে। বঙ্গবন্ধু ও ভাসানীর মতো নেতারা এসে এখানে মিটিং করতেন। এই ঐতিহাসিক বাড়িটি রক্ষায় তারা কি এগিয়ে এসেছিলো? এই শামীম ওসমানরা এখন দেশপ্রেম দেখাচ্ছে। কারা সন্ত্রাস করছে আর কারা এলাকাবাসীর কল্যান চায় জনসাধারণ তা ভালো করে জানেন।

জেলা প্রশাসকের কার্যালয়ে সেদিনের ঘটনায় আমি সত্যি সত্যি মর্মাহত। সেদিন আমি জনগণের স্বার্থ নিয়ে কথা বলায় শামীম ওসমান ও তার সঙ্গীরা আমার সঙ্গে যে অসদাচরণ করেছে তা অত্যন্ত ন্যাক্কারজনক ও দুঃখজনক।

আমি একজন নির্বাচিত এমপি। তারা আমার পেছনে সবসময় লেগে থাকে। জনগণের উন্নয়ন ওরা চায় না। সব সময়ের মত সেদিনও ওরা সবার সামনে আমায় দেখে নেওয়ার হুমকি দেয়। প্রতিপদে আমার ক্ষতি ও অপদস্থ করতে চায়। কিন্তু নারায়ণগঞ্জবাসীর জন্য আমি সব বাধা ডিঙাতে চাই।

জনগণ আমার পাশে আছে। ইনশাআল্লাহ কোন অপশক্তি আমাকে জনগণের সেবা করানো থেকে বিরত রাখতে পারবে না। আল্লাহ্ আমার সহায়। আমি সকলের সাহায্য ও 
সহযোগিতা চাই। সকল অপশক্তি ধ্বংস করে দেশকে এগিয়ে নেওয়ার লক্ষে সকলকে সাথে নিয়ে কাজ করে যেতে চাই। তাই আপনারা যারা সুশীল সমাজ ও সচেতন 
নাগরিক আছেন, সকলকে নিয়ে এগুতে চাই। আমি নারায়ণগঞ্জবাসীর সঙ্গে আছি এবং থাকব ইনশাল্লাহ্।</doc>