<doc>আমি লিবিয়ায় ছিলাম প্রায় চার বছর একটানা। তখন মুয়াম্মার গাদ্দাফির দোর্দণ্ড প্রতাপ। সময়টা গত শতাব্দীর আশির দশকের প্রথমার্ধ। ফলে প্রায় তিন দশকের ব্যবধানে সাম্প্রতিক যা কিছু আমি পর্যবেক্ষণ করেছি বি.বি.সি. কিংবা সি. এন. এন-এর মাধ্যমে তা আমাকে বিস্মিত করেছে নিঃসন্দেহে।

আমি যখন লিবিয়ায় ছিলাম তখন গাদ্দাফির ক্ষমতা দখলের প্রথম দশক। ফলে তার প্রতি জনগণের উষ্ণ আনুগত্যের আধিক্য থাকাটাই স্বাভাবিক। কিন্তু আমি যা অবলোকন করেছি তা খুব যে একটা আশাপ্রদ ছিল তা বলতে পারব না।

আমার আবাসস্থান ছিল ত্রিপলি (বাব-আল আজিজিয়া যেখান গাদ্দাফির বাসস্থান ছিল), ফলে তখনকার ‘গ্রীন স্কয়ারে’ যা এখন বিদ্রোহীদের বিজয় উদযাপনের উন্মুক্ত প্রান্তর, সেখানে গাদ্দাফির তথাকথিত সমর্থকদের সমাবেশ, স্লোগান এবং প্রদর্শনী একাধিকবার অবলোকন করতে হয়েছে আমাকে।

মাত্র ত্রিশ কিংবা তেত্রিশ লক্ষ জনগোষ্ঠিকে একত্রিত করে নিজের রাজনৈতিক চিন্তাচেতনায় রূপান্তরিত করা কোন সুকঠিন কর্মযজ্ঞ নয়-বিশেষ করে যে দেশে তেলের সম্পদ মজুদ। বৈভবের আশ্বাসে জণগনকে তিনি নিজের মতো করে সাজিয়ে নিতে পেরেছিলেন সহজেই।

আমি আমার সাড়ে চার বছর অবস্থানকালে কখনও কোন লিবীয়কে গাদ্দাফির বিরুদ্ধে কোন উক্তি উচ্চারণ করতে শুনি নি এবং সেটিই আমাকে অশনিসংকেত দিত বারংবার। এমন পরিস্থিতি  আমরাও একসময় অতিক্রম করেছি বাংলাদেশে। আমরাও এক সময় প্রায় সবাই একাত্ম হয়ে মুক্তিযুদ্ধে ঝাঁপিয়ে পড়েছি কিন্তু যুদ্ধ পরবর্তীতে আবদ্ধ হয়েছি বিশ্বাসঘাতকতা ও আত্মঘাতী রাজনৈতিক মতানক্যের জটিলজালে।

আমরা বেশকিছু বাঙালী লিবিয়ায় ইংরেজি শিক্ষক হিসাবে গিয়েছিলাম সে সময়। যদিও পুরো সময়টাকে আমি ব্যক্তিগতভাবে মনে করতাম অসভ্যবাস, এখন যখন ফিরে দেখি, বুঝতে পারি ‘জীবনের ধন কিছুই যাবে না ফেলা’।

আমি ‘অসভ্যবাস’ বলেছি একারণে যে শুধু বৈভব মানুষকে জীবন সম্পর্কে সচেতন করে না; তার প্রমাণ লিবিয়া।

যে দেশে সামাজিক প্রতিযোগিতা নেই সে দেশে বা সমাজে শিক্ষা ও সংস্কৃতি মূল্যহীন হয়ে পড়ে বলে আমার বিশ্বাস। শিক্ষাক্ষেত্রে প্রচুর অনুদান সত্ত্বেও উচ্চ শিক্ষার প্রতি আকর্ষিত শিক্ষার্থীর সংখ্যা ছিল অপ্রতুল কারণ স্বচ্ছল জীবনযাপনের পার্থিব চাহিদা সহজেই হাতের মুঠোয় ছিল তাদের।

অন্যদিকে ঝকঝকে মূল্যবান গাড়ি, আসবাব, বিলাসবহুল জীবনযাপনের অনুষঙ্গ আমাদের মত শিক্ষিত অথচ বৈভব বঞ্চিত মানুষদেরকে তাচ্ছিল্য করার অনুপ্রেরণা যোগাতো লিবীয়দের। আজকে অনেকেই গাদ্দাফির পতনের পর তার অনেক প্রশংসনীয় কর্মকাণ্ড ও পদক্ষেপকে তুলে ধরার চেষ্টা করছেন এবং আমি নিজেও এসব অনেক মূল্যায়নের সাথে একমত-কিন্তু বলতে বাধ্য গাদ্দাফি কোন সুস্থির চিন্তা-চেতনার মানুষ ছিলেন না এবং কোন ঋদ্ধ রাজনীতিবিদও হতে পারেন নি।

তাই যদি হতো তবে এত অল্প জনগোষ্ঠীকে দেশের বিপুল তৈল সম্পদ দিয়ে শুধুমাত্র বৈভবের প্রশান্তিতে ভুলিয়ে রাখার কথা সে ভাবত না। তার ভাবা উচিৎ ছিল দেশকে তার পক্ষে ‘রেজিমেন্টেড’ না করে সঠিক রাজনৈতিক নির্দেশনা দিয়ে ভবিষ্যতের প্রজন্মের হাতে ক্ষমতা হস্তান্তর করা আর সেই প্রক্রিয়ায় তার আপন শোনিতধারার কোন অযোগ্য পরিবার পরিজনকে সামিল না হতে দেয়া। মানতেই হবে গাদ্দাফি এক সীমিত জনসম্পদ ও বিপুল তৈল সম্পদকে কাজে লাগাতে পেরেছে খুব কমই।

কিন্তু আরও একটি বিষয় প্রসঙ্গত উল্লেখ করতে চাই। এই যে গাদ্দাফির বিফলতা তাতে ঘি ঢালার সহজ পথ পেয়েছে কায়েমি স্বার্থবাদী পশ্চিমা দেশগুলো। আমার লিবিয়া বাসকালে আমি কোন সাহসী লিবীয়র সাথে পরিচিতি হইনি।

বাঙালীদের ভীতুরজাত বলে খ্যাতি থাকলেও ঠিক ঐ সময়ে দেখা লিবীয়দেরকে আমার আরও বেশি ভীতু বলে মনে হয়েছে। টিবির পর্দায় এখন যা দেখছি তার সাথে ঐ সময়ের কোন লিবীয়কে আমি মেলাতে পারি না।

একথা অনস্বীকার্য তিন দশকের ব্যবধানে একটি দেশ ও জাতির অনেক পরিবর্তনই হতে পারে-কিন্তু যে তরুণরা গাদ্দাফির বিরুদ্ধে যুদ্ধ করেছে তাদের ভেতর যে ঘৃণা আমি দেখেছি তা আমাকে বিস্মিত করেছে। এছাড়াও, ওদের পোষাক, চালচলন এবং অনর্গল পশ্চিমা উচ্চারণে ইংরেজি বলা আমাকে স্মরণ করিয়ে দিয়েছে আশির দশকে তাদেরকে আমার ইংরেজি ভাষা শিক্ষাদানের প্রাণান্তকর প্রচেষ্টাকে। এরা কারা? পশ্চিমী দেশগুলোয় লিবীয়ার অভিবাসীর একটি দল যারা নেতৃত্ব দিয়েছে এই বিদ্রোহের। এরা দেশের জণগনের আকাঙ্খার প্রতিনিধি নয়, বরং পশ্চিমী স্বার্থের এক ছদ্মবেশী গোষ্ঠী বলে মনে হয়।

এ রকম মনে হওয়ার কারন: এই বিদ্রোহ সঠিক মানুষদের দ্বারা সংঘটিত হয়েছি কি? অনেক ক্ষেত্রে এও মনে হয় এই অপরিচিত মানুষগুলো কোনো পেছনের দড়ির টানে চলছে না তো যেমন সম্প্রতি হয়েছে আফগানিস্থান ও ইরাকে?

ভয় হয় গাদ্দাফির পর এদের মধ্যে সেই ঐকমত্য কি স্থায়ী হবে যার হাত ধরে এমন সম্ভাবনাময় একটি দেশ সার্বিক উন্নয়নের দেখা পাবে যা থেকে আমরা এখনও বঞ্চিত? এই মুহূর্তে যে বিরূপ ঘটনাবলী ঘটছে তা থেকে কয়েকটি আশংকা স্পষ্ট হয়ে ওঠে। এক, ন্যাটো তথা পশ্চিমা কয়েকটি দেশের সহযোগিতায় এই গাদ্দাফি-বিরোধী অভিযান সফল হয়েছে। এই সাফল্যের মাসুল তাঁরা দেবে দুইভাবে: পশ্চিমের পুতুল সরকার হয়ে থাকা আর সহায়তাদানকারী দেশগুলোকে নিজেদের সম্পদে ভাগ বসাবার অধিকার দেয়া।

এনটিসি সরকার ঘোষণা দিয়েছে তারা লিবিয়াকে শরিয়া ভিত্তিক দেশ করতে চায়। অর্থাৎ লিবিয়ার ভবিষ্যতকে অন্ধকারের দিকে নিয়ে যাওয়ার রাস্তায় তুলে দেয়া। এর সঙ্গে সঙ্গে পশ্চিমের একটি মোনাফেকি চরিত্রও স্পষ্ট হয়ে উঠেছে। সেটা হচ্ছে এই আমেরিকা এবং পশ্চিমী দেশগুলো ইসলামী মৌলবাদীদের বিরুদ্ধে যুদ্ধ করার কথা বললেও আসলে তারা তলে তলে মৌলবাদকেই সৃষ্টি ও জিইয়ে রাখার পক্ষে।

তারপরও আশা করি এই সন্দেহের অবসান ঘটিয়ে লিবিয়া নতুন পথে এগিয়ে যাক।</doc>