<doc>জেনারেল রাও ফরমান আলির হিটলিস্টে যাদের নাম ছিল তাদের ১৫ নভেম্বর থেকেই ঘরবাড়ি থেকে তুলে নিয়ে হত্যা করা শুরু করেছিল পাকিস্তানি হানাদার বাহিনীর এ দেশীয় দোসর আলবদর, রাজাকার, আলশামস। পাকিস্তানিদের ওই তালিকা তৈরি করতে সাহায্য করেছে এদেশের মীরজাফরের বংশধর কিছু বাঙালি কুলাঙ্গারের দল। ওই দিন ঢাকার নটরডেম কলেজের সামনের কালভার্টের নিচে পাওয়া গিয়েছিল ডাঃ আযহারুল হক ও ডাঃ হুমায়ুন কবীরের লাশ। এমনি করে সমগ্র দেশ জুড়ে এই হত্যাকাণ্ড ঘটেছে। বিশেষ করে পরাজয় সুনিশ্চিত জানার পর খুব দ্রুত ওই হিটলিস্টের সবাইকে ধরে নিতে থাকে আলবদররা। ১০ ডিসেম্বর থেকে ১৫ ডিসেম্বর এমনকি ১৬ ডিসেম্বরও ঘাতকরা বুদ্ধিজীবী হত্যা করেছে। ওরা মেরেছে কবি, সাহিত্যিক, চিকিৎসক, সাংবাদিক, শিল্পী, ইঞ্জিনিয়ারসহ অসংখ্য বুদ্ধিজীবীকে।

বেছে বেছে তাদেরকেই নিয়েছে যাঁরা আজীবন ছিলেন বাঙালি জাতীয়তাবাদ ও প্রগতিশীল চিন্তা চেতনার ধারক। তাঁরা পাকিস্তানী শাসক গোষ্ঠীর শাসন-শোষণ, বৈষম্য ও জুলুমের বিপক্ষে ছিলেন সোচ্চার। ১৯৪৮ সন থেকে শুরু করে ১৯৭১ পর্যন্ত সব আন্দোলনে ছিলেন পুরোধা। বিশেষ করে স্বৈরাচারী পাকিস্তানি শাসকদের অত্যাচারে জর্জরিত নিপীড়িত মেহনতি মানুষের ন্যায্য দাবি আদায়ের জন্য প্রতিবাদ করেছেন, প্রতিকারের লক্ষ্যে কাজ করেছেন। ওঁরা বিশ্বাস করতেন সশস্ত্র বিপ্লব ছাড়া পাকিস্তানিদের হঠানো যাবে না। জাতির জনক বঙ্গবন্ধু শেখ মুজিবুর রহমান নিজেও তা বিশ্বাস করতেন। কেননা সমাজ, জাতি ও দেশগঠনে একমাত্র বুদ্ধিজীবীরা পারে দিকনির্দেশনা দিতে এবং বিপ্লবীদের সহযোগিতা করতে। শহীদ বুদ্ধিজীবিদের অনেকের সাথে তিনি দিনের পর দিন শলাপরামর্শ করেছেন কী করে স্বদেশভূমিকে মুক্ত করা যায় পাকিস্তানিদের কবল থেকে।

ষাটের দশকে কোনো একদিন বঙ্গবন্ধু, তাজউদ্দীন ও আলীম চৌধুরী গোপনে মিলিত হয়েছিলেন মীর্জাপুরে ওর নিজের কোয়ার্টারে। আলীম বলেছিলেন, নেতা আপনি আন্দোলন আরম্ভ করুন। অস্ত্রের যোগানের ব্যবস্থা আমি করব। পাকিস্তানিরা বুঝতে পেরেছিল মেধা মননের উৎস এই সব বুদ্ধিজীবীদের শেষ করতে পারলে পঙ্গু হয়ে যাবে এ দেশ। বাংলাদেশ আঁতুড় ঘরেই অক্কা পাবে। তখন এটি পাকিস্তানের দাসত্ব করতে বাধ্য হবে। কলোনি বা করদরাজ্য বানাতেও বেগ পেতে হবে না। তাই বুদ্ধিজীবী হত্যার নীলনকশা বাস্তবায়ন করে তারা মানবতা লঙ্ঘন করেছে, ইতিহাসে মহাপাপী হিসেবে চিহ্নিত হয়েছে। ঘাতক আলবদর, আল শামস, রাজাকার, শান্তি কমিটির সবাই ছিল বাঙালি। শহীদ বুদ্ধিজীবিদের ছাত্র, বন্ধু, সহকর্মী হয়েও হাত মিলিয়েছিল পাকিস্তানিদের সাথে। ওঁরা চি‎হ্নিত যুদ্ধাপরাধী। ওদের বিচার করে সাজা দেওয়া আজ একান্ত অনিবার্য। এই খুনিরা শাস্তি পায়নি বলে দেশ আজ এক অকার্যকর রাষ্ট্রে পরিণত হওয়ার মুখে। জেনারেল জিয়াউর রহমান, জেনারেল হোসেইন মোহাম্মদ এরশাদ, খালেদা জিয়া মিলে ক্ষমতায় ছিল চার টার্ম। সে সময়ে বুদ্ধিজীবীদের বিচার কাজ বন্ধ করে রাখা হয়েছে যা শুরু হয়েছিল বঙ্গবন্ধুর আমলে। উপরন্তু ওদের সসম্মানে ক্ষমতায় বসানো হয়েছে। খুনিদের পুরস্কৃত করার এই হীন অপচেষ্টা বিশ্বের আর কোথাও নেই। বীর মুক্তিযোদ্ধা, শহীদ বুদ্ধিজীবী ও দুই লক্ষ মা-বোনের অবিনাশী আত্মত্যাগকে ওরা ব্যর্থ করে দিতে চাইছে। মহান মুক্তিযুদ্ধের চেতনা আজ ভূলুণ্ঠিত। বন্ধ্যা সময়ের প্রজন্ম চেনে না বুদ্ধিজীবী কারা, মুক্তিযোদ্ধা কারা। জিয়া, এরশাদ, খালেদা ইতিহাস বিকৃত করে ওদের ভুল শিক্ষা দিয়েছে। বাঙালির বীরত্ব ও সাহসীকতাকে ম্লান করে মুছে ফেলার অপচেষ্টা চালিয়েছে। সব প্রতিষ্ঠান, সব মূল্যবোধ অবক্ষয়ের শিকার। জঙ্গিদের লেলিয়ে দিয়ে সমাজের মুক্তবুদ্ধির মানুষদের হত্যা করেছে। এর থেকে উত্তরণের একমাত্র পথ গণজাগরণ ও বৃহত্তর ঐক্য। এখনই ফিরে যেতে হবে বাহাত্তরের সংবিধানে। সাম্প্রদায়িক রাজনীতি বন্ধ করতে হবে এবং অবিলম্বে যুদ্ধাপরাধীদের বিচার করতে হবে। যুদ্ধাপরাধীদের আর ছাড় দেওয়া যেতে পারে না। তারা দখলদার পাকিস্তানী সেনাবাহিনীর গণহত্যা, অগ্নিসংযোগ, লুটপাট, বুদ্ধিজীবী হত্যা এবং নারী ধর্ষণের সহায়ক শক্তি হিসেবে কাজ করেছে, সুতরাং তারাও যুদ্ধাপরাধী। শহীদের রক্তদান যদি বৃথা যায় তাহলে আমরা হব কলঙ্কিত জাতি। আমরা তা হতে দিতে পারি না। গর্বিত উত্তরাধিকার নিয়ে বেঁচে থাকতে চাই।</doc>