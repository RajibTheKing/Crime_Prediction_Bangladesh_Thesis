<doc>বাংলাদেশে সদ্য ঘটে যাওয়া সাংঘাতিক এক সড়ক দুর্ঘটনায় অকালে চলে যাওয়া দেশের কীর্তিমান দুই সন্তান, দুই দিকপাল চলচ্চিত্রকার তারেক মাসুদ এবং গনমাধ্যম ব্যাক্তিত্ব মিশুক মুনীরের কথা গার্ডিয়ানে উঠেছে। বিলেতের পাঁচ ছ’টি বাংলা সাপ্তাহিক ও আধা ডজন বাংলা টেলিভিশন সেদিন থেকে আজ অবধি সারাদিন শোক প্রকাশ করছে, শোকের সঙ্গে ঘটে যাওয়া ঘটনার ধারণকৃত ক্লিপ ও স্থিরচিত্র দেখিয়ে দেখিয়ে পাগল হয়ে যাচ্ছে।

বিরামহীনভাবে এসব দেখানোর কারণটা বুঝতে পারি। জনগন ও বহির্বিশ্ব যাতে জানতে পারে, ক্ষমতায় বসা মানুষগুলো বুঝতে পারে দেশের সড়কপথ কতটা সরকারের নিয়ন্ত্রণহীন ও দৈবর্নিভর হয়ে পড়েছে। আর কত বড় ক্ষতি হলে তবে ’কিছু একটা’ করে এসব গনপরিবহন চালকদের শায়েস্তা করা যাবে! আর কে কে কাঁদলে তাদের মানবাত্মা পিড়ীত হবে। ’সরকার’ আর কী সাংঘাতিক ঘটলে তবে কেউ আর গাড়ি চালানো শেখার জন্য জনমানুষ নিয়ে সড়ককে হাত মকসো করার জায়গা ভাববে না। অথবা গাড়ি চালিয়ে মহা মূল্যবান মানুষ হত্যা করা শিখে পালিয়ে গিয়ে বেঁচে যাওয়া সম্ভব ভাববে না। এক গাড়ি প্রাণ নিয়ে নিজের গাড়িকে খেলনা গাড়ি মনে করে রেইস জিততে যাবে না।

এখানে বাংলাদেশের এনটিভি, চ্যানেল আই, দেশ ও এটিএন বাংলা সরাসরি প্রচার করেছে দেশের সেসব খবর ও সেই সঙ্গে অস্বাভাবিক মৃত্যুর হৃদয়বিদারক ইতিবৃত্ত ও ছবি। দেশের সব কটি মূলধারার কাগজে ও গনমাধ্যমে বার বার দেখিয়েছে এবং দেখাচ্ছে তাদের পারিবারিক ছবি থেকে শুরু করে রক্তাক্ত আহত নিথর দেহের ছবি। প্রাণহীন দেহ পড়ে আছে রাস্তায়, কর্দমাক্ত মাটিতে। উপুর হয়ে আছেন দেশের সোনার সন্তানরা। রক্তজলে সারা গা ভেজা। শুয়ে আছেন তারা এলামেলো। পা খালি.. . হাত মুচড়ে আছে.. হতবিহ্বল ক্যাথেরিনকে একটা কাপড় দিয়ে কোন রকমে আব্রু ঢাকতে ঢাকতে দৌড়ে যাচ্ছেন তারেকের ভাই। এই সব ভয়াবহ ছবি ও খবর ইন্টারনেটে শুধু আমি না – সারা দুনিয়ার মানুষ দেখেছে। শিশু বৃদ্ধ, অসুস্থজন, তাদের আপনজন, অপিরিচিতজন, শক্রমিত্র নির্বিশেষে সবাই।

কিন্তু আমার কি কোন অধিকার ছিলো বা আছে এই দেশবরেন্য ব্যাক্তিত্বদের রাস্তায় ওরকম যেন তেনভাবে পড়ে থাকা প্রাণহীন নিথর দেহের ছবি দেখার? আমাদের কারো কি কোন অধিকার আছে তাদের মৃতদেহকে এভাবে আবরণহীন খোলা আকাশের নিচে জবুথবু মাটিতে গড়ানো দেহ, অথবা অর্ধমৃত হতচকিত চেহারা দেখানোর? তারা মৃত বলে, তাদের আর কোন ক্ষমতা নেই বলে এই জীবিতের দুনিয়ায় তাদেরকে এভাবে দেখাতে হবে? তাদের সম্ব্রম রাখার দায়িত্ব আমাদের নেই? একবার- শুধু একবারও কি এ মহা অন্যায় করার আগে আমরা তা ভেবেছি? হায়রে তারেক মাসুদ, হায়রে মিশুক মুনীর তোমরা বেঁচে থাকলে হয়তো এ নিয়েই ছবি তৈরি করতে!

কিন্তু, আমিও দেখেছি। চিৎকার করে মাতম করে কেঁদেছি- দলে বলে সকলে। আমার লন্ডনের বাড়ি হৃদয় ক্ষরিত শব্দে ফেটে ফেটে গেছে। অথচ তার আগের রাতে বাংলাদেশ থেকে তারেক ও ক্যাথেরিনের ঘনিষ্ট দম্পতি – আমার কন্যা ও জামাতা আমাদের বাড়ি এসে পৌঁছুলে পড়ে কী যে আনন্দের হাঁট বসেছিলো। দীর্ঘ আটমাসে আজাদের শরীর ভালো হয়ে উঠেছে। সামনেই আমরা সবাই স্কটল্যান্ড যাবো। আমি কবিতা ও গল্প নিয়ে মেতে আছি। এক রাতে তো এত বলা যায়না। তাই তেরো তারিখ সকালবেলা ওরা যখন বাংলাদেশের তাবৎ খবর খলবলিয়ে বলছিলো আর আমরা এর ওর কথা জিজ্ঞেস করছিলাম তখনই এক প্রিয়জনের টেলিফোনে খবরটা এল। আর প্রবল আঘাত পাওয়া এক শিশুর মত প্রথম কেঁদে উঠেছিলো আসিফ। তাকে জড়িয়ে ধরে ইশিতাও ভেঙে পড়ে। আর ঘটনার আকস্মিকতায় আমরা কয়েক মুহূর্ত মূক হয়ে গেছিলাম। কিন্তু তারপর যা হতে থাকলো তার কথাতো আগেই বল্লাম। এরপর না টেলিভিশন আর ফেইসবুক ছেড়ে যেতে পারি- না তার সঙ্গে থাকতে পারি!

এমনিতেই এক একটা মৃত্যু আসে আর আমি খাটো হয়ে যাই। আর একেকটা অকাল প্রয়াণ শুনি আর আমার মেরুদন্ড ক্ষীণ হয়ে যায়। আর দেশের মনিরত্নতুল্য একেকটা অস্বাভাবিক অকাল মৃত্যুর খবরে ও মৃতের প্রতি আমাদের আচরণে আমি আমার দেশের সম্ব্রমকে বেআব্রু বেচাইন হয়ে মাটিতে গড়াগড়ি দিতে দেখি।

তাই আমি এবার সিদ্ধান্ত নিয়েছি আমাদের পূন্যাত্মাদের নিয়ে আজ আর কোন স্মৃতিকথা লিখবো না। ঐ অসহ দুর্ঘটনায় আমরা যে দু‘জন দিকপাল ও তাদের সহযোগিদের হারালাম তাতে আমাদের কত ক্ষতি হল তা আর বলবো না। যে তারেক আমার ভাইয়ের মতো ছিলো এবং যে মিশুক আমার শিক্ষক মুনীর স্যারের পুত্র ছিলেন- সে সব নিয়ে কিচ্ছু বলবো না। আমি আর কাঁদবো না।

আজ আমি কাঁদতে আসিনি। কাঁদাতেও আসিনি। আমি তারেক কিংবা মিশুকের জন্য স্মৃতিকথা লিখতে আসিনি। আমি অপনাদের কাছে একটি আর্জি নিয়ে এসেছি।

আমি তাবৎ সংবাদপত্র ও সাংবাদিকদের কাছে, আমাদের স্বজাতির কাছে একটি দাবী নিয়ে এসেছি। আমি আমাদের সেই সদ্যলুপ্ত সম্পদের হয়ে, ক্যাথেরিনের হয়ে, এ যাবত সকল সড়ক দুর্ঘটনায় মারাত্মক আহত ও নিহত হওয়া সকল হতভাগ্য খ্যাতিমান ও অখ্যাত পরিজন বন্ধু এবং বাংলাদেশের মৃত মানুষদের হয়ে একটি আবেদন নিয়ে এসেছি। একজন মৃত মানুষের পক্ষ থেকে তাঁর সম্ভ্রম রক্ষা করার আবেদন নিয়ে কথা বলবার জন্য- আজ আমি আপনাদের কাছে এসে দাঁড়িয়েছি। আজ থেকে প্রমাণিত অপরাধী ছাড়া আমরা যেন কোন মৃত মানুষের কোন রকম ছবি ইউ টিউবে, পত্রিকায়, টিভিতে, ফেসবুকে কোথাও না ছাপি। ছবি তুলে বা ফিল্ম করে তা একমাত্র তদন্ত কাজে ক্রিমিনাল সনাক্তকরণ ছাড়া আর কোন কাজে প্রকাশ্যে ব্যবহার না করি। আমি আমার দেশের নামে সে শপথ করলাম। আপনারাও করুন। আর না পারলে নিজেকে তারেক আর মিশুকের স্থানে ভেবে নিন। কারণ আপনিও ঐ রকম একটি দুর্ঘটনার এক সূতো দূরে দাঁড়িয়ে আছেন।

ছবি ছাপুন আলোকিত এই যুগলের কর্মময় যৌবনের। স্ফুলিঙ্গের মত প্রদীপ্ত তাদের ফুলে ফসলে ভরা সময়ের। ছাপুন ক্যাথেরিনের সঙ্গে তার ভরা সংসারের। ভিডিও দেখান মিশুক মুনীরের হাতে ক্যামেরার কাব্য। আমার বিশ্বাস তাতেও একইভাবে সবার হৃদয় দুমড়ে মুচড়ে হাহাকার করে উঠবে। তাদের সুকীর্তি গাঁথা দেখিয়েই আমরা পাথর গলাবো। কারণ আমার বিশ্বাস এখনো আমরা অতটা অমানুষ হইনি।</doc>