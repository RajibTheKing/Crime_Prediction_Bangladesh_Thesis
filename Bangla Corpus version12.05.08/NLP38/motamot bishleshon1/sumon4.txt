<doc>প্রথম বাংলাদেশী হিসেবে মাউন্ট এভারেস্ট জয় করে ঘরে ফিরলেন মুসা ইব্রাহীম। ১৯৫৩ সালে হিলারী ও তেনজিং কর্তৃক এভারেস্ট বিজয়ের পর থেকে এ পর্যন্ত প্রায় হাজারখানেক পর্বতারোহী বিভিন্ন সময়ে এভারেস্টের চূড়ায় উঠেছেন। কিন্তু এতে করে আমাদের কাছে মুসার কৃতিত্ব এতটুকুও ম্লান হয়ে যায় না। কেননা তিনি হলেন এভারেস্ট বিজয়ীর তালিকায় প্রথম বাংলাদেশী। অভিবাদন তাঁকে।

মুসার এভারেস্ট বিজয় উদ্দীপনামূলক। এর আগে সাঁতারু ব্রজেন দাশের ইংলিশ চ্যানেল বিজয় একইরকম উদ্দীপনার ছিল বোধকরি। মাঝখানে হঠাৎ আলোর ঝলকানির মত এ ধরনের নানান সম্ভাবনা এসেছে জাতীয় জীবনে। কিন্তু এর কোনোটাই পুরোপুরি তৃপ্তি এনে দেয় নি। কোনো সম্ভাবনা ফুরিয়ে গেছে অংকুরে, কোনোটা হয়ে ওঠেছে বানরের তৈলাক্ত বাঁশের গল্প, কোনোটার ওপর থেকে আমাদের জাতীয় হিস্যা শিথিল হয়ে গেছে। এতসব নৈরাশ্যের মাঝে গোপনে গোপনে তরুণ মুসা তাঁর লক্ষ্য স্থির করেছিলেন। উঁচুতে।

সম্ভাবনার কথা বলছিলাম, কীসের সম্ভাবনা? কী খুঁজি আমরা এসব বিজয়ীদের মাঝে? এত এত লোকের পদধূলি যেখানে পড়েছে, এত পতাকা যেখানে উড়েছে, সেই এভারেস্টে মুসার আরোহণ কেন আমাদের কাছে জাতীয় অহংকারের বিষয় হয়ে দাঁড়ায়? প্রশ্নের মাঝেই উত্তর আছে। আমাদের আইকন দরকার। জাতীয় বীর দরকার। চল্লিশ বছর বয়সী এই দেশে এখনো জাতীয় বীর বলতে ষাটোর্ধ্ব বয়সের মুক্তিযোদ্ধারাই। মাঝখানে আরো কিছু বীর আমরা পেয়েছিলাম। তাদের কেউ কেউ আজ খলনায়ক, কেউবা বামন। অথচ বীর ছাড়া জাতীয়তাবাদের গাঁথুনি পোক্ত হয় না। বীরের অভাবে, আইকনশূন্যতায় আমাদের জাতীয়তাবাদ দিন দিন ফ্যাকাশে হয়ে যাচ্ছে। ফলে মুসার এভারেস্ট বিজয় নিশ্চিতভাবেই আমাদের জাতীয় জীবনকে উদযাপনের উপলক্ষ এনে দিয়েছে।

“ 
এই বীরত্ব অমূল্য বলেই করপোরেট ব্যবস্থা তাকে বগলদাবা করার জন্য ঝাঁপিয়ে পড়বে। কিন্তু যিনি বীর, তিনি এই সর্বগ্রাসী ব্যবস্থা প্রতিরোধের নতুন কোনো কৌশল যে হাজির করবেন না, তা কে বলতে পারে? সেটুকু আশাবাদ নিয়ে আমরা অবরোহী মুসার লড়াইটুকু দেখার জন্য তৈরি হই বরং।
”

২.
বীর মুসাকে আমরা দেখেছি। আমাদের প্রায়-ঘুমে রেখে তিনি এভারেস্টের চূড়ায় উঠেছেন। তারপর সেই সংবাদ যখন আমাদের গোচরে এল, আমরা তাঁকে বরণ করে নেয়ার জন্য তৈরি হলাম। কিন্তু এভারেস্ট থেকে যিনি নামলেন তিনি কিন্তু বীর মুসা নন, তারকা মুসা! তিনি নামছেন মিডিয়ার সজাগ চোখের সামনে দিয়ে, বেসক্যাম্প থেকে স্যাটেলাইট ফোনে কথা বলছেন পরিবার পরিজনদের সাথে, সন্দেহবাদীর মুখ বন্ধ করার জন্য সংগ্রহ করছেন নানান ধরনের স্মারক। অনেক কৌশলী তিনি এই পর্বে। ক্রমে আমরাও ভুলতে বসলাম সেই বীর মুসাকে, এভারেস্টের নেশায় যিনি কোনো দশটা-পাঁচটার রূটিনে বাঁধা পড়েন নি, এভারেস্টে ওঠার জন্য প্রয়োজনীয় অর্থ যাঁর ছিল না, শুধু মনের জোরেই অনমনীয় সংকল্পকে বাঁচিয়ে রেখেছিলেন, চূড়ার অতি নিকটে অক্সিজেন মাস্ক ফুটো হয়ে গেছিল তাঁর, এভাবে অনিশ্চয়তার সাথে মৃত্যুর সাথে খেলতে খেলতে তিনি তাঁর স্বপ্নের চূড়াটির নাগাল পেয়েছিলেন।


বিমান বন্দর থেকে বেরিয়ে গাড়িতে উঠেছেন মুসা ইব্রাহীম। ছবি. নাসিরুল ইসলাম
অবরোহী মুসাকে তারকা বলছি কেন? কারণ, এভারেস্টের চূড়া থেকে আমাদের বীর মুসা নেমে আসছেন সেই জগতে, যেখানে স্থানীয় জাতীয়তাবাদের পক্ষে সবচে সোচ্চার শোনা যায় বহুজাতিক করপোরেটের গলা! ফলে বেসক্যাম্প থেকে স্যাটেলাইট ফোনে যোগাযোগ করার সুবাদে আমাদের অবরোহী মুসা হয়ে উঠবেন কোনো মোবাইল ফোন কোম্পানির ব্র্যান্ড অ্যামবেসেডর, তাঁর পর্বতারোহণের অবসাদকে নাগরিক অবসাদের সাথে তুলনা করে একে গায়েব করে দেয়ার গায়েবি ফর্মুলা বাজারে আনবে কোনো এনার্জি ড্রিংক, হিমালয়-চূড়ার ঠাণ্ডা হাওয়াকে তিনি বইয়ে দেবেন কোনো ইলেকট্রিক ফ্যান কিংবা শীতাতপ যন্ত্রের ভেতর থেকে, তাঁর দুর্ঘটনাহীন আরোহন-অবরোহনকে পূঁজি করতে চাইবে কোনো জুতা প্রস্তুতকারক, তাঁর অনমনীয় সংকল্পকে গাঁথুনিরূপে ব্যবহার করে মুনাফা করবে কোনো সিমেন্ট কোম্পানি!

এভাবেই এক নিখিল পণ্যায়নব্যবস্থার প্রযত্নে আমাদের বীর মুসা করপোরেট তারকা মুসায় পরিণত হবার প্রায়-অনিবার্য সম্ভাবনা বহন করেন। ইংলিশ চ্যানেল বিজয়ী ব্রজেন দাশের সেই সম্ভাবনা ছিল না, যেহেতু তাঁর সময়ে করপোরেট ব্যবস্থা এমন সর্বগ্রাসীরূপে আবির্ভূত হয়নি। ফলে তিনি বীরই থেকে গেলেন, তারকা হলেন না। ব্রজেন দাশ যেখানে অমর হলেন পাঠ্যপুস্তকে, মুসার জন্য সেখানে অপেক্ষা করছে ডিভিক্যাম আর বিলবোর্ড!

প্রতীকব্যবস্থার গুরুত্ব এখানে অসীম। সব বীরেরই সমান প্রতীকী মূল্য থাকে না। বর্তমান সময়ে এই মূল্য নির্ধারণ করে মিডিয়া, আর পরিশোধ করে করপোরেট। আর এই লেনদেন সংঘটিত হয় জাতীয়তাবাদের সংকোচন-প্রসারণশীল ছাতার নিচে। এমন দক্ষযজ্ঞে মুসা ইব্রাহীম দারুণ সম্ভাবনার নাম। তাঁর তারুণ্য, তাঁর সংকল্প, তাঁর পর্বতারোহণ, তাঁর পতাকা রোপণ, সব মিলিয়েই।

তাই বলে আমি অবরোহী মুসা ইব্রাহীমকে নিছক করপোরেট-ব্যবস্থার ক্রীড়নক বলে ভাবছি? সম্ভবত। কিন্তু সেটা কোনোভাবেই আরোহী মুসার বীরত্বকে খাটো করে নয়। এই বীরত্ব অমূল্য বলেই করপোরেট ব্যবস্থা তাকে বগলদাবা করার জন্য ঝাঁপিয়ে পড়বে। কিন্তু যিনি বীর, তিনি এই সর্বগ্রাসী ব্যবস্থা প্রতিরোধের নতুন কোনো কৌশল যে হাজির করবেন না, তা কে বলতে পারে? সেটুকু আশাবাদ নিয়ে আমরা অবরোহী মুসার লড়াইটুকু দেখার জন্য তৈরি হই বরং।</doc>