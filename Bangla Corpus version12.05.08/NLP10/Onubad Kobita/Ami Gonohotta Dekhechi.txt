<doc>মাহ্‌মুদ দারবিশের একটি কবিতা
আমি গণহত্যা দেখেছি
সুব্রত অগাস্টিন গোমেজ | ১০ আগস্ট ২০০৮ ৫:১৭ অপরাহ্ন

৯ আগস্ট ২০০৮ তারিখে আমেরিকার টেক্সাসে মারা গেলেন প্যালেস্টাইনের কবি মাহ্‌মুদ দারবিশ। ৩০টির বেশি কবিতার আর ৮টি গদ্য গ্রন্থের প্রণেতা এই কবি তাঁর গভীর প্যালেস্টাইন প্রীতির জন্য বিখ্যাত। দারবিশ আরবি ভাষায় লেখালেখি করলেও ইংরেজি, হিব্রু ও ফরাসি ভাষায় বাক্যালাপের দক্ষতা তাঁর ছিল। দারবিশের অনেক কবিতা থেকে গান তৈরি হয়েছে। মৃত্যুর আগে দারবিশ প্যালেস্টাইনে সমাহিত হওয়ার ইচ্ছা জানিয়ে গেছেন।

মাহ্‌মুদ দারবিশ (Mahmoud Darwish, ১৩/৩/১৯৪১ — ৯/৮/২০০৮)

আমি গণহত্যা দেখেছি

আমি গণহত্যা দেখেছি, একখানা
মানচিত্র মেরেছে আমাকে
সরল কথার আমি ছানা
দেখেছি কাঁকর-খোয়া উড়তে ঝাঁকে-ঝাঁকে
দেখেছি নীহারকণা বোমার মতন ঝ’রে পড়তে
মুখের উপরে হায় আমার মনের দরজা বন্ধ করল ওরা
কার্ফিউ কায়েম করল, ব্যারিকেডে রাস্তা ভরল ওরা
আমার হৃদয় বদ্‌লে গেল সরু একটা গলিতে
বদ্‌লে গেল পাঁজর পাথরে
আর, কার্নেশন ফুটল থরে-থরে
আর, কার্নেশন ফুটল থরে-থরে
অনুবাদ: সুব্রত অগাস্টিন গোমেজ

AG210022@ncr.com
অনুবাদ কবিতা
প্রতিক্রিয়া (১৭) »

        প্রতিক্রিয়া জানিয়েছেন সেলিনা শিরীন শিকদার — আগস্ট ১১, ২০০৮ @ ৫:২৯ পূর্বাহ্ন

        অসাধারণ! আমার ভালো লাগাটুকু জানিয়ে যাই।

        সেলিনা
        প্রতিক্রিয়া জানিয়েছেন Maksodul Alam Khan — আগস্ট ১১, ২০০৮ @ ৯:২৫ পূর্বাহ্ন

        তাঁর রচনা যেন হয় ফিলিস্তিনী মুক্তি সংগ্রামের প্রেরণা।

        Maksodul Alam Khan
        প্রতিক্রিয়া জানিয়েছেন মারুফ রায়হান — আগস্ট ১১, ২০০৮ @ ১১:১৫ পূর্বাহ্ন

        কবিতাটি স্পর্শ করেছে। অনুবাদ নিয়ে খোদ মাহমুদ দারবিশই একটি মন্তব্য করেছিলেন আমাদের কবি আবুল হোসেনের কাছে। বলেছিলেন, অনুবাদ হলো আয়নার ভেতর দিয়ে চুম্বনের মতো।

        মারুফ রায়হান
        প্রতিক্রিয়া জানিয়েছেন মাহাবুবুর রাহমান — আগস্ট ১১, ২০০৮ @ ১২:১৭ অপরাহ্ন

        চমৎকার কবিতা এবং অনুবাদ। ভাইরে বড়ই মর্মপীড়া অনুভব করতাছি। সালাম দারবিশ এবং তস্য তস্য গোমেজ।

        মাহাবুবুর রাহমান
        প্রতিক্রিয়া জানিয়েছেন amio — আগস্ট ১১, ২০০৮ @ ১০:৩১ অপরাহ্ন

        কবিতার অনুবাদে কবিতার আন্তরস্পর্শ প্রয়োজন। আর এই অসাধ্য সাধনের ভার অনুবাদকের। সুব্রত অগাস্টিন গোমেজ সবসময়ই এই ব্যাপারে পারদর্শী। মাহমুদ দারবিশের কবিতা ফিলিস্তিনের মানুষের মুক্তির কথা বলে। অনুবাদে তার ছোঁয়া পুরোপুরি পাওয়া যায় নি।

        amio
        প্রতিক্রিয়া জানিয়েছেন iffat arefin — আগস্ট ১৩, ২০০৮ @ ১:০০ পূর্বাহ্ন

        কবিতাটার সবচেয়ে চমৎকার বিষয়টা বোধহয় এই যে এখানে রূপান্তরের এক আভাস আছে যা অবচেতনের গহীনে কাজ করে চলে। কেবল একটা সুর বাজে ‘আমার হৃদয় বদলে গেল সরু একটা গলিতে।’ মহাকাব্যিক তুলনার উল্টোরথ? নাকি সমান্তরাল…? কনফিউজড আমি।

        -iffat arefin
        প্রতিক্রিয়া জানিয়েছেন সুব্রত অগাস্টিন গোমেজ — আগস্ট ১৩, ২০০৮ @ ৫:৩২ পূর্বাহ্ন

        প্রিয় সেলিনা, মাকসুদ, মারুফ, মাহবুব এবং অমিয়,

        আপনাদের মন্তব্যের জন্য কৃতজ্ঞতা জানাই।

        -সুব্রত
        প্রতিক্রিয়া জানিয়েছেন Dev — আগস্ট ১৪, ২০০৮ @ ৯:২১ অপরাহ্ন

        কার্নেশন-এর ভালো বাংলা কি পাওয়া যায়নি?

        - Dev
        প্রতিক্রিয়া জানিয়েছেন সুব্রত অগাস্টিন গোমেজ — আগস্ট ১৫, ২০০৮ @ ৫:২৭ পূর্বাহ্ন

        প্রিয় ইফফাত,আমারও তেমনি মনে হয়েছে। এক রকমের নিগেটিভ মেটামর্ফসিস আছে এ-কবিতায়। এবং নার্সিসাসের, নার্গিস ফুলে বদলে যাওয়ার একটা প্যারালেল আছে শেষের কার্নেশনে…

        প্রিয় দেব, কার্নেশনের বাংলা আমি ইচ্ছা করেই করতে যাই নি। বহুবিধ কারণে, তার একটা হ’ল এর ব্যবহার, আমার ধারণা, দারবিশের পক্ষে আর্বিট্রারি নয়, বরং স্পেসিফিক, এবং এ-ফুল যে লোকাল সিম্বলিজম ক্যারি করে তাকে হয়তো হত্যা করা হ’ত কোনো বাংলা ফুলের নাম ওখানে বসিয়ে দিলে।

        -সুব্রত।
        প্রতিক্রিয়া জানিয়েছেন অবনি অনার্য — আগস্ট ১৫, ২০০৮ @ ১০:১৮ অপরাহ্ন

        সুব্রত অগাস্টিন গোমেজের অনূদিত কবিতাটি দারবিশের একটি গুরুত্বপূর্ণ কবিতা। অনুবাদে কবিতাটির গীতল ভঙ্গীর প্রাঞ্জল রূপ সুপ্রকাশিত। “আমার হৃদয় বদলে গেল সরু একটা গলিতে” প্রায় প্রবাদতুল্য ব্যঞ্জনা সৃষ্টি করতে পেরেছে।

        “কার্নেশন” শব্দটির অন্য কোনো অনুবাদ পুরো অনুবাদটিকে নষ্ট করে ফেলতে পারতো। এই শব্দটির ব্যবহারে সুরের যে-দোলা লেগেছে, সেটি এক কথায় আসাধারণ।

        - অবনি, ঢাকা
        প্রতিক্রিয়া জানিয়েছেন সাঈদ জুবেরী — আগস্ট ১৬, ২০০৮ @ ১২:৫২ অপরাহ্ন

        সাবলিল অনুবাদে কবিতাটা অনেক ভালো লাগলো, বিশেষ করে “আমার হৃদয় বদলে গেল সরু একটা গলিতে” রূপান্তরটা এক অসহায় অনুভূতির দ্যোতনা তৈরি করল।

        - সাঈদ জুবেরী
        প্রতিক্রিয়া জানিয়েছেন মাহাবুবুর রাহমান — আগস্ট ১৭, ২০০৮ @ ২:০৪ অপরাহ্ন

        কার্নেশন শব্দটা কবিতার সাথে, বাক্যের সাথে এমন ভাবে খাপ খেয়েছে যে, আমার কাছে বিদেশী, বিভাষী, শব্দ বলেই মনে হয়নি। অপরিচয় অনেক সময় যেমন এক ধরনের মোহ সৃষ্টি করে এখানে ঠিক তাই — আমার ক্ষেত্রে — করেছে। শব্দটির ব্যবহার বিষয়ে অনুবাদক, এবং অবনি অনার্যের সাথে আমি একমত।

        - মাহাবুবুর রাহমান
        প্রতিক্রিয়া জানিয়েছেন সুব্রত অগাস্টিন গোমেজ — আগস্ট ১৯, ২০০৮ @ ১:৪৫ পূর্বাহ্ন

        অবনি, সাঈদ, মাহাবুব, অনেক ধন্যবাদ আপনাদের।

        - সুব্রত।
        প্রতিক্রিয়া জানিয়েছেন iffat arefin — আগস্ট ২০, ২০০৮ @ ১০:১৩ অপরাহ্ন

        “একখানা
        মানচিত্র মেরেছে আমাকে”

        এই একটি লাইন বোধহয় ফিলিস্তীনের গোটা চিত্র তুলে ধরে দৃষ্টিপটে…। একজন বলেছেন যে এই কবিতায় ‘ফিলিস্তীনের মুক্তির কথা’র পুরো ছোয়াঁ পাওয়া যায়নি। এর থেকে স্পষ্ট হলে বোধ হয় কাব্যগুণ লোপ পেতো । পরিমিতিবোধের সেই সুতোয় অবস্থান করেছেন কবি এখানে যেথানে থাকলে বলা যায় প্রকৃত শিল্প ।

        “মুখের উপরে হায় আমার মনের দরজা বন্ধ করল ওরা”

        কী অসাধারণ!! পুনর্বার পাঠে এই কবিতার অন্য দ্বার উন্মোচিত হলো। কবিতার সার্থকতা এখানেই মনে হয়। আবার মনে হয় (একেবারেই আমার মনে হওয়া, অবশ্য যা লিখেছি সবটুকু) এখানে মেটামরফোসিস একটি চলমান প্রক্রিয়া যেন, অনেকটা ওভিদের মত এবার অনুবাদক কবির সমীপে — পরিমিতি বোধের যে অসাধারণ মানদণ্ড অদৃশ্য ভাবে নিয়ন্ত্রণ করেন তার স্খলন যেন না ঘটে কোনোদিন এটাই প্রার্থনা কবির কাছে।

        - iffat arefin
        প্রতিক্রিয়া জানিয়েছেন সুব্রত অগাস্টিন গোমেজ — আগস্ট ২১, ২০০৮ @ ১:১১ পূর্বাহ্ন

        অনেক ধন্যবাদ, ইফফাত। তবে শেষ বাক্যের প্রার্থনাটি প্রয়াত কবির প্রতি নিশ্চয়ই নয়? হয়তো তাঁর কেঠো অনুবাদকের প্রতি? হা হা। কবির তরফে তা গ্রহণ করতে আপত্তি নাই আমার…।

        - সুব্রত অগাস্টিন গোমেজ
        প্রতিক্রিয়া জানিয়েছেন নাসিফ আমিন — অক্টোবর ১৫, ২০০৯ @ ৯:৫৯ পূর্বাহ্ন

        বেশ লাগিছে …………কবিতা খান পড়িয়া আলবৎ উপলব্ধি হইল যে,
        “……আমার হৃদয় বদ্‌লে গেল সরু একটা গলিতে
        বদ্‌লে গেল পাঁজর পাথরে
        আর, কার্নেশন ফুটল থরে-থরে
        আর, কার্নেশন ফুটল থরে-থরে………”

        এখন এই উপলব্ধি লইয়া আমি কী হইব কী করিব সেই সিদ্ধান্ত লইবার কর্তা একা আমি নই; এ সিদ্ধান্ত ঐতিহাসিকতায় নির্ধারিত। তাই এ কবিতা পড়িবার পর আমি নতুন কোনো প্রতিরোধের কবিতা লিখিব কিনা তা ইতিহাসের পরম্পরা কইয়া দিবে…।।

        কিংবা এ কবিতা মাথা-বোধ-রক্তের মইধ্যে গিয়া যেমত খেলা করিছে সেমত একটা শিশুতোষ বোধও হুট করে পুতুলখেলা ফেলিয়া কংকর বোমা হামলা চালাইতে পারে। এর মইধ্যে কিছু কংকর “কোন কিছু না ছুঁইয়ে বসে থাকা”-দের গায়ে কদাচ পড়িয়া থাকে… এ ঘটনাও ইতিহাস নির্ধারিত!!!!!!!

        তাই সময় ও ঘটনার বাইরে কোনো উপলব্ধি নাই। তাই এ কবিতারেও সময় এবং ঘটনার মইধ্যে পড়া আবশ্যক… “বাংলা অনুবাদে কেবল বাংলা শব্দ ব্যবহার করিব” কিছিমের জাতীয়তাবাদী মাথা লইয়া কবিতা পড়া উচিত নয়।

        - নাসিফ আমিন
        প্রতিক্রিয়া জানিয়েছেন Altaf Salim — জুলাই ৩১, ২০১০ @ ৬:৩৪ অপরাহ্ন

        অসাধারণ, চমৎকার ভাল লাগা।

        - Altaf Salim
</doc>