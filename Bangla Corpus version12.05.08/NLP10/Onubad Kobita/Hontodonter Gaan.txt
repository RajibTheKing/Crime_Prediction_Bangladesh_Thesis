<doc>ল্যুইস ক্যারল-এর ‘হন্তদন্তের গান’
সুব্রত অগাস্টিন গোমেজ | ২০ december ২০০৭ ১১:৩২ অপরাহ্ন

ল্যুইস ক্যারল (১৮৩২-১৮৯৮)
হন্তদন্তের গান
ল্যুইস ক্যারল
অনুবাদ: সুব্রত অগাস্টিন গোমেজ

গানখানি গা’ব তুষারশুভ্র শীতে
তোমাকে গানের সুরের আমোদ দিতে।

বসন্তে পাতা ধরবে যখন শ্যামল বাহার
তোমাকে বোঝাতে চেষ্টা করব অর্থটি তার।

গ্রীষ্মে যখন দিনগুলি বড় হবে
গানের মানেটা বুঝবে হয়তো তবে।

শরতে যখন পাতারা বাদামি গাঢ়
খাতার পাতায় লিখে ফেলো, যদি পারো।

* * * * *

খবর দিলাম মাছেদের, আর
বললাম, “এ-ই ইচ্ছে আমার!”

সাগরের খুদে মৎস্যেরা সত্বর
আমাকে পাঠিয়ে দিল তার উত্তর।

মাছেরা বলল, “নমস্কারম্!
পারব না এটা আমরা, কারণ—”

আবার বার্ত্তা পাঠিয়ে দিলাম, “শোনো,
কথাটা শুনলে হবে না বিপদ্ কোনোও।”

শুনে, রেগে গিয়ে মৎস্যেরা কয়,
“নিজেকে কী ব’লে সন্দেহ হয়?”

একবার বলি, দু’বার বোঝাই,
মাছেরা তথাপি হ’ল না সোজা-ই।

নিলাম একটা বড়সর হাঁড়ি
যেমনটি ঠিক হবে দরকারি।

দুরুদুরু বুক, উড়ু উড়ু মন
নলকূপে হাঁড়ি ভরছি যখন।

তখন কে যেন কানে-কানে গান গায়,
“মাছেরা এখন শুতে গেছে বিছানায়।”

সোজাসুজি আমি ব’লে দিই, “তবে
তাদেরকে ফের ওঠাতেই হবে!”

বললাম আমি ভয়ানক জোরে
সরাসরি তার কানের ভিতরে।

লোকটি বেজায় একগুঁয়ে, হাঁদা,
বলল, “অমোন চেঁচিয়ো না, দাদা!”

লোকটিকে নিয়ে হয়েছে বিপদ্-ই,
বলল, “ওদের তুলে দেব, যদি—”

একটা খড়কে-কাঠি নিয়ে বের
হলাম, নিজেই ওঠাতে তাদের।

গিয়ে দেখি, হায়, দরজা বন্ধ, কী করি, তখন
টানি আর ঠেলি, গুঁতোগুঁতি করি ইচ্ছেমতন।

বন্ধ দরজা দেখে, রাগে কাঁপি,
হাতল ঘোরাতে গেলাম, তথাপি—

AG210022@ncr.com
অনুবাদ কবিতা
প্রতিক্রিয়া (২) »

        প্রতিক্রিয়া জানিয়েছেন iffat arefin — আগস্ট ৩, ২০০৮ @ ৭:০১ অপরাহ্ন

        শিল্পে সরলতা বিষয়টি আমার বিশেষ পছন্দ..যে কারণে আমি এখনো রূপকথার ভক্ত। সুব্রত’র নিজের কবিতা বা অনুবাদের সবচেয়ে আকর্ষণীয় দিক হচ্ছে এর সরলতা, অযাচিত
        ভাবে গম্ভীর শব্দ প্রয়োগ করে কবিতাকে মহৎ করার বৃথা চেষ্টা তার মধ্যে অনুপস্থিত (তার কবিতায় অপ্রচলিত শব্দের যে খেলা তা পাঠকের উপভোগ্য বলেই আমার বিশ্বাস)।

        ‘হন্তদন্তের গান’ মূলটা না পড়েও যে সাবলীল, গতিময় মাধুর্যের আস্বাদ পাওয়া গেল তা অসাধারণ।

        সুব্রত আপনাকে ধন্যবাদ।

        iffat arefin
        প্রতিক্রিয়া জানিয়েছেন সুব্রত অগাস্টিন গোমেজ — আগস্ট ১০, ২০০৮ @ ১০:২১ পূর্বাহ্ন

        অনেক ধন্যবাদ, তন্বী।

        সুব্রত
<doc>