<doc>নিকি জিভানির দুটি কবিতা
আফিফা আনোয়ার খানাম | ৩ জানুয়ারি ২০০৮ ১১:২৮ অপরাহ্ন

আমেরিকান কবি নিকি জিভানি চার দশক ধরে আমেরিকার নাগরিক অধিকার ও কৃষ্ণাঙ্গ অধিকার আন্দোলনে অনুপ্রেরণার কাজ করছেন। কৃষ্ণাঙ্গদের তার কবিতার প্রতি জরুরী আহবান, চারদিকের শ্বেতাঙ্গ পরিবেষ্টিত সংস্কৃতিতে তাদের সত্তাকে বোঝা, উপলব্ধি করা এবং সেভাবে চেনা। তার বিখ্যাত উক্তি, রাদার বি উইথ দ্যা থাগস দ্যান দ্যা পিওপল হু আর কমপ্লেইনিং অ্যাবাউট দেম। তার কবিতার বই দুই ডজনের অধিক। তিনি বর্তমানে ভার্জিনিয়া টেকের ইংরেজির অধ্যাপক। তার জন্ম টেনিসির নক্সভিলে, ১৯৪৩ সালে। পুরো নাম, ইয়োলান্ডা কর্নেলিয়া জিভানি জুনিয়র।
অনুবাদ: আফিফা আনোয়ার খানাম

সচেতন একজন দায়িত্বশীল নিগ্রোর কাছে অনেক ক্ষমতা

ভয়ার্ত?
দায়িত্বশীল নিগ্রোরা কি দৌড়চ্ছে
ভয়ার্ত হয়ে?

আমার বোধগম্য হচ্ছে আমার বিরুদ্ধে আইনী ব্যবস্থা নেয়া হবে।
এবং তুমি বলছো তোমার পক্ষে সম্ভব হবে না
পনেরো’শ জাতীয় পুরুষ রক্ষীকে ঠেকানো
ফলে তুমি আমার দুঃখী কালো সত্তার সবখানি ছাল ছাড়াবে।
(কোনো সন্দেহ নেই আমি তোমার পুরুষাঙ্গ উচ্ছেদ করে ফেলেছি)

ডিনামাইট তোমাদের নজরে পড়েছে
আর তোমরা নিজেরা পুলিশকে বলে দিয়েছো।
তোমাদের জিভ ছিঁড়ে ফেলা হবে
কেননা তোমাদের বুদ্ধি নেই তা সামলাবার।

তুমি না ঘুরে দাড়িয়ে
সহনশীলতা শেখাচ্ছ
কী করে আমি সহ্য করবো
জেনোসাইড
আমার কাপ পূর্ণ
এবং তুমি তো জানো
আমাদের কোনো সামর্থ্য নেই
বাসনা চরিতার্থ করায় দেরি করতে।

আমি শুধু চাই প্রত্যয়ী হয়ে নিজেকে ঘোষণা করতে
এমনকি আমি চাই তুমিও নিজেকে আবার দাবি করো
কিন্তু বার বার আমার মনে হচ্ছে
হে দায়িত্ববান নিগ্রো
তোমার মৃত্যু হচ্ছে
আমার নিজের সত্তাকে দাবি করার প্রথম পদক্ষেপ
এটা খুবই দুঃখের
আমি সাধারণ ভাবে এখন থামতাম কিংবা কাঁদতাম
কিন্তু সন্ধ্যা ঘনিয়ে আসছে
এবং আমাকে সমঝোতায় বসতে হবে
আমার নিজস্ব গোষ্ঠির মানুষের স্বাধীনতার জন্যে।

আমি একাকী নই

আমি একাকী নই
শুধু ঘুমুচ্ছি একেবারেই একা।

তুমি জানো আমি ভীতু
কিন্তু আমি একজন প্রাপ্তবয়স্ক মহিলা
আমি কান্না
বা সেরকম কিছু করি না।

আমার একটি বড় বিছানা আছে
যাতে আমি ঘুরপাক খেতে পারি
এবং এতে অনেক জায়গা রয়েছে।
আমি কোনো স্বপ্ন দেখি না
খারাপ স্বপ্ন দেখি না
আগের মতো যে
তুমি আমাকে ছেড়ে
চলে যাবে।

এখন যেহেতু তুমি চলে গেছো
ফলে আমি কোনো স্বপ্ন দেখি না
এবং তুমি যা কিছুই ভাবো না
আমি একাকী নই
শুধু ঘুমুচ্ছি
একেবারেই একা।</doc>