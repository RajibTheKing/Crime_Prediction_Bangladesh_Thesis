<doc>সংবাদপত্রে দুই টুকরো খবর, একটি চিঠি ও ওয়ালেটে দু’খানি ছবি
পূরবী বসু | ১১ আগস্ট ২০১১ ২:০৫ অপরাহ্ন

ফিশকিল ট্রিবিউন

রবিবার, আগস্ট ৮, ২০১১
হাডসন নদীর তলদেশ থেকে গাড়িসুদ্ধু নিখোঁজ বাদল চৌধুরীর লাশ উদ্ধার

ফিশকিল, নিউ ইয়র্ক: গত শুক্রবার, আগস্ট ৬, রাত থেকে নিখোঁজ ফিশকিল নিবাসী তরুণ সফটওয়ার ইঞ্জিনিয়ার তেইশ বছর বয়সী বাদল চৌধুরীর মৃতদেহের সন্ধান মিলেছে। গতকাল, আগস্ট ৭, বিকেল সাড়ে ছ’টায় তার ২০১১ সালের সুবারু আউটব্যাক এসইউভিটিকে পুলিশ পিকস্কিলের অদূরে হাডসন নদীর গভীর তলদেশ থেকে উদ্ধার করে। চোধুরীকে তার বন্ধ গাড়ির ভেতরে ড্রাইভারের আসনে সিট বেল্ট পরা অবস্থায় পাওয়া গিয়েছে বলে সংবাদে প্রকাশ। প্রাথমিকভাবে অনুমান করা হয়েছিল, রাত্রিতে গাড়ি চালাতে গিয়ে দিক-ভ্রম করে সোজা ৯ডব্লিউ হাইওয়ে ধরে না গিয়ে, তিনি বাম দিকে মোড় নিয়ে বীচ-পার্কের ভেতর ঢুকে পড়েছিলেন এবং গাড়ির গতি অতিরিক্ত বেশি থাকায় ব্রেক কষতে অসমর্থ হয়ে পার্কের শেষ মাথায় অবস্থিত জেটির ওপর দিয়ে গিয়ে নদীতে পড়ে যান। কিন্তু পরে এই সম্ভাব্য অপমৃত্যুকে কেন্দ্র করে গোয়েন্দা পুলিশ তার বাসভবনে জরুরী তল্লাসী চালিয়ে চৌধুরীর নিজের হাতে লেখা একখানি ব্যক্তিগত চিঠি আবিষ্কার করে। এছাড়া, পুলিশ মৃত বাদল চোধুরীর পরনের প্যান্টের পকেট থেকে উদ্ধারকৃত ওয়ালেটের ভেতরে সযত্নে প্লাস্টিকের খামে মোড়া দু’খানি ছবি উদ্ধার করে। বাদল চৌধুরীর ঘনিষ্ঠ বন্ধুবান্ধব, সহকর্মী ও নিকট আত্মীয়স্বজনকেও এই দুর্ঘটনার ব্যাপারে বিস্তারিত জিজ্ঞাসাবাদ করা হয়। পরিশেষে, সকল প্রাপ্ত তথ্য ও ঘটনা-পরম্পরা বিশ্লেষণ করে পুলিশ আপাততঃ বাদল চৌধুরীর এই আস্বাভাবিক মৃত্যুকে দুর্ঘটনা বা ষড়যন্ত্রের পরিবর্তে আত্মহত্যা বলেই চিহ্নিত করেছে।
পিকস্কিল ডেইলি স্টার

রবিবার, আগস্ট ৮, ২০১১
পিকস্কিল ইউনেটেরিয়ান চার্চে স্কট ম্যাককর্ডের সঙ্গে ডরোথি ব্ল্যাকবার্নের শুভবিবাহ সম্পন্ন
পিকস্কিল, নিউ ইয়র্ক, আগস্ট ৮: গতকাল, ৭ আগস্ট, শনিবার বেলা বারোটায় স্থানীয় ইউনেটারিয়ান চার্চে পিকস্কিলের অত্যন্ত জনপ্রিয় ও প্রবীণ সার্জন ডক্টর স্টিভেন ম্যাককর্ড এবং মিসেস শেলী ম্যাককর্ডের একমাত্র পুত্র “এজ সফটওয়ার” (“Edge Software”)-এর ভাইস প্রেসিডেন্ট স্কট ম্যাককর্ডের (৩৪) সঙ্গে কেটনা-নিবাসী মি. ও মিসেস পিটার ব্ল্যাকবার্নের কনিষ্ঠা কন্যা ডরোথির (৩৩) বিবাহ সুসম্পন্ন হয়। এই বিবাহে পিটারের মনোনীত বেস্টম্যান তার বন্ধু ও সহকর্মী বাদল চোধুরীর আকস্মিকভাবে নিখোঁজ হয়ে যাবার কারণে শেষ মুহূর্তে পিটারের মামাতো ভাই রবার্ট কেরী বেস্টম্যানের ভূমিকা পালন করেন। অন্যদিকে, পাত্রীর তরফ থেকে মেইড অব অনার হয়েছিলেন ডরোথির ঘনিষ্ঠ বান্ধবী লিন্ডা বার্ন। সর্বশেষ সংবাদে প্রকাশ, শুক্রবার রাতে বাদল চৌধুরীর রহস্যাজনকভাবে নিখোঁজ হওয়া ও পরবর্তীকালে হাডসন নদীর তলা থেকে গাড়িসহ তার মৃতদেহ উদ্ধারের ঘটনায় মর্মাহত নববিবাহিত দম্পতি বিয়ের পরপর-ই তাদের মধুচন্দ্রিমা যাপনের জন্যে জামাইকা দ্বীপে যাওয়ার সিদ্ধান্ত আপাততঃ স্থগিত রেখেছেন। ম্যাককর্ড বা ব্ল্যাকবার্ন পরিবারের কোনো সদস্য গণমাধ্যমের কাছে এই অপমৃত্যু সম্পর্কে কোনো মন্তব্য করতে রাজি নন, তবে পুলিশের সাথে তারা প্রত্যেকেই সর্বোতঃ ভাবে সহযোগিতা করে চলেছেন।

বাদল চোধুরীর শোবার ঘরের নাইট টেবিলের ওপর আবিষ্কৃত মায়ের কাছে লেখা তার শেষ চিঠি

    আগস্ট ৬, ২০১১

    ফিশকিল, নিউ ইয়র্ক

    প্রিয় মা,

    এমন একটা সময় ছিল যখন তুমি আর আমি পরস্পরের নয়নের মণি ছিলাম–একজন আরেজনকে চোখে হারাতাম আমরা। আমি জানি তোমার কাছে আমি আজো সেই নয়নের মণিই রয়ে গেছি, কেননা আমার পরে তোমার জীবনে আর তেমন নতুন কেউ যোগ হয়নি যে আমার জায়গা নিয়ে নিতে পারে–অথবা আমাকে অন্তত কিছুটা হলেও স্থানচ্যুত করতে পারে। বরং বাবার মৃত্যুর পর, আমি জানি, আমি আরো জোরেশোরে গেঁথে বসেছি তোমার সকল হৃদয় জুড়ে।

    কিন্তু আমার বেলায় ঘটনাটা ঘটেছে অন্যরকমভাবে–অন্তত গত কয়েকবছর ধরে সে রকমই মনে হয়েছিল। তুমি আর আমার জীবনের কেন্দ্রবিন্দুতে ছিলে না মা। আর সেটা ছিল স্বাভাবিক ও অনিবার্য। তুমি নিজেই তো আমাকে ছোটবেলায় ব্যাম্বির গল্প শোনাতে। শান্ত, নিরীহ, ভীরু, সহ্জ-সরল, জগতের জটিলতা-হিংস্রতা সম্পর্কে সম্পূর্ণ অজ্ঞ ও নির্বিকার হরিণশাবক ব্যাম্বি এক সময়ে মায়ের পিছু পিছু ছাড়া চলতে জানতো না। মা তাকে হাতে ধরে ধরে কোন্‌টা ফুল, কোন্‌টা পাখি, কোন্‌টা স্কাঙ্ক চেনাতে সাহায্য করেছে। কিন্তু দিন গেলে একদিন বনে অনুপ্রবেশকারী এক শিকারীর বিষাক্ত তীরে বিদ্ধ হয়ে মা যখন মারা যাচ্ছে, ব্যাম্বি শোনে মা তাকে বলছে, এখন ব্যাম্বিকে নতুন করে তার জীবন শুরু করতে হবে তার পরিণত বয়সের ভালোবাসা, তরুণ হরিণীটির সঙ্গে। কেননা মায়ের জীবনের পরিসমাপ্তি এখানেই। এবং জীবনের ধারাই এটি, মা কারো চিরকাল বেঁচে থাকে না, কিন্তু জীবন এগিয়ে যায়, নতুন সঙ্গীর হাত ধরে।

    নিয়মিত জিমে যাওয়া আমার যা পেটানো স্বাস্থ্য, তার ঊপর মাত্র বিশ বছর বয়সে ম্যাগ্না কাম লডে নিয়ে কলাম্বিয়া থেকে কলেজ পাশ করে কর্মসূত্রে যতখানি সুনাম ইতোমধ্যেই অর্জন করেছি, তাতে আমার-ও দৃঢ় বিশ্বাস ছিল তুমি চলে যাবার পরেও দীর্ঘদিন বেঁচে থাকবো আমি,–নতুন সঙ্গীর সাথে হাত মিলিয়ে জীবনপথে হেঁটে বেড়াবো বহুকাল। কিন্ত সেটা ঘটলো না। ঘটতে দেওয়া হলো না, বা নিজেই দিলাম না। স্থায়ীভাবে জীবন কাটাবার জন্যে সাথী নির্বাচনে আমার পছন্দ ও দৃষ্টিভঙ্গি যে একটু ভিন্নমুখী, অগতানুগতিক, তা তুমি নিজেও আবিষ্কার করেছিলে আমার কৈশোরের প্রারম্ভেই। ভেবেছিলে বয়স বাড়ার সঙ্গে সঙ্গে সেটা কেটে যাবে। কিন্তু কলেজ থেকে ছুটিছাটায় বাড়ি গেলে তোমার প্রশ্রয়ে বা নিমন্ত্রণে তোমাদের বন্ধুবান্ধবের সুন্দরী যুবতী কন্যারা যখন ভিড় করতো এসে আমার আশেপাশে, যাদের আমি অনায়াসে পাশ কাটিয়ে চলে যেতাম, তখন তোমার গম্ভীর মুখ, চিন্তিত দৃষ্টি আর বিষণ্ন চেহারা আমার নজর এড়াতো না।

    অবশেষে একদিন তোমাকে সব খুলে বলতেই হবে এমন ভাবনা যখন আমার মনে সংকল্পের মতো দানা বাঁধতে শুরু করে, কেননা আমি জানি তুমি বুঝতে পারবে স্বেচ্ছায় কখনো তোমাকে দুঃখ আমি দিতে চাই না, এবং এটি আমার ইচ্ছাকৃতভাবে বেছে নেওয়া জীবনাচরণ নয়, তার মানে আমার এই প্রবৃত্তি বা আকর্ষণ খুব সম্ভবত জন্মগত ও জৈবিক, পরিবেশ বা সাহচর্য থেকে আহরিত নয়, তখন হঠাৎ করে বিনা মেঘে বজ্রাঘাতের মতোই সে, আমার বর্তমান জীবনের নয়ণের মণি, ঘোষণা করে বসে, তার পরিবার ও ক্যারিয়ারের স্বার্থে, অনেক চিন্তা-ভাবনা করে, সে শেষ পর্যন্ত একটি নারীর সঙ্গেই পরিণয়সূত্রে আবদ্ধ হতে চলেছে। আমি ঠিক উপলব্ধি করতে পারি না, কেমন করে কারো মনের সর্বোচ্চ স্থলে দু’টি ভিন্ন মানুষ পাশাপাশি অবস্থান করতে পারে, কেমন করে দু’জনের প্রতিই সমানভাবে রোমান্টিক সম্পর্ক বা আকর্ষণ জন্ম নেওয়া এবং তা বজায় রাখা সম্ভব, বিশেষ করে ভালোবাসার পাত্র দু’টি যেখানে দুই ভিন্ন লিঙ্গের মানুষ। তবে আমার দৃঢ় বিশ্বাস, মুখে যা-ই বলুক সে, আসল বা সার্বিক সত্য সেটা নয়। কিন্তু আামি এটা কিছুতেই বুঝে পাই না, মানুষের সহজাত প্রবৃত্তিকে অগ্রাহ্য বা বশ করে আজীবন সমাজের বাঁধাধরা নিয়ম আর প্রত্যাশার প্রতিফলন কেন ঘটিয়ে যেতেই হবে     আমাদের। তাহলে আর এতো যুদ্ধ করে ২৫ জুন ২০১১–এ নিউইয়র্ক স্টেটে সেই ঐতিহাসিক বিল পাশ করার কী দরকার ছিল? আমার মতো সে নিজেও তো সেই বিল আইন হিসেবে প্রতিষ্ঠিত করতে কম সংগ্রাম করেনি। এ ব্যাপারে আলবেনীতে লবিং করার জন্যে অর্থ খরচে কখনো কার্পণ্য ছিল না তার। কত আগ্রহের সঙ্গে, কী বিশাল প্রত্যাশা নিয়ে আমরা অপেক্ষা করছিলাম সেই দিনটির জন্যে। অথচ আইনের কাছে অবশেষে যখন সম্পর্কটি স্বীকৃতি পেলো, পরিবার, পেশা ও সমাজ তখন তার কাছে অনেক বড় হয়ে দেখা দিল।

    শুধু তাই নয়–জানো তো, ওদের এই বিয়ের অনুষ্ঠানটি হবে একটি গীর্জার ভেতর,–তাদের বহুকালের পারিবারিক ঐতিহ্য ও ভক্তিতে গড়া সেই ধর্মালয়ে, যার সঙ্গে তার পরিণত বয়সের জীবন-যাপন-বিশ্বাসের কোনোই মিল নেই। শুনেছি, স্বয়ং এক পাদ্রী নাকি পড়াবে তাদের বিয়ের মন্ত্র। পার্কে, সিটি হলে, সমুদ্রসৈকতে, কমিউনিটি হলে, পর্বতের চূড়া কিংবা উপত্যকায়, এমন কি গ্র্যান্ট সেন্ট্রাল রেলস্টেশনে বা ঐ জাতীয় সাধারণ মানুষের জন্যে উন্মুক্ত, অসাম্প্রদায়িক পরিবেশে বিয়েটি অনুষ্ঠিত হলে তবু বুঝতাম, অন্তত একটি ব্যাপারেও সে তার প্রকৃত সত্তাকে উন্মোচন করেছে। কিন্তু তা সে করল না। নেহায়েৎ সুপুত্রের মতো সুর সুর করে সে তার সম্ভ্রান্ত মা-বাবার পদানুসরণ করে গেল আগাগোড়া। আমার পক্ষে এটি মেনে নেওয়া সত্যি বড় কঠিন হয়ে পড়েছে। আমি আমার সীমিত বুদ্ধি-বিবেচনা, পছন্দ, ভালোলাগা-ভালোবাসা, মানু্ষের ওপর এতদিন ধরে গড়ে তোলা গভীর আস্থা, একে একে সবই বুঝি হারিয়ে ফেললাম। জীবনের আনন্দের প্রদীপগুলো এক ফুঁয়ে নিভে গেল রাতারাতি। কেননা, আমার কাছে সে ছিল, এই জগৎ ও বেঁচে থাকা, দুটোরই সমার্থক।

    তবে মা, সত্যি বলছি, এই শেষ মুহূর্তে তোমার রবীন্দ্রনাথ আমাকে কিন্তু যথেষ্ট শক্তি জুগিয়েছেন। তাঁর কাছে আমি অশেষ কৃতজ্ঞ। তুমিই তো তাঁর সঙ্গে আমায় পরিচয় করিয়ে দিয়েছিলে। মনে আছে? মৃত্যুকে আজ আমি আর ভয় করি না তাই। তোমার গুরুদেব নিজেই যে বলে গেছেন, “Death is not extinguishing the light; it is only putting off the lamp because the dawn has come.”

    তুমি এই নতুন ভোরের সূর্যকে দেখে আমার কথা মনে কোরো।

    তোমাকে আমি ভীষণ ভালোবাসি।

    তোমার বাদল</doc>