<doc>পাকিস্তান
মশিউল আলম | ৩০ জানুয়ারি ২০১১ ২:১২ পূর্বাহ্ন


১. করাচি ১৯৮৭
আয়েরোফ্লতের যে-উড়োজাহাজটি আমাদের নিয়ে মস্কো যাচ্ছিল, সেটি প্রথমে নামে দিল্লি বিমানবন্দরে। আমরা উড়োজাহাজ থেকে বেরিয়ে আসি, ট্রানজিট লাউঞ্জে ঘুরে বেরিয়ে, চা-কফি খেয়ে কাটিয়ে দিই এক ঘণ্টা। তারপর উড়াল দিয়ে ঘণ্টাখানেক পর আবার সেটি নামল করাচি বিমানবন্দরে। কিন্তু এবার আর আমাদের নামার অনুমতি নেই। উড়োজাহাজ কর্তৃপক্ষ ঘোষণা করল: যাত্রীদের নিজ নিজ আসনেই বসে থাকতে হবে, উড়োজাহাজের প্রয়োজনীয় পরিষ্কার-পরিচ্ছন্নতা সারার পর আবার উড্ডয়ন হবে এক ঘণ্টা পর।

আমার আসন জানালার কাছে। বাইরে তাকিয়ে দেখি আমাদের বিমানটি ঘিরে দাঁড়িয়ে আছে কয়েকজন সৈন্য। তাদের হাতে মেশিনগান, তারা অস্ত্রগুলো তাক করে আছে আমাদের দিকে।

নিজের অজান্তেই বিড় বিড় করে বললাম: হানাদারের বাচ্চারা!

তখনও আফগানিস্তানে সোভিয়েত সৈন্যদের ‘আগ্রাসন’ শেষ হয়নি। সুতরাং আয়েরোফ্লতের উড়োজাহাজের দিকে মেশিনগান তাক করে প্রস্তুত থাকাই পাকিস্তানিদের পক্ষে সমীচীন। পাকিস্তানের কফিনে শেষ পেরেকটি তো ঠুকেছিল সোভিয়েত ইউনিয়ন। আর সোভিয়েত বিমানটি এসেছিল ঢাকা থেকে, প্রধানত বাঙালিদের নিয়ে।

আগে কখনো পাকিস্তানি সৈন্য স্বচক্ষে দেখার দুর্ভাগ্য আমার হয়নি। ১৯৮৭ সালের ১৭ আগস্ট করাচি বিমানবন্দরে মেশিনগানধারী সৈন্যদের দিকে চেয়ে কেবলই হানাদারের বাচ্চা বলে বিড়বিড় করেছিলাম।

একটু পর দেখি আমাদের সহযাত্রী বগুড়ার এক ছেলে মুচকি হাসতে হাসতে টয়লেটের দিক থেকে আসছে; টিসু পেপার দিয়ে হাত মুছতে মুছতে সে বলে, ‘হাগ্যা দিয়া আসলাম শালা পাঞ্জাবিগের মাথাৎ। যাও যাও, হাগামুতা কর‌্যা আসো। পাকিস্তানের উপর দিয়ে যাচ্চি, এই সুযোগ কি আর কোনোদিন পাওয়া যাবি!’

২. মস্কো ১৯৯০
গণমৈত্রী বিশ্ববিদ্যালয়ের আট নম্বর হোস্টেলে আমার রুমের দরজায় টোকা পড়ল। আমি দরজা খুললাম। একটি ছেলে দাঁড়িয়ে আছে, তার ডান পাশে দাঁড়িয়ে আছে ঢাউস এক সুটকেস। হ্যান্ডশেক করার জন্য আমার দিকে হাত বাড়িয়ে সে বলল, ‘ইমতিয়াজ, ফ্রম পাকিস্তান, ইয়োর নিউ রুমমেট।’

আমি ওর দিকে হাত বাড়ালাম না। সে-প্রশ্নই ওঠে না। তবে ভদ্রতাবশত দরজার পাল্লাটি খুলে ধরে তাকে ঘরে ঢোকার পথ করে দিলাম।


ছেলেটি সম্ভবত একটু বিব্রত হলো, অথবা হলো না। কে জানে। আমার অতো খেয়াল করার দরকার নেই। সেও আর কিছু না বলে ঘরে ঢুকেই সুটকেসটা খুলে কাপড়-চোপড় বের করে নিজের সংসার গোছানোর কাজে লেগে পড়ল।

এতদিন এই ঘরে আমার সঙ্গে যে-কম্বোডীয় ছেলেটি থাকত, সে সম্প্রতি তার এক স্বদেশি মেয়েকে বিয়ে করেছে। তার পর রুম পেয়েছে ফ্যামিলি হোস্টেলে। সপ্তাহ খানেক আগে চলে গেছে সেখানে। আমার খুব আফসোস, সে চলে যাওয়ার পর থেকে আমি কম্বোডীয় মশলাপাতি দিয়ে রাঁধা খাবার-দাবাড়, বিশেষ করে সেসবের সুবাস থেকে বঞ্চিত হচ্ছি। এই আফসোসের মধ্যে পাকিস্তানি একটি ছেলেকে রুমমেট বানিয়ে চাপিয়ে দেওয়া হলো আমার ঘাড়ে। এ অন্যায় কি মুখ বুজে মেনে নেওয়া যায়? না। কক্ষনো নয়।

ছুটে গেলাম আমাদের সিনিয়র টিচারের কাছে। তিনি দক্ষিণ এশিয়ার বিভিন্ন দেশ থেকে এখানে পড়তে আসা ছেলেমেয়েদের সবকিছুর দেখভাল করেন। তাঁকে রীতিমতো জেরা করতে লাগলাম: আমি এখন তৃতীয় বর্ষের ছাত্র, প্রস্তুতি অনুষদের বালক নই। কাকে, কী ধরনের ছেলেকে আমার রুমমেট করা হবে সে-বিষয়ে আমাকে আগে থেকে একটু জানানো কি উচিত ছিল না? ইত্যাদি।

আলেকসান্দর মেঝিনস্কি, মানে আমাদের দেখভালকারি সিনিয়টর টিচার, কেজিবির জেনারেলদের মতো দেখতে। ঠাণ্ডা, ভাবলেশহীন, পাথুরে চেহারার ভদ্রলোক। মুখ দেখে তাঁর মনের খবর একটুও টের পাওয়া যায় না। কিন্তু এতদিনে বেশ ভালো করে জানা হয়ে গেছে যে তিনি ভয়ানক গোঁয়ার প্রকৃতির মানুষ। আমার সব কথা নীরবে শোনার পর তিনি গম্ভীরভাবে আমাকে জিজ্ঞাসা করলেন, ইমতিয়াজের ব্যাপারে আমার আপত্তি কী নিয়ে। আমি নির্ভয়ে এবং অকপটে বললাম, ‘বাংলাদেশের জন্মের ইতিহাস যদি আপনার জানা থাকে, তাহলে আপনার অবশ্যই বোঝা উচিত যে পাকিস্তানি কোনো ছেলের সঙ্গে এক ঘরে বসবাস করা আমার পক্ষে অসম্ভব।’

একথা বললাম তার চোখের দিকে সরাসরি তাকিয়ে। এবং বলা শেষ করেও সেদিকেই চেয়ে রইলাম। তাঁর চোখেমুখে একটুও ভাবান্তর দেখতে পেলাম না।

কিন্তু আমি নিশ্চিত জানি, দক্ষিণ এশিয়ার ইতিহাস, পাকিস্তানি হানাদারদের বিরুদ্ধে আমাদের মুক্তিযুদ্ধ, সেই যুদ্ধে আমাদের পক্ষে সোভিয়েত ইউনিয়নের ভূমিকা, মার্কিনিদের সপ্তম নৌবহরের বিরুদ্ধে সোভিয়েত নৌবহরের যাত্রা–এই সমস্ত কিছু সম্পর্কে তিনি বেশ ভালোভাবে জানেন। এদেশের রাস্তায়-পার্কে এমন অনেক বুড়োবুড়িরও দেখা আমি পেয়েছি, যাঁরা শেখ মুজিবুর রহমানের নাম জানেন, যুদ্ধের পর চট্টগ্রাম বন্দরকে মাইনমুক্ত করতে গিয়ে কয়েকজন সোভিয়েত সৈন্য যে মারা গিয়েছিল, সেসব কথাও তাঁরা ভোলেননি।

‘ওকে অন্য কোনো রুমে পাঠিয়ে দিন,’ আমি বললাম।

‘কেন?’ গমগমে নিষ্কম্প গলায় বললেন মেঝিন্‌স্কি, সোজা আমার চোখের মণির দিকে চেয়ে।

‘কারণ ওরা বিনা অপরাধে আমাদের তিরিশ লাখ মানুষকে হত্যা করেছে। মাত্র নয় মাসের মধ্যে তিরিশ লাখ নিরীহ-নিরস্ত্র মানুষকে মেরে ফেলা! পৃথিবীর আর কোনো দেশে কোনো কালে কি ঘটেছে এমন নৃশংস গণহত্যা? ওরা আমাদের দুই লাখ মা-বোনকে…’

আমার কথাগুলো বক্তৃতার মতো শোনাতে শুরু করল ভেবে থেমে গেলাম। আবেগের বাড়াবাড়ি হচ্ছে ভেবে একটু লজ্জা বোধ হলো। মনে হলো, এমনও তো হতে পারে যে আমার এই তরল আবেগ দেখে তিনি মনে মনে হাসছেন। অথবা ভাবছেন, এবার আমাকে একটা ধমক দিয়ে বলবেন, এরকম অন্ধ জাতিবিদ্বেষ নিয়ে মস্কোর গণমৈত্রী বিশ্ববিদ্যালয়ে পড়তে আসা আমার উচিত হয়নি, কারণ বিশ্ববিদ্যালয়টি গড়ে তোলা হয়েছে সারা পৃথিবীর সমস্ত জাতির মধ্যে সম্প্রীতি-সৌহার্দ্য সৃষ্টির লক্ষ্যে। এখানে পড়তে আসে এশিয়া, আফ্রিকা ও লাতিন আমেরিকা মিলিয়ে মোট ১১০টি দেশের ছেলেমেয়ে।

কিন্তু আমি দেখতে পেলাম মেঝিন্‌স্কির পাথুরে কঠিন নির্বিকার ফ্যাকাশে ফর্সা মুখমণ্ডল লালচে আভায় উজ্জ্বল হয়ে উঠেছে, গাঢ় নীল দুটি নির্লিপ্ত চোখের কোণে একটুখানি হাসির আভাস।

‘ঠিক আছে,’ তিনি বললেন, শান্ত ও দৃঢ় স্বরে, ‘ওকে অন্য ঘরে পাঠিয়ে দেব।’

‘অনেক অনেক ধন্যবাদ আপনাকে।’

৩. স্নায়ুযুদ্ধ
সন্ধ্যার পর বাইরে থেকে ফিরে দেখতে পেলাম, ইমতিয়াজ রান্নার আয়োজন করছে। খাওয়ার সময় আমি যে ফোল্ডিং টেবিলটা ব্যবহার করি, খাওয়া শেষে যেটি গুটিয়ে রাখি আলমারির পাশের দেয়ালে, দেখতে পাচ্ছি ইমতিয়াজ আমার সেই টেবিলটা পেতে বসেছে। ফ্রিজের মাথায় রাখা আমার তরকারি-কাটা প্লাস্টিকের বোর্ডটি টেবিলে পেতে আমার ছুরি দিয়ে মাংস কাটছে। পেঁয়াজ ছুলেছে, খোসাগুলি ছড়িয়ে আছে টেবিলজুড়ে।

মেজাজটা খিঁচড়েই গেল। কিন্তু আমার জিনিসপত্রগুলো ও ব্যবহার করছে বলে রাগারাগি করব, সেটা ভালো দেখাবে না। ছোটলোকী হয়ে যাবে। বাঙালি ছোটলোকের জাত না। বললাম, ‘রুমের মধ্যে এসব কাটাকাটি কেন? আমরা তো কিচেনে গিয়ে সব করি।’

‘স্যরি ইয়ার,’ ইমতিয়াজ মুখে হাসি ফোটাল। ‘স্যরি’ বলার সময় এরকম করে হাসতে পারে কেবল নির্লজ্জ লোকেরাই। ‘কিচেনে গিয়েছিলাম, কিন্তু সেখানে এত ভিড়, কোনো টেবিলে একটু জায়গা পেলাম না। তুমি চিন্তা করো না। কিচ্ছু নোংরা হবে না। আমি সব সাফ-সুতরো করে ফেলব।’

লম্বা কৈফিয়ত; কিন্তু মিথ্যা নয়। আমি জানি, এই সময়টাতে রান্নাঘরে চুলো আর টেবিল দখলের জন্য হুড়োহুড়ো পড়ে যায়।

আর কিছু না বলে চুপচাপ আমার এলোমেলো টেবিলটা গোছাতে লাগলাম। ইমতিয়াজ মাংস কাটা শেষ করে আমার টয়লেট পেপারের রোল থেকে বেশ খানিকটা নিয়ে হাত মুছল। আবার খিঁচড়ে গেল মেজাজটা। এবার মনে হলো, ভীষণ একটা ধমক লাগাই। বাজারে সবকিছুর আকাল। টয়লেট পেপার কেনার জন্য কত দোকান ঘুরতে হয়; আর সে হাত মুছছে টয়লেট পেপার দিয়ে, যা আমরা কখনো করি না। আর নিয়েছে কতগুলো! অন্তত তিন বার টয়লেট সারার কাজ হয়–এত পরিমাণ।

হাত মুছে ইমতিয়াজ সিগারেট ধরাল। আমি এবার সত্যিই ধমক দিয়ে উঠলাম, ‘এই! রুমের মধ্যে সিগারেট ধরালে কেন?’

সে হকচকিয়ে তাকাল আমার দিকে, ‘স্যরি স্যরি! কিন্তু তুমি সিগারেট খাও না?’

‘খাই, কিন্তু রুমের ভিতরে না। তুমি সিগারেট নিভাও।’

ইমতিয়াজ আস্ত সিগারেটটি দুমড়ে-মুচড়ে নিভিয়ে ময়লার ঝুড়িতে ফেলে দিয়ে আমার মুখের দিকে চেয়ে হেসে বলল, ‘স্যরি ইয়ার। আর কক্ষনো হবে না।’

আর কিছু বললাম না। আসলে মিথ্যা বলেছি ওকে; আমি রুমের মধ্যে সিগারেট খাই। ফ্রিজের মাথার এক কোণে যে-ক্রিস্টালের অ্যাশট্রেটি আছে, ওটা পোড়া সিগারেটের ফিল্টারে ভর্তি। সম্ভবত ইমতিয়াজ অ্যাশট্রেটা দেখতে পায়নি।

রান্নার জিনিসপত্র নিয়ে করিডরের শেষ মাথায় বারোয়ারি রান্নাঘরে যাওয়ার জন্য ইমতিয়াজ ঘর থেকে বের হওয়ার সঙ্গে সঙ্গে আমি ফ্রিজের মাথা থেকে অ্যাশট্রেটা নামিয়ে ময়লার ঝুড়িতে পোড়া ফিল্টারগুলো ফেললাম। তারপর খবরের কাগজ দিয়ে অ্যাশট্রেটা মুছে পরিষ্কার করে আবার রেখে দিলাম আগের জায়গায়। ইমতিয়াজ যদি এখন অ্যাশট্রেটা দেখে, তবু বুঝতে পারবে না যে ওটা ঘরের ভিতরেই ব্যবহার করা হয়। আমি ওকে মিথ্যা বলেছি এটা ও কখনোই ধরতে পারবে না। ওকে তো শিগগিরই অন্য ঘরে পাঠিয়ে দেওয়া হবে। হয়তো কাল দুপুরের মধ্যেই মেঝিনস্কি ওকে ওর নতুন রুম নাম্বার জানাবেন। আমি দুদিন রুমের ভিতরে সিগারেট খাব না, করিডরে গিয়ে খেয়ে আসব। সে কোনোদিনও বুঝতে পারবে না আমি ওকে মিথ্যা বলেছি।

কিন্তু ওর সঙ্গে আর খারাপ ব্যবহার করার দরকার নেই। যা করা দরকার ছিল তা ইতিমধ্যে করা হয়েছে। আমি যে ওকে একটুও পছন্দ করিনি তা ওকে বেশ ভালোভাবেই বুঝিয়ে দেওয়া হয়েছে।

নীরবে বইয়ের র‌্যাক গোছাতে লাগলাম।

ইমতিয়াজের রান্না শেষ হলো। পেঁয়াজ, কাপসিকাম আর টম্যাটো সস দিয়ে গরুর মাংস রেঁধেছে। দেখলাম, সে ফ্রাইপ্যান থেকে মাংস বেড়ে নিল দুটো পিরিচে। তারপর টেবিলে খবরের কাগজ বিছিয়ে তার ওপর পাউরুটি কাটতে আরম্ভ করল। রুটি কাটতে কাটতে আমার উদ্দেশে বলল, ‘খানা খা লিয়া?’

আমার মাথায় রক্ত চড়ে গেল: ‘ফাক ইয়োর উর্দু!’

হা হা করে হেসে উঠল সে। তার পর রুশ ভাষায় আমার নাম ধরে এমন সুরে ডাকল, যেন আমি তার কত আপন। তারপর বলল আমি যদি ইতিমধ্যে রাতের খাবার খেয়েও থাকি, তবু তার সঙ্গে এখন আমাকে খেতে হবে, কারণ সে কখনো একা খায় না, খেতে নাকি পারে না। শুনে আমার রাগ আরো বাড়ল। মনে মনে বললাম, ঢঙ করার আর জায়গা পাওনি! একা খেতে পার না মানে কী? দেশে থাকতে কি খেতে বসার সময় রাস্তা থেকে লোক ধরে নিয়ে আসতে?

রুটি কাটা শেষ করে সে আমার মুখের দিকে হাসিমুখে তাকাল। চোখে নিমন্ত্রণ, ‘কই, এসো!’

‘আমি রাতের খাবার খেয়ে নিয়েছি।’

‘তাতে কী হয়েছে? এসো!’

সাফ জানিয়ে দিলাম আমি খাব না। সে মুখের সামনে খাবার নিয়ে বসে রইল। একটু পর বলল, ‘তুমি যদি একটুখানি অংশ না নাও, আমি তো খেতে পারব না।’ তারপর একটু হাসল। তারপর যা বলল তা এইরকম: আমার পেটে ক্ষুধা না থাক, আমি যেন তার ক্ষুধা-নিবৃত্তির স্বার্থেই একটুখানি অংশগ্রহণ করি।

তার সমস্ত মোলায়েম কথাকে আমার মনে হলো অসহ্য হেঁয়ালি, জঘন্য অভিনয়। বললাম, ‘আই হেইট পাকিস্তান! আই হেইট অল অফ ইউ, পাকিস্তানিস!’

হো হো করে হেসে উঠল ইমতিয়াজ, এবং হাত নেড়ে আবার খেতে ডাকল: ‘এসো, আগে খেয়ে নিই, তারপর তোমার সব কথা শুনব। তোমরা বাংলাদেশিরা যে আমাদের ঘৃণা কর তা আমরা খুব জানি। কিন্তু কী আর করা যাবে। যা হবার তা তো হয়েই গেছে। এখন আর সেসব নিয়ে মন খারাপ করে কী লাভ?’

আমি আর ওকে ভ্রূক্ষেপ করি না। খবরের কাগজের পাতা উল্টাতে থাকি।

একটু পরে সে বলল, ‘তুমি যদি আমার সঙ্গে একটুখানি না খাও, তাহলে সারাটা রাত আমাকে অনাহারেই কাটাতে হবে।’

আমার এবার একটু ধন্দ হলো: এমন জেদ করছে কেন সে? আসলেই কি সে রুমমেটদের সঙ্গে না নিয়ে খায় না? আসলেই কি সে একা খেতে পারে না? নাকি শুধু আমার সঙ্গেই এমন অভিনয় করছে? আমি বাংলাদেশি বলে? এটা কি আরেক ধরনের লড়াই, যে-লড়াইয়ে সে আমাকে পরাস্ত করে এই সান্ত্বনা নিয়ে ঘুমোতে চায় যে, একজন পাকিস্তানির পক্ষে বাঙালির সব দর্প চূর্ণ করে তাকে বশ মানানো, অথবা বোকা বানানো একেবারেই সোজা ব্যাপার?

না। আমি তার কাছে কিছুতেই হার মানব না। কোনো পাকিস্তানির অন্ন আমি গ্রহণ করব না।

‘কমরেড!’ ইমতিয়াজ ডাকল আমাকে। ইয়ার ছেড়ে এবার কমরেড। গমগমে ভরাট তার কণ্ঠ, তবে অতি মোলায়েম।

আমি তাকালাম সরাসরি তার চোখের দিকে। তার চোখের কোণে হাসি। বলল, ‘বাংলাদেশ-পাকিস্তান চিরশত্রু দুই দেশ। পাকিস্তানের নাম শোনামাত্র বাংলাদেশের যেকোনো মানুষের মাথায় রক্ত চড়ে যায়। ঠিক আছে। ইতিহাসের এটাই বিচার। কিন্তু এহেন দুই শত্রু দেশের ছেলে হয়েও যে আমরা একই ভার্সিটিতে পড়তে এলাম, একই ঘরের বাসিন্দা হলাম, এর কি একটা আলাদা মানে নেই?’

‘কী বলতে চাও তুমি?’ প্রায় হুংকার দিয়ে উঠলাম।

‘উই আর অন দ্যা সেইম বোট, ব্রাদার!’ হাসতে হাসতে বলল সে, যেন ইয়ার্কি মারছে।

‘তোমার এই নাটকে তোমার সঙ্গে অভিনয়ে যোগ দিচ্ছি না আমি।’ বলে ঘর থেকে বের হয়ে পেছন থেকে বেশ জোরে শব্দ করে দরজাটা টেনে বন্ধ করে দিলাম।

দরজা বন্ধ হওয়ার প্রচণ্ড শব্দে আমার আনন্দ হলো। স্বস্তি বোধ হলো এই ভেবে যে, এতক্ষণে আঘাত করা গেল পাকিস্তানিটাকে। আমার দুর্ব্যবহারে আহত হয়ে সে নিশ্চয়ই অবাক চোখে চেয়ে আছে বন্ধ দরজার দিকে। আবার পরের মুহূর্তেই মনে হলো, মোটেও আহত হয়নি সে। বরং হয়তো এতক্ষণে তার আসল পাকিস্তানি চেহারাটা বেরিয়ে পড়েছে। আমাকে বশ করতে পারেনি বলে এখন গালাগাল করছে ‘হারামি বাঙ্গালি কা বাচ্চা’ বলে।

কর, গালাগাল কর। তোর সঙ্গে আমি তো শত্রুতাই চাই, বন্ধুত্ব না। গণমৈত্রী বিশ্ববিদ্যালয়ে যারা পড়তে এসেছে, তাদের সবার সঙ্গে আমার মৈত্রী। শুধু পাকিস্তানিদের সঙ্গে নয়।

৪. কমরেড
বিড় বিড় করে ইমতিয়াজের উদ্দেশে গাল পাড়তে পাড়তে হোস্টেল থেকে বেরিয়ে এলাম। বাইরেটা বেশ সুন্দর; হোস্টেলের সামনের চত্তরে গাছগুলো বাতাসে দুলছে। বাতাস শীতল; কিন্তু তাতে গ্রীষ্মের আমেজ অটুট। আকাশে অনেক তারা। মনে হলো হোস্টেলের পেছনে বার্চবনটার ভেতরে চলে যাই। কিন্তু দেখা হয়ে গেল এক স্বদেশির সঙ্গে। সে আমার বগলের ভিতরে হাত ঢুকিয়ে পাকড়াও করে নিয়ে চলল পাশের হোস্টেলে: ‘হাই ভাইয়ের রুমে চলো। আসর বসেছে।’

বার্চবনে ঢোকার প্রশ্নই আর রইল না। গ্রীষ্মের ছুটিতে বাঙালিদের আড্ডা মানে বিরামহীন গল্পগুজব, গান, রান্নাবান্না, গলা পর্যন্ত পান-ভোজন। মাঝে মাঝে বিরক্তি চলে আসে। কিন্তু নিস্তার মেলে না। আমরা, বাংলাদেশের ছেলেমেয়েরা এখানে এমন মিলেমিশে একাকার হয়ে আছি যেন যুথবদ্ধ একটা গোত্র।

মেডিসিনের ছাত্রদের হোস্টেলে হাই ভাইয়ের রুমে পৌঁছে দেখি আট-দশ জন বাংলাদেশি ছেলেমেয়ে জুটেছে। চলছে ব্যাপক রান্নাবান্না : আর্জেন্টিনার গরু, হাঙ্গেরির দশাসই মুরগি, কুবান হ্রদের কুমীর-সমান কার্প মাছ, ভিয়েতনামি সুচিকন সুগন্ধী চাল। কী ব্যাপার? কী উপলক্ষ্যে এই মহাভোজের আয়োজন? কোনো উপলক্ষ্য নেই। এমনি, হাই ভাইয়ের সাধ হয়েছে সবাইকে আজ ভূড়িভোজ করাবেন।

ঢাউস একেকটা পাত্রে রান্না চলছে, আর চলছে গ্লাসে গ্লাসে ভোদকা ও কনিয়াক পান। কার্পেটের ওপর বসে হারমোনিয়াম বাজিয়ে গান গাইছে একজন: আমরা সবাই রাজা আমাদেরই রাজার রাজত্বে…। হাতে তালি বাজিয়ে তার সঙ্গে সুরে-বেসুরে গলা মেলাচ্ছে অন্যরা। নাচার চেষ্টা করছে একজন, কিন্তু সে ইতিমধ্যে মাতাল, নাচতে পারছে না, ঢলে ঢলে পড়ে যাচ্ছে।

রান্না শেষে ভূড়িভোজ হলো; তারপর মদ্যপান চলতে থাকল। বিরামহীনভাবে চলবে ভোররাত পর্যন্ত। আমি মাতাল হয়ে বক্তৃতা শুরু করলাম: ‘প্রিয় কমরেডস, আজ আমার রুমে এক হানাদারের বাচ্চা এসে উঠেছে। সে নাকি আজ থেকে আমার রুমমেট। কিন্তু আমি তাকে গ্রহণ করিনি, করতে পারি না। আমি সিনিয়র টিচারের কাছে গিয়ে বলেছি, পাকিস্তানি হানাদারের বাচ্চার সঙ্গে এক ঘরে বসবাস করা আমার পক্ষে অসম্ভব। কেন অসম্ভব আপনি তা বেশ ভালোভাবেই জানেন, যদি আপনি একজন সোভিয়েত সন্তান হয়ে থাকেন। সিনিয়র টিচার আমাকে বললেন, পাকিস্তানিটাকে অন্য ঘরে সরিয়ে নিয়ে যাবেন। আমি ভালো মনে তাঁর কথা বিশ্বাস করেছি। কিন্তু তিনি যদি কথা না রাখেন, আমি যদি ঘরে ফিরে গিয়ে দেখি যে সে এখনো আমার ঘরেই আছে, তাহলে তাকে খুন করে তিরিশ লাখ শহীদের রক্তের বদলা নিয়ে ছাড়ব, দরকার হলে বাকিটা জীবন কাটিয়ে দেব সাইবেরিয়ার শ্রমশিবিরে..!’

কিন্তু কীসের ঘরে ফেরা, কখন কার্পেটের ওপরেই ঘুমিয়ে পড়েছি টেরও পাইনি। আমার সঙ্গে মেঝেতে কার্পেটের ওপর গাদাগাদি করে আরো তিন-চার জন। যারা খাটে ঘুমাচ্ছিল তাদের কেউ একজন গভীর রাতে ঘুমের ঘোরে প্রস্রাব করে দিয়েছে আমাদের গায়ে-মাথায়। সকালে ঘুম ভাঙল অ্যামোনিয়ার ঝাঁঝালো দুর্গন্ধে। এক দৌড়ে নিজের হোস্টেলে ফিরে রুমে ঢুকে দেখতে পেলাম ইমতিয়াজ ঘুমাচ্ছে। ঘরের মাঝখানে আমার ফোল্ডিং টেবিলটা তেমনি পাতা রয়েছে। তার ওপর একটি প্লেটে ফালি ফালি করে কাটা পাউরুটি আর দুটি বাটিতে কাপসিকাম দিয়ে রাঁধা গরুর মাংস রয়েছে আগের মতোই।

অবাক কাণ্ড! তবে কি ইমতিয়াজ সত্যিই খায়নি? আমার জন্য অপেক্ষা করে করে অবশেষে ঘুমিয়ে পড়েছে খালি পেটেই? খাবারগুলো ফ্রিজে ঢুকিয়ে না রেখে টেবিলে ওইভাবে, মানে, যেমন ছিল তেমনি রেখে ঘুমিয়ে পড়েছে কেন? এ আবার কেমন নাটক? কত্ত বড় অভিনেতা এই শালা হানাদারের বাচ্চা?

ওর খাটের দিকে চেয়ে দেখলাম, দেয়ালের দিকে মুখ করে ঘুমাচ্ছে। আমি ওর পিঠ দেখতে পাচ্ছি। নিশ্বাসের তালে তালে ওর ষাঁড়ের মতো গর্দানটা সামান্য ওঠানামা করছে।

সকাল নটা। গ্রীষ্মের ছুটি চলছে, ক্লাসে যাওয়ার বালাই নেই। কোনো বাধা নেই বেলা বারোটা পর্যন্ত ঘুমানোয়। প্রস্রাবের দুর্গন্ধে ঘুম ভেঙে না গেলে এখনও হাই ভাইয়ের ঘরের মেঝেতেই ভোঁস ভোঁস করে ঘুমাতাম। ঘুমটা ভেঙে যাওয়ায় বড় সমস্যা হলো, পেটটা ক্ষুধায় জ্বলে যাচ্ছে। টেবিলে ইমতিয়াজের খাবারগুলোর দিকে নির্লজ্জের মতো চেয়ে রইলাম খানিকক্ষণ। ক্ষুধার্ত মানুষের লজ্জাশরম, নৈতিকতার বালাই থাকে না; সে চুরি করে খায়, ডাকাতি করতেও তার বাধে না। ইমতিয়াজ নিশ্চয়ই ধরে নিয়েছে গভীর রাতে আমি ঘরে ফিরব রাজ্যের ক্ষুধা পেটে নিয়ে, তাই সে টেবিলে আমার জন্য ফাঁদ পেতে রেখে ঘুমিয়ে পড়েছে। তার আগে নিজে নিশ্চয়ই পেট পুরে খেয়েছে, শুধু নাটক করার জন্য তার শূন্য বাটিটাতে আরেকটু মাংস তুলে নিয়ে দুটো বাটি পাশাপাশি রেখে ঘুমিয়ে পড়েছে।

কিন্তু অত সোজা নয়। ক্ষুধায় মরে গেলেও আমি কোনো পাকিস্তানি হানাদারের বাচ্চার খাবার স্পর্শ করব না।

সাবান, শ্যাম্পু, তোয়ালে নিয়ে বাথরুমে গেলাম অ্যামোনিয়ার দুর্গন্ধের একটা বিহিত করতে। উষ্ণ পানির ধারার নিচে দাঁড়িয়ে গোসল করলাম অনেকক্ষণ ধরে। মাথায় শ্যাম্পু করলাম বার বার; কিন্তু মনে হলো প্রস্রাবের দুর্গন্ধটা কোনোভাবেই দূর হচ্ছে না। সারা শরীরে সাবান ঘষি, সাবানের ফেনায় ফেনাময় হয়ে উঠি; কিন্তু পরিচ্ছন্নতার ফুরফুরে অনুভবটা আসে না কোনোভাবেই। অ্যালকোহলের কোনো প্রভাব যদিও দেহযন্ত্রের কোথাও টের পাচ্ছি না, কিন্তু মনে হচ্ছে মাথাটা এখনো পরিষ্কার নয়, অনেকগুলো বুদবুদ জমা হয়ে আছে মগজের পরতে পরতে। মনের মধ্যে একটা অশান্তি; চিন্তাগুলো অস্থির, এলোমেলো।

গোসল সেরে ঘরে ফিরে দেখি ইমতিয়াজ পাশ ফিরেছে। এখন তার মুখটা দেখতে পাচ্ছি। আরামে ঘুমাচ্ছে। কাঁধে ধাক্কা দিয়ে জাগালাম ওকে। সভয়ে বড় বড় চোখ মেলে তাকাল সে: ‘কী! কী হয়েছে?’ মৃদু আর্তনাদ বেরিয়ে এলো ওর গলার ভিতর থেকে। ও হয়তো ভেবেছে এখনো অনেক রাত, আমার হাতে রুটিকাটা ছুরি, তাকে খুন করে আমি তিরিশ লাখ শহীদের হত্যার বদলা নিতে উদ্যত।

‘মেঝিন্স্কির সঙ্গে কথা বলেছি। তোকে অন্য রুমে চলে যেতে হবে।’ আমি বললাম।

ইমতিয়াজের ঘুমজড়ানো চোখেমুখে এবার একটা দৃঢ়তার ভাব ফুটে উঠল। সে শোয়া থেকে উঠে বসল; তারপর তীক্ষ্ণ চোখে তাকাল আমার চোখের দিকে: ‘তোর প্রবলেমটা কী?’

‘তুই আমার রুমে থাকতে পারবি না।’

‘কেন?’

‘এমনি। তোকে আমার সহ্য হচ্ছে না, ঠিক আছে?’ বলে আমি ওর দিক থেকে চোখ সরিয়ে নিলাম। আয়নার সামনে দাঁড়িয়ে মাথায় চিরুনি চালাতে শুরু করলাম।

একটু পর ইমতিয়াজের গলা শুনতে পেলাম: ‘কেন? সহ্য হচ্ছে না মানে কী? গণমৈত্রী বিশ্ববিদ্যালয় কি তোর মর্জিমাফিক চলবে?’

আমি ঘাড় ফিরিয়ে গোঁয়ারের মতো বললাম, ‘হ্যাঁ, তাই চলবে। আমার রুমমেট কে হবে, সেটা নির্ভর করবে আমার ইচ্ছা-অনিচ্ছার ওপর। তুই আমার রুমে থাকতে পারবি না। আমি সিনিয়র টিচারকে বলেছি। উনি বলেছেন, তোকে অন্য রুমে যেতে হবে।’

‘ঠিক আছে, যাব। কিন্তু সে জন্য তুই এমন পাগলের মতো আচরণ করছিস কেন? সিনিয়র টিচার বললেই আমি চলে যাব। এ নিয়ে এত হাঙ্গামা করার কী আছে?’

‘হাঙ্গামা কে করল?’

‘তুই করছিস! ঘুমন্ত মানুষকে ধাক্কা দিয়ে তুলে বলছিস, এই ঘরে থাকতে পারবি না। এটা কী? তুই আমাকে অর্ডার করার কে?’

‘আমি এই ঘরের বাসিন্দা। তুই এখানে ইনট্রুডার।’

‘কী?’

‘ইনট্রুডার!’

‘কী করে আমি ইনট্রুডার হলাম? সিনিয়র টিচার না বললে কি আমি এই ঘরে আসতাম? আমি কি জানতাম যে এই ঘরে এক মহান বাঙালি বাস করেন?’

‘কেন? সিনিয়র টিচার যখন তোকে নতুন একটা রুমে সিট দিল, তখন তুই জানতে চাসনি, সেই ঘরে কে থাকে? কার রুমমেট হতে যাচ্ছিস তুই?’

‘না, আমি তা জানতে চাইনি। কারণ আমার তাতে কিছু এসে যায় না। যে-ভার্সিটিতে একশ দশটা দেশের ছেলেমেয়ে পড়াশোনা করে, সেখানে যে-কেউ যে-কারোর রুমমেট হবে এটাই তো স্বাভাবিক। সেরকম মানসিক প্রস্তুতি নিয়েই সবার এখানে আসা উচিত, সব সংকীর্ণ প্রিজুডিস ঝেড়ে ফেলে দিয়ে। তুই কি জানতিস না, এই ভার্সিটিতে পাকিস্তানের ছেলেমেয়েরাও পড়ে?’

‘জানতাম। কিন্তু তার মানে এই না যে পাকিস্তানি কোনো ছেলেকে আমার রুমমেট হতেই হবে।’

‘কেউ তো বলছে না যে তা হতেই হবে।’

‘দ্যাটস ফাইন। তুই দুপুরের মধ্যে চলে যাবি।’

ইমতিয়াজ আর কিছু বলল না। আমি ওর দিকে চেয়ে রইলাম, বোঝার চেষ্টা করলাম, কতটা আঘাত করতে পেরেছি ওকে। কিন্তু বুঝতে পারলাম না। সে খাট থেকে নেমে তার খাটের পাশের টেবিলে রাখা কলমদানি থেকে টুথব্রাশ হাতে নিল, টেবিলের ড্রয়ার খুলে বের করল ভারতীয় কোলগেট কোম্পানির টুথপেস্টের টিউব, তারপর তোয়ালে কাঁধে ফেলে বেরিয়ে গেল ঘর থেকে।

আমি গোঁ ধরে বসে রইলাম। ক্ষুধা মরে গেছে। এখন জেদ চেপেছে, ওকে ঘর থেকে বের করেই ছাড়ব। দুপুরের আগেই। এমনভাবে আঘাতের পর আঘাত করতে থাকব যেন সে নিজেই সিনিয়র টিচারের কাছে ছুটে গিয়ে বলে, স্যার, আজই আমাকে অন্য কোনো রুমে সিট দেন।

দাঁত মেজে মুখচোখ ধুয়ে ফিরে এলো ইমতিয়াজ। সে ঘরে ঢুকতেই আমি তাকালাম; আমার চোখে তার চোখ পড়ল, এবং সে আমার চোখের দিকে চেয়েই রইল। আমার অস্বস্তি বোধ হলো, নির্লজ্জ আগ্রাসী জাত বলে ওকে মনে মনে গালি দিলাম। মুখে বললাম, ‘আরো তিক্ততা হওয়ার আগেই তোর চলে যাওয়া ভালো।’

ইমতিয়াজ অদ্ভুুতভাবে হাসল, তারপর বলল, ‘আমিও ঠিক এই কথাটাই ভাবছিলাম। বরং এখনই চলে যাই। কিন্তু যাব যে, গিয়ে উঠবটা কোথায়? সিনিয়র টিচার আমার জন্য নতুন করে সিট বরাদ্দ না করলে আমি এই বাক্স-পেটরা, হাঁড়ি-বাসন, বইপুস্তক নিয়ে কোথায় গিয়ে উঠতে পারি?’

আমি আর বলার মতো কথা খুঁজে পেলাম না। ইমতিয়াজ তার খাটের কিনারে বসে খাবারের টেবিলের দিকে তাকাল। তারপর, যেন আমাদের মধ্যে কিছুই হয়নি, এমন ভঙ্গিতে বলল, ‘আয়, ব্রেকফ্যাস্ট সেরে ফেলি।’

আমি কিছু না বলে জানালা দিয়ে বাইরে তাকালাম।

‘কাল রাতে আমি তোর জন্য অপেক্ষা করছিলাম,’ বলে চলল সে, ‘তারপর কখন ঘুমিয়ে পড়েছি টেরই পাইনি। খাবারগুলো ফ্রিজে ঢুকিয়ে রাখব, আবার ভাবলাম, কত রাতে তুই ফিরবি, হয়তো কিছুই খাসনি, ক্ষুধার্ত পেটে ঘুমাবি কী করে…! আয়, বোস। আমি দুপুরে সিনিয়র টিচারের কাছে গিয়ে সিটের কথা বলব।’

আমি মূর্তির মতো বসে রইলাম।

একটু পর সে বলল, ‘পাকিস্তানিদের ব্যাপারে তোর যে ঘৃণা, বলা যায় প্যাথোজিক্যাল হেট্রেড, এটার পেছনে কি তোর কোনো ব্যক্তিগত কারণ আছে?’

ঘাড় না ফিরিয়েই বললাম, ‘ব্যক্তিগত কারণ থাকতে হবে কেন? তিরিশ লাখ শহীদ যথেষ্ট না?’

‘যথেষ্টরও বেশি। তবু কেন জানি আমার মনে হচ্ছে, তুই ব্যক্তিগতভাবেও অ্যাফেক্টেড। যুদ্ধে তোর আত্মীয়-স্বজনদের কেউ মারা গিয়েছিল?’

আমি চুপ করে রইলাম। ওর সঙ্গে গল্প শুরু করার ইচ্ছা মোটেও নেই।

একটু পর শুনলাম: ‘সেভেনটি ওয়ানে আমার বাবা জেল খেটেছিল।’

আমি ঘাড় ফিরিয়ে তাকালাম: ‘কেন?’

‘সেভেনটির ইলেকশানের রেজাল্ট অগ্রাহ্য করে… পূর্ব পাকিস্তানের জনগণের ন্যায়সঙ্গত রাজনৈতিক অধিকার খর্ব করে… পূর্বাংশের নাগরিকদের ওপর নির্মম সামরিক দমন-পীড়ন চালিয়ে কেন্দ্রীয় কর্তৃপক্ষ পাকিস্তানের অখণ্ডতাকেই হুমকির মুখে দাঁড় করিয়ে দিয়েছে…, আমার বাবা এসব কথা লিখেছিল লাহোরের এক বামপন্থী পত্রিকায়…। ইয়াহিয়া খান পত্রিকাটি বন্ধ করে দিয়েছিল, আমার বাবাকে জেলে পাঠিয়েছিল, পত্রিকার সম্পাদক আত্মগোপন করেছিলেন। তখন লোকেরা আমাদের ঘৃণা করত, পাড়াপ্রতিবেশীরা পর্যন্ত কথা বলত না আমাদের সঙ্গে। আমার বাবা নাকি পাকিস্তানের শত্রু, ভারতের দালাল, বিশ্বাসঘাতক, দেশদ্রোহী, পাকিস্তানকে ভাঙতে চায়…।’

আমি ইমতিয়াজকে কমরেড বলে ডেকে উঠলাম; সে চেয়ে রইল আমার মুখের দিকে। তার দুই চোখের প্রান্ত থেকে একটা হাসি ছড়িয়ে পড়ল দুই কানের গোড়া পর্যন্ত। সে উঠে পানি রাখার শূন্য জারটি হাতে নিয়ে ‘তুই খাবার বেড়ে নিতে থাক, আমি পানি নিয়ে আসছি’ বলে বের হয়ে গেল।

আমি এক টুকরো রুটি তুলে নিয়ে কামড় বসালাম।

৪. কনিয়াক ও মহাভারতবর্ষ
১৯৬৫ সালে, যখন ভারতের সঙ্গে পাকিস্তানের যুদ্ধ চলছিল, সেই সময় ইমতিয়াজের জন্ম, লাহোরে। পরদিন সন্ধ্যায় পেঁয়াজ কাটতে কাটতে বলল ইমতিয়াজ। আমি মুরগি কাটছিলাম, চোখ বড় বড় করে ওর দিকে তাকালাম, তারপর হাতের ছুরিটা ওর নাক বরাবর তাক করে বললাম, ‘লাহোর! মানে পাঞ্জাব! এ, তুই পাঞ্জাবি?’

‘জরুর হুঁ। কিউ?’

‘শালা কসাইয়ের জাত!’ হালকা চালে বললাম।

হো হো হো! করে হেসে উঠল ইমতিয়াজ।

আমি আবার মুরগি কাটতে কাটতে বললাম, ‘দাঁত কেলাচ্ছিস কেন? এই টিক্কা খানের বাচ্চা, দাঁত কেলানোর কী হলো?’

‘টিক্কা খানই শুধু পাঞ্জাবি না, পাঞ্জাবি আরো আছে।’ হেসে বলল ইমতিয়াজ।

‘সব পাঞ্জাবিই কসাই। একাত্তরে পাঞ্জাবি সৈন্য বললেই আমাদের দেশের মানুষ বুঝত, পাকিস্তানি হানাদার বাহিনী।’

‘মাফ চাই ইয়ার,’ এবার একটু বিরক্ত দেখাল ওকে, ‘তোর মুখে একাত্তর ছাড়া কি আর কোনো প্রসঙ্গ নাই?’

আমি এবার খেপে উঠলাম: আর কী প্রসঙ্গ থাকতে পারে? একজন পাকিস্তানির সামনে পড়লে একজন বাঙালি আর কী প্রসঙ্গে কথা বলতে পারে? একাত্তরে পাকিস্তানিরা বাঙালিদের সঙ্গে যা করেছে, তা তারা ভুলে যেতে পারে, বাঙালিরা ভুলবে কী করে?

ইমতিয়াজ রণে ভঙ্গ দিয়ে ‘মাফ কর দো, মাফ কর দো’ বলে আমার সামনে হাতজোড় করতে লাগল। কিন্তু আমি বললাম, এই অপরাধের কোনো ক্ষমা হয় না, ক্ষমার অযোগ্য অপরাধ বলে যদি কিছু থেকে থাকে তবে পাকিস্তানিরা, পাঞ্জাবিরা বাঙালিদের ওপর সেই অপরাধ করেছে। বাঙালি কোনোদিন তাদের ক্ষমা করবে না। পাকিস্তানের সরকার বাংলাদেশের সরকারের কাছে আজও ক্ষমা চায়নি। কিন্তু যদি কখনো চায়ও, বাংলাদেশের জনগণ ক্ষমা করবে না, সরকার করলে করতে পারে। কারণ, আমি বলি, সরকারের কেউ একাত্তরে মারা যায়নি, সরকারের মা-বোন-বউকে পাঞ্জাবি পশুরা রেপ করেনি…।
ইমতিয়াজ এবার বলল, ‘কিন্তু গোলমালটা পাকিয়েছিল পাকিস্তানের আর্মি সরকার, পাকিস্তানের জনসাধারণের তাতে কোনো হাত ছিল না। আমার বাবা বলত, শেখ মুজিবের দল যখন দুটো বাদে সবগুলো সিটে জিতে গেল, কিন্তু ইয়াহিয়া তাকে ক্ষমতা না দিয়ে ঢাকার রাস্তায় ট্যাংক নামিয়ে দিল, তখনই আমাদের মাথা হেঁট হয়ে গেল। গোটা পাকিস্তানের জনগণ লা-জওয়াব হয়ে গেল। আর কিছু বলার মুখই থাকল না আমাদের!’

কথা বলতে বলতে মুরগি, পেঁয়াজ, আলু ইত্যাদি কাটা শেষ হলো। প্রচুর হলুদ, মরিচ, জিরা ও ধনের গুঁড়ো মিশিয়ে আমি মুরগি রান্না করলাম বাঙালি কায়দায়। ভিয়েতনামি সুগন্ধী চিকন চালের সঙ্গে রুশি বাটার মিশিয়ে যা রান্না করলাম, তা পোলাও হলো কি না কে জানে। দুজনে খেতে বসলাম। এক বোতল মালদাভীয় কনিয়াক বেশ আগেই খুলেছে ইমতিয়াজ, যখন আমরা কাটাকুটি করছিলাম। রান্না শেষ হতে হতে বোতলের প্রায় অর্ধেকটাই খালি হয়ে গেছে। মুরগি-পোলাও খেতে বসে দেখলাম, খেতে পারে বটে শালা পাঞ্জাবি। আমার পেটেও ক্ষুধা কম নয়। প্রায় দুই কেজি ওজনের একটা মুরগি, আধা কেজি চালের পোলাও, সব হাঁড়ি চেঁছে সাবাড় করে ফেললাম দুজনে, সঙ্গে চলল কনিয়াক।

তারপর অধোয়া প্লেট ও হাড়িপাতিল ঘরের এক কোণে সরিয়ে রেখে আমরা আয়েশ করে পাশাপাশি বসলাম। আমি আমার টেবিলের ড্রয়ার খুলে বের করলাম সিগারেটের প্যাকেট: ডানহিল। মস্কোতে এই সিগারেট মহার্ঘ্য; আগে কেউ ভাবতেই পারত না, ইদানিং পাওয়া যাচ্ছে; তবে অতি উচ্চ মূল্যে। আমি অবশ্য কিনিনি, কেনার সাধ্য রাখি না। আমার স্বদেশি বন্ধুদের অনেকেই ইদানিং কম্যুনিস্টের খাতা থেকে নিজেদের নাম প্রত্যাহার করে স্পেকুলান্ত, মানে, চোরাকারবারিদের খাতায় নাম লিখিয়েছে। কিন্তু স্পেকুলান্ত কথাটা ব্রেজনেভের আমলেও যতটা সাংঘাতিক ছিল, এখন, গর্বাচভের পিরিস্ত্রোইকার পঞ্চম বছরে এসে, তেমন নেই। চোরাকারবারি আর ব্যবসা এখন সমার্থক হয়ে গেছে। আমার স্বদেশি বন্ধুরা এখন সিঙ্গাপুর যাচ্ছে, ইলেকট্রনিক্স সামগ্রী কিনে এনে মস্কোতে চড়া দামে বিক্রি করছে। এক খ্যাপে দুই-তিন হাজার ডলার লাভ। ওরাই আমাকে সিগারেট দেয়: ডানহিল, রথম্যানস, মার্লবোরো, সালেম। আগে আমরা ফুঁকতাম সোভিয়েতদের বা বুলগেরিয়ানদের তৈরি সিগারেট; অত্যন্ত নিকৃষ্ট মানের।

আমি ফস করে সিগারেট ধরাতেই ইমতিয়াজ হা হা করে উঠল: ‘এই! ঘরের মধ্যে সিগারেট জ্বালালি যে?’

মনে পড়ে গেল, ওকে বলেছিলাম আমি ঘরের ভিতরে সিগারেট খাই না। মিথ্যে বলেছিলাম বটে। কিন্তু সেটা ফাঁস হোক তা আমি চাই না, এখনো নয়। আমি ওর দিকে প্যাকেটটা এগিয়ে ধরে বললাম, ‘খাবার খেয়ে আয়েশ করে বসেছি, মনের সুখে সিগারেটে টান দিতে এখন কি করিডরে যেতে হবে? সেখানে দাঁড়িয়ে দাঁড়িয়ে সিগারেট টানার পরিশ্রম করতে হবে? সোভিয়েত দেশ বলে কি নিয়মগুলো এতই রিজিড হতে হবে?’

ইমতিয়াজ চোখ বড় বড় করে বলল, ‘কাকে বলছিস এসব কথা? আমাকে? এটা কি আমার ঘর?’
‘না না, তোকে বলছি না। নিজেকেই বলছি। তুই নিজেই ভেবে দ্যাখ তো একবার, এই ভরপেটে করিডরের শেষ মাথায় গিয়ে দাঁড়িয়ে দাঁড়িয়ে, শরীরের ভারটাই তো বহন করতে পারবে না পা দুটো।’
আমার কথা শুনে ইমতিয়াজ হাসতে শুরু করল। হাসতে হাসতেই আমার পাশ থেকে উঠে গিয়ে ফ্রিজের মাথার এক কোণ থেকে নামিয়ে আনল আমার ক্রিস্টালের অ্যাসট্রেখানা। তারপর সিগারেট ধরিয়ে বলল, ‘পাঞ্জাবিরা সবাই খারাপ না।’

আমি তীর্যক স্বরে বললাম, ‘হ্যাঁ, পাঞ্জাবিদের মধ্যে ফেরেশতাও আছে। তাদের একজনের নাম ইমতিয়াজ।’

ইমতিয়াজ হো হো করে হেসে উঠল। তারপর হঠাৎ বলল, ‘ভগৎ সিং-এর নাম শুনেছিস?’
আমার ঠিক মনে পড়ল না, কিন্তু একটু একটু মনে হলো, শুনে থাকব। তারপর হঠাৎ মনে পড়ে গেল: ‘শহীদ ভগৎ সিং? শুনিনি আবার?’

‘সে একজন পাঞ্জাবি। পাঞ্জাবের সর্বশ্রেষ্ঠ সন্তানদের একজন।’

আমি চুপ করে রইলাম। ভগৎ সিং সম্পর্কে বেশি কিছু জানি না; অনেক আগে বোধ হয় তাঁর সম্পর্কে কোনো লেখা পড়েছিলাম। কিন্তু আজ আর সেসব মনে নেই।

‘ভগৎ সিংয়ের মৃত্যুদণ্ড হয়েছে। লাহোর জেলখানায় বন্দি। ফাঁসি হবে। আরেক রাজবন্দি তাঁকে জিজ্ঞেস করেছিলেন, তোমার আত্মীয়-স্বজনরা কেউ দেখতে এলো না যে তোমাকে? তখন ভগৎ সিং কী বলেছিলেন জানিস?’

আমি তাকালাম ইমতিয়াজের মুখের দিকে।

‘ভগৎ বলেছিলেন, আমার আত্মার আত্মীয় তো ক্ষুদিরাম বোস। তাঁর কাছেই আমি যাচ্ছি। ক্ষুদিরামের রক্তের সঙ্গে মিলিত হবে ভগৎ সিং-এর রক্ত।’

আমি অবাক হলাম: ‘তুই ক্ষুদিরাম সম্পর্কেও জানিস?’

‘জানব না কেন? বেঙ্গলের স্বাধীনতা সংগ্রামী বিপ্লবীদের সঙ্গে পাঞ্জাবের বিপ্লবীদের খুব ঘনিষ্ঠ যোগাযোগ ছিল। আমি অবশ্য সেসব বেশি কিছু জানি না, আমার বাবা জানেন। তাঁর মুখে শুনেছি। কিছু বইপত্র অবশ্য পড়েছিলাম, বাবাই পড়িয়েছিল। ক্ষুদিরাম বোস আর সূর্য সেনের কথাও শুনেছিলাম বাবার মুখেই। তুই যদি কখনো আমাদের বাড়ি যাস, বাবার সঙ্গে তোর অনেক আলাপ হবে। দেখিস, বাবা তোকে কত কিছু বলে।’

গল্পে গল্পে ইমতিয়াজ আরো জানাল, ঢাকায় ওর বাবার অনেক বন্ধু ছিল। বাংলাদেশ আলাদা হয়ে যাওয়ার পরেও তাঁদের কয়েকজনের সঙ্গে তাঁর যোগাযোগ ছিল, তাঁরা ন্যাপ ও কমিউনিস্ট পার্টির লোকজন।’

‘বাবা কিন্তু বেশ আগে থেকেই জানতেন, বাংলাদেশ শেষ পর্যন্ত পাকিস্তানের সঙ্গে থাকবে না। থাকা সম্ভব হবে না। মাঝখানে ভারত না থাকলে অবশ্য সম্ভব হতো। বাবা আরো কী বলত জানিস? ব্রিটিশরা ভারতবর্ষ ভাগ করেছে আসলে পাঞ্জাব আর বেঙ্গলকে শাস্তি দেওয়ার জন্য। এই দুটি অঞ্চলের মানুষ নাকি ব্রিটিশদের জ্বালিয়েছে সবচেয়ে বেশি। তাই ওরা চলে যাওয়ার আগে পাঞ্জাব আর বেঙ্গলের এমন অঙ্গহানি করে দিয়ে গেছে যে সেই ক্ষতি কোনো কালেও পূরণ আর হওয়ার নয়।’

একটু পর গ্লাসে আবার কনিয়াক ঢালতে ঢালতে সে বলল, ‘আমার বাবা কিন্তু চেয়েছিলেন, পাকিস্তান যেন না ভাঙে।’

‘বাংলাদেশ যেন স্বাধীন না হয়?’ বাঁকা স্বরে আমি বললাম।

‘না মানে, বাবার আফসোস হতো, আহারে দেশটা ভেঙে যাবে…।’ আমতা আমতা করতে লাগল ইমতিয়াজ।

আমি বললাম, ‘কেন ভাঙবে না? পাকিস্তানের অংশ হয়ে কেন থাকতে হবে বাংলাদেশকে? কী যুক্তিতে? পাকিস্তান একটা দেশ হলো? রাষ্ট্র হলো? ওটা যে টিকবে না, টেকার নয়, তা তো শুরুতেই বুঝে গিয়েছিল সবাই, যাদের মাথায় একটু ঘিলু ছিল।’

ইমতিয়াজ আর কোনো ব্যাখ্যা-বিশ্লেষণের দিকে গেল না। শুধু বলল, এক সঙ্গে থাকলেই ভালো হতো।
‘হ্যাঁ, ভালো হতো!’ আমার গলা হঠাৎ চড়া হয়ে উঠল, ‘ভালো হতো তোদের, পশ্চিম পাকিস্তানি রক্তচোষা শোষকদের, যারা বাঙালিদের রক্ত ইচ্ছামতো চুষে খেতে পারছিল। আর শুধু ইকোনোমিক এক্সপ্লোয়টেশানই না, কথায় কথায় অপমান… তোরা তো আমাদের প্রভু হয়ে মাথায় চেপে বসেছিলি…! মিলিটারিতে, সিভিল সার্ভিসে বড় বড় পোস্টে কজন বাঙালিকে তোরা উঠতে দিয়েছিলি? পাকিস্তান আর্মিতে কজন অফিসার বাঙালি ছিল? ও, বাঙালি ননমার্শাল জাত, বন্দুকই ধরতে জানে না? জানে কি না তা তো দেখতেই পেলি শেষে!’

আমি বক বক করে চললাম, কনিয়াকের উত্তাপে আমার কথাগুলো বক্তৃতার মতো হয়ে উঠল। মুখে প্রায় ফেনা এসে গেল। ইমতিয়াজ একটা খালি গ্লাসে পানি ঢেলে দিয়ে আমাকে বলল, ‘পানি পিলে, পানি পিলে!’

আমি এবার থামলাম। আমার একটু হাসি পেল। গ্লাসের সবটুকু পানি খেয়ে একটু ধাতস্থ হওয়ার চেষ্টা করলাম। তখন ইমতিয়াজ বলল, ‘সবচেয়ে ভালো হতো কী, জানিস?’

আমি হাতের পিঠে ঠোঁট মুছতে মুছতে ওর চোখের দিকে তাকালাম।

‘সবচেয়ে ভালো হতো গোটা ভারতবর্ষ অখণ্ড থাকলে। তাহলে পাঞ্জাবও ভাঙত না, বাংলাও দুভাগ হতো না। তার চেয়ে বড় কথা, তুই-আমি সবাই হতাম এক অখণ্ড ভারতবর্ষের নাগরিক। মহাভারতবর্ষ! কত্ত বড় দেশ! কী বিরাট একটা নেশন! চিন্তা করতে পারিস? আজ সারা দুনিয়ায় আমাদের কী রকম মর্যাদা থাকত, একবার ভেবে দেখেছিস?’

আমি বললাম, ‘তা ঠিক। কিন্তু তার চেয়ে বড় কথা, বিপ্লব হলে গোটা ভারতবর্ষে এক সঙ্গে হতো।’

ইমতিয়াজ হেসে বলল, ‘তুই এখনও বিপ্লব নিয়ে আছিস?’

আমি বললাম, ‘তুই কী ভাবিস? বিপ্লব আর হবে না?’

‘পাগল হয়েছিস?’ হাসল ইমতিয়াজ। খালি গ্লাসে কনিয়াক ঢালতে ঢালতে হঠাৎ প্রসঙ্গ পাল্টাল: ‘আমার এক চাচা আর্মি অফিসার ছিল। সিভিল ওয়ারের সময় তাঁর পোস্টিং ছিল ইস্ট পাকিস্তানে।’

‘সিভিল ওয়ার মানে?’ আমি দপ করে জ্বলে উঠলাম।

‘সেভেনটি ওয়ানে।’

‘শালা বাঞ্চোৎ! সেভেনটি ওয়ানে সিভিল ওয়ার হয়েছিল?’

বিভ্রান্ত চোখে ফ্যাল ফ্যাল করে তাকাল ইমতিয়াজ: ‘গল্তি কিয়া ইয়ার?’

‘উর্দু মারাবি না, হানাদারের বাচ্চা!’

‘এ! তু ড্রাঙ্ক হো গেয়্যা?’

‘ইউ শাট আপ!’

‘নেহি নেহি, আভি পিনা মাৎ…!’ বলতে বলতে ইমতিয়াজ আমার হাত থেকে গ্লাসটি কেড়ে নিতে চাইল। আমি আমার গ্লাসসুদ্ধ হাতটা সরিয়ে নিয়ে ওর চোখের দিকে চেয়ে বললাম, ‘সেভেনটি ওয়ানে সিভিল ওয়ার হয়েছিল? বল, ওটা গৃহযুদ্ধ ছিল?’

‘নিশ্চয়ই! ভাইয়ে ভাইয়ে মারামারি…!’

‘চুপ হারামজাদা! কে তোদের ভাই?’

‘হে হে হে, তু ড্রাঙ্ক হো গেয়্যা! নাউ স্টপ ড্রিংকিং মেরে ভাই!’

‘সেভেনটি ওয়ানে সিভিল ওয়ার হয়েছিল, না? সেই সিভিল ওয়ারে তোরা মেরেছিস তিরিশ লাখ বাঙালিকে, আর বাঙালিরা মেরেছে কজন পাকিস্তানিকে? সিভিল ওয়ার মানে কী? এই হারামজাদা, সিভিল ওয়ার কাকে বলে?’

হা হা হা করে হেসে উঠল ইমতিয়াজ: ‘স্যরি ইয়ার, দ্যাট ওয়াজ অ্যান ওয়ার অফ ইনডিপেডেন্স, রাইট? বাংলায় কেমন করে বলে?’

‘স্বাধীনতাযুদ্ধ। মুক্তিযুদ্ধ। বল, মুক্তিযুদ্ধ!’

‘মুক্তিযুদ্ধ।’ হেসে বলল ইমতিয়াজ।

আমি বললাম, ‘বল, জয় বাংলা।’

ইমতিয়াজ ডান হাত মুষ্ঠিবদ্ধ করে উপরে তুলে ধরে হাসতে হাসতে বলল, ‘জয় বাংলা!’

আমি বললাম, ‘বল, বাংলাদেশ চিরঞ্জীব হোক!’

‘কেয়া? বেঙ্গলি বহত ডিফিকাল্ট ল্যাঙ্গুয়েজ, ইয়ার!’

‘তাহলে বল, লং লিভ বাংলাদেশ!’

ইমতিয়াজ হাসতে হাসতে বলল, ‘লং লিভ বাংলাদেশ! লং লিভ পাকিস্তান-বাংলাদেশ ফ্রেন্ডশিপ!’

‘বাড়তি কথা বলিস কেন?’ ধমক দিয়ে বললাম, ‘পাকিস্তানের সঙ্গে বাংলাদেশের কোনো ফ্রেন্ডশিপ নাই। পাকিস্তান আজ পর্যন্ত ক্ষমা চায়নি। দরকার নাই। কোনো দিন যদি ক্ষমা যদি চায়ও, তবুও ফ্রেন্ডশিপ হবে না।’

এ-সময় দরজায় মৃদু টোকা পড়ল। ইমতিয়াজ উঠে দরজার দিকে এগিয়ে গেল। যেন তার জানা ছিল, যে এসেছে সে আমার কেউ নয়, আমার কাছে আসেনি, এসেছে তারই কাছে। ইমতিয়াজ দরজা খুললে দেখতে পেলাম একটি মেয়ে দাঁড়িয়ে, উজ্জ্বল হাসিমুখ। ইমতিয়াজ তাকে ভেতরে আমন্ত্রণ জানাল। মেয়েটি ঘরে ঢুকে আমার দিকে তাকিয়ে কোমল স্বরে সম্ভাষণ জানাল রুশ ভাষায়: দোব্রে ভিয়েচের! মানে শুভ সন্ধ্যা। আমি সৌজন্যময় হেসে সম্ভাষণের উত্তর দিলাম। ইমতিয়াজ মেয়েটিকে আমার সঙ্গে পরিচয় করিয়ে দিল: ‘রূপেন্দর, আমার বন্ধু।’

আমি রূপেন্দরের দিকে ডান হাতটি বাড়িয়ে দিলাম। রূপেন্দরও হেসে ডান হাত বাড়াল। আমি ওর হাতটি ধরলাম: বড্ড কোমল, মসৃণ হাত। মুখে অমলিন হাসি।

‘ইউ অলসো ফ্রম পাকিস্তান?’ আমার জিজ্ঞাসা।

‘ফ্রম ইন্ডিয়া।’ স্মিত হেসে বলল রূপেন্দর।

‘ফ্রম পাঞ্জাব,’ যোগ করল ইমতিয়াজ, আমার মুখের দিকে চেয়ে হাসতে হাসতে সে বলল, ‘হিয়ার আর টু পাঞ্জাবিজ নাউ, রাইট বিফোর ইয়োর আইজ!’

আমি হেসে বললাম, ‘ভারতীয় পাঞ্জাবিদের বিরুদ্ধে আমাদের কোনো অভিযোগ নাই।’

রূপেন্দর হেসে জিজ্ঞেস করল, ‘পাকিস্তানি পাঞ্জাবিদের বিরুদ্ধে আছে বুঝি?’

আমি ওকে বললাম, ‘তুমি জান না, একাত্তরে পাকিস্তানিরা আমাদের কী করেছে?’

‘জানি তো একটু একটু। কিন্তু সে তো ছিল পুরো পাকিস্তানের ব্যাপার, পাঞ্জাবিদের বিরুদ্ধে আলাদা করে কী অভিযোগ তোমার?’

আমি বললাম, ‘টিক্কা খান আর নিয়াজি দুজনেই পাঞ্জাবি, জান তো? এই দুই পাঞ্জাবি কসাই ছিল আমাদের তিরিশ লাখ মানুষকে কচুকাটা করার কসাই-সর্দার। সেজন্য আমরা পাঞ্জাবিদের সহ্য করতে পারি না।’

‘আই আন্ডারস্ট্যান্ড,’ এবার ইংরেজিতে বলল রূপেন্দর, ‘বাট ইউ নো, ফয়েজ আহমদ ফয়েজ, দি উর্দু পোয়েট? হি ওয়াজ এ পাঞ্জাবি ঠু।’

আমি চুপ করে রইলাম।

‘পোয়েট মোহাম্মদ ইকবালও একজন পাঞ্জাবি,’ রূপেন্দরের সঙ্গে যোগ করল ইমতিয়াজ।

আমি নীরব, প্রতিক্রিয়াহীন রইলাম। ছোটবেলায় শুনতাম ‘মহাকবি ইকবাল’; কিন্তু পছন্দ করতাম না তাঁকে। তাঁর সম্পর্কে বেশি কিছু না জেনেই।

ইমতিয়াজ আমাকে বলল, ‘তাহলে, দেখতেই পাচ্ছিস, এভাবে জেনারালাইজ করা ঠিক না! টিক্কা খানের দুষ্কর্মের দায় তাহমিদুল হক বইতে যাবে না।’

‘হু ইজ তাহমিদুল হক?’ আমার জিজ্ঞাসা।

‘আরেকজন পাঞ্জাবি। আমার বাবা,’ বলল ইমতিয়াজ, ‘যার সঙ্গে আচরণ করা হয়েছিল গণশত্রুর মতো। এবং শুধু আমার বাবা একা না, তাঁর মতো আরো অনেকেই ছিল।… সব দেশে, সব কালেই থাকে, থাকতে হয়। নইলে মানুষের এই সভ্যতা বহু আগেই ধ্বংস হয়ে যেত।’ ইমতিয়াজের কথাগুলো বক্তৃতার মতো শোনাতে আরম্ভ করলে রূপেন্দর ওকে থামাল এক গ্লাস পানি খেতে চাওয়ার অজুহাতে।
শুধু পানি খেতে দেব রূপেন্দরকে? বিব্রতকর পরিস্থিতি দেখা দিল ইমতিয়াজ ও আমার জন্য। কারণ
আমরা দুজনে মুরগির মাংস ও পোলাওয়ের হাড়ি শূন্য করে ফেলেছি অনেক আগেই। কনিয়াকের সহযোগে সেসব খাদ্যের বারো আনা হজমও হয়ে গেছে ইতিমধ্যে। তবে ভাগ্য আমাদের ভাল যে ফ্রিজটা একদম খালি নয়। পাউরুটি, অ্যাপ্রিকটের জেলি আর পনির বের করল ইমতিয়াজ। পাউরুটি কেটে জেলি মাখাল, তারপর মোটা মোটা টুকরো করে কাটল পনির। আর আমাদের দুই গ্লাসের সঙ্গে যোগ দিল তৃতীয় একটি গ্লাস। প্রায় এক-তৃতীয়াংশ কনিয়াকভরা বোতলটি থেকে ইমতিয়াজ তিনটি গ্লাসে অল্প করে ঢালল; এই পরিমিতি সম্ভবত রূপেন্দরের প্রতি সমীহবশত। একটি গ্লাস ইমতিয়াজ এগিয়ে ধরল রূপেন্দরের দিকে। রূপেন্দর রুটির টুকরোয় মৃদু কামড় দিয়ে সাদরে হেসে হাতে নিল কনিয়াকের গ্লাস, মিটি মিটি চোখে তাকাল আমার চোখের দিকে। তারপর স্মিত হাসল ইমতিয়াজের মুখের দিকে চেয়ে। সাদর আমন্ত্রণসূচক মাথা নাড়ল ইমতিয়াজ। তারপর তিনটি কাচের গ্লাসের সমবেত টুং টাং শব্দের সঙ্গে ইমতিয়াজ রুশ ভাষায় যে টোস্ট বলল, বাংলায় তার মানে দাঁড়ায় এরকম: আমরা পান করছি উপমহাদেশীয় সংহতির জন্য।

একটু পর রূপেন্দর আমাকে জিগ্যেস করল, ‘তোমার জন্ম ঢাকায়?’

‘না। অন্য এক শহরে। তোমার?’ আমি ওকে জিগ্যেস করলাম।

‘দিল্লিতে,’ বলল রূপেন্দর, ‘কিন্তু আমার পূর্বপুরুষেরা এসেছে পাকিস্তান থেকে। আমার বাবা-চাচাদের জন্ম শিয়ালকোট শহরে।’

‘শিয়ালকোট?’ আমি বললাম, ‘ছেলেবেলায় আমরা শিয়ালকোটের তৈরি ফুটবল খেলেছি।’

ইমতিয়াজ বলল, ‘শিয়ালকোট এক সময় খেলাধুলার সরঞ্জাম তৈরির জন্য বিখ্যাত ছিল। শুধু ফুটবল নয়, ক্রিকেটের ব্যাট, ব্যাডমিন্টনের র‌্যাকেট, আরো অনেক কিছু তৈরি হতো। খুব উন্নত মানের। ইউরোপেও রপ্তানি হতো।’

রূপেন্দর বলল, ‘আমি অবশ্য সেসব জানি না।’

‘আমি জানি, কারণ ওটা আমার দেশের শহর। ইন ফ্যাক্ট আমার দাদার বাড়ি শিয়ালকোটে। আমার বাবা-চাচাদের জন্মও সেখানেই।’ বলল ইমতিয়াজ।

আমি হেসে বললাম, ‘তার মানে, তোমাদের শিকড় একই জায়গায়?’

দুজনেই হাসল।

রূপেন্দর বলল, ‘ইমতিয়াজের বাবা-চাচারা শিয়ালকোট ছেড়ে লাহোর গিয়ে থিতু হয়েছিলেন নিজের ইচ্ছায়। কিন্তু আমার দাদু ও বাবা-চাচাদের শিয়ালকোট ছাড়তে হয়েছে প্রাণের ভয়ে।’

‘তা ঠিক।’ মাথা নেড়ে বলল ইমতিয়াজ।

একটু নীরবতা। তারপর রূপেন্দর কিছু বলতে যাচ্ছে, তার আগইে ইমতিয়াজ বলে উঠল, ‘আমার বাবা কিন্তু লাহোর ছেড়ে করাচি আসতে বাধ্য হয়েছেন।’

‘কেন?’ আমি জানতে চাইলাম।

ইমতিয়াজ বলল, ‘তোকে বলেছিলাম, সেভেনটি ওয়ানে লাহোরে যে-পত্রিকায় বাবা কাজ করত, সেখানে পঁচিশে মার্চের রাতে ঢাকায় আর্মি ক্র্যাকডাউনের সমালোচনা করায় গভমেন্ট পত্রিকাটি বন্ধ করে দিয়েছিল, বাবা ও তার কয়েকজন সহকর্মীকে জেলে পাঠিয়েছিল। তারপর জেল থেকে বেরিয়ে বাবা কী করবেন? রুজি-রুটি বন্ধ। চলে গেলেন করাচি। ওখানে একটা কাজ খুঁজে নিলেন…।’

রূপেন্দর বলর, ‘কিন্তু এর চেয়ে অনেক ভয়ঙ্কর ছিল দেশবিভাগের ঘটনা। আমার দাদা-দাদি, বাবা ও চাচারা প্রাণ হাতে করে শিয়ালকোট ছেড়ে পালিয়ে আসতে বাধ্য হয়েছিলেন। প্রথমে অমৃতসর আসেন। পরে দিল্লিতে স্থায়ী হন। শিয়ালকোটে আমার দাদার দোতলা একটা বাড়ি ছিল, বাড়ির সামনে ও পেছনে ছিল দুটি বাগান। পেছনের বাগানটিতে ছিল এক পীরের কবর। দাদিমা প্রত্যেক সন্ধ্যায় সেই পীরের কবরে প্রদীপ জ্বেলে দিতেন; বিপদে-আপদে ছুটে যেতেন পীরের কবরের পাশে। শিয়ালকোট ছেড়ে দিল্লি আসার তিন মাস পরেই দাদি মারা গেলেন। তার ছয় মাস পরে গেলেন দাদাও।’

‘নাইনটিন ফরটিসেভেন! সাত দিয়ে যদি একটাও আনলাকি সংখ্যা থেকে থাকে, তবে সেটা হচ্ছে ফরটিসেভেন।’ বলল ইমতিয়াজ।

রূপেন্দর আমাকে বলল, ‘তোমার বাবা-চাচারা পশ্চিমবঙ্গ থেকে বিতাড়িত নয় তো?’

‘না না, ‘আমি বললাম, ‘দেশবিভাগের কারণে আমার পূর্বপূরুষদের ভিটেমাটি ছাড়তে হয়নি।’

‘ইউ আর লাকি দেন।’ বলল রূপেন্দর, ‘আমি তো কেবলই রিফিউজি দেখি। যার সঙ্গেই পরিচয় হয়, দেখি সে বাস্তুচ্যূত। আমার বাবা আজ পর্যন্ত মেনে নিতে পারেননি যে পাকিস্তান যেতে হলে তাঁকে ভিসা নিতে হবে। শিয়ালকোট আমাদের চৌদ্দপুরুষের শহর। আমার দাদা ছিলেন সেখানকার বিখ্যাত ডাক্তার। অজস্র রোগী তাঁর, অধিকাংশই মুসলমান। সবাই তাঁকে ভীষণ ভালোবাসত, অসম্ভব শ্রদ্ধা করত। তিনি কখনো কল্পনাও করেননি যে ওই শহর ছেড়ে তাঁকে চলে যেতে হবে।’

ইমতিয়াজ বলল, ‘আসলে শিয়ালকোটে সহিংসতা ছিল না। ওখানকার স্থায়ী সব সম্প্রদায়ের লোকজনের মধ্যে খুবই সম্প্রীতি ছিল। প্রবলেমটা শুরু হলো ইন্ডিয়া থেকে যখন মুসলমানরা তাড়া খেয়ে আসতে লাগল। ইন্ডিয়ায় হিন্দুদের তাড়া খেয়ে এসে ওরা পাকিস্তানে হিন্দুদের ওপর চড়াও হতে লাগল। টু নেশন থিয়োরির ন্যাচারাল কনসিকোয়েন্স!’

রূপেন্দর ইমতিয়াজকে বলল, ‘টু নেশন থিয়োরি কাদের ছিল? কারা পাকিস্তান চেয়েছিল?’

ইমতিয়াজ দেখতে পেল রূপেন্দরের মুখটা লাল হয়ে উঠেছে, ঠোঁট দুটি শক্ত। সে হাত জোড় করে ইয়ার্কি মারার ঢঙে বলল: ‘মাফি মাংতা হুঁ। অন্তত আমি পাকিস্তান চাই নাই। আমার বাবাও চান নাই।’

তারপর সে আমার দিকে তাকাল, হেসে বলল, ‘সো ফার আই নো, অল ইন্ডিয়া মুসলিম লিগের জন্ম হয়েছিল ঢাকায়। ওই দলটির জন্ম না হলে পাকিস্তান সৃষ্টি সম্ভব ছিল না।’

আমি একটু বেকায়দায় পড়ে গেলাম। ইতিহাস সম্পর্কে আমার ধারণা এতই সামান্য যে ধরতে পারলাম না ইমতিয়াজ চাপা মারল কি না। কী বলা যায় যখন ভাবছি, তখন আমাকে উদ্ধার করল রূপেন্দর: ‘মুসলিম লিগের জন্ম কোথায় হয়েছে সেটা ইমপর্টেন্ট না। মুসলমানদের জন্য আলাদা একটা রাষ্ট্রের কথা প্রথম তুলেছিলেন আল্লামা ইকবাল, আমাদের মহান পাঞ্জাবি কবি!’

‘মাফি মাংতা হুঁ! মাফি মাংতা হুঁ!’ ইমতিয়াজ হাতজোড় করে হাসতে লাগল। তারপর তিনটি শূন্য গ্লাসে আবার খানিকটা করে কনিয়াক ঢেলে দিল।

আবার তিনটি কাচের গ্লাস বেজে উঠল টুং টাং শব্দে। ইমতিয়াজ টোস্ট বলল: ‘লং লিভ বাংলাদেশ, ইন্ডিয়া অ্যান্ড পাকিস্তান! লং লিভ ফ্রেন্ডশিপ!’

৫. করাচি ১৯৯১
‘পাকিস্তান নামটাই আমি পছন্দ করিনি। শুধু এইটুকু জায়গাই পাক-পবিত্র, আর অবশিষ্ট পুরো পৃথিবীটাই নাপাক?’ বলছিলেন ইমতিয়াজের বাবা তাহমিদুল হক, ওদের করাচির বাড়িতে।

আমি গরমের ছুটিতে দেশে বেড়াতে যাচ্ছিলাম, পথে নামতে হলো করাচিতে। সপ্তাহ খানেক আগে ইমতিয়াজও বাড়ি এসেছে ছুটি কাটাতে। তার আগে মস্কোতে যখন ও শুনেছিল আমিও এবার দেশে বেড়াতে যাচ্ছি, এবং আরোফ্লোতের ফ্লাইট ঢাকা যাবে করাচি হয়ে, তখন সে জেদ ধরেছিল, করাচিতে নামতে হবে আমাকে, যেতেই হবে ওদের বাড়ি, অন্তত তিন দিন থাকতে হবে ওদের সঙ্গে।

কিন্তু আমি মন থেকে সায় পাচ্ছিলাম না। চার বছর পর দেশে বেড়াতে যাব, মস্কো থেকে উড়াল দিয়ে এক নিমেষে ঢাকায় নামার জন্য মন উতলা হয়ে থাকবে। মাঝখানে কোথাও নামতে পারব না। সাফ বলে দিলাম ওকে, ‘এটা অসম্ভব।’

‘তুই একটা বোকা।’ হেসে বলেছিল ইমতিয়াজ, ‘এরকম সুযোগ পাবি আর কখনো? দু বছর পর তো দেশেই ফিরে যাবি, পাকিস্তান বেড়াতে যাওয়ার কোনো সুযোগ বা উপলক্ষ আর থাকবে তখন? আমি তো ভাবি, মস্কো থেকে দেশে যাওয়ার পথে প্লেনটা যদি ঢাকার উপর দিয়ে যেত, আমি ঢাকায় নামতাম। থাকতাম দিনদুয়েক, ঘুরেফিরে দেখতাম। কিন্তু এমনিতেই জানি, কোনো দিনই যাওয়া হবে না। ভেবে দ্যাখ, কী করবি। দাওয়াত দিয়ে রাখলাম।’

কী মনে করে হঠাৎ রাজি হয়ে গেলাম। ইমতিয়াজ একদিন আমাকে ধরে নিয়ে গেল মস্কোর পাকিস্তান দূতাবাসে, সেখানে আমার পাসপোর্টে পাকিস্তানের সাত দিনের ট্রানজিট ভিসা লাগিয়ে নিল। কিন্তু ভিসা হয়ে যাওয়ার পর পস্তাতে শুরু করলাম। মস্কো বিমানবন্দরে বিমানে উঠে সিদ্ধান্ত নিয়ে ফেললাম, করাচিতে প্লেন থেকে নামবই না। কিন্তু প্লেন করাচি বিমানবন্দরে নামার পর ইমতিয়াজের মুখটা ভেসে উঠল।

করাচি বিমানবন্দর থেকে ট্যাক্সিতে করে ইমতিয়াজ আমাকে সোজা ওদের বাড়ি নিয়ে এলো। পরিচয় করিয়ে দিল ওর মা-বাবার সঙ্গে। বলল, আমি নাকি ওর ভাই, মস্কোতে আমরা এক ঘরে থাকি, এক পাতে খাই। ইমতিয়াজের মা আমার মাথায় হাত বুলিয়ে দিলেন, ওর বাবা আমাকে বুকে জড়িয়ে ধরলেন। জিজ্ঞেস করলেন বাংলাদেশের কোন শহরে আমার বাড়ি, বামপন্থী দলগুলোর কোনটির সঙ্গে আমার যোগাযোগ, বা আমি কোনো দলের সদস্য কি না ইত্যাদি।

বিকেলে একটা পুরোনো টয়োটা গাড়িতে করে ইমতিয়াজ আমাকে নিয়ে বের হলো করাচি শহর ঘুরে দেখাতে। মস্কোর তুলনায় খুবই নিষ্প্রভ, অপিরচ্ছন্ন শহর করাচি। আমার মোটেও ভালো লাগল না ঘুরে বেড়াতে; সন্ধ্যা হতে না হতে বাড়ি ফিরে এলাম। ইমতিয়াজের বাবা গল্প শুরু করলেন।

‘আমি একাই শুধু পবিত্র, বাকি সবাই অপবিত্র–এটা তো গোঁড়া ব্রাহ্মণ আর কট্টর ইহুদিদের মনোভাব। তা ছাড়া তুমি দ্যাখো, পাকিস্তানের ভাবনাটার মধ্যে একটা পরাজয়ের মনোভাবও ছিল। আমি মুসলমান, অখণ্ড ভারতবর্ষে নিজের অধিকার নিয়ে টিকে থাকতে পারব না, হিন্দুদের সঙ্গে পেরে উঠব না, তাই আমাকে এক কোণে একটা আলাদা দেশ বানিয়ে দাও, তাহলেই আমি সন্তুষ্ট–এটা তো কারপুরুষতা! আমি গোটা ভারতবর্ষের সন্তান; গোটা ভারতবর্ষ আমার মাতৃভূমি। আমি আমার মাতৃভূমির রাজনৈতিক-অর্থনৈতিক জীবন গড়ে তোলার অংশীদার, যেমন তুমি হিন্দু, শিখ, খিস্টান, পার্সি, তুমিও অংশীদার। মুসলমান বলে আমি আমার এই অধিকার বিসর্জন দিতে রাজি নই। আমার মায়ের আঙিনার এক কোণে আলাদা ঘর তুলে আমি কেন ভিন্ন হতে যাব?…’

বলে চললেন ইমতিয়াজের বাবা। আমি মন দিয়ে শুনছি, নাকি তাঁর কথাগুলো আমার এক কান দিয়ে ঢুকে অন্য কান দিয়ে বের হয়ে বাতাসে হারিয়ে যাচ্ছে, সেসব তিনি খেয়ালই করছেন না। আমি আসলে তাঁর সব কথা মন দিয়ে শুনছি না; এরকম অতীতচারিতায় আমার আগ্রহ কম। অন্তত ভারত-বিভাগের মতো দূরবর্তী বিষয় নিয়ে। বরং তিনি যদি একাত্তর নিয়ে কিছু বলতেন, তাহলে হয়তো নতুন কিছু জানা যেত, বোঝা যেত, যা আগে জানা-বোঝার সুযোগ পাইনি।

কিন্তু তিনি ভারত-বিভাগ নিয়েই বলে চললেন আরো অনেক কথা। মুসলিম লীগের অনেক সমালোচনা করলেন, কিন্তু গিয়ে শেষে দোষারোপ করলেন নেহরুকে; বললেন, ‘অখণ্ড ভারতের বুকে চূড়ান্ত কোপটা মেরেছিলেন জওহরলাল।’

আমি যেন একটু চমকে উঠলাম, রূপেন্দরের কথা মনে পড়লো। মস্কোতে এ নিয়ে ইমতিয়াজের সঙ্গে ওর ঝগড়া বাঁধার উপক্রম হতে যাচ্ছিল, কিন্তু ইমতিয়াজ হেসে মাফ চেয়ে প্রসঙ্গটি এড়িয়ে গিয়েছিল বলে বাঁধেনি। রূপেন্দরের মতো আমিও জানতাম ভারত বিভাগের জন্য মুসলিম লীগই দায়ী। আমার ভাসা ভাসা ধারণা, এর মূল হোতা ছিলেন জিন্না।

‘খেয়াল করো,’ আমাকে বললেন তাহমিদুল হক, যেন-বা আমি তাঁর সমসাময়িক, দেশবিভাগের সময়কার রাজনৈতিক ঘটনাবলির প্রত্যক্ষদর্শী, ‘ক্যাবিনেট মিশনের পরিকল্পনায় জিন্না ও মুসলিম লীগ শেষ পর্যন্ত রাজি হয়েছিল। কংগ্রেস অনেক কষ্টে তাদের রাজি করিয়েছিল। জিন্না যে খুশি মনে রাজি হয়েছিলেন তা নয়। এর চেয়ে ভালো কিছু পাওয়া যায়নি বলেই রাজি হয়েছিলেন। কিন্তু সব পয়মাল করলেন জওহরলাল, হুট করে এক বিবৃতি দিয়ে বসলেন যে কংগ্রেস প্রয়োজনে ক্যাবিনেট মিশনের পরিকল্পনা রদবদল করবে। ব্যাস, জিন্না বেঁকে বসলেন, পাকিস্তান প্রতিষ্ঠার দাবি আবার নতুন করে তুললেন। ভারত ভাঙার জন্য মরিয়া হয়ে উঠল মুসলিম লীগ। জওহরলাল সেই সুযোগ তাদের হাতে ধরিয়ে দিলেন। আমি আজও বুঝে উঠতে পারলাম না, এটা তার নির্বুদ্ধিতা ছিল, নাকি শয়তানি ছিল।…’

আমি এক ফাঁকে একাত্তরের প্রসঙ্গ তুললাম। পরিহাসের মতো এক অভিব্যক্তি ফুটে উঠল তাঁর চোখেমুখে। বললেন, ‘দ্যাখা বেটা, যে পাকিস্তান আমি মোটেও চাইনি, সেই পাকিস্তান যেন টিকে থাকে, যেন ভেঙে যায় সেজন্য কত কিছুই না করলাম। জেল পর্যন্ত খাটলাম, প্রাণপ্রিয় লাহোর ছেড়ে এই বিদঘুটে করাচি শহরে চলে আসতে বাধ্য হলাম।’

‘ইমতিয়াজের কাছে শুনেছি আপনাদের সেই পত্রিকার কথা।’ আমি বললাম।

‘মার্চের সাতাশ তারিখে আমরা একটা সম্পাদকীয় লিখেছিলাম, ঢাকায় আর্মি অ্যাকশানের সমালোচনা ছিল তাতে। খুব কঠোর ভাষা ব্যবহার করা হয়নি। কিন্তু ভাষার সুরে তো কিছু এসে যায় না। আর্মি আমাদের পত্রিকার অফিসে চড়াও হলো। ধরে নিয়ে গেল আমাকেসহ আরো তিনজনকে। সম্পাদক তখন অফিসে ছিলেন না। তাঁকে ধরতে পারেনি। পরদিন থেকে পত্রিকা বন্ধ করে দেওয়া হলো। আমাদের পাঠানো হলো কারাগারে। কবি ফয়েজ আহমদ ফয়েজও আমাদের মতামতের পক্ষে ছিলেন, কিন্তু উনি বিখ্যাত লোক, উনাকে ধরেনি। আই এ রেহমানের নাম শুনেছ কি? উনি আমাদের সহকর্মী ছিলেন। উনাকে আর্মি খুঁজে পায়নি।’

‘আপনারা সাংবাদিক, বাংলাদেশে পাকিস্তানি আর্মি কেমন নৃশংসতা চালাচ্ছিল তা জানতে পারছিলেন। কিন্তু এখানকার সাধারণ মানুষের মনোভাব কেমন ছিল? তারা কি সব খবর জানতে পাচ্ছিল?’

‘না। তারা খবর পাচ্ছিল না। তা ছাড়া আগে থেকেই একটা হোস্টাইল মনোভাব তৈরি হচ্ছিল। ইস্ট পাকিস্তানে আনরেস্ট বেড়ে উঠলে এখানকার জনসাধারণের ধারণা হয়েছিল, ওসব হচ্ছে ভারতের ইন্ধনে। ভারত পাকিস্তানকে ভাঙতে চায়। শেখ সাহেব ও তাঁর দলকে ভারত ব্যবহার করছে। তারা ইস্ট পাকিস্তানের অবাঙালিদের মারছে। এখানকার মেইনস্ট্রিম মিডিয়া তো সামরিক জান্তাকেই সার্ভ করছিল। আমরা বললাম, শেখ সাহেবের দল মাত্র দুটো বাদে সবগুলো আসনে জয়ী হয়েছে, সুতরাং সবকিছু হওয়া উচিত গণতান্ত্রিক পন্থায়। নির্বাচন দিলাম, লোকে ভোট দিয়ে তাদের প্রতিনিধি নির্বাচিত করল, এখন আমরা সেটা মানব না, অ্যাসেমব্লি ডাকব না, ডেকে আবার বাতিল করে দেব–এভাবে তো কোনো ফয়সালা হওয়ার নয়। কিন্তু এরা ভাবল বল প্রয়োগ করলেই সব ঠিক হয়ে যাবে, বাঙালি সোজা হয়ে যাবে। কী মূর্খ আর অদূরদর্শী! যেদিন রাতে ঢাকার রাস্তায় ট্যাংক নামিয়ে দিল, সেদিনই আমরা বুঝে ফেললাম যে সব শেষ। পাকিস্তানের দফা রফা। এ আর টিকবে না। নিজের দেশের নিরীহ লোকজনকে এইভাবে কেউ মারে? কিছুদিন আগে এক পত্রিকায় নিয়াজির এক সাক্ষাৎকার পড়লাম, উনি এখনো বলছেন, যুদ্ধে তাঁর বাহিনী জিতত। কত্ত বড় বেয়াকুফ! একটা ভূখণ্ডের পুরো জনগোষ্ঠীকে তোমরা হোস্টাইল করে ফেলেছ, ওখানে তুমি কাকে মেরে যুদ্ধে জিতবে? কতজনকে মারবে? হাজার মাইল দূরের সেই ভূখণ্ডে গিয়ে কতদিন ধরে তুমি যুদ্ধ করবে? আর যুদ্ধ করে তুমি করবেই বা কী? ওখানকার পথের ভিখারিটাকেও তুমি শত্রু বানিয়ে ফেলেছ। ইন্ডিয়া যদি তোমাদের মুক্তিবাহিনীকে সাহায্য না-ও করত, তবু নিয়াজির বাহিনীর পক্ষে ওই যুদ্ধে চূড়ান্তভাবে জেতা সম্ভব ছিল না। কারণ ওটা ছিল একটা জনযুদ্ধ। কোনো জনযুদ্ধেই বহিরাগত কোনো বাহিনী শেষ পর্যন্ত জিততে পারে না।’

আমি বললাম, ‘আপনি তো আমাদের মনের কথাগুলোই সব বলছেন।’

তিনি বললেন, ‘তোমাদের মনের কথাগুলোই ছিল বাস্তব সত্য কথা। জাস্টিস বলে একটা শাশ্বত বিষয় আছে, ওটা বোঝা যায়। যারা বোঝে না তারা নির্বোধ নয়, শয়তান। ইয়াহিয়া, নিয়াজি, ভুট্টো সবগুলি ছিল শয়তান।’

এর মধ্যে ইমতিয়াজ এসে আমাকে বলল, ‘মেজর চাচার সঙ্গে দেখা করতে চাও? তাহলে চলো, এই ফাঁকে ঘুরে আসি। পরে আর দেখা হবে না, চাচা কাল সকালে লাহোর যাচ্ছেন।’

আমি ঝট করে উঠে দাঁড়িয়ে বললাম, ‘তাহলে এক্ষুনি চলো। উনার সঙ্গে দেখা না হলে আমার এই সফর তো অসম্পূর্ণ থেকে যাবে!’

ইমতিয়াজের বাবা বললেন, ‘কিন্তু ডিনারটা এখানেই করবে, কেমন?’ ইমতিয়াজের দিকে চেয়ে বললেন, ‘ওরা খেয়ে আসার জন্য পীড়াপীড়ি করলে বলো, মা এখানে রান্নাবান্না করেছেন।’

ইমতিয়াজ তার বাবাকে আশ্বস্ত করে আমাকে নিয়ে বেরিয়ে পড়ল। পায়ে হাঁটা পথ, পাঁচ মিনিটেই পৌঁছে গেলাম ইমতিয়াজের সেই সেই চাচার বাসায়, যাঁর কথা মস্কোতে সে আমাকে বলেছিল। তিনি পাকিস্তান সেনাবাহিনীর একজন মেজর হিসেবে একাত্তরের পুরোটা সময় পূর্ব পাকিস্তানে দায়িত্বরত ছিলেন।
পরিচয়ের পরেই তিনি আরম্ভ করলেন জুলফিকার আলি ভুট্টোর মুপাত: ‘এ ভিশাস পলিটিশিয়ান হি ওয়াজ! সাচ এ শ্রুড, দ্যাট হি ফুল্ড দ্য হোল পাকিস্তান আর্মি!’

‘ইয়াহিয়ার কোনো দোষ ছিল না?’ আমি বললাম।

‘পাগল আর মদ্যপের দোষ ধরতে নেই বাছা!’ হাসতে হাসতে বলেন প্রাক্তন মেজর সাহেব।

‘কিন্তু আপনারা কী করেছিলেন? আপনারা, যারা অফিসার ছিলেন?’

‘আর্মি চলে কম্যান্ড সিস্টেমে। আমরা ছিলাম হুকুমের দাস।’

‘নির্বিচারে নিরীহ-নিরস্ত্র মানুষ মারার হুকুম?’

‘একাত্তরে তোমার বয়স কত ছিল?’ একটু তির্যক মনে হলো তাঁর কণ্ঠ।

‘পাঁচ।’ আমি অপ্ররোচিত থাকার চেষ্টা করলাম।

‘পাঁচ মাস, না পাঁচ বছর?’

‘পাঁচ বছর।’

‘অল দ্য সেইম। ইউ হ্যাভবিন ব্রট আপ উইথ মিথস্ অ্যান্ড লেজেন্ডস অ্যাবাউট সেভেন্টি ওয়ান, মাই বয়!’

‘ইউ আর রং, আঙ্কেল।’

‘ওয়েল, হোয়াট ডু ইউ নো?’

‘ইউ কিল্ড, জাস্ট ম্যাসাকারড্ ইনোসেন্ট পিপল।’

‘হাউ মেনি? থ্রি মিলিয়ন?’

‘ইউ টেল মি হাউ মেনি।’

‘নট ইভেন হাফ এ মিলিয়ন, আই থিংক।’

‘ইউ থিংক? হাহ্!’

আমার কণ্ঠে ও চোখমুখের অভিব্যক্তিতে সম্ভবত তীব্র ঘৃণা ছড়িয়ে পড়ল। প্রৌঢ় ভদ্রলোকটি এবার চুপ মেরে গেলেন। গভীর মনোযোগের সঙ্গে চেয়ে রইলেন আমার মুখের দিকে। তারপর ধীরে ধীরে বললেন, ‘আফটার অল ওটা ছিল একটা যুদ্ধ। তুমি জান, যুদ্ধ মানে কী। শত্রুকে মারার সর্বাত্মক চেষ্টা। বাঙালি গেরিলা ফাইটারস ট্রাইড দিয়ার বেস্ট, দি ইন্ডিয়ানস্ ট্রাইড দিয়ার বেস্ট, টু কিল অল অফ আস। দ্য হোল টেরিটোরি অফ ইস্ট পাকিস্তান বিকেম এ ডেথ-ট্র্যাপ, এ ডেডলি কগ্মায়ার ফর আস…!’

‘অ্যান্ড ইউ সাকসিডেড টু কিল থ্রি মিলিয়ন! অর হাফ এ মিলিয়ন, ইন ইউর এস্টিমেট?’ আমার কণ্ঠে তীব্র শ্লেষ।

‘তোমাদের লোকেরাও কিন্তু কম মারেনি, বেটা! অবাঙালিদের মেরে কচুকাটা করেছিল। আমি প্রথমে যে-এলাকায় ছিলাম, সেখানে আমাদের কাছে সাহায্য চাইতে এসেছিল সাধারণ লোকেরা। তাদের ঘরবাড়ি লুট হয়ে যাচ্ছে, মেয়েদের ধরে নিয়ে রেপ করছে, শিশুদের মারছে। ওরা এসে বলল, আমাদের বাঁচান স্যার, শেখের লোকেরা আমাদের শেষ করে ফেলল।’

‘কোথায় এটা? কোন এলাকায়?’

‘সারা ইস্ট পাকিস্তানেই, যেখানে যেখানে অবাঙালি ছিল। আমি প্রথম দিকে ছিলাম রংপুর ক্যান্টনমেন্টে। বাঙালিদের অত্যাচারে সাধারণ অবাঙালিরা এসে আমাদের অনুরোধ করতে লাগল, আপনারা আসেন স্যার, আমাদের বাঁচান।’

‘কোথা থেকে তারা এসেছিল?’

তিনি উত্তর না দিয়ে বললেন, ‘তুমি খোঁজ নিয়ে দেখো, চিটাগাঙে কী হয়েছে, খুলনায় কী হয়েছে, নওগাঁ, সান্তাহার, ফুলবাড়ি, সৈয়দপুর, পাবর্তীপুরের দিকে কী হয়েছে.., সব জায়গার নাম এখন আমার মনেও নেই।’

আমি বললাম, ‘ওসব ছিল সাধারণ মানুষের সঙ্গে সাধারণ মানুষের বিরোধ-সংঘাত। কিন্তু আপনারা একটা নিয়মিত সামরিক বাহিনীর সশস্ত্র লোক; আপনারা কেন নিরীহ সাধারণ মানুষের ওপর গণহত্যা চালিয়েছিলেন?’

‘গণহত্যা? এটা তোমাদের ভুল ধারণা।’

‘পঁচিশে মার্চের রাতে ঢাকায় আপনারা যা করেছিলেন, সেটা গণহত্যা ছিল না?’

‘তা আমি বলতে পারব না। আমি তখন ঢাকায় ছিলাম না।’

‘ব্যক্তিগতভাবে আপনার কথা তো বলছি না। আপনাদের পুরো বাহিনী…।’

‘আমি তো তোমাকে বলেছিই, ভুট্টো সাহেব গোটা আর্মি লিডারশিপকে বোকা বানিয়েছিলেন। ডিস্টারবিং এলিমেন্টগুলোর ওপর হঠাৎ প্রচণ্ড একটা আঘাত হেনে স্তম্ভিত, আতঙ্কিত করে দিতে চেয়েছিলেন। শক অ্যান্ড অ স্ট্র্যাটেজি। তাঁরা ভেবেছিলেন, এতেই সব ঠাণ্ডা হয়ে যাবে। কিন্তু ওটা একটা ভুল স্ট্র্যাটেজি ছিল। মারাত্মক ভুল। কিন্তু এমন দুয়েকটি ঘটনা ছাড়া, নিয়মিতভাবে যখন যুদ্ধ শুরু হয়ে গেল, তখন ম্যাস কিলিং যেটা তোমরা বলে থাক, সেরকমটা হয়নি। আমি যতদূর জানি।’

‘সারা বাংলাদেশ জুড়ে শত শত গণকবর আছে। এখনো অনেক গণকবর অনাবিষ্কৃত রয়ে গেছে।’

‘পাঁচ-দশটা লোককে একটা গর্তের মধ্যে কবর দিলেই সেটাকে গণকবর বলা যায় না। আর এমন গণকবরে তুমি অবাঙালিদের হাড়গোরও পাবে। অবাঙালিদের মেরে মেরে কুয়ো ভর্তি করা হয়েছে।’

‘কিন্তু একটা কথা বলেন তো, রক্তপাত শুরু করেছিল কারা? বাঙালি-অবাঙালি যাই বলেন, এত এত নিরীহ সাধারণ মানুষের মৃত্যুর প্রধান দায়টা কার?’

‘প্রথমত ভুট্টোর, তারপর ইয়াহিয়ার। নিয়াজি-টিক্কা খানদের হিসাবেই নিলাম না। ওরা ছিল হুকুমের দাস। আমরা অফিসার ও জওয়ানরাও। আফটার অল আর্মি চলে কম্যান্ড সিস্টেমে।’

‘কিন্তু আপনার কি খারাপ লাগে না, সেসব রক্তপাতের ঘটনাগুলো মনে পড়লে?’

ভদ্রলোক একটা লম্বা শ্বাস ফেললেন। তারপর নীরব হয়ে গেলেন।

এবার আমার খারাপ লাগতে শুরু করল: আমি এখানে অতিথি, সৌজন্য বলে একটা ব্যাপার তো আছে। আমার কর্কশ কথাবার্তা ও বিরূপ অভিব্যক্তি স্বাভাবিক সৌজন্যের সীমা পেরিয়ে একটা তিক্ত পর্যায়ে চলে গেছে। এখন আমার একটু সংযত হওয়া উচিত।

হঠাৎ আমার ভিতরে এক ধরনের অস্বস্তি শুরু হলো। ইচ্ছে হলো ভদ্রলোকের সামনে থেকে দ্রুত চলে যাই। আমাদের আলাপের মাঝখানে ইমতিয়াজ উঠে বাড়ির ভিতরে চলে গেছে; আমি তার সন্ধানে একবার অন্দরমহলের দিকে তাকালাম। প্রাক্তন মেজর সাহেব সেটা লক্ষ করলেন। তারপর হঠাৎ বললেন, ‘ইমতিয়াজ কি তোমাকে আমার ছেলেটির কথা বলেছে?’

আমি কিছু বুঝতে পারলাম না। চোখে প্রশ্ন নিয়ে তাকালাম তাঁর দিকে।

তিনি বললেন, ‘আমার একটি ছেলে আছে। সে বাঙালি।’

‘মানে?’ আমি আকাশ থেকে পড়লাম।

‘তোমার বাড়ি বাংলাদেশের কোন অঞ্চলে?’

‘নর্থবেঙ্গলে, কেন?’

‘সেপ্টেম্বরের দিকে আমার পোস্টিং ছিল ফরিদপুর। একটা নদীর তীরে ছিল আমাদের ক্যাম্প। ভাটিয়াপাড়া ক্যাম্প, নদীটার নাম মধুমতি। নদী দিয়ে স্পিডবোটে করে এক বিকেলে যাচ্ছি…, আমরা বের হলেই আশেপাশের গ্রামের মানুষেরা ভয়ে পালাতে আরম্ভ করত…’

‘কারণ আপনারা নির্বিচারে গুলি ছুড়তেন, ঘরবাড়িতে আগুন লাগিয়ে দিতেন, লোকজনকে লাইন করে দাঁড় করিয়ে ব্রাশ ফায়ার করে পাখির মতো মারতেন…।’

‘দাঁড়াও বেটা, দাঁড়াও! মাথা ঠাণ্ডা করে একটু মন দিয়ে শোনো!’

আমি চুপ করলাম।

মেজর সাহেব বলে চললেন, ‘সেপ্টেম্বরের এক বিকেলে জনা তিনেক সোলজার সঙ্গে নিয়ে স্পিডবোটে নদীর উজানের দিকে যাচ্ছি। জাস্ট দেখতে। একটা গ্রামের পাশ দিয়ে যেতে যেতে দেখি, নদীর খাড়া পাড়ে একটা ভাঙা বাড়ির উঠান থেকে দৌড়াতে দৌড়াতে বেরিয়ে আসছে দুই-আড়াই বছরের একটা বাচ্চা ছেলে, সম্পূর্ণ উলঙ্গ, কোমরে শুধু একটা কালো সুতা বাঁধা। ছেলেটির হাতে একটা সেদ্ধ ডিম, ডিমটি মনে হয় তখনও গরম ছিল, সে একবার সেটি এক হাতে নিচ্ছে, আবার অন্য হাতে নিচ্ছে, আর ফুঁ দিচ্ছে। এই করতে করতে সে এসে একদম নদীর কিনারে দাঁড়াল, তারপর আমাদের স্পিডবোটটি দেখে অবাক হয়ে চেয়ে রইল, তার হাত থেকে পড়ে গেল ডিমটা। আমি সিপাইদের বললাম, ওকে ধরে নিয়ে এসো। সৈন্যরা সঙ্গে সঙ্গে স্পিডবোট পাড়ে ভেড়াল, ছেলেটি অবাক হয়ে চেয়ে চেয়ে দেখতে লাগল। সারা গ্রামের সমস্ত মানুষ পালিয়ে গেছে, বাড়িটির উঠানে একটা হাঁসমুরগি পর্যন্ত নেই। শুধু বাচ্চা ছেলেটির কথাই ভুলে গেছে সবাই। আমার সোলজাররা ওকে ধরে নিয়ে স্পিডবোটে তুলল। তখন সে কান্না শুরু করে দিল।’

ভদ্রলোক থামলেন।

আমি বললাম, ‘আপনি ওকে এখানে নিয়ে এলেন?’

‘আমার কি তখন চলে আসার উপায় ছিল? পাঠিয়ে দিলাম।’

‘কেন?’

‘আমার কোনো সন্তান ছিল না।’

‘সে এখন কোথায়?’ আমি জানতে চাইলাম।

‘লন্ডন। ব্যারিস্টারি পড়তে গেছে।’

‘ওর সেসব কিছু মনে আছে?’

‘না। মাত্র দুই কি আড়াই বছর ছিল ওর বয়স।’

‘পরে ওকে বলেছেন সব কথা?’

‘এখনও বলা হয়নি।’

‘বলবেন?’

‘বলব। আগে ওর পড়াশোনা শেষ হোক।’

‘সবকিছু শোনার পর ও যদি বাংলাদেশে ফিরে যেতে চায়?’

‘যদি বলছ কেন? অবশ্যই যেতে চাইবে, এবং যাবে। আমরা কেন তাকে ধরে রাখব?’

‘পরেও আপনাদের কোনো ছেলেমেয়ে হয়নি?’

‘না।’

আমার একটুও বিশ্বাস করতে ইচ্ছা করে না যে প্রাক্তন মেজর সাহেব চুরি করে নিয়ে যাওয়া বাঙালি ছেলেটিকে কোনোদিন সত্য কাহিনীটা বলবেন। হয়তো আমাকেও বলতেন না, আমার কথার ফাঁদে পড়ে, নিজের মহত্ত দেখাবার লোভে আগুপিছু কিছুই চিন্তা না করে বলে ফেলেছেন, পরে নিশ্চয়ই পস্তাবেন এবং মনে মনে বিপদ গুনবেন এই ভেবে যে ইমতিয়াজের মাধ্যমে আমি কোনোভাবে সেই ছেলেটির সঙ্গে যোগাযোগ করে তাকে সব সত্য কথা বলে দেব।

ইমতিয়াজের সঙ্গে এক বছর ধরে একই ঘরে থাকি, কত কথাই না সে আমাকে বলেছে, কিন্তু গল্প-উপন্যাসের চেয়েও নাটকীয় এই ঘটনাটির কথা সে আমাকে ভুলেও কোনো দিন বলেনি। কেন? ওই দিন রাতেই সে-কথা আমি ইমতিয়াজকে জিজ্ঞাসা করি। সে ‘ও হো, তাই তো! তাই তো! বলিনি কেন!’ এইরকম অভিনয় করে।

৬. ফারহানা
ভূ-ভারতে এমন অপরূপ সুন্দর মেয়ে থাকতে পারে এ আমার কল্পনায়ও ছিল না। সুন্দরীরা সব জড়ো হয়েছে মস্কোতে: রুশী, উক্রেনীয়, বেলারুশ সুন্দরীদের রকম-সকমই আলাদা। লেবানন, সিরিয়া, জর্ডান, ইয়েমেন, পেরু, বলিভিয়া, একুয়েডরের সুন্দরীরাও একেকটা বিস্ময়! তাকালেই মাথা ঘুরে যায়, সরে যায় পায়ের তলার মাটি। কিন্তু তাই বলে পাকিস্তানে! পোড়-খাওয়া তামাটে চামড়ার ইমতিয়াজের বোন যে আরমেনিয়ার শ্রেষ্ঠ রূপসীকেও লজ্জা দিতে পারে, খোদার কসম, আমি স্বপ্নেও ভাবিনি। মস্কোতে ইমতিয়াজ আমাকে বলেছিল তার একটি ছোট বোন আছে, সে করাচির এক কলেজে ইন্টারমিডিয়েট পড়ে এবং রুশ সাহিত্যের রীতিমতো পণ্ডিত। কিন্তু ওর সম্পর্কে আসল সত্যটাই সে আমাকে বলেনি: তার ছোট বোনটি আসলে এক পাঞ্জাবি পরী!

ফারহানাকে প্রথম দেখলাম ডিনারের টেবিলে। কাঁধ পর্যন্ত ঘন মিশকালো চুল, লম্বাটে মুখমণ্ডল, টিকোল নাক, কাটা কাটা ঠোঁট, জ্বলজ্বলে বড় বড় চোখ। ওর রঙ ও রূপের বর্ণনা দেওয়ার চেষ্টা করা অর্থহীন, কারণ ওটা আমার সাধ্যের অতীত। বরং বলা যেতে পারে ওর বিস্ময়কর অসঙ্কোচ, সপ্রতিভ ভাবভঙ্গি, কথাবার্তা ও জ্ঞানগম্যির কথা। সে আমার সঙ্গে এমনভাবে আলাপ শুরু করল যেন, আমাদের পরিচয় অনেক দিনের।

প্রথমেই আমাকে জিজ্ঞেস করল: ‘হোয়াট ইজ রিয়েলি গোয়িং টু হ্যাপেন উইথ সোভিয়েত সিস্টেম?’
আমি ভড়কে গেলাম: সুন্দরীরা জ্ঞানের কথা বললে নিজেকে আমার খুব দুর্বল মনে হয়। আমি জ্ঞানী লোক নই; কিন্তু যেটুকু বিদ্যাবুদ্ধি আমার আছে বলে বিশ্বাস করি, তাতেও জীবনে কোনো রূপসীর মুখে বুদ্ধিদীপ্ত একটি কথাও শুনিনি, ফলে তাদের মোকাবিলা করতে অসুবিধা হয়নি। ফারহানা একই সঙ্গে রূপসী ও বুদ্ধিমতী: এটা বড় বিপদের কথা। কী কথায় আমার বিদ্যাবুদ্ধির ঘাটতি ধরা পড়ে যায় কে জানে।

ফারহানার আক্রমণ থেকে আমাকে রক্ষা করতে এগিয়ে এলো ইমতিয়াজ। বোনের দিকে চেয়ে সে ঠাট্টার সুরে বলল, ‘খেতে বসে জ্ঞানের আলাপ করতে নেই। বদহজম হয়ে যাবে।’

ফারহানা মৃদু হাসল। ওদের বাবার মুখেও হাসির আভাস দেখা গেল। তিনি আমার দিকে চেয়ে বললেন, ‘তোমাদের কী মনে হয়? আসলে কোন দিকে এগোচ্ছে সোভিয়েত ইউনিয়ন?’

ইমতিয়াজ বলল, ‘দেখা যাক।’

ফারহানা আমার দিকে তাকাল: ‘হোয়াট ডু ইউ সি?’

‘ঠিক বুঝতে পারি না। একবার মনে হয়, সব লণ্ডভণ্ড হয়ে যাবে। আবার মনে হয়, না, একেবারে সব শেষ হয়ে যাবে না।’ আমি বললাম।

ফারহানা বলল, ‘এই শেষের কথাটা কিন্তু তোমার অবজারভেশন না, উইশফুল থিংকিং। সোভিয়েত সিস্টেম ফেইল করলে তুমি কষ্ট পাবে, সেজন্য তুমি বিশ্বাস করতে চাও না যে সেটা ঘটবে।’

‘লুক, হিয়ার কেম লেডি অ্যারিস্টোটল!’ টিটকারি ছুঁড়ে দিল ইমতিয়াজ।

ফারহানা ভাইয়ের দিকে চেয়ে চোখ পাকাল, হাসল, তারপর বলল, ‘কিন্তু সোভিয়েত সিস্টেম আর টিকবে না, আমরা কেউ চাই বা না চাই…।’

১৯৯১ সালের জুলাই মাসে করাচিতে ফারহানা যখন এই কথা বলেছিল, তখনও গর্বাচভের বিরুদ্ধে ব্যর্থ অভ্যুত্থান ঘটেনি। কিন্তু তার এক মাসের মাথায় যে সে-ঘটনা ঘটে যাবে, এবং তার মাত্র পাঁচ মাস পরেই যে পৃথিবীর প্রথম সমাজতান্ত্রিক রাষ্ট্র সোভিয়েত ইউনিয়নের আনুষ্ঠানিক বিলয় ঘটবে এই দিব্যজ্ঞান ফারহানা কোথায় পেয়েছিল কে জানে।

তার চেয়ে বড় বিস্ময়ের কথা, সোভিয়েত ইউনিয়নের ধ্বংস্তূপের ওপর টলোমলো পায়ে ধুঁকছিল যে পূঁজিবাদপ্রত্যাশী রাশিয়া, মদ্যপ ইয়েলৎসিনের হাতে পড়ে সর্বব্যাপী সঙ্কটে যার দশা-বিপর্যয়, সেই দেশের রাজধানীতেই গিয়ে হাজির হয়েছিল ফারহানা, ১৯৯২ সালের আগস্ট মাসে, রুশ সাহিত্যে উচ্চশিক্ষা নেওয়ার উদ্দেশ্যে।

আকাশচুম্বী মুদ্রাস্ফীতির ফলে আমাদের বিশ্ববিদ্যালয়ের দেওয়া বৃত্তির অর্থ কানাকড়িতে পরিণত হয়েছে এবং আর্থিক সঙ্কটে আমাদের অনাহারী দশা। চোরাকারবারি বন্ধুদের বদান্যতায় কোনোমতে দিনগুজরান। সেই হাহাকারের মধ্যে ফারহানাকে মস্কোতে পেয়ে আমার ধড়ে প্রাণ ফিরে আসে; আমি তার প্রেমে পড়ে যাই। কিন্তু সে-কথা তাকে জানানোর সাহস জোটে না; একতরফা গোপন প্রেম গুমরে মরতে থাকলে তীক্ষ্ণধী ফারহানা টের পেয়ে যায় এবং অকপটে আমাকে এই কথাগুলো বলে: ‘আমাদের খানদানে মেয়েদের বিয়ে হয় কাজিনদের সঙ্গে। বাবা-চাচারা কমিউনিস্ট হলে কী হবে, চৌদ্দপুরুষের বাঁধা নিয়মের বাইরে পা রাখার মতো বিপ্লবী তারা হতে পারেনি। তা ছাড়া থিওরিটিক্যালি ডিক্লাসড্ হও আর যাই হও, ফিউডাল হেরিটেজের গৌরব মনের গভীরে কাজ করেই চলে। নইলে এই সোভিয়েতরা কেন জারদের আমলের সব হেরিটেজ রক্ষা করতে কোটি কোটি রুবল খরচ করে মিউজিয়ামগুলো মেনটেইন করেছে সত্তর বছর ধরে? ক্লাস কনশাসনেসের কথা বলে কেন তারা সব ধ্বংস করে ফেলেনি? ফ্যামিলি লেভেলেও ওই একই মেন্টালিটি। তুমি খেয়াল করো দেখো, সত্যিকারের কমিউনিস্ট বলতে যা বোঝায়, মানে আগাপাশতলা ডিক্লাসড, তারাও খানদানের আভিজাত্যের মোহ থেকে বের হতে পারে না। মেজর চাচার একটি ছেলে আছে, তুমি শুনেছ নিশ্চয়? লন্ডন গেছে পড়াশোনা করতে। ও আমাকে খুব পছন্দ করে। কিন্তু আমি জানি ওর সঙ্গে আমার বিয়ে হবে না। কারণ ওর শরীরে আমাদের খানদানের রক্ত নেই। ও বাঙালি। ’

আমি অবাক: ‘তুমি কী করে জান? তোমার জš§ কবে?’

‘আমি সব জানি।’

‘ছেলেটা কি জানে যে সে বাঙালি?’

‘জানে। কিন্তু ও যে জানে, এটা আমি ছাড়া আমাদের বংশের কেউ জানে না।’

‘ও কীভাবে জানতে পেল?’

‘আমি বলেছি।’

‘তুমি কার কাছে শুনেছ?’

ফারহানা আমার এই জিজ্ঞাসা মেটায়নি।

১৯৯৩ সালের আগস্টে মস্কোর পাঠ চুকিয়ে দেশে ফিরে এলাম। ইমতিয়াজ ও ফারহানার সঙ্গে সব যোগাযোগ চিরতরে ছিন্ন হয়ে গেল।

৭. আলফাডাঙা ২০০৩
‘মজার একটা গল্প বলি আপনাকে,’ মধুমতির তীরে বসে মুক্তিযুদ্ধের নানা ঘটনা নিয়ে গল্প করতে করতে হঠাৎ বললেন হুমায়ুন কবির, সাবেক নৌ-কমান্ডো, মুক্তিযুদ্ধের সময় মংলা-সুন্দরবন এলাকায় বুকে লিমপেড মাইন বেঁধে মাইলের পর মাইল গোপনে সাঁতরে গিয়ে বিদেশি জাহাজ ডুবানো ছিল যাঁর প্রধান কাজ। ১৯৯৬ সালে, যখন দৈনিক ভোরের কাগজে কাজ করি, মুক্তিযুদ্ধে নৌ-কমান্ডোদের নিয়ে একটি ফিচার লেখার সুবাদে পরিচয় ঘটে তাঁর সঙ্গে। তারপর গড়ে ওঠে বন্ধুত্ব। আমি তাঁর গ্রামে মাঝেমাঝেই যাই। তাঁর গল্প শুনি: তিনি চান আমি তাঁর কাহিনীগুলি লিখি।

২০০৩ সালে তিনি আমাকে এই কাহিনী বললেন।

‘পানাইল বাজারে এক ছেলে আসছে, বাংলা বলতে পারে না, উর্দু বলে, আর ইংলিশ বলে। সে ভ্যানগাড়ির উপরে দাঁড়ায়ে আছে, ভ্যানগাড়িতে মাইক লাগান। সে বলে দিচ্ছে, আর এক লোক মাইকে বলতেছে, যুদ্ধের সময় কার ছেলে হারায়ে গেছে, প্রমাণ দিয়ে ছেলেকে নিয়ে যান।


‘তিন চার দিন ধরে পানাইল বাজার, আলফাডাঙা বাজার সব জায়গায় মাইকিং করে। অনেক লোকে যায়, দেখে কিন্তু প্রমাণ মিলে না। তারপর একদিন এক লোক ওই ছেলেকে দেখে কাছে আগায়ে যায়, হালকা-হালকা চিনতে পারে। ছেলেকে বলে, তুমি আমাদের ইমরান না? ছেলে বলে, প্রমাণ কী? তখন এক মহিলাকে নিয়ে আসে ওই লোক। মহিলা তাড়াতাড়ি ছেলের জামার পিছন দিক টেনে তুলে দেখে পিঠের মধ্যে একটা দাগ, দেখেই সে ছেলেকে জড়ায়ে ধরে কান্না, আমার ইমরান, এইটা আমার ইমরান। ছোটবেলায় নাকি বটির উপর পড়ে গেছিল, সেই কাটার দাগ। তখন ছেলেটা বুঝল, এটাই তার মা। বাড়িতে গেল। তার ছয়টা বোন, একটা ভাই। খুব গরিব। বাবা মারা গেছে…।’

বহু বছর পর আমার মনে পড়ে গেল ইমরান, ফারহানা, তাদের বাবা, এবং বিশেষ করে মেজর চাচার কথা। প্রাক্তন মেজর সাহেব আমাকে বলেছিলেন ফরিদপুর, মধুমতি নদীর কথা। অবিশ্বাস্য, অলৌকিক মনে হয়।


‘ওই যে ওদিকে,’ নদীর ভাটির দিকে হাত দিয়ে দেখিয়ে বলেন হুমায়ুন, ‘ভাইট্টাপাড়ায় ছিল পাকিস্তানি আর্মির বিরাট ক্যাম্প। ছেলেটা পরে তার মাকে বলিছে সব কাহিনী। সে বড় হইছে পাকিস্তানের করাচি শহরে। লন্ডন থেকে ব্যারিস্টারি পাস করে আসিছে…।’

হুমায়ুন কবিরের পরের কথাগুলো আর আমার কানে আর প্রবেশ করে না, মনে হয় কাহিনীর বাকি অংশটা আমার জানা। মেজর সাহেব, মেজর ফাহমিদ উল হক, আমাকে বলেছিলেন যে তিনি তাঁর বাঙালি ছেলেটিকে সব বলবেন, ছেলেটি চাইলে তিনি তাঁকে স্বদেশে সত্যিকারের মা-বাবার কাছে ফিরতে দেবেন, জোর করে ধরে রাখবেন না।

‘এক পাকিস্তানি আর্মি অফিসার ইমরানকে নিয়ে গেছিল।’ বলে চললেন হুমায়ুন কবির, ‘ওই ভাইট্টাপাড়ায় ছিল তাদের ক্যাম্প। একদিন ওদের গ্রামে পাকবাহিনী হামলা করিছে, সব লোক পালায়ে গেছে, খালি ওই ছোট্ট বাচ্চাটা ছাড়া পড়িছে। পরে সবাই বাড়ি ফিরে আর বাচ্চারে পায় নাই। সবাই মনে করিছে নদীতে পড়ে গেছে ছেলেটা। পরে অনেক খোঁজাখুঁজি করিছে। জেলেদের বলিছে রাখিছে, একটা বাচ্চা ছেলের লাশ পাওয়া গেলে যেন নিয়ে আসে। কিন্তু পাওয়া যাবে কীভাবে? আর্মি অফিসারটার বউয়ের কোনো বাচ্চাকাচ্চা হয় না, তাই নিয়ে গেছে। নিজের ছেলের মতন করে মানুষ করিছে। অনেক ধনী লোক, কয়েকটা নাকি গার্মেন্টস ফ্যাক্টরির মালিক, আরো কী কী সব ব্যবসা আছে। বুড়া হয়ে অসুস্থ হইছে, একদিন ছেলেকে কাছে ডেকে নিয়ে বলিছে, বাবা, এই হচ্ছে সত্য ঘটনা, ডায়রি বার করে জায়গার নাম, নদীর নাম সব বলিছে। এখন তুমি যাও, মা-বাবার খোঁজ করো, আমি তো আর বেশিদিন নাই..।’

‘ছেলেটা এখন কোথায়?’ আমি জিজ্ঞেস করলাম।

‘আবার চলে গেছে পাকিস্তান।’

‘কতদিন ছিল এখানে?’

‘বেশি না, দিন সাতেক। ভাঙা ঘরবাড়ি, আর সে করাচি শহরে ধনী ঘরে বড় হইছে, এখানে থাকে কীভাবে? টয়লেট-বাথরুম নাই…। যাওয়ার সময় কিছু টাকা-পয়সা দিয়ে গেছে।’

‘কতদিন আগের ঘটনা এটা?’

‘তা বছর দুয়েক হবে।’

‘তারপর আর আসেনি?’

‘না। সেই যে চলে গেছে, তারপর আর কোনো খোঁজ-খবরই নাই।’

‘কী বলে গিয়েছিল?’

‘বলে গেছিল ছয় মাস পরেই আবার আসবে। কিন্তু আর আসেনি। মা বুড়ি হয়ে গেছিল, অনেক অসুখ-বিসুখে ভুগে মারা গেছে গত বছর। কিন্তু অত সয়সম্পত্তির মায়া ত্যাগ করে সেই ছেলে কি আর আসে?’
হুমায়ুন থামলেন।

মাঘের শীর্ণ মধুমতির বুক থেকে শীতল বাতাসের ঢেউ বয়ে এলো বিস্তীর্ণ বালুচরের উপর দিয়ে। মেজর সাহেবের মুখটা মনে পড়ল। তিনি কি আজও বেঁচে আছেন?
ফারহানা এখন কোথায়? কার সঙ্গে বিয়ে হয়েছে ওর?</doc>