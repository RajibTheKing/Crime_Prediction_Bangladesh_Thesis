<doc>সিডনির পথে পথে (১)
আবু সুফিয়ান | ১১ জুন ২০১১ ৯:৫৯ অপরাহ্ন

অস্ট্রেলিয়ার লা প্যারোজে লেখক ও সাবৃনা

অস্ট্রেলিয়া ‘যাবো’ ‘যাবো’ করছি দুই বছরের বেশি সময় ধরে। কিন্তু কুফা লেগে আছে। যাওয়া হচ্ছে না। এরমধ্যে আমরা লন্ডন গেছি। সাবৃনা কানাডা ঘুরে এসেছে। আমার কুয়ালালামপুর, থাইল্যান্ডের ফুকেট এবং সিঙ্গাপুরেও যাওয়া হয়েছে। কিন্তু অস্ট্রেলিয়া যাওয়া হয়নি। অস্ট্রেলিয়া বড় তাগাদা দিচ্ছে।

একজন এয়ার হোস্টেজ সমস্যা সামাল দেয়ার চেষ্টা করছে। তার মেজাজ রুক্ষ। আমাকে বললো, তোমার বোর্ডিং কার্ডটা দাও। তাকে জানালাম, আমরা কাপল। দুই জায়গায় বসলে কেমন হয়! বয়স্ক লোকটা বললেন, এটা আমার সিট, আমাকে যদি একটা জানালার ধারে বসার ব্যবস্থা করে দিতে পারো–তাহলে আমি এই সিট ছাড়তে পারি।

আমাদের ভ্রমণ বৃত্তান্তের তালিকা দেখে অনেকেই অবাক হবেন। কেউ কেউ বিস্মিত হতে পরেন! কারো মনে কৌতূহলও জাগতে পারে–এরা এত টাকা পায় কোথায়?

এরা কি ঘুষের চাকরি করে? দুই তিন নম্বর কোনো কাজ করে? না চার-পাঁচ নম্বর ব্যবসা বাণিজ্য করে? বাংলাদেশে এইসব কাজীদের অর্থের অভাব নেই। তাদেরই এরকম ভ্রমণ করার কথা। কিন্তু আশ্চর্যের বিষয় হচ্ছে তারা ভ্রমণকে ভাবে অপচয়। অনেকেই আবার দেশে মানুষের টাকা লুটপাট করে বিদেশি ডাক্তার আর হাসপাতালে চিকিৎসার নামে বছর বছর অর্থ ব্যয় করে। এটা তাদের বিদেশ ভ্রমণ!

আমি দুই তিন নম্বর কোনো কাজ করি না। আবার উপরঅলার দয়ায় ঐরকম ‘ভ্রমণ’ও করি না। কিন্তু ঘুরে বেড়াই।

তাহলে ভ্রমণ করে কে?

ভ্রমণ করে দুই শ্রেণীর মানুষ—‘আমীর’ এবং ‘ফকির’। ’আমীরে’র থাকে ধনসম্পদ। আর ‘ফকিরে’র সম্পত্তি তার হৃদয়। আমীর ধনকে নিজের জন্য ভোগ করে। আর ফকির অন্যের সাথে নিজের সবকিছুকেই ভাগ করে দেয়। ভাগ করে দিয়ে সে জীবনকে উপভোগ করে।

আমি একজন ‘ফকির’। ফকিরের যেমন ক্ষুধার চিন্তা নেই, আমারও ভ্রমণের চিন্তা নেই। কোনো না কোনোভাবে আল্লাহপাক ব্যবস্থা করে দেন। মোজাদ্দেদ আল ফেসানি শায়েখ আহমদ ফারুকির (র.) গ্রন্থ মকতুবাত-এ আছে, “অন্বেষণ প্রাপ্তির পূর্বলক্ষণ।” আমি অণ্বেষণকারী!

নতুন কোনো জায়গায় যাওয়ার আগে নানারকম লোকজনের সাথে কথা বলি। দেশে এবং বিদেশে। কোথায় থাকবো–কোথায় ঘুরবো, শস্তা কীভাবে হবে, সুবিধা কোথায় পাওয়া যাবে ইত্যাদি। এইবারই প্রথম বিদেশে যাওয়ার আগে কারো সাথেই আমি যোগাযোগ করিনি। সমস্ত কিছুই করেছে সাবৃনা।

আমি কোনো রিস্ক নেইনি। কেন নেইনি, কারণটা বলি।

বছরখানেক আগে সুমন ভাই বললেন, আপনারা কানাডা এসে ঘুরে যান। সুমন ভাই মানে সাবৃনার বড় ভাই। স্বপরিবারে কানাডা থাকেন। বিশ্ববিদ্যালয়ের মেধাবী শিক্ষক। উনি আমাদের ভিসা আবেদনের জন্য চিঠি এবং অনুষাঙ্গিক কাগজপত্র পাঠালেন। আমি কাজ গুছাতে পারলাম না। ঠিক হলো সাবৃনা একাই ভাইয়ের বাড়িতে বেড়িয়ে আসবে। ভিসা হলো। যাওয়ার তারিখও ঠিক হলো। আমার শ্বশুর-শ্বাশুড়িসহ সবই খুশি, বোন ভাইয়ের কাছে যাচ্ছে।

যাওয়ার দিন কয়েক আগে সাবৃনা ভাইয়ের সাথে কথা বললো। কথা শেষ করে হাসিমুখে ফোন রাখলো। আমি জিজ্ঞেসা করলাম, কী, সবাই তোমার জন্য কানাডাতে অপেক্ষা করছে, তাই না?

সে বললো, হ্যা। কিন্ত আমি ভাইয়ার ওখানে যাবো না।

যাবে নামানে! ভিসা নিয়েছো, না গেলেতো পরে কখনো ভিসা নিতে গেলে ঝামেলা করবে।

কথা ক্লিয়ার বোঝার চেষ্টা করো। আমি কানাডা যাবো। কিন্ত ভাইয়ার ওখানে থাকছি না। ভাইয়ার বাসায় যাবোনা।

বলো কী? তুমি তাদের একমাত্র বোন। তোমাকে নেয়ার জন্য সুমন ভাই কাগজপত্র সব পাঠালো, প্লেনের টিকেট পাঠাচ্ছে, আর তুমি বলছো যাবো না! যাবে না কেন?

ভাইয়ার সাথে কথা বলে আমার কানাডা যাওয়ার মুড খারাপ হয়ে গেছে। আই ফিল স্যাড! সেজন্য যাব না। এবিষয়ে আর কোনো কথা বলতে চাচ্ছি না। নাউ এন্ড অফ ইট।

আমিও বললাম, আচ্ছা! এন্ড অফ ইট!

লা পেরোজে কাঠের ব্রিজের নিচে সমুদ্র

সাবৃনা ঠিক সময়ে কানাডা গেলো। ভাইয়ের কাছে তার এক মাস থাকার কথা ছিলো। কিন্ত সে টরেন্টোতে গিয়ে সাতদিনের মধ্যে ঢাকা চলে এলো। ভাইয়ের সাথে তার যোগাযোগই হলোনা। খুশি মনে ফিরে এসে বললো, ভিসা কাজে লাগালাম।

তার মুডের ওঠানামা খুবই আকস্মিক। বিদেশের ক্ষেত্রে সেটা ভীষণরকম কঠিন। ঝুকিপূর্ণ! আমার রিস্ক না নেওয়ার প্রধান কারণ সেটি। তবে এটাও নিশ্চিত সে যেটা করবে সেটা ভালো হওয়ার কোনো কারণ নেই, সেটা হবে বেস্ট!

অস্ট্রেলিয়া রওয়ানা হওয়ার দিন দুপুর পর্যন্ত আমি ঢাকার কাজে ব্যস্ত ছিলাম। এরমধ্যে সাবৃনার মুড কয়েকবারই ওঠানামা করেছে। প্রতি সন্ধ্যায় পয়েন্ট ফাইভ এমজির ডেসোপ্যান ট্যাবলেট খাচ্ছে মাথা শান্ত রাখতে।

বিকেলেও যখন আমার ব্যস্ততা কমলো না তখন চা খেতে খেতে বললো, তুমিতো জানো আমার মেজাজ যদি খুব বেশি খারাপ হয়, তাহলে আমি যাওয়া ক্যানসেল করতে পারি।

হ্যাঁ। না জানার কী! তোমার সাথে বারো বছর সংসার করি, আমি না জানলে জানবে কে?

সেইক্ষেত্রে তোমার একা যেতে হবে।

আমি বললাম, আচ্ছা।

এখন পর্যন্ত তুমি তোমার কিছুই গোছাওনি–কোথাও যাওয়ার আগে যাওয়ার প্রস্তুতি নেওয়াটাওতো আনন্দ–সেগুলো নিয়ে কথা বলাও আনন্দ, আনন্দ কি-না বলো?

অবশ্যই আনন্দ।

মুখে আমি আনন্দের কথা বলছি, কিন্ত অন্তরে একটা ভীতি কাজ করছে। যদি এই ভীতি বাস্তবে পরিণত হয় তাহলে দুই সপ্তাহের অস্ট্রেলিয়া সফর চব্বিশ ঘণ্টার মধ্যে শেষ হয়ে যাবে!

সিডনি যাওয়ার আগে কুয়ালালামপুরে আমাদের দুই দিন থাকার কথা। কিন্তু সময়ের কারণে ঢাকা থেকে মালয়েশিয়ান ভিসা নেয়া হয়নি। এর আগে একবার এই ভুল করেছি। মালয়েশিয়া গিয়ে মনে হয়েছিলো ভিসা নেইনি। পরে এয়ারপোর্টে দুইশ ডলার দণ্ডি দিয়ে ভিসা নিয়েছিলাম। প্রথমবারের ভুল ক্ষমাযোগ্য অন্যায়। দ্বিতীয়বারের ভুল শাস্তিযোগ্য অপরাধ।

ভেতরে বিরাট যন্ত্রণা চলছে। মালয়েশিয়ানরা হুটহাট ইমিগ্রেশনের আইন বদল করে। আগে নিয়ম ছিলো টুরিস্ট বা যারা তৃতীয় কোনো দেশে যাওয়া-আসার পথে মালয়েশিয়া ভ্রমণ করতে চান, তারা পাঁচদিন মালয়েশিয়া থাকতে পারবেন। এয়ারপোর্ট থেকে ট্রানজিট ভিসা দিয়ে দেয়া হয়। আমরাও একাধিকবার সেই সুবিধা পেয়েছি। কিন্তু ২০০৭ সালে এক বিপদ ঘটলো। লন্ডন থেকে ১৪ ঘণ্টার ফ্লাইটে উড়ে কুয়ালালামপুর নামলাম। তিনদিন থাকবো। বুকিত বিনতাং-এ ফেডারেল হোটেলে রিজার্ভেশনও আছে। দুর্ভাগ্যের বিষয় হলো হঠাৎ করে আগের সন্ধ্যায় না-কি নতুন আইন জারি হয়েছে, কোনো বাংলাদেশী যাত্রীকেই ভিসা ছাড়া কুয়ালালামপুর ঢুকতে দেয়া হবে না।

আমরা মহা বিপদে পড়ে গেলাম। কেনাকাটাসহ আমাদের দুনিয়ার পরিকল্পনা এক মুহূর্তে শেষ! তারচেয়েও বড় কথা এই দুইদিন আমরা থাকবো কোথায়?করবো কি? কুয়ালামপুর এয়ারপোর্টের ভেতরে একটাই হোটেল। সেই হোটেলেও কোনো রুম খালি নেই।

চৌদ্দ ঘণ্টার প্লেন ভ্রমণে আমরা ক্লান্ত। পরিশ্রান্ত।

মালয়েশিয়া এয়ারলাইন্সের কাউন্টারে গিয়ে অবস্থা জানালাম। ওরা বললো, আমাদের কিছু করার নেই। সরকারের আইন। আমরা তো আর আইন ভাঙতে পারি না।

আইন ভাঙতে না পারো–আমাদের জন্য থাকার ব্যবস্থা করো। খাবারের আয়োজন করো। আমরা তোমাদের এয়ারলাইন্সের যাত্রী।

অপেক্ষা করো। দেখছি।

কুয়ালালামপুরে সাবৃনার চুল রিবন্ডিং করার কথা ছিলো।সে রাগে ফেটে যাচ্ছে। তার হাতে রসস্বী গ্রীন আপেল। লন্ডন থেকে আনা। সে আপেলে কামড় দিয়ে দিয়ে টুকরাগুলো মেঝেতে ফেলছে। আপেলের টুকরা নিক্ষেপে রাগের উপশম হতে পারে। তার হাতের আপেল শেষ হওয়ার আগেই আমি জিজ্ঞেসা করলাম, আরেকটা আপেল দিবো?

সেকোনো জবাব দিলো না।

মালয়েশিয়া এয়ারলাইন্সের লোক এসে জানালো তোমাদের হোটেলে রাখার একটা বিশেষ ব্যবস্থা হয়েছে। আসো।

সাবৃনা তীব্র রাগে দ্বিগুণ শক্তি নিয়ে আপেলেরটুকরা মেঝেতে ফেললো। এয়ারলাইন্সের লোক ভ্যাবাচ্যাকা খেয়ে গেছে। ফ্লোর দেখে ঘটনা না বুঝে আমার মুখের দিকে তাকালো। চোখভর্তি প্রশ্ন। উত্তরে বললাম, বিলাতী কাঁচা আপেল। অধিক টক। খেতে পারছে না। সেজন্য থুতানি দিচ্ছে। চলো আমরা যাই।

এয়ার সাইড ট্রানজিট হোটেলে আমাদের থাকা-খাওয়ার ব্যবস্থা হলো। এক রাত থাকবো। এরমধ্যে আরেক বাঙালী ভদ্রলোকের সাথে এয়ারপোর্টেই পরিচয় হলো। তিনি একজন উর্ধ্বতন সরকারি কর্মকর্তা। তারও আমাদের কেস। জাপান থেকে ঢাকা ফিরছেন। ফেরার পথে কুয়ালালামপুর থাকার কথা ছিলো। আমাদের হোটেলমুখী যাত্রা দেখে হতাশ নয়নে তাকিয়ে আছেন। কারণ এয়ারলাইন্স কর্তৃপক্ষ তাকে পরিষ্কার ভাষায় জানিয়ে দিয়েছে তার জন্য হোটেলে থাকার ব্যবস্থা করা সম্ভব না। কারণ তিনি টিকেট নিয়েছেন ট্রাভেল এজেন্সির কাছ থেকে। এখানে হোটেলে থাকতে হলে তাকে নিজের পয়সায় থাকতে হবে।

ভদ্রলোক হাসতে হাসতেই বললেন, কোনো অসুবিধা নাই। এয়ারপোর্টের সুন্দর চেয়ারে ঘুমিয়ে রাত কাটিয়ে দেবো।

পরদিন সকালে আমি নাশতার জন্য হোটেল থেকে বেরুচ্ছি তখন দেখি ভদ্রলোক কাপতে কাপতে হোটেলে ঢুকছেন। বললেন, আর পারলাম না ভাই। কাথা কম্বল ছাড়া জ্বর এসে গেছে। বেটারা এত জোরে এসি চালায়!

উল্লেখ্য, কুয়ালালামপুর এয়ারপোর্টের ঠাণ্ডা অতিরিক্ত রকম বেশি। ভদ্রলোক ঠাণ্ডার ভয়ে কয়েক ঘণ্টার জন্য ১২০ ডলার ভাড়া দিয়ে হোটেলে এসে আশ্রয় নিতে বাধ্য হলেন।

আমরা ঢাকা ফিরলাম রাত আটটার ফ্লাইটে।

মালয়েশিয়ানদের মন-মতলবির কোনো ঠিক নেই। ক্ষণে ক্ষণে এরা ইমিগ্রেশনের আইন স্থগিত করে। বদল করে। বাতিল করে।

সতর্কতা স্বরূপ তাই যাওয়ার অগে ঢাকার মালয়েশিয়ান হাইকমিশনে কথা বলেছি। হাইকমিশনের ১৮ (আঠারো) এক্সটেনশন নম্বরে ইমিগ্রেশন সংক্রান্ত প্রশ্নের উত্তর দেয়। আমাদের অবস্থা জানালাম। অফিসার বললেন, তোমাদের ঢাকা থেকে ভিসা নিতে হবে। তবে মালয়েশিয়া এয়ারলাইন্সে গেলে তুমি ট্রানজিট ভিসা পেতে পারো।এয়ারলাইন্সের সাথে কথা বলো।
এয়ারলাইন্সের বড়কর্তা কবির ভাই। তিনি কথা বলেন কম, কাজ করেন বেশি। চমৎকার একজন মানুষ। আমি ফোন করলাম তার কথা শোনার জন্য। উনি বললেন, মালয়েশিয়ায় নতুন একটা আইন হয়েছে। তাইওয়ান-চায়না-অস্ট্রেলিয়াসহ নয়টা দেশের ভিসা যদি কারো পাসপোর্টে থাকে–তাকে কুয়ালালামপুর থেকে ১২০ ঘণ্টার ট্রানজিট ভিসা দিয়ে দেওয়ার কথা।

এয়ারলাইন্সেরই তানভির ভাই নিশ্চিত হওয়ার জন্য আমাকে হাইকমিশনের ইমিগ্রেশন বিভাগে আরেকবার কথা বলতে বললেন। ফোন করলাম ৮৮২৭৭৫৯-এক্সটেনশন ১৮। এবার একজন মহিলা ধরলেন। মালয়েশিয়ানদের সব ইংরেজি বোঝা যায় না। তবে ইনার কথা বোঝা গেলো। আমার সিডনি যাত্রার কথা শুনে জানালেন, তোমাকে ঢাকা থেকে ভিসা নিয়ে যেতে হবে।

ঢাকা থেকে মালয়েশিয়ান ভিসা নিতে সময় লাগে তিন থেকে পাঁচ দিন। আমার যাত্রার তারিখ আজ ২২ তারিখের রাতে। ২৩-২৪ ফেব্রুয়ারি মালয়েশিয়া থাকবো। ২৫ তারিখ সিডনি রওয়ানা হবো। জিজ্ঞেস করলাম, আমার উপায় আর কী?

সে বললো, তুমি প্রয়োজনে মালয়েশিয়ান এয়ারলাইন্সের সাথে কথা বলো।

আমি আর কারো সাথে কথা বললাম না। স্ত্রীকেও ঘটনা কিছুই জানালাম না। কপালে যা থাকে তাই হবে। আল্লাহপাকের ইচ্ছার বাইরেতো কিছু ঘটবে না। আর তার ইচ্ছায় যাই ঘটবেতার মধ্যেই মঙ্গল। এই বিশ্বাস নিয়ে সিডনির পথে আমরা এয়ারপোর্টে রওয়ানা হলাম।

ঢাকা টু কুয়ালালামপুর
এয়ারপোর্টে টিকেট চেক ইন করার সময় আরো বিপদের কথা শুনলাম। আমাদের পাসপোর্ট উল্টে পাল্টে দেখে কাউন্টারের ছেলেটি বললো, মালয়েশিয়া দুইদিন থাকবেন, মালয়েশিয়ার ভিসা নেননি?

না। এয়ারপোর্ট থেকে পাঁচদিনের ট্রানজিট ভিসা দেয়ার একটা নিয়ম আছে। ওখান থেকে ভিসা নিয়ে নেবো।

ভিসা নিয়ে গেলে ভালো হতো। ওরা ঝামেলা করে। ঝামেলায় পড়তে পারেন।

সাবৃনা পেছনে দাঁড়ানো ছিলো। ভিসার ঝামেলার কথা শুনে এগিয়ে এলো। জিজ্ঞেসা করলো, ভিসা ঝামেলা করতে পারে?

সুন্দরী তরুণীর প্রশ্ন শুনে কাউন্টারের ছেলেটি শুধু উত্তর দিলো না। কিছু উদাহরণসহ ঘটনার বিবরণ দিলো, শুধু ঝামেলা না! কিছুদিন আগে আমাদের মালয়েশিয়া এয়ারলাইন্সের স্টাফকে ফিরিয়ে দিয়েছে। ভিসা দেয়নি! চিন্তা করতে পারেন! ভুল করেছেন।

সাবৃনা আমার দিকে দৃষ্টি রেখে বললো, বলেন কি!

আমি জানালাম, ঢাকা থেকে কবির ভাই আমাকে বলেছেন অস্ট্রেলিয়া, চায়না, তাইওয়ানসহ পাসপোর্টে নয়টি দেশের ভিসা থাকলে মালয়শিয়ান ট্রানজিট ভিসা দিয়ে দেয়। এরকম একটা আইন আছে।

কাউন্টারম্যান বললো, আইন আছে। তবে ডিপেন্ড করে ইমিগ্রেশন অফিসারের মুডের ওপর। মুড ভালো থাকলে দেয়। মুড খারাপ হলে বিপদ! মুড মানে মন। মানুষের মনতো ভয়ঙ্কর জিনিস। তারওপর অফিসারের মুড যদি সাবৃনার মতো ওঠানামা করে তাহলে খবর আছে।

সাবৃনা দুশ্চিন্তায় পড়ে গেলো। আমি দ্রুত বোর্ডিং পাস নিয়ে বললাম, তুমি দাঁড়াও! তৃষ্ণা পেয়েছে। একটা ড্রিংকস কিনে আনি।

চেক ইন কাউন্টার জোনের সামনেই খাবারের দোকান আছে। কাছে গিয়ে দেখি ভেতরে লোকজন খাচ্ছে। কাচের দরজা। ভেতর থেকে বন্ধ। লকড। যারা খাচ্ছে তাদেও অধিকাংশই দাড়ি-টুপি-পাগড়ি পরা। একটি ছেলে এসে জিজ্ঞেসা করলো, কী নিবেন?

সেভেন আপ আছে?

মিরিন্ডা হবে শুধু–নিবেন?

দেন।

হাফ লিটার ৫০ টাকা।

দোকানের পাশ দিয়ে থাই গ্লাসের ওয়াল। গ্লাসের নিচের আড়াইফুট প্লাস্টিক ব্লাইন্ড। ছেলেটি আঙুল দিয়ে ঠেলে সেই ব্লাইন্ড ফাঁক করে মিরিন্ডা দিলো।

কী আশ্চর্যের বিষয়! দরজা বন্ধ রেখে থাই গ্লাস ব্লাইন্ডের দেয়ালটা নষ্ট করার মানে কী?এয়ারপোর্টে এত রকম নিরাপত্তার লোকজন ব্যস্ত– তারা কি দেখে না?চোখে কী দিয়ে রেখেছে?

ইমিগ্রেশন কাউন্টারগুলোতে দীর্ঘ লাইন। আমার কাছে প্রাইয়োরিটি পাস আছে। যেকোনো প্রায়োরিটি পাস হোল্ডার পৃথিবীর প্রায় দুইশ দেশে ইমিগ্রেশনের ক্ষেত্রে অগ্রাধিকার পাওয়ার কথা। তাদের লাইনে দাঁড়ানোর কথা না। অবশ্য বাংলাদেশের কথা ভিন্ন। বহু চোর-ডাকাত-বদমাশ-দুর্নীতিবাজও এই দেশে ভিআইপি। অগ্রাধিকার পেতে তাদের কোনো সমস্যা হয় না।

আমি পাসটা নিয়ে ইমিগ্রেশন পুলিশকে জানালাম, এখানে প্রায়োরিটি পাসের কাউন্টার নেই। সে কী বুঝলো জানি না। উত্তরে বললো, উপর থেকে আমাদের প্রতি এই ধরনের কোনো নির্দেশনা আসে নাই।

উপরের নির্দেশ ছাড়া এই দেশে কেউ কিছু করে না। পাশের এক পুলিশ অফিসার এগিয়ে এসে জানতে চাইলেন, বিষয় কী?
আমি তাকে প্রায়োরিটি পাসের কথা জানালাম। তিনি সাথে সাথেই আমাকে একটা লাইনের সামনে দাঁড় করিয়ে ইমিগ্রেশনের ব্যবস্থা করে দিলেন।

এয়ারপোর্টে যারা কাজ করেন, তাদের এই জাতীয় সব রকম তথ্য জানা থাকা দরকার।

পৃথিবীর প্রায় পনেরোটি আন্তর্জাতিক এয়ারপোর্ট দেখার ভাগ্য আমার ঘটেছে। লন্ডনের হিথরো থেকে গেটউইক, প্যারিসের শার্লস দ্য গল থেকে মাদ্রিদের বারাজাস কিংবা আমস্টারডামের শিফল, মালয়েশিয়ার কুয়ালামপুর বি কেএলআইএ, পেনাং এয়ারপোর্ট, থাইল্যান্ডের ব্যাংকক ইন্টারন্যাশনাল এয়ারপোর্ট, ফুকেট ইন্টারন্যাশনাল এয়ারপোর্ট, সিঙ্গাপুরের চাঙ্গি বিমান বন্দর, নেপালের ত্রিভুবন, কলকাতার দমদম কিংবা দিল্লীর ইন্দিরা গান্ধি এয়ারপোর্টসহ কোনো কোনোটিতে একাধিকবারও ভ্রমণ করেছি। কিন্তু ঢাকা বিমানবন্দর অতুলনীয়!

ঢাকার এই এয়ারপোর্টের নাম যেমন অনেক বদলাবদলি হয়– এটার মানেরও ওঠানামা করে।

ইমিগ্রেশন পাস করে হলে গিয়ে বসলাম।

বসার সাথে সাথে শত-সহশ্র মশা একযোগে আক্রমণ করলো। এয়ারকন্ডিশনড হলে এত মশা এলো কীভাবে কে জানে? মশার মুহুর্মুহু আক্রমণে টিকতে না পেরে পা তুলে বসলাম। মশার সাথে যুদ্ধ শুরু হলো। সেই যুদ্ধে হাতে এবং গেঞ্জিতে রক্তের দাগ বসে গেছে।

সাবৃনা জিজ্ঞেসা করলো, ফ্লাইট কি অন টাইম ছাড়বে?

না। বিশ মিনিট লেট। একটা বিশের প্লেন একটা চল্লিশে উড়বে।

মশা মেরে হাত ধুতে গেছি টয়লেটে! খুবই নোংরা এবং উৎকট গন্ধ। দ্রুত ফিরে এলাম। পৃথিবীর দশটা নোংরা শহরের মধ্যে ঢাকার স্থান এক নম্বরে। অচিরেই পৃথিবীর দশটা নোংরা এয়ারপোর্টের মধ্যে ঢাকার নামও ঢুকে যাবে–যদি এই অবস্থা থাকে।

এয়ারক্রাফটে ওঠার অ্যানাউন্সমেন্ট হয়েছে।

আমরা প্লেনে উঠে বিজনেস ক্লাস পাস করে ভেতরে যাচ্ছি। প্রশস্ত সিট। এর আগে একাধিকবার এয়ারবাসের বিজনেস ক্লাসে যাওয়ার সৌভাগ্য আমার ঘটেছে। খুবই আরামদায়ক। ফ্লেক্সিবল। মনে মনে চিন্তা করছি আল্লাহপাক যদি আজও এখানে বসিয়ে নেয়ার ব্যবস্থা করতো!

পরক্ষণেই মনে হলো আমি লোভ করছি। লোভ হচ্ছে পাপ। পাপ করছি। আমাদের টিকেট ইকোনোমি ক্লাসের। ইকোনোমি ক্লাসে যাচ্ছি–এটাতেই সন্তুষ্ট থাকা উচিত। লোভ করা ঠিক না।

আমাদের সিট নাম্বার হচ্ছে ২৫এ এবং ২৫সি। সিটে বসে কেওয়াজ লেগে গেলো। সাবৃনা ও আমার দুজনের সিট দুই জায়গায় পড়েছে। এমন হওয়ার কথা ছিলো না। অনেকেরই এই সমস্যা হচ্ছে! এয়ার হস্টেজদের ডাকা-ডাকি করছে। আমরা পাশাপাশি দুই সিটে বসলাম। যে আসবে তাকে বুঝিয়ে বলা যাবে।

সিট উলটপালটের মূল কারণ হলো এয়ারক্রাফট বদল হয়ে গেছে। সাধারণত এয়ারবাস ৩৩০ ঢাকা থেকে কুয়ালালামপুর যাত্রা করে। সেভাবেই আমাদের আগের সিট রিজার্ভ করা ছিলো!

একজন বয়স্ক লোক এসে জানালো এটা তার সিট–আমাকে উঠতে হবে।

পাশের সিটেও হাউকাউ হচ্ছে। হাউকাউ ছাড়া শান্তভাবে বাঙালীরা সমস্যার কথা বলতে পারে না। বড় লজ্জা!


মালয়েশিয়ান এয়ারলাইনসের বিমানে

একজন এয়ার হোস্টেজ সমস্যা সামাল দেয়ার চেষ্টা করছে। তার মেজাজ রুক্ষ। আমাকে বললো, তোমার বোর্ডিং কার্ডটা দাও। তাকে জানালাম, আমরা কাপল। দুই জায়গায় বসলে কেমন হয়!

বয়স্ক লোকটা বললেন, এটা আমার সিট, আমাকে যদি একটা জানালার ধারে বসার ব্যবস্থা করে দিতে পারো–তাহলে আমি এই সিট ছাড়তে পারি।

এবার হোস্টেজ কথা শেষ না করে দ্রুত চলে গেলো।

বয়স্ক লোকটার জ্বালা উঠে গেছে। সে আরেক হোস্টেজকে ডেকে নিয়ে এলো আমার কাছ থেকে সিট উদ্ধার করার জন্য। হোস্টেজ আমার বোর্ডিং পাস চাইছে। বললাম, একজন নিয়ে গেছে।

সে চলে গেলো।
</doc>
<doc>
সিডনির পথে পথে (২)
আবু সুফিয়ান | ২০ জুন ২০১১ ৭:৪০ অপরাহ্ন

সিডনির পথে পথে ১


সিডনি লিভারপুলে একটি মলের সামনে সস্ত্রীক লেখক

(গত সংখ্যার পর)

ফ্লাইটে লোক বেশি! আজ কোথায় সিট পড়বে কে জানে!

এয়ারপোর্টের মশা এয়ারক্রাফটের ভেতরেও ঢুকে পড়েছে। সমানে কামড় দিচ্ছে। মশার কামড় থেকে বাঁচার জন্য চাঁদর খুলে গায়ে দিয়ে বসে আছি। মহা যন্ত্রণা!

কুয়ালালমপুর-এ ভিসার কী হবে এখনো জানি না। মশার কামড় এবং সিটের ঝামেলায় এখন কিছুই মাথায় নেই। রুক্ষ মেজাজের হোস্টেজ ফিরে এলো। আমার অন্য বোর্ডিং পাসটা নিয়ে দুটা নতুন বোর্ডিং পাস দিলো। বললো, তোমরা আমার সাথে আসো। তোমরা বিজনেস ক্লাসে যাবে।

আমি-সাবৃনা মুখ চাওয়াচাওয়ি করছি, বলে কী! সবই উপরঅলার দয়া। সাবৃনা বললো, তাড়াতাড়ি ওঠো।

দুজনই উঠলাম।

খানিক পথ যাওয়ার পরে স্ত্রী কঠিন চোখে তাকালো, তোমার জন্য মান-সম্মান তো কিছুই থাকবে না!

আবার অসম্মানের কী করেছি?আমরা বিজনেস ক্লাসে যাচ্ছি এটা কি অসম্মানের?

সে আরো কঠোর দৃষ্টি নিক্ষেপ করে জানতে চাইলো, গায়ের চাঁদরটা পরে আসা কি জরুরী ছিলো?মানুষ ক্ষেত বলবে না? এখানে সব বাঙালী প্যাসেন্জার!

গায়ের চাদরের কথা খেয়াল ছিলো না। তবে ‘ক্ষেত’ মানে খারাপ–এই তত্ত্ব কে কবে আবিষ্কার করেছে কে জানে? ‘ক্ষেত’ মানে কৃষক। চাষী। সে যে কাজ করে তার চেয়ে শ্রেষ্ঠ এবং মর্যাদার কর্ম এই পৃথিবীতে আর দ্বিতীয়টি নেই। দুজন বিশ্বকাঁপানো ক্ষেতের নাম হচ্ছে রোনাল্ড রিগ্যান এবং জর্জ বুশ। তারা দুজনই আমেরিকার প্রেসিডেন্ট ছিলেন। এই দুজনসহ পৃথিবীর অনেক বড় বড় মানুষই ‘ক্ষেতে’র কাজ করেছেন। নিজেদের ‘ক্ষেত’ পরিচয় দিতে তারা গর্ববোধ করেন। শুধু বাংলাদেশেই ব্যতিক্রম। এখানে ‘ক্ষেত’ পরিচয় লজ্জার! অসম্মানের! স্ত্রীর সম্মান রক্ষার্থে আমি দ্রুত চাঁদর রেখে এলাম।

বিজনেস ক্লাসে আজ আমাদের যে সিট দেয়া হয়েছে সেটা আমার স্বপ্ন ছিলো। প্লেনে উঠে ঘুমিয়ে যাওয়ার সাধ অনেকদিনের। কিন্তু সাধ্য ছিলোনা। ইতিহাদ এয়ার এ সাবৃনার এই স্বপ্ন পূরণ হয়েছে। তখন থেকেই আমার জন্য তার আফসোসের শেষ ছিলো না। আজ সেই আফসোস শেষ হলো।

বিজনেস ক্লাসে এসেও দেখি মশার আক্রমণ! মালয়েশিয়ানরা প্লেনে করে কি মশাও নিয়ে যাবে নাকি? হোস্টেজকে ডাকার জন্য সুইচ টিপেছি। একজন পুরুষ হোস্টেজ এলো। তাকে ঘটনা জানালাম, এ কী যন্ত্রণা! হোস্টেজকে আবার বললাম, প্লেনের ভেতরে মশা! মশা কামড়াচ্ছে! ঘটনা কী?

সে খুবই হাসিমুখে জবাব দিলো, ইয়েস। আই নো। অর্থাৎ হ্যাঁ–আমিও জানি।

ভাবটা এমন যেন এটাই স্বাভাবিক! বলেই আরেক দিকে চলে গেলো! প্লেনের মধ্যে মশা উঠেছে এবং যাত্রীকে কামড়াচ্ছে এটা যেন বিরাট মজার খবর!

আমি নতুন চাঁদর খুলে পা ঢাকলাম। বিজনেস ক্লাসের এই সিটগুলো খুবই স্পেশাল। সাবৃনা সুইচ টিপে চেয়ারকে বিছানা বানিয়ে ফেললো। ইতিহাদের অভিজ্ঞতা কাজে লেগেছে! আমি তার দেখাদেখি হাতলের সুইচ টিপে দেখছি।

কী অত্যাধুনিক আসন। সুইচ চাপলেই সাধারণ চেয়ার হয়ে যাচ্ছে ইজি চেয়ার কিংবা সম্পূর্ণ বিছানা। পা যেন ঝুলে না যায় সেজন্য পায়ের দিকে বেরিয়ারও আছে।

প্লেন ওড়ার প্রস্তুতি নিচ্ছে। আমি আবার মশার নালিশ জানালাম। একজন এসে ফ্রেশনার স্প্রে করে গেলো।

মাথা ধরে গেছে। এবার হোস্টেজকে বললাম,এক গ্লাস পানি দাও! ওষুধ খাবো।
তারা তিন রকমের কাবাবসহ বিরাট খাদ্যের আয়োজন নিয়ে হাজির হলো।

প্লেন উড়ছে। আমি বিছানা পেতে শুয়ে পড়লাম। প্লেনে খাট-পালং পেতে শুয়ে যাওয়ার তৃপ্তি’ই আলাদা।

সাবৃনা ঘুমিয়ে পড়েছে। বিভিন্ন দিকে নড়াচড়া করে আমি বিছানার স্বাদ বোঝার চেষ্টা করছি। কখন নিদ্রা গিয়েছি টের পাইনি। ঘুম ভাঙলো প্লেন-সেবিকার ডাকে। বললো, কিছুক্ষণের মধ্যেই আমরা কুয়ালালামপুর এয়ারপোর্টে ল্যান্ড করবে। সিটগুলো সোজা করে সিটবেল্ট বেঁধে নিন। সাবৃনাকেও ডেকে তুললাম। এবার হবে আসল পরীক্ষা। ভিসার পরীক্ষা। ইমিগ্রেশন অফিসারের মুড ভালো হলে কুয়ালালামপুর শহরে ঢুকতে পারবো। আর ভিসা না পেলে কী হবে জানি না!

প্লেন থেকে নেমেই সাবৃনা বললো, কোনো মহিলা ইমগ্রেশন অফিসারের কাছে যাবে না। পুরুষ কাউন্টারে যাবে। মহিলাগুলো দুষ্ট হয়।

ইমিগ্রেশন হলে যেতে হলে অ্যারোট্রেনে উঠতে হয়। কুয়ালালামপুর এয়ারপোর্টের একটি বিশেষত্ব হচ্ছে এই অ্যারোট্রেন। কিন্তু দুঃসংবাদ হলো অ্যারোট্রেন বন্ধ। মেইনটিনেন্সের কাজ চলছে। শাটল বাস ধরে ইমিগ্রেশনে যেতে হবে। হাঁটতে হলো দীর্ঘ পথ।

ইমিগ্রেশন হলে বিরাট ভিড়। সম্ভবত একাধিক ফ্লাইট নেমেছে। বিপুল সংখ্যক ভারতীয় পর্যটক এসেছে। দীর্ঘ লাইন শেষে ইমিগ্রেশন কাউন্টারে এলাম। পুরুষ অফিসার। কমবয়সী। সে পাসপোর্ট নেড়েচেড়ে বললো, তোমাদের মালয়েশিয়ান ভিসা কোথায়?

আমরা সিডনি যাবো। দুইদিন কুয়ালালামপুর থাকবো। ট্রনজিট ভিসা চাচ্ছি!

অফিসার শান্ত কণ্ঠে জানালো, এখানে ট্রানজিট ভিসা দেয়া হয় না।

বলে কী! আমরা স্বামী-স্ত্রী মুখ চাওয়াচাওয়ি করছি।

অফিসার যোগ করলো, তোমরা একুশ নম্বর কাউন্টারে যাও!

একুশ নম্বর কাউন্টারে ভিড় নেই। মোটা মতো এক ছেলে বসা। তরুণ অফিসার। চুল খাড়া। ট্রানজিট ভিসার কথা শুনে সে অবাক হলো। অথচ এটি’ই ট্রানজিট ভিসার কাউন্টার। পাশের অফিসারের সাথে মালয় ভাষায় কথা বলছে। সেই অফিসার নারী। কী কথা বলছে কে জানে!
ভিসা না পেলে মহা বিপদ।

আমি দোয়া ইউনুস পড়ছি–লা ইলাহা ইল্লা আনতা সুব্হানাকা ইন্নি কুন্তু মিনায্যোয়ালেমিন!

ইউনুস নবী মাছের পেটে আটকে গিয়ে মুক্তির জন্য এই দোয়া পাঠ করেছিলেন। উত্তরে আল্লাহপাক বলেছেন, ফাস্তাজাব্না লাহু ওয়ানাজজাইনাহু মিনাল গাম্মি ওয়াকা জালিকা নুনজিল মু’মিনিন!

এর মমার্থ হচ্ছে, আমি (আল্লাহ) নবী ইউনুসকে উদ্ধার করলাম। রক্ষা করলাম। এবং এইভাবে পৃথিবীতে যত মুমিন বান্দা বিপদে পড়ে এই দোয়া পাঠ করবে, তাদেরকেও একইভাবে রক্ষা করবো।

আমরা নিকৃষ্টতম দুই পাপী বান্দা দোয়া ইউনুস পাঠ করছি।

তখনই ইমিগ্রেশন অফিসার আমাদের টিকেট দেখে পাসপোর্টে ৫ দিনের ভিসাসহ সীল মারলো।

আমরা ভেতরে চলে এলাম।

গুডমর্নিং কুয়ালালামপুর!

গুড ইভিনিং সিডনি
কুয়ালালামপুর থেকে সিডনির ফ্লাইট প্রায় আট ঘণ্টা। কুয়ালালামপুরের সময় সকাল নয়টায় ফ্লাইট। অন টাইম। মালয়েশিয়ান এয়ারলাইন্সে ইউরোপ যাত্রায় একটানা চৌদ্দ ঘণ্টা জার্নি করার অভিজ্ঞতা একাধিকবার আমার হয়েছে। প্রথম দিকে মজা লাগতো। ক্ষণে ক্ষণে খানা-দানা আসে, জুস, চা-কফি খাই, হরেক রকম ম্যাগাজিন পড়ি, একটু পরে পরে সিটের সামনের টিভি স্ক্রীনে দেখি প্লেন কোথা দিয়ে উড়ে যাচ্ছে। নিচের জায়গা মনে ধরলে জানালা দিয়ে উঁকিঝুঁকি পারি, নিচে তাকাই দেখার জন্য। এরকম দেখায় দুবাইয়ের কথা মনে পড়ে। রাতে যখন দুবাইয়ের ওপর দিয়ে প্লেন যায় নিচে দেখা যায় অনেক লাইট। আলো ঝলমল করে। দুবাই নিশ্চয়ই এমনই ঝলমলা শহর। একবার যাবো ইনশাআল্লাহ।

তবে দীর্ঘ প্লেনযাত্রায় গত কয়েকবারের এক্সপেরিয়েন্স সুখকর না। আমাদের গতবারের লন্ডন শহরের খানিকটা অভিজ্ঞতার এখানে ভাগাভাগি করি। আমি নিজে ভোজনপ্রিয়। প্লেনজার্নিতে একটা বড় আনন্দ হচ্ছে খাওয়া-দাওয়া! মালয়েশিয়ান এয়ারলাইন্সের খানা বহুবার খেয়েছি। সেজন্য এখন আগ্রহ নেই। গত ট্রিপের কথা। প্লেনে হোস্টেজ খাবারের ট্রলি এনে জিজ্ঞাসা করলো, কী খাবেন?

খাবারের মূল মেনু হচ্ছে বিফ উইথ রাইস অথবা চিকেন উইথ রাইস। ঢাকা থেকে বিমান রওনা হওয়ার আগে ব্যাপক চিকেন খেয়েছি। বাহারি স্বাদের চিকেন। ফ্রাই থেকে কাবাব। ভুনা থেকে ঝোল। চিকেন বিরিয়ানী কিংবা ফুল চিকেন মাসালদাম। আমার অন্তর ভরে গেছে চিকেন খেয়ে। সাবৃনার রান্না অসাধারণ। আমি ভোজনপ্রিয়। ভালো খেতে পারলে মন খুশি লাগে। স্ত্রীকে বললাম, তুমি আমাকে এত মজার মজার গোশত আইটেম রান্না করে খাইয়েছো সেজন্য আমি তোমার উপর বড় খুশি। বিদেশে গিয়ে কী গিফট চাও বলো!

সাবৃনা বললো, তোমাকে এত মজার মজার চিকেন-মাটন বিফ কেন খাওয়াচ্ছি জানো?

অবশ্যাই জানি। কারণ তুমি আমাকে খুবই ভালোবাসো!

সে শান্ত গলায় উত্তর দিলো, তোমাকে হরেক রকম মাংস খাওয়ানোর কারণ হলো তুমি বিদেশে গিয়ে খুবই খাই খাই করো এবং আমাদের পুরো ভ্রমণে তোমার খাবারের বিল হচ্ছে ইনডিভিজুয়ালি সর্বোচ্চ খরচ। এটা গত চার বছরের রেকর্ড। এবার বিদেশ যেয়ে যেন তোমার ‘খাই খাই’ না লাগে সেজন্য ঢাকা থেকে চিকেন, মাটন, বিফ থেকে তোমার ভক্তি ওঠাচ্ছি। রুচি নষ্ট করছি। এটা হচ্ছে আদর করে খাওয়ানোর মূল কারণ।

সাবৃনার পরিকল্পনা যে সফল হতে চলেছে তার প্রথম প্রমাণ পেলাম প্লেনে। চিকেন বা বিফ কিছুই আমার খেতে ইচ্ছা করছে না।

এয়ার হোস্টেজ আবারো জিজ্ঞাসা করলো, কী খাবেন?

আমি খুবই অভক্তি নিয়ে বললাম, কিছুই খাবো না!

সে খুবই দরদের সাথে বললো, স্যার এখন লাঞ্চ টাইম।

ঠিক আছে, এত যখন বলছেন, যা ইচ্ছা দেন।

সে খাবার দিয়ে গেলো। অনেকক্ষণ নাড়াচাড়া করলাম। খেতে পারলাম না।

আমাদের পাশের মেয়েটি তরুণী। সম্ভবত বৃটিশ। সোনালি চুল। খেতে খেতে তার গরম লেগে গেছে। সুয়েটার খুলে সে চেটে-পুটে খাচ্ছে। বিলাতিরা খাবার খুব পছন্দ করে।

খাওয়া শেষে অনেকেই ঘুমানোর চেষ্টা করছে। কেউ কেউ শরাব খাচ্ছে। এয়ার হোস্টেজরা শরাবের বোতল নিয়ে ছুটাছুটি করছে। আমি তাদের ছুটাছুটি দেখছি। দীর্ঘ ফ্লাইটে এ ছাড়া কাজ নেই। আমাকে তাকিয়ে থাকতে দেখে হোস্টেজের মনে হলো শরাবের তৃষ্ণায় আমার কলিজা শুকিয়ে যাচ্ছে। হয়তো কোনো কারণে বলতে পারছি না। কাছে এসে বললো, স্যার শরাব দিবো?

না। থ্যাংক ইয়ু।

আমি গভীর মনোযোগে তাদের কাণ্ড-কারবার দেখছি। এতে ওই হোস্টেজের মনে সন্দেহ হয়েছে। আমার স্ত্রী ঘুমিয়ে পড়েছে। আমি উঠে পেছনে এসেছি। ইমারজেন্সি দরজার ডালার সাথে হেলান দিয়ে বাইরের দিকে দেখছি। এয়ার হোস্টেজ আবার মদের বোতলসহ কাছে এলো। সে ভেবেছে বৌয়ের ভয়ে বোধহয় আমি সিটে বসে শরাব চাইতে সাহস পাচ্ছি না। জিজ্ঞাসা করলো, স্যার আপনাকে ড্রিংকস কিছু দিবো?

দুই গ্লাস জুস এবং দুই গ্লাস পানি দেন!

নো ওয়াইন?

নো!

ইয়ু শিওর স্যার, নো ওয়াইন?

এই মেয়ে তো দেখি ভারি বেত্তমিজ! আমি কোনো উত্তর দিলাম না। সে আমাকে বললো, ইমারজেন্সি দরজার ডালা থেকে সরে দাঁড়াতে। ওখানে হেলান দেয়া যাবে না।

আমি উঠে হাঁটাহাঁটি শুরু করলাম। লন্ডন পৌঁছাতে তখনো ৫ ঘণ্টা বাকি। প্লেনের সিটগুলোতে জায়গা অনেক কম। দীর্ঘক্ষণ একভাবে বসে থাকা কষ্টকর। আর বসে থাকাও উচিৎ না। সাম্প্রতিক সময়ে প্লেনযাত্রীদের মধ্যে একটি নতুন অসুস্থতা দেখা দিয়েছে। এয়ারলাইন্সের রিপোর্ট অনুযায়ী এই রোগের নাম ডীপ ভেইন থ্রম্বসিস (Deep Vein Thrombosis) সংক্ষেপে (DVT)। দীর্ঘক্ষণ একই ভঙ্গিতে বসে থাকার ফলে পায়ের ডীপ ভেইনগুলোতে রক্ত জমাট বেঁধে যেতে পারে। পরে সেগুলো ভেঙে হার্ট, লাং বা ব্রেনেও ছড়িয়ে গিয়ে স্বাস্থ্যের জটিল অবস্থা সৃষ্টি করতে পারে।

এই বিপদ এড়ানোর জন্য প্লেনের দীর্ঘ যাত্রায় প্রচুর পরিমাণ পানি এবং জুস খেতে বলা হয়। একইভাবে বসে না থেকে নড়াচড়া করতে বলা হয়, হাঁটতে বলা হয়। যদিও ডিভিটির নিশ্চিত কোনো কারণ এখনো অবিষ্কার হয়নি।

ডিভিটি সতর্কতা স্বরূপ আমি প্লেনে হাঁটাহাঁটি করি। এইসব অভিজ্ঞতার তুলনায় সিডনির ফ্লাইট কম সময়ের। সাবৃনা ঘুম দিলো।

এম এইচ-১৪১ সিডনি পৌঁছালো স্থানীয় সময় রাত ৮টা পনেরোতে। ঢাকায় তখন দুপুর তিনটা পনেরো। অর্থাৎ ঢাকার সাথে সময়ের দূরত্ব ৫ ঘণ্টা প্লাস। এপ্রিল মাসের তিন তারিখ থেকে অক্টোবর মাসের প্রথম রবিবার পর্যন্ত সময়ের তফাৎ চার ঘণ্টা। বাকি সময় শীতকালে ইউরোপ-আমেরিকার মতো অস্ট্রেলিয়াতেও একঘণ্টা ডে লাইট পেতে সময় এগিয়ে দেয়া হয়। তখন সময়ের দূরত্ব হয় চার ঘণ্টা।

প্লেন সিডনি এয়ারপোর্ট টার্মিনালের বোর্ডিং ব্রিজে দাঁড়ানো। যাত্রীরা নামার জন্য সিট থেকে উঠে দাঁড়িয়ে আছে। নামা যাচ্ছে না। সামনে ঝামেলা হয়েছে। আমাদের সিট থেকে দরজা খুব দূরে না। আমরাও অপেক্ষা করছি। কয়েকজন সাদা চামড়ার অস্ট্রেলীয় ডাক্তার দ্রুত গতিতে প্লেনে উঠলো। প্লেনের একজন স্টাফ আসার পথে হঠাৎ অসুস্থ হয়ে পড়েছেন। জোয়ান ছেলে। সু-স্বাস্থ্য। আমাদেরও দুই তিনবার সেবা দিয়েছেন।

এক্সিট ওয়েতে দুজন এয়ার হোস্টেজ পর্দা ধরে দাঁড়িয়ে আছে। আমি উঁকি মেরে ফাঁক দিয়ে ঘটনা বোঝার চেষ্টা করছি। অসুস্থ ক্রু খালি গায়ে বসা। তার মুখে মাস্ক পরানো। ডাক্তাররা তাকে নানাভাবে পরীক্ষা-নিরীক্ষা করছে। পশ্চিমাদের মতো অস্ট্রেলীয়ারও রোগ-বালাইকে বড় ভয় করে।

কোনো একটা কিছুতে মানুষের ভয় থাকা দরকার।

যাত্রীরা নামা শুরু করেছে। আমরাও নামলাম।

পৃথিবীর সব এয়ারপোর্টেই নামার পরে প্রথম একটি জিনিস চোখে পড়ে–Welcome লেখা কোনো নিয়ন সাইন। সিডনি এয়ারপোর্টে নেমে তাকিতুকি করলাম। কোথাও `ওয়েলকাম’ কথাটা লেখা নেই। না-কি আছে, আমার চোখে পড়েনি; তাই বা কে জানে! অবশ্য কোনো যাত্রী এয়ারপোর্টে ঢুকেই যদি ওই লেখাটা না দেখতে পান, তাহলে সেই থাকা বা না থাকা একই কথা।

কিছুদিন আগে পত্রিকায় একটা জরিপ রিপোর্টে পড়েছি, অস্ট্রেলীয়রা শুধু ক্রিকেট খেলাতেই সর্বাধিকবার বিশ্ব চ্যাম্পিয়ন না। হিংসুটে জাতি হিসাবেও তারা এখন পৃথিবীতে এক নম্বর। বিবিসির ফোকাস ম্যাগাজিন জানাচ্ছে বিশ্বের এক নম্বর অনাচারের দেশ হচ্ছে অস্ট্রেলিয়া। যৌন কামনা, লোভ, অতিভোজন, আলস্য, রাগ, ঈর্ষা এবং গর্ব–এই সাতটি বিষয়ের ওপর জরিপ করে এই তালিকা নির্ধারণ করা হয়েছে। অস্ট্রেলিয়ানদের হিংসা সবচেয়ে পাপী দেশের তালিকায় তাদের শীর্ষে নিয়ে গেছে। অতিভোজনের তালিকায় এক নম্বর মার্কিন যুক্তরাষ্ট্র। যৌন কামনা বাসনার শীর্ষে দক্ষিণ কোরিয়া। গর্ব ও আলস্যের জন্য আইসল্যান্ড এক নম্বরে আছে। লোভী দেশের তালিকায় শীর্ষে অবস্থান করছে মেক্সিকো।

মানুষ খারাপ হয় তার চারিত্রিক কারণে। এজন্য সাত ধরনের পাপের সামাজিক তথ্য সংগ্রহের ভিত্তিতে এই তালিকা তৈরি করা হয়েছে। কোন জাতির রাগ বেশি তা জানার জন্য প্রতি এক হাজার মানুষের মধ্যে খুন, ধর্ষণ ও অপরাধ প্রবণতার বিষয়ে তথ্য সংগ্রহ করা হয়। এরপর বিভিন্ন দেশের সাথে তা তুলনা করে তালিকা করা হয়েছে। কোন জাতি বেশি অলস তা বের করার জন্য শ্রমিকের কাজের সময়ের তুলনা করা হয়েছে। গর্ববোধ কেমন তা জানার জন্য জাতির মাথাপিছু প্লাস্টিক সার্জারির হারের তুলনা করা হয়েছে। অতিভোজনের বিষয়টি জানার জন্য কোন জাতি ক্যালরি-রিচ ফাস্ট ফুডের জন্য মাথাপিছু বেশি ব্যয় করে তার তুলনা করা হয়েছে। আর ডাকাতি, গাড়ি চুরি পরিসংখ্যানের ওপর ভিত্তি করে কোন জাতি বেশি হিংসুক তা বের করা হয়েছে। এরপর প্রতি শ্রেণীর পাপের জন্য ১০ পয়েন্টের ভিত্তিতে বিভিন্ন জাতিকে পয়েন্ট প্রদান করা হয়েছে। সবচেয়ে বেশি ৪৬ পয়েন্ট পেয়েছে অস্ট্রেলিয়া, যুক্তরাষ্ট্র ৩২, কানাডা ২৪। উল্লেখ্য পয়েন্ট বেশি পাওয়া লাভ নয় বরং কাল হয়েছে অস্ট্রেলিয়ার জন্য। (সূত্র: বিবিসি)।

এশিয়ান বা আফ্রিকানদের সাথে অস্ট্রেলিয়ানদের হিংসা বেশি। এটি পত্রিকার রিপোর্ট। এয়ারপোর্টে আমাদের সাথে কী আচরণ করবে কে জানে!

সিডনি এয়ারপোর্টে প্রচুর যাত্রী। সম্ভবত একাধিক ফ্লাইট ল্যান্ড করেছে। আমরা ইমিগ্রেশন লাইনে দাঁড়ালাম। সাবৃনা বললো, লেদুভাবে দাঁড়াবে না। স্মার্টলি পাসপোর্টটা হাতে নাও।

আমি আরো লেদু ভঙ্গিতে পাসপোর্ট ধরলাম। দাঁড়ালাম। আমার কাছে স্মার্টনেসের একটা ডেফিনেশন আছে।

কোনো ব্যক্তির সর্বাধিক স্মার্টনেস কী? উত্তর হচ্ছে সর্ব অবস্থায় সর্বোচ্চ বিনয় প্রকাশ করাই আসল স্মার্টনেস।

ইমিগ্রেশন হলটা মনে হচ্ছে কনজাস্টেড। আয়তনের তুলনায় লোক বেশি।

সাবৃনা বললো, পুরুষদের কাউন্টারে যাবে। মহিলাগুলো ফাজিল।

তার মধ্যে স্বজাতির প্রতি বিরক্তির কারণ কী কে জানে!

কাউন্টারে সাদা মানুষই বেশি। কিছু এশিয়ান স্কিনের লোকও আছে। আমরা পড়লাম এক সাদা চামড়ার নারীর কাউন্টারে। তার পরনে কালো কোট। মাথার চুল সাদা। রং দিয়ে সেগুলো গোল্ডেন করেছে। বাড়তি চুল দেখে সেটা বোঝা যায়। অনেক কাউন্টারেই যাত্রীদের প্রশ্ন করা হচ্ছে। কেন এসেছো, কয়দিন থাকবে, সাথে কী কী আছে, এই দেশে কে থাকে ইত্যাদি। গোল্ডেন চুলওয়ালি ভিসা স্ক্যান করে মুহূর্তের মধ্যে সিল মেরে দিলো। কোনো প্রশ্ন করলো না। আমরা ভেতরে ঢুকে পড়লাম। বিষয়টা বেশি সহজে ঘটে গেলো। এটা আমার লেদুপনার জন্য কি-না আল্লাহপাকই জানে। অস্ট্রেলিয়াতে কোনো খাদ্যদ্রব্য, বীজ কিংবা কাঠের তৈরি গিফট বা দশ হাজার অস্ট্রেলিয়ান ডলারের পরিমাণ গিফটও যদি কেউ আনে, কাস্টমস-এ ঘোষণা দিতে হয়। আমাদের সাথে ওইসব কিছুই নেই। লাগেজ স্ক্যান করে বেরিয়ে এলাম।
বাইরে সুন্দর আবহাওয়া। তাপমাত্রা ২৫ ডিগ্রি সেলসিয়াস। বিদেশে গেলে এয়ারপোর্টে কেউ নিতে আসে এমন ঘটনা আনন্দদায়ক। সিডনি সেই আনন্দ দিলো। কালু কাকু এবং তন্ময় আমাদের রিসিভ করতে এসেছেন। কালু কাকু মানে সাবৃনার চাচা। তন্ময় কাজিন। আমার বারো বছরের বিবাহিত জীবনে এটি তাদের সাথে সম্ভবত তৃতীয় সাক্ষাৎ। হাই হ্যালো-র বাইরে তেমন কোনো বাতচিত এখনো হয়নি। কেমন হবে সেটাও জানি না।

আমাদের দেখে তন্ময় এগিয়ে এলো। কাকু আড়ালে ছিলেন। তন্ময়ের ডাকে ছুটে এলেন। তার চোখেমুখে উচ্ছ্বাস। আনন্দ। আনন্দের আতিশয্যে তিনি ছবি তোলা শুরু করলেন। পশ্চিমা জীবনে বসবাস সত্ত্বেও তার এই আবেগ আমাকে অভিভূত করেছে।

আমি তার সাথে গলা মেলালাম।

সিডনির এয়ারপোর্টের লুক অনেকখানি লন্ডনের হিথরো বিমান বন্দরের মতো। তবে বাইরে চাপ কম। ভিড় বলতে গেলে নেই। রাস্তাঘাট পরিষ্কার। ফকফকা আলো চারিদিকে। কাকু বললেন, তোমরা এখানে থাকো। আমি গাড়ি নিয়ে আসি।

সিডনি এয়ারপোর্টে লেখকের স্ত্রী।

তন্ময়ের সাথে বছর দুই আগে একবারই দেখা হয়েছিলো ঢাকাতে। তখন সে ছিলো কৈশোর পেরুনো সদ্য তরুণ। লম্বা ছয় ফুটি দেহ। পাতলা শরীর। মাথার পেছনে দীর্ঘ চুলের ঝুটি। কানে দুল। এখন সেসব কিছুই নেই। তার ওজন বেড়েছে। হেভি হয়েছে। মুখটা আগের মতোই সুইট। মায়াভর্তি। কাকু পাজেরো টাইপের জীপ নিয়ে এলেন। প্রথম দিককার বিদেশ সফরে লোকে আমাদের সটুকেস দেখে চমকাতো–এত বড় বাক্স নিয়ে আমরা জার্নি করছি কী করে! এবার কাকু আমাদের লাগেজ দেখে অবাক হলেন। জানতে চাইলেন, লাগেজ এই দুইটা-ই?

জ্বি।

তন্ময় গাড়ির পেছনে লাগেজ তুললো। আমি কাকুর পাশে সামনে বসলাম। ওরা দুজন ব্যাক সিটে বসেছে।

এখান থেকে বাসায় যেতে কতক্ষণ লগবে?

কাকু বললেন, চল্লিশ থেকে পঁয়তাল্লিশ মিনিট।

আপনারা যে জায়গায় থাকেন সেই জায়গার নাম কী?

মিন্টো।

তন্ময় বললো, বাঙালীরা বলে ‘মিন্টু’। আসলে উচ্চারণ হবে ‘মিনঠো’।

তন্ময়ের অ্যাকসেন্ট অস্ট্রেলিয়ানদের মতো। তার বাংলা ফ্লুয়েন্ট না। একটু ধাক্কানো ভঙ্গিতে কথা বলে।

সাবৃনা জিজ্ঞাসা করলো, চাচি কোথায়, বাসায়?

না সবাই দাওয়াতে গেছে। তোমাদেরও দাওয়াত। তোমরাও যাবে।

কাকু গাড়ি চালাতে শুরু করেই আমার দিকে তাকিয়ে বললেন, সিট বেল্ট বেঁধে নাও। বেল্ট না বাঁধলে তিনশ ডলার ফাইন। এখানে আইন কঠোর।

এয়ারপোর্টের বাইরে লেখক ও তন্ময়।

ফাইন করার রাজা হচ্ছে বৃটিশরা। পান থেকে চুন খসলেই ফাইন। ফাইনের আইন দিয়ে তারা দেশ টাইট দিয়ে রেখেছে। বৃটিশদের কাছে অনেক কিছু শেখার আছে। আমি ইংল্যান্ডে গিয়ে সাহেব জাতের কাছে ফাইন থিওরি শিখে এসে দেশে প্রয়োগ করলাম। কয়দিন পর দেখি আমার স্টাফরা অন্যায় অনিয়মের মাত্রা বাড়িয়ে দিলো। জিজ্ঞাসা করলাম ঘটনা কী, তোমরা এমন করছো কেন?

তারা সরল জবাব দিলো, ফাইন করেন। অসুবিধা কী! যত ইচ্ছা আমরা ফাউল করবো। আপনেরও যত ইচ্ছা ফাইন করবেন।

পরে বুঝতে পারলাম ভদ্র সমাজের আইন অসভ্য সমাজে অচল।

তন্ময় জানালো সে নিজেও ফাইনের মধ্যে আছে। ফাইনের অতিরিক্ত সাজা হিসাবে বর্তমানে তার ড্রাইভিং লাইসেন্সও সাসপেন্ডেড আবস্থায় রয়েছে। ছয় মাসের শাস্তি। ৩ মার্চ লাইসেন্স ফেরত পাবে।

গাড়ি চলছে। একটার পরে একটা রোড বদল হচ্ছে। কাকু বললেন, আমরা মটর ওয়েতে উঠলাম। মটরওয়ে মানে হচ্ছে এক ধরনের উড়াল সড়ক। এই সড়কে চলাচলের জন্য অতিরিক্ত টোল দিতে হয়। এখানে স্পিড লিমিট ডিরেকশন ১১০ কিমি। অর্থাৎ ১১০ কিলোমিটার বেগে গাড়ি চলতে পারবে। কাকু গাড়ির গতি বাড়িয়ে উড়াল দিলেন। প্লেন যাত্রার ক্লান্তিতে রাতের সিডনির তেমন কিছুই টের পেলাম না। শুধু এইটুকু বুঝলাম, কাকু গাড়ি চালানোয় উস্তাদ!

আমরা মিন্টো (মিনঠো) এসে পৌঁছালাম। বাড়ির দরজায় পিংক কালারের সাইনবোর্ড লাগানো– মারিয়া’স বিউটি পার্লার।

কাকু বললেন, পাঁচ মিনিটের মধ্যে মুখ ধুয়ে রেডি হয়ে নাও। সবাই আমাদের জন্য অপেক্ষা করছে।

আমরা যাবো কাকুর বন্ধু মুশতাক আঙ্কেলের বাসায়। সেখানে বিশ্বকাপ ক্রিকেটে বাংলাদেশ-নেদারল্যান্ডসের খেলা উপলক্ষে বিরাট আয়োজন হয়েছে।

আমার পকেট উঁচু হয়ে আছে পাসপোর্টের ব্যাগে। কাকুকে বললাম, এগুলো রেখে যাই। অস্বস্তি লাগে।

কোনো অসুবিধা নাই। আসো, এই ঘরে রেখে যাও।

তিনি সামনের গেস্ট কম্পিউটার রুমে নিয়ে গেলেন। আলমারির দরজা খুলে বললেন, এখানে রেখে দাও।

লেখকের ‘কাকু’র বাসার সামনে তন্ময়, শ্যারন, চাচি, সাবৃনা ও লেখক।

আলমারিতে কোনো লক নেই। ঘরে বড় জানালা আছে। থাই গ্লাস লাগানো। দুই গ্লাসের মাঝখানে আলগা কেরোসিন কাঠের টুকরা দিয়ে ঠেস দেওয়া। তন্ময়কে জিজ্ঞাসা করলাম, জানালায় কাঠের ঠেকা দেয়া কেন?

সে সরল গলায় জবাব দিলো, মাঝে মাঝে চোর আসে। জানালা খুলে ভেতরে ঢোকে।

সাবৃনা বিস্মিত নয়নে তাকালো। আমি জানতে চাইলাম, জানালায় লক সিস্টেম নেই?

না।

কাকু বললেন, কোনো অসুবিধা নেই। ভয় পেয়ো না। আমাদের বাড়ির সবকিছু ইন্সুরেন্স করা আছে। চুরি হলেও অসুবিধা নেই।

আমি কোনো জবাব দিলাম না। আলমারি থেকে পাসপোর্টের ব্যাগ পকেটে নিয়ে বললাম, চলেন।
</doc>
<doc>
সিডনির পথে পথে (৩)
আবু সুফিয়ান | ২৭ জুন ২০১১ ৮:৩০ অপরাহ্ন

সিডনির পথে পথে ১ | সিডনির পথে পথে ২
(গত সংখ্যার পর)

ব্লু মাউন্টেইন্স-এর তিন বোন
পশ্চিমা দুনিয়ার বেশিরভাগ মানুষ খোদার ওপর যত না বিশ্বাস করে, ইনশিওরেন্সের ওপর আস্থা রাখে তার চেয়ে বেশি।

কাকুদের বাসায় আমার প্রথম রাত কাটলো অস্ট্রেলিয়ান চোরের কথা চিন্তা করে। বাড়ির ইন্সুরেন্স করা আছে মূল্যবান দ্রব্যের জন্য। চোর দামি জিনিসই চুরি করবে। আমাদের কাছে ঐ অর্থে মূল্যবান কিছু নেই। আমাদের কাছে যা আছে তা অমূল্য-পাসপোর্ট।

তৃতীয় বিশ্বের মানুষ হিসাবে পৃথিবীর নানা এয়ারপোর্টে পাসপোর্ট নিয়ে বহু কিত্তিকাণ্ড দেখেছি। নিজেরও কিছু অভিজ্ঞতা আছে। একটা শেয়ার করি।
স্পেন গিয়ে কিছু বাঙালীর সাথে পরিচয় হলো। তারা বাংলাদেশের একটি ছোট জেলা থেকে সরাসরি ইউরোপ যাত্রা করেছে। মাঝে ট্রানজিট হচ্ছে ঢাকা এয়ারপোর্ট। কয়েক লক্ষ টাকা ব্যয় করে বিশেষ ব্যক্তির মাধ্যমে তারা ইউরোপ যাওয়ার মহা মূল্যবান ভিসা জোগার করেছেন। বিমানে উঠে তাই অতিরিক্ত সতর্কতা স্বরূপ একজন পাসপোর্ট-ডলার ইত্যাদি প্যান্টের ভেতরে রেখে জিপারের হুক এবং বেল্টের লুবের মধ্যে তালা মেরে দিলো।

থ্রি সিস্টারস-এর পাহাড়ের নিচে নামার পথের মুখে সাবৃনা।

প্লেন উড়ছে। দীর্ঘ ফ্লাইট। তার টয়লেটে যাওয়ার প্রয়োজন দেখা দিলো। এমন সময় দেখা গেলো তিনি চাবি খুজে পাচ্ছেন না। অস্থির হচ্ছেন। টয়লেটের প্রেশার প্রবল হচ্ছে। তালার কারণে প্যান্ট খোলার স্কোপ নেই। ভয়াবহ অবস্থা। তিনি চাবি খুজছেন এবং অস্থিরতা করছেন। উড়ন্ত জাহাজের যাত্রীরা বোঝার চেষ্টা করছে ঘটনা কী? প্রেশার, কিন্তু পরিধেয় খোলা যাচ্ছে না–এই যন্ত্রণায় তিনি ছটফট করছেন। তার দাপাদাপি দেখে বিমানের হোস্টেজরা ছুটে এলেন। ঘটনা জেনে দ্রুত প্লাস এনে তার জিপারের তালা ভাঙা হলো। মূল্যবান ভিসাযুক্ত পাসপোর্ট হাতে নিয়ে বেচারা প্রাকৃতিক কাজ সারতে গেলেন।

উপরঅলার দয়ায় আমাদের পাসপোর্টেও বহু সংখ্যক অমূল্য ভিসা রয়েছে। প্রসঙ্গত উল্লেখ্য টাকা দিয়ে দোকান থেকে দামি পণ্য কেনা যায়। কিন্তু পশ্চিমা দুনিয়ার ভিসা পাওয়া যায় না। ভিসা কঠিন জিনিস।

সকালে নাশতার টেবিলে কাকু জিজ্ঞাসা করলেন, কোথায় যেতে চাও?

অস্ট্রেলিয়া বিষয়ে আমার কোনো হোম ওয়ার্ক নেই। আপনারা ঠিক করেন।

যে কোনো জায়গায় যাওয়ার আগে আমি একটা হোম ওয়ার্ক করি। কী দেখবো, কী খাবো, কোথায় অবস্থান করবো ইত্যাদি। আস্ট্রেলিয়া যাওয়ার আগে কোনো হোম ওয়ার্কই করিনি। এমন ঘটনা এই প্রথম। ইউরোপ-এশিয়া-আমেরিকা যাত্রা নিয়ে আমার আগ্রহ প্রবল। যতবার যাই ততবাবরই উৎফুল্ল হই। আনন্দিত হই। সেই তুলনায় অস্ট্রেলিয়ার প্রতি এক ধরনের অনীহা আছে। এর মূল কারণ হলো পৃথিবীতে ‘ভালো’ র যে ইতিহাস আছে, সেই তলিকায় অস্ট্রেলিয়ার নাম নেই। অস্ট্রেলিয়ানরাও নেই। বরং মিডিয়ায় প্রকাশিত তাদের বর্ণবৈষমমূলক মানসিকতার খবরগুলো পীড়া দেয়। উপরন্তু অস্ট্রেলিয়া ছিলো চোর ডাকাত আর দাগী আসামী ও দস্যুদের বসবাসের স্থান। ইউরোপের খারাপ লোকদের এখানে নির্বাসন দেওয়া হতো। তারাই অস্ট্রেলিয়ান। ফলে জাতি হিসাবে অস্ট্রেলিয়ানদের গৌরবান্নিত হওয়ার কোনো কারণ নেই। বরং বিশ্ববাসীর কাছে নানা জরীপে অহঙ্কারী, হিংসুটে এবং অবিশ্বাসী হিসাবে নিকৃষ্ট কিছু দোষের তকমা তাদের আছে।

অস্ট্রেলিয়াতে কালু কাকু-চাচীর বাসায় থাকার লিয়াজো করেছে সাবৃনা। সুতরাং কোথায় কখন কীভাবে যাবো তারা ঠিক করলেই ভালো।

চাচি বললেন, দুপুরের পরেই আমরা রওয়ানা হবো ব্লু মাউনটেইন্স। অর্থাৎ নীল পর্বতমালা দেখতে।

এই বাড়িতে বর্তমান লোকসংখ্যা সাতজন। ব্লু মাউন্টেইন্সে রওয়ানা হলাম পাঁচজন। দুজন আমাদের সঙ্গী হতে পারলো না। তন্ময় এবং নানা। নানা মানে তন্ময়ের নানা। নানা সম্পর্কে পরে অন্য লেখায় বিস্তারিত বলবো।

চাচি, সাবৃনা এবং শ্যারন জীপের পেছনে বসলো। আমি কাকুর সাথে সামনে বসেছি। চাচি সাবাইকে সিটবেল্টের কথা মনে করিয়ে দিলেন, সিটবেল্ট না বাঁধলে তিনশ ডলার ফাইন।

সাবৃনা ক্যামেরা এগিয়ে দিয়ে বললো, গাড়িতে আমাদের ছবি তুলে দাও।

ছবি তুললাম। ডিজিটাল ক্যামেরা। স্ক্রিন আছে। সাথে সাথেই ছবি দেখা যায়।

সাবৃনা ছবি দেখে বললো, চাচি কী দোষ করেছে? চাচিকে ছবি থেকে বাদ দিলে কেন?

চাচি বললেন, থাক।

আমি শরমে পড়ে গেলাম। স্ত্রীর কথায় মনে হচ্ছে আমি ইচ্ছাকৃতভাবে চাচিকে ফ্রেম থেকে বাদ দিয়েছি। ঘটনা আসলে তা না।

কাকু গাড়ি স্টার্ট করেছেন। চলন্ত গাড়িতে কোনো কিছুতে একভাবে তাকালে আমার ঘুরানি ওঠে। ভেতরে পাক খায়। তবু স্ত্রীর মন ও মান রক্ষা করতে আবার তিনজনের ছবি তুললাম।

এবার সাবৃনা ছবি দেখে বললো, তুমি তো ছবি তোলাই ভুলে গেছো। এটা কোনো ফ্রেম হলো!
শ্যারন বাংলা কথা সব বোঝে না! এটা কী বুঝলো জানি না। সে উচ্চস্বরে হাসছে। চাচা-চাচি মজা পাচ্ছেন।

গাড়ি মটর ওয়েতে উঠেছে। উড়ে যাচ্ছে। মসৃণ পথ। স্পিড মিটার দেখলাম। একশ কিমির ওপরে স্পিড। চার লেনের বিশাল হাইওয়ে। চলতে চলতে হঠাৎ কুট করে একটা আওয়াজ হলো। কাকু বললেন, টোল কেটে নিলো। টোল কেটে নিলো মানে?

গাড়ির গ্লাসের উপর একটি বিশেষ যন্ত্র বসানো। টোল আদায় জোনের লাইনে ঢুকলে অটোমেটিক্যালি ফটোসেলের সাহায্যে টোল কেটে নেয়। ইউরোপ এবং এশিয়ায় কয়েক হাজার মাইল সড়ক পথ ভ্রমণের অভিজ্ঞতা আছে। এর আগে এই জিনিস দেখিনি।

গাড়ির পেছনে তিন জন কথা বলছে। বাতাসের কারণে সব কথা শেনা যায় না। চাচি জিজ্ঞাসা করলেন, ব্লু মাউনটেইন্স তো এতক্ষণ লাগার কথা না। এতক্ষণ লাগছে কেনা? রাস্তা ঠিক আছে তো?

কাকু মিহি স্বরে জবাব দিলেন, রাস্তা ঠিক নেই। পথ হারিয়ে ফেলেছি। অনেকদিন এদিকে আসা হয় না।

আমরা মুখ চাওয়াচাওয়ি করছি। বলে কী!

চাচি ক্ষীণ গলায় জানালেন, তোমার চাচা এরকমই।

গাড়ি এগুচ্ছে। সিডনির রাস্তাঘাট খুবই হিলি–মানে পাহাড়ি। পাহাড় কেটে রাস্তা করা হয়েছে। রাস্তার স্ট্রাকচারও পাহাড়ের মতো। কোথাও উপড়ে উঠতে হয়। কখনো নিচে নামতে হয়।

কাকু রাস্তার ডিরেকশন খুজছেন। চাচি বললেন, জিপিএসটা বের করো।

জিপিএস মানে হচ্ছে গ্লোবাল পজিশনিং সিস্টেম। এটি একটি ছোট ইলেকট্রনিক্স যন্ত্র। পথ নির্দেশিকা। সামনের বক্স থেকে জিপিএস বের করে দিলাম। গাড়ির সাথে কানেকশন দেয়া হয়েছে। জিপিএস থেকে ডিরেকশন আসা শুরু হলো, ডানে যাও…। আটশ মিটার পরে বায়ে যাও…। সোজা যাও… ইত্যাদি।

হঠাৎ রাস্তা খুব উঁচুতে ওঠা শুরু হয়েছে। কাকু বললেন, এসে গেছি।

গাড়ি উপড়ে উঠছে। ফোর হুইল ড্রাইভ কার ছাড়া এখানে ওঠা যায় না। আমাদের গাড়ি শ্যা শ্যা করে উঠে যাচ্ছে। অসম্ভব সুন্দর এক চত্বরে যেয়ে গাড়ি থামলো।
আমরা নেমেছি। অপূর্ব! মনোমুগ্ধকর চারিদিক। যেদিকেই দৃষ্টি যায় শুধু নীল। এ এক অদ্ভুত রূপ। অসাধারণ! স্পেনের বিলবাওতে একবার দেখেছিলাম বেগুনী প্রকৃতি। সেটা ছিলো শীতকাল। সন্ধ্যা হয়ে যাওয়ার মন ভরে উপভোগ করতে পারিনি। আজ ঝলমলা আলোর মাঝে দাঁড়িয়ে আছি। জায়গাটার নাম কেন ব্লু মাউনটেইন্স তার কোনো ব্যাখ্যার আর প্রয়োজন নেই। আকাশ, পাহাড়, দিগন্তের শূন্যতা সব কিছুই এখানে নীল। গাঢ় নীল! প্রকৃতির এই নীলের বিবরণ দেয়া কঠিন। এটি কেবল উপলব্ধি করার!

সাবৃনা বললো, ও-য়া-ও! কী সুন্দর!

সে ক্যামেরা গোছাচ্ছে।

গাড়ি যেখানে থামলো তার পাশেই ফ্রেশ হওয়ার জায়গা। সবাই গাড়ি থেকে নেমেছে। কাকু বললেন, গাড়িটা রেখে নেই। তারপর ছবি তোলা হবে।

আমি সামনে এগিয়ে গেলাম। জায়গাটা গোছানো। ঝকঝকা পরিষ্কার। এয়ারপোর্ট টার্মিনালের মতো করে বানানো ঝুলন্ত চত্বর। সামনে আদিগন্ত পাহাড়। খাদ! বিস্তীর্ণ আকাশ। সবই নীল কিংবা নীলাভ। টার্মিনালের শেষ প্রান্তে রেলিং দেয়া। ব্যাকুল করা রূপ। স্পট অনুপাতে ট্যুরিস্টের সংখ্যা কম।

কাক, চাচি, সাবৃনা ও শ্যারন এসে যুক্ত হলো। নীল দেখে অভিভূত গলায় সাবৃনা জানালো, এখানে ছবি খুব ভালোভাবে তুলতে হবে। আলতু-ফালতু ছবি তোলা যাবে না।

আমি আর কাকু মুখ-চাওয়াচাওয়ি করলাম।

ব্লু মাউন্টেইন্স-এর টার্মিনালের শেষ প্রান্তে কাকু, চাচি, সস্ত্রীক লেখক ও শ্যারন। পেছনে নীল পাহাড়ের সারি।

সাবৃনার পরনে নীল গেন্জি এবং লং স্কার্ট। স্ট্রেইট হেয়ার। সিডনিতে আসার আগে কুয়ালালামপুর থেকে চুল রিবন্ডিং করা হয়েছে। প্রতিটি দেশে যাওয়ার আগে সে একটি বিশেষ লুক ঠিক করে। অস্ট্রেলিয়াতে তার গেটাপ হচ্ছে প্রীতি জিনতা লুক। দিল চাহতা হ্যায় ছবিতে প্রীতি যেমন সুইট লুকে ছিলো, সাবৃনার থিম গেটাপও এবার তাই। এটি আমার বিশেষ পছন্দের একটি নারী লুক । আনন্দের বিষয় হচ্ছে তাকে দিল চাহতা হ্যায়-এর প্রীতি জিনতার মতোই লাগছে।

এর মধ্যে কাকু পটাপট কয়েকটা ছবি তুললেন। ডিজিটাল ক্যামেরায় সেই ছবি দেখে সাথে সাথে সাবৃনা কিছু ছবি রিজেক্ট করলো। আমাকে বললো, তোমার ভুড়ি ঠিক করো। ভুড়ি ছবির বিউটি নষ্ট করে ফেলছে।

শ্যারন তার বোনের এমন আর্শ্চয কথা শুনে সেখানেই হাসতে হাসতে প্রায় গড়িয়ে পড়ার যোগাড়। এমন আজব কথা সে আগে শোনেনি। শ্যারনের হাসি থামাতে ছবি তুলতে খানিকক্ষণ দেরি হলো। আমি নিঃশ্বাস বন্ধ করে পরিস্থিতি সামাল দিলাম। এবার ধরা খেলেন কাকু। সাবৃনা স্ক্রীন দেখে বললো, এটা কী ফ্রেম করেছেন! ছবির প্রাণটাই তো নাই। কাকু যে কী ছবি তোলেন!

চাচিও গলা মিলালো, তোমার চাচা ওই রকমই।

কাকু বললেন, ডিরেকশন দিলে আমি ছবি তুলতে পারি না।

আমার নিজেরও একই অবস্থা।

সাবৃনা পুরুষকুলকে লক্ষ করে বললো, তোমরা স্মার্ট হতে পারলে না।

কথা সত্যি।

সম্প্রতি আমেরিকার ফার্স্ট লেডি মিশেল ওবামা জানিয়েছেন প্রেসিডেন্ট ওবামা না-কি তেমন স্মার্ট না। বারাক ওবামা যদি স্ত্রীর কাছে স্মার্ট না হন, তাহলে বর্তমান পৃথিবীর কোনো স্বামীরই তার স্ত্রীর কাছে স্মার্ট হওয়ার কোনো কারণ নেই।

আনন্দচিত্তে আমি ও কাকু অভিযোগ মেনে নিলাম। ছবি তোলার দায়িত্ব থেকেও অব্যাহতি নিলাম।

এই ঘটনায়ও শ্যারন হাসা শুরু করলো। সে আমার কন্যা রুশমিয়ার মতো। ওর হাসি বড় মাধুর্যময়। বড় সুন্দর করে হাসে মেয়েটি। ইচ্ছে করে কোলে নিয়ে খানিকক্ষণ তার হাসি উপভোগ করি।

চাচি বললেন, ক্যামেরা আমার কাছে দাও। তোমরা দাঁড়াও।

বউ এবং শ্যালিকার মাঝখানে পোজ দিয়ে দাঁড়ালাম। চাচি বললেন, জামাই সাবধান! শালি–অর্ধেক ঘরওয়ালী!

আমি হাসছি। শ্যারন আমার শ্যালিকা না। সে আমার কন্যা।

‘শালি-অর্ধেক ঘরওয়ালী’র সাথে সস্ত্রীক লেখক।

সামনে বামদিকে তিনটি পাহাড় দাঁড়ানো। তিনটিই আলাদা আলাদা। নীলের ভুবনে এদের রঙ ভিন্ন। বাদামি ও লালচে। এরাই হচ্ছে ব্লু মাউন্টেইন্স-এর বিখ্যাত থ্রি সিস্টার বা তিনবোন। এই তিন বোনের নাম মিহমি (Meehmi) উইমলাহ (Wimlah) এবং গুননেডু (Gunnedoo)। প্রথম জনের উচ্চতা ৯২২ মিটার, উইমলাহ ৯১৮ এবং গুননেডু ৯০৬ মিটার লম্বা। কথিত আছে এই তিনবোন প্রতিবেশি তিন উপজাতি পুরুষের প্রেমে পড়েছিলো। কিন্তু তাদের বিয়ের বিষয়ে বাধা ছিলো। এই নিয়ে লড়াই বাঁধে। তখন তাদের রক্ষা করার জন্য একজন বয়স্ক ব্যক্তি যাদুবলে তিন বোনকে পাহাড়ে রূপান্তর করে দেন। দুর্ভাগ্যক্রমে সেই ব্যক্তি লড়াইয়ে মারা যান। ফলে মিহমি, উইমলাহ এবং গুননেডু–তিন বোন পাহাড় অবস্থাতেই থেকে যায়। কেউ তাদের আর আগের রূপে ফিরিয়ে আনতে পারেনি। এখনো সেই অবস্থাতেই আছে।

আরেক জায়গায় পড়লাম ঘটনা আরেক রকম।

অনেক কাল আগে ব্লু মাউনটেইন্স-এ তিন বোন মিহমি, উইমলাহ এবং গুননেডু থাকতো। তাদের বাবা ছিলো একজন তান্ত্রিক চিকিৎসক। যে তাইয়াওয়াহ (Tyawah) নামে পরিচিত ছিলো। বুনিপ (Bunyip) নামে সেখানে একটি ‘জিনিস’ (ভূত-প্রেত জাতীয় কিছু) ছিলো। সে সংলগ্ন গভীর গর্তের ভেতর বাস করতো। সবাই তাকে ভয় পেতো। তাইয়াওয়াহ বাইরে যাওয়ার সময় তার তিন কন্যাকে নিরাপদে রেখে বিদায় নিতো। এরকমই একদিন বাবা কন্যাদের কাছে বিদায় নিয়ে বুনিপের গর্ত পার হয়ে গেলো। হঠাৎ পাহাড়ের ওপর থেকে কিছু একটা আছড়ে পড়লো নিচে। মিহমি ভয় পেয়ে গেলো। ভীতি থেকে সে নিজেও পাহাড় থেকে পাথর তুলে ছুড়ে মারতে থাকলো। এক পর্যায়ে সমস্ত পাহাড় ভেঙেচুড়ে পড়তে লাগলো বুনিয়াপের গর্তে। বুনিয়াপ হ্মিপ্ত হয়ে বেরিয়ে এলো। তিন বোনকে দেখে ভীষণ ক্ষেপে গেলো সে। এবং তাদের শাস্তি দেয়ার জন্যে ছুটে গেলো।

দূর থেকে এই দৃশ্যটি দেখে ফেলে তিন বোনের বাবা তাইয়াওয়াহ। সে নিরুপায় হয়ে বুনিয়াপের অত্যাচার থেকে মেয়েদের রক্ষা করার জন্য তার হাতের জাদুর হাড্ডি দিয়ে তিন বোনকে পাহাড়ে পরিণত করে দিলো। ক্রুদ্ধ বুনিয়াপ এবার আক্রমণ করলো কন্যাদের বাবাকে। তাইয়াওয়াহ বুনিয়াপের হাত থেকে বাঁচার জন্য যাদু বলে পাখি হয়ে আকাশে উড়ে গেলো। সবাই নিরাপদ হলো। কিন্তু জাদুর হাড্ডি পড়ে গেলো তার হাত থেকে। এর মধ্যে বুনিয়াপ চলে গেলো। তাইয়াওয়াহ ফিরে এসে জাদুর হাড্ডি খোঁজা শুরু করলো। কিন্তু পেলো না।

অস্ট্রেলিয়ার আদিবাসীদের (Aborigional) মধ্যে কথিত আছে তাইয়াওয়াহ এখনো তার সেই জাদুর হাড়টি খুজে বেড়াচ্ছে। ওটা পেলেই তিন বোন আবার তাদের আগের রূপ ও সতেজ প্রাণ ফিরে পাবে। তারা অপেক্ষায় আছে।

ব্লু মাউন্টেইন্স এলাকাতে বেশ কিছু ট্যুরিস্ট স্পট আছে। ক্যাবল কারও আছে। আজ বন্ধ। তবে থ্রি সিস্টারসের কাছে যাওয়ার পথ আছে। অনেকেই সেখানে গেছে। আমরা ডান পাশের একটা পথ ধরে এক ফ্লোর নিচে গিয়ে ফিরে এলাম। রওয়ানা হলাম থ্রি সিস্টার-এর পথে। পথের ডিরেকশন দেয়া আছে। পনর মিনিট হেঁটে যেতে হবে। আলো কমে আসছে।

সাবৃনা বললো, এত দূর হাঁটবো? থ্রি সিস্টার এমন কী জিনিস যে কাছে গিয়ে দেখতে হবে।

কাকু-চাচিও একটু দ্বিধায় পড়ে গেলেন!

আমি বললাম, শুধু কাছে গিয়ে না, আমার একটু ছুঁয়ে দেখারও বড় ইচ্ছা। চলো।

আমি এবং শ্যারন যাওয়ার জন্য তৈরি। শ্যারন স্পোর্টস গার্ল। সে রওনা হলো আমার আগে।

মাটির কাঁচা পথ পাড় হয়ে থ্রি সিস্টারস-এর কাছে চলে এলাম। পরের ডিরেকশন হচ্ছে ৮০০ পা পাহাড়ের নিচে নামতে হবে। নিচে নামার সিঁড়ি আছে। তবে সেই সিঁড়ি ভয়াবহ। খুবই সরু। এবরোখেবড়ো। পুরাতন। একসাথে একজনের বেশি ওঠা বা নামা যায় না। খুবই খাড়া হয়ে নিচের দিকে নেমে গেছে। রেলিংগুলো দুর্বল। ভীতিকর।

নিচ থেকে কিছু ট্যুরিস্ট ওপরে উঠে আসছে। তাদের চোখমুখ লাল। ঘর্মাক্ত। কেউ কেউ হাঁপাচ্ছে।

মোটা মতো এক ছেলে বিড়ালের মতো হামাগুড়ি দিয়ে উপরে উঠছে। তার পেছনে আরো কয়েকজন আছে। তাদের জন্য আমরা সিঁড়ির কানেকশন রোডে দাঁড়ালাম। সবাই সতর্কভাবে নামছে। সিঁড়ির বিভিন্ন পয়েন্টে দাঁড়িয়ে কাকু কয়েকবার ছবি তুললেন। নামতে নামতেই সাবৃনা বললো, ওঠার সময় খবর আছে!

আমরা তিন বোনের পাহাড়ের বড় বোন মিহমিতে এলাম। এখানে বেঞ্চ আছে। ছোট একটা কানেকটিং পুল আছে। লোকজন ছবি তুলছে। কাকু সিঁড়ির ওপরে দাঁড়িয়েই ক্যামেরা তাক করলেন। সাবৃনা বললো, এদিকে তাকাও। তাকাও! ভুড়ি ভেতরে…।
শ্যারন বহু কষ্টে তার হাসি থামিয়ে পোজ দিলো। আলো কমে আসছে। এখানে জায়গা কম। আমরা ছবি পর্ব শেষ করে দ্রুত উপরে ওঠা শুরু করলাম। উঠতে যেয়ে সত্যি সত্যিই খবর হচ্ছে। সাবৃনা ভয় পাচ্ছে। চাচি বললেন, নিচের দিকে তাকিয়ো না।
তিন বোনের দর্শন শেষে ফিরতি পথে লেখক ও সাবৃনা।
নিচের দৃশ্য ভীতিকর। গভীর খাদ। দুর্বল নার্ভের লোক অনায়াসে মাথা ঘুরিয়ে পড়ে যেতে পারে। আমরা নিরাপদে উপড়ে উঠে এলাম। সবাই ঘেমে গেছে। কাকু মুহূর্তে কোক এবং চিপস নিয়ে এলেন। আমরা বসলাম একটা গাছের কাছে ঘাসের মধ্যে।
ব্লু মাউন্টেইন্স-এর নিচের ফ্লোরে সাবৃনা ও লেখক।
বাংলা ভাষায় ‘অপ’ শব্দটি মন্দ অর্থেই ব্যবহৃত হয়। যেমন অপরাধ, অপকার ইত্যাদি। শুধু এক জায়গায় এই ‘অপ’ ভালো অর্থে ব্যবহৃত হয় এবং সেটি হয় তুলনাহীন। ব্লু মাইন্টেইন্স-এর সৌন্দর্যের উপমায় ‘অপ’ শব্দটি যায়। এর চারপাশটা সত্যিই অপরূপ সুন্দর। ছিমছাম। ধুলা নেই। বিশুদ্ধ নির্মল বাতাস বইছে। আকাশ নীল। পাহাড় নীল। নীল চরাচর। আমরা মহা আনন্দে চিপস খাচ্ছি। কোক খাচ্ছি। গল্প করছি। পৃথিবীর আপার সৌন্দর্য উপভোগ করছি। মনে হচ্ছে আমাদের আনন্দ কোনোদিনই যেন ফুরাবে না। কোনোদিনই না। 
</doc>
<doc>
সিডনির পথে পথে (৪)
আবু সুফিয়ান | ৭ জুলাই ২০১১ ১:৩১ পূর্বাহ্ন

সিডনির পথে পথে ১ | সিডনির পথে পথে ২ | সিডনির পথে পথে ৩
বনদাই বীচে লেখক

(গত সংখ্যার পর)

ব্লু মাউনটেইনস দেখে মহা আনন্দে ‘মিন্টে’র বাসায় ফিরলাম।

চাচি বললেন, তন্ময় না যেয়ে মিস করেছে।

কাহিনী সত্য। কোনো কোনো জায়গা বা সঙ্গের সাথে মিশে শ্রেষ্ঠ বিরিয়ানী খেতেও অভক্তি হয়। বিস্বাদ লাগে। আবার কোনো কোনো স্থান বা কারো সাথে মিশে সাধারণ পান্তা ভাতও মনে হয় অসাধারণ। অমৃত। আমাদের ব্লু মাউনটেইনস সফরটা ছিলো সেরকম। পান্তা ভাত। কিন্তু অমৃত। কত কিছুই না দেখলাম।

তন্ময় জিজ্ঞাসা করলো, কোথায় কোথায় গেছেন আপনারা?

কাকু বললেন, ব্লু মাউনটেইনস, থ্রি সিস্টারস… সব ঘুরেছি।

স্কাইওয়ে দিয়ে আকাশে হেঁটেছো?

আমরা মুখ চাওয়া-চাওয়ি করছি–বলে কী!

উত্তর দিলাম না।

বিশ্বের সবচেয়ে steepest (খাড়া) রেইলে উঠেছেন? কাকু ও চাচির দিকে তাকিয়ে বললো, রেলে ওঠোনি?

না।

এনশিয়েন্ট রেইন ফরেস্টে ঢুকেছো?

না।

তোমরা তো তাহলে ব্লু মাউনটেইনস-এ কিছুই দেখোনি। খামোখা সময় নষ্ট করেছো।

তন্ময়ের কথা শুনে আমি মোটামুটি বাকহারা হয়ে গেলাম। অজ্ঞতাই আমাকে এত আনন্দিত করেছে…! সিডনি ভ্রমণে তন্ময়কে সাথে নেওয়া ওয়াজিব হয়ে গেলো।

রাতেই ঠিক হলো পরের দিন সী বীচে যাবো। আমি প্রস্তাব করলাম সবাই যাবে। সবাই মানে তন্ময়সহ পরিবারের সবাই।

অস্ট্রেলিয়াকে ক্যাঙ্গারুর দেশ বলে কেন কে জানে! আমার কাছে অস্ট্রেলিয়া নীল পাহাড়ের দেশ। নীল সমুদ্রের দেশ। যার চারদিক ঘিরে আছে প্রশান্ত মহাসাগরের নীল জলরাশি। হাজার হাজার কিমি সী বীচ। অজস্র পাহাড়। দেশটির সৌন্দর্য হচ্ছে এই নীল পাহাড় এবং সী বীচ।

নানা একটু গাইগুই করছেন। বললেন, আমার যাওয়ার কী দরকার! তোমরা যাও। তন্ময় তিন তারিখে (৩ মার্চ ২০১১) ড্রাইভিং লাইসেন্স পাক–তারপর একসাথে যাবো নে। এখন এত লোক একসাথে কীভাবে যাবো?

নানার বয়স পচাত্তর। ‘বিক্রমপুরের পোলা’ বলে পরিচয় দিতে পছন্দ করেন। নিজেকে এখনো দাবি করেন আশি টাকা তোলা বলে। কথা বলেন খাস বিক্রমপুরের আঞ্চলিক ভাষায়। আমি নিজেও তার দেশী মানুষ। আসার পরে নানার সাথে ব্যাপক গল্প হয়েছে। দুনিয়া ঘোরা লোক। প্রচুর অভিজ্ঞতা। তিনি সবার কাছে বলেন, সিডনিতে মেয়ে-জামাইয়ের কাছে বেড়াতে এসেছেন। চাচি তার বড় কন্যা।

কিন্তু আসল ঘটনা অন্য। নানা চেইন স্মোকার। সিগারেট ছাড়ার চিকিৎসায় অস্ট্রেলিয়ান ডাক্তারের অধীনে আছেন। তারই অংশ হিসাবে কিছু বিশেষ ঔষধ খাচ্ছেন। এটি তার ইচ্ছাবিরুদ্ধ। চাচি পুরো বিষয়টি তত্ত্বাবধান করছেন। সুতরাং মেনে না নেয়া ছাড়া কোনো উপায় নেই। পিতার কাছে ‘কন্যার আব্দার’ কঠিন জিনিস।

সিগারেট না খেতে পেরে এবং ওষুধের পার্শ্ব প্রতিক্রিয়ায় বর্তমানে তিনি অর্ধ পাগল অবস্থায় আছেন। এটি তার স্বীকারোক্তি।

নানা পৃথিবীর বিভিন্ন দেশ ঘুরেছেন। বড় বড় পদে চাকরি করেছেন। জিজ্ঞাসা করলাম, এখন কী করেন?

তিনি পকেট থেকে একটা ভিজিটিং কার্ড বের করে দিলেন। ইংরেজিতে তার নাম লেখা ‘ড. মতিউর রহমান’। কার্ডের চার কোনায় ক্রসভাবে লেখা: NO JOB, NO MONEY, NO HOPE, NO HOME।

নানার কার্ড আমাকে মুগ্ধ করলো। জীবনে এরকম ভিজিটিং কার্ড দেখিনি। যিনি এরকম কথা লিখে ভিজিটিং কার্ড ছাপাতে পারেন, তার সঙ্গ মিস করা বোকামি।

চাচিকে বললাম, নানাকে আপনি বলেন যেন আমাদের সাথে বীচে যায়।

চাচি বললেন, আব্বা চলেন। ঘুরে আসলে আপনার ভালো লাগবে।

নানা মুহূর্তেই শুধু রাজি হলেন না, জিজ্ঞাসা করলেন, ড্রেস কী হবে? সুইমিং কস্টিউম তো মনে হয় সাথে নাই। কোন টিশার্ট পরবো? বীচে যাবো…

নানা পোশাকে মডার্ন। এবার আমি ভাবনায় পড়লাম নিজের ড্রেস নিয়ে। কাকু তার টিশার্ট বের করে দিলেন পরার জন্য।

চাচি ভেতরে গেছেন রেডি হতে। নানা যাবেন, কিন্তু এত ফখরণ করলেন কেন? জানতে চাইলাম, ঘটনা কী?

তিনি একটু দ্বিধাদ্বন্দ্ব করে নিজেই বলতে লাগলেন, আমি কোথায় যাই, কী করি, কী পোশাক পরি, কার সাথে কথা বলি, এইসব খবরই গোপনে ঢাকা পাচার হয়।

পাচার হলে অসুবিধা কী?

অসুবিধা হলো সেইসব খবর যাচাই-বাছাই ছাড়াই ঢাকা থেকে আক্রমণ আসে!

কে আক্রমণ করে?

নানা গোপন ভঙ্গিতে তাকিতুকি করছেন। কিছু বলবেন, তখনই তন্ময় এসে তাড়া দিলো, সবাই রেডি। দ্রুত বের হওয়া দরকার। ওয়েদার রিপোর্ট ভালো না। বৃষ্টি হতে পারে।

কাকুদের গাড়ি দুইটা। চাচির পাজারো এবং তন্ময়ের Holden কমোডর। লাইসেন্স সাসপেন্ডেড থাকায় তন্ময় গাড়ি চালাতে পারছে না। পাজেরো গাড়িতে পাঁচ জনের বেশি ওঠা যাবে না। এখানে আইন কঠোর। গাড়ি আরেকটা লাগবে।

কাকু জানালেন সেই ব্যবস্থা হয়েছে। এক গাড়িতে এত লোক যাওয়া যাবে না। কিন্তু কোনো সমস্যাও নেই। আমাদের সফরসঙ্গী হচ্ছেন রকিব আঙ্কেল এবং নার্গিস আন্টি। কাকুর বাসার পাশেই উনাদের বাড়ি। রকিব আঙ্কেল কাকুর কলেজ জীবনের বন্ধু। ভালো বন্ধু।

সী বীচে ভ্রমণ উপলক্ষে সকালে উলওর্থস-এ (Woolworths) যাওয়া হয়েছে। অস্ট্রেলিয়ার সবচেয়ে বড় শপিং চেইন মল এটি। কাকু এবং তন্ময়ের সাথে আমিও ছিলাম। ব্যাপক কেনাকাটা হয়েছে। ফল-চিপস-সফ্ট ড্রিংকস কেনা হয়েছে। সবচেয়ে উল্লেখযোগ্য হলো বিরাট এক বাক্স বরফের টুকরাও কেনা হয়েছে। সফট ড্রিংকস এবং পানি ঠাণ্ডা রাখার জন্য। অস্ট্রেলিয়ার গরম বড় তেজস্বী।

বাইরে এলাম।

সাবৃনা শ্যারনকে নিয়ে গাড়ির কাছে ছবি তুলছে। চাচি বললেন, তোমরা দুজন একসাথে দাঁড়াও। আমি ছবি তুলে দিচ্ছি।

বাইরে ঝলমলা রোদ। চিরল বাতাস। গ্যারাজের কাছে কাকু গাড়িতে বরফ তুলতে তুলতে বললেন, আজ বৃষ্টি হবে। ওয়েদার ফোরকাস্টিং ব্যাড।
ট্রিপল ডাব্লু (www) অর্থাৎ ওয়েদার, উইমেন অ্যান্ড ওয়ার্ক কোনো কালেই নিশ্চিত কোনো বিষয় না। সুতরাং দুঃশ্চিন্তা করে লাভ নেই।

চাচি আমাদের ছবি তুলে দিচ্ছেন। সাবৃনার সাথে একটার বেশি ছবি তোলা হলো না। আমার মোশন এবং পোজ নাকি ছবির বিউটি নষ্ট করে ফেলছে। এমনিতে আমার ভুরি নেই। কিন্তু ক্যামেরা ধরলে পেট ফোলা দেখা যায়। বিখ্যাত ফটোগ্রাফাররা বলেন, দুজনের চোখে কিছুই ফাঁকি দেয়া যায় না। ঈশ্বরের চোখ এবং ক্যামেরার চোখ।

কথাটি যে ভুয়া আমি নিজেই তার জ্বলন্ত উদাহরণ। ক্যামেরা এবং ছবি যে সবসময় ঠিক কথা বলে না, এটি তার জীবন্ত প্রমাণ।

সাবৃনা নিজের রূপ সৌন্দর্য নিয়ে মহা ব্যস্ত। শ্যারন তার বোনের কর্মকাণ্ডে খুবই মজা পাচ্ছে। ক্ষণে ক্ষণেই হাসছে। আমার সাথে দৃষ্টিবিনিময় হওয়া মাত্রই সেই হাসি দমকা দিয়ে বেরুচ্ছে।

রকিব আঙ্কেল এবং আন্টি গাড়ি বের করে দাঁড়ালেন।

সিডনিতে সমুদ্র সৈকতের অভাব নেই। অসংখ্য বীচ। কোন বীচে যাবো সেটা দুঃশ্চিন্তার কারণ হয়ে দাড়ালো। পাম বীচ, কলারয় বীচ এগুলো ফ্যামিলি নিয়ে যাওয়ার জন্য উপযোগী–এরকম কথা শোনা যাচ্ছে।

মুরব্বিদের মধ্যে ঘুসুর-ফুসুর চলছে। কাকু, রকিব আঙ্কেল এবং নার্গিস আন্টির মধ্যে সিদ্ধান্তমূলক মিটিং চলছে রাস্তায় দাঁড়িয়েই।

ওয়েদার রিপোর্টে বৃষ্টির পূর্বাভাস থাকায় অনেক বীচেই আজ লোক যাবে না। এই তথ্য দিলেন চাচি।

নিরিবিলি পার্ক ভালো লাগে। সমুদ্রে ভালো লাগে জনসমাগম। প্রথমবার ইউরোপ ভ্রমণে স্পেনের বিলবাও এবং স্যান সিবাস্তিয়ান গিয়ে বিরাট উত্তেজনার মধ্যে পড়লাম। আটলান্টিক মহা সাগরের পানি ছুঁবো। টিভিতে যে প্রাণোচ্ছল রঙ্গিন সমুদ্র সৈকত দেখি, বাস্তবে সেটা উপভোগ করবো। মাহমুদ আঙ্কেলের নেতৃত্বে যথারীতি বিরাট দলসহ হাজির হলাম সৈকতে। গিয়ে মহা হতাশ। শীতের কারণে বীচগুলোতে লোক নেই। প্রায় নির্জন। কুকুর-বিড়াল নিয়ে কিছু নর-নারী ঘোরাফেরা করছে। মানুষ নেই। পশুরাই তাদের সঙ্গী। বন্ধু। মনটাই দমে গেলো।

আমি বললাম, সিডনির যেই বীচে লোক সবচেয়ে বেশি সেই বীচে যাবো।

তন্ময় তার থামা থামা বাংলায় বললো, বনদাই বীচে গেলেই ভালো হয়। বনদাই চলো।

বনদাইয়ের নাম শুনে রকিব অঙ্কেল এবং আন্টি চমকে উঠলেন। সবাই মুখ চাওয়া-চাওয়ি করছে।

আন্টি বললেন, ফ্যামিলি নিয়ে কি ওই বীচে যাওয়া যাবে?

সমস্যা কী?

উত্তর দিলেন নানা। উনি এর আগে বনদাই বীচে এসেছিলেন। অস্ট্রেলিয়াতে এটি তার দ্বিতীয় ভ্রমণ। বললেন, বনদাই বীচ থেকে একবার চার বাঙালীকে একটি গাছের ওপর থেকে ঝাঁকি জালি দিয়ে ধরা হয়েছিলো।

জাল দিয়ে মাছ ধরে, মানুষ ধরবে কেন?

কারণ ঐ মানুষরা গাছের আড়ালে লুকিয়ে থেকে বনদাই বীচের নগ্ন নর নারীর নানা কর্মকাণ্ড উপভোগ করতো। গোপনে ছবি তুলতো।

রকিব আঙ্কেল আন্টি কেন অস্বস্তি বোধ করছিলেন এখন বুঝলাম।

কাকু আবার বললেন, ওয়েদার খারাপ হবে। জোরে বৃষ্টি নামবে। চলো আমরা দ্রুত রওয়ানা হই।

সিদ্ধান্ত চুড়ান্ত–আমরা বনদাই বীচেই যাচ্ছি।

Lets go to Queen Elizabeth Drive Bondi Beach.

বনদাই(BONDI) বীচ
সাবৃনা, শ্যারন, চাচি এবং কাকু আর নানা বড় গাড়িতে উঠলেন। আমি আর তন্ময় উঠলাম রকিব আঙ্কেলদের কার-এ।

সিডনিতে প্রায় যে কোনো গন্তব্যে যেতেই চল্লিশ থেকে পঞ্চাশ মিনিটের ড্রাইভ।

গাড়ি চলছে। রকিব আঙ্কেল শান্ত প্রকৃতির মানুষ। চুপচাপ ড্রাইভ করছেন। আন্টি বাংলা ফোক গান শুনছেন। গাড়ি মটর ওয়ে দিয়ে উঠে যাচ্ছে। আমি তন্ময়ের সাথে গল্প করছি। ওর কথা বলার গতি ধীর। নিচু কণ্ঠ। শান্ত ভঙ্গি। জিজ্ঞাসা করলাম, বনদাই (BONDI) মনে কী? এটা কি ইংরেজী শব্দ?

না। এটা অ্যাবরিজিনাল। আদিবাসীদের শব্দ। বনদাই মানে হচ্ছে ঢেউয়ের আওয়াজ!

’ঢেউয়ের আওয়াজ’–কী সুন্দর নাম!

যেই বীচের নাম এত সুন্দর–সেখানে অসুন্দর কিছু থাকতে পারে না।

ঝিরঝির করে বৃষ্টি শুরু হয়েছে। রাস্তার দুই পাশে ঝকঝকা শহর। খুবই উপভোগ্য দৃশ্য।

তন্ময় যোগ করলো, গরমের সময় বনদাই বীচে লক্ষের ওপর পর্যটক হয়। আজ বৃষ্টির কারণে কম হতে পারে। তবু ইয়াংরা এখানে সবসময়ই আসে।

তুমি যাও নাই?

অনেকবার। আমার কাছে এটা এখন পুরানো জায়গা।

বনদাই বীচে পৌঁছলাম দুইটায়।

অস্ট্রেলিয়ায় জমি অফুরন্ত। গাড়ি শস্তা। কিন্তু পার্কিং দুর্লভ। বাংলাদেশের মতো যত্রতত্র গাড়ি রাখার অশ্লীল চর্চা সভ্য দুনিয়ায় সম্ভব না। বৃটিশদের মতো অস্ট্রেলিয়ানরাও ফাইন করে দেয়। রকিব আঙ্কেল গাড়ি পার্ক করলেন পাঞ্চ মেশিনে। অর্থাৎ কার্ডের মাধ্যমে পেমেন্ট করে গাড়ি পার্ক করতে হলো। সময় বেঁধে দেয়া হয়েছে। তিনটা ২০ মিনিট পর্যন্ত এই চার্জ-এ গাড়ি রাখা যাবে। দেরি হলে ফাইন।

ঢাকাতেও গাড়ি পার্কিং-এর জন্য চার্জ বসানো শুধু উচিত না, জরুরি। চার্জ না থাকায় যত্রতত্র গাড়ি রাখায় রাস্তায় তীব্র যানজট তৈরি হচ্ছে। ফি এবং ফাইন সিস্টেম চালু হলে জমিদারি স্টাইলে রাস্তা দখল করে গাড়ি পার্ক করে রাখার প্রবণতা কমবে। ফাইন কঠিন জিনিস।

বনদাই এলাকাটা জমজমাট। প্রচুর লোকের ভিড়। অসংখ্য দেশি-বিদেশী পর্যটক। কাকুর গাড়ি বীচের কাছে চলে এসেছে। তাদের খুঁজতে তন্ময়-আমি নিচে নেমে এলাম। বনদাই প্যাভিলিয়নে লিপটন-এর গ্রীন আইস টি বিতরণ করা হচ্ছে। ফ্রি। তন্ময় এক গ্লাস হাতে নিয়ে বললো, খেয়ে দেখেন ভায়া। মজা। (তন্ময় ‘ভাইয়া’ বলতে পারে না। বলে ‘ভায়া’)

আমিও আইস টি নিলাম।

দুজন আইস টি খেতে খেতে শাওয়ার জোনে চলে এলাম। পিচ্ছাবের উৎকট গন্ধ আসছে। নানাকে দেখি দুই পাশে দুলতে দুলতে একই পথে এগুচ্ছেন। তার পরনে হাফ প্যান্ট এবং নীল শার্ট। পায়ে কেডস। টয়লেটে যাবেন।

পশ্চিমাদের কিছু টয়লেট ম্যানেজমেন্ট বড় অস্বস্তিকর। এর প্রধান কারণ সম্ভবত এদের মধ্যে পাক-নাপাকের বিষয়টি দুর্বল। ইহুদিদের অবস্থা আবার ভিন্ন। তারা খাদ্যে হালাল-হারাম এবং পাক-নাপাকে বড় সচেতন। প্যারিস থেকে আমস্টারডামগামী টিজিভি ট্রেনে আমার একই বগিতে কিছু ইহুদি যাত্রী ছিলো। ১২০০ কেলোমিটারের পথ। চার ঘণ্টার যাত্রা। এই সময়ে তারা টয়লেটে গিয়ে পাক হতে যেয়ে টিসু পেপারে দরজা ভরে ফেলেছিলো।

তন্ময় একটি আশ্চর্যকর তথ্য দিলো। জাতি হিসাবে অস্ট্রেলীয়রা প্রতি দশ জনের মধ্যে নয়জনই এখনো টয়লেট শেষ করে সাবান দিয়ে হাত ধোয় না। এটি স্ট্যাটিস্টিকাল রিপোর্ট। সোর্সটা ওর মনে নেই।

সাবৃনা এবং শ্যারন শাওয়ার হল থেকে ফিরেই বললো, আইস টি খাবো।

ফ্রি আইস টি সবাই খাচ্ছে। খেতে খেতে ছবিও তোলা হচ্ছে।

প্রচুর পর্যটক আসছেন। তরুণ-তরুণীরাই সংখ্যায় অধিক। অনেকে সমুদ্র স্নান সেরে ফিরবেন। ফেরার আগে শাওয়ার হল থেকে গোসল সারছেন। পোশাক বদল করছেন। ওয়েদারের ব্যাড রিপোর্টের কোনো প্রতিক্রিয়া নেই।

চাচি বললেন, বেলা কিন্তু অনেক হয়েছে। চলো নিচে নামি।

বীচ প্যাভিলিয়নে ফ্রি আইস টি খাওয়ার পরে তন্ময়, সাবৃনা ও শ্যারন

আমরা বীচের দিকে নামছি। রোদ ঝলমল করছে। সমুদ্রপ্রেমী মানুষের ভিড়। অধিকাংশই যুগল। পরিবার কম। বালির ওপর অনেকেই জোড়া বেঁধে শুয়ে আছে। প্রকৃতি আর প্রেমের স্পর্শ-আনন্দে তারা মাতোয়ারা। প্রশান্ত মহা সাগরের শান্ত ঢেউয়ে জলকেলি করছে অনেকেই। প্রায় সকলের পরনেই ন্যূনতম সংক্ষিপ্ত পোশাক। বহু রঙের। নানা বর্ণের। প্রাণবন্ত। সুন্দর। ‘উপলব্ধি’ করার মতো। মানুষের কাছে বিদেশের সমুদ্র নিয়ে অনেক রকম কথা শুনেছি। যার বড় অংশই শ্লীল না। যার হাতে আমার জীবন তাঁর শপথ, সৈকতের এই দৃশ্যাবলী একবারেই অশ্লীল মনে হচ্ছে না। আসলে ‘অশুদ্ধ’ অন্তর অশ্লীল চিন্তা করে। ‘বিশুদ্ধ’ হৃদয় শুভ কামনা করে। আর ‘পরিশুদ্ধ’ অন্তর উপলব্ধি করে।

বালিতে হাঁটার সময় কাকু বললেন, কেউ খালি পায়ে হেঁটো না।

কেন? সমুদ্র সৈকতে তো খালি পায়েই হাঁটতে হয়।

তন্ময় বললো, এডিকটেড লোকজন অনেক সময় তাদের ব্যবহৃত সিরিঞ্জ বা সুঁই বালিতে ফেলে রাখে। একবার একজনের পায়ে সেই সুঁই বিঁধেছিলো। সেটা নিয়ে হুলস্থুল কাণ্ড। কারণ এই ধরনের ব্যবহৃত সুঁই থেকে এইডসের জীবানু ছড়িয়ে যেতে পারে।

রকিব আঙ্কেল এবং আন্টি গাড়ির পার্কিং বদল করতে গেছেন।

চাচি নানাকে নিয়ে বালিতে চেয়ার পেতে বসেছেন।

তন্ময় জানালো, সে পানিতে নামবে না। এর মধ্যে শ্যারন এবং কাকু সমুদ্রের ঢেউয়ের সাথে পাল্লা দিয়ে ঝাপাঝাপি শুরু করে দিয়েছে।

আমি হাঁটুজলে দাঁড়িয়ে আছি। সাবৃনা ডুবেছে কোমর পর্যন্ত। সে আমার হাত ধরে আছে। সাগরের ঢেউ তীরে ছুটে আসছে। যখন বড় ঢেউ আসে, সেই ঢেউয়ের সাথে খরগোশের মতো সে লাফ দেয়ার চেষ্টা করছে। পর মুহূর্তেই তন্ময়কে বলছে, ছবি তোলো। ছবি তোলো।

তন্ময় তীরে দাঁড়িয়ে ক্যামেরাম্যানের দায়িত্ব পালন করছে।

আমাদের সামনে এক যুগল এলো। তরুণ-তরুণী। ছেলেটি অসম্ভব লম্বা। দুজনেরই পরনে সাতার পোশাক। একটা ঢেউ আসছে। ছেলেটি তার গার্ল ফ্রেন্ডকে পাজা কোলে তুলে ঢেউয়ের মধ্যে জাম্প করলো। একটু পরে উঠে চুমু খেলো। তারপর আবার অপেক্ষা করতে লাগলো আরেকটা ঢেউয়ের জন্য। খুবই মজার খেলা।

পুতুলের মতো দুই বাচ্চা নিয়ে সমুদ্রে এসেছেন এক বাবা।
এক বাবা পুতুলের মতো তার দুই বাচ্চা নিয়ে পানিতে নেমেছে। ঢেউয়ের ধাক্কা খেয়ে সেই বাচ্চা কান্না শুরু করলো। বাবা তাকে বোঝাবার চেষ্টা করছেন। কোনো লাভ হচ্ছে না। আরেকটা ঢেউ আসার আগেই সেই বাচ্চা দৌড়ে তীরে উঠে এলো।

খনিক দুরেই লাইফ গার্ডের স্পিড বোট চাক্কর দিচ্ছে। তীরেও লাইফ গার্ডের লোকজন প্রস্তুতিসহ নানা জায়গায় অবস্থান করছে। তন্ময় বললো, এখানে শার্ক বা হিংস্র হাঙরও আছে। কিন্তু এই বীচ ওয়েল নেটিং করে সিকিউরড করা।

আমার সামনে দুই তরুণী এসে দাড়ালো। পরণে স্নানের পোশাক। বৃষ্টি এখনো শুরু হয়নি। তবু দুজনের হাতেই ছাতা। অগ্রিম সতর্কতা। কিন্তু খালি পা। চেহারা এশীয়। সম্ভবত তারা জাপানিজ। মেয়ে দুজনকে অসম্ভব সুন্দর দেখাচ্ছে।


ঢেউয়ের ভয়ে ভীত বাচ্চা সমুদ্রে থাকতে চাচ্ছে না। বাবা তাকে বোঝাচ্ছেন।

নতুন ঢেউ আসায় সাবৃনা আবার লাফ দিলো। পুরো পানিতে না নামলেও হাইটের কারণে সে অনেকখানি ভিজে গেছে।

দুরে সাগরের বড় বড় ঢেউয়ের সাথে শ্যারন ডিগবাজি খাচ্ছে। তার সাহস এবং কসরৎ দেখবার মতো।

রকিব আঙ্কেল এবং আন্টি হঠাৎ নিখোঁজ হয়ে গিয়েছিলেন। ফিরে এলেন পোশাক বদল করে।

আমরা বীচে উঠে ছবি তুলছি। তারা তখন পানিতে নামার প্রস্তুতি নিচ্ছেন।

আমি চারদিকে তাকিয়ে দেখছি। মানুষের এই ভিড়ের মধ্যে এক সী-গাল পাখি নির্ভয়ে দাঁড়িয়ে আছে। সে গভীর আগ্রহে মানুষের কাজ কারবার পর্যবেক্ষণ করছে।


লেখককে ধরে সমুদ্রে নিয়ে চলেছেন সাবৃনা

বনদাই বীচে বিপুল জনসমাগম। লাইফ এখানে অনেক কালারফুল, কোনো সন্দেহ নেই। কিন্তু এই বীচ কক্সবাজার সমুদ্র সৈকতের মতো দীর্ঘ না। স্লবিও (ঢালু) না। বাংলাদেশের সমুদ্র সৈকতে যে প্রাকৃতিক সম্পদ আছে, অস্ট্রেলিয়ার সম্মিলিত সমুদ্র সৈকতেও তা নেই। বিশেষজ্ঞরা বলছেন, বাংলাদেশের কক্সবাজার সমুদ্র সৈকতের বালুতে লুকিয়ে আছে পৃথিবীর ১৫ ভাগ ব্লাক গোল্ড। এই ব্লাক গোল্ড মহা মূল্যবান। কক্সবাজার সৈকতের বালুকাবেলায় প্রাপ্ত খনিজ সম্পদের মধ্যে আছে জিরকন, মোনাজাইট, ইলমেনাইট, রুটাইল ও ম্যাগনেটাইটসহ প্রায় আট ধরনের উপাদান, যা রত্নের চেয়ে মূল্যবান। অথচ অস্ট্রেলিয়ার সমুদ্র সৈকতে এই ধরনের ব্লাক গোল্ডের পরিমাণ শতকরা ৫ ভাগ। তাই নিয়ে অস্ট্রেলিয়া খনিজ শিল্পে ব্লাক গোল্ড রপ্তানি করে বিদেশের চাহিদার ৯০ ভাগ পূরণ করছে। অথচ ১৫ ভাগ ব্লাক গোল্ড নিয়ে আমরা চুপচাপ বসে আছি। আমাদের সম্পদ রয়েছে। কিন্তু আমরা ব্যবহার করি না। করতে জানি না। সম্ভবত সদ্ব্যবহার করতেও চাই না।

১৮৫ কিমি-এর দীর্ঘতম সমুদ্র সৈকত থাকা সত্ত্বেও বনদাই বীচের মতো টুরিস্টরা আমাদের কক্সবাজার বীচ-এ চাইলেও আসতে পারেন না। সেই সুবিধা আমরা তৈরি করিনি। আমি ভাবছি এবং আফসোস করছি।

পানিতে ঝাপাঝাপি শেষে ওঠার পরে সাবৃনা, কাকু ও শ্যারন


পানিতে ঝাপাঝাপি করে সবারই খিদে লেগেছে। ড্রেস বদল করতে শাওয়ার রুমে রওয়ানা হলাম। সামনেই একটি রেস্টুরেন্ট। সেখানে ভিড় করে সিরিয়ালে সবাই ছবি তুলছে। ছবি তোলার আগে পোজ দিচ্ছে।

চাচি আমাদের বললেন, তোমরাও যাও, ছবি তোলো। সামনে একটা ফ্রেম। ফ্রেমের মধ্যে গলা বসানের জায়গা। আমি, সাবৃনা গলার পোজ দিলাম। তন্ময় একটা ছবি তুলে পজিশন বদল করতে বললো। এবার আমি ডান দিকে, সাবৃনা বাম দিকে গেলো।
তন্ময় ছবি তুলে স্ক্রীনে দেখছে। বললো, বিউটিফুল।

সাবৃনা ছুটে গেলো। আমিও গেলাম। একজন উন্নত বক্ষা রমণীর কার্টুন ছবির গলায় আমার মাথা বসানো। (ছবি-২১) দুলাভাইয়ের সাথে শ্যালক হিসাবে তন্ময় যে এই জটিল রসিকতাটা করতে পারে ধারণা ছিলো না। গহনার মধ্যে বালা, আর কুটুমের মধ্যে শালা…। নো প্রবলেম। মজা পেয়েছি।


লেখকের শ্যালকের রসিকতা–নারী-কার্টুনের মুখটি লেখকের, আর পুরুষ-কার্টুনের গলায় সাবৃনার মুখ


পরমুহূর্তে দেখি নানা একই জায়গায় উঠে ছবি তুললেন শ্যারনকে নিয়ে। কাকু আর চাচির পোঁজ দেয়া ছিলো সবচেয়ে সুন্দর।

সবাই ক্ষুধার্ত। এখানে বারবিকিউ করার প্রচুর জায়গা আছে। ইলেকট্রিক গ্রীল আছে। যে কেউ চাইলে জিনিসপত্র নিয়ে এসে কাবাব বানিয়ে খেতে পারে। অনেকেই খাচ্ছে। সমুদ্রকে যতভাবে উপভোগ করা যায়, তার সব আয়োজনই বনদাই বীচে আছে ।

বৃদ্ধ, নারী ও শিশুদের বসিয়ে রেখে আমরা পুরুষরা গেলাম লাঞ্চের জোগারে, পিৎজা আনতে। কাছে-ধারে পিৎজা হাট নেই। যেসব দোকান আছে–গলাকাটা দাম। অগ্নিমূল্য। আরেকটু এগিয়ে সামনে এক দোকানে এসে অর্ডার দেয়া হলো। পিৎজা তৈরিতে সময় লাগে।

আমরা অপেক্ষা করছি।

রেস্টুরেন্টে লোক কম। পার্সেল অর্ডার বেশি। ফলে দেরি হচ্ছে।

তন্ময়ের ফোনে বার বার মেসেজ আসছে। জিজ্ঞাসা করলাম, ঘটনা কী?

শ্যারন মেসেজ দিচ্ছে। খিধার যন্ত্রনায় নানা পাগলামি করছে।

ফিরে এসে দেখি আশপাশে বারবিকিউ হচ্ছে। সমুদ্রের পাড়ে এরকম কাবাবের ঘ্রাণ সহ্য করা কঠিন। সাধারণ ক্ষিদাও এখানে পাগলা ক্ষিধা হতে বাধ্য।


নানা পোজ দেয়ার সময় জানালেন বিমানের এয়ারহোস্টেজ তাকে বেবি এলিফ্যান্ট বলে ডেকেছিলো–লেখক

নানা বললেন, আমাদের দেরি দেখে তিনি তার NO JOB, NO MONEY, NO HOPE, NO HOME ভিজিটিং কার্ড নিয়ে বের হয়ে গিয়েছিলেন। বারবিকিউঅলাদের কাছে যাওয়ার এরাদা করেছিলেন। এই কার্ড দেখালে যে কেউ ভিক্ষা হিসাবেও কাবাব না দিয়ে পারতো না।

নানার আইডিয়াটা ভালো। তবে আমি তার চেয়েও অগ্রবর্তী।

প্রথমবার প্যারিস সফরেই সেখানকার বাঙালীরা আমাকে অনুরোধ করেছিলো প্যারিসে থেকে যেতে । আমি থাকলে না-কি প্রচুর ইনকাম করতে পারবে।

জিজ্ঞাসা করেছিলাম, কী কারণে?

তারা জবাবে বললো, প্যারিসে বিশেষ চেহারার লোক ছাড়া ভিক্ষা করে সফল হওয়া কঠিন। আমার চেহারায় না-কি ভিক্ষুকের সেই বিশেষ লুক আছে। প্যারিসের মেট্রো নেটওয়ার্ক ইউরোপের মধ্যে সর্ববৃহৎ। যে কোনো স্টেশনে সর্বোচ্চ কামাই এই বিশেষ চেহারার লোকদের জোটে।

তাদের এই মন্তব্যের যথার্থতা কী, জানি না। তবে প্যারিস থেকে নেদারল্যান্ডসের আমস্টারডাম যাওয়ার পথে ট্রেনে এক ডাচ কাম ফরাসি নারীর সাথে পরিচয় হলো। বয়স্ক। ফরাসিরা ইংরেজি বলতে অপছন্দ করে। ইনি সেই দলের না। ভদ্রমহিলা যাবেন ইন্ডাস্ট্রিয়াল সিটি রটারড্যাম-এ। ট্রেন থেকে নামার আগে আমার হাতে এক গিল্ডার (ডাচ মুদ্রা) দিয়ে বললেন, আমস্টারডাম নেমে কোনো সমস্যা হলে আমাকে ফোন করো।

টাকাটা হাতে নিয়েই আমার ভিক্ষুকের বিষয়টা মনে হলো।

ভদ্র মহিলাকে বললাম, কিছু মনে না করলে একটা প্রশ্ন করি–কসম করেন, সত্যি উত্তর দিবেন।

উনি বললেন, কসম।

তোমার সাথে মিথ্যা কেন বলবো?

আপনি আমাকে যে ডাচ মুদ্রা দিলেন, এটা কি ভিক্ষা হিসাবে দিয়েছেন? আপনার সাথে তো আমার আর দেখা হবে না; এই টাকা ফেরত দিবো কীভাবে?

তিনি কিড়া কসম করেই উত্তর দিলেন, তোমাকে ভিক্ষা দেইনি। যেহেতু তোমার কাছে ডাচ মুদ্রা নেই, আমস্টারডাম সেন্ট্রাল স্টেশনে নেমে সমস্যা হতে পারে। ফোন করতে হতে পারে–তখন এই গিল্ডারটা তোমার উপকারে লাগবে। তোমার সাথে কথা বলে আমার ভালো লেগেছে। সেই ভালোবাসা থেকেই তোমার জন্য এটি আমার শুভেচ্ছা। এটা ভিক্ষা না। ভালোবাসা।

এই লেখার মাধ্যমে আমি ভদ্রমহিলার প্রতি আন্তরিক কৃতজ্ঞতা প্রকাশ করেছি।

আমাদের সামনে তিন ধরনের বিশাল পিৎজা। চিকেন, বিফ এবং সীফুড মিক্সড। সবাই মজা করে খাচ্ছে। বরফের কোল্ড বক্স থেকে কোক বের করলো তন্ময়। সাবৃনা কাকুকে বললো, খাবারের ছবি তুলে দিতে। বৃষ্টির ফোটা পড়া শুরু হয়েছে।
চাচি বললেন, তাড়াতাড়ি ওঠো।

আমরা এখন কোথায় যাবো?

লাইট হাউস, ওয়াটসন বে… তবে সবার আগে দেখবো মাল্টি মিলিওনিয়ারদের হাউস।

সরল বাংলায় অস্ট্রেলিয়ার কোটিপতিদের বাড়ি।

আমরা বনদাই ছেড়ে গাড়িতে উঠলাম আরেক গন্তব্যেও উদ্দেশ্যে।
</doc>
<doc>
সিডনির পথে পথে (৫)
আবু সুফিয়ান | ১৮ জুলাই ২০১১ ১১:৩০ পূর্বাহ্ন

সিডনির পথে পথে ১ | সিডনির পথে পথে ২ | সিডনির পথে পথে ৩ | সিডনির পথে পথে ৪

(গত সংখ্যার পর)

দূরে সিডনি হারবার ব্রিজ। দাঁড়িয়ে লেখক

বনদাই বীচ থেকে আমরা রওয়ানা হলাম “মিলিয়ন ডলার” হাউস দেখতে। সরল বাংলায় বললে ওগুলো সিডনি শহরের টাকাঅলাদের বাসা। বাংলাদেশের হিসাবে এখানকার যে কোনো বাড়ির মূল্য কয়েক কোটি টাকা। দুনিয়ার প্রায় সব মানুষই বড় শহরে আসতে চায়। ভালো জায়গায় থাকতে চায়। নিজের একটা দামি বাড়ি চায়। এই ক্ষেত্রে আমীর থেকে ফকিরের চাহিদার মধ্যে তেমন তফাত নেই।

সস্ত্রীক লেখক। পেছনে সাগরের উড়োযান-সী-প্লেন

ঢাকাতে মনতুর মিয়া নামে এক ভিক্ষুককে চিনি। তারও ইচ্ছা ঢাকাতে থাকা। এক খণ্ড জমি কেনা এবং বাড়ি করা। কিন্তু ঢাকাতে জমির দাম এখন এত বেড়ে গেছে, সারা জীবনের ভিক্ষা দিয়েও তার পক্ষে বাড়ি করা সম্ভব না। তাই বলে সে হতাশও না। ঢাকাতে তাকে থাকতেই হবে। মনতুর মিয়া এখন টাকা জমাচ্ছে বনানী গোরস্থানে একটা কবর কেনার জন্য। মরার পরে হলেও ঢাকার বড়লোকদের পাশে প্রতিবেশি হয়ে তাদের সাথে থাকার বড় শখ।

‘টাকাঅলা’ বা ‘বড়লোকদের’ প্রতি সবারই আকর্ষণ। মনতুর মিয়ার চিন্তা প্রশংসনীয়।

প্রসঙ্গক্রমে চাচি শ্যারনদের স্কুলের একটি ঘটনা বললেন। এক বাচ্চা মেয়ে তার কোনো একটি অ্যাসাইনমেন্ট নোটস-এ লিখেছে তার টার্গেট একজন ধনী অস্ট্রেলিয়ান মিলিয়নেয়ারকে বিয়ে করা। বিয়ে করলে এরকম বাড়িতে থাকা যাবে।

আমাদের গাড়ি ‘মিলিয়ন ডলার হাউস’গুলো ক্রস করে যাচ্ছে। তন্ময় বললো, ভায়া দেখেন। আমি দেখছি।

টাকা বিষয়ে অনেক সাধারণ মানুষের কৌতূহলও সীমাহীন। সিডনির ভ্রমণ কাহিনী পড়তে গিয়ে কেউ কেউ জানতে চেয়েছেন এত জায়গা ভ্রমণ করতে আমি টাকা পেলাম কোথায়? উদাহরণসহ এর অনেকগুলো উত্তর পাওয়া যাবে আমার ‘প্যারিসের পথে পথে’ এবং ‘লন্ডন শহরে’ বই দুটো পড়লে। নামমাত্র অর্থ ব্যয়েও যে দুনিয়া ঘোরা যায় তার জীবন্ত উদাহরণ সেখানে পাবেন। তবু দু-একটা উল্লেখ করি।

কেউ কি ভাবতে পারেন মাত্র ৪২৫ ডলারে (চারশত পচিশ ডলার অর্থাৎ ত্রিশ হাজার টাকার কিছু বেশি) মধ্য ইউরোপের ফ্রান্স, বেলজিয়াম, দি নেদারল্যান্ডস, জার্মানি এবং স্পেনের মতো পাঁচটি দেশে ঘোরা যায়? ৭৫ ডলারে যাতায়াত করা যায় প্যারিস থেকে লন্ডন কিংবা লন্ডন থেকে প্যারিসে। ফুকেটে গিয়ে বিশ্ববিখ্যাত ফরাসি চেইন একর গ্রুপের (Accor Group) নভোটেল রিসোর্টের সেরা কক্ষে থেকেছি মাত্র ৪৫ ডলারে। যার স্বাভাবিক মূল্য এক রাতেই কয়েকশ ডলার। এই বিষয়ে বিস্তারিত অন্য কোনো লেখায় বলার ইচ্ছা রইলো।

গাড়ি চলছে। সিডনির পথঘাট বড়ই চমৎকার। গোটা শহরটাই উজ্জ্বল। আলোকিত। সাবৃনা বলে, সামারের লন্ডনের মতো সিডনি শহর নাকি হাসে। সমুদ্রের পাশে অসম্ভব সুন্দর বাড়িগুলোর ভেতরও হাসে কি-না জানি না। তবে এখানে অ্যাপার্টমেন্ট চোখে পড়ছে না। প্রতিটিই আলাদা বাড়ি।

‘ফেরি’ আসতে দেখে সস্ত্রীক লেখক

বৃষ্টি থেমে গেছে। আমরা ওয়াটসন বে’র কাছে এসে নামলাম। এটা নৌ বন্দর। এখান থেকে বিভিন্ন গন্তব্যে নৌ-যান চলাচল করে। যেগুলো ‘ফেরি’ হিসাবেই বেশি পরিচিত।

আমরা জেটিতে উঠেছি। জেটির সামনের দিকে রেলিং দেয়া। যেদিকেই দৃষ্টি যায়–নীল সমুদ্র। ছোট ছোট স্পীড বোট ছোটাছুটি করছে। বর্ণিল। কিছু টুরিস্ট বোট ট্রিপ দিচ্ছে।

চাচি তন্ময়কে বললেন, আমাদের একদিন ফেরিতে ঘোরাতে। নয়তো সিডনির এই সৌন্দর্য মিস করবো।

এর মধ্যে একটা ফেরি এলো। নীল এবং শাদা রঙের বডি। সুন্দর।

বাংলাদেশে ‘ফেরি’ মানে লোকে স্বাভাবিকভাবেই ধরে নেয় পাটুরিয়া-দৌলতদিয়া ঘাটের বৃহৎ জলযান। যেগুলো গাড়িসহ ব্যাপক মালামাল বহন করে। আসলে এখানে এই ফেরি মানে হচ্ছে আমাদের দেশের লোকাল লঞ্চ। তফাত হলো বাংলাদেশের লোকাল লঞ্চগুলোর লুক ভয়াবহ। অবস্থা ‘লেদু’ টাইপের। দেখলেই মনে হয় যে কোনো মুহূর্তে দুর্ঘটনা ঘটাবে (ঘটায়ও)। এই ফেরিগুলোও ছোট, কিন্তু লুকই বলে দিচ্ছে–মজবুত। স্মার্ট। আস্থা রাখা যায়।

বিকেলে জেটির রেলিংয়ে সাবৃনা

বেশ কিছু প্যাসেঞ্জার ফেরিতে উঠলেন। ফেরির সামনে কন্ডাকটার দাঁড়ানো। তার পরনে হাফ প্যান্ট। গায়ে অ্যাশ কালারের গেঞ্জি। মাথায় ক্যাপ। মুখে খোঁচা খোঁচা লালচে দাড়ি। সদরঘাটে লঞ্চ স্টাফরা যাত্রীদের ‘বস্তা’ টানাটানি করার মতো করে নিজেদের লঞ্চে ওঠানোর জন্য পুরুষ-নারী-শিশুদের সাথে ছেনাছেনি করে। সেই টানাটানিতে পানিতে পড়ে যাত্রীর মারা যাওয়ার ঘটনাও ঘটেছে। অস্ট্রেলিয়ান ফেরির এই কন্ডাকটার কাউকে ধরাধরি তো দূরের কথা, তার গলা দিয়ে কোনো আওয়াজও করলো না। প্রায় দশ মিনিট দাঁড়িয়ে থাকলো। তারপর নিরবে জেটি থেকে ফেরির রশি খুলে নিলো। ফেরি চলে গেলো।

সবাই ফটো সেশন করছে। একটু গা ছাড়া। ক্লান্তি এর কারণ।

জেটির পেছন দিকে দুই লোক বড়শি পেতেছে। মাছ মারছে। একজন একটা মাছ হাতে নিয়ে নাড়াচাড়া করছে। তারা বসেছে এক প্রান্তে, সিঁড়ির নিচে। আমি, তন্ময় নিচে নামতে নামতে হাতের মাছটা সে পানিতে ছুঁড়ে ফেললো।

ঘটনা কী–তন্ময়ের মুখের দিকে তাকালাম। মাছ ছেড়ে দিলো কেন?

সে তার ধাক্কানো বাংলায় বললো, ওর মাছটা আন্ডার সাইজ।

অস্ট্রেলিয়ায় মাছের অভাব নেই। এখানে ফিশিংয়ের ক্ষেত্রে আইন হচ্ছে নির্দিস্ট আকার বা সাইজের ছোট মাছ ধরা যাবে না। বড়শিতে উঠলেও ছেড়ে দিতে হবে। নয়তো ফাইন।

সেজন্যই ছোট সাইজের মাছ বড়শিতে পড়ায় ওরা ছেড়ে দিয়েছে। এরা আইনের প্রতি শ্রদ্ধাশীল।

বাংলাদেশেও আইন আছে। আমার আফসোস হয়–আহারে আমাদের দেশের মানুষ কবে এরকম হবে?

সফর সঙ্গীরা সবাই অবসন্ন। লাইট হাউজের কাছে যাওয়ার কথা ছিলো। সাবৃনা বললো, দরকার নেই। এখন আর ছবি ভালো হবে না। চেহারা খারাপ হয়ে গেছে। বাসায় চলেন।

বাইরে ফকফকা আলো। আমরা চলে এলাম এক পার্কে।

কে যেন বললো, এখানে ‘দিল চাহাতা হ্যায়’ ছবির শুটিং হয়েছে। অসহ্য সুন্দর পার্ক । সামনে সমুদ্র। পানিতে থাকে জলযান। এখানে লাইন ধরে দাঁড়িয়ে আছে উড়োযান অর্থাৎ সী প্লেন। এগুলো টুরিস্টরা ভাড়া নিতে পারেন। কোনো কারণে এখন সেগুলো বন্ধ রয়েছে।

ক্লান্তি নিয়ে খাদ্য ভোগ করা যায়, সৌন্দর্য উপভোগ করা কঠিন।

কিছু সময় থেকে আমরা ফিরে এলাম মিন্টোতে।

সিডনি হারবার
আজ সোমবার। ওয়ার্ক ডে। ফলে ফ্যামিলিসহ দলবল নিয়ে বের হওয়ার সুযোগ নেই। সবাই কাজে ব্যস্ত। রাতেই প্রোগ্রাম ঠিক হয়েছে তন্ময়কে নিয়ে আজ আমরা যাবো সিডনি হারবারে। যেতে হবে ট্রেনে। সাবৃনা জানালো সে যাবে না।

যাবে না মানে? সিডনি এসে সিডনি হারবারে যাবে না?

যাবো, তবে ট্রেনে যাবো না। হাঁটতে ভালো লাগে না। তোমরা যাও। আমি পরে আরেকদিন যাবো। আজ বিশ্রাম।

না হাঁটলে কোনো শহরকে বোঝা যায় না। অবশ্য ঢাকার কথা ভিন্ন। মানুষের ভিড়ে ঢাকায় হাঁটার উপায় নেই। উপরন্তু ১৬৫ কিলোমিটারের ফুটপাথের প্রায় পুরোটাই দখল করে রেখেছে হকাররা।

আমি এবং তন্ময় রেডি হলাম।

‘মিন্টো’র বাসা থেকে রেল স্টেশন পাঁচ থেকে দশ মিনিটের ড্রাইভ। গাড়ির কারণে টের পাওয়া যায় না। আসলে যথেষ্ট দূরত্ব। তন্ময় এবং আমাকে স্টেশনে নামিয়ে দিলেন চাচি। আমরা সিডনি হারবার যাবো ট্রেনে।

স্টেশনের টিকেট কাউন্টারে এলাম। ইউরোপে ট্রেন-বাসের জন্য যেমন তিনদিন, সাতদিন কিংবা ডে পাস আছে, সিডনিতে সেই সিস্টেম নেই। পাস হলে যে কোনো জায়গায় যতবার ইচ্ছে আসা-যাওয়া করা সহজ। এর একটা কারণ হয়তো ইউরোপে ট্রেন বা পাবলিক বাসই মানুষের প্রধান বাহন। সিডনিতে প্রাইভেট কার।

আমরা মিন্টো থেকে সার্কুলার কি (Circular Quay) রিটার্ন টিকেট নিলাম। প্রতিটির দাম অস্ট্রেলিয়ান ৭.২০ ডলার।

রেল জার্নি তুলনামূলক শস্তা হওয়ার কথা। এখানে উল্টো নিয়ম।

তন্ময়কে জিজ্ঞেসা করলাম, যেতে কতক্ষণ লাগবে?

এক ঘণ্টা।

এখনো ট্রেন আসেনি। ট্রেন আসতে কতক্ষণ লাগবে?

আধঘণ্টা।

‘মিন্টো’র এই স্টেশনটি ইউরোপের তুলনায় ভিন্ন। খোলামেলা। এসিতে আবদ্ধ না। আয়তনে ছোট। ব্যস্ততাও কম। লন্ডন-প্যারিসে যেখানে মানুষ দৌড়াদৌড়ি করে ট্রেন ধরার জন্য, সেই তুলনায় এখানে যাত্রী নেই বললেই চলে। ট্রেনের আসা-যাওয়াও ফ্রিকোয়েন্ট না। সীমিত। নির্দিষ্ট ট্রেনের জন্য আধঘণ্টা-চল্লিশ মিনিটও অপেক্ষা করতে হয়। আমরা প্লাটফর্মে হাঁটাহাঁটি করছি। চারিদিক খোলা। ঝলমলে রোদ। গরম। কিন্তু বাতাস আছে।

ট্রেন চলে এলো।

অস্ট্রেলিয়ার উজ্জ্বল আবহাওয়ার মতো সবকিছুর মধ্যেই একটা ঝলমলে ব্যাপার আছে। ট্রেনের লুকটাও চকচকে। দ্বিতল ট্রেন। হল্যান্ডে ট্রেন দেখতে অনেকটা এরকম। আমস্টারডামের সেন্ট্রাল স্টেশন থেকে ‘খেইন’ গিয়েছিলাম এমন দ্বিতল ট্রেনে।
ভেতরে ঝকঝকা পরিষ্কার। অল্প কিছু যাত্রী আছে। আমরা ওপরে উঠে জানালার কাছে বসলাম। সিডনি শহর দেখতে দেখতে হারবার যাবো।

তন্ময়ের সাথে আমার তেমন কথাবার্তা হয়নি। সুযোগও ছিলো না। ট্রেন ভ্রমণে সেই সম্ভাবনা সৃষ্টি হলো। তন্ময়ের জন্ম বাংলাদেশে। ৫/৬ বছর বয়সে বিদেশে চলে আসে। জিজ্ঞেস করলাম, অস্ট্রেলিয়া তোমার কেমন লাগে?

ভালো।

সে কথা বলে হিসাব করে।

সবচেয়ে বেশি ভালো লাগে কী?

এখানকার সিস্টাম। ডিসিপলিন। সব কিছুই সিস্টেমাইজড। এটা খুব ভালো লাগে।

আর বাংলাদেশে?

বাংলাদেশে সবকিছুই মনে হয় এলোমেলো। ইনডিসিপলিনড।

সিডনিতে কোনো কিছু খারাপ লাগে না?

না। শুধু বাংলাদেশের একটা জিনিস খুব মিস করি–কাজের মানুষ। সিডনিতে বাসার সব কাজ নিজেকে করতে হয়। আর বাংলাদেশে বাসায় কোনো কাজই করতে হতো না। কাজের মানুষ সব করে দেয়। এটা মিস করি।

ট্রেন চলছে। স্টেশন ঘন ঘন না হওয়ায় থামছে কম। আমরা গল্প করছি।

তন্ময় একটা সিকিউরিটি কম্পানিতে কাজ করে। গত প্রায় ছয়মাস যাবত সে লসের মধ্যে আছে। কাজ করতে পারছে না। কারণ তার ড্রাইভিং লাইসেন্স সাসপেনডেড রয়েছে। গাড়ি ছাড়া এখানে জীবন অচল। সিকিউরিটি জবে যে কোনো সময় যে কোনো জায়গায় যাওয়ার কল থাকে। অনেক সময় লেট নাইটে কলও করে। নিজস্ব গাড়ি ছাড়া কোনো উপায় নেই। ট্রেইন ফ্রিকোয়েন্ট না হওয়াতে ঠিক সময়ে এক্সাক্ট গন্তব্যে পৌঁছানোও কঠিন।

তন্ময় বললো, ব্যাড টাইম যাচ্ছে। ব্যাটা পুলিশ…

জানতে চাইলাম, পুলিশ তোমার এত বড় সর্বনাশটা করলো কেন?

ঐ ব্যাটা তার ক্ষমতা দেখিয়েছে। বলে, আমি বিশ বছর পুলিশের চাকারি করি, তুমি জানো–আমি তোমাকে কী করতে পারি? আমি ঝাড়ি দিয়ে বললাম, তুমি আমার কিছুই করতে পারো না। কারণ আমি ই-লিগাল কিছু করিনি। এই নিয়ে দুই জনের তুমুল ঝগড়া।

সিডনির আইন-শৃঙ্খলা এবং ট্রাফিক সিস্টেম নিয়ন্ত্রণের জন্য পুলিশ বিভিন্ন এলাকায় ঘাপাটি মেরে লুকিয়ে লাকে। এই পুলিশও কোনো এক জায়গায় রেস্ট করছিলো। হুট করে তন্ময়কে পাকরাও করেছে। তার অভিযোগ তন্ময়ের গাড়ির স্পীড নির্ধারিত লিমিটের চেয়ে বেশি ছিলো।

সিডনিতে সাধারণভাবে স্কুল এরিয়ায় গাড়ির অনুমোদিত স্পীড লিমিট ৪০ কিমি। কিছু স্থানে গতি ৬০ কিমি। পথ বদলের ক্ষেত্রে সর্বোচ্চ ৮০ কিমি। কেবল মটর ওয়েতে গাড়ি চলে ১০০ থেকে ১১০ কিমি গতিতে।

শহরের ওপর মূল রাস্তার প্রায় বেশির ভাগ জায়গায় স্পীড মিটার এবং ক্যামেরা বসানো আছে। কেউ সেখানে আইন লংঘন করলে অটোমেটিক্যালি ধরা পড়ে যায়। ফাইনের চিঠি বাসায় চলে আসে। সমস্যা হয় স্থানীয় এলাকাগুলোতে। যেমন তন্ময়ের সাথে ঘটেছে।

জিজ্ঞেসা করলাম, এখানকার পুলিশরাও কি উল্টাপাল্টা করে নাকি?

উল্টাপাল্টা তো করেই। আমার এক বন্ধু একদিন সকাল বেলা মাউথ ওয়াশ দিয়ে মুখ ধুয়ে স্কুল থেকে ওর বোনকে আনতে যাচ্ছিলো। পথে পুলিশ তাকে ধরলো। ধরে বলে, তুমি মদ খেয়ে গাড়ি চালাচ্ছো। ও বললে, না। পুলিশ যন্ত্র দিয়ে ব্রেথ টেস্ট (নিশ্বাস পরীক্ষা) করলো। টেস্টে অ্যালকোহল পাওয়া গেলো। ও তো থান্ডারড! সকালে ঘুম থেকে উঠে পাগলও তো মদ খায় না। এখানে যাদের ফুল ড্রাইভিং লাইসেন্স আছে, তাদের জন্য ০.০৫০ লিমিট পর্যন্ত অ্যালকোহল অ্যালাউড। আমার বন্ধুর ফুল লাইসেন্স ছিলো না। সবচেয়ে বড় কথা ও কোনো অ্যালকোহল নেয়নি। সে পুলিশকে চ্যালেঞ্জ করলো। বললো, তোমার অ্যালকোহল ডিটেকটিং মেশিন ঠিক নেই। সে মাউথ ওয়াশের ঘটনা বললো। প্রমাণ করার জন্য বাসায় ফিরে আবার মাউথ ওয়াশ ব্যবহার করে দেখালো। এবার পুলিশ তাদের ভুল বুঝে ওকে ছেড়ে দিলো। আমার ক্ষেত্রেও তারা একটি ভুল করেছে।

ট্রেন সার্কুলার কি স্টেশনে চলে এসেছে। বড় স্টেশন। আমরা রাস্তায় উঠে এলাম।

বিশ্ববিখ্যাত হারবার ব্রিজ দেখা যাচ্ছে। ট্রাভেল শো উপস্থাপক সামান্থা ব্রাউনের অনুষ্ঠানে সিডনি হারবার ব্রিজের উপর খুব ভালো একটি প্রেজেন্টেশন দেখার সুযোগ আমার হয়েছিলো।

গুড়ি গুড়ি বৃষ্টি শুরু হয়েছে। ওয়েদারের মাথা ঠিক নেই। আমরা এগিয়ে গেলাম।

হারবারের পুরো এলাকাটি অসাধারণ সুন্দর। এখানে সাগর আর সবুজ প্রকৃতি যেমন মনোরম, মানুষের গড়া অবকাঠামোও তেমনি মুগ্ধকর। একদিকে জগৎবিখ্যাত সিডনি অপেরা হাউস, আরেক দিকে হারবার ব্রিজ। আমরা উঠলাম পোর্টের ওপরের টার্মিনালের দিকে।

দ্বিতীয় বিশ্বযুদ্ধের সময়কাল পর্যন্ত এই পোর্টের নাম ছিলো পোর্ট জ্যাকসন। এখন সিডনি হারবার। পোর্টে এক বিশাল ক্রুজ শিপ ভিড়েছে। জাহাজের নাম–ক্রিস্টাল সেরিনিটি, অর্থাৎ স্বচ্ছ প্রশান্তি। শাদা রঙের বিশাল শিপ। প্রায় দশ এগারো তলা উঁচু। মাস্তুলের মাথায় নিউজিল্যান্ডের পতাকা উড়ছে। এত বড় জাহাজ কাছ থেকে এই প্রথম দেখলাম। জাহাজটায় একটু উঠতে পারলে মনটা ভরতো।

তন্ময়কে জিজ্ঞেস করলাম, জাহাজে একটু ওঠা যাবে?

ট্রাই করে দেখি, চলেন।

জাহাজ দেখে আমার অস্থির লাগছে। এগিয়ে যাচ্ছি। সামনে বিশাল সিঁড়ি। দোতলায় উঠেছি।

তন্ময়কে বললাম, কাউকে জিজ্ঞেসা করো–জাহাজটায় শুধু একটু ওঠা যাবে কি-না?

একজনকে জিজ্ঞেস করলো। আমি সাথে যোগ করলাম, উঠতে না দিলেও অসুবিধা নেই। শুধু ছুঁয়ে দেখবো।

উত্তর এলো, সামনে গিয়ে দেখো।

আমরা পোর্টের করিডোরে চলে এলাম। স্টেডিয়াম সাইজের বিশাল করিডোর। নিচে থেকে ধারণা করতে পারিনি–জাহাজ এখান থেকে অনেক দূরে। স্পর্শ করার উপায় নেই। এন্ট্রান্স টপে সাইনবোর্ড দেয়া আছে ‘ওভারসিজ প্যাসেনজার ইমিগ্রেশন’
আমি জাহাজের দিকে তাকিয়ে আছি। নিচের ডেকে রং-বেরঙের স্পিড বোট, লাইফ বোট সাজিয়ে রাখা। ডেকের পেছন দিক থেকে দুই বুড়াবুড়ি বেরিয়ে এলো। শান্ত নয়নে তারা চারিদিকে তাকাচ্ছে।

এখান থেকে জাহাজের দরজা জানালা সবই দেখা যাচ্ছে। ক্রিস্টালের মতোই গোটা জাহাজটা স্বচ্ছ।

ক্রুজ শিপে ভ্রমণ করার ইচ্ছা আমার বহুদিনের। বাকি জীবনে সেই আকাঙ্ক্ষা পূরণ হবে কিনা জানি না! তবে না হলেও আফসোস নেই। আমি লোভী মানুষ। লোভ হচ্ছে পাপ। নিঃসন্দেহে আমি পাপী। গুনাহগার। কারণ বেহেশতে যাওয়ার জন্য আমার লোভ বিরাট। পৃথিবীতে সেই লোভের বশবর্তী হয়ে অনেক কিছুই করি। বেহেশত এমন একটি স্থান–যেখানে মানুষ যা চাইবে, তাই পাবে। পৃথিবীতে আমার অনেক কিছু দেখার সাধ–কিন্তু সাধ্য নেই। যেগুলো সাধ্যের মধ্যে নেই সেগুলো বেহেশতি তালিকায় নোট করে রাখি। কোনো কারণে স্বর্গ লাভ করলে তখন সেসব ইচ্ছা পূরণ করবো ইনশাআল্লাহ।

ক্রুজ শিপ ‘ক্রিস্টাল সেরিনিটি’ আমার বেহেশতি তালিকায় ঢুকে গেলো।

Deusaland নামে আরেকটা ক্রুজ শিপ পোর্ট ক্রস করে যাচ্ছে। শীপের যাত্রীরা ডেকে দাঁড়িয়ে সিডনি হারবারের ছবি তুলছে। জার্মানির আরেক নাম হচ্ছে ডয়েশল্যান্ড। এই শিপটি নিশ্চয়ই ইউরোপ মহাদেশ থেকেই এসেছে।

ফোন বাজছে। আমার ছোট বোন আফসানা ফোন করেছে। তার স্বামীর নাম পারভেজ। দুজন সিডনিতেই থাকে। আমি একটি বড় ধরনের গলতি করেছি। সিডনিতে আসার আগে বারবার যাত্রার তারিখ বদল হওয়ায় শেষ বারের নির্দিষ্ট তারিখটা তাদের আর জানানো হয়নি। অস্ট্রেলিয়াতে এসে এসএমএস করেছি।

আমি ফোন ধরার সাথে সাথেই আফসানা বললো, মেজো ভাই, তুমি এখন কোথায়?

সিডনি হারবারে।

তুমি আমাকে এভাবে না জানিয়ে কাজটা ঠিক করোনি।

আফসানা আমার চেয়ে প্রায় ১৬/১৭ বছরের ছোট। তার কণ্ঠে তীব্র আবেগ। চাপা রাগ।

সে আবার বললো, তুমি কাজটা একদমই ঠিক করোনি!

এরকম সম্পর্কের পরিস্থিতিতে কাউন্টার কথা বলা মহা বোকামি। দোষ স্বীকার করে বললাম, তুমি ঠিক বলেছো আফসু–আমি তোমাদের না জানিয়ে কাজটা একদম ঠিক করিনি।

এবার সে মহা ফাঁপড়ে পড়ে গেলো।

রাগের সময় রাগ না দেখাতে পারা আরো যন্ত্রণার বিষয়। সে আবার বললো, কিন্তু তোমার এরকম করা কি উচিত হয়েছে?

না। একদম উচিত হয় নাই। আমি অনুচিত কাজের জন্য লজ্জিত।

কেউ আত্মসমর্পণ করলে তার সাথে লড়াই করে মজা পাওয়া যায় না। তবে হয়তো যাতনার উপশম ঘটতে পারে।

ছোট বোন আফসানার সাথে লেখক

আফসানার ক্ষেত্রে কী হলো জানি না। সে আমার প্রোগ্রাম শুনে বললো, তোমাকে পরে ফোন করছি।

হঠাৎ করে আবার বৃষ্টি শুরু হয়ে গেলো। আমরা দ্রুত নিচে নেমে এলাম। এখানে হরেক রকম দোকানপাট। তারমধ্যে একটা নতুন সাইনবোর্ড দেখলাম শুধু লেখা TAB।

তন্ময়কে জিজ্ঞেসা করলাম, TAB কী?

এখানে বাজিকররা থাকে। এখানে বসে তারা বিভিন্ন বাজি ধরে। এটা বাজির দোকান।

তাই নাকি! শুধু বাজি ধরার জন্যই এই জায়গা?

হ্যাঁ।

পশ্চিমা দেশে বাজি ধরাও একটি পেশা বা প্রফেশন। অর্থাৎ বাজি ধরাই তাদের আয় রোজগারের উপলক্ষ! এরকম বাজির ঘটনা আগে বিভিন্ন পত্রপত্রিকা বা বইয়ে পড়েছি। আমেরিকার একটি বিখ্যাত বাজির ঘটনা এখনো মনে আছে। নিউইয়র্কের ম্যানহাটান হচ্ছে ব্যস্ততম বিজনেস এরিয়া। সেখানে ব্যাংকে এক লোক প্রায় নিয়মিতই মিলিয়ন-মিলিয়ন ডলার জমা রাখতো। বছর শেষে বিষয়টি ব্যাংক কর্তৃপক্ষের নজরে আসে। তারা ব্যাংকের চেয়ারম্যানকে অবহিত করে। সিদ্ধান্ত হয় তারা তাদের বিগ ক্লায়েন্টকে পুরস্কৃত করবে। কিন্তু আশ্চর্যের বিষয় হলো ব্যাংক রেকর্ডে ক্লায়েন্টের বিজনেস বা পেশার কথা লেখা ছিলো না। বিষয়টি ব্যাংকের চেয়ারম্যানকে জানানো হলে তিনি ওই গ্রাহককে চা পানের নিমন্ত্রণ করেন। এবং পরদিন চা খেতে খেতে তাকে জিজ্ঞেস করেন, আপনি যে নিয়মিতভাবেই ব্যাংকে মিলিয়ন মিলিয়ন ডলার ডিপোজিট করছেন–আপনার পেশা কী? ব্যাংক রেকর্ডে আপনার পেশার কথা লেখা নেই।

লোকটি বললো, আমার পেশা বাজি ধরা। এবং বাজিতে আমি কখনোই হারি না। জয়ী হই।

চেয়ারম্যান অবাক!

লোকটি বললো, আপনার বিশ্বাস না হলে এখনই আপনি আমার সাথে বাজি ধরে সেই প্রমাণ পেতে পারেন।

চেয়ারম্যান চ্যালেন্‌জ গ্রহন করলেন। বললেন, কী বাজি ধরতে চান? ধরতে পারেন।

লোকটি বললো, বাজির বিষয় হলেন আপনি। আমি নিশ্চিতভাবে বলতে পারি আগামী রবিবারের মধ্যে আপনি যে কোনো কারণেই হোক আপনার একটি অণ্ডকোষ (Testiclc) হারাবেন।

চেয়ারম্যান বিব্রত।

আপনি উকিল এনে এখনই আইনগতভাবে বাজি ধরতে পারেন। যদি সত্যি সত্যি আগামী রবিবার আপনার একটি টেসটিকল লস হয়ে যায় তাহলে আপনি আমাকে দেবেন চার মিলিয়ান ডলার। আর যদি আমার কথা ভুল প্রমাণিত হয়, আপনার অঙ্গ আপনার শরীরে অক্ষত থাকে, তাহলে আমি আপনাকে দেবো দুই মিলিয়ন ডলার।

উভয় পক্ষের উকিল এলো। বাজির কাগজপত্র তৈরি হলো। লোকটা চলে গেলো। ব্যাংক চেয়ারম্যান তার গোপনাঙ্গ হারানোর ভয়ে আতঙ্কিত হয়ে পড়লেন। বাড়ি ফিরে পরবর্তী রবিবার পর্যন্ত আর ঘর থেকে বের হলেন না। যদি কোনো দুর্ঘটনা ঘটে যায়, অঙ্গ হারিয়ে ফেলেন…। বিভিন্ন সময় নিজেই পরীক্ষা করে দেখেন তার ‘দুটো জিনিস’ ঠিক আছে কিনা।

হারবার পোর্টে লেখক। পাশে ক্রুজ শীপ কৃস্টাল সেরিনিটি, সাগরের আরেক পাশে সিডনি অপেরা হাউস

এমন শ্বাসরুদ্ধকরভাবে নির্দিষ্ট রবিবার চলে এলো। চেয়ারম্যানের মনে ভারি আনন্দ। কারণ লোকটির সঙ্গে তিনি বাজিতে আজ জিতবেন। দুই মিলিয়ন ডলার লাভ করবেন। লোকটি অহঙ্কার করে বলেছিলো, সে জীবনে বাজিতে হারে না। আজ হারবে।
চেয়ারম্যান শেষবারের মতো নিজের বডি টেস্ট করে দেখলেন তার নির্দিষ্ট দুটি অঙ্গ ঠিক জায়গায় ঠিকভাবেই আছে। যথা সময়ে ওই লোক চেয়ারম্যানের সাথে সাক্ষাতের জন্য এলো। সঙ্গে এক চাইনিজকে নিয়ে এসেছে।

চেয়ারম্যান বললেন, মিস্টার…. আজ আপনি বাজিতে হেরে গেছেন। আপনি কি দুই মিলিয়ন ডলার নিয়ে এসেছেন?

হ্যাঁ। কিন্তু আমি আপনাকে আগেই বলেছি–আমি বাজি ধরে কখনোই হারি না।

কিন্তু আজ হেরেছেন। কারণ আমার কোনো অণ্ডকোষ খোয়া যায়নি।

লোকটি বললো, ঠিক আছে। আমি পরীক্ষা করার জন্য এই চাইনিজকে নিয়ে এসেছি। সে আপনাকে পরীক্ষা করে যদি বলে আপনার কথা ঠিক–খোয়া যায়নি, তাহলে এখনই আপনাকে দুই মিলিয়ন ডলার বাজির মূল্য পরিশোধ করা হবে। আপনি আপনার বিশেষ স্থানটি এই চাইনিজকে খুলে দেখান।

চেয়ারম্যান সাহেব লজ্জায় পড়ে গেলেন। নেহায়েত বাজির আইনগত কারণে নগ্ন হয়ে চাইনিজকে তার শরীরের বিশেষ গোপনীয় অঙ্গ পরীক্ষা করতে দিলেন। চাইনীজ পরীক্ষা করে বললো, ও-কে। দুটোই ঠিক আছে।

লোকটি ব্যাংকের চেয়ারম্যানকে দুই মিলিয়ান ডলার দিয়ে দিলেন।

চেয়ারম্যান বললেন, আপনি না বলেছিলেন কখনো বাজিতে পরাজিত হন না–আজ আপনি বাজিতে হারলেন।

আমি হারিনি। আমি এই চাইনিজের সাথে ছয় মিলিয়ান ডলার বাজি ধরেছিলাম আমেরিকার বিখ্যাত ব্যাংকের চেয়ারম্যানের অণ্ডকোষ তাকে ধরার সুযোগ করে দেবো। চাইনিজ সেই সুযোগ পেয়েছে। ফলে আমি ছয় মিলিয়ন ডলার বাজি জিতেছি। সেখান থেকেই আপনাকে দুই মিলিয়ন ডলার দেয়া হলো। 
</doc>
<doc>
সিডনির পথে পথে (৬)
আবু সুফিয়ান | ২২ আগস্ট ২০১১ ১১:৪৩ পূর্বাহ্ন

সিডনির পথে পথে ১ | সিডনির পথে পথে ২ | সিডনির পথে পথে ৩ | সিডনির পথে পথে ৪ | সিডনির পথে পথে ৫

(গত সংখ্যার পর)


পেছনে সিডনি অপেরা হাউস, পার্ক হায়াত হোটেল সংলগ্ন কাঠের পাটাতনে লেখক

হুট করে আবার বৃষ্টি নেমে গেলো। দুজনের কারো সাথে ছাতা নেই। একটা দোকানের পাশে গিয়ে দাঁড়ালাম। বৃষ্টির গতি ধীর। কখন থামবে কে জানে! স্থির থাকা মানে সময় নষ্ট হওয়া। দুই তিন সপ্তাহের স্বল্প সময়ে ঘুরে দেখার দেশ অস্ট্রেলিয়া না। সুতরাং একটি মিনিটও অপচয় করার উপায় নেই। তন্ময়কে বললাম, চলো হাঁটি।


হারবার জেটির পেছনে কাঠের পাটাতনে লেখক

সামনেই অসম্ভব সুন্দর একটি চত্বর। টকটকা সবুজ ঘাসে মোড়ানো। যেন জীবন্ত কার্পেট। পাশেই পার্ক হায়াত হোটেল। এখানে অনেকখানি পথ কাঠের পাটাতন করা। মাথার ওপর সিডনি হারবার ব্রিজ। দূরে অপেরা হাউস এবং লুনা পার্ক। অসাধারণ হৃদয় জুড়ানো পরিবেশ। আমরা পাটাতনে উঠে ছবি তুলছি। সাগরের ঢেউ নাচতে নাচতে পাটাতনের কাছে এসে থামছে।

তন্ময় জানালো মাঝে মাঝে বন্ধুরা মিলে তারা এখানে আসে ‘নিঃশ্বাস’ নিতে। বড় প্রণবন্ত জায়গা।

অস্ট্রেলিয়া অনেক বড় দেশ। কিন্তু মানুষ মাত্র ২ কোটি ৪০ লাখ। সিডনি-ই সবচেয়ে জমজমাট শহর। পার্থ, অ্যাডিলেইড, ক্যানবেরাতে না-কি মাঝে মধ্যে লোকজনকে পথে ঘাটে হাঁটাচলা করতে দেখা যায়–এটা শুনেছি আফসুর কাছে।

জমজমাট সিডনি শহরের সবচেয়ে জমজমাট জায়গাই হচ্ছে ‘সার্কুলার কী’ এবং এই হারবার ব্রিজ জোন।

আমরা একটা পার্কের কাছে চলে এলাম। বৃষ্টি থেমে গেছে। বাতাস বইছে। সিডনি শহর এমনিতেই হিলি বা পাহাড়ি। এই পার্কটাও পাহাড়ি কিংবা বলা যায় টিলা আকৃতির। বিশাল সব বৃক্ষের সাড়ি দাড়িয়ে আছে। খানিক দূরে দূরেই কাঠের বেঞ্চ। সবকিছু সাজানো গোছানো। দৃষ্টিনন্দন।

দুজন উপরে উঠে এলাম। টিসু দিয়ে বেঞ্চ মুছেছি। এখানে যতক্ষণ ইচ্ছা বসে থাকবো।

তন্ময় বললো, অসুবিধা নাই। বসেন।

সামনের রাস্তা দিয়ে গাড়ি যাচ্ছে। কোনো কোলাহল নেই। হর্নের অশ্লীল শব্দ নেই। শান্তিময় পরিবেশ। এখন বুঝতে পারছি সিডনিবাসী কেন এখানে ‘নিঃশ্বাস’ নিতে আসে।

কিছু জায়গা আছে খুবই বাজারী এবং হাউকাউয়ে ভরা। যেমন ঢাকা শহর। ওখানে নিঃশ্বাস বন্ধ হয়ে আসে। আবার কিছু জায়গা আছে অতিরিক্ত শান্ত। কবরস্থানের মতো নিশ্চুপ। থমথমে। যেমন আমার দেখা ইংল্যান্ডের ওর্দিং। বড় ভাইয়ের শ্বশুরবাড়ির কারণে সেখানে গিয়েছিলাম। ভালো লাগেনি।

ওই দুই জায়গার তুলনায় সিডনি একই সাথে প্রশান্তিময় এবং প্রাণবন্ত।

পার্কের ভেতর মুহূর্তেই ঠাণ্ডা ধরে গেছে। শীত শীত করছে। স্থানীয়রা অনেকেই এখানে বসে বিয়ারসহ পানীয় উপভোগ করতে পছন্দ করে। নেটে দেখেছি, বিভিন্ন জায়গায় পড়েছি সিডনির অধিবাসীদের মধ্যে শনিবার রাতে মদ্যপানের হুল্লোড় চলে। এক রাতে আমরাও মদখোরের পাল্লায় পড়েছিলাম। অন্যখানে তার বিস্তারিত বলবো ইনশাআল্লাহ।

তন্ময় বললো, ভায়া চলেন–অপেরা হাউসের কাছে যাই।

আজ হারবার ব্রিজে উঠবো না। সময় কম। সাবৃনাসহ আরেকদিন আসতে হবে।

হাঁটতে হাঁটতে সিডনি অপেরা হাউসের দিকে আসছি। সামনে ছোট ছোট কাউন্টার বসানো। ফেরি ভ্রমণ বা ট্রিপের জন্য এখান থেকে টিকেট করতে হয়। ক্রুজ ট্রিপের সাথে লাঞ্চ বা ডিনারের ব্যবস্থাও আছে। এভারেজ প্রতিজিন ৭৫ অস্ট্রেলিয়ান ডলার।


মাথার ওপর সিডনি হারবার ব্রিজ

একটা ম্যারাথন হাঁটা ঘুরা দিয়ে অপেরা হাউজের রেস্টুরেন্ট ওয়ের কাছে চলে এলাম। লাইন ধরা একের পর এক খাবারের দোকান। সামনে খোলা জায়গায় চেয়ার টেবিল পাতা। পাশেই সমুদ্রের জল কুল কুল করে অপেরা কম্পাউন্ডের দেয়ালে এসে দোলা খেয়ে যাচ্ছে। রেলিংয়ের ধারে চেয়ার-টেবিল পাতা ছিলো। হারবার আর ঢেউ দেখতে দেখতে এখানে বসেও খাওয়া যায়। ‘খাওয়া যায়’ মানে খাওয়াটাকে উপভোগ করা যায়। বৃষ্টির কারণে চেয়ার-টেবিল উল্টো করে রাখা হয়েছে। তন্ময় একটা দোকানের কাছে এসে জিজ্ঞেসা করলো, কী খাবেন ভায়া? আমি রেস্টুরেন্টর মেনু হাতে নিলাম। দশ ডলারের নিচে কোনো খাবার নেই। যে খাবারগুলো বাইরে দুই তিন ডলারের বেশি হবে না। তন্ময় আবার জানতে চাইলো, খাবারের সাথে কফি খাবেন, না ড্রিংকস?

এখানে কিছুই খাবো না। দাম বেশি।

কোনো সমস্যা নাই। আমি আপনাকে খাওয়াবো।

তুমি খাওয়াবে বলেই আমি অন্যায্য দাম দিয়ে খাবো–এটা হবে না।

কোনো সমস্যা নাই।

সমস্যা আছে। এটা অপব্যয়। অপব্যয়কারী শয়তানের ভাই। তুমি কী চাও আমি শয়তানের ভাই হই?

তন্ময় মৃদুভাষী। সফট স্পোকেন। সে চাপা হাসি দিয়ে আরো মৃদু গলায় বললো, সত্যিই কোনো সমস্যা নাই।

আমি বললাম, তাড়াতাড়ি আমার কয়টা ছবি তোলো। বৃষ্টি জোরে নামবে।

যেই কথা, সেই কাজ। আমরা হাঁটা শুরু করলাম। বাইরে গিয়ে কোনো খাবার খাবো।

অস্ট্রেলিয়ার খাবার দাবার
পশ্চিমা কোনো দেশে গিয়ে কখনো পেটে সমস্যা হয়নি। পৃথিবীর নানা দেশের নানা রকম খাদ্য খেয়েছি, পানি পান করেছি, কোনো প্রবলেম নেই। (মদকে অনেকে আদর করে বলে ‘পানি’। এখানে ‘পানি’ মানে প্লেইন ওয়াটার পানিকেই বোঝানো হয়েছে।) সিডনিতে এসেই পেটে ব্যথা শুরু হলো। কেন ব্যথা হচ্ছে সেটা জানি। সমাধানও জানা আছে। কিন্তু প্রয়োগ করতে পারছি না। বিরাট সমস্যা। আমার যে কোনো সমস্যায় সাবৃনা সুপরামর্শক। তাকে ঘটনা বললাম। সে বললো, ইমপসিবল! তোমার পেটে ব্যথা হওয়ার কোনো কারণ নেই। সব ফ্রেশ এবং হাইজেন ফুড খাচ্ছো। ফল খাচ্ছো কেমিকাল ছাড়া! নো ফরমালিন! পেটে ব্যথা হবে কী কারণে?

আমি বললাম, পানির কারনে। আমরা কি বাইরে থেকে মিনারেল ওয়াটার কিনে এনে খেতে পারি?

না, প্রশ্নই ওঠে না। চাচা-চাচি, বাসার মানুষ সবাই কী মনে করবে! ভাববে কত বড় লাট বাহাদুর জামাই! ভাববে কিনা বলো?

এটাও সত্য। ভাববে।

আমি দুশ্চিন্তায় পড়ে গেলাম। পেটে সমস্যা হলে ঘোরাফেরা কোনো কিছুই ভালোভাবে সম্ভব না। তবে সাবৃনা আস্বস্থ করলো একদিনের মধ্যে আমার পেটের ব্যাথা ঠিক হয়ে যাবে।

পরদিন সকালে নাশতার টেবিলে বসেছি। সে পানি প্রসঙ্গ তুললো। চাচীর কিচেন জোনে পানির কল দুটো। একটা বাসনপত্র ধোয়ার কাজের জন্য। আরেকটি খাবার পানির কল। চাচী জিজ্ঞেসা করলেন, কোন কল থেকে পানি খাও? আমি খাবার পানির কল থেকেই পানি খাই।

চাচি বললেন, আমাদের বাসার খাবার পানি বিশেষভাবে ফিল্টার করা। সেজন্য খাবার পানির কল আলাদা। পিউরিফায়েড সেফ ওয়াটার।

চাচির মুখে এই কথা শোনার পর মুহূর্তেই আমার পেটের ব্যথা চলে গেলো। পরে হিসাব করে দেখলাম পেটের ব্যাথার মূল উৎস হচ্ছে ঢাকার নিউজ পেপার। এখানে আসার আগে সংবাদপত্রে একটা খবর পড়েছিলাম, অস্ট্রেলিয়ায় সবখানে ড্রিংকিং ওয়াটার ইউরোপ বা আমেরিকার মতো সেফ না। সিডনিতে নামার পর থেকেই এই তথ্য আমার মাথায় ছিলো। তখন থেকেই পেটে ব্যথা শুরু হয়েছে। এটা সম্ভবত এক ধরনের মানসিক অসুখ। সাবৃনা এই গোপন অসুখের কথা জানে। পরে বুঝেছি চাচিকে দিয়ে কৌশলে বিশুদ্ধ পানির গ্যারান্টির চিকিৎসাও সে করিয়েছে। অবশ্য চিকিৎসা না করিয়েও উপায় ছিলো না। যারা আমার প্যারিসের পথে পথে বা লন্ডন শহরে বই পড়েছেন তারা ভ্রমণে সাবৃনাকে এক রকমভাবে চিনেছেন। অস্ট্রেলিয়ার বইটি পড়ে তারা অবাক হবেন। এবং অবাক হয়ে পরবর্তী কোনো সফরে সে কী আচরণ করে তা জানার আগ্রহে অপেক্ষা করবেন।

সর্বশেষ লন্ডন যাত্রার আগে সে ব্যাপক আয়োজন করে বাসায় রান্না করতো। বহু রকমের চিকেন খাইয়ে চিকেনের প্রতি সে আমার রুচি নষ্ট করেছিলো। বিলাতে যেয়ে সেবার মাংস জাতীয় কোনো কিছুই আর রুচি করেনি। পরে জেনেছি সে এই কাজটি পরিকল্পিতভাবেই করেছিলো। সাবৃনা হিসাব করে দেখেছে বিদেশ সফরে আমার প্রধান ব্যয় হচ্ছে বাহারি খাদ্য। নিষেধাজ্ঞা জারি করে এই জিনিস নিয়ন্ত্রণ করা যায় না। তাতে আগ্রহ আরো বারে। এজন্য দেশ থেকেই রুচি নাশ করেছে, যেন বিদেশে গিয়ে টাকা নষ্ট না হয়। রোগ হলে ওষুধ খাওয়ার বদলে প্রতিষেধক টীকা খাওয়ানোর মতো।

এবার অস্ট্রেলিয়া যাওয়ার আগে পুরো উল্টো কাজ করলো। ভালো মন্দ রান্না প্রায় বন্ধ করে দিলো। জিজ্ঞেসা করলাম ঘটনা কী? বললো, তোমার রুচি ফেরাচ্ছি। অস্ট্রেলিয়া যেয়ে কত ভালো মন্দ খাবে। ঢাকাতে ভালো খেয়ে কোলেস্টোরেল যদি আরো বেড়ে যায় সিডনিতে গিয়ে খাবে কী?

আমি তার যুক্তি মেনে নিলাম। এবং সিডনিতে এসে বুঝলাম ভুল করিনি। অস্ট্রেলিয়া খাবারেরই দেশ। তন্ময় আমার মতোই খাদ্যরসিক। সিডনি শহরের কোথায় কী নতুন খাবার আছে, ভালো রেস্টুরেন্ট আছে সব তার নখদর্পণে।
তন্ময়ের ঘরের পাশেই কম্পিউটার কাম গেস্টদের লাগেজ রুম। কাকুদের বাড়িতে নিয়মিতই গেস্ট আসেন। এই বাড়ির মানুষ অতিথিপরায়ণ। অতিথি পছন্দ করে। অতিথিদের লাগেজগুলো থাকে কম্পিউটার রুমে। এই কম্পিউটারটা কমন। অতিথিসহ সবাই ব্যবহার করতে পারে। প্রতিদিন রাতে ঘুমাতে যাওয়ার আগে ওই ঘরে একবার ঢুঁ দিতাম। তখনই তন্ময় এসে জিজ্ঞেসা করে, ভায়া কালকে কী খাবেন?

কিছু একটা হলেই হবে।

বলেন, কোনো সমস্যা নাই।

অধিকাংশ প্রশ্নের উত্তরে তন্ময় এই বাক্যটি ব্যবহার করে, “কোনো সমস্যা নাই।” এর কারণ হয়তো তার বাংলা ভাষার শব্দ স্টক কম।

সিডনিতে আসার পরে আজই প্রথম ওই অর্থে বাইরে খাবো।

আলো কমে গেছে। অপেরা এলাকা থেকে বের হয়ে আমরা একটা পুরাতন দালানের কাছে এসেছি। তন্ময় বললো, এটা হচ্ছে স্টার বার (Star Bar)। শনি রবিবার এখানে নাইট ক্লাব চলে। অন্যদিনগুলোতে শুধু খাওয়া দাওয়া। আমরা দোতলায় চলে এলাম। ভেতরটা আলো-অধারী। এনশিয়েন্ট ডেকোরেশন করা। পরিসর বিশাল। ভেতরে প্রচুর গেস্ট। তন্ময় বললো, এখানকার বিফ স্টেক খুবই বিখ্যাত।

আমি চার দিকে দেখছি। অধিকাংশ কাস্টমারই তরুণ-তরুণী। জোড়ায় জোড়ায় টেবিলে বসা। খাবারের সাথে হার্ড ড্রিংকসও নিচ্ছে। লাইনে দাঁড়িয়ে অর্ডার দিলো তন্ময়। ৩৫০ গ্রাম বিফ স্টেক, সাথে ফ্রেঞ্চ ফ্রাই এবং কোল্ড ড্রিংকস। কাউন্টারের মেয়েটি অর্ডার নিয়ে টেলিভিশনের রিমোর্টের মতো একটা যন্ত্র দিলো। এটি এক ধরনের টোকেন। আমাদের খাবার রেডি হয়ে গেলে এটাতে বাতি জ্বলে উঠবে। ইংল্যান্ডের ব্রাইটনে বড় ভাই-ভাবির সাথে একটি রেস্টুরেন্টে লাঞ্চ করেছিলাম। সেখানেই প্রথম এই জিনিস দেখেছি। তখন বুঝিনি।

রেস্টুরেন্টের টেবিলগুলো তুলনামূলক উঁচু হাইটের। আমরা ড্রিংকস নিয়ে বসেছি। মিনিট বিশেকের মধ্যে যন্ত্রের বাতি জ্বলে উঠলো। অস্ট্রেলিয়ার বিশ্ববিখ্যাত বিফ স্টেক নিয়ে এলাম। খাবারের প্রেজেন্টেশন সুন্দর। বড় থালায় হাড়বিহীন সাড়ে তিনশ গ্রাম ওজনের গরুর গোশতের একটি স্লাইস। ভিন্ন রকম মশলা। ওয়েলডান।

প্যারিসে কোথাও মাংসের অর্ডার দিলে ‘ওয়েলডান’ কথাটি বলে দিতে হয়। কারণ গোশত দিয়ে রক্ত ঝরছে এমন মাংস ফরাসিদের পছন্দের খাবার। ‘ওয়েলডান’ না বলে দিলে ঐ জিনিসই দেয়। যেটা দেখলে অন্তত আমাদের মতো বাঙালীর খাদ্যরুচি নষ্ট হয়।

তন্ময় খুবই মজা করে খাচ্ছে। আমি গোশতের স্বাদের চেয়ে পরিবেশটা বেশি এনজয় করলাম। নতুন অভিজ্ঞতা। বাসায় ফিরলাম খুবই আনন্দ নিয়ে। আমাদের খাবারের কথা শুনে সাবৃনা দুটা ভুল ধরলো। জিজ্ঞেসা করলো বিল কে দিয়েছে?

তন্ময়!

ছি ছি ছি! শ্যালকদের দুলাভাইরা খাওয়ায় আর…।

তন্ময় বললো, কোনো সমস্যা নাই আপু!

সাবৃনা যোগ করলো, বিল দাওনি ঠিক আছে। কিন্তু এই ভুলটা কীভাবে করলে–খাবারের একটা ছবি তুলে আনবে না? ছবি তুলো নাই কেন?

প্রথম ভুলের জন্য আমি লজ্জিত। দ্বিতীয় ভুলের জন্য পাঠক বঞ্চিত। নয়তো এই লেখায় বীফ স্টেকের ছবি ছাপানো যেতো। আমি তন্ময়ের দিকে তাকালাম। সে শান্তকণ্ঠে জানালো কোনো সমস্যা নাই ভায়া। আমরা আবার যেয়ে ছবি তুলে আনবো। এখন আপনি বলেন, কালকে কী খাবেন?

সিডনিতে প্রায় প্রতিদিনই আমাদের একবার হলেও বাইরে খাওয়া হয়েছে। একদিন ও খাওয়ায়। একদিন আমি। প্রতিদিনই নতুন খাবার। নতুন স্বাদ! তন্ময়ের ফুড টেস্ট ভালো। অস্ট্রেলিয়রা সব খাবারেই নানারকম সস মেশায়। সসের মিষ্টিভাব দূর করার জন্য জিজ্ঞেস করলাম, ঝাল খাবার কী আছে?

তন্ময়ের কাছে ইনফরমেশন সব আপডেটেড। বললো, অপতোস (optos) খেতে পারেন। পর্তুগিজ খাবার। হেভি ঝাল। পর্তুগিজ খাবারে এক ধরনের সস ব্যবহার করা হয় যেগুলো ‘পেরি-পেরি’ নামে বিখ্যাত। ওদের ঝালেরও আবার কয়েকটা মাত্রা আছে–ওয়াইল্ড, হট এবং মাইল্ড। যারা ‘নান্দোস’-এ খেয়েছেন তারা তফাৎটা বুঝবেন। কিন্তু অস্ট্রেলিয়ার ঝাল অপতোস খেয়ে অবাক হলাম। তন্ময় হতাশ হলো। বললো, ফাজিল ব্যাটারা খাবারের স্বাদ নষ্ট করে ফেলেছে। এটার নাম এখন থেকে পর্তুগিজ অপতোস না হয়ে হওয়া উচিত অস্ট্রেলিয়ান অপতোস। ঝালের জাতবংশ নাই। এটা এক ধরনের ঝালের নাম ছাড়া আর কিছুই না।

এবার আমি তন্ময়কে বললাম, কোনো সমস্যা নাই। একটা নতুন আভিজ্ঞাতা হলো।

খাবার খেয়ে মুগ্ধ হলাম আমরা সেফরন-এ গিয়ে। সেফরন হচ্ছে টার্কিশ রেস্টুরেন্ট। সিডনির লাকেম্বাতে এর অবস্থানে। খাবার সব হালাল। প্রসঙ্গত উল্লেখ্য অস্ট্রেলিয়ায় সহজেই হালাল চিকেন এবং বিফ পাওয়া যায়। কারণ পার্শ্ববর্তী দেশ ইন্দোনেশিয়া মুসলিম প্রধান হওয়ায় বাধ্যতামূলকভাবেই অস্ট্রেলিয়াকে হালাল মাংস এক্সপোর্ট করতে হয়। তার প্রভাব লোকাল মার্কেটেও আছে।

কাবারের দোকানে সস্ত্রীক লেখক

সেফরন খুবই জমজমাট রেস্টুরেন্ট। এখানে নানা রকম কাবাব-তন্দুরীর বাহাদুরি। তন্ময় অর্ডার করলো। আমাদের সাথে আজ তাশফিয়াও আছে। তন্ময়ের বন্ধু। রেস্টুরেন্টের বাইরে খোলা প্রশস্ত জায়গা। দুই সাদা মেয়ে সেখানে অন্তরঙ্গভাবে বসে আছে। গল্প করছে। সাবৃনার সন্দেহ হচ্ছে এরা লেসবিয়ান কিনা?

পৃথিবীতে এখন একটি বড় সংকট চলছে। দুইজন ছেলে বন্ধুকে একত্রে দেখলেও এসব দেশে লোকে ‘গে’ ভাবে। আমি আর তন্ময় একদিন কালারফুর টি শার্ট পরেছি, চাচি বললেন, অস্ট্রেলিয়াতে এরকম পোশাক দেখে লোকে তোমাদের ‘গে’ ভেবে হাসাহাসি করতে পারে। উপরন্তু ৫ মার্চ সিডনিতে ‘মারদি গ্রাস’ নামে একটি উৎসব আছে। যেখানে অস্ট্রেলিয়ার লেসবিয়ান এবং গে-রা জমায়েত হবে। নাচ গান করবে। তাদের অধিকার ও দাবি দাওয়ার কথা পেশ করবে। নানার এই অনুষ্ঠান দেখতে যাওয়ার কথা। আমাকেও বলেছেন তার সাথী হতে।

আমাদের খাবার চলে এলো। বিফ, ল্যাম্ব এবং চিকেন কাবাব। সাথে টার্কিশ ব্রেড। পরোটার মতো, কিন্তু তেল নেই। ছোট ছোট করে কাটা। সাবৃনা বললো, প্লিজ, কেউ আগেই খাবে না। সে ক্যামেরা বের করে ছবি তোলা শুরু করলো।

টার্কিশদের উন্নত খাদ্যরুচি বহুকাল পুরনো। মানুচি কিংবা ইবনে বতুতার বইতেও পড়েছি। আজ থেকে কয়েকশ বছর আগেও সেখানে বিভিন্ন প্রকার সুস্বাদু বিরিয়ানি খাওয়ার প্রচলন ছিলো। কাবাব পাওয়া যেতো।

টার্কিশ কাবাবের স্বাদ অসাধারণ। পরিমাণও অনেক বেশি। আমি সাবৃনা কেউই পুরো প্লেট খেতে পারলাম না। বাংলাদেশের হারামখোর দোকানদাররা যেমন ওজনে কম দেয়; রেস্টুরেন্টগুলোতেও খাবার কম থাকে। তন্ময়ও একমত। পশ্চিমা দেশগুলো এর ঠিক বিপরীত। এখানে জিনিসপত্রের দাম বেশি সত্যি, কিন্তু কম দেয়া কাকে বলে, এরা জানে না।

খাওয়ার আগে ফুডসহ পোজ দিচ্ছেন সাবৃনা

সিডনিতে বিকেলবেলা দোকানপাট বন্ধ হয়ে যায়। অধিকাংশ রেস্টুরেন্ট বন্ধ হয় নয়টার মধ্যে। সেফরনসহ অল্প কিছু খাবারের দোকান খোলা থাকে রাত এগারটা পর্যন্ত। এখন বাজে প্রায় সাড়ে দশটা। খাওয়া শেষে তন্ময় বললো, চলেন উঠি। ফেরার পথে জিজ্ঞেসা করলো, এরপরে কী খাবেন?

আর কী আছে মজার?

লেবানিজ ফুড।

ওকে। এরপরে তাহলে লেবানিজ খাবো।

লা-পেরুজ যাওয়ার দিন আমরা প্রথম এলাম রকডেল নামক স্থানে। রকডেলকে বাঙালী পাড়াও বলে। বাংলাদেশী স্টুডেন্টদের অধিকাংশই এখানে থাকে। তন্ময় তার আইফোন গাইডলাইন নিলো, রকডেলে লেবানিজ রেস্টুরেন্ট কোথায় আছে খোঁজার জন্য। অল্পক্ষণের মধ্যে বের করে ফেললো। নাম আলি বাবা’স টেক এ্যাওয়ে লেবানিজ কুজিন। দোকানটা তুলনামূলক ছোট। লেবানিজ ফুডের সাথে বাহ্যিক দৃষ্টিতে টার্কিশ ফুডের খানিকটা মিল পাওয়া যায়।

তন্ময় জানালো, টেস্ট আলাদা।

পরিচ্ছন্ন দোকান। শো কেসে নানা রঙের সস ও সবজি সাজানো। কিচেন ভেতরে। অর্ডার দিলে কাবাব বা তন্দুরি তৈরি করে এনে দেয়। মিক্সড ডিশ অর্ডার করলাম। সাথে ব্রেড।

এসি বা ফ্যান না থাকায় ভেতরে গরম লাগছে। আমরা বাইরের চেয়ার টেবিলে বসলাম। সামনেই ঝকঝকা রাস্তা। সূর্য উল্টো দিকে যাওয়ায় এই পাশে রোদ নেই। শীতল ছায়া পড়েছে। চির চির করে বাতাস বইছে। আরামদায়ক। মনোরম পরিবেশ। রাস্তার উল্টোপাশে অর্থাৎ আমাদের ঠিক সামনেই অ্যাডাল্ট শপ। মানে বড়দের দোকান। বাচ্চাদের জিনিসপত্রের জন্য যেমন আলাদা দোকান থাকে, ভেবেছি বড়দের সেরকম কিছু।

তন্ময় জানালো ঘটনা তা না। এই ‘অ্যাডাল্ট শপ’ মানে হচ্ছে সেক্স এবং ‘বিকৃত সেক্স’ পণ্যদ্রব্যের দোকান।

লেবানিজ খাবার খাচ্ছেন লেখক ও তন্ময়

আমাদের খাবার হয়ে গেছে। এখানে সেল্ফ সার্ভিস। উঠে গেলাম। অসম্ভব সুন্দর করে সাজানো একেকটা প্লেট। চিকেন ল্যাম্ব এবং বীফের তিনটি স্টিক কাবাব। চার পাশে নানা রকম সস ও সবজি। সসগুলোও ভিন্ন এবং বর্ণিল। গার্লিক সস যে দেখতে এবং খেতে এত সুস্বাদু হতে পারে এখানে না এলে জানতাম না। গোলাপি রঙের একটা সবজি আছে চিকন চিকন করে কাটা। স্বাদে একটু টক ও নোনতা–অসাধারণ মজাদার। আরো দুই রকমের সস খেলাম। নাম মনে নেই। চমৎকার। যথারীতি খাবারের আগে সাবৃনা ছবি তুলেছে এবং মাঝপথে যেয়ে সারেন্ডার করে বললো, আর খেতে পারছি না।

আমার এবং তন্ময়ের মধ্যে কাবাব বিতরন করলো। আজ আমিও পরাস্ত। এত খাবার সত্যিই খাওয়া যাচ্ছে না। মানুষ যেকোনো খাবারের স্বাদ তিনভাগে গ্রহণ করে। চোখ দৃষ্টি দিয়ে স্বাদ নেয়। হাত তা স্পর্শ করে আর জিহবা টেস্ট উপভোগ করে। কোনো খাবারের বেলায় এই তিনটা ঘটনা একত্রে ঘটলে মন তৃপ্ত হয়। আজ তৃপ্তি পেয়েছি। বড়ই তৃপ্ত হয়েছি।

মাঝে তন্ময়কে বললাম, অস্ট্রেলিয়াতে এসে শুধু ভিনদেশী খাবার খাচ্ছি। অস্ট্রেলিয়ানদের নিজেদের খাবার নেই?

সে বললো, আছে।

এরপর আমরা দুজন একদিন গেলাম কিয়ামাতে। কিয়ামা নিউ সাউথ ওয়েলসের উল্লেখযোগ্য পর্যটন টাউন। ছোট শহরকে চারদিক থেকে ঘিরে রেখেছে প্রশান্ত মহাসাগরের নীল জলরাশি।

তন্ময় বললো, অস্ট্রেলিয়ানরা বীচে আসে এবং ফিশ এন চিপস খায়। ফিশ এন চিপসই হচ্ছে অস্ট্রেলিয়ানদের খাবার।

কিয়ামাতে এসে লাঞ্চ করার জন্য যেখানে ঢুকেছি তার নাম HUNKY DOR’S — ফেমাস ফিশ এন চিপস। এটি ফিশ এন চিপসের দোকান। এখানে কোনো মিট আইটেম নেই। সবকিছু জলজ প্রাণী, অর্থাৎ মাছ, শামুক, কাঁকড়া ইত্যাদি। দোকানে একজন বয়স্ক লোক আছেন। তিনি একাই অর্ডার নিচ্ছেন। মেনু দেখে খাবার সম্পর্কে কোনো ধারণা করার উপায় নেই। অর্ডার দিলো তন্ময়। সে খাবে Hdk’s হাফ বাসকেট। দাম ১৪.৯০ ডলার। আমার জন্য Baramundi (বারামুন্ডি মাছ) & chip। দাম ১৩ ডলার।

জায়গাটা অসম্ভব সুন্দর। কিন্তু লোকজন তেমন নেই। কেমন যেন ফাঁকা ফাঁকা লাগে। রেস্টুরেন্টের সামনের জায়গায় পাখি হাঁটাহাঁটি করছে। খাবার খুঁজছে। ভেতর থেকে ইশারা করলো আমাদের ফুড রেডি। খাবার নিয়ে আমরা বাইরের দিকে বসলাম।

বারামুন্ডি হচ্ছে অস্ট্রেলিয়ান মাছ। একটা প্রায় আস্ত মাছের স্লাইস ব্যাশন জাতীয় কিছু দিয়ে ফ্রাই করে দেয়া হয়েছে। সাথে ফ্রেঞ্চ ফ্রাই। ফ্রাইয়ের অবস্থা কাহিল। খেয়ে মনে হচ্ছে আগেকার ভাজা। আবার গরম করে দিয়েছে।
আগ্রহ নিয়ে বারামুন্ডি মুখে দিলাম। মাছের ভেতর মশলার নাম গন্ধ নেই। লবণ নেই। ফলে স্বাদও নেই। বিস্বাদ বললেও ভুল হবে না। তবে একটা নতুন অভিজ্ঞতা হলো।

তন্ময়ের খাবারে আছে কাঁকড়া, শামুক শৈবাল ইত্যাদির ফ্রাই। এই প্রথম আমার মতো সেও বেকায়দায় পড়েছে। খেতে পারছে না। আমি যদি ওকে বলি খাবারটা ভালো লাগছে না–তাতে মনোকষ্ট হতে পারে। আবার এতগুলো খাবার ফেলে দিতেও মায়া হচ্ছে। খারাপ লাগছে।

আমার সামনে সীগাল পাখির দল ঘুর ঘুর করছে। আমি কৌশলে সীগালদের একটা দুটা করে ফ্রেঞ্চ ফ্রাই দেওয়া শুরু করলাম। তন্ময় বললো, ভায়া দিয়েন না।

দেই, অসুবিধা তো নাই।

ওরা পাঁজি। মারামারি করে। একটু পরে আর সামলাতে পরবেন না।

অল্পক্ষণের মধ্যে প্রায় ঝাঁক বেঁধে সীগালের দল ছুটে এলো। এবং সত্যি সত্যি তারা মারামারি করছে। আমাদের পাশে দু-তিনজন কাস্টমার ছিলো তারা বিরক্ত হচ্ছে। ভেতর থেকে একজন স্টাফ ছুটে এসে পাখি তাড়াতে শুরু করলো। তার তাড়ানোর ভঙ্গি দেখে মনে হচ্ছে সীগাল পাখি না, সে আমাকে তাড়াতে চাচ্ছে। আমার চেয়ারের দিকে লক্ষ্য করে পাখিদের দাবড়ানি দিচ্ছে। ভঙ্গি কওে ‘হুশ-হুশ’ করলো আমাকে।

বাংলাদেশে মানুষ খাবার পায় না। আর এই দেশে খাবার আছে, মানুষ নেই, পাখিকেও খাওয়ানো যায় না। ফেলে দিতে হয়। কী মর্মান্তিক!

পাখি এবং মানুষ দুই পক্ষের অত্যাচারে আমরা উঠে গেলাম। দুই বক্স অস্ট্রেলিয়ান ফিশ এন চিপস ময়লার ঝুড়িতে ফেলে কিয়ামার স্বর্গীয় সৈকতের দিকে রওয়ানা হলাম। 
</doc>
<doc>
সিডনির পথে পথে (৭)
আবু সুফিয়ান | ২ অক্টোবর ২০১১ ২:২৩ পূর্বাহ্ন

ফেদারডেল পার্কের সামনে পুরো দলবলসহ লেখক।

সিডনির পথে পথে ১ | সিডনির পথে পথে ২ | সিডনির পথে পথে ৩ | সিডনির পথে পথে ৪ | সিডনির পথে পথে ৫ | সিডনির পথে পথে ৬

(গত সংখ্যার পর)
বন্ধের দিন ছাড়া ফ্যামিলি ট্যুর হয় না। ৬ মার্চ রবিবার। ছুটির দিন। এদিন প্ল্যান হলো সবাই ফেদারডেল ওয়াইল্ড পার্কে (Featherdale wild park) যাবো। পৃথিবীর যেখানেই যাই, চিড়িয়াখানা বিষয়ে আমার বিশেষ আগ্রহ আছে। দেখার চেষ্টা করি। সিডনির চিড়িয়াখানা কোথায় বা কেমন এ বিষয়ে কেউ পরিষ্কার ধারণা দিতে পারলো না। কাকুকে জিজ্ঞেস করলাম, পার্কটা কেমন? কী কী আছে?

উনি বললেন, গেলেই দেখতে পাবে।

বিদেশে ‘পার্ক’ জাতীয় জায়গাগুলো খুবই ঠাণ্ডাপ্রবণ হয়। যদিও অস্ট্রেলিয়ায় এখন সামার চলছে। তবু অতীত অভিজ্ঞতার আলোকে সতর্কতা স্বরূপ জ্যাকেট নিয়ে নিলাম। সাথে পানির বোতল।

ক্যাঙ্গারুর সাথে সাবৃনা।

এই দেশে আইন কঠোর। গাড়িতে ঠাসাঠাসি করে বসার উপায় নেই। ‘ফাইন’ হয়ে যাবে। বাংলাদেশে এই আইনটা চালু করা গেলে ভালো হতো। দুষ্টের দল সোজা হয়ে যেতো। কিন্তু ঘুষখোর আর হারামখোরদের কারণে সেটা হবার উপায় নেই।
আমাদের দুই গাড়ি রওয়ানা হলো ফেদারডেল ওয়াইল্ড পার্কে। বড় গাড়িতে কাকু-চাচি, সাবৃনা-শ্যারন এবং নানা উঠেছে। আমি তন্ময়ের সাথে ওর হল্ডেন কমোডর কারে।

এখানে থেকে ফেদারডেল ওয়াইল্ড পার্ক যেতে কত সময় লাগবে সেটা আর জিজ্ঞেসা করলাম না। সিডনির প্রায় যে কোনো গন্তব্যের সময় দূরত্ব-ই পয়তাল্লিশ থেকে পঞ্চাশ মিনিটের ড্রাইভ। এর একটি প্রধান কারণ সম্ভবত সিডনির সার্কেল আকারে করা মটরওয়ে। মটরওয়ে ব্যবহার করে যে কোনো জায়গাতেই ঠিক সময়ে পৌঁছে যাওয়া যায়। কিন্তু ব্যতিক্রম ঘটলো আজ। প্রায় এক ঘণ্টা হয়ে গেছে। আমরা এখনো গন্তব্যে যেতে পারিনি। কাকুরা পৌঁছে গেছেন। ফোনে আমাদের অবস্থান জিজ্ঞেস করলেন।
তন্ময় শুধু বললো, আসছি। রাস্তায়। বলেই ফোন রেখে দিলো।

আমি জানতে চাইলাম, ঘটনা কী? এতক্ষণ তো লাগার কথা না। চল্লিশ থেকে পঞ্চাশ মিনিটের ড্রাইভ হওয়ার কথা।

তন্ময় শান্ত গলায় বললো, রাস্তা ভুল করেছিলাম। সেজন্য আবার ঘুরতে হচ্ছে। সমস্যা নাই। তাশফিয়াকে নিয়ে এখনই আমরা পৌঁছে যাবো।

তাশফিয়া তন্ময়ের বন্ধু। ওকে পিক করে গাড়ি আবার উড়াল দিলো। রাস্তা ভুল করার দণ্ড হিসাবে তন্ময়ের টোল কাটা গেলো দুইবার। সিডনিতে পথ ভুল করা মানেও এক ধরনের ‘ফাইন’। অর্থের দণ্ড।

ফেদারডেল ওয়াইল্ড পার্কের অবস্থান ব্ল্যাক টাউনের কাছে, কিলডেয়ার রোড (Kildare Road) ডোন সাইডে।

পার্কের কাছে এসে খানিকটা হতাশ হলাম। আমার ধারণা ছিলো যেহেতু ওয়াইল্ড লাইফ পার্ক, নিশ্চয়ই কোনো জঙ্গলের ভেতর দিয়ে আমাদের যেতে হবে। এখানে সেরকম কিছুই নেই। সামনে বিশাল চত্বর। কার পার্কিংয়ের জায়গা। দালান কোঠার স্থাপনা। সবকিছু গোছানো। ছিমছাম।

সাবৃনা দলবল নিয়ে ছবি তুলছে।

নানা তাশফিয়াকে দেখে নিজেই ছবি তোলা শুরু করলেন। নাতির বান্ধবীকে দেখে উনি এক্সাইটেড। কাকু গেলেন পার্কের ভেতরে ঢোকার টিকেট কাটতে।

লোকজনের তেমন ভিড় নেই। কিন্তু টিকেটের দাম চড়া। অ্যাডাল্ট ২৫ ডলার। তিন থেকে পনর বছর বয়সী বাচ্চাদের টিকেট ১৪ ডলার। সিনিয়রদের টিকেট সাড়ে ১৭ অস্ট্রেলীয় ডলার।

কাকু একা এতগুলো টিকেট কিনছেন। নিজের কাছেই অস্বস্তি লাগছে। সম্পর্কের কারণে সেই যন্ত্রণা আরো বেশি। আমি লজ্জিত কণ্ঠে শেয়ার করতে চাইলাম। কাকু বিরক্তি প্রকাশ করলেন। এর মধ্যে নানা এসে জানালেন, তার জন্য টিকেট করার দরকার নেই। বললেন, ভেতরে দেখার কিছু নেই। কয়েকটা ক্যাঙ্গারু লাফালাফি করছে। আর কিছু পাখি খাঁচায় আটকে রাখা হয়েছে। আমি দেখেছি।

আপনি দেখলেন কী করে?

নানা অনেক আগে একবার আস্ট্রেলিয়া এসেছিলেন। জিজ্ঞেস করলাম, সেই সময় দেখেছেন?

না। তোমরা আসার আগে আমি ভেতরে ঢুকে ঘুরে এসেছি।

মানে? টিকেট ছাড়া গেলেন কীভাবে?

গেলাম তো। মুরব্বী হিসাবে ওরা খাতির করেছে। কিছু বলে নাই।

পার্কের ক্যাঙ্গারু জোনে পুরো দলসহ লেখক।

নানা সিগারেটের নেশা ছাড়ার জন্য কঠিন কঠিন ওষুধ খাচ্ছেন। সেসব ওষুধের পার্শ্ব প্রতিক্রিয়া হিসাবে তার মধ্যে কিছু পাগলামি দেখা দিয়েছে। মাঝে মাঝে এলোমেলো কথাও বলেন। নানার এই কথাটিও ওষুধের পার্শ্ব প্রতিক্রিয়া হিসাবে ধরা হলো। তার জন্য সিনিয়রদের টিকেট কেনা হয়েছে।

আমরা ওয়াইল্ড লাইফ পার্কে ঢুকলাম। সাবৃনা-শ্যারন কাঙ্গারু দেখে বললো–ওয়াও! ‘ক্যাঙ্গারু!’ বলেই তারা ক্যাঙ্গারুর সাথে ছবি তোলায় ব্যস্ত হলো। ছবি তোলার দায়িত্ব কাকুর। তিনি প্রচণ্ড চাপে আছেন। ছবি ভালো না হলে তার খবর আছে। এই থ্রেট তাকে আগেই দেয়া হয়েছে।

বিশ্রামরত ক্যাঙ্গারুর সাথে সস্ত্রীক লেখক।

তিনি প্রতিটি ছবি তুলতেই যথেষ্ট সময় নিচ্ছেন। তার এই বিলম্ব সাবৃনা-শ্যারন মেনে নিতে পারে তাদের ভালো ছবির আশায়, কিন্তু ক্যাঙ্গারুদের এত ধৈর্য্য নেই। তাদের ভালো ছবি তোলার জন্য এসব ফখরণ সহ্য করারও কোনো কারণ নেই। বেশিক্ষণ যন্ত্রণা দেখলে তারা হাঁটা দেয়। আরেক দিকে চলে যায়। ফলে ছবির পোঁজ হয়। কিন্তু ছবি তোলা হচ্ছে কম।

এখানে রক (Rock) ক্যাঙ্গারু, ওয়ালাবি (Wallaby) ক্যাঙ্গারুসহ কয়েক জাতের ক্যাঙ্গারু আছে। প্রাণী হিসাবে ক্যাঙ্গারুর মূল বৈশিষ্ট হচ্ছে এরা দীর্ঘ লাফের জন্য চ্যাম্পিয়ন। কোনো কোনো ক্যঙ্গারু এক লাফে ৩০ ফুট পর্যন্ত যেতে পারে। নিজের বাচ্চাকে মা ক্যাঙ্গারু অনায়াসে পেটের ভেতর লুকিয়ে রাখতে পারে।

অস্ট্রেলিয়ানরা ক্যাঙ্গারুর গোস্তও খেতে পছন্দ করে। সম্প্রতি পত্রিকায় সংবাদ বেরিয়েছে এক বৃদ্ধ অস্ট্রেলিয়ান মহিলা ক্যাঙ্গারুর হামলায় জখম হয়েছেন। হাসপাতালে মৃত্যুর সাথে লড়াই করছেন। এই প্রাণীটিকে দেখে একদমই হিংস্র মনে হচ্ছে না। তবু সতর্ক থাকা ভালো। মানুষের মধ্যে যেমন কত শান্ত প্রকৃতির মানুষ আছেন, যারা স্বভাবে নিরীহ; কিন্তু কোনো কিছুতে অসহ্য হয়ে ক্ষেপে গেলে খুন-খারাবিসহ যে কোনো জিনিসই তারা ঘটিয়ে ফেলতে পারেন। ক্যাঙ্গারুদের মেজাজ আমার কাছে সেরকম মনে হয়।

নানা খোঁজার চেষ্টা করছেন পুরুষ ক্যাঙ্গারু কোনগুলো এবং নারী ক্যাঙ্গারুরা কেমন? চাচি বললেন, ক্যাঙ্গারুর নারী-পুরুষ আপনার জানার দরকার কী? তিনি উত্তর না দিয়ে চুপচাপ সামনের দিকে চলে গেলেন ছবি তুলতে।

এখানে কিছু ক্যাঙ্গারু ছেড়ে দেয়া। খোলা জায়গায় তারা হাঁটাহাঁটি করছে। শুয়ে বসে বিশ্রাম করছে। কিছু জায়গায় আবার গ্রীলের ব্যারিকেড দেয়া।

সামনেই ক্যাঙ্গারুদের জন্য গ্লাসে করে খাবার বিক্রি হচ্ছে। প্রতি গ্লাসের দাম ১৫ ডলার। অর্থাৎ বাংলাদেশি টাকায় প্রায় এগারো শ টাকা। টুরিস্টদের কেউ কেউ খাবার কিনে ক্যাঙ্গারুকে খাওয়াচ্ছে।

শ্যারন আবদার করলো সেও ক্যাঙ্গারুকে খাওয়াবে। তার মধ্যে পশুপাখিপ্রীতি আছে। কিছুদিন আগেও সে ছিলো শোকগ্রস্ত। কারণ তার পোষা বিড়াল রোড অ্যাকসিডেন্ট করেছিলো। তাকে নিয়ে হাসপাতালে ছোটাছুটি, চিকিৎসকদের প্রাণপন চেষ্টা। অবশেষে সেই বিড়ালিনীর মৃত্যু শুধু তাকে কাতর করেনি; চাচা-চাচিকেও সেই শোকে শামিল হতে হয়েছিলো। মেয়ের সাথে গলা ধরে বিড়ালের জন্য কান্নাকাটি করতে হয়েছিলো। আল্লাহর মেহেরবানি ডি-সেক্স করানো (ডি-অ্যাকটিভেটেড সেক্স) থাকার কারণে বিড়ালের সন্তানাদি কেউ ছিলো না। নয়তো তাদের পালপোষ নিয়েও ঝামেলা হতো।

কোয়ালার সাথে ফটো সেশনরত তন্ময়, সাবৃনা, তাশফিয়া ও লেখক।

শ্যারনের ক্যাঙ্গারুর খাদ্যের আবদার তেমন পাত্তা দেওয়া হলো না। আমরা সামনে এগিয়ে গেলাম। এখানে সব কোয়ালার বসবাস। কোয়ালা অস্ট্রেলিয়ার আরেকটি উল্লেখযোগ্য প্রাণী। ভদ্র। শান্ত। আমার কাছে মনে হয়েছে লেদু টাইপের জন্তু। মূর্তির মতো বসে থাকে। নড়াচড়া করে না। ভালো নবাব। এই জোনে পার্কের স্টাফ অধিকাংশই মেয়ে। তারা কোয়ালাকে কোলে করে এনে একটি গছের ডালে বসিয়ে দিচ্ছে। পর্যটকরা গিয়ে কোয়ালার সাথে ছবি তুলছে। খাবার কিনে এনে খাওয়াচ্ছে।

আমরাও পালা করে ছবি তুললাম। শ্যারন ছবি তুলে কোয়ালাকে খানিকক্ষণ আদর করলো। খাওয়ালো।

কোয়ালার সাথে ফটো সেশনরত সাবৃনা।

সাত একর জায়গায় এই প্রাইভেট পার্কে শুধুমাত্র অস্ট্রেলিয়ান প্রাণীদেরই আবাস। সংখ্যায় খুবই কম। এখানে বাঘ-ভালুক-সিংহ এসব নেই।

সিডনিতে রোদের তাপ প্রখর। পার্কের ভেতরেও যথেষ্ট গরম। জ্যাকেট এনে আমি বিপদে পড়েছি। ছবি তোলার সময় জ্যাকেট বিভিন্ন জনের হাতে দিতে হচ্ছে। নয়তো ছবিতে ‘খেত’ লাগে। ‘খেত’ লাগাতে আমার নিজের কোনো সমস্যা নেই, কিন্তু আমার সাথে যারা ছবি তুলছে, তাদের ছবির বিউটি নাকি নষ্ট হয়ে যায়।

প্যারিসের এক প্রাইভেট চিড়িয়াখানায় গিয়েছিলাম কম গরম প্রটেকশন নিয়ে। কিছুক্ষণের মধ্যেই আমাদের এক সফর সঙ্গীর আঙুলের নখ দিয়ে ঠাণ্ডায় রক্ত পড়া শুরু হয়েছিলো। সেই থেকে আমি অধিক সতর্ক। এখন দেখি অতি সতর্কতাও একটি ঝামেলা।

শ্যারন হাত ধুতে গেছে। নানা ছবি তোলার উত্তেজনায় বসে পোজ দিয়েছিলেন। এখন আর উঠতে পারছেন না। এদিক-উদিক তাকিতুকি করছেন। চোখে মুখে অস্বস্তি। আমি দেখেও না দেখার ভান করলাম; উনি বিব্রত হতে পারেন, এই আশঙ্কায়। পাশেই প্রাণীদের খাবারের একটি ভ্যান দাঁড়ানো ছিলো। তিনি গোপন ভঙ্গিতে হামু দিয়ে এগিয়ে সেই ভ্যান ধরে উঠে দাঁড়ালেন। আমি আড়াল থেকে তার উঠে দাঁড়ানো নিশ্চিত হয়ে সামনে সরে এলাম।

অস্ট্রেলিয়ার বিখ্যাত ইমু পাখিরা পার্কের ভেতর মানুষের সাথে হাঁটাহাঁটি করছে। এদের আকৃতি বিশাল। পাখি মানে আমরা বুঝি যার পাখা আছে। আর যার পাখা আছে সে উড়তে পারে। ইমু পাখি যদ্দুর জানি উড়তে পারে না। এটা লেদু গ্রুপের পাখি।
নানাও এদিকে চলে এসেছেন। নিজের বিব্রতভাব দূর করতে ইমু পাখির দিকে তাকিয়ে জিজ্ঞেসা করলেন, এটা মেল, না ফিমেল? মানে পুরুষ, না নারী?

আমি বিড়বিড় করে বললাম, পুরুষও না। নারীও না। হিজড়া।

এক জোন থেকে আরেক জোনের মাঝখানে ছোট ছোট গেট বসানো। প্রাণীরা ছাড়া থাকলেও এক জায়গা থেকে যেন আরেক জায়গায় চলে যেতে না পারে। আমরা ডিঙ্গো (Dingo) নামে এক কুকুরের খাঁচার কাছে চলে এলাম। খুবই হিংস্র কুকুর। একে গ্রিলের ভেতর বন্দি করে রাখা হয়েছে। মাথার উপর দিয়ে একটা পাখি যাচ্ছে। ডিঙ্গো কুকুর সেই পাখিকে দেখেও লাফ দিয়ে তাড়া করলো।

আরেক অস্ট্রেলিয়ান হিংস্র জানোয়ারের নাম তাসমানিয়ান ডেভিল (Tasmanian Devil)। নামে শয়তান, প্রাণীটি দেখতেও খুবই কুৎসিৎ। আচরণেও শয়তান। একইসাথে ভয়ঙ্কর ও হিংস্র। পরিচিতিমূলক সাইনবোর্ডে তাই লেখা আছে।

তাসমানিয়ান ডেভিল।

খানিকটা দূরেই একটা বাদুড়ের খাঁচা। সেখানে বেশ কিছু সংখ্যক টুরিস্টের ভিড়। টিশার্ট পরা এক কালো চামড়ার ছেলে বাদুড় বিষয়ে বয়ান করছে। টুরিস্টরা মুগ্ধ হয়ে তার ভাষণ শুনছে। মনোযোগী দর্শকদের মুগ্ধতা দেখবার মতো। ব্যাংককে দেখেছি হাতি বিষ্ঠা ত্যাগ করছে–পশ্চিমা দর্শকরা সেই দৃশ্য দেখে চিৎকার করছে। হর্ষধ্বনি দিচ্ছে। ওয়াও! ওয়াও! বলে মুগ্ধ হয়ে ফাটিয়ে ফেলেছে।

এরা হয়তো জানেও না। বাদুড় বাংলাদেশে বর্তমানে নীপা ভাইরাসের বাহক। এটা শুনলে নিশ্চিতভাবে এখনই দৌড়ে পালাবে। ভদ্রসমাজ এসব জীবাণুকে ভীষণ ভয় পায়। ওয়াইল্ড লাইফ পার্কে একটি কুমীর রাখা আছে। বিশাল। সেই কুমীর মূর্তির মতো অর্ধ হা করে আছে। আমি নানার দৃষ্টি আকর্ষণ করলাম, এটা নর, না নারী জানার জন্য। নানা বললেন, টায়ার্ড লাগছে। দেখার আর কিছু নেই। চলো যাই।

মূর্তির রূপে জীবন্ত কুমীর।

আরো খানিকটা সামনে একটি ছোট মাঠের মতো জায়গা। সেখানে ছাগল এবং ভেড়া রাখা আছে। সাথে ফান করার জন্য খরগোস ও শূকরের রঙিন কার্টুন বোর্ড। পর্যটকরা ওখানে দাঁড়িয়ে ছবি তুলছে। আমরাও তুললাম। শুধু নানা রাজি হলেন না। চাচা-চাচিও পোজ দিলেন। তন্ময়-তাশফিয়া খানিক দূরে দাঁড়িয়ে কথা বলছিলো। বললো, আর কিছু দেখার নেই। চলো যাই। লাঞ্চের সময় হয়েছে।

আমরা বেরিয়ে এলাম। 
</doc>
<doc>
সিডনির পথে পথে (৮)
আবু সুফিয়ান | ৪ নভেম্বর ২০১১ ১২:৪৬ পূর্বাহ্ন

লা পেরোজের বীচ সংলগ্ন সিঁড়িতে লেখক ও আফসানা

সিডনির পথে পথে ১ | সিডনির পথে পথে ২ | সিডনির পথে পথে ৩ | সিডনির পথে পথে ৪ | সিডনির পথে পথে ৫ | সিডনির পথে পথে ৬ | সিডনির পথে পথে ৭

(গত সংখ্যার পর)

সিডনিতে বেশ কিছু উল্লেখযোগ্য জায়গায় গেছি। যেমন প্যারাম্যাটটা (PARRAMATTA), সিডনি অলিম্পিক পার্ক, ব্যাংকস টাউন, ব্লাক টাউন, রকডেল, ক্যাম্বল টাউন, সার্কুলার কী–ই, লিভারপুর, ওয়াটসন বে ইত্যাদি। রাইড (Ryde) এলাকাতে যাওয়া হয়নি। অথচ রাইড হচ্ছে সেন্ট্রাল সিডনির সাথে সবচেয়ে নিকটতম এবং জমজমাট এলাকা। আজ সেখানে যাবো।

আফসুরা থাকে ওয়েষ্ট রাইড । ওর বর পারভেজের সাথে আগে দেখা হয়নি। হাজবেন্ড ওয়াইফ দুজন মিন্টো’তে এলো আমাদের নিয়ে যেতে। মেহমান আগমন উপলক্ষে চাচি খাওয়া দাওয়ার বিরাট আয়োজন করেছেন। আমরা আস্ট্রেলিয়া আসার ঠিক আগে উনার হাত পুড়ে গেছে। পুড়ে যাওয়ার মাত্রা হচ্ছে তিন ডিগ্রী। অর্থাৎ বড় ধরনের ইনজুরি। এসব দেশে বাসা বাড়িতে বাংলাদেশের মতো ছুটা বুয়া বা বাধা বুয়ার ব্যবস্থা নেই। সুতরাং সব কাজ নিজেদেরই করতে হয়।

সন্ধ্যায় নির্ধারিত অতিথির বাইরে আরো কিছু মেহমান চলে এলো। টিটো ভাই, তাঁর স্ত্রী ও বাচ্চাকে নিয়ে এসেছেন। উনারা ঢাকাতে এক সময় চাচিদের বাসায় ভাড়া ছিলেন। টিটো ভাইয়ের স্ত্রী, ভাবী চ্যাপা শুটকির ভর্তাসহ মজার কিছু বাঙালি খাবার তৈরি করে সাথে এনেছেন।

তরুণী তন্দ্রা, কাকুর বন্ধুর মেয়ে। সিডনিতে পড়াশোনা করতে এসেছে। সে এলো তার হবু বর সাইফ ভাইকে নিয়ে। সেও খাবার নিয়ে এসেছে–চিংড়ি মাছের কারি।

সিডনিতে বাঙালি পরিবারগুলো কারো বাসায় গেলে এরকম বিশেষ আইটেম রান্না করে নিয়ে যায়। এটা এখানকার এক ধরনের রেওয়াজ। ভালো রেওয়াজ।

রাতের খাবারের প্রধান আইটেম ল্যাম্ব বিরিয়ানী। চাচির রান্না হয়েছে অসাধারণ। খুবই মজা। আনন্দ নিয়ে সবাই বিরিয়ানী খেলাম।

আফসু-পারভেজ বিশেষ ধরনের মিষ্টান্ন নিয়ে এসেছে। লেবানিজ সুইট।, নাম বাকলাভা। বিভিন্ন ফ্লেভারে তৈরি। সুস্বাদু। জীবনে এই জিনিস প্রথম খাচ্ছি।

আমার খাদ্য উপভোগ দেখে আফসু একের পর এক ভিন্ন ভিন্ন ফ্লেভার তুলছে। বলে–এটা খাও। আরেকটা খাও। এই লাস্ট …. এটা এক কামড় খাও…!

ছোট বোনের আব্দার রক্ষা করছি। বাকলাভা মিষ্টি, অতিরিক্ত ফ্যাট। এর শরীর ডুবো তেলে (সম্ভবত ঘি-তে) ভাজা হয়। আমার এসব খাওয়া নিষিদ্ধ না হলেও সীমিত খাওয়ার নির্দেশনা আছে।

সাবৃনা ঘটনা দেখে বিরক্ত গলায় বললো, যত ইচ্ছা খাও। কোনো অসুবিধা নাই। কোলেস্টেরল আরো বাড়াও। প্রেশার হাই হোক। তারপর এক সাথে সব খাবার-দাবার বন্ধ করে দিও।

বলে সেও একটা ভিন্ন ফ্লেভারের মিষ্টি মুখে দিলো, মজা তো!

আমার দিকে আরেকটা তুলে দিয়ে বললো, এটা খাও! ডিফরেন্ট মজা!

স্ত্রীর অনুরোধে আরেকটি মিষ্টি খেতে খেতে বললাম, অনেক রাত হয়েছে, চলো আমরা বের হই।

ডায়নিং এ সস্ত্রীক নাশতা খাচ্ছেন লেখক

খাওয়া দাওয়া শেষ। আড্ডা ও হৈ হুল্লোড় করতে করতে রাত এগারোটা বেজে গেলো। পরের দিন সবারই কাজ আছে। মেহমানরা আনন্দিত মুখে বিদায় দিচ্ছেন। সাবৃনা ও আমি বের হলাম সবার শেষে। চাচি আমাদের বিদায় দিচ্ছেন।

সাবৃনা বললো, চাচিকে ঐ কথাটা বলো।

চাচি চিন্তিতভাবে জানতে চাইলেন কী, কোনো সমস্যা হয়েছে?

না।

খাওয়া-দাওয়া ঠিক ছিলো?

সব কিছুই ঠিক ছিলো। আপনার বাসা থেকে অতিথিরা সবাই সন্তষ্ট মনে ফিরে যাচ্ছে। দৃশ্যটি সুন্দর। সৌভাগ্যের।

ঢাকাতেই এখনকার সময়ে হঠাৎ করে বাড়িতে মেহমান এলে বেশির ভাগ মানুষ বিরক্ত হন। সেখানে সিডনির মতো ব্যস্ত শহরে এমন মেহমানদারি উল্লেখ করার মতো। প্রশংসনীয়।

চাচি জানালেন, প্রায়ই তার বাসায় এরকম মেহমান আসে। তিনি অতিথিদের আতিথ্য দিতে পছন্দ করেন। তিনি সৌভাগ্যের বিষয়টি জানার জন্য অপেক্ষা করছেন।

সহীফায়ে আলী গ্রন্থে মেহমান বিষয়ে একটি অমূল্য বিধান উল্লেখ রয়েছে। বলা হয়েছে, যখন কোনো অতিথির আগমন ঘটে, তাকে সম্মান কোরো। মেহমান (আসমান থেকে তার রিজিক বা খাদ্য) নিয়েই আসে। তারপর যখন সে (সন্তুষ্ট মনে) ফিরে যায়, তখন শুধু গৃহকর্তার পাপগুলোই নয় বরং পরিবারের সকলের গুনাহগুলো সাথে করে নিয়ে যায় এবং তা সমুদ্রে নিক্ষেপ করে।

সুতরাং অতিথিকে তুষ্ট করতে পারা বড় ধরনের সৌভাগ্য।

কাকু-চাচি দরজার বাইরে এসে বিদায় জানালেন।

গাড়িতে গিয়ে উঠলাম। আমি বসেছি পারভেজের সাথে। সামনের সিটে। আফসু এবং সাবৃনা পেছনে। আমাকে বললো, সিট বেল্ট বাঁধো, নয়তো ফাইন হবে।

বেল্ট বাঁধতে বাঁধতে জিজ্ঞেসা করলাম, ওয়েষ্ট রাইড যেতে কতক্ষণ লাগবে?

পারভেজ বললো, পঞ্চাশ মিনিট থেকে এক ঘন্টা।

ওয়েষ্ট ফিল্ডে আফসানা, সাবৃনা ও পারভেজ

‘বিসমিল্লাহ’ বলে সে গাড়ি স্টার্ট করলো। জিপিএস অন করা। একের পর এক নির্দেশনা আসছে- গো লেফট…স্ট্রেইট…টার্ন রাইট… আফটার থ্রি হানড্রেড মিটার…ইত্যাদি।

আমরা টুকটাক গল্প করছি। অপরিচিত পথ শেষ করে গাড়ি মটর ওয়েতে উঠলো। পারভেজ জিপিএস অফ করে দিয়েছে। এর পরের পথ তার চেনা।

পুরো সিডনি শহরে ১১০ কি.মি এর সংযুক্ত মটরওয়ে রয়েছে। মটর ওয়েতে উঠে গাড়ি উড়াল দেয়। পারভেজ উড়াল দিলো না। সে গাড়ি চালাচ্ছে সতর্ক গতিতে। কারণ কিছুদিন আগে একবার ফাইন খেয়েছে।

পশ্চিমা দুনিয়ায় আইন রক্ষায় ‘ফাইনে’র এই শাস্তি খুবই কার্যকর। বাংলাদেশে অবশ্য এসব আইন কোনো কাজে আসবে না।

এখানে বসবাসকারিরা ফাইন দিতে কষ্ট পায়। কিন্তু বাংলাদেশে এখন যারা গাড়িতে চড়ে, তারা বাঘের বাচ্চা। আনন্দমুখেই তারা ফাইন দেবে। তারপর সেই অপরাধ আরো দ্বিগুণ মাত্রায় করবে। অনেকটা লাইসেন্স নিয়ে মদ খাওয়ার মতো।

কারো কারো কৌতুহল হতে পারে, কেনো এমনটা হয়?

এর মূল কারণ হচ্ছে বর্তমান বাংলাদেশে ‘ইসার টুপি’ মুসার মাথায় আর ‘মুসার টুপি’ ইসার মাথায় দিয়ে ‘হারাম’ কামাই করা খুবই সহজ। ফলে টাকা পয়সার ফাইন গায়ে লাগে না। আইনও কোনো উপকারে আসে না।

ওয়েষ্ট রাইড চলে এসেছি। রাত বাজে প্রায় বারোটা। রাস্তা ঘাট নিরব।

আফসুদের বাসার সামনে অনেকখানি খোলা জায়গা। আলাদা গ্যারাজ আছে। লন্ডনের বাড়ি ঘরের সাথে এই স্ট্রাকচারের খুবই মিল।

পারভেজ গাড়ি পার্ক করছে। আমরা উপরে উঠে এলাম।

আফসুর বাসার বিশেষ ইজি চেয়ারে লেখক

দুই কামরার ইউনিট। সাথে কিচেন এবং বাথ। ছোট্ট, কিন্তু টিপটপ। সামনের ঘরের দেয়ালের সাথে ডায়নিং পাতা। ফোর সিটেড। আরেক পাশে সেমি ডাবল বিছানা। পাশে বিশেষ ধরনের একটি ইজি চেয়ার আছে। সমুখের দেয়াল জুড়ে এলসিডি টিভি। ফ্লোরের মিনি কার্পেটের ওপর টী-টেবল রাখা। আর ডান দিকে রয়েছে খোলা বারান্দা। ব্লাইন্ডের পর্দা সরালেই ঘর থেকে বাইরের দৃশ্য দেখা যায়। ভালো লাগে।

সকালবেলা পারভেজের আফিস আছে। ওকে বের হতে হবে ভোর পাঁচটায়। খানিকক্ষণ গল্প করে সে ঘুমাতে গেলো।

আমরাও শুয়ে পড়লাম।

জায়গা বদল হলে আমার ঘুমে বিঘ্ন হয়। এখানেও ব্যতিক্রম হলো না। তবে কোনো সমস্যাও নেই। হিসাব করে দেখেছি ৬০ বছরের গড় আয়ুর একজন মানুষ ১৬ বছর ঘুমিয়েই কাটিয়ে দেয়। অর্থাৎ একটিভ লাইফ হচ্ছে তার ৪৪ বছর। গড়ে প্রতিদিন আট ঘন্টা হিসাবে প্রায় এগারো বছর আমি ঘুমিয়ে ফেলেছি। এক রাতে ঘুমের বিঘ্ন হলে কিছু আসে যায় না।

সকালে প্লান ছিলো–আফসু আমাদের নিয়ে বের হবে। প্লান বাতিল হলো। কারণ, গাড়ি ছাড়া সাবৃনা বের হবে না। ট্রেন জার্নি তার অপছন্দ। কোথাও হেঁটে যাওয়ার তো প্রশ্নই উঠে না।

আমি বিপদে পড়ে গেলাম। বাসায় বসে থাকা আমার পক্ষে সম্ভব না।

এই সংকট সৃষ্টির কারণ হচ্ছে পারভেজ। সে ভুলবশত গাড়ির চাবি পকেটে নিয়ে অফিসে চলে গেছে।

আফসু দুশ্চিন্তায় পড়ে গেলো।

আমি বললাম, কোনো সমস্যা নেই। তোমরা বাসায় থাকো। আমি এলাকাটা ঘুরে দেখি।

আফসু বললো, একা না বের হয়ে বাসাতেই থাকো। পারভেজ আসলে একসাথে বের হবোনে।

না। না হাঁটলে কোনো শহর সম্পর্কে ধারণা পাওয়া যায় না। একটু হাঁটা দরকার। তোমরা থাকো। আমি বের হই।

সাবৃনা বিরক্ত কন্ঠে বললো, যেতে দাও। তোমার ভাই বিদেশে আসলে বেশি উজিয়ে যায়।

কথা সঠিক।

স্ত্রীর মুখে এই সতর্কবাণী শোনার পরে বের হওয়া ওয়াজিব হয়ে গেলো। তবে তাঁকে খেপিয়ে যাওয়াও কোনো বুদ্ধির কাজ না। আমি ব্যাগ থেকে লেখার কাগজ কলম বের করলাম। বললাম, বাইরে যেয়ে আজ আস্ট্রেলিয়া ভ্রমণের ওপর প্রথম লেখাটা লিখবো।

বলেই দরজার কাছে এসেছি। সাবৃনা নরম গলায় বললো, সাবধানে যেয়ো। ফোন করলে ফোন ধরো।

ওষুধে কাজ হয়েছে।

আমি নিচে নেমে এলাম।

রাইডের এই জায়গাটা সুন্দর। রাস্তাঘাট ঝকঝকা। ফুটপাথগুলো পরিষ্কার। লন্ডন ও আমস্টারডাম ছাড়া অন্যান্য ইউরোপিয়ান শহরের মতো কোথাও কুকুরবিষ্ঠা চোখে পড়েনি।

আমি হাঁটছি।

সামনেই অস্ট্রেলিয়ার বিখ্যাত ব্রান্ড চেইন শপ Woolworths। রাস্তা মনে রাখার জন্য উলওর্থের দোকানকে মাথায় রাখলাম।

আশপাশটা খুবই জমজমাট। সাই সাই করে গাড়ি যাচ্ছে। বাম দিকে খানিকটা এগুতেই বাস স্টপেজ। তার পেছনে রেল স্টেশন। প্রাণবন্ত স্থান। দেখতে ভালো লাগছে।

রোদের তাপ তুলনামূলক অনেক কম। ঝিরঝির করে হাওয়া বইছে। আরামদায়ক আবহাওয়া। মাথায় কোনো চাপ বা টেনশন নেই। এ রকম পরিবেশে মনে অহেতুক ফুর্তির উদয় হয়। আমার মনেও ফুর্তি টলমল করছে।

আফসানা ও লেখক

রাস্তা পার হয়ে বাস স্টপে চলে এলাম। যিনি কথা বলতে শিখিয়েছেন, তাঁকে বললাম, তোমার দরবারে অশেষ কৃতজ্ঞতা। মানুষের অন্তরের একছত্র নিয়ন্ত্রণকারী তুমি! তুমি আমার মনকে আনন্দ উপভোগ করার অনুভূতি দিয়েছো–এর শুকরিয়ার শেষ নেই।

বাস ছাউনির নিচে বসার জায়গা আছে। বেঞ্চের মতো সরু স্পেস। পেছনটা খোলা। আমি ব্যাগের কাগজপত্র বের করে বসেছি। একটা বাস এলো। একজন বয়স্ক মহিলা বসা ছিলেন। শাদা চুল। উনি বাসে উঠে গেলেন।

পেছনের স্টেশনে ট্রেন এসেছে। কিছু লোকজন এসে নামলো।

আমার পেছন দিকেও পথ আছে। এক লোক সেখানে পায়চারি করছে। চোখে কালো চশমা। পরনে অরেঞ্জ গেঞ্জি। সে ট্রেন বা বাসের যাত্রী না। যাত্রীদের চোখে মুখে এক ধরনের ব্যস্ততা থাকে। তার ভাব ভঙ্গিতে সে রকম কিছু নেই। উপরন্তু কালো চশমার সমস্যা হলো, চোখ দেখা যায় না। চশমাধারী কোনদিকে তাকায় বোঝা মুশকিল।

সতর্কতা স্বরূপ আমি জায়গা বদল করে বসলাম। কারণ প্যারিসে একাধিকবার ছিনতাইকারীর কবলে পড়াসহ বিদেশে বেশ কিছু বিপদে পড়ার অভিজ্ঞতা আমার রয়েছে।

স্কুলের একদল ছেলেমেয়ে হুড়মুড় করতে করতে বাস ছাউনির কাছে এলো। সবাই কম বয়সী কিশোর কিশোরী। পরনে স্কুল ইউনিফর্ম। সাদা শার্ট। ফর্সা এক মেয়ে সামনের দিকে দাঁড়ানো। প্রায় সব ছেলেই তার গালে পর্যায়ক্রমে চুমু খাচ্ছে। মেয়েটির কোনো ভাবান্তর নেই। তার গাল অনেকখানি লালচে হয়ে গেছে।

আরব সমাজে সাত রকমে চুমু প্রচলিত আছে। রাজা বাদশাদের চুমু দিতে হয়- হাতে। কেউ কারো কাঁধে চুমু খেলে বুঝতে হবে সে ‘বস’ স্থানীয় কেউ। ভাগ্নে ভাস্তেসহ ছোটদের চুমু দিতে হয় কপালে। পরিবারের মানুষরা পরস্পর পরস্পরকে বুকে চুমু খায়। বিদায়কালে একে অপরের গালে চুমু খায় স্বামী-স্ত্রী। নাক এবং ঠোঁটে চুমু বিষয়ে জটিল ব্যাখ্যা আছে। তবে সেখানে এক জায়গার চুমু আরেক জায়গায় পড়লে মহা বিপদ।

অস্ট্রেলিয়ান ছেলে মেয়েদের এই চুমুর মানে কি কে জানে!

গাট্টাগুট্টা এক ছেলে গলাফুলা পুরুষ কবুতরের মতো মেয়েটির চারপাশে ঘুরছে। কিন্তু চুমু খাচ্ছে না। তার চেহারা লাল হয়ে আছে। এটা এক ধরনের ‘তেজ’ লাল। সে বিড়বিড়ি করে কি যেন বলছে। বোঝা যায় না। তবে তার কথার শেষ শব্দটি হচ্ছে ‘fuck’। প্রতিবারই বেশ জোর দিয়েই সে এই শব্দটি উচ্চারণ করছে।

অনেকে মনে করেন গরিব বা অসভ্য দেশের মানুষরাই শুধু গালাগালি করে। ধারণাটি ভুল।

আরেকটি বাস এসে দাঁড়ালো। স্কুল ছাত্রছাত্রীদের দলটি হুড়মুড় করে বাসে উঠছে। পরস্পর উচ্চ স্বরে কথা বলছে। মেয়েটি নিশ্চুপ। সে উঠেছে সবার শেষে। ওঠার আগে কবুতর গলা বালক বিরক্ত ভঙ্গিতে তাকে চুমু খেলো। তারপর আবার বললো ‘fuck’।

বাস চলে গেছে। সে ভনভন করতে করতে সামনের রাস্তায় উঠে গেলো।

এতক্ষণ বাস ছাউনির কাছে যে কোলাহল মুখরতা ছিলো, মুহূর্তেই নিরিবিলি হয়ে গেলো।

তামশা দেখা শেষ করে লেখা শুরু করেছি। তখনই কালো চশমাধারী আমার সামনে এসে দাঁড়ালো। আমি তাকালাম। লোকটি বললো, আমাকে কিছু সাহায্য করো।

সে এতক্ষণ ধরে আমাকে টার্গেট করেছে!

আমি তার পায়ের দিকে দেখছি। পরনে দামি জুতা। হাতে মোটা চেইনের ঘড়ি। লোকটি তাগড়া। বাহ্যত সুস্বাস্থ্যের অধিকারী। গায়ের রং বাদামি। মাথার চুলে গ্লেস দিচ্ছে। বোঝা যায় সে কেশ পরিচর্যাও করে। এমন একটা লোক ভিক্ষা চাইলে কেমন লাগে? তাও আবার আমার কাছে?

পশ্চিমাদের সবকিছুতেই কৌশল আছে। কোনো কোনো কৌশলে শিল্পও থাকে।

ইউরোপে দেখেছি জবান খুলে কিংবা হাত পেতে কেউ ভিক্ষা করে না। ভিক্ষুক বা ভিক্ষুকের দল থকে। তারা গান গেয়ে অর্থ তোলে। কিংবা কোনো কসরৎ দেখিয়ে সাহায্য চায়। ওদের ভিক্ষার স্মার্ট নাম হচ্ছে ‘চ্যারিটি’।

একবার লন্ডনে ল্যাডব্রোক গ্রোভ স্টেশনের পরের এক টিউবে এসে দাঁড়িয়েছি। ছোট স্টেশন। লোকজন নেই। ফাঁকা। নিরিবিলি। হঠাৎ স্যুট পরা এক ভদ্রলোক এসে আমার কাঁধে হাত রাখলেন। চমকে উঠেছি। লোকটি বয়সী। মাথায় টুপি। ভয়ে আমার বুক ধড়ফড় করছে।

তিনি আঞ্চলিক বাংলায় বললেন, আমি লন্ডনের বাইরে থাকি। আমার কাছে বাড়ি যাওয়ার মতো ট্রেনের ভাড়ার টাকা সাথে নেই। তুমি বাঙালি, দেখেই বুঝেছি। কিছু সাহায্য করো বাবা। আমি তোমার জন্য নামাজ পড়ে দোয়া করবো।

ঘটনার আকস্মিতায় কিছু চিন্তা করতে পারিনি। কিছু ভাংতি পয়সা ছিলো, দিয়ে দিলাম। পরে মাহফুজা আপার কাছে ঘটনা শুনলাম, এই বুড়ার ছেলেমেয়ে খুবই অবস্থা সম্পন্ন। সবাই লন্ডনে থাকে। কিন্তু বুড়ার খাসলত খারাপ। সে নেশাখোর। ছেলেমেয়েরা নেশার টাকা দেয় না বলে রেল স্টেশনে মিথ্যা কথা বলে সারাদিন ভিক্ষা করে। সন্ধ্যার পরে পাবে গিয়ে বসে মদ খেতে।

কালো চশমা পরা লোককে বললাম, কিছু মনে করো না–তুমি সাহায্য চাচ্ছো কেনো? তোমার স্বাস্থ্য ভালো। পরনের পোশাক-আশাক উন্নত। সমস্যা কী চোখে?

এরকম প্রশ্নের জন্য সে একদমই তৈরি ছিলো না।

বললাম, তুমি যদি কানা হও, তবে কালো চশমা খুলে আমাকে চোখ দেখাতে হবে।

লোকটি আর সহ্য করতে পারলো না। দাঁতে কামড় দিয়ে ‘এক্সকিউজ মি’ বলে উলওর্থস-এর দিকে হাঁটা দিলো।

এখানে বসে থাকা এখন আর নিরাপদ না। এই ব্যাটা আবার কোনো গ্যাং এর সদস্য কিনা কে জানে!

ব্যাগ শুছিয়ে তাড়াতাড়ি উঠে পড়লাম। আর বিপদটা ঘটলো তখনই। এখানে বিভিন্ন দিকে রাস্তা চলে গেছে। তাড়াহুড়ায় রাস্তার দিক খেয়াল করিনি। হাঁটা শুরু করেছি। বেশ খানিকক্ষণ পরে বুঝতে পারলাম আমি পথ হারিয়ে ফেলেছি!

আজ কপালে কী আছে—কে জানে!
(চলবে)</doc>