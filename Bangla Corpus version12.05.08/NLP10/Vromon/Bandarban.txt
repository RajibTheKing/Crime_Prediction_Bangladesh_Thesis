<doc>বান্দরবনর পাআরত
নূরুল আনোয়ার | ২ অক্টোবর ২০১১ ১২:০২ অপরাহ্ন
আলীকদমের মিরিঞ্জা পর্যটন কেন্দ্র।
আমার বাড়ি চট্টগ্রামে। আমাদের বাড়ি থেকে বনাঞ্চল তিন কিলোমিটারের বেশি নয়। কৈশোরের উচ্ছল বয়সে আমি বহুবার এ বনাঞ্চলে গিয়েছি এবং উঁচু উঁচু পাহাড়ে ওঠার সুযোগ আমার হয়েছে। আমি যখন গভীর বনে চলে যেতাম একটা নতুন জগত খুঁজে পেতাম। এমন সব জায়গা আমি দেখেছি সূর্য ঠিক মাথার ওপর উঠে এলেও তার আলো কী জিনিস চোখে পড়ত না। ছোট ছোট বয়ে চলা ছড়ার মধ্যে দাঁড়িয়ে ওপরে পাহাড়ের চূড়া দেখতে গেলে ঘাড়টা একেবারে পেছনে বাঁকিয়ে ফেলতে হত। পাহাড়গুলো এমন খাঁড়া তার ওপরের দিকটা দর্শন করতে চাইলে মাথার টুপি পড়ে যাবে। পাহাড়ে ছিল নানারকমের গাছগাছালি। কত রকম গাছই-না ছিল ওখানে। করই, জারুল, চম্পা, কাঁঠালি, বুনো আম, গামারি, গর্জন এরকম অনেক গাছ। সব গাছের নাম কি আমি জানি? একেকটা গর্জন গাছের বেড় ছিল দশ বার হাতের মত। বাঁশবনে ঢুকলে বেরোবার পথ খুঁজে পাওয়া যেত না। পাহাড়ের শরীরটা একেবারে মসৃণ কালো পাথরের মত। তার শরীরখানা ছিল ভেজা ভেজা। তার মানে পাহাড়গুলো সবসময় ঘামে। সেই ঘাম থেকে সৃষ্টি হয় বনাঞ্চলে শত শত ছোট বড় ছড়া। ছড়ার পানি ভারি শীতল এবং তা এত পরিষ্কার যে আপনার পান করতে ইচ্ছে করবে। সত্যি সত্যি মানুষ তা পান করে। আমরা নদী, পুকুর, নলকূপ এমনকি বৃষ্টির পানিও পান করে থাকি। এসব পানির একেক ধরনের হালকা স্বাদ আছে। আমরা পান করলে তা টের পাই। কিন্তু ছড়ার পানির স্বাদটা আলাদা।
ডুলাহাজারি সাফারি পার্কে
আপনি যখন পাহাড়ের ওপর থেকে নিচে ছড়ায় নেমে আসবেন এবং ছড়া থেকে ওপরে পাহাড়ে উঠবেন তখন একটা নিঃশ্বাস আরেকটা নিঃশ্বাসের নাগাল পাবেন না। আপনি হাঁপানি রোগির মত মুখ দিয়ে শ্বাস নিতে থাকবেন এবং ছড়ার পানি পান করতে ছুটে যাবেন। তখন আপনি ওই পানির স্বাদ আরও বেশি করে উপলব্ধি করবেন।
ছড়াতে কোনো কাদা নেই। সর্বত্র বালি আর বালি। মাঝে মাঝে পাথরের সন্ধান পাবেন। কিন্তু সেই পাথর পাকা বাড়িতে ব্যবহারযোগ্য পাথরের মত কঠিন নয়। বনাঞ্চলে যেতে হলে এই ছড়া দিয়ে হেঁটেই যেতে হবে। তবে পথগুলো মসৃণ নয়। একবার আমি একটা ভয়ানক সমস্যায় পড়েছিলাম।
মেঘলা পর্যটন কেন্দ্রে।
আমি যাব ধোপাছড়ি গ্রামে। আমার সঙ্গে ছিল আরও তিন বন্ধু। যাচ্ছিলাম একটা বৈষয়িক বিষয়ের সুরাহা করতে। ধোপাছড়ি যেতে হলে বনভূমি পাড়ি দিয়ে যেতে হবে। আমার বাড়ি থেকে ওই গ্রামের দূরত্ব প্রায় ১২ মাইল। পাহাড়ি পথ মাড়িয়ে ১২ মাইল পথ পাড়ি দেয়া চাট্টিখানি কথা নয়। ছড়া থেকে একটা পাহাড়ের চূড়ায় উঠে আবার নিচে নামা আমাদের জন্য বেশ কষ্টসাধ্য ব্যাপার ছিল। তাছাড়া এসব পাহাড়ে চলাফেরায় আমরা একরকম অনভ্যস্ত ছিলাম। আমরা সকাল সকাল রওনা দিয়েছিলাম। দুপুরে আমাদের পৌঁছতে হবে। কাজ সেরে আবার সন্ধ্যার আগে আগে বাড়ি ফিরতে হবে। ব্যাপারটা খুব বেশি সহজ ছিল না। কিন্তু আমাদের কাছে ওটা খুব বেশি কঠিনও মনে হয়নি। কারণ আমরা ছিলাম তারুণ্যের উচ্ছলতায় উদ্দীপিত। একেকটা পাহাড় ডিঙাতে গিয়ে আমাদের নিঃশ্বাস ভারি হয়ে আসছিল। ঘামে আমাদের কাপড়চোপর একরকম একশা হয়ে যাচ্ছিল। ক্লান্তির ভারে আমাদের শুয়ে পড়ার মত অবস্থা। কিন্তু আমাদের তারুণ্য কোনো কিছুতে হার মানতে রাজি নয়। আমরা হাঁটছিলাম আর উচ্চৈঃস্বরে গান করছিলাম। মাঝে মাঝে আমরা হনুমানের মত চিৎকার করছিলাম। আমাদের ডাকে যারা বনে কাঠ এবং বাঁশ কাটতে গিয়েছিল তারাও আমাদের চিৎকারে অনুরূপ সাড়া দিচ্ছিল। আমরা আপন মনে হাঁটছিলাম। হাঁটছিলাম পাহাড়ের চূড়ার ওপরে বাঁশবনের ভেতর দিয়ে। একসঙ্গে এত বাঁশ আমি তার আগে আর কোনোদিন দেখিনি। এ বাঁশবন ছিল অনেকটা পাটক্ষেতের মত। পাটক্ষেতের ভেতর দিয়ে তো হাঁটা যায়, কিন্তু বাঁশবনের ভেতর দিয়ে হাঁটা তো দূরের কথা আপনি ঢুকতেও পারবেন না।
আমরা পাহাড়ের চিকন চিকন পথ ধরে হাঁটছিলাম। কিন্তু আমাদের রাস্তা ফুরোতে চাইল না। দুপুর পার হতে বসেছে, কিন্তু আমরা কোনো লোকালয়ের দেখা পেলাম না। সত্যি আমরা পথ ভুলে গিয়েছিলাম। আমরা কু-উ-উ, কু-উ-উ করে চিৎকার করতে থাকলাম। ভেবেছিলাম কেউ আমাদের ডাক শুনে সাড়া দেবে, কিন্তু কোনো সাড়া পাওয়া গেল না।
আমাদের পথ চলা থেমে নেই। আমরা হাঁটছি আর হাঁটছি। হঠাৎ আমরা গাছ কাটার শব্দ শুনতে পেলাম। শব্দটা খুব দূরে মনে হল না। আমরা ওদিকে হাঁটতে থাকলাম। আমাদের বেশি যেতে হয়নি। দেখলাম এ গহীন বনে একজন লোক মাঝারি ধরনের একটা গাছের গোড়ায় কুঠার চালিয়ে যাচ্ছে। আমরা স্বস্তি পেলাম অন্তত তার কাছে আমরা পথের নিশানা খুঁজে পাব। আমরা তিন তরুণ ছিলাম প্যান্ট-শার্ট পরা। সাধারণত বনের ভেতর কেউ এ ধরনের পোশাক পরে যায় না। আমাদের সাহেবিয়ানা দেখে লোকটা ভয় পেয়ে গেল। সে হয়ত ভেবেছিল আমরা ফরেস্ট অফিসের লোক। সে কুঠারখানা কাঁধে নিয়ে দৌড়াতে আরম্ভ করল। আমরা তাকে থামতে বললে সে আরও জোরে পা চালাতে থাকে। আমরাও তার পিছু পিছু ছুটলাম। এক সময় সে পাহাড় থেকে থলিতে নেমে গেল। চারদিকে পাহাড় এবং মাঝখানে কয়েক শ’ ফুট গভীর জায়গাটাকে পাহাড়ি লোকজন থলি বলে। কোনো কোনো থলি হাজার ফুটের মত গভীর। আমরা আশ্চর্য হয়ে একটা জিনিস লক্ষ করলাম লোকটা পরনের লুঙ্গিটা খুলে একেবারে উলঙ্গ হয়ে গেল। তারপর কুঠারখানা হাতে নিয়ে অশ্লীল ভাষায় বলতে থাকল, আলার পুত আলারা ইক্কা আইলে এক্কুইবারে কোবাই কোবাই মারি ফেলাইয়ুম। (শালার পুত শালারা এদিকে এলে কোপাতে কোপাতে একেবারে মেরে ফেলব।)
আমরা তাকে বোঝাতে চেষ্টা করলাম, আঁরা তোয়ার হন খারাপ গইরতাম ন। আঁরা ফরেস্টর মানুষ নয়। আঁরা পথ আঁজাই ফেলাই ত, তুঁই আঁরারে এক্কেনা পত্থান দেহাই দেও। আঁরা ধোয়াছড়ি যাইয়ুম। (আমরা তোমার কোনো অন্যায় করব না। আমরা ফরেস্ট অফিসের লোক নই। আমরা পথ হারিয়ে ফেলেছি, তুমি আমাদের পথখানা দেখিয়ে দাও। আমরা ধোপাছড়ি যাব।)
মনে হল লোকটা আমাদের কথা বিশ্বাস করেছে। সে লুঙ্গিখানা পরতে পরতে ওপরের দিকে আসতে থাকল। কাছে এসে বলল, আঁই তো মনে গরগিলাম ফরেস্টর মানুষ। এহন কি কওনের আছে ক? (আমি তো মনে করেছিলাম ফরেস্ট অফিসের মানুষ। এখন কী বলার আছে বলুন?)
আমি বললাম, আঁরা ধোয়াছড়ি যাইয়ুম। হুনদি গেলে গম অইব। (আমরা ধোপাছড়ি যাব। কোনদিকে গেলে ভাল হবে।)
সে আঙুলে দেখিয়ে দিয়ে বলল, অই পাআরর উরদি উত্তুর মিক্কা যও গৈ। কদ্দুর গেলে একখান ছাড়া পাইবা। অই ছাড়া বাইয়েরে পুক মিক্কা গেলে ধোয়াছড়ি। (ওই পাহাড়ের ওপর দিয়ে উত্তর দিকে চলে যাও। কত দূর গেলে একটা ছড়া পাবে। ওই ছড়া ধরে পুবদিকে গেলে ধোপাছড়ি।)
আমরা হাঁপ ছেড়ে বাঁচলাম। কিন্তু লোকটার অদ্ভুত কাণ্ড দেখে আমাদের বারবার হাসি পেতে থাকল।
এই বনাঞ্চল আমাকে নানা কারণে বহুবার পাড়ি দিতে হয়েছে। কখনও একা, কখনও সঙ্গী-সাথীসহ। তবে বনাঞ্চলে কখনও একাকী বিচরণ করা উচিত নয়। একবার আমি ধোপাছড়ি থেকে আসার সময় সন্ধ্যা প্রায় ঘনিয়ে আসছিল। আমি সবেমাত্র বনাঞ্চলের উঁচু পাহাড়টায় এসে পৌঁছেছি। খানেক বাদে সন্ধ্যা নেমে আসবে। আমাকে ঘন অরণ্যের ভেতর দিয়ে কখনও পাহাড়ে কখনও ছড়া দিয়ে পথ চলতে হবে। আমি একরকম সন্ত্রস্ত হয়ে পড়েছিলাম। চট্টগ্রামের পাহাড়ে ভয়ানক বন্য জীবজন্তুর বিচরণ তেমন একটা নেই বললে চলে। শুনেছি আগে চিতাবাঘের বেশ উৎপাত ছিল। এখন মাঝেমধ্যে তার দেখা মেলে। হরিণ ছিল প্রচুর। শিকারীরা তার অবশিষ্ট রাখেনি। বানর-হনুমান রয়েছে হাজার হাজার। চট্টগ্রামের পাহাড়ে আমি যত বানর-হনুমান দেখেছি তার সিকিভাগও আমি কোথাও দেখিনি। বন্য শুয়োর আছে প্রচুর। আছে হাতির পাল। এরা মানুষকে তেমন আক্রমণ না করলেও তাদের ক্ষেতখোলার বেশ ক্ষতি করে। এজন্য কৃষকদের রাত জেগে থেকে তাদের ফসলের পাহারা দিতে হয়। হাতি তাড়ানোর একমাত্র কায়দা হল ফাঁকা গুলি। মশাল জ্বালিয়ে তাড়ায় শূকরের পাল। মাঝে মধ্যে ভালুকে আক্রান্ত মানুষ আমি দেখেছি। ভালুক প্রথমে মানুষের মুখমণ্ডলে হামলা করে, এটা আমার বিশ্বাস। কারণ এ পর্যন্ত আমি বেশ কজন ভালুকে আক্রান্ত মানুষ দেখেছি তাদের মুখমণ্ডল একেবারে ক্ষতবিক্ষত। এসব মানুষ ওদের কবল থেকে কীভাবে বেঁচে এসেছে সেটা জানার সুযোগ কোনোদিন আমার হয়নি। সাপের অবাধ বিচরণও মানুষের ভয়ের কারণ হয়ে দাঁড়ায়। বর্ষাকালে এত জোঁকের জন্ম হয় মানুষ-গরু-ছাগল কোনোটাকে আক্রান্ত না করে ছাড়ে না। এক ধরনের জোঁক আছে যেটাকে চাঁটগেয়ে ভাষায় বাতারা জোঁক বলে। এই জোঁক কয়েক ইঞ্চি পর্যন্ত লম্বা হতে পারে। প্রাণীর রগ ফাঁটিয়ে তারা রক্ত চুষে খায়। যতক্ষণ পর্যন্ত তাদের পেট না ভরবে ততক্ষণ তারা চামড়ার সঙ্গে একেবারে লেগে থাকে। যখন জোঁক রক্ত খেয়ে একেবারে ফেটে যাবার মত অবস্থা হয় তখন সে ঝরে পড়ে। কিন্তু আক্রান্ত প্রাণীর রক্ত বন্ধ হয় না। তার রক্ত ঝরতে থাকে আর ঝরতে থাকে। এক সময় সে মরতে বসে।
থাক ওসব কথা। আমি ঘন অরণ্যের ভেতর দিয়ে পাহাড় বেয়ে যাচ্ছিলাম। হঠাৎ এক পাল বন্য কুকুর আমার দিকে তেড়ে এল। আমি অসম্ভব রকম আতঙ্কিত হয়ে পড়লাম। আমার এমন কোনো উপায় ছিল না এই কুকুর থেকে নিজেকে রক্ষা করি। আমি যদি গলা ফাটিয়ে চিৎকারও করি কেউ আমাকে বাঁচাতে আসবে না। আমার অজানা নেই বন্য কুকুরের কবল থেকে নিজেকে রক্ষা করা একরকম দুঃসাধ্য। আমি ভয় পেলাম বটে, কিন্তু মনে মনে একটা সাহস সঞ্চয় করতে থাকলাম। তবে সব সময় সাহসে কাজ হয় না। আমি কৌশল অবলম্বন করলাম। যখন কুকুরগুলো একেবারে সন্নিকটে চলে এল আমি লাফ দিয়ে একটা গাছে উঠে পড়লাম। এখন যখন মনে পড়ে আমি হাসি। এ ধরনের কাণ্ড আমি সত্যি সত্যি ঘটিয়েছিলাম। কুকুরগুলো কিছু সময় অপেক্ষা করে ওখান থেকে সরে গেল। আমি ভয় পেয়ে গিয়েছিলাম। আমি সাহস করতে পারছিলাম না গাছ থেকে নিচে নামি। কিছুক্ষণ পর দুজন লোক এল ওই পথ দিয়ে। আমি তাদের দেখে গাছ থেকে নেমে এলাম।
যা হোক, ওই সময় থেকে আমি পাহাড় এবং বনাঞ্চলের কথা উঠলেই ভয় পেতাম। কেউ যদি আমাকে বলত পাহাড়ি অঞ্চল ঘুরতে যাবে আমি রাজি হতাম না। আমি মনে মনে ধরে নিতাম পাহাড়ের নয়নাভিরাম সৌন্দর্য এবং ভীতিকর পরিস্থিতি কোনোটাই আমার অজানা নয়। সুতরাং পাহাড়ি অঞ্চল ঘুরে বিশেষ কাজ নেই।
২
উনিশ শ’ একানব্বই সালের ঘূর্ণিঝড়ে আমাদের গ্রামে বেশ কিছু ঘরবাড়ি ক্ষতিগ্রস্ত হয়েছিল। আমি আমার কাকা আহমদ ছফাকে ধরে একটা স্বেচ্ছাসেবী প্রতিষ্ঠানের মাধ্যমে ওইসব ঘরবাড়ি মেরামত করে দেয়ার উদ্যোগ গ্রহণ করেছিলাম। তখন ওই প্রতিষ্ঠানের কিছু তরুণ ঢাকা থেকে গ্রামটি পরিদর্শনে এসেছিল। তারা কাজের ফাঁকে একদিন আমাকে ধরে বসল তাদের বান্দরবান নিয়ে যেতে হবে। আমি কোনোদিন বান্দরবান যাইনি। কেবল এতটুকু জানি আমার বাড়ি থেকে বান্দরবান যেতে দেড় দুই ঘণ্টা সময় লাগে। বান্দরবান একটি পাহাড়ি এলাকা। সুতরাং পাহাড়ি এলাকা দেখতে কেন যেতে হবে আমি একটুও ভেবে পাইনি। আমি তো আগেই পাহাড়ের স্বাদ পেয়ে গেছি। কিন্তু আমার ওই তরুণ বন্ধুদের চাপে পড়ে আমাকে বান্দরবানে যেতে হয়েছিল।
সময়টা ছিল বর্ষাকাল। মুষলধার বৃষ্টিকে উপেক্ষা করে আমরা বাসে চেপে পথ চলছিলাম। সাতকানিয়ার কেরানিহাট পর্যন্ত ছিল আমার চেনা পথ। তারপর বাস যখন মোড় নিয়ে পুবদিকে চলা আরম্ভ করল আমার কাছে সবই অচেনা। কয়েক কিলোমিটার যাবার পর আমি বায়তুল ইজ্জত জায়গাটির সঙ্গে পরিচিত হলাম, যেটিকে এতদিন বিডিআর ক্যাম্প হিসেবে জেনে এসেছি। জায়গাটা ভারি সুন্দর। এখানে সেখানে কিছু বিডিআর সদস্যের বিচরণ লক্ষ করলাম। যাক, একটা নতুন জায়গা দেখার সুযোগ লাভ করলাম।
আমরা লোকালয় পেরিয়ে পাহাড়ের দেশ বান্দরবানে ঢুকে পড়লাম। আমি চট্টগ্রামের পাহাড়ের চে’ এখানকার পাহাড়ের একরকম ভিন্নতা লক্ষ করলাম। চট্টগ্রামের পাহাড়গুলোতে চড়লে এক পাহাড় থেকে আর পাহাড় দেখা যায় না। ওখানকার পাহাড়গুলো বড় বড় গাছপালায় আচ্ছাদিত। ঝোপ-জঙ্গলও বেশ। ফলে একজায়গায় দাঁড়িয়ে থেকে দূরে দৃষ্টি প্রসারিত করা সম্ভব নয়।
পাহাড়ি অঞ্চলে প্রথম গাড়িতে করে যাবার অভিজ্ঞতা এই প্রথম। উঁচু পাহাড়ে ওঠার সময় মানুষ যেমন একটা নিঃশ্বাসের পর আরেকটা নিঃশ্বাসের নাগাল পায় না তেমনি গাড়িগুলোর একই দশা লক্ষ্য করলাম। বান্দরবান শহরে যাবার পথে উঁচু যেই পাহাড়টি পড়ে তার নাম লেইচা। এই পাহাড়ে ওঠার সময় আমাদের গাড়িটাকে মনে হল তার যৌবন হারিয়ে ফেলেছে। গোটা রাস্তা যেভাবে গাড়িটি সদর্পে চলেছিল এখানে এসে সে একরকম নেতিয়ে পড়েছে। গাড়িখানা যত ওপরের দিকে উঠছিল ততই সে গোঁ গোঁ শব্দ করতে থাকল, যেভাবে মানুষ প্রসববেদনায় আর্তনাদ করে। আমি ভয় পেয়ে গিয়েছিলাম যদি গাড়িটা চালকের নির্দেশ না মেনে দিক হারিয়ে নিচে পড়ে যায়, তখন আমরা তো দূরের কথা গাড়িরও কোনো অস্তিত্ব খুঁজে পাওয়া যাবে না। পাহাড়ের ধার কেটে কেটে রাস্তা বানানো হয়েছে। গাড়িতে বসে ওপর থেকে নিচের দিকে তাকালে আতঙ্কিত না হয়ে পারা যায় না। প্রতিটি মোড় বড়ই বিপজ্জনক। আপনি সোজা যাচ্ছেন তো যাচ্ছেন হঠাৎ দেখতে পাবেন প্যাঁচানো একটা মোড়। তার আগে আপনি লক্ষই করেননি এখানে বিপদসঙ্কুল একটা মোড় রয়েছে।
এই রাস্তায় যারা গাড়ি চালান তারা ভীষণ রকম অভিজ্ঞ। কোনো আনাড়ি চালক এখানে এসে সহজে গাড়ি চালাতে পারবে না। চালালেও তাকে ভীষণ বেগ পেতে হবে। গাড়ি যখন ওপরের দিকে উঠতে উঠতে হঠাৎ মোড় নিত আমার নিঃশ্বাস একরকম বন্ধ হয়ে যাবার উপক্রম হত। কিন্তু লেইচা পাহাড়ের ওপর থেকে অন্য পাহাড়ের সৌন্দর্য অবলোকন করে যে আনন্দটা আমি পেয়েছিলাম সেটা আমার ভয় কিছুটা হলেও কমিয়ে দিয়েছিল। এক জায়গায় দাঁড়িয়ে এতগুলো পাহাড় দেখার সুযোগ এর আগে আমার আর কোনোদিন হয়নি। এই পাহাড়গুলোতে বড় বড় বৃক্ষের সমারোহ নেই বটে, কিন্তু কোথাও সবুজের ঘাটতি নেই।
আমরা অল্প সময়ের মধ্যে বান্দরবান শহরে চলে গেলাম। শহরটা আমাকে তেমন একটা খুশি করতে পারেনি। আমাদের গ্রামের বাজারটা তার চে’ প্রশস্ত। পার্থক্য এটুকু এখানে কিছু সরকারি অফিস আদালত রয়েছে। এখন অবশ্য বান্দরবান শহরের কিছুটা প্রসার ঘটেছে। বান্দরবান যাবার পথে পাহাড় এবং শহর দেখে আমরা তৃপ্তির ঢেকুর তুলেছিলাম। আমরা ধরে নিয়েছিলাম বান্দরবান আমাদের দেখা হয়ে গেছে। তখন বান্দরবান সম্পর্কে এত বেশি প্রচার-প্রসার ছিল না যে সেখানে বিশেষ কিছু দেখার আছে। আমরা ক্ষুধার্ত ছিলাম, কিন্তু কোথাও গিয়ে তৃপ্তিসহকারে ভূরি ভোজন করতে পারি তেমন হোটেল খুঁজে পাইনি। তৃতীয় শ্রেণীর একটা হোটেলে ঢুকে আমাদের খিদে নিবারণ করতে হয়েছিল। বান্দরবান সম্পর্কে এটা ছিল আমার প্রথম অভিজ্ঞতা।
৩
আমার বন্ধু গফুর বান্দরবানে এখন একজন সুপ্রতিষ্ঠিত ব্যবসায়ী। আমরা দুজনে এক সঙ্গে এসএসসি পাশ করেছিলাম। আমাদের দু’জনের মধ্যে সখ্য ছিল। গফুরের আর্থিক অবস্থা বিশেষ ভাল ছিল না। তারা বাবা বাজারে বাজারে সবজি বিক্রি করতেন এবং বর্গাজমি চাষ করতেন। তাতে করে তাদের অভাব-অনটনের সংসার কোনোভাবে চলতে চাইত না। তাদের একটা ষাঁড় ছিল। বেশ বড়সড়ো। সম্পদ বলতে তাদের ওটাই ছিল। তার বাবা কোরবানির হাটে গরুটি বিক্রি করেছিলেন। এটি উনিশ শ’ তিরাশি সালের কথা। ওই সময়ে গরুটি বিক্রি করে আট হাজার টাকা পেয়েছিলেন। এই সময়ে হলে তার তার দাম হত পঞ্চাশ হাজার টাকার ওপরে। তার বাবা এ টাকাটা নিয়ে নানারকম স্বপ্ন দেখছিলেন। একবার ভাবেন কিছু বন্ধকি জমি নিয়ে চাষাবাদ করবেন। আবার ভাবেন ছোট ছোট আরও দু’ চারটি গরু পুষবেন। এ-ও ভেবেছিলেন অন্তত থাকা যায় এমন একটা ঘর তৈরি করবেন। কিন্তু গফুরের পড়াশুনা নিয়ে তিনি কোনো রকম চিন্তা করলেন না। পড়াশুনা করেই-বা কী হবে। পরের জমিতে একবেলা কামলা দিলে পঞ্চাশ টাকা পাওয়া যায়। সুতরাং পড়াশুনার চাইতে গফুরের কামাইটা তার কাছে মুখ্য হয়ে দাঁড়াল। কিন্তু ওসবে সে অভ্যস্ত নয়।
একদিন সে একটা পিয়নের চাকরির লোভে থানচিতে গেল। একটা চাকরি তখন খুব দরকার ছিল। কিন্তু থানচিতে গিয়ে সে নিরাশ হয়ে ফিরে এল। মনটা তার ভারি খারাপ হয়ে আছে। সে বান্দরবান শহরে একটি দোকানের সামনে এসে বসল। দোকানি হয়ত তার পূর্ব-পরিচিত। একথা সেকথা বলতে বলতে দোকানি বলল, দোকানটা সে মালামালসহ বিক্রি করে দেবে। গফুর বলল, কত টাকা?
দোকানি বলল, পাঁচ হাজার টাকা হলেই ছেড়ে দেব। তুমি করবে কিনা ভেবে দেখ।
গফুর আমতা আমতা করতে থাকল। বলল, আমার তো টাকা নেই।
হঠাৎ তার মনে পড়ে গেল তার বাবার গরুবেচা টাকার কথা। তখনই সে বলে বসল, এই দোকান আমি করব। আমাকে একদিন সময় দাও।
দোকানি সম্মতি জানাল, তাই হবে।
কারণ দোকানি বাকিতে মাল বিক্রি করতে করতে সর্বস্বান্ত হয়ে গিয়েছিল। সে দোকানটা ছেড়ে দিয়ে পালাতে পারলে বাঁচে। দোকানটা ছিল মধ্যম পাড়ায়, যেখানে পাহাড়িরা বাস করে। এই পাহাড়িদের সম্পর্কে গফুরের কোনো ধারণা ছিল না। তারপরেও সে রাজি হয়ে গেল।
গফুর ওইদিনই বাড়ি এসে গরুবেচা টাকাটা কোথায় রেখেছে খোঁজা আরম্ভ করে দিল। সে জানত বেশি টাকা থাকলে তার বাবা তা ধানের বস্তার ভেতরে লুকিয়ে রাখেন। টাকাটা চুরি করে পরের দিনই গফুর পালিয়ে গেল।
গফুর যে গেল আর ফিরে আসে না। বাড়ির লোকজনের মধ্যে খোঁজাখুঁজি পড়ে গেল। তার মা কেঁদে কেঁদে অস্থির, চোখের পানি ফেলতে ফেলতে অন্ধ হবার যোগাড়। কিন্তু বাবার কাছে ছেলে নয়, তিনি টাকার শোকে পাথর হয়ে গেলেন। তারা বিভিন্ন গণকের কাছে গিয়ে জানতে পারলেন ছেলে দেশে নেই। সে ভারত পেরিয়ে পাকিস্তান চলে গেছে।
গফুর দোকানিকে পাঁচ হাজার টাকা দিয়ে দিল। বাকি তিন হাজার টাকায় আরও কিছু মালামাল কিনল। সেই দিন তার সাত শ’ টাকা বিক্রি হয়। তাতে তার দু’ আড়াই শ’ টাকার মত লাভ হয়েছিল। জীবনে কোনোদিন সে একসঙ্গে এত টাকা কামাই করেনি। প্রথম দিনেই সে সাহসী হয়ে উঠল।
লেখকের বন্ধু আবদুল গফুর।
এই দোকানের ওপর ভর করে বর্তমানে সে অনেক সহায়-সম্পত্তির মালিক হয়ে উঠেছে। বান্দরবান শহরের সবচে’ বড় মুদির দোকানটি তার। জমজম হোটেল নামে ভোজনশালাটি বান্দরবানের সকলে চেনে। বান্দরবানে একমাত্র এই ভোজনশালাটিই মোটামুটি মান রক্ষা করে খাবার পরিবেশন করে। আমার এ বন্ধুটিকে নিয়ে আমার ঈর্ষা হয়। যে দেশে মানুষ অসদুপায়ে বিত্তশালী হিসেবে পরিচিতি লাভ করে আমার এই বন্ধুটি তার সম্পূর্ণ ব্যতিক্রম। আমি বান্দরবানের কথা বলতে গিয়ে কেন এই বন্ধুটির কথা বলছি। আমার বন্ধুটি আছে বলেই আমাকে প্রায়ই বান্দরবান যেতে হয়। গফুরকে আমি বলেছিলাম, তোর বান্দরবন লইয়েরে মানুষ এত সুন্দর সুন্দর কথা কয়, এত নাম গরে আঁর কিন্তু এক্কেনাও পছন নয়। (তোর বান্দরবান নিয়ে মানুষ এত সুন্দর সুন্দর কথা বলে, এত তারিফ করে আমার কিন্তু একটুও পছন্দ নয়।)
তখন সে আমাকে প্রশ্ন করল, তুই বান্দরবনর হডে গিয়ছ? (তুই বান্দরবানের কোথায় গিয়েছিস?)
আমি তাকে বললাম, বান্দরবনে যাইবার জাগা হডে? ছোড একখান শঅর, আধা ঘণ্টা আঁডিলে আর আঁডার জাগা ন থাগে। একখান বৌদ্ধমন্দির আছে। ইয়ান ছাড়া আর হডে যাইবার জাগা আছে। রাজবাড়ির একখান বড় মাঠ আছে, জিয়ান ডায়াবেটিস রোগির কামত আইয়ে। ঈতারা আজন্যা বেইন্যা এ্যাডে দৌড়াদৌড়ি গরে। ঈয়ান ছাড়া আর কী আছে ক? (বান্দরবানে যাবার জায়গা কোথায়? ছোট একটা শহর, আধা ঘণ্টা হাঁটলে আর হাঁটার জায়গা থাকে না। একটা বৌদ্ধমন্দির আছে। ওখানে ছাড়া আর কোথাও যাবার জায়গা আছে? অবশ্য রাজবাড়ির একটা বড় মাঠ আছে, যেটি ডায়াবেটিস রোগির কাজে আসে। তারা সকাল-বিকাল ওখানে দৌড়াদৌড়ি করে। তাছাড়া আর কী আছে বল?)
সে হেসে বলল, বান্দরবন শঅরত চোগে লাগিবার মত কিছু নাই। তুই পাআরত গিয়স না? (বান্দরবান শহরে চোখ ধাঁধানো কিছু নেই। তুই কি পাহাড়ে গিয়েছিস?)
আমি বললাম, ন যাইবার কী আছে? আইবার সমত বওত পাআরই ত চোগত পরে। তুই কি পাআর ইয়ুনুর হতা হদ্দে না? (না যাবার কি আছে? আসার সময় তো অনেক পাহাড়ই তো চোখে পড়ে। তুই কি ওসব পাহাড়ের কথা বলছিস?)
গফুর বলল, হ, আঁই অই পাআর ইয়ুনুর হতা হদ্দি। তুই আইবার সমত জিয়ুন দেইখ্যস সামান্যই দেইখ্যস। চিম্বুক, নীলগিরি, কেওকেডাং ইয়ুন তো বওত দূর। এ্যাডে যওন সমর ব্যাপার। বান্দরবন শঅরর কাছে মেঘলা পর্যটন কেন্দ্র। এ্যাডে যা, তারপর আঁর লয় কথা কইস। (হ্যাঁ, আমি ওইসব পাহাড়ের কথা বলছি। তুই আসার সময় যা দেখেছিস সামান্যই দেখেছিস। চিম্বুক, নীলগিরি, কেওকেডাং এগুলো তো অনেক দূর। ওখানে যাওয়া সময়ের ব্যাপার। বান্দরবান শহরের কাছে মেঘলা পর্যটন কেন্দ্র। ওখানে যা, তারপর তুই আমার সঙ্গে কথা বলিস।)
তাৎক্ষণিকভাবে মেঘলা যাবার ইচ্ছে এবং সময় আমার কোনোটাই ছিল না। আমি ঢাকায় থাকি। কালেভদ্রে আমাকে কোনো কাজের খাতিরে চট্টগ্রাম অঞ্চলে যেতে হয়। ২০০২ সালের দিকে আমার সহকর্মী আলাউদ্দিন সাহেব বলে বসলেন, সামনের কোরবানির ঈদ কীভাবে কাটাবেন?
আমি বললাম, শুয়ে শুয়ে ঘুমাব। সময়ে সময়ে বই পড়ব। গান শুনব। মনে ধরলে টেলিভিশন দেখব। সময় দিব্যি কেটে যাবে।
তিনি জানতেন কোনো ঈদে আমি কোথাও যাই না। তখন আমি ব্যাচেলার জীবনযাপন করতাম। আমি আরও কিছু ব্যাচেলার জুটিয়ে নিয়েছিলাম। তাদের সঙ্গে আমি বেশ ছিলাম। ঈদের ছুটিতে তারা আমাকে রেখে গ্রামের বাড়িতে ছুটে যেত। কেউ কেউ আমাকে তাদের সঙ্গে নিয়ে যেতে চেষ্টা করত। আমি রাজি হতাম না। কেন জানি না বাড়ি যেতেও মন চাইত না। তার কিছু কারণও ছিল। মাঝে মাঝে আমি একাকীত্বকে বেশ মানিয়ে চলি। তখন নানা ধরনের ভাবনা আমার মাথায় এসে ভর করে। আমি জীবনটাকে অন্যভাবে দেখার সুযোগ পাই। জগৎ সংসার থেকে আলাদা হয়ে থাকার মধ্যেও এক ধরনের আনন্দ আছে। এক কথায় সেটাকে আমি উপভোগ করার চেষ্টা করতাম। মন্দ লাগত না। যা হোক আলাউদ্দিন সাহেব বললেন, আপনার মধ্যে কি কোনো অভিমান কাজ করে?
আমি বললাম, মোটেই না। মানুষ ত্রিশ দিন রোজা রেখে ক্ষুধা জিনিসটা কী উপলব্ধি করে। আমি কটা দিন একাকী থেকে উপলব্ধি করি মুনি-ঋষিরা কীভাবে বন-জঙ্গলে কাটিয়ে দেয়।
আলাউদ্দিন সাহেব বললেন, আপনি যদি আমাকে কদিন সময় দেন আপনাকে নিয়ে আমি আপনাদের চট্টগ্রাম অঞ্চলে ঘুরে আসতে চাই। আমার একা একা যেতে মন চাইছে না। তাছাড়া আপনাদের ওই এলাকা সম্পর্কে আমার তেমন ধারণা নেই।
আমি তার কথায় সায় না দিলেও পরে রাজি না হয়ে পারিনি। ঈদের পরদিন আমরা গিয়েছিলাম কক্সবাজার। তারপর সেন্টমার্টিন। সেন্টমার্টিন ঘোরার পরও দেখলাম তার ভ্রমণতৃষ্ণা মিটেনি। তিনি আমাকে ধরে বসলেন বান্দরবানে যাবেন। আমি বললাম, আপনার ইচ্ছাই শিরোধার্য।
আসলে বান্দরবান যাওয়াটা আমার মুখ্য উদ্দেশ্য ছিল না। বন্ধু গফুরের সঙ্গে দেখা করাটাই ছিল আমার অভিপ্রায়।
আমার মনটা খারাপ হয়ে গেল। গিয়ে দেখি বান্দরবান শহরটা একরকম জনশূন্য। ঈদের ছুটিতে প্রায় সকলে গ্রামের বাড়িতে চলে গেছে। আমার বন্ধুও তাদের কাতারভুক্ত হয়েছে। তার ব্যবসা প্রতিষ্ঠান বন্ধ। আশেপাশের লোকজনের কাছে জানলাম এ সপ্তাহে তার ফেরার সম্ভাবনার একেবারে ক্ষীণ। আমরা কেন বলতে পারব না ব্যাগ দুটি তার দোকানের সামনে রেখে ওখানে থমকে দাঁড়িয়ে রইলাম। আমি তো আলাউদ্দিন সাহেবকে বান্দরবানে নিয়ে এলাম, কিন্তু এখানকার কিছুই তো আমি চিনি না। তাকে আমি কোথায় নিয়ে যাব!
আমি হোটেলে যাবার কথা ভাবতে থাকলাম। বান্দরবানে তখন থাকার ভাল কোনো হোটেল ছিল না। আমরা নানাজনের কাছে জিজ্ঞেস করতে থাকলাম কোথায় গিয়ে ওঠা যায়। আমরা ব্যাগ দুটি কাঁধে ঝুলিয়ে যখন পথ চলতে আরম্ভ করলাম গফুরের ছোট ভাই জাফরের দেখা পেয়ে গেলাম। সে হাসতে হাসতে আমাদের দিকে ছুটে এল। বলল, অনারা কত্তুন? (আপনারা কোথা থেকে?)
আমি বললাম, আঁর বন্ধুরে লইয়েরে বেরাইতে আইস্যিলাম দে। কিন্তু এডে আইয়েরে তোঁয়ারারে কেয়ারে ন পাইয়েরে হোটেলত যাইদ্দি। (আমার বন্ধুকে নিয়ে বেড়াতে এসেছি। কিন্তু এখানে এসে তোমাদের কাউকে না পেয়ে হোটেলে চলে যাচ্ছি।)
সে বলল, হোটেলত যওনের দরহার নাই। আঁরার বাসা খালি। আরও পাঁচজন থাইলেও অসুবিধা অইত নয়। যেই কদিন থাইকত চন এডে থাইত পারিবান। (হোটেলে যাবার দরকার নেই। আমাদের বাসা খালি। আরও পাঁচজন থাকলেও অসুবিধা হবে না। যে কদিন থাকতে চান এখানে থাকতে পারবেন।)
আমি বললাম, গফুর হডে? (গফুর কোথায়?)
সে জবাব দিল, বদ্দা আইসতে আরও কদিন লাগিব। বাড়িত গরবা আছে। (বড় দাদা আসতে আরও কদিন লাগবে। বাড়িতে মেহমান আছে।)
আমরা তার ডেরায় গিয়ে আশ্রয় পাতলাম। শীত তখন মোটামুটি জেঁকে বসেছে। তাদের টিনের ঘরটি দেখে প্রথমে ভয় পেয়ে গিয়েছিলাম। কিন্তু ঘরে পর্যাপ্ত কাঁথা-কম্বল দেখে সেই ভয়টি কেটে গেল। জাফরকে বললাম, তোঁয়ার হনো কাম আছে না? আঁরা এক্কেনা ইক্কা ওইক্কা ঘুইরতাম চাই। তুঁই আঁরারে সময় দিত পারিবা না? আঁই ত বান্দরবানের কিছু ন চিনি? (তোমার কোনো কাজ আছে? আমরা একটু এদিক ওদিক ঘুরতে চাই। তুমি কি আমাদের সময় দিতে পারবে? আমি তো বান্দরবানের কোনো কিছু চিনি না।)
জাফর বলল, অনারে আঁই আগেই কইয়ি আঁর হনো কাম নাই। অনারা জেডে যাইত চন আঁই ওঁয়ারে যাইয়ুম। (আপনাদের আমি আগেই বলেছি আমার কোনো কাজ নেই। আপনারা যেখানে যেতে চান আমি সঙ্গে যাব।)
জাফরের সম্মতি জেনে আমার মনটা আনন্দে নেচে উঠল। আমি তাকে বললাম, আঁরা হডে হডে যাইত পারি? (আমরা কোথায় কোথায় যেতে পারি?)
সে জানাল, আঁই অনারারে দুইয়ান জাগাত লই যাইত পারি। এক্কান অইলদে মেঘলা, আরেক্কান চিম্বুক। চিম্বুক আজিয়া যাইত পাইরতান নয়। কালিয়া যন পরিব। যাইতে আইসতে একদিন লাগিব। মেঘলা কাছে আছে। দুই তিন মাইল অইব। আঁরা মেঘলাত যাইত পারি। এহন গেলে আজন্যার আগে আগে আয় যাইত গৈ পাইরগম। (আমি আপনাদের দুটি জায়গায় নিয়ে যেতে পারি। একটা হল মেঘলা, আরেকটা চিম্বুক। চিম্বুকে আজকে যেতে পারবেন না। আগামীকাল যেতে হবে। যাওয়া-আসায় একদিন লাগবে। মেঘলা কাছে আছে। দুই তিন মাইল হবে। আমরা মেঘলায় যেতে পারি। এখন গেলে সন্ধের আগে আগে চলে আসতে পারব।)
আমি বললাম, তইলে দেরি গরি লাভ নাই। ইত্তারাই রওয়ানা দিই। (তাহলে দেরি করে লাভ নেই। এখনই রওয়ানা দেই।)
জাফর বলল, ঠিক আছে। কিন্তু রাতিয়া আইয়েরে খাইয়ম কী? হনো হোটেলত ত রান্নাবান্না অইত নয়। (ঠিক আছে। কিন্তু রাতে এসে খাব কী? কোনো হোটেলে তো রান্নাবান্না হবে না।)
আমরা বললাম, ভাতর চিন্তা গরি লাভ নাই। রাতিয়া চুড়া মুড়ি কিছু এক্কান অইলে চলিব। (ভাতের চিন্তা করে লাভ নেই। রাতে চিড়া-মুড়ি কিছু একটা হলেই চলবে।)
জাফর বলল, অনে অইলে হতা ন আছিল। ওঁয়ারে গরবা আছে। অনারা থিয়ন, আঁই এহনই আইর। (আপনি হলে কথা ছিল না। সঙ্গে মেহমান আছে। আপনারা দাঁড়ান, আমি এখনই আসছি।)
জাফর দ্রুত ঘর থেকে বেরিয়ে গেল। কথা যা হচ্ছে আমাদের দুজনের মধ্যে। আলাউদ্দিন সাহেব চুপচাপ। মাঝে মধ্যে তিনি হ্যাঁ-হুঁ জবাব দিয়ে চলেছেন। জাফর চলে যাবার পর তিনি মুখ খুললেন, আনোয়ার সাহেব, উনি কোথায় গেলেন?
আমি বললাম, সে রাতের খাবারের ব্যবস্থা করতে গেছে। তিনি বললেন, আমরা এসে বেচারারে কষ্টে ফেলে দিলাম। আমি বললাম, আমার তো কিছু করার নেই, যা করছে সে খুশি মনে করছে।
দশ পনের মিনিট পরে জাফর ফিরে এল। সে যা জানাল, আমাদের ভাগ্য ফর্সা। রান্না করার একজন লোক পাওয়া গেছে। সাঙ্গু নদের একটা রুই মাছ কিনে তাকে দিয়ে দেয়া হয়েছে। মাছটি খুবই তাজা। এধরনের মাছ সচরাচর মেলে না। তার অনেকদিনের শখ সাঙ্গু নদের মাছ খাবে। আমরা আসাতে তার সে ইচ্ছেটি পূরণ হল। তাই চড়া দাম দিয়ে একটা মাছ সে কিনে ফেলেছে। আমাদের জন্য তার গাঁটের পয়সা খোয়াতে হল তা সে চেপে গেল।
আমরা একটা বেবি টেক্সিতে করে মেঘলা চলে গেলাম। দু’ তিন কিলোমিটার পথ যেতে আমাদের বিশ পঁচিশ মিনিট লেগেছিল। উঁচু নিচু পাহাড়ি পথ পাড়ি দিতে বেবি টেক্সির কোনো কোনো সময় দম আটকে যাবার উপক্রম হয়েছিল। কিন্তু কোনো রকম সমস্যা হয়নি। জাফর বেবি ভাড়াটা মিটিয়ে দিল।
পর্যটনে ঢোকার জন্য টিকেট কাটতে হয় সেটা আমার জানা ছিল না। জাফর বলল, অনারা ইঁয়ত থিয়ন, আঁই টিকেট লই আই। (আপনারা এখানে দাঁড়ান, আমি টিকেট নিয়ে আসছি।)
আমি জাফরকে বললাম, তোঁয়ার টিকেট কাডন লাইগত নয়। টিকেট আঁইই কাইট্টম। (তোমার টিকেট কাটা লাগবে না। টিকেট আমিই কাটব।)
জাফরকে থামানো গেল না। সে দ্রুত টিকেট কাউন্টারে চলে গেল। এখানে বোধকরি তেমন লোকজন আসে না। কাউন্টারে লোকজনের ভিড় তেমন একটা চোখে পড়ল না। শুনতে পাই অল্পদিন আগে এটা পর্যটন কেন্দ্র হিসেবে মর্যাদা পেয়েছে। অদ্যাবধি তার প্রচার প্রসার ঘটেনি। আমি কথাগুলো বলছি দুই হাজার দুই সালের।
প্রধান সড়কের পাশেই মেঘলার প্রবেশ পথ। আমরা যখন গেট পেরিয়ে ভেতরে ঢুকলাম আমি টের পেতে থাকলাম বান্দরবান যাবার রাস্তাটি অনেক ওপরে। আমরা সিঁড়ি বেয়ে এক দু’ শ’ ফুট নিচে নামলাম। তারপর খানিকটা পাকা রাস্তা। রাস্তাটি এত নিন্মমুখী যে আমরা নিজেদের ধরে রাখতে পারছিলাম না। মনে হচ্ছিল কোনো একটা অদৃশ্য শক্তি আমাদের সামনের দিকে টেনে নিয়ে যাচ্ছিল।
আমাদের হাতে ক্যামেরা দেখে জাফর দুটো ফিল্ম কিনে নিয়েছিল। তার কথা হল, যেখানে যাব ছবি তুলব। দরকার হলে আরও ফিল্ম কিনে নেব। আমাদের পেয়ে একধরনের উৎসাহ তার মধ্যে কাজ করতে থাকল। গেট পেরিয়ে অল্প পথ যেতে না যেতেই জাফরের বেশ কটি ছবি তুলতে হল। না তুলে উপায় কী। অদ্ভুত এক সুন্দর জায়গা। পুরো জায়গাটা ছবির মত। আমার মনে হল আমি ছবি থেকে ছবি তুলে চলেছি। আমরা কোনো সুন্দর কিছু দেখলে ছবির সঙ্গে তুলনা করি। বলে থাকি ছবির মত সুন্দর। এই জায়গাটি এত সুন্দর, আমার কেন জানি মনে হতে থাকল, আমি যে তার ছবি তুলছি তাতে আসল স্বরূপ ফুটে উঠবে কিনা। ব্যাপারটি এই রকম, অনেক সুন্দরী রমণী আছে দেখতে অপূর্ব, কিন্তু ক্যামেরায় তোলা ছবি তেমন ফুটে ওঠে না। অনেক সময় কদর্য রমণীর চেহারাও ক্যামেরার তোলা ছবিতে ভাল দেখায়।
আমরা অল্প সময়ের মধ্যে একটি হ্রদের কাছাকাছি চলে এলাম। হ্রদটির ওপরে একটি টানা ব্রিজ। পুরো ব্রিজটা কাঠের তৈরি। মোটা তারের রশি দিয়ে তা ঝুলিয়ে দেয়া হয়েছে। রাঙ্গামাটির টানা ব্রিজে আমি গিয়েছি। ছবিতে ওটা যত সুন্দর দেখায় বাস্তবে তত নয়। ওই ব্রিজটির গড়ন মজবুত। কোনো রকম নড়চড় নেই। বান্দরবানের মেঘলার টানা ব্রিজটির একটা আলাদা বৈশিষ্ট্য রয়েছে। এই ব্রিজের ওপর দিয়ে হাঁটতে গেলে দোল খায়। মনে হবে এখুনি পড়ে যাব। আপনি যদি তাল রেখে চলেন অন্যরকম একটা আনন্দ পাবেন।
দার্জিলিং হয়ে আমার মিরিক যাবার সুযোগ হয়েছিল। ওখানে পাহাড়ের ওপর একটা কৃত্রিম হ্রদ রয়েছে। এই হ্রদ ওই পাহাড়ে একধরনের বৈচিত্র্য এনে দিয়েছে। নেপালের পোখরাও একটি হ্রদের কারণে আপন মহিমায় মহিমান্বিত। মেঘলার হ্রদটিও পুরো জায়গাটিকে অনন্য করে রেখেছে। একটা জিনিস আমার চোখে বারবার ভাসছে। মিরিক এবং পোখরার হ্রদ খোলামেলা, বাংলার কোনো কোনো দিঘির সঙ্গে ওগুলোর সামঞ্জস্য রয়েছে। কিন্তু মেঘলার হ্রদ মনুষ্যসৃষ্টি বিবর্জিত। এখানে মানব সন্তানের কোনো হাত নেই। প্রকৃতির আপন মহিমায় এটি লালিত। দু’ পাশে অসংখ্য গাছপালা এবং লতাপাতা হ্রদটিকে এমনভাবে ঢেকে রেখেছে যে কারও মনে হবে ওই সমস্ত বৃক্ষরাজি আঁকাবাঁকা জলরাশিকে বুকের তলায় আগলে রেখে নিজের করে নিচ্ছে। বৃক্ষ এবং লতাপাতায় ঘেরা হ্রদের এই জলরাশি মেঘলার এক বাড়তি আকর্ষণ তো বটেই।
আমরা টানা ব্রিজ পেরিয়ে ওপারের পাহাড়ে চলে গেলাম। পাহাড়ে দাঁড়িয়ে যতদূর চোখ যায় শুধু সবুজের পাহাড় আর পাহাড়। বৈকালিন সূর্যের রক্তিম আলোর দীপ্তি পূর্বদিকের পাহাড়গুলোর বৃক্ষরাজিকে লাবণ্যময়ী করে তুলেছে। আমি একটা পাহাড়ের ওপর দাঁড়িয়ে অন্য পাহাড়গুলো অবলোকন করছি। আমার বারবার মনে হচ্ছিল আমি যদি ওই পাহাড়গুলোতে ছুটে যেতে পারতাম? জানি না, ওই পাহাড়গুলো আরও কত সুন্দর!
মেঘলার উঁচু পাহাড়ের ওপর দাঁড়িয়ে নিচে তাকালে দু’ চোখ জুড়ে যায়। অদ্ভুত এক সুন্দর জায়গা। আমরা যে পাহাড়ের ওপর দাঁড়িয়েছিলাম তারও উঁচু পাহাড় ওখানে রয়েছে। কিন্তু ওপরে উঠার কোনো জো নেই। একটা পাহাড় রয়েছে, যার একপাশ একেবারে খাঁড়া, একেবারে ঘরের দেয়ালের মত। হতে পারে কোনো কালে কোনো দুর্যোগের কবলে পড়ে পাহাড়টির অর্ধাংশ ঝরে পড়ে গেছে। খাঁড়া এ অংশটিতে কোনো গাছপালা নেই। তাই বলে পাহাড়টির একটুও সৌন্দর্যহানি ঘটেনি। বরঞ্চ বিস্তীর্ণ সবুজের মাঝে একটা টিপের মত হয়ে আছে ভাঙা অংশটি।
আমরা পাহাড় ঘুরে ঘুরে দেখতে থাকলাম। অপর পাড়ের পাহাড়ে গিয়ে দেখলাম। ছোট একটা চিড়িয়াখানা। একটা খাঁচায় বন্দি বেশ কটি হরিণ। পাশের খাঁচায় কিছু খরগোশ। প্রাণীগুলোকে আমার বড়ই অসহায় মনে হল। তারা মানুষ দেখলে অসহায় দৃষ্টিতে তাকিয়ে থাকে। তখন তাদের প্রতি বড়ই মায়া হয়। এই প্রাণীগুলোকে খাঁচার মধ্যে বন্দি না রেখে যদি গাছপালা আচ্ছাদিত পাহাড়ের একটি অংশকে ঘিরে রাখা হত তাহলে বেশ মানানসই মনে হত। ওখানে তারা স্বাধীনভাবে চলাফেরা করতে পারত এবং পর্যটকদের কাছে তা আকর্ষণীয় বস্তুতে পরিণত হত।
আমরা সন্ধ্যাবধি মেঘলায় ঘুরে ঘুরে কাটিয়ে দিলাম। মেঘলা এমন একটা জায়গা চোখে কোনো রকম ক্লান্তি আসে না। আমার যদি সুযোগ থাকত আমি ঘণ্টার পর ঘণ্টা ওখানে বসে থেকে কাটিয়ে দিতাম। সেই সুযোগ আমার ছিল না। সূর্য ডুবে গিয়েছে। একটা বড় আফসোস নিয়ে আমাকে মেঘলা থেকে বেরিয়ে আসতে হল।
আমরা পুনরায় একটা বেবি টেক্সিতে করে বান্দরবানে চলে এলাম। জাফর বলল, আর হনো মিক্কা যাইবান না? (আর কোথাও যাবেন কিনা?)
আমি জবাব দিলাম, বান্দরবানে ত আর হনো মিক্কা যওনের জাগা নাই। (বান্দরবানে আর কোথাও তো যাবার জায়গা নেই।)
সে বলল, বৌদ্ধ মন্দির!
আমি বললাম, বৌদ্ধ মন্দির আঁই আগে দেকখি। (বৌদ্ধ মন্দির আমি আগে দেখেছি।)
জাফর পুনরায় বলল, এহন ত রাইত অই গিয়ে গৈ। একদিন দিনের বেলায় সঙ্গ খাল [সাঙ্গু নদ] ঘুরি দেখাইয়ুম। (এখন তো রাত হয়ে গেছে। একদিন দিনের বেলায় শঙ্খ খাল ঘুরে দেখাব।)
জাফর আমাদের নিয়ে গিয়ে আদিবাসী পল্লীগুলো ঘুরে ঘুরে দেখাল। পাহাড়িদের একটা জিনিস আমার কাছে ভীষণ ভাল লাগে–তারা সহজ সরল কিন্তু আমাদের বাঙালি ললনার মত লাজুক প্রকৃতির নয়।
আমি কক্সবাজার নিয়ে লিখেছি। আমি যখন মাতার বাড়িতে থাকতাম, প্রতিদিন বাইসাইকেলে চড়ে বেড়ি বাধ পরিদর্শন করতে যেতাম। তখন দেখতাম গ্রামের মেয়েরা আমাকে দেখে লাল কাঁকরার মত দৌড় দিয়ে ঘরে ঢুকে যেত। আমার এখনও মনে পড়ে, একজন বৃদ্ধা বলেছিলেন, দুইন্নাই আর বেশি দিন নাই। মানুষ দুই চাক্কার গাড়িত চড়ি ঘুরি বেরায়। হালে হালে আরও হত কিছু দেইখ্যুম? (দুনিয়ার আর বেশি দিন নেই। মানুষ দুই চাকার গাড়িতে চড়ে ঘুরে বেড়াচ্ছে। কালে কালে আরও কত কিছু দেখব?)
ওই বৃদ্ধার কথা শুনে আমার মনে হয়েছিল এই ধরনের অনেক মানুষ এখনও বাংলাদেশে আছে যারা কখনও নিজ গণ্ডির বাইরে যায়নি এবং অনেক কিছু দেখেনি। বৃহত্তর পার্বত্য চট্টগ্রামের পাহাড়িদের অনেকেই ওই বৃদ্ধার মত এখনও আধুনিক জীবনপ্রণালীর সঙ্গে পরিচিত নয়। জাফর যখন আমাদের পাহাড়ি পল্লীতে নিয়ে গেল অনেকে আমাদের সমাদর করল। তার একটা বড় অংশ মেয়ে। জাফরকে তারা সকলে চেনে। সেই সূত্রে আমরাও তাদের কাছের হয়ে গেলাম। বাঙালি মেয়েদের মত তারা পালিয়ে বেড়ায় না। জাফরকে একটা মেয়ে জিজ্ঞেস করল, এ মানু কত্তুন আইস্যে দে? (এই মানুষ কোথা থেকে এসেছে?)
জাফর জবাব দিল, ঢাহাত্থুন। (ঢাকা থেকে।)
সে অবাক কণ্ঠে বলল, ঢাহাত্থুন! তুঁই মানুর লয় অনেক মানুর পরিচয়। (ঢাকা থেকে! তুমি মানুষের সঙ্গে অনেক মানুষের পরিচয়।)
তাদের থাকা-খাওয়া-পরা সবই ব্যতিক্রম। আমাদের বাঙালিদের কাতারে তাদের কোনোভাবে ফেলা যাবে না। এক সময় তারা খুবই সহজ সরল ছিল। তারা এখন কিছুটা হিসেবি হয়ে উঠেছে। আমরা বাঙালিরা খোঁচাতে খোঁচাতে তাদের এই পর্যায়ে নিয়ে এসেছি। যতই তারা বাঙালিদের সংশ্রবে আসছে নিজেরা নিজেদের বুঝতে শিখছে। তারপরেও তারা ঘোর-প্যাচ রেখে কথা বলে না। একটা সত্য ঘটনার কথা বলি। আমার এলাকার একজন লোক থানচি থেকে তরিতরকারি, কলা ইত্যাদি কম দামে কিনে এনে বেশি দামে বিক্রি করে। একদিন সে ওখানে গিয়ে সন্ধ্যা হয়ে গেছে আর ফিরতে পারেনি। ফলে রাতে এক পাহাড়ির বাড়িতে তাকে আতিথ্য গ্রহণ করতে হয়েছে।
পার্বত্য এলাকার পাহাড়িদের ঘরগুলো মাচা করে বানানো সেটি কারও অজানা নয়। ওই মাচাঘরে তাকে থাকতে হয়েছিল। হঠাৎ রাতে তার ঘুম ভেঙে গেল। মাচাটা মচমচ শব্দ করছে। সে ভয় পেয়ে শোয়া থেকে উঠে বসল। তার পাশে শোয়া ছিলেন গৃহকর্তা। তিনি বললেন, তুমি মানু ঘুমত্থুন উইঠ্য কিল্লাই। ঘুমো। আঁর ছেলে পোয়া বানা দে। (তুমি মানুষ ঘুম থেকে উঠছ কেন? ঘুমাও। আমার ছেলে বাচ্চা তৈরি করছে।)
যা হোক, জাফর আমাদের নানা জায়গায় ঘুরিয়ে তাদের হোটেলে নিয়ে এল। রাত তখন প্রায় ন’টা বাজে। হোটেলের দরজা খুলে দেখলাম, যে লোকটিকে জাফর রান্না করতে বলেছিল সে রান্না করে টেবিলে সাজিয়ে রেখে চলে গিয়েছে। জাফর বলল, চলন আঁরা খাই লই। কালিয়া বেইন্যা সরে সরে ঘুমুত্তন ওডন পরিব। নইলে গাড়ি পাইতাম ন। (চলুন আমরা খেয়ে নেই। আগামীকাল ভোরে তাড়াতাড়ি ঘুম থেকে উঠতে হবে। নইলে গাড়ি পাব না।)
জাফর অতি বাস্তববাদী ছেলে। তার চিন্তাভাবনা হিসেবি। তার কথার বাইরে যাবার সাহস আমার নেই। সে যা বলে আমাদের অক্ষরে অক্ষরে মেনে চলা ছাড়া কোন উপায় ছিল না। আমরা বেসিনে হাত ধুয়ে খেতে বসে গেলাম। খাবারের আয়োজন বিশেষ জাঁকজমক না হলেও আমাদের জন্য যথেষ্ট বলা চলে। তরকারি হিসেবে ছিল ডাল, সবজি, মাছ। সাঙ্গু নদের মাছের প্রতি ওই এলাকার মানুষের একটা লোভ বিদ্যমান। সেটি আমারও অজানা ছিল না। কিন্তু সেই মাছ খাওয়ার ভাগ্য আমার কোনোদিন হয়নি। জাফর বড় বড় দু’ টুকরো মাছ আমাদের পাতে তুলে দিল। তাজা মাছের স্বাদ তো আছেই, তাছাড়া সাঙ্গু নদের মাছ বলে কথা। আমরা বেশ আগ্রহ নিয়ে তা খেতে থাকলাম। অস্বীকার করব না সেই মাছের স্বাদ আমি এখনও ভুলিনি।
জাফর আমাদের বিছানাপত্তর ঠিক করে দিল। গোটা দিন আমাদের কোনো বিশ্রাম ছিল না। শরীরে একরকম ক্লান্তি এসে ভর করেছিল। আলাউদ্দিন সাহেব ছিলেন আমাদের হাতের পুতুলের মত। তাকে যা বলি কেবল শুনে যাচ্ছিলেন। কোনো কিছুতে তার দ্বিমত নেই। তাকে বললাম, আলাউদ্দিন ভাই, চলুন এবার ঘুমিয়ে পড়ি।
তিনি বললেন, মন্দ হয় না।
৪
পরের দিন আমাদের খুব ভোরে জাগতে হল। জাফরই আমাদের ঘুম ভাঙানোর দায়িত্বটা পালন করেছে, নইলে ঠিক সময়ে আমরা উঠতে পারতাম না। আমরা পালা করে সকালের যাবতীয় কাজ সেরে নিলাম। বান্দরবানে শীতের সময় খুব ঠাণ্ডা এবং গ্রীষ্মকালে প্রচণ্ড গরম। গোসলটা নিয়ে একরকম ভয় ছিল। এত ভোরে ঠাণ্ডা পানি দিয়ে কীভাবে গোসল সারব ভেবে উঠতে পারছিলাম না। জাফর বলল, বেইন্যা টিউবওয়েলের পানি গরম থাগে। আগোদি কিছু পানি চাবি চাবি ফেলাই দেওন। (সকালবেলা টিউবওয়েলের পানি গরম থাকে। আগে কিছু পানি চেপে চেপে ফেলে দিন।)
আমার ধারণা ছিল না সকালবেলা নলকূপের পানি গরম থাকে। আমি জাফরের কথা মেনে মিনিটখানেক নলকূপের হাতল চেপে চেপে পানি ফেলে দিলাম। সত্যি তাই। আমি এক সময় গরম পানির সাক্ষাৎ পেয়ে গেলাম। জাফর নলকূপের পানি চাপতে থাকল, আর আমি শরীরে পানি ঢালতে থাকলাম। মন্দ নয়। নলকূপের পানি যতই শরীরে ঢালছি আমি এক রকম উষ্ণতা অনুভব করতে লাগলাম। আমার শরীর থেকে দেখলাম বাষ্প বেরুচ্ছে। আলাউদ্দিন সাহেবকে বললাম, আলাউদ্দিন ভাই, আমি খুব মজা পাচ্ছি। বিশ্বাস করুন আমার একটুও শীত লাগছে না।
তিনি বললেন, আপনি মজা পাচ্ছেন সেটা ঠিক আছে। কিন্তু জাফর সাহেব যে হাঁপিয়ে উঠেছেন সেদিকেও একটু খেয়াল রাখুন।
আমি বললাম, তাই তো!
আমি তাড়াহুড়ো করে গামছা দিয়ে শরীর মুছে নিলাম। আলাউদ্দিন সাহেবও গোসল করতে করতে একই কথা স্বীকার করলেন, আসলে তাই, পানিটা মোটেই ঠাণ্ডা নয়।
সকাল সাতটা বাজার আগে আমরা তৈরি হয়ে একটা হোটেলে ঢুকে নাস্তা সেরে নিলাম। তারপর একটা রিকশায় করে রুমা বাস স্টেশনে চলে গেলাম। পাহাড়ের পাদদেশে এ বাস স্টেশনটি। তেমন গাড়ি-ঘোড়া নেই। গাড়ি বলতে দু’ তিনটি লক্করঝক্কর মার্কা জিপ গাড়ি। স্থানীয় ভাষায় চান্দের গাড়ি। চান্দের গাড়ির কথা আমি বহুবার শুনেছি। এই গাড়ি দেখার ইচ্ছে আমার মনে বহুবার জাগ্রত হয়েছিল। কিন্তু সুযোগ হয়নি। গাড়ির জগতের তৃতীয় শ্রেণীর এ জিপকে চান্দের গাড়ি নামকরণ করায় আমি মনে মনে হাসলাম। বিচিত্র গাড়ির বিচিত্র নাম। আমার ধারণা ছিল চান্দের গাড়িতে খান্দানি লোকজনে চড়ে। আমার অনুমান ভুল প্রমাণিত হল। আমরা গাড়িতে ওঠার আগে দেখলাম দু’জন বাঙালি শ্রমিক এবং ক’জন পাহাড়ি সেখানে স্থান করে নিয়েছে। তাদের সঙ্গে দা, কাস্তে, কোদাল, লম্বা ছুরি এবং এক ধরনের ঝুড়ি। ঝুড়িগুলোকে স্থানীয় ভাষায় থুরুম বলে, যেগুলো পাহাড়িরা পিঠে ঝুলিয়ে রাখে। জাফর বলল, তাড়াতাড়ি গাড়িত উডি বইয়ুন, নইলে বইত পাইত্তান ন। (তাড়াতাড়ি গাড়িতে উঠে বসুন, নইলে বসতে পারবেন না।)
আমরা পাহাড়িদের পাশে বসে পড়লাম। একজন মহিলা হাতে তৈরি আস্ত তামাকের চুরুট টানছে। সে যখন নাক মুখ দিয়ে ধুম্ররাশি উদগীরণ করে পুরো গাড়ি ধোঁয়ায় ছেয়ে যায়। চুরুটের এক ধরনের উৎকট গন্ধে আমি অস্থির হয়ে পড়েছিলাম। তামাক পোড়া গন্ধ সম্পর্কে আমি অপরিচিত নই। কিন্তু অপরিশোধিত তামাকে তৈরি চুরুটের গন্ধ কত ভয়ানক হতে পারে প্রথম টের পেতে থাকলাম। তারপরেও আমাকে সহ্য করে থাকতে হল। একবার ইচ্ছে হয়েছিল নিষেধ করি। আবার মনে মনে ভাবলাম যদি হিতে বিপরীত হয়? শুনেছি পাহাড়িরা একরোখা ধরনের। সে যা করছে তার স্বাধীনচেতা মন নিয়ে করছে। আমার নিষেধ অমান্য করে সে যদি আমাকে দা-ছুরি দিয়ে আঘাত করে বসে তখন আমি কী করব? তার আশেপাশে ধারাল অস্ত্রশস্ত্রের তো অভাব নেই। আমি ভেতর থেকে চেপে গেলাম। শহরের পাতিকাক এসে গ্রামের দাঁড়কাকের ওপর তো খবরদারি করতে পারি না। মনে মনে ভাবলাম এটা প্যান্ট-শার্ট পরা ভদ্রলোকের গাড়ি নয়। তারা নিত্যদিনের যাত্রী। তাদের ভাড়ার টাকায় এসব গাড়ি চলে। আমরা কালেভদ্রে এসব গাড়িতে চড়তে আসি। সুতরাং তাদের স্বাধীনতায় তো হস্তক্ষেপ করতে পারি না।
আমি নিজেকে সংযত করতে চেষ্টা করলাম।
দশ মিনিটের মাথায় পুরো গাড়ির চেহারা পাল্টে গেল। আমি কোথায় উঠলাম! এতুটুকুন একটি গাড়িতে বড়জোর দশ থেকে বারজন মানুষ চাপাচাপি করে বসতে পারে। সেখানে প্রায় বিশ-পঁচিশজন মানুষ ঠায় করে নিল। ভেতরে যত মানুষ বসেছে তার চে’ বেশি ঝুলে আছে গাড়ির পেছনে। এটাকে কার সঙ্গে তুলনা করব? মৌচাকে বসে থাকা মৌমাছির সঙ্গে, নাকি গাছে থোকা থোকা ঝুলে থাকা কাঁঠালের সঙ্গে? গাড়ি যখন যাত্রা আরম্ভ করল একরকম গোঁ গোঁ শব্দ করতে থাকল। মনে হতে থাকল গাড়িটার যেন প্রসববেদনা শুরু হয়ে গেছে।
নীলগিরি পাহাড়
যত কিছুই আমার মনে হোক না কেন, এ সকল মাটির মানুষের সঙ্গে বসে ভ্রমণের মজাটাই আলাদা। এধরনের বিচিত্র মানুষের সান্নিধ্য পাওয়াও একটা ভাগ্যের ব্যাপার। প্যান্ট-শার্ট পরা ভদ্রলোকের সংখ্যায় আমরা ছিলাম অল্প। সুতরাং আমরা তাদের মাঝে এক রকম বেমানান হয়ে দাঁড়িয়েছিলাম। অল্প সময়ের মধ্যে আমরা একটা মোড়ে চলে এলাম। এ মোড়ে ছোটখাটো একটা লোহার সেতু। তার পাশে রয়েছে একটা ঝর্নাধারা। জায়গাটা এমন ইচ্ছে করলে গাড়ি বেগ নিয়ে চলতে পারছিল না। সে সুবাদে আমি ঝর্নাটা বেশ ভালভাবে দেখার চেষ্টা করলাম। পানির প্রবাহ খুব বেশি ধারালো নয়। একটা শ্যাওলা জন্মানো কালো পাথরের ওপর দিয়ে পানির ধারাটা ছেয়ে পড়ছিল। তখন বেশ লাগছিল। আমি জাফরকে বললাম, ফেরার পথে আমরা এখানে নামব।
সে না করল না।
আমরা যাচ্ছিলাম চিম্বুক পাহাড় দর্শন করতে। বান্দরবান শহর থেকে দশ পনের মিনিট পথ চলার পর আমরা উঁচু পাহাড়ে চলে গেলাম। তখন পুব আকাশে উদীয়মান সূর্য কুয়াশা ভেদ করে পাহাড়ের গায়ে আলো ছড়িয়ে দিয়েছে। আমরা গাড়ির বাম পাশে বসেছিলাম। যতদূর আমার চোখ যাচ্ছিল দিগন্তপ্রসারি কেবল পাহাড় আর পাহাড়। আমি যত পথ পাড়ি দিচ্ছিলাম চমকে চমকে উঠছিলাম। প্রতিটি পাহাড়ের গায়ে কুয়াশা ধোঁয়ার মত কুণ্ডলী পাকিয়ে পাকিয়ে আছে। সবুজ পাহাড়ে এই ধোঁয়ার কুণ্ডলী সৌন্দর্যের অন্যরকম আবহ সৃষ্টি করেছিল। মাঝে মাঝে একেকটা কুণ্ডলীকে মনে হত পেঁজা তুলোর মত। শীতের সূর্যের কোমল আলোতে এগুলোকে বেশ ফর্সা দেখাচ্ছিল। দিগন্তবিস্তারী সবুজ পাহাড়ের সমারোহ এবং তার সৌন্দর্য দেখে দেখে আমি একরকম আত্মহারা হয়ে পড়েছিলাম। একি আমার দেশ, নাকি অন্য কোথাও এসেছি!
আমি একবার শিলিগুড়ি হয়ে দার্জিলিং গিয়েছিলাম। আমাদের বাহন ছিল এরকম চাঁন্দের গাড়ি। পাহাড়ি অঞ্চলে কেন এধরনের গাড়ি চলে আমার জানা নেই। হতে পারে এ গাড়িগুলো পাহাড়কে বেশ মানিয়ে চলতে পারে। গাড়িতে বসে আমার দার্জিলিং-এর পাহাড় দেখার সৌভাগ্য হয়েছিল। প্রথম দেখায় যে যা দেখে তাই ভাল লাগে। দার্জিলিং আমার ভাল লেগে গিয়েছিল। আমি একরকম প্রেমেও পড়ে গিয়েছিলাম। ভ্রমণ শেষে অনেকদিন পুরো দার্জিলিংটা আমার চোখে ভাসিয়ে রেখেছিলাম। আমি কোনো নৈসর্গিক দৃশ্যের সঙ্গে দার্জিলিংকে তুলনায় আনতে পারিনি। বান্দরবানের পাহাড়ের চেয়ে দার্জিলিং-এর পাহাড় আরও উঁচু। এটা হতে পারে তার অহংকারের বিষয়। কিন্তু দার্জিলিং বান্দরবানের সৌন্দর্যের কাছে হার মানতে বাধ্য। বান্দরবানের পাহাড় যৌবনদীপ্ত লাবণ্যময়ী। আপনি যত দেখবেন চোখে কোনো রকম ক্লান্তি নেমে আসবে না। দার্জিলিং-এর পাহাড়ের সে ক্ষমতা নেই। ওসব পাহাড়ের শরীর মাঝে মাঝে নগ্ন দেখায়। খানেকটা ক্ষত-বিক্ষতও। সবুজে আছে কৃত্রিমতা, যা মানবহস্তে লালিত। ওখানকার যা কিছু সুন্দর বান্দরবানের পাহাড় ওরকম কিছু নয়। বান্দরবান পাহাড়ের সৌন্দর্যে কোনো খুত নেই। প্রকৃতির আপন মহিমার নিপুণ হাতে পুরোটা গড়া এবং পুরো পাহাড়ি অঞ্চল যেন একটা সবুজের 
মেলা। 
</doc>
<doc>
বান্দরবনর পাআরত (কিস্তি ২)
নূরুল আনোয়ার | ১০ অক্টোবর ২০১১ ৫:১৯ অপরাহ্ন

বান্দরবনর পাআরত ১

(গত সংখ্যার পর)
বান্দরবান শহরের অদূরে চিম্বুকের পথে পাহাড়ের ভেতর প্রবাহিত শঙ্খ নদী
আমি সমস্ত কিছু নিয়তির ওপর ছেড়ে দিলাম। এ মুহূর্তে এসব নিয়ে বেশি ভাবতে গেলে আনন্দটাই মাটি হয়ে যাবে। গাড়ি যেখানে নষ্ট হয়েছে জায়গাটা পাহাড়ের চূড়া বলা যায়। প্রায় চার পাঁচ শ’ গজের মধ্যে তিন চারটা মোড়। পাহাড়ের রাস্তা যত ঘুরানো-প্যাঁচানো থাকে ততই সুন্দর দেখায়। এখানকার জায়গাটা তাই। একটা অল্পবয়সী বটগাছ একটা মোড়ে ডালপালা প্রসারিত করে দাঁড়িয়ে আছে। পাহাড়ে সাধারণত বটগাছ দেখা যায় না। পাহাড়িরা নিজের গরজে হয়ত এটা লাগিয়েছে। শীতকাল বলে গাছটা আমাদের কাছে বেশি দরকারি মনে হল না। কিন্তু গ্রীষ্মকালে গরম যখন ছিঁড়ে ছিঁড়ে পড়বে তখন এই বটগাছ পথযাত্রীদের অবলম্বন ছাড়া আর কী হতে পারে।
ডুলাহাজারা সাফারি পার্ক
বটগাছটা কেন এখানে লাগানো হয়েছে আমি অল্প সময়ের মধ্যে তা টের পেয়ে গেলাম। ইতোমধ্যে চার পাঁচজন পাহাড়ি তাদের ফলানো কলা, জাম্বুরা, পেঁপে, হলুদ আরও নানাজাতের সবজি পিঠে ঝুলানো থুরুমে করে এ জায়গাটাতে নিয়ে এসেছে। আমার কাছে ব্যাপারটা আকর্ষণীয় হয়ে দাঁড়াল। আমরা তাদের কিছু জিজ্ঞেস করলে তারা চট্টগ্রামের আঞ্চলিক ভাষা, শুদ্ধ বাংলা এবং নিজেদের ভাষা মিশিয়ে এক ধরনের জগাখিচুড়ি ভাষায় কথা বলে। কিন্তু তাদের এ ভাষাটা একটুও বেমানান ঠেকে না। আবার বুঝতেও তেমন একটা বেগ পেতে হয় না। মাঝারি সাইজের একটা পেঁপের প্রতি লোভ হল। পেঁপেটা সদ্য গাছ থেকে ছিঁড়ে এনেছে চিনে নিতে আমার একটুও কষ্ট হল না। ঢাকা শহরে এধরনের পেঁপে সচারচর চোখে পড়ে না। সেটি পেকে এক রকম হলুদ রঙ ধারণ করেছে। আমি বললাম, এ পেঁপেটার দাম কত?

পেঁপের মালিক বলল, দশ টাকা দিবা দে। (দশ টাকা দেবে।)

আমি বললাম, পাঁচ টাকা দিব দে। (পাঁচ টাকা দেব।)

সে কিছুটা খেপে গিয়ে বলল, তুমি মানু কিল্লাই আমাকে দশ টাকা ন দিবা দে? (তুমি মানুষ কী জন্য আমাকে দশ টাকা দেবে না?)

আমি বললাম, আমি পাঁচ টাকা দিলে খুশি হব। তাই পাঁচ টাকা দেব।

সে সহজ সরল ভাষায় বলল, তুমি মানু খুশি হলে পাঁচ টেয়া দেও। (তুমি মানুষ খুশি হলে পাঁচ টাকা দাও।)

আমরা পাঁচ টাকা দিয়ে পেঁপেটা কিনে নিলাম। বিক্রেতার কাছ থেকে দাখানা নিয়ে পেঁপেটা কাটলাম। ভেতরে বেশ লাল। পাহাড়ি ফলমূল সম্পর্কে আমার ধারণা আগে থেকে ফর্সা। আমি নিশ্চিত ছিলাম, এখান থেকে কিছু কিনলে ঠকার সম্ভাবনা একেবারে ক্ষীণ। আমরা মজা করে পেঁপেটা খেলাম। বেশ মিষ্টি।

একটা পাহাড়ি চাঁপা কলার ছড়ার প্রতিও আমার লোভ হয়েছিল। একটা ছড়াতে এক দেড় শ’টার বেশি কলা হবে। ছড়ার মাঝে মাঝে কলার পাক ধরেছে। কিন্তু এতগুলো কলা ঢাকায় নেব কী করে। আমার তো নিজস্ব গাড়ি নেই যে উঠিয়ে নিয়ে নিলাম। মনে মনে ধারণা করলাম ফেরার পথে যদি গাড়ি এখানে থামাতে পারি কিছু পাহাড়ি ফলমূল কিনে নিয়ে যাব।

ড্রাইভার এবং হেলপার মিলে গাড়ি ঠিকঠাক করতে লেগে গেল। মনে হল আরও কিছু সময় লাগবে। ইতোমধ্যে আমি পাহাড়ের কিছু দৃশ্য ক্যামেরাবন্দি করে ফেললাম। নিজেরাও কিছু ছবি ওঠালাম। আমি একজন পাহাড়ির একটা থুরুম পিঠে চাপিয়ে আলাউদ্দিন সাহবকে বললাম, আলাউদ্দিন ভাই, একটি ছবি তোলেন।

আলাউদ্দিন সাহেব তাই করলেন। গাড়িটা যখন নষ্ট হয়েছিল আমার মনটা খারাপ হয়ে গিয়েছিল। এখন মনে হল সৃষ্টিকর্তা যা-ই করেন মঙ্গলের জন্যই করেন। গাড়িটা যদি নষ্ট না হত এখানে যে অভিজ্ঞতা হল সেটা কোথায় পেতাম। পাহাড়ি মানুষগুলোর সহজ সরল যে ব্যবহার আমি পেয়েছি বিশাল বঙ্গভূমিতে সেটা বড়ই দুর্লভ।

আমাদের গাড়ি আবার যাত্রা আরম্ভ করল। গাড়িটা বোধকরি থানচি পর্যন্ত যাবে। প্রায় দু’ ঘণ্টা ধরে পাহাড়ের দৃশ্য দেখতে দেখতে আমরা চিম্বুকে গিয়ে নামলাম। চিম্বুকে যেখানে নামলাম সেখানে চমৎকৃত করার মত কিছু নেই। আমরা খানিকটা হেঁটে পাহাড়ের চূড়ায় উঠে গেলাম। ওখানে স্বল্প পরিসরে সেনাবাহিনীর বসতি রয়েছে। ছিমছাম একটা সুন্দর জায়গা। ওখানে রয়েছে বাংলোর মত একটা ঘর। রয়েছে সবুজ ঘাসে ঢাকা একটি আঙিনা। ওখানে দাঁড়িয়ে পুব-পশ্চিমে তাকালে দেখা যাবে সুদূরপ্রসারি পাহাড় আর পাহাড়। তারপর লোকালয়। আমরা যখন ওখানে গেলাম তখনও হালকা কুয়াশা ছিল। দূরের গাছপালাকে বেশ ঝাপসা ঝাপসা লাগছিল। কিন্তু সুন্দরের এতটুকু কমতি নেই, যেটা আমি দার্জিলিংয়ে দেখিনি। আমি প্রাণভরে প্রকৃতির সুধা পান করলাম। একজন সেনাবাহিনীর সদস্য বললেন, রাতে এখান থেকে তাকিয়ে দেখলে চট্টগ্রাম শহর এবং কক্সবাজারের বাতি দেখা যায়। বর্ষাকালে পাহাড়ের গা ঘেঁষে মেঘ যখন আনাগোনা করে তখন গোটা পাহাড়ি এলাকাকে চমৎকার দেখায়।

আমরা চিম্বুকে পৌঁছেছিলাম দুপুর বারটা নাগাদ। দুটো পর্যন্ত ওখানে ছিলাম। আমরা দোটানায় পড়ে গিয়েছিলাম। তখন ওখানে খাবারের কোনো দোকান ছিল না। সঙ্গে করে কোনো খাবার নিয়ে যাইনি আমরা। এমনকি একটা পানির বোতলও। আমরা ছিলাম ক্ষুধার্ত এবং তৃষ্ণার্ত। তখনই চলে যেতে পারলে বেঁচে যাই। কিন্তু সেটা সম্ভব ছিল না। গাড়ি আসবে দেড়টা থেকে দুটোর মধ্যে। ওইদিন বিএনপি নেতা এম কে আনোয়ার ওখানে যাবার কথা। এজন্য ওখানে একরকম সাজ সাজ রব পড়ে গিয়েছিল। বিশ পঞ্চাশজনের মোরংদের একটি বাদক দল বাঁশি বাজাতে বাজাতে সেখানে গিয়ে উপস্থিত। বাঁশের তৈরি হুকোর মত বাঁশিগুলো আমি এর আগে কোনোদিন দেখিনি। বিচিত্র বাঁশির বিচিত্র সুর। বাঁশিটা আমাকে বেশ আকৃষ্ট করল। আমি মনযোগ দিয়ে তা শুনছিলাম। এই সুরের মধ্যে কোনো ক্লান্তি নেই। বার বার কান পেতে শুনতে ইচ্ছে করে। তাদের পোশাকও দেখলাম বিচিত্র ধরনের। পোশাক বলতে একখানা নেংটি। বিশেষ জায়গা ছাড়া পুরো শরীরটা উদোম।

এই বাঁশি বাজানোটা তেমন সহজ কাজ ছিল না। আমার মনে হচ্ছিল শরীরের সমস্ত বল দিয়ে তারা বাঁশিটা বাজাচ্ছে। যখন বাঁশিতে ফু দেয় তখন দু’ গাল ফুলে ফেটে যাওয়ার মত অবস্থা হয়। এক সময় তারা ক্লান্ত হয়ে পড়লে বাঁশি বাজানো থামিয়ে দিল। আমি একজনকে জিজ্ঞেস করলাম, এই বাঁশিটার নাম কী?

সে জানাল, এর নাম গাদি।

আমি তার কাছে অনুমতি চাইলাম, বাঁশিটা একবার আমাকে দেয়া যায় কি না। আমি একটু বাজিয়ে দেখতে চাই।

সে জবাব দিল, তুমি মানু বাজাইত ন পারিবা। (তুমি মানুষ বাজাতে পারবে না।)

আমি বললাম, চেষ্টা করে দেখতে তো দোষ নেই।

সে বাঁশিটা আমার হাতে তুলে দিল। আমি বাঁশিটা হাতে নিয়ে শরীরের সমস্ত শক্তি দিয়ে ফু দিয়ে চেষ্টা করলাম, কিন্তু বাঁশি কোনো রকম সাড়া দিল না। এর কৌশলটা কোথায়?

তাদের কথা হল এটা একদিনের সাধনার জিনিস নয়। অনেকদিন চর্চা করে এ বাঁশি বাজানো শিখতে হয়। আমি ব্যর্থ হয়ে বাঁশিটা মালিকের হাতে তুলে দিলাম।

এম কে আনোয়ার সাহেবের গাড়ি পথে আটকে গেছে। তাঁর আসতে আরও দেরি হবে। আমাদের ততক্ষণ থাকা সম্ভব নয়। ইতোমধ্যে আমাদের সেই গাড়ি এসে গেছে। আমরা তাড়াহুড়ো করে গাড়িতে উঠে পড়লাম। আমি গাড়ির চালককে জিজ্ঞেস করলাম, আমরা খুবই ক্ষুধার্ত। সামনে কোথাও দোকান পাওয়া যাবে?

তিনি জানালেন, সামনে একখান চোডো বাজার আছে। এ্যাডে গাড়ি থিয়াইব। তয় বিস্কুট ছাড়া কিছু পা যাইত নয়। (সামনে একটা ছোট বাজার আছে। ওখানে গাড়ি থামবে। তবে বিস্কিট ছাড়া কিছু পাওয়া যাবে না।)

ঘণ্টাখানেক চলার পর সেই নির্দিষ্ট বাজারে গিয়ে গাড়ি থামল। বাজারে দু’ তিনটা দোকান। তবে দোকানে তেমন কোনো মালামাল নেই। বিস্কিট জাতীয় যা আছে খাবারের অযোগ্য। ভেবেছিলাম কলাটলা কিছু পাওয়া যাবে। শুনলাম এসবের কোনো মূল্য এখানে নেই। মানুষ ওসব খেতে চায় না। আমি একজন বাঙালি দোকানির সঙ্গে ভাব জমিয়ে ফেললাম। বললাম, তোঁয়ারা দুইরজা ভাত ন খও? (তোমরা দুপুরে ভাত খাও না?)

দোকানি অল্পবয়সী একটা ছেলে। সে জবাব দিল, ভাত ন খাইলে কি চলিব? (ভাত না খেলে কি চলবে?)

আমি বললাম, তুঁই ভাত খায়ও না? (তুমি ভাত খেয়েছ?)

সে জানাল, আইজও ন খাই। (এখনও খাইনি।)

আমি বললাম, ভাত রাঁইন্দ্য না? (ভাত রেঁধেছ?)

তার ফের জবাব, রাঁইন্দি। (রেঁধেছি।)

আমি বললাম, কজনর লাই রাঁইন্দ্য? (কজনের জন্য রেঁধেছ?)

সে জানাল, তিনজনের লাই। আঁর বাজি, আঁর ভাই আর আঁর লাই। (তিনজনের জন্য। আমার বাপজান, আমার ভাই আর আমার জন্য।)

আমি বললাম, তুঁই কি আঁরারে ভাত খাবাইত পারিবা না? আঁরা তোঁয়ারে টেয়া দিয়ম। (তুমি কি আমাদের ভাত খাওয়াতে পারবে? আমরা তোমাকে টাকা দেব।)

সে বলল, আঁরার ভাত তোঁয়ারা খাইতা নয়। তরকারি শুধু আলুবর্তা আর খর বাইয়ুনের হাজি। (আমাদের ভাত তোমরা খাবে না। তরকারি কেবল আলুভর্তা আর টমেটোর ঝোল।)

আমি বললাম, হনো অসুবিধা নাই। আঁইও এডিয়ার মানুষ। তিনওয়া আণ্ডা পাইলে ভাজি দেও। (কোনো অসুবিধা নেই। আমি এখানকার মানুষ। তিনটি ডিম পেলে ভেজে দাও।)

ছেলেটা আমার কথায় রাজি হয়ে গেল। তাকে খুব খুশি খুশি দেখাল। সে পাশের দোকানে গিয়ে তিনটি ডিম নিয়ে এল। তারপর বলল, তোঁয়ারা এক্কেনা বইও। ডিম ভাজি অই গেলে তোঁয়ারারে খাইতাম দিয়ম। (তোমরা একটু বসো। ডিম ভাজা হয়ে গেলে তোমাদের খেতে দেব।)

আমরা বললাম, এক্কেনা তাড়াতাড়ি গড়। গাড়ি ছাড়ি দিব। (একটু তাড়াতাড়ি কর। গাড়ি ছেড়ে দেবে।)

সে জানাল, গাড়ি ছাইড়তে আরও সম লাগিব। তোঁয়ারা চিন্তা ন গইজ্য। (গাড়ি ছাড়তে আরও সময় লাগবে। তোমরা চিন্তা কোরো না।)

দশ মিনিটের মাথায় সে ডিম ভেজে ফেলল। তারপর তিনখানা টিনের বাসনে করে আমাদের ভাত তুলে দিল। বাসনগুলো অনেকটা ভাঙা। এ নিয়ে আমাদের কোনো রকম আপত্তি থাকল না। টিনের মগে করে সে পানি এনে দিল। তারও অবস্থা প্রায়ই একই রকম। কিন্তু পানিটা বড়ই স্বচ্ছ। ভাতের পাশে আলুভর্তা এবং ডিম ভাজি। টমেটোর ঝোলটাও সঙ্গে দিয়ে দিল। আমরা খেতে লেগে গেলাম। আমরা এমনভাবে খেতে থাকলাম তিনজনে গোগ্রাসে গিলছি। অদ্ভুত একটা জিনিস লক্ষ করলাম, খাবার এত স্বাদ হয় কী করে? এ তো অসাধারণ কোনো খাবার নয়। আমি তাকে জিজ্ঞেস করলাম, তোঁয়ার নাম কী? (তোমার নাম কী?)

সে জবাব দিল, ফরিদ।

আমি বললাম, ফরিদ, তোঁয়ার রান্না ত খুব মজা অইয়ে। কী দিয়ে রাঁইন্দ্য? (তোমার রান্না তো ভারি মজা হয়েছে। কী দিয়ে রেঁধেছ?

ফরিদ বলল, কিছু ন দি। তয় পাআরি ছারার পানি দি রাঁধিলে যে হনো খওন ভালা লাগে। (কিছু দেইনি। তবে পাহাড়ি ছড়ার পানি দিয়ে রান্না করলে যে কোনো খাবার ভাল লাগে।)

হ্যাঁ, পাহাড়ি ছড়ার পানির মাহাত্ম্যের কথা আমি জানি। এখানকার পানি পানে আলাদা তৃপ্তি আছে, সেই সুযোগ আমার বহুবার হয়েছে। পানির গুণে হোক অথবা আমাদের খিদের কারণে হোক জীবনে আমি অনেক জায়গায় অনেক রকম দামি খাবার খেয়েছি–এত মজা করে কোথাও খাইনি। আজ প্রায় আটটি বছর কেটে গেল আমি এখনও সেই খাবারের স্বাদ অনুভব করি। বিশ্বাস করুন, আমি একটুও বাড়িয়ে বলছি না। খাবার শেষে ফরিদকে বললাম, ফরিদ, তোঁয়ারে ক টেঁয়া দেয়ন পরিব? (ফরিদ তোমাকে কত টাকা দিতে হবে?)

সে হেসে জবাব দিল, তোঁয়ারার ইচ্ছামত দেও। (তোমাদের ইচ্ছেমত দাও।)

আমি বললাম, ফরিদ, তোঁয়ার পোষায় মত গরি কও। (ফরিদ, তোমার যাতে পোষায় সেভাবে বল।)

ফরিদ আঙুলের গিট গুণে গুণে বলল, তেত্রিশ টেয়া দিলে অইব। (তেত্রিশ টাকা দিলে হবে।)

আমরা ফরিদকে তেত্রিশ টাকা গুণে দিয়ে আরও পাঁচ টাকা বকশিশ করলাম।

পাঁচ টাকা বেশি পেয়ে ফরিদের চোখে-মুখে আমরা আলোর ঝলকানি উপলব্ধি করলাম। মানুষ অল্পতেই কত খুশি হয় ফরিদকে দেখে আমি আঁচ করতে পেরেছিলাম।

আমরা গাড়িতে উঠে পড়লাম। গাড়ি উঁচু-নিচু পাহাড় ভেঙে ভেঙে বান্দরবানের উদ্দেশে ছুটে চলল। এক জায়গায় স্থির দাঁড়িয়ে থেকে প্রাকৃতিক দৃশ্য দেখার চে’ চলমান গাড়িতে বসে দেখার আলাদা একটা মজা আছে আমি সেটা উপভোগ করতে থাকলাম।

সকালে যখন আমরা চিম্বুকের উদ্দেশে যাচ্ছিলাম তখন পুবদিকের গাছপালাকে ধোঁয়াচ্ছন্ন দেখাচ্ছিল এবং পশ্চিমপাশের গাছপালায় সূর্যের কোমল আলোয় ঝলমল করছিল। এখন তার সম্পূর্ণ বিপরীত। এবার পশ্চিমপাশের নয়, পুবপাশের গাছপালা আলোয় আলোকিত হয়ে উঠেছে। আমরা ঘণ্টাদেড়েক পর বান্দরবান শহরের কাছাকাছি ব্রিজের পাশে এসে নামলাম। উদ্দেশ্য এখানকার ঝর্নাধারাটি কাছে থেকে দেখা।

আমাদের গ্রামের অনেক পরিবার চট্টগ্রাম শহর থেকে পুরনো সুয়েটার কিনে এনে তা খুলে তার থেকে সুতো বা’র করে বান্দরবানে এনে বেশি দামে বিক্রি করে। কিন্তু সুতোগুলো কী কাজে ব্যবহার করে আমি জানতাম না। আমি তার সদ্ব্যবহার দেখলাম। ব্রিজের পাশে কয়েকটি আদিবাসীদের বাড়ি। ও-বাড়ির নারীরা রাস্তার পাশে পা ছড়িয়ে বসে ছোট ছোট তাঁতে ওসব সুতো দিয়ে দক্ষ হাতে গায়ের চাদর এবং কম্বল তৈরি করছেন। এ ধরনের হস্তশিল্প সচারচর চোখে পড়ে না। আমি লোভ সামলাতে না পেরে আড়াই শ’ টাকায় একখানা গায়ের চাদর কিনে নিলাম। আমার দেখাদেখি অন্য বন্ধুরাও তাই করলেন।

সন্ধেবেলা জাফর আমাদের সাঙ্গু নদে নিয়ে গেল। স্থানীয় ভাষায় সাঙ্গু নদকে শঙ্খ নদী বলা হয়। বর্ষাকালে শঙ্খ নদীতে পানির ঢল নামে। তখন পাড় ভাঙার খেলা চলে। পাল তুলে চলে নৌকা। এখন পানি একেবারে নিচে নেমে গেছে। মাঝনদীতে কোমর বরাবর পানি। তারপরেও নৌকা চলছে। চট্টগ্রামের আঞ্চলিক গানের একটা বড় অংশ এই শঙ্খ নদীকে ঘিরে। একটা গান শেফালি ঘোষের কণ্ঠে বেশ জনপ্রিয়তা পেয়েছিল–‘পালে কী রঙ লাগাইল মাঝি, সাম্পানে কী রঙ লাগাইল/শঙ্খ নদীর সাম্পানওয়ালা আঁরে পাগল বানাইল।’ আবদুল গফুর হালির গানটা যদি বলি–‘শঙ্খর খালর মাঝি আঁই ঘাডর নৌকা বাই/ এ কুলতুন ঐ কুলত মানুষ পার গরাই।’

শঙ্খ নদীর একপাশে বান্দরবান শহর, আরেকপাশে আকাশছোঁয়া পাহাড়। পাহাড় ঘেরা শঙ্খ নদী ভারি চমৎকার। নিশ্চল পানিতে নেমে আদিবাসী নারীরা স্নান করছিল। এ দৃশ্য যদি কোনো আঁকিয়ের চোখে পড়ত জীবন্ত না করে ছাড়ত না। আমি তো কোনো চিত্রশিল্পী নই। আমার দেখে যাওয়া ছাড়া কোনো উপায় ছিল না। ক্যামেরার কল্যাণে দুয়েকটা ছবি তুলে আনা ছাড়া আর কোনো স্মৃতি আমি বয়ে আনতে পারিনি।

৫
আমি ঢাকায় চলে এলাম। তার দুই মাস পরে আমাকে বাড়ি যেতে হল। গফুর জানতে পেরে খবর পাঠাল আমি যেন বান্দরবানে গিয়ে তার সঙ্গে দেখা করি। আমার ব্যস্ততা ছিল, কিন্তু তাকে না করতে পারলাম না। কারণ একটাই, তার সঙ্গে দেখা করাটা যতটা না মুখ্য, তার চে’ বেশি দরকারি মনে করলাম বান্দরবানটাকে আরেকবার দেখে আসা।

আমি বান্দরবানে গিয়ে গফুরের অতিথি হলাম। তার হোটেলে খাই। তার ডেরায় থাকি। তাকে অনুরোধ করে বসলাম, আঁরে পাআরত লই যা। (আমাকে পাহাড়ে নিয়ে যা।)

সে বলল, পাআরত যাইবার মত সম আঁরতে নাই। ইচ্ছা অইলে আশেপাশে পাআর আছে তুই গিয়েরে ঘুরি আয়। (পাহাড়ে যাবার সময় আমার নেই। ইচ্ছে হলে আশেপাশে পাহাড় আছে, তুই গিয়ে ঘুরে আয়।)

আমি শঙ্খ নদীর ওপারে পাহাড়ে গিয়ে ঘণ্টাখানেক বসে থেকে চলে এলাম। একা একা বসে থাকতে মন চাইল না তাই ফিরে আসতে হল। সন্ধের পর গফুর আমাকে পুরো বান্দরবান শরহটা ঘুরে ঘুরে দেখাল। পুরো শহরটা একটা গ্রাম্য বাজারের মত। রাজার বাড়ির মাঠে গিয়ে কিছুক্ষণ বসে কাটালাম। অন্ধকারে অদূরে মাথা উঁচু করে দাঁড়িয়ে থাকা পাহাড়গুলোকে ঘন অন্ধকার দেখায়। খোলা আকাশের নিচে বসে দু’জনের অনেকদিনের জমানো কথা শেয়ার করা যায় তার চে’ বেশি কিছু নয়। শীতও বেশ অনুভূত হচ্ছিল। গফুর বলল, চল্ যাই।

আমি বললাম, হডে? (কোথায়?)

সে বলল, হোটেলত। এহন ভাত খওনের সময়। কাস্টমার বেশি অইলে ঈথারা সামলাইত পাইরত নয়। (হোটেলে। এখন ভাত খাওয়ার সময়। ক্রেতা বেশি হলে ওরা সামলাতে পারবে না।)

আমরা হোটেলের দিকে রওয়ানা দিলাম। গিয়ে দেখি হোটেলে তিল ধারণের ঠাঁই নেই। লোকজন হোটেলে গিজ গিজ করছে। গফুর ক্যাশ টেবিলে গিয়ে বসল। আমাকেও একখানা চেয়ারের ব্যবস্থা করে দিল। এরই মধ্যে একজন পাহাড়িকে হোটেলের সমস্ত লোকজনের মধ্যে মিষ্টি বিতরণ করতে দেখা গেল। মিষ্টির সঙ্গে একটা করে বেনসন সিগারেট। লোকটা ভারি হাসিখুশি। গফুরকে জিজ্ঞেস করলাম, ঘটনা কী?

সে বলল, আজিয়া ঈতার বাপ মারা গিয়ে। ইতার লাই মিষ্টি খাবার দে। (আজ তার বাপ মারা গেছে। সেজন্য সবাইকে মিষ্টি খাওয়াচ্ছে।)

আমি জিজ্ঞেস করলাম, বাপ মারা যাইবার লয় মিষ্টি খাইবার সম্পর্ক কী? (বাপ মারা যাবার সঙ্গে মিষ্টি খাবার সম্পর্ক কী?)

গফুর আমাকে যা বোঝাল তা এরকম–মুরংদের মধ্যে মা-বাবা যে কেউ মারা গেলে মিষ্টি বিতরণ করে। তারা চেষ্টা করে যতটুকু সম্ভব হাসিখুশিতে থাকা যায়। তাদের ধারণা, মারা যাবার পর যতদিন হেসে খেলে লাশ সৎকার না করে রেখে দেয়া যায় ততই মঙ্গল। ব্যাপারটা হল, মৃত ব্যক্তিকে হাসিখুশিতে বিদায় করতে পারলে পরকালে সে সুখ লাভ করবে। তবে আর্থিক দৈন্যের কারণে অনেকে লাশ বেশিদিন রাখতে পারে না। লাশ বেশিদিন রাখলে খরচও হয় বেশি। সে জানাল হোটেলে কাজ শেষ হলে রাতে আমাকে লাশ দেখাতে নিয়ে যাবে। লাশ দেখার জন্য আমিও উৎসুক হয়ে উঠলাম।

মুরুংদের ধর্ম নিয়ে তার সঙ্গে আমার আরও নানা ধরনের বাতচিৎ হতে থাকল। মুরুংদের আলাদা ধর্ম রয়েছে। তাদের ধর্মের নাম ক্রামা। কিন্তু তাদের কোনো ধর্মগ্রন্থ নেই। কথিত আছে, মুরুংদের সৃষ্টিকর্তা তুরাই একখানি ধর্মগ্রন্থ এবং লাল বস্ত্রখণ্ড গরুর পিঠে করে মুরুংদের কাছে পাঠিয়েছিলেন। আধা পথে এসে নির্বোধ গরু ধর্মগ্রন্থ এবং বস্ত্রখণ্ডটি খেয়ে ফেলে। ফলে তারা ধর্মগ্রন্থ থেকে বঞ্চিত হয়। তারপর থেকে তারা গরুর ওপর বিদ্বেষ পোষণ করতে থাকে। এজন্য তারা বছরে একবার গো-বধ উৎসব পালন করে। গো-বধ উৎসব পালন করার সময় তারা একটি গরুকে স্নান করিয়ে সাজিয়ে তোলে। তারপর তারা নেচে, গেয়ে, বাঁশি বাজিয়ে গরুটিকে নানা অত্যাচারের মাধ্যমে বর্শা এবং শেলে খুঁচিয়ে খুঁচিয়ে হত্যা করে। হত্যা করার পর তারা গরুটির মাংস খায়।

গফুরের মুখে একটা গল্প শুনলাম। একবার এক লোক মারা যায়। তখন ছিল বর্ষাকাল। প্রায় সপ্তাহকাল একনাগাড়ে বৃষ্টি। বৃষ্টি থামলে লোকজন তাকে সৎকারের জন্য নিয়ে যায়। তারা আগুন জ্বালানোর চেষ্টা করে। যখনই আগুন জ্বালিয়ে তার সৎকারের ব্যবস্থা করা হয় তখনই বৃষ্টি নেমে আসে। মুরুংদের লোকজন তাদের পুজনীয় গণকের কাছে যায় এবং তাদের সমস্যার কথা খুলে বলে। তখন গণক তাদের সমস্যার সমাধান বাতলে দেন। তিনি বললেন, মৃত ব্যক্তি এমন কোনো পাপ করেছে যে কারণে তাকে আগুনে স্পর্শ করছে না। যতদিন তাকে ঘরে রেখে দেয়া হবে ততদিন বৃষ্টিও থামবে না।

লোকজন বলল, তাহলে উপায়?

গণক বললেন, উপায় একটা আছে। লাশটি কলাগাছের ভেলায় করে নদীতে ভাসিয়ে দিতে হবে। তারপর বৃষ্টি থামবে।

তারা তাই করল। তারা সকলে মিলে কলাগাছের ভেলা বানিয়ে লাশটিকে শুইয়ে দিল। তারপর ভেলাটি শঙ্খ নদীতে ভাসিয়ে দেয়া হল। পরের দিন আকাশের মেঘ কেটে গিয়ে বৃষ্টি থেমে গেল। মুরুংদের এ ধরনের অনেক সংস্কার আছে যেগুলো আমরা জানি না।

ওসব কথা থাক। রাতের খাবার শেষে গফুর আমাকে লাশ দেখানোর জন্য নিয়ে গেল। যে বাড়িতে লাশটি রয়েছে ওখানে যাওয়ার পর আমার কেন জানি মনে হতে থাকল আমি কি কোনো বিয়ে বাড়িতে এসেছি? পুরো বাড়িটাতে মানুষ গিজ গিজ করছে। এখানে সেখানে তাসের আড্ডা বসেছে। আমি ওসবের তোয়াক্কা না করে লাশ দেখার জন্য ঘরের ভেতরে চলে গেলাম। একটা ঘরের মাঝখানে মেঝেতে লাশটি পুব-পশ্চিম লম্বা করে শুইয়ে রেখেছে এবং তার চারপাশে গোল করে বসে অনেকে তাস খেলছে। সেই সঙ্গে চলছে বাংলা মদের আসর। সকলে নাচছে, গাইছে, খাচ্ছে। সে এক অভূতপূর্ব দৃশ্য! আমি অবাক দৃষ্টিতে তাকিয়ে থাকলাম কারও চোখেমুখে এতটুকু শোকের ছায়া নেই। সংস্কার কী না করতে পারে! তারা যেখানে সমস্ত দুঃখ-কষ্ট ভুলে গিয়ে আনন্দে ভেসে বেড়াচ্ছে সেখানে আমার মন খারাপ করার কী আছে। মনে মনে বললাম, যে যেতে চায় তাকে হাসি-খুশি মুখে বিদায় দেয়াই ভাল।

৬
ইতোমধ্যে কারণে অকারণে আমাকে বহুবার বান্দরবানে যেতে হয়েছে। গত নভেম্বরে নতুন করে বান্দরবান ঘুরে এলাম। আমি গিয়েছিলাম কক্সবাজারে একটা গবেষণার কাজে। আমার কাজের একটা অংশ সরকারি অফিসের ওপর নির্ভরশীল ছিল। আমি সরকারি অফিস থেকে কাজ উদ্ধার করতে গিয়ে কঠিন অবস্থার সম্মুখীন হলাম। মায়ের পেটের ভেতর থেকে বাচ্চা বের করে আনা যত সহজ সরকারি অফিস থেকে কাজ উদ্ধার করে আনা তত সহজ ছিল না। আমার দরকার ছিল গবেষণা কাজের জন্য কিছু সেকেন্ডারি ডাটা সংগ্রহ করা। কেন বলতে পারব না, তারা আমাকে দিনের পর দিন নাকে রশি দিয়ে ঘুরানোর মত অবস্থা আরম্ভ করে দিল। কেউ কেউ আমার কাছ থেকে ঘুষ দাবি করে বসল। ঘুষ দিয়ে কাজ আদায় করায় আমি পক্ষপাতি ছিলাম না। ফলে আমার যা হবার হয়ে গেল। গোটা এক সপ্তাহ তাদের পেছনে ঘুরতে ঘুরতে শুক্র-শনিবার চলে এল। এই সরকারি সাপ্তাহিক ছুটির দিনে কী করব আমি কোনো কিছু ভেবে উঠতে পারছিলাম না। আমার মনে ধরল আমি সাফারি পার্কে যাব এবং একটা দিন ওখানে ঘুরাফেরা করে কাটাব। অনেকে কক্সবাজার এলে সাফারি পার্কও ঘুরে যায়। আমার কোনোবার সেই সুযোগ হয়নি। আমি শুক্রবার খুব সকালে সাফারি পার্ক চলে গেলাম। কক্সবাজার থেকে এর দূরত্ব প্রায় পঞ্চাশ কিলোমিটার। সুতরাং এক ঘণ্টার বেশি সময় আমার লাগেনি।

আমি যখন সাফারি পার্কের গেটের সামনে গিয়ে দাঁড়ালাম পুরো গেটটাকে একটা খেলনা খেলনা মনে হতে থাকল। গেটের সুউচ্চ দেয়ালের ওপর নানা প্রজাতির পাখি এবং বানরের মূর্তি দেখে আমি একরকম চমৎকৃত হয়ে গেলাম। এসব মূর্তির কোনো কোনোটাকে জীবন্ত মনে হচ্ছিল। এসব দেখে আমি ভাবতে থাকলাম, না জানি ভেতরে আরও কতকিছু আছে। আমি টিকেট কেটে ভেতরে ঢুকে পড়লাম। এখানেও দেখলাম ব্যতিক্রম নয়–বাঘ, সিংহ, হরিণ, জিরাফ, ডাইনোসর, ময়ূর ইত্যাদি পশুপাখির প্রতিমূর্তি রয়েছে। আমি আমার বন্ধু রাফায়েলকে বলেছিলাম সাফারি পার্কে যাবার কথা। সে বলেছিল, সাফারি পার্ক বাচ্চাদের জায়গা। তুমি ওখানে গিয়ে কী করবে?

আমি তার কথা বুঝে উঠতে পারিনি সাফারি পার্ককে কেন সে বাচ্চাদের বেড়ানোর উপযুক্ত জায়গা বলেছিল। সাফারি পার্কের ভেতরে বাইরের পশু-পাখির প্রতিমূর্তিগুলো দেখে আমি তার প্রমাণ পেয়ে গেলাম। আমি একাধারে সবগুলো প্রতিমূর্তি ক্যামেরাবন্দি করে ফেললাম। উদ্দেশ্য একটাই, ছবিগুলো বাড়িতে গিয়ে আমার পুত্র আপনকে দেখাব।

সাফারি পার্ক পুরোটাই ঝোপজঙ্গলে ভরা। মাঝে মাঝে উঁচু উঁচু গর্জনগাছ। তার ভেতর দিয়ে চিকন পিচঢালা রাস্তা। পুরো পার্কটায় একটা গাম্ভীর্য আছে। সীতাকুণ্ডের ইকো পার্কের সঙ্গে তার কিছুটা তুলনা চলে, যদিও ইকো পার্কে ঢুকলে উঁচু পাহাড় মাড়াতে হয়। সাফারি পার্কে তার বালাই নেই।
ডুলাহাজারা সাফারি পার্ক
‘বন্যরা বনে সুন্দর শিশুরা মাতৃক্রোড়ে।’ এখানে যে প্রাণী রয়েছে ওগুলো বনের মধ্যে থাকলেও বেমানান। প্রাণীগুলোকে রাখা হয়েছে খাঁচাবন্দি করে। ওগুলোকে ওভাবে না রেখে একেকটা জায়গা ঘিরে ছেড়ে দিলে স্বাধীনভাবে চলাফেরা করতে পারত। তখন তাদের বেশি প্রাণবন্ত মনে হত এবং দেখতেও সুন্দর লাগত। জানি না, কর্তৃপক্ষের মাথায় কী ছিল। কুমিরের থাকার জায়গাটা মানানসই। তাদের ইচ্ছেমতো বিচরণের জায়গা রয়েছে। বেশ কটা কুমিরকে দেখলাম গাছের গুড়ির মত শুয়ে আছে। বাঘ-সিংহকেও একইভাবে ছেড়ে দিলে সুন্দর দেখাত।

সাফারি পার্কের পশু-পাখি যত না আমাকে বেশি আকৃষ্ট করেছে আর চে’ বেশি আকৃষ্ট করেছে পাশে ঘন গর্জনবন। এত বড় বড় গাছের ঘন বন সচারচর চোখে পড়ে না। দুয়েকটি হরিণ দেখলাম ঝোপঝাপের আড়াল থেকে উকিঝুঁকি দিচ্ছে। এ ধরনের দৃশ্য সুন্দরবনে হঠাৎ চোখে পড়ে।
ডুলাহাজারা সাফারি পার্ক
গোটা সাফারি পার্ক ঘুরতে গিয়ে আমি ঘণ্টা দুয়েক ব্যয় করলাম। তারপর ভাবলাম এখন কী করব? নিজেকে কোথাও স্থির রাখতে পারছিলাম না। কক্সবাজার ফিরে যাব, মন থেকে সায় পেলাম না। হঠাৎ সিদ্ধান্ত নিয়ে ফেললাম বান্দরবান ঘুরে আসব। বান্দরবানের অনেক জায়গা ঘুরে এলেও নীলগিরি যাওয়া হয়নি। আমি গফুরকে ফোন করলাম। জানতে চাইলাম সে কোথায় অবস্থান করছে। সে জানাল বান্দরবানেই আছে। আমি তাকে বললাম, আঁই তোর হোটেলে এক রাইতের অতিথি অইতাম চাই। (আমি তোর হোটেলে এক রাতের অতিথি হতে চাই।)

আমার কথা শুনে সে যেন আনন্দে লাফিয়ে উঠল। আমার মনে হল আমাকে অতিথি হিসেবে বরণ করে নিতে সে অনেক দিন ধরে অপেক্ষা করছে। সে জানতে চাইল, হত্তে আইবি? (কখন আসবি?)

আমি বললাম, তোর অনুমতি পাইলে ইত্তারাই গাড়িত উইঠ্যম। আঁই এখন চকরিয়ায়। (তোর অনুমতি পেলে এখনই গাড়িতে উঠব। আমি এখন চকরিয়ায় আছি।)

সে জানাল, এখনই আয় পড়। আঁই আছি। (এখনি এসে পড়। আমি আছি।)
ডুলাহাজারা সাফারি পার্ক
আমি গাড়িতে উঠে পড়লাম। প্রথমে গেলাম কেরানি হাট। তারপর ওখান থেকে আরেকটা বাস পাল্টে বান্দরবানের বাসে উঠলাম। আমার ওখানে যেতে সব মিলিয়ে দুই আড়াই ঘণ্টা লাগল। ইতোমধ্যে গফুর আমাকে দু’ তিনবার ফোন করেছে, আমি কোন সময় কোথায় আছি জানার জন্য। আমি তার দোকানে গিয়ে তাকে পেয়ে গেলাম। সে বলল, আঁর বাইরে একখান কাম আছিল। তুই আইবি এর লাই আর ন যাই। এহন ক বান্দরবন কিল্লাই আইস্যস? (আমার বাইরে একটা কাজ ছিল। তুই আসবি এজন্য আর যাইনি। এখন বল বান্দরবান কেন এসেছিস?)

আমি অনুরোধের সুরে বললাম, কালিয়া আঁরে এক্কেনা সময় দেয়ন পরিব। আঁই এক্কেনা নীলগিরি যাইতাম চাই। না গরিত পারতি নয়। (আগামীকাল আমাকে একটু সময় দিতে হবে। আমি একটু নীলগিরি যেতে চাই। না করতে পারবি না।)

গফুর জানাল, আঁই মাফ চাই। আঁরা ব্যবসায়ী মানুষ, ইচ্ছা গইরলেও হনো মিক্কা যাইত ন পারি। আঁরার ওঅর বওত মাইষের নজর থাগে। যে কোন মুত্তুত আঁরার বিপদ অইত পারে। পাআরিরা অনেকে আঁরারে পছন ন গরে। ঈয়ান বাদেও হোটেল দেহার মত মানুষ নাই। (আমি মাফ চাই। আমরা ব্যবসায়ী মানুষ, ইচ্ছে করলেও কোথাও যেতে পারি না। আমাদের ওপর অনেক মানুষের নজর থাকে। যে কোনো মুহূর্তে আমাদের বিপদ হতে পারে। পাহাড়িরা অনেকে আমাদের পছন্দ করে না। তাছাড়া হোটেল দেখার মত মানুষ নেই।)

কথাটা সত্য বটে, পাহাড়িরা তাকে ওখান থেকে উচ্ছেদের জন্য অনেকবার দাঙ্গা-হাঙ্গামা করেছে। অনেকবার জখমও হতে হয়েছে। আমি কীভাবে তাকে বাধ্য করি যে তুই আমার সঙ্গে চল। আমি বললাম, তইলে আঁর ত আর যওন নইব। তোর এই অবস্থা জাইনলে ত আঁই ন আইসতাম। (তাহলে আমার আর যাওয়া হচ্ছে না। তোর এই অবস্থা জানলে আমি আসতাম না।)

সে রেগে গিয়ে বলল, তোর লয় কি আঁর শুধু নীলগিরি যওনের সম্পর্ক? আর হনো সম্পর্ক নাই? (তোর সঙ্গে কি আমার শুধু নীলগিরি যাবার সম্পর্ক? আর কোনো সম্পর্ক কি আমাদের নেই?)

আমি বললাম, ন থাগিব কিল্লাই? আঁর হাতত বেশি সময় নাই। কালিয়া আঁই আবার কক্সবাজার ফিরি যাইয়ুম। (থাকবে না কেন? আমার হাতে বেশি সময় নেই। আগামীকাল আমি আবার কক্সবাজার ফিরে যাব।)

সে বলল, তোর চিন্তা গরিবার হনো কারণ নাই। আঁই বেয়াক ঠিক গরি দিয়ম। বেইন্না দেইবি অনেক মানুষ নীলগিরি যার। ইতারার লয় যাইত পারিবি। (তোর চিন্তা করার কোনো কারণ নেই। আমি সব ঠিক করে দেব। সকালে দেখবি অনেকে নীলগিরি যাচ্ছে। ওদের সঙ্গে যেতে পারবি।)

সে পুনরায় বলল, এহন কতা অইল দে তুই কি বাসে যাবি, নাকি মাইক্রোতে গরি? (এখন কথা হচ্ছে তুই কি বাসে যাবি, নাকি মাইক্রোতে করে?)

আমি বললাম, কন্নান সুবিধা অইব, বাস না মাইক্রো? (কোনটা সুবিধা হবে, বাস না মাইক্রো?)

সে জানাল, বাসে গেলে থানচির বাসে ওডন পড়িব। পঞ্চাশ টেয়ার মত ভাড়া। আর মাইক্রোতে গেলে ছ শ’ টেয়া লইব। (বাসে গেলে থানচির বাসে উঠতে হবে। পঞ্চাশ টাকার মত ভাড়া নেবে। আর মাইক্রোতে গেলে ছয় শ’ টাকা নেবে।)

আমি বললাম, ঈয়ান লইয়েরে আঁর হনো মাথাব্যথা নাই। যাইত পাইরলে অইল। (সেটা নিয়ে আমার কোনো মাথাব্যথা নেই। যেতে পারলে হল।)

গফুর বলল, ইয়িন লইয়েরে আর চিন্তা ন গরি খাইতো বয়। চোখ মুখ দেইয়েরে মনে অর তোর ভোগ লাইগ্যে। (সেটা নিয়ে আর চিন্তা না করে খেতে বস। চোখ মুখ দেখে মনে হচ্ছে তোর খিদে পেয়েছে।)

সত্যি তাই। সকালে যে নাস্তা করে বেরিয়েছি পেটে আর কোনো দানাপানি পড়েনি। কিছু যে খেতে হবে সেটা আমার একবারও মনে হয়নি। গফুর একজন বয়কে ডেকে বলল, হোটেলে যিয়েন আছে একখান টেবিলে সাজা? (হোটেলে যা আছে একটা টেবিলে সাজা।)

আমি হাতমুখ ধোঁয়ার জন্য বাথরুমে গেলাম। ফ্রেশ হয়ে এলে গফুর আমাকে একটা টেবিলে নিয়ে গেল। টেবিলের সাজানো খাবার দেখে আমি তাজ্জব বনে গেলাম। কী নেই টেবিলে? আলুভর্তা, ডাল, লালশাক, মুলাশাক, বিভিন্ন পদের সবজি, ডিম, গরুর মাংস, মুরগির মাংস, ইলিশমাছ, রুইমাছ; আরও কি একটা মাছের বাটি দেখলাম যেটা সহসা চিনতে পারলাম না। আমি বয়কে ডেকে জিজ্ঞেস করলাম, তোঁয়ার কাছে আর কিছু নাই? (তোমার কাছে আর কিছু নাই?)

বয় বলল, ইলিশ এবং রুই মাছের মাথা আছে। ক্যাডা বেশি, এতরলাই ন দি। দিয়ম না? (ইলিশ এবং রুইমাছের মাথা আছে। কাঁটা বেশি, তাই দেইনি। দেব?)

আমার সৈয়দ মুজতবা আলীর দেশে-বিদেশে বইয়ের সেই প্রবাসবন্ধু আবদুর রহমানের কথা মনে পড়ে গেল। মুজতবা আলী সাহেব বিভিন্ন পদের খাবারের বহর দেখে অবাক হয়ে গিয়েছিলেন। তিনি মনে মনে ভাবছিলেন এত খাবারও কি মানুষে খায়? কিন্তু আবদুর রহমান সেটা বুঝতে না পেরে ভাবলেন খাবারের কমতি দেখে মুনিব মন খারাপ করেছেন। তাই তিনি বললেন, হুজুর, রান্নাঘরে আরও আছে।

আমি গল্পটা গফুরকে মনে করিয়ে দিলাম। সে হাসতে আরম্ভ করল। বলল, তোর জিয়ান মন চায় ঈয়ান খা। (তোর যেটা মন চায় সেটা খা।)

এতগুলো খাবারের মাঝখান থেকে কোনটা রেখে কোনটা খাই একরকম ভাবনায় পড়ে গেলাম। গফুর বলল, আঁরার গরুর মাংস রান্না ভাল। (আমাদের গরুর মাংস রান্না ভাল।)

গরুর মাংস আমার প্রিয় খাবার। কিন্তু স্বাস্থ্যগত কারণে এ লোভনীয় খাবারটা এড়িয়ে চলার চেষ্টা করি। তারপরেও এক টুকরো মাংস মুখে দিলাম। গফুর কথাটা অনাবশ্যক বলেনি। কিন্তু তার কথা রাখতে পারলাম না। আমি আলুভর্তা, ডাল, লালশাক এবং ইলিশমাছ দিয়ে আমার ভোজনপর্ব শেষ করলাম।

৭
দিনের একটা অংশ আমি গফুরের সঙ্গে ঘুরে ফিরে কাটালাম। পরের দিন খুব সকাল সকাল উঠে স্নানাদি সেরে গফুরের হোটেলে নাস্তা সেরে নিজেকে তৈরি করে নিলাম। বেরুবার সময় গফুর বলল, নীলগিরি তো যওর, ওয়ারে খওন-দওন কিছু লইওস না? (নীলগিরি তো যাচ্ছিস, সঙ্গে খাবার-দাবার কিছু নিয়েছিস?)

আমি বললাম, ব্যাগ বোঝা গরিয়েরে লাভ কী? (ব্যাগ বোঝা করে লাভ কী?)

সে বলল, নীলগিরিতে খাইবার এ্যান কিছু নাই। এ্যাডে একখান দোয়ান আছে, দাম বেশি। ভোগ লাগিলে কী খাবি? (নীলগিরিতে খাওয়ার মত এমন কিছু নেই। ওখানে একটা দোকান আছে, দাম বেশি। খিদে লাগলে কী খাবি?)

সে পুনরায় বলল, তুই এক্কেনা গরি বয়। (তুই একটু বস।)

গফুর একজন বয়কে ডেকে বলল, স্যাররে এক বোতল পানি আর পাশের দোয়ানত্তুন কউয়া কেলা ও পাউরুটি আনি দেয়। (স্যারকে এক বোতল পানি আর পাশের দোকান থেকে কটি কলা ও পাউরুটি এনে দাও।)

বয় গফুরের কথা মেনে তাই করল। আমি সব খাবার ব্যাগের ভেতর ভরে নিলাম। গফুরের খাবার দেয়ার ধরন দেখে আমার মায়ের কথা মনে পড়ে গেল। আমার মা কোথাও যাবার সময় এভাবে খাবার হাতে তুলে দিতেন। আমি ব্যাগটা কাঁধে নিয়ে রিকশায় করে বাস স্ট্যান্ডের দিকে ছুটলাম। আমি যেখানে নামলাম সেখানে সারি সারি মাইক্রো বাস দাঁড়িয়ে। আমার বেশ-ভূষা দেখে কজন গাড়িচালক ছুটে এল। তারা ধরে নিয়েছে এখানে নামা মানে আমার গাড়ির দরকার। একজন জিজ্ঞেস করল, স্যার, হডে যাইবেন। চিম্বুক না নীলগিরি? (স্যার, কোথায় যাবেন? চিম্বুক না নীলগিরি?)

আমি বললাম, নীলগিরি।

সে জানাল, আঁর গাড়িত আইয়ুন। (আমার গাড়িতে আসেন।)

আমি বললাম, ভাড়া কত?

সে বলল, ছ’ শ’ টেয়া। ইতারতুন কেয়াই কম যাইত নয়। (ছয় শ’ টাকা। এর চে’ কেউ কমে যাবে না।)

আমি বললাম, এত টেয়া তো আঁর নাই। আর কেয়াই গেলে ঈতারার লয় যাইত চাইলাম দে। (এত টাকা তো আমার নেই। আর কেউ গেলে তাদের সঙ্গে যেতে চেয়েছিলাম।)

এ সময় একজন আমাকে হাতের ইশারায় ডাকলেন। তিনি গাড়ির কেউ নন। কাপড়ে চোপড়ে লোকটি ভদ্রগোছের। আমি তার কাছে গেলে বললেন, অনে হডে যাইবেন দে? (আপনি কোথায় যাবেন?)

আমি বললাম, নীলগিরি।

তিনি বললেন, ইতারা পয়সা বেশি নিব। অনে রুমার বাস স্ট্যান্ডে যাইয়েরে থানচির বাসে গরি যওন গৈ। পয়সা কম লাগিব। সময়ও বেশি লাইগদ্য নয়। আইবার সময় আবার ঐ গাড়িত গরি আইত পারিবান। (এরা পয়সা বেশি নেবে। আপনি রুমার বাস স্ট্যান্ডে গিয়ে থানচির বাসে করে চলে যান। পয়সা কম লাগবে। সময়ও বেশি লাগবে না। আসার সময় আবার ওই গাড়িতে করে চলে আসবেন।)

আমি ভদ্রলোককে ধন্যবাদ দিয়ে একখানা রিকশা নিয়ে রুমা বাস স্ট্যান্ডে চলে গেলাম। ওখান থেকে রুমার বাস স্ট্যান্ডের দূরত্ব আধা কিলোমিটারও হবে না। বাস স্ট্যান্ডে গিয়ে দেখলাম একটা মাত্র গাড়ি। লোকজন কেউ কেউ গাড়িতে উঠে বসেছে। টিকেটের ব্যবস্থা আছে। গাড়ির লোক বলল, অনে গাড়িত উডি বইয়ুন। পরে টিকেটের ব্যবস্থা অইব। (আপনি গাড়িতে উঠে বসুন। পরে টিকেটের ব্যবস্থা হবে।)

আমি তাড়াহুড়া করে উঠে সামনের দিকের বাম পাশের একটা সিটে বসে পড়লাম। প্রায় দশ মিনিটের মাথায় পুরো গাড়ি যাত্রীদের দখলে চলে গেল। অনেকে বসতে না পেরে দাঁড়িয়ে আছে। খেটে খাওয়া মানুষের পাশাপাশি প্যান্ট-শার্ট পরা ভদ্রলোকের সংখ্যাও কম নয়। আমার পাশে পাহাড়ি এক তরুণ এসে বসল। বয়স ত্রিশ-বত্রিশের কোটায়। আমি একথা সেকথা বলার পর অল্প সময়ের মধ্যে তার সঙ্গে ভাব জমিয়ে ফেললাম। তার নাম মং চিন। সে তঞ্চংগ্যা সম্প্রদায়ের। সরকারি চাকুরে, স্বাস্থ্য বিভাগে আছে। সে তার কর্মস্থল চিম্বুকে যাচ্ছিল। আমি তার কাছ থেকে নীলগিরির লোকেশনটা জানার চেষ্টা করলাম। আমি তাকে জিজ্ঞেস করলাম, আপনি কি থানচি যাবেন?

মং চিন বলল, না, থানচি যাব না। আমি চিম্বুক থেকে একটু সামনে গিয়ে নামব। ওখানে আমার অফিস।

আমি তাকে বললাম, আমি নীলগিরি যাব। কিন্তু আমি কোনোদিন ওখানে যাইনি। কোথায় গিয়ে নামব?

সে বলল, নীলগিরি পথেই পড়বে। আপনার চিনে নিতে কোনো কষ্ট হবে না। ওখানে বাস থেকে অনেক মানুষ নামবে।

আমি মং চিনের সঙ্গে এমনভাবে কথা বলতে থাকলাম যেন সে আমার অনেক দিনের চেনা। আমি তার কাছে পাহাড়ি এবং বাঙালিদের সম্পর্ক কেমন জানতে চাইলাম। সে জানাল, এক সময় বাঙালি এবং পাহাড়িদের মধ্যে রেষারেষি ভাব ছিল। এখন আর ওই রকম নেই। আমাদের ভুললে চলবে না, বাঙালিরা আছে বলেই পাহাড়িরা সচেতন হয়েছে। একটা প্রতিযোগিতার জন্ম নিয়েছে। যেই যা বলুক, এখানে বাস করতে গেলে পাহাড়ি এবং বাঙালিদের মধ্যে একটা সুসম্পর্ক অবশ্যই গড়ে তুলতে হবে। সেটা ইতোমধ্যে তৈরি হয়ে গেছে। আমাদের মনে রাখা দরকার আমরা সকলে বাংলাদেশের মানুষ। ইচ্ছে করলেই আর বাঙালিদের সরিয়ে দেয়া যাবে না।

মং চিন আরও নানা কথা বলে যাচ্ছিল। এই তরুণকে আমার পছন্দ হয়ে গেল। আমরা কথার পিঠে কথা বলছিলাম। তার সঙ্গে আমি আরও একটা কাজ করছিলাম। আমি তো জানালার পাশে বসেছিলাম। মং চিনের কথা শুনছিলাম বটে, কিন্তু আমার দৃষ্টি ছিল বাইরে। আমার ক্যামেরা খোলা ছিল। গাড়ি চলা অবস্থায় যেখানে মন ধরেছে সেখানে ছবি তুলে যাচ্ছি। মাঝে মাঝে মং চিন আমাকে বাতলে দিতে থাকল, সামনে ভাল দৃশ্য আছে, ক্যামেরা প্রস্তুত রাখুন। মং চিনের কথা মেনে ছবি তোলায় আমি পক্ষপাতি ছিলাম না। আমি এলোপাতাড়ি ছবি তুলে যেতে থাকলাম।

আমার বান্দরবান সেই আগের মতই আছে। কোথাও সৌন্দর্যের এতটুকু হানি হয়নি। অদ্ভুত একটা জায়গা, যত দেখি তৃষ্ণা মেটার মত নয়। আমি যখন সুন্দরবন গিয়েছিলাম তার মধ্যে তেমন একটা বৈচিত্র্য খুঁজে পাইনি। কিন্তু পাহাড়ি অঞ্চল একেবারে স্বতন্ত্র। ছোট-বড় পাহাড়গুলো আপনার চোখে একেক জায়গায় একেকভাবে ধরা দিতে বাধ্য। দার্জিলিংকে আমি খাটো করে দেখি না। আমার কথা হল বান্দরবান কি তার চাইতে কোনো অংশে কম? তাহলে পয়সা খরচ করে ওসব অঞ্চলে ছুটতে হবে কেন? ঝোপঝাড়ের ভেতর দুটি বানরকে ছুটোছুটি করতে দেখলাম। মনে মনে বললাম, আমি বান্দরবানের বান্দর হব দার্জিলিং যাব না।

মং চিন বলল, আপনি যখন নীলগিরিতে নামবেন তার ঘণ্টা দুয়েক বাদে এ গাড়িটা আবার ফিরে আসবে। এই গাড়িতে করে আপনি ফেরার চেষ্টা করবেন, নইলে পরের গাড়িতে আসতে হবে। তখন আপনার অনেক দেরি হয়ে যাবে।

আমি বললাম, আমার দেরি করা যাবে না। আমাকে আবার কক্সবাজার ফিরে যেতে হবে। সুতরাং এ গাড়িটাই আমি ধরার চেষ্টা করব।

মং চিন বলল, আমিও এ গাড়িতে উঠব। আপনার সঙ্গে গাড়িতে আবার দেখা হবে। আপনি আপনার মোবাইল নাম্বারটা দিয়ে দিন। সুবিধা-অসুবিধা হলে আপনাকে ফোন করব।

আমি বললাম, আপনার ফোন করতে হবে না। আমি এই গাড়িতেই ফিরব।

চিম্বুক পাহাড় পেরিয়ে প্রায় এক কিলোমিটারের মাথায় মং চিন নেমে গেল। আমার পাশে আরেকজন ছেলে বসল। তার নাম বিপ্লব মারমা। আমি তাকে জিজ্ঞেস করলাম, তুমি কোথায় যাবে?

সে উল্টো আমাকে জিজ্ঞেস করল, আপনি কোথায় যাবেন?

আমি বললাম, নীলগিরি যাব। তুমি আমাকে একটু বলে দিয়ো আমি কোথায় নামব।

বিপ্লব বলল, আমি অতদূর যাব না। তার আগেই আমি নেমে যাব। নীলগিরি আপনাকে চিনিয়ে দিতে হবে না। আপনি নিজের থেকে চিনে যাবেন।

বিপ্লবের সঙ্গে অনেক সাঙ্গপাঙ্গ। বিপ্লব বউ নিয়ে এই প্রথম শ্বশুরবাড়ি যাচ্ছে। তাদের সঙ্গে অনেক জিনিসপত্তর। বাঁশের বেতের তৈরি করা সাত আটটা খাঁচা। প্রতিটি খাঁচায় বড় বড় দু’টি করে মোরগ। এধরনের বড় মোরগ হঠাৎ চোখে পড়ে। একটা বড় সাইজের খাসিও গাড়ির ছাদের ওপর উঠিয়ে নিল। সেই সঙ্গে চাল তরিতরকারি তো আছেই। বিপ্লবকে জিজ্ঞেস করলাম, তুমি তো শ্বশুরবাড়ি যাচ্ছ, এত জিনিসপত্তর কেন?

বিপ্লব বলল, প্রথম শ্বশুরবাড়ি যাচ্ছি তো তাই নিচ্ছি। প্রথম শ্বশুরবাড়ি গেলে সঙ্গে এসব নিতে হয়। এগুলো কেটে আমাদের রান্না করে খাওয়াবে। শ্বশুরবাড়িতে প্রথম গেলে খাবার-দাবার নিয়ে যেতে হয়, নইলে উপোস থাকতে হবে।

এ নিয়মটা আমি প্রথম জানলাম। আমি বিয়ে করেছি ঢাকার মেয়ে। কিন্তু এখানকার নিয়মকানুন কিছুই জানতাম না। বিয়ের দুদিন পর যখন আমি শ্বশুর বাড়িতে গেলাম আমার বউ ফিসফিস করে বলল, তোমাকে বাজার করতে হবে। যতদিন তুমি বাজার করে না দেবে ততদিন তোমাকে পোলাও খেয়ে থাকতে হবে।

আমি বললাম, তাহলে তো ভালই। পোলাও খেয়ে খেয়ে থাকব? কিন্তু ওটা আমার মনের কথা ছিল না। পোলাও বিরানি আমি পছন্দ করি না। বউ বলল, সব কিছুতে তোমার গোয়ার্তুমি চলবে না।

আমি জিজ্ঞেস করলাম, এটা কোন ধরনের নিয়ম? আমাকে বাজার করতে হবে কেন? আমি তো কোনোদিন বাজার করিনি।

সে বলল, এখন করতে হবে। কাল ভোরে সকলে ঘুম থেকে ওঠার আগে তুমি বাজারে চলে যাবে। তোমাকে আবার তোমার শালারা খুঁজতে যাবে। যদি ধরা পড়ে যাও তাহলে তোমাকে অর্থদণ্ড দিতে হবে।

আমি মহামুশকিলে পড়ে গেলাম। বললাম, আমাকে কী কী বাজার করে আনতে হবে?

সে বলল, বাজারের সবচে’ বড় রুইমাছটা তোমাকে কিনতে হবে। তারপর তরিতরকারি, মুরগি যা যা পাওয়া যায়। মিষ্টি এবং পান-সুপারির কথা ভুলো না যেন।

আমি একটা বড় পরীক্ষায় পড়ে গেলাম। বাজার যদি দুর্বল হয় জামাই বদনামের ভাগী হবে। আমি আমার এক দূরসম্পর্কের ভাইয়ের বাড়িতে চলে গেলাম। আমাকে এত সকালে দেখতে পেয়ে তারা রীতিমত অবাক। ভাইটি জিজ্ঞেস করল, আপনি এত সকালে!

আমি বললাম, শফি, আমি একটা সমস্যায় পড়ে গেছি। আমাকে নাকি বাজার করে শ্বশুরবাড়ি নিয়ে যেতে হবে। তুমি যদি আমাকে একটু সাহায্য না করো তো বিপদে পড়ে যাব। হাসতে হাসতে তার দম আটকে যাবার মত অবস্থা। সে বলল, আপনি তো দেখছি গ্যাড়াকলে পড়েছেন। আপনার কোনো চিন্তা করতে হবে না। এ ধরনের বাজার আমি আরও করেছি। বড় ভাইয়ের বিয়েতে তো একই সমস্যা হয়েছিল। আপনি বসে বসে টিভি দেখেন আমি বাজার করে নিয়ে আসছি। আমি শফির কথামত পাঁচ হাজার টাকা বের করে দিলাম। সে আরেকটা ছেলেকে সঙ্গে নিয়ে বাজারে চলে গেল।

ঘণ্টা দুয়েক পর যখন শফি বাজার নিয়ে ফিরে এলে আমার অবস্থা তো যাই যাই। বড় বড় দুই বস্তা বাজার। সঙ্গে বারটা মুরগি। দশ প্যাকেট মিষ্টি। আমি শফিকে বললাম, শফি, তুমি এ কী করেছ? আমি এসব জিনিস নেব কী করে?

সে বলল, আপনি নিশ্চিন্ত থাকুন। আমি আপনাকে গাড়ি ঠিক করে দেব।

আমি বললাম, বস্তার মধ্যে তুমি এত কিছু কী নিয়েছ?

শফি বলল, জানতে চান? শুনুন–আলু, মরিচ, পেঁয়াজ, লালশাক, মূলাশাক, ডাটাশাক, পুঁইশাক, করলা, চিচিঙ্গা, বরবটি, ঝিঙে, কচু, শসা, টমেটো, পেঁপে, লাউ, মিষ্টি কুমড়া, চাল কুমড়া, ঢেঁড়শ আর কত জানতে চান?

আমি অবাক চোখে তার দিকে তাকিয়ে রইলাম। সে বস্তা থেকে রুইমাছটা বের করল। বিশাল আকৃতির মাছ। একেবারে সাড়ে পাঁচ কেজি।

আমি বললাম, এত বড় মাছ তুমি কোথায় পেলে?

সে জানাল, আড়তে চলে গিয়েছিলাম। আড়ত ছাড়া এত বড় মাছ আর কোথায় পাওয়া যাবে?

আমি ভাবলাম মাছটা আমাকে দেখানোর জন্য সে বা’র করেছে। কিন্তু না। সে দোকান থেকে বেশ কিছু পঞ্চাশ পয়সা এবং এক টাকার কয়েন নিয়ে এসেছে। শফি কয়েনগুলো একটা কাঠি দিয়ে ঠেলে ঠেলে মাছের মুখ দিয়ে পেটে ঢোকাচ্ছে। আমি বললাম, শফি, তুমি এসব কী করছ?

সে বলল, ভাবি আপনাকে সব বলেছে, এটা বলেনি?

আমি বললাম, সে তো এসব কিছু বলেনি।

শফি বলল, আপনাকে ফাঁসাতে চেয়েছিল। যারা মাছ কাটবে তারা এ টাকা ভাগাভাগি করে নেবে। মাছের পেটে টাকা না পেলে আপনার কাছ থেকে জোর করে আদায় করবে। তখন আপনি বিপদে পড়ে যাবেন।

শফি যত বাজার করে এনেছে বর্তমানের চড়া বাজারে পনের হাজার টাকা লাগত। সে সবকিছু ঠিকঠাক করে একখানা বেবি টেক্সি ডেকে এনে সব উঠিয়ে দিল।

আমি যখন শ্বশুর বাড়িতে গিয়ে পৌঁছলাম আমার শালা-শালিরা ভীষণ ক্ষেপা, কেন তারা আমাকে বাজারে খুঁজে পায়নি। যাহোক, আমার কেনা তরিতরকারি দিয়ে তারা আমাকে খেতে দিয়েছিল। আজ অনেক দিন পর ব্যাপারটা আমি পাহাড়িদের মধ্যেও লক্ষ করলাম। এ নিয়ম ঢাকাইয়ারা কি পাহাড়িদের কাছ থেকে শিখল, নাকি পাহাড়িরা ঢাকাইয়াদের কাছ থেকে শিখল আমি কোনোভাবে অংক মেলাতে পারি না।

৮
নীলগিরিতে এসে বাস থামল। বড় সাইন বোর্ড দেখে আমার চিনে নিতে একটুও কষ্ট হয়নি এটা নীলগিরি। আমার সঙ্গে বাস থেকে আরও কয়েকজন যাত্রী নামল। তারপর আমরা হেঁটে হেঁটে একটা পাহাড়ের চূড়ায় উঠে গেলাম। পাহাড়টা উলঙ্গ। উলঙ্গ বলছি এ কারণে, এ পাহাড়ে কোনো গাছপালা নেই। পুরো জায়গাটি সেনাবাহিনীর নিয়ন্ত্রণে। ওখানে তাদের স্থাপনা রয়েছে। খুব সম্ভব সেনা সদস্যরাই পাহাড়ের গাছপালা কেটে সাবাড় করে ফেলেছেন। আমি বলতে পারব না এ পাহাড়ের চূড়াটিকে কেন উলঙ্গ করে রাখা হয়েছে। হতে পারে হেলিকপ্টার উঠা-নামার জন্য। গ্রীষ্মকালে যদি কোনো পর্যটক ওখানে যায় তাহলে গরমে তারা টিকতে পারবে না। শীতকাল বলে আমরা অনেকটা রেহাই পেয়ে গেলাম।

নীলগিরি জায়গাটা গোটা বান্দরবানের চে’ একেবারে ভিন্ন। এটা এমন একটা জায়গা যেখানে দাঁড়িয়ে চারপাশের পাহাড়গুলো দেখতে কোনো রকম অসুবিধা হয় না। যে পাহাড়টিতে আমরা চড়লাম ওটা একেবারে খাড়া। পাহাড়ের দু’পাশ এত নিচু যে তার গভীরতা নির্ণয় করা বড়ই দুষ্কর। মাঝখানে ফাঁকা জায়গা থাকার কারণে দূরের পাহাড়গুলোর সহজে দেখা মেলে। এ জায়গাটিকে কেন নীলগিরি বলা হয়েছে আমার অনুমান করতে একটুও কষ্ট হয়নি। সাধারণত আমরা গাছপালাকে সবুজ দেখি। কিন্তু এখানকার গাছপালা সবুজ নয়, নীলাভ। জায়গাটা কেন নীলাভ বলা মুশকিল। হয়ত নীল আকাশের প্রতিচ্ছবি এখানকার পাহাড়ে প্রতিফলিত হয়েছে।

পুরো জায়গাটাকে আমার কাছে একটা বিশালাকায় থালার মত মনে হয়েছে। চারপাশে গোলাকার উঁচু পাহাড়। তার মাঝখানে আরেকটি উঁচু পাহাড়ে দাঁড়িয়ে আমরা তা অবলোকন করছি। খোলাসা করে বলি পাহাড়টি এরকম, একটি থালার মাঝখানে উঁচু করে ভাত সাজিয়ে রাখলে ওটাকে যেভাবে দেখায়। আরও যদি বলি, আপনি সাজিয়ে রাখা সেই ভাতের ওপর দাঁড়িয়ে থালার চারপাশটা দেখছেন। ওই পাহাড়গুলো এত উঁচু যে যেন আর একটু হলে আকাশের নাগাল পাবে। আকাশের মেঘমালা পাহাড়ের গা ঘেঁষে ঘেঁষে যখন ভেসে বেড়ায় প্রকৃতি আরও অপরূপ আকার ধারণ করে। তখন মনে হতে থাকে পাহাড়গুলো আসলেই আকাশের নাগাল পেয়ে গেছে। আপনি গুণ গুণ করে গাইতে থাকবেন ‘আকাশে হেলান দিয়ে পাহাড় ঘুমায় ঐ।’

বর্ষাকালে নাকি এ দৃশ্যটা আরও অপূর্ব দেখায়। আমার আফসোস সে দৃশ্য দেখার সৌভাগ্য হয়নি। আর কখনও হবে কিনা তাও জানি না।

আমি যাবার ঘণ্টাখানেক পর সিলেট প্রযুক্তি বিশ্ববিদ্যালয়ের এক ঝাঁক তরুণের দেখা পেলাম। তাদের সঙ্গে ছিলেন একজন শিক্ষক এবং একজন শিক্ষিকা। শিক্ষকের নাম নজরুল ইসলাম। তিনি রাষ্ট্রবিজ্ঞান পড়ান। তাঁর সঙ্গে কথা প্রসঙ্গে আমার পরিচয় হয়ে গেল। আমি কিছুটা সময় তাঁর সঙ্গে কাটালাম। ভদ্রলোক বড় অমায়িক। তাঁরা সঙ্গে করে খাবার নিয়ে গিয়েছিলেন। আমাকে তাঁদের সঙ্গে খেতে আমন্ত্রণ জানালেন। আমি রাজি হতে পারিনি। কারণ তাঁদের সঙ্গে খেতে গেলে আমার সঙ্গে করে আনা খাবারের সদ্ব্যবহার করা হবে না।

আমি প্রায় দু’ ঘণ্টা নীলগিরিতে কাটিয়েছিলাম। এই সময়টুকু আমি কীভাবে খরচ করলাম একটুও টের পাইনি। প্রকৃতি মানুষকে এত আত্মভোলা করে তুলতে পারে এই প্রথম জানলাম। যদি থাকার ব্যবস্থা থাকত আমি একটা রাত ওখানে কাটিয়ে দিতাম।

হঠাৎ গাড়ির হর্ন শুনতে পেলাম। আমার বুঝতে বাকি থাকল না আমাদের সেই বাস চলে এসেছে। আমি তাড়াহুড়া করে গাড়িতে চলে এলাম। যাবার সময় গাড়ির হেলপারকে বলে রেখেছিলাম আমার সিটটা যেন খালি আসে। সে কথা দিয়েছিল, তাই হবে। আমি বিশ্বাস করিনি সে আমার কথা রাখবে। গাড়িতে উঠে দেখলাম সে আমার কথার অমর্যাদা করেনি। গাড়িতে অনেক মানুষ দাঁড়িয়ে আছে। কিন্তু আমার সিটে কেউ বসেনি।

গাড়িতে বসে চোখ বুঁজে ভাবতে থাকলাম আমি কোন জায়গায় এলাম। বাংলাদেশে এমন সুন্দর জায়গা আছে আমি আগে জানলাম না কেন! নীলগিরির সৌন্দর্য আমাকে এমনভাবে বিমোহিত করল পুরো জায়গাটা মানসনেত্রে ধারণ করে নেয়ার চেষ্টা করলাম। দীর্ঘ সময় চোখ বুঁজে থাকায় কোন সময় আমার চোখে ঘুম নেমে এল আমি টেরও পেলাম না।

আমার ঘুম ভাঙার আগে বাস চিম্বুকে চলে এল। হঠাৎ কার হাতের স্পর্শ টের পেলাম। চোখ মেলে দেখি মং চিন। আমি অবাক কণ্ঠে বললাম, মং চিন আপনি! গাড়িতে কখন উঠলেন?

মং চিন বলল, দশ মিনিট হবে। আপনাকে তো বলেছিলাম আমি এই গাড়িতে ফিরব। গাড়িতে উঠে দেখি আপনি ঘুমোচ্ছেন। তাই ইচ্ছে করেও বিরক্ত করিনি। চলুন, হালকা নাস্তা করে নেই।

আমি মোটামুটি খেয়েই গাড়িতে উঠেছিলাম। তারপরেও তাকে না করতে পারলাম না। মনে মনে ধরে নিলাম তার খিদে পেয়েছে। আমরা চিম্বুক পাহাড়ে নেমে ডিম খেলাম এবং সঙ্গে কফি। কফি পান করতে করতে সে বলল, দাদা, আপনার জন্য চারটা পেঁপে কিনে এনেছি। পাহাড়ি পেঁপে খুবই মিষ্টি। খেতে ভাল লাগবে।

আমি বললাম, আপনি পেঁপে কিনতে গেলেন কেন?

সে বলল, ঢাকায় নিয়ে যাবেন।

আমি বললাম, আমাকে তো আবার কক্সবাজার যেতে হবে। ততদিনে তো পেঁপে পঁচে যাবে।

সে বলল, বেশি পাকা নয়। দু’ চারদিন থাকলেও নষ্ট হবে না।

আমি বললাম, কত দিয়ে কিনেছেন?

মং চিন বলল, মাত্র ষাট টাকায়। গাছ থেকে পেড়ে এনেছি। এধরনের তাজা পেঁপে আপনারা ঢাকায় পাবেন না।

আমি মং চিনকে বললাম, মং চিন একটা কথা বললে রাগ করবেন না তো? পেঁপের টাকাটা আপনাকে রাখতে হবে। নইলে আমি মন খারাপ করব। আপনি আমার জন্য পেঁপে সংগ্রহ করে এনেছেন তাতেই আমি খুশি।

মং চিন ভেতরে ভেতরে মনক্ষুণ্ন হল আমার বুঝতে বাকি থাকল না। সে কোনো কথাই বলল না। আমি টাকাটা তাকে দিতেই সে বলল, নাস্তার টাকাটাও কি আপনি দেবেন?

তার কথায় আমার হাসি পেয়ে গেল। আমি বললাম, না, নাস্তার পয়সা আপনি দেবেন।

গাড়িতে উঠতেই মং চিন আমাকে একটা চটের ব্যাগ ধরিয়ে দিয়ে বললেন, আপনার পেঁপে।

আমি তো পেঁপে দেখে তাজ্জব বনে গেলাম। অনেক বড় সাইজের পেঁপে। ঢাকাতে এগুলো একেকটা আশি থেকে এক শ’ টাকা বিক্রি করবে। মং চিন আমার পাশে এসে বসল। আমি পাহাড়ের দিকে নির্বাক তাকিয়ে আছি। মং চিন বনাঞ্চলের কোন জায়গাটির নাম কী বলে যেতে থাকল। গোটা পথটায় সে আমার একজন গাইড হিসেবে কাজ করল। এক সময় আমরা বান্দরবান শহরে এসে গেলাম। গাড়ি থেকে নেমে মং চিন বলল, দাদা, আপনি এখন কোথায় যাবেন?

আমি বললাম, আমি আমার বন্ধুর কাছে যাব।

মং চিনের মুখমণ্ডলে একরকম কালো ছায়া নেমে এল। সে বলল, দাদা, সত্যি বলতে কী আপনাকে আমার খুব পছন্দ হয়েছে।

আমি বললাম, এটা আমার ভাগ্য।

সে আমাকে বলল, আপনাকে একটা প্রস্তাব দিলে গ্রহণ করবেন?

আমি বললাম, বলুন?

সে জানাল, পাহাড়ে আমার পঁচিশ একর জায়গা আছে। আপনি যদি রাজি হন আমরা দুজনে মিলে ওই জায়গায় রাবার অথবা আমের চাষ করতে পারি। আমরা খুবই লাভবান হব। কাজটা করলে আমি সব সময় আপনাকে কাছে পাব। তাতে আমারও উপকার হবে। আমাকে যদি বিশ্বাস না হয় আপনি লিখিত একটা চুক্তি করতে পারেন।

আমি মং চিনকে বললাম, আপনি আমাকে এত অল্প সময়ের মধ্যে কাছের মানুষ হিসেবে গণ্য করে ফেললেন এজন্য ধন্যবাদ। আমাকে একটু ভাবতে দিন। আমি অবশ্যই আপনার প্রস্তাবের কথা ভাবব।

মং চিন আর কোনো কথা বলল না। আমরা দুজন দুদিকে চলে গেলাম। আমাদের দেখা হয়েছে অনেকদিন হয়ে গেল। এখনও আমাদের সম্পর্ক অটুট আছে। মং চিন প্রায়ই ফোন করে আমার খবরাখবর নেয়।

ওসব কথা থাক। মং চিন যখন চলে গেল আমার মনটা কেমন যেন ভারাক্রান্ত হয়ে গেল। নিজেকে স্থির রাখার মত অবস্থা আমার ছিল না। আমার যাওয়ার কথা গফুরের হোটেলে। তারপর তার কাছ থেকে বিদায় নিয়ে সোজা কক্সবাজারে চলে যাওয়া। আমি কেমন জানি বান্দরবানের মনোরম প্রাকৃতিক সৌন্দর্যের কাছে হার মেনে গেলাম। আমি একখানা অটো রিকশা নিয়ে মেঘলা পর্যটন এলাকায় চলে গেলাম। পাগল না হলে এধরনের কাজ কি কেউ করে? আমার মনে হচ্ছিল আমি তো একবার মেঘলার প্রেমে পড়েছিলাম। ওই জায়গা না দেখে আমি যাই কী করে। আমার বারবার জানতে ইচ্ছে হচ্ছিল মেঘলার কি আগের সৌন্দর্য আছে, নাকি কালের স্রোতে তার রূপ-যৌবন হারিয়ে ফেলেছে। যাবার পথে একটা সাইন বোর্ড চোখে পড়ল। পাহাড়ে বসবাসরত বাঙালি, মারমা, চাকমা, ম্রো, তঞ্চংগ্যা, খুমি, খেয়াং, লুসাই, পাংকুয়া, বম, ত্রিপুরা সম্প্রদায়ের দম্পতির ছবিটি আমাকে বেশ আকৃষ্ট করল। আমি গাড়ি থামিয়ে সাইন বোর্ডটির একটা ছবি তুললাম। আমার ছবি তোলা দেখে ড্রাইভার হাসল। বলল, স্যার, ছবি থেকে ছবি না তুলে পাহাড়ে গিয়ে আসল মানুষের ছবি তোলেন। তাতে আপনাকে কেউ বাধা দেবে না।
মেঘলা

আমি মনে মনে বললাম, তা করতে পারলে ভাল হত। কিন্তু আমার হাতে সময় এবং সুযোগ কোনোটাই নেই।
চিম্বুকের পথে পাহাড়ের ভেতর প্রবাহিত শঙ্খ নদী

আমি টিকেট কেটে মেঘলায় ঢুকে পড়লাম। প্রথম দেখায় মনে হল মেঘলা আগের মতই আছে। তার কোথাও একটুও সৌন্দর্যহানি ঘটেনি। সরকারও বাড়তি কোনো যত্ন নেয়নি। শুধু একটা কেবল কারের ব্যবস্থা করে দিয়ে দুটি পাহাড়ের মধ্যে সংযোগ স্থাপন করেছে। মন্দ কী, কিছু একটা তো করেছে। পাহাড়ি মেয়েরা কয়েকটি টং দোকান দিয়ে বসেছে। সেখানে কিছু পাহাড়ি ফল বিক্রি করছে তারা। ফলের মধ্যে আছে ডাব, জাম্বুরা, পেয়ারা, পেঁপে, তেতুল এবং কিছু আচার। পর্যটন এলাকার ভেতর বলে এখানে দাম একটু বেশি। তবে ঢাকা কিংবা চট্টগ্রাম শহরের মত নয়। আমার তৃষ্ণা পেয়েছিল। আমি বিশ টাকায় একটা ডাব কিনে খেলাম।

তারপর পুরো মেঘলা পর্যটন এলাকাটি একটা চক্কর দিয়ে বেরিয়ে পড়লাম। এছাড়া আমার উপায় ছিল না। আমাকে আবার কক্সবাজার ছুটতে হবে।
মেঘলা
গেটের বাইরে আসার সঙ্গে সঙ্গে অটো রিকশা পেয়ে গেলাম। কোনো রকম দরদাম না করে একটাতে উঠে পড়লাম। গফুরকে ফোন করে দিলাম হোটেলে থাকিস। আমি এখুনি আসছি।

খুব অল্প সময়ের মধ্যে আমি গফুরের হোটেলের সামনে গিয়ে নামলাম। আগে থেকে আমার জিনিসপত্র গুছানো ছিল। গফুর বলল, সারাদিন তো এ্যান কিছু ন খস। চারগুয়া ভাত খাই ল। (সারাদিন তো তেমন কিছু খাসনি। চারটে ভাত খেয়ে নে।)

আমি না করলাম না। পেটে একরকম খিদে অনুভব করছিলাম। বয় টেবিলে খাবার এনে দিলে তাড়াহুড়ো করে চারটে খেয়ে নিলাম। আমি যখন বেরিয়ে যাচ্ছিলাম গফুরের ছোট ভাই তাহের একটা চটের ব্যাগ ধরিয়ে দিল। আমি বললাম, এত বড় ব্যাগ কেয়া? (এত বড় ব্যাগ কেন?)

সে বলল, ব্যাগের ভিতর অনর কঁইয়া আছে। আর ওগ্যা কন্নাল, এক কেজি জলপাই, আর দুই কেজি বিনি চইল। (ব্যাগের ভেতর আপনার পেঁপে আছে। আর একটা জাম্বুরা, এক কেজি জলপাই এবং দু’ কেজি বিন্নি চাল।)
মেঘলা
এত বড় একটা ব্যাগ বহন করে নিয়ে যেতে হবে, আমি মন থেকে সায় পাচ্ছিলাম না। কিন্তু উপায়ও ছিল না। ভালবেসে কেউ কিছু দিলে তার তো একটা দাম আছে। সুতরাং তাকে না বলি কী করে। তাহের একটা রিকশা ডেকে ব্যাগটা উঠিয়ে দিল। ঘড়ির দিকে তাকালাম, প্রায় পাঁচটা বাজে। আর দেরি নয়। সবার কাছে বিদায় নিয়ে আমি রিকশায় চড়ে বসলাম।

পরিশিষ্ট
সম্প্রতি আমি আমার অফিসের কাজে চকরিয়া গিয়েছিলাম। আমার সঙ্গে ছিল তিন তরুণ–সাজ্জাদ, সুজন এবং মহিদুল। সাজ্জাদ বলল, এখানে খুব কাছে একটা ট্যুরিস্ট স্পট আছে। আমাদের কর্মস্থল থেকে মাত্র ১৬ কিলোমিটার। বাসে যাওয়া যায়। জায়গাটার নাম মিরিঞ্জা, বান্দরবানের লামা থানায়। আপনি যদি অনুমতি দেন অবসর সময়ে আমরা জায়গাটা দেখে আসতে চাই।

আমি বললাম, ওই জায়গা সম্পর্কে কারও ধারণা আছে?

সাজ্জাদ বলল, আমার একবার যাবার সুযোগ হয়েছিল। খুব সুন্দর জায়গা।

আমি বললাম, আপনারা একা যাবেন কেন, আমাকেও নিয়ে যাবেন?

একদিন আমরা বাসে করে বিস্তীর্ণ রাবার বাগান পাড়ি দিয়ে মিরিঞ্জায় চলে গেলাম। অপূর্ব এক সুন্দর জায়গা। এ জায়গাটি মেঘলার চে’ কোনো অংশে কম নয়। যেহেতু আমি মিরিঞ্জাকে মেঘলার সঙ্গে তুলনা করলাম তার আর ব্যাখ্যা বিশ্লেষণ করার প্রয়োজন বোধ করছি না। অনেকে কক্সবাজার বেড়াতে গিয়ে সাফারি পার্ক দেখতে যান, তাদের বলি, আপনারা একই সঙ্গে মিরিঞ্জা ঘুরে আসতে পারেন। এতে আপনার কষ্টের চে’ আনন্দের পাল্লা ভারি হবে বলে আমার বিশ্বাস।

(শেষ)
</doc>