<doc>সুন্দরবন: এক সবুজ বস্ত্রখণ্ড!
নূরুল আনোয়ার | ৭ আগস্ট ২০১১ ৯:২২ অপরাহ্ন

সুন্দরবন নামটি শুনে আসছিলাম ছোটকাল থেকে। প্রথম সুন্দরবন সম্পর্কে পরিচয়টা পাই যখন আমি ক্লাস নাইনে পড়ি। ভূগোল বিষয়টা আমার ক্লাসে অন্তর্ভুক্ত ছিল। তখন আমি সুন্দরবনের সঙ্গে পরিচিত হই। আমার শিক্ষক নূরুল ইসলাম সাহেব ভূগোল পড়াতেন। তিনি কোনদিন সুন্দরবন যাননি। কিন্তু তিনি সুন্দরবন সম্পর্কে আমাদের এমন ধারণা দিতেন মনে হত তাঁকে নিয়মিত ওখানে যেতে হয় এবং সবকিছু তাঁর নখদর্পণে।


কচিখালিতে নিরাপত্তা রক্ষী আবদুর রাজ্জাকের নেতৃত্বে নৌকায় পর্যটকবৃন্দ।

ওখানে বিশাল বিশাল বাঘ বাস করে। হরিণ খেয়ে তারা বেঁচে থাকে। তবে তাদের প্রিয় খাবার নরমাংস। বন তো নিরাপদ নয়ই, নদীও বিপজ্জনক। কারণ ডাঙায় বাঘ জলে কুমির। সুতরাং মনুষ্য স্বাধীনতা নেই বললেই চলে। নদীতে মাছ ধরতে গিয়ে জেলেরা কুমিরের খপ্পরে পড়ে। আবার বনে কাঠ কাটতে গিয়ে, গোলপাতা আহরণ করতে গিয়ে এবং মৌচাকের মধু সংগ্রহ করতে গিয়ে তারা বাঘের ভোগের সামগ্রীতে পরিণত হয়। এমন একটা ভয়ঙ্কর জায়গার নাম কেন সুন্দরবন হল অনেকদিন আমার মাথায় সান্ধাতে চায়নি। কিন্তু ইসলাম স্যারের চাপের কারণে ওখানকার কিছু গাছপালার নাম মুখস্ত করতে হয়েছিল। সুন্দরী, গেওয়া, কেওড়া, গরান, গোলপাতা এধরনের আরও কিছুর নাম আমাদের পরীক্ষার খাতায় লিখতে হয়েছিল।

আমার মনে পড়ে আমরা এসএসসি পরীক্ষা পাশ করে কলেজে ভর্তি হতে গিয়েছিলাম। তখন কলেজে ভর্তি হওয়ার ব্যাপারে খুব একটা কড়াকড়ি ছিল না। ভর্তি-ইচ্ছুক ছাত্রছাত্রীদের কলেজের শিক্ষকেরা কিছু মৌখিক পরীক্ষা জিজ্ঞেস করতেন মাত্র। আমরা ভর্তি পরীক্ষার সম্মুখীন হয়েছিলাম। আমার এক সহপাঠী আবদুল জব্বার। সে এখন চন্দনাইশ উপজেলার চেয়ারম্যান। তাকে একজন পরীক্ষক ভূগোল থেকে প্রশ্ন করেছিলেন, সুন্দরী কী?

সে জবাব দিয়েছিল, সুন্দরী মানে রূপসী নারী।

পরীক্ষক পুনরায় জিজ্ঞেস করলেন, কোথায় পাওয়া যায়?

জব্বারের তাৎক্ষণিক জবাব, বিশ্বের সর্বত্র সুন্দরীদের দেখা মেলে।

পরীক্ষা বোর্ডের সকলে হাসিতে ফেটে পড়েছিলেন। আমার বন্ধুর জবাব শুনে আমারও হাসি পেয়েছিল। আমি কেন হাসলাম পরীক্ষক সাহেব প্রশ্নটা আমাকেও করলেন। বললেন, সুন্দরী মানে কী?

আমি তড়িৎ জবাব দিলাম, একটি গাছের নাম।

তিনি আবার প্রশ্ন করলেন, কোথায় পাওয়া যায়?

আবারও তাৎক্ষণিক জবাব, এ গাছ সুন্দরবনে জন্মায়।

পরীক্ষক মাথা ঝাঁকালেন। কিন্তু প্রশ্নের উত্তর জানারও একটা বিড়ম্বনা আছে সেটা আমার জানা ছিল না। তিনি পুনরায় জিজ্ঞেস করলেন, সুন্দরবনটা কোথায়?

আমি বললাম, বাংলাদেশে।

তাঁর ফের প্রশ্ন, সেই তো আমিও জানি। কিন্তু কোন জেলায় সেটা বলতে পার?

আমি জবাব দিতে পারিনি।

তিনি আমাকে ঘাটাঘাটি করেননি। কিন্তু মজার ব্যাপার হল আমরা দু’জনেই ওই কলেজে ভর্তি হওয়ার সুযোগ পেয়েছিলাম। কিন্তু ওই কলেজে পড়ার সুযোগ আমার হয়নি। আমাকে ঢাকায় এসে একটি কলেজে ভর্তি হতে হয়েছিল।

যা হোক, ওই সময় থেকে সুন্দরবন দেখার একটা ইচ্ছে আমার মধ্যে জাগ্রত হয়েছিল। দীর্ঘ সময় আমি স্বপ্নটা লালন করে এসেছি, কিন্তু সুন্দরবন যাবার সুযোগ আমার হয়নি। ঢাকায় এসে আমি প্রথম ইউক্যালিপটাস গাছের সাক্ষাৎ পেয়েছিলাম। কিন্তু নাম জানতাম না। এ গাছটা আমাদের দেশে বেশিদিন থেকে নয়। গাছটা প্রথম দেখে আমি আকর্ষণবোধ করেছিলাম। আমি অচেনা একজন লোককে জিজ্ঞেস করেছিলাম, গাছটার নাম কী?

তিনি আমাকে বৃক্ষবিশারদের মত করে জবাব দিয়েলিলেন, সুন্দরী গাছ।

আমি বিশ্বাস না করে পারিনি। গাছটিকে সুন্দরী ভাববার অনেক কারণই বিদ্যমান রয়েছে। গাছটি ধবধবে সাদা না হলেও ফর্সা তো বটেই। পুরো গাছটির গড়ন বৈদ্যুতিক থামের মত একেবারে সোজা। ঝুলে ঝুলে থাকা চিরল চিরল পাতাগুলো এত সুবিন্যস্ত যে আমি অভিভূত না হয়ে পারি না। আরও একটা বৈশিষ্ট্য গাছটার মধ্যে লক্ষ করে থাকবেন, প্রবল বাতাসে গাছটির মাথা একেবারে মাটিতে নুইয়ে পড়ে, তারপরেও সহজে ভাঙে না। ব্যতিক্রম হয় তখনই যখন সে গায়ে-গতরে মহীরূহ আকারে রূপ নেয়। পরে জেনেছিলাম গাছটির নাম ইউক্যালিপটাস। গাছটা সুন্দর বটে, কিন্তু কোনো কাজে আসে না। তারপরেও মানুষ সেটি না জেনে রোপণ করে। ব্যাপারটি এরকম, যেমন বেশি সুন্দর বিড়াল ইঁদুর ধরে না।

সেই যে সুন্দরবন দেখার প্রবল বাসনা মনের মধ্যে রোপিত হয়েছিল সেটি বহুদিন আর হয়ে ওঠেনি। যতবারই আমি ওখানে যাবার মনস্থির করেছি মন থেকে সায় মেলেনি। ভয়ঙ্কর জীবজন্তু, জলদস্যু এবং দুর্ভেদ্য বনের কথা যখন আমার মাথায় চারা দিয়ে উঠত মনের সুপ্ত বাসনা আপনা আপনি লোপ পেয়ে যেত। অনেকদিন ধরে বন্ধুদের নিয়ে একটা দল করে সুন্দরবনে যাব সেই চিন্তা করে আসছিলাম। কিন্তু বন্ধু-বান্ধবদের কথা শুনে মনে হয়েছে জঙ্গল দেখে পয়সা খরচ করার কোনো অর্থ হয় না।

সুন্দরবনে যারা একা যায় তারা বনের গহীনে ঢুকতে পারে না। মংলা বন্দরের বন বিভাগ থেকে পাশ নিয়ে ইঞ্জিন চালিত নৌকায় করে কেউ কেউ একদিনের জন্য সুন্দরবন ঘুরতে যায়। তারা সকালে রওয়ানা দিয়ে বিকেলে ফিরে আসে। সুন্দরবন আরম্ভ হবার কয়েক কিলোমিটার এগিয়ে গেলে হাড়বাড়িয়া। এখানে বন বিভাগের একটি অফিস আছে। শুনেছি ওখানে মিঠা পানির একটা পুকুরও আছে। যারা একদিনের জন্য যায় ওপর্যন্ত গিয়ে ফিরে আসে। ওখানে কোনো দোকানপাট নেই। যারা যায় শুকনো খাবার দাবার সঙ্গে করে নিয়ে যায়। সুতরাং যারা একা একা কিংবা দুয়েকজন মিলে নৌকোয় করে ওই পর্যন্ত গিয়ে সুন্দরবনের গল্প করে, বঙ্গোপসাগর পর্যন্ত ঘুরে এসেছে যারা তাদের কাছে তা হাস্যকর মনে হবে।

হাড়বাড়িয়া পর্যন্ত যাদের ঘুরে আসার সৌভাগ্য হয়েছে তাদের ব্যাপারটা যেন দুধের স্বাদ ঘোলে মেটানোর মত। আমি এক সময় ও পর্যন্ত যাবার জন্যও প্রস্তুত ছিলাম। সেই সুযোগও আমি করে উঠতে পারিনি। কারণ আমার সাহসের অভাব ছিল।

দুই হাজার সাত সালে সুন্দরবন সিডরের আঘাতে তছনছ হয়ে গিয়েছিল। পত্রপত্রিকা এবং টেলিভিশনের পর্দায় যা দেখেছি আমি শিউরে না উঠে পারিনি। কথা উঠেছিল সুন্দরবনের দুর্লভ প্রাণী রয়েল বেঙ্গল টাইগার এবং হরিণের বংশধরেরা আর বেঁচে থাকার কথা নয়। তাছাড়া সুন্দরবনের গাছপালার যে ক্ষয়ক্ষতি হয়েছে সেটা আগের জায়গায় ফিরে আসার জন্য পঞ্চাশ বছর অপেক্ষা করতে হবে। আমার বুক ফেটে কান্না এসেছিল। আমি তো আর পঞ্চাশ বছর বাঁচব না এবং সুন্দরবনের সৌন্দর্য দেখার সৌভাগ্যও আর কোনোদিন হবে না।

আমি বহু ধর্মগ্রন্থ পড়েছি। ওইসব গ্রন্থ থেকে আমি স্বর্গ এবং নরক সম্পর্কে অনেক কিছু জেনেছি। স্বর্গের দুর্লভ পুরস্কার এবং নরকের ভয়ানক যন্ত্রণার কথা অনুমান করার সুযোগ আমার হয়েছে। নরকের কথা বাদ দিলাম। আমি যদি কোনো পুণ্যবলে স্বর্গে যাই সেখানে অসম্ভব রকম পুরস্কার আমি পাব। পবিত্র কোরানে তো উল্লেখ রয়েছে বেহেশতবাসীরা স্বর্গোদ্যানে সর্বদা বিচরণ করবেন। কিন্তু স্বর্গোদ্যানের তেমন একটা বিবরণ নেই। হতে পারে আমাদের পৃথিবীর নৈসর্গিক দৃশ্যগুলোর চাইতে ওগুলো আরও বেশি সুন্দর। কিন্তু আমাদের পৃথিবীর সৌন্দর্যের যে লীলাভূমি রয়েছে ওগুলো তো আর স্বর্গে গিয়ে পাব না। হোক না ওগুলো স্বর্গের উৎকৃষ্টমানের উদ্যানগুলোর চাইতে নিকৃষ্ট। আমি যদি পৃথিবীর নিকৃষ্টমানের নৈসর্গিক দৃশ্যগুলো না দেখে যাই স্বর্গের সেই উৎকৃষ্টমানের উদ্যানগুলোর তুলনা করব কীভাবে? কোনো কিছুর উৎকৃষ্টতার প্রমাণ তখনই মেলে যখন তার চাইতে নিচু মানের জিনিসটির সঙ্গে তুলনা করা চলে। কিন্তু আমার সামর্থ্য এত সীমিত যে বিশ্বের কথা দূরে থাক, আমার বাংলাদেশের জায়গাগুলোও ঘুরে দেখার সুযোগ হয় না। হায় আমার ঈশ্বর, এই কষ্ট আমি কীভাবে সামলাব!

সিডরের পরে কোলকাতায় আমি একটা সাহিত্যসভায় দাওয়াত পেয়েছিলাম। দাওয়াতটি আমি সানন্দে গ্রহণ করেছিলাম। দাওয়াতটি মূখ্য কারণ হলেও আরও দুয়েকটি কাজের কথা আমাকে ভাবতে হয়েছিল। আমার শারীরিক অবস্থা ভাল ছিল না। বাংলাদেশে অনেক ডাক্তার দেখিয়েছি বটে, কিন্তু আমি আমার রোগের কোনো কূলকিনারা করতে পারিনি। আমার একজন ভাল ডাক্তার দেখানো খুবই দরকার ছিল। কোলকাতা গিয়ে একজন ডাক্তার দেখাব এটা ছিল তার একটা কারণ। দ্বিতীয় কারণটি ছিল ভারতের কিয়দংশ বেড়িয়ে আসা।

আমি প্রথমে কোলকাতা গেলাম। বাংলাদেশ থেকে আমি একজন বিখ্যাত ডাক্তারের নাম জেনে গিয়েছিলাম। তিনি বেল ভিয়্যু হাসপাতালে বসেন। তাঁর নাম সুব্রত মৈত্র। আমি যখন কোলকাতা যাই তখন তিনি দেশের বাইরে ছিলেন। এক সপ্তাহ পর তিনি দেশে ফিরবেন। এই ফাঁকে আমি মুম্বে হয়ে পুনে অবধি ঘুরে এলাম। আমার সঙ্গী হিসেবে ছিলেন বন্ধু ড. চিন্ময় হাওলাদার। কোলকাতায় ফিরে আমি ড. মৈত্রের দেখা পেয়ে গেলাম। আগে থেকে তিনি জেনে গেছেন আমি বাংলাদেশ থেকে এসেছি। আমি তাঁর কাছে আমার রোগের বয়ান করতেই তিনি আমাকে থামিয়ে দিয়ে বললেন, রোগের কথা পরে শুনব। আগে বাংলাদেশের কথা বলুন। সিডর তো আপনাদের অনেক ক্ষয়ক্ষতি করে গেল। সুন্দরবনের অবস্থাটা কী বলুন তো?

আমি বললাম, পত্রপত্রিকা এবং টেলিভিশনের খবরে দেখেছি আগামী পঞ্চাশ বছরেও সুন্দরবন আগের সৌন্দর্য ফিরে পাবে না।

তিনি আমাকে পুনরায় প্রশ্ন করলেন, আপনি কখনও সুন্দরবন গিয়েছেন?

আমি জবাব দিলাম, না।

তাঁর চোখের মুখের হাভভাব দেখে মনে হল তিনি আমার কথায় সন্তুষ্ট হতে পারেননি। তিনি আমাকে প্রশ্ন ছুঁড়ে দিলেন, নিজের দেশকে বুঝি পছন্দ হয় না?

আমি বললাম, তা হবে না কেন?

তিনি ঠোঁট বাঁকিয়ে বললেন, তা যদি হয় আগে বাংলাদেশকে না দেখে ভারত দেখার ইচ্ছে হল কেন?

আমি কোনো জবাব দিতে পারিনি। তাঁর কথায় আমি আমতা আমতা করতে থাকলাম।

তিনি পুনরায় বললেন, আগে নিজের দেশকে জানুন, তারপর অন্য দেশকে। এতে করে একটা কাজ হবে নিজের দেশকে অন্য দেশের সঙ্গে তুলনায় আনা সহজ হবে। সুন্দরবন যদি আগামী পঞ্চাশ বছরে আগের রূপ ফিরে না পায় ওখানকার নয়নাভিরাম সৌন্দর্য থেকে আপনি বঞ্চিত হবেন। আপনি যদি সৌন্দর্যপিপাসু হয়ে থাকেন সুন্দরবনের জন্য আপনার আফসোস করা উচিত। অবশ্য আপনি তো সুন্দরবন যাননি, আপনি কী হারিয়েছেন তা বুঝবেন কী করে?

সুব্রতবাবুর কথায় আমার মনটা হতাশায় নিমজ্জিত হয়ে গিয়েছিল। আমি কেন সিডরের আগে সুন্দরবনে যাইনি সেই আফসোস আমাকে বহুবার করতে হয়েছে। আমি জেনে গেছি সুন্দববন আগের সুন্দরবন নেই। তারপরেও যখন পৃথিবীর প্রাকৃতিক সপ্তাশ্চর্য নির্বাচনে ভোটের আহ্বান করল আমি সুন্দরবনকে ভোট দিলাম। কিন্তু মনের মধ্যে একটা অপরাধবোধ কাজ করতে থাকল। আমি সুন্দরবনকে স্বচক্ষে না দেখে কেন ভোট দিতে গেলাম। সে কি আমার দেশের বলে? অনেকটা তাই। কিন্তু সুন্দরবন যখন প্রাথমিক ভোটে সপ্তাশ্চর্যের তালিকায় উঠে এল আমি উল্লাসে ফেটে পড়তে চাইলাম। আমার গলা ফাটিয়ে বলতে ইচ্ছে করল, আমার সুন্দরবনের জৌলুশ একেবারে হারিয়ে যায়নি। আমার সুন্দরবন এখনও বিশ্বের সেরা ম্যানগ্রোভ বন। সুতরাং আমি যদি সুন্দরবনে যাই আমার ঠকার সম্ভাবনা একেবারে ক্ষীণ।

আমি মনে মনে স্থির করে ফেললাম এই বছরই আমি সুন্দরবন যাব। কিন্তু আমার ব্যস্ততা, সুযোগ এবং আর্থিক টানাপোড়েনের কারণে সময় করে উঠতে পারছিলাম না। তার মানে ব্যাটে-বলে এক করা দুষ্কর হয়ে দাঁড়িয়েছিল। এরই মধ্যে আমার কাজের খাতিরে আমাকে কয়েকবার কক্সবাজার যেতে হয়েছিল। আমার একমাত্র বউ শিল্পী বায়না ধরে বসল সে আবার সেন্টমার্টিন যাবে। তাকে দেখলাম সে একরকম সেন্টমার্টিনের প্রেমে পড়ে গেছে। সেন্টমার্টিন ঘুরে এলাম এক বছরও হয়নি। এরই মধ্যে আবার সেন্টমার্টিন যাওয়াটা আমি যুক্তিযুক্ত মনে করলাম না। সেন্টমার্টিন আমারও মন্দ লাগে না। কিন্তু ওখানকার কিছু মানুষের প্রতারণার কথা ভাবলে আমার সেন্টমার্টিনে যাওয়ার ইচ্ছে লোপ পেয়ে যায়। যা হোক, শিল্পীকে বললাম, দ্বিতীয়বার সেন্টমার্টিন যাবার কোনো অর্থ হয় না। তার চে’ বরং আগামী ঈদের ছুটিতে আমরা নতুন একটি জায়গায় ঘুরে আসি।

সে বলল, ঘুরে ফিরে দুয়েকটা জায়গা ছাড়া বাংলাদেশে আর কোথায় নতুন জায়গা আছে?

আমি তাকে বললাম, আমি তো বাংলাদেশের প্রায় গ্রামে-গঞ্জে ঘুরেছি। পুরো বাংলাদেশটাই দেখার মত। কথা হল, দেখার মত চোখ তোমার আছে কি না।

সে বলল, আমার চোখ শরৎবাবুর মত। মেঘকে মেঘ ছাড়া আর কিছু দেখি না। আমি মেঘের সৌন্দর্য দেখতে রাজি আছি, কিন্তু মেঘের ভেতর থেকে আমাকে অন্যকিছু আবিষ্কার করতে নিয়ে যেও না।

আমি বললাম, আমি স্থির করেছি আগামী ঈদের ছুটিতে সুন্দরবনে যাব।

আমি দেখলাম আমার প্রস্তাবটা তার মনে ধরেছে। সে বলল, এই কদিনের ছুটিতে সুন্দরবন ঘুরে আসা কি সম্ভব?

আমি বললাম, কেন নয়? দরকার মনে করলে অফিস থেকে দুয়েকদিনের ছুটি চেয়ে নেব।

আমরা সিদ্ধান্ত নিয়েছিলাম অক্টোবরের মাঝামাঝি সময়ে। ঈদ আসতে আরও একমাস বাকি। সুন্দরবনে যাচ্ছি, ব্যাপারটি শিল্পী রাষ্ট্র করে ফেলল। তার ভেতরে একটা ভয় কাজ করছিল। আমি সব সময় আমার সিদ্ধান্তে অটল থাকতে পারি না। নানা ব্যস্ততার কারণে অনেক সময় আমাকে সিদ্ধান্ত পাল্টাতে হয়। সে পুত্র আপনকে পক্ষে টেনে নিয়ে তার দল ভারি করল। তার পরিকল্পনা পরিষ্কার, তার দাবি প্রত্যাখান করলেও পুত্রের দাবির কাছে আমি হার মানব। আমার পুত্র বয়সে খাটো হলেও সে বেশ হিসেবি হয়ে উঠেছে। সে সুন্দরবনে যাবার দিনক্ষণ গণনা করতে লেগে গেল। তার উৎসাহ আমাকে এ ব্যাপারে আরও বেশি মনযোগী করে তুলল।

২
সুন্দরবন সম্পর্কে যারা অল্প-বিস্তর জ্ঞান রাখে আমি ওসব বন্ধু-বান্ধবদের শরণাপন্ন হতে লেগে গেলাম। সকলেই একটা কথা বলল, নিজে উদ্যোগী হয়ে ওখানে যাওয়া যাবে না, তাতে ভয় এবং ভোগান্তি দুটোরই সম্ভাবনা থেকে যাবে। মাঝখানে তোমার টাকা খরচ ছাড়া কাজের কাজ কিছু হবে না। ঢাকা শহরে পর্যটন এলাকায় নিয়ে যেতে অনেক প্রতিষ্ঠান কাজ করছে। তুমি তাদের সঙ্গে যোগাযোগ কর। তারা প্যাকেজে তোমাদের সুন্দরবন দেখার সুযোগ করে দেবে।

আমি আমাদের অফিসের নাসরিন আপার শরণাপন্ন হয়েছিলাম। তাঁর তিনটি জিনিসের বাতিক আছে। প্রথমটা যদি বলি, সেটা হল নানা পত্রিকা থেকে রান্নার রেসিপি সংগ্রহ করা। ওগুলো কেবল সংগ্রহের জন্য সংগ্রহ নয়। মাঝে মধ্যে তিনি ওসব নিয়ে পরীক্ষা-নিরীক্ষাও চালান। এমনও দেখা গেছে, ওসব রেসিপি মেনে রান্না করে সহকর্মীদের মাঝে বিলিও করেছেন। আরেকটা জিনিস আমি তাঁর মধ্যে দেখেছি, তিনি পত্রপত্রিকা থেকে বিভিন্ন ডাক্তারের প্রেসক্রিপশান সংগ্রহ করে থাকেন এবং ওগুলো তিনি মনোযোগ সহকারে পড়েন। কারণ একটা হতে পারে, তাঁরা স্বামী-স্ত্রী প্রায় অসুস্থ থাকেন। এ অসুস্থতা হয়ত তাঁকে এই প্রেসক্রিপশানগুলো সংগ্রহে আগ্রহী করে তুলে থাকবে। তিনি ওষুধ দিতে পারেন না বটে, কিন্তু কোনো লক্ষণ দেখা দিলে কী রোগ হয় সেটা ভাল করে জানেন। ঢাকা শহরের অনেক নামকরা ডাক্তারের নামও তাঁর নখদর্পণে। আমাদের অফিসের কেউ কোনো রকম অসুস্থতা বোধ করলে তারা তাঁর কাছে ছুটে যান। তিনি সাধ্যমত তাদের সাহায্য করেন। আমি তো মাঝে মধ্যে তাঁকে ডাক্তার নাসরিন বলে সম্বোধন করি।

শেষের যেটি করেন, পত্রপত্রিকায় কোনো ভ্রমণকাহিনি দেখলে তা তিনি কেটে রাখেন এবং বেশ মনোযোগ দিয়ে পড়েন। এই ভ্রমণকাহিনিগুলো ওসব জায়গায় বেড়াতে যাবার জন্য তাঁকে কিছুটা সহায়তা করে বৈ কি। তিনি ওসব লেখা থেকে অভিজ্ঞতা নিয়ে অনেক জায়গায় গিয়েছেন। একবার দেখলাম, তিনি দার্জিলিং এবং নেপাল ঘুরে এসে একটা দীর্ঘ ভ্রমণকাহিনি লিখে ফেলেছেন। লেখাটি ‘সংবাদ’ পত্রিকায় ধারাবাহিকভাবে ছাপা হয়েছিল। একদিন আমি তাঁকে গিয়ে ধরলাম, নাসরিন আপা, সুন্দরবন যাব, কিন্তু কীভাবে?

তিনি অভিজ্ঞ পর্যটকের মত আমাকে অনেক কথা বলে যেতে থাকলেন। আমি বললাম, ওসব আমার কোনো কাজে আসবে না। আপনি আমাকে বলে দিন কাদের সঙ্গে আমি যোগাযোগ করব?

তিনি বললেন, আমার কাছে বেশ কিছু প্রতিষ্ঠানের ফোন নম্বর আছে। আপনি ওদের সঙ্গে যোগাযোগ করতে চাইলে আপনাকে এনে দিতে পারি। নম্বরগুলো এখন আমার হাতের কাছে নেই।

আমি বললাম, আপনি আগামীকাল নিয়ে আসবেন।

নাসরিন আপা পরদিন সত্যি সত্যি আমার জন্য বেশ কিছু প্রতিষ্ঠানের ফোন নম্বর নিয়ে এলেন। নম্বরগুলো হাতে পেয়ে আমি এভারগ্রীণ ট্রাভেলস নামের একটা অফিসে ফোন করলাম। তারা জানাল, প্রতিষ্ঠানটি প্যাকেজ ট্যুরের কাজ করে। প্যাকেজে তারা ট্যুরিস্টদের একটা নির্দিষ্ট সময়ের জন্য নিয়ে যায় এবং ঘুরিয়ে নিয়ে আসে। তাদের অফিস উত্তরায়। প্রতিজনের জন্য তারা সাড়ে নয় হাজার টাকা দাবি করল। আমার বাড়ি থেকে ওই প্রতিষ্ঠানের দূরত্ব এবং টাকার অংক দুটোই আমার কাছে ভারি মনে হল। আমি আরেকটি প্রতিষ্ঠানের সঙ্গে যোগাযোগ করলাম। তার নাম সুন্দরবন হলিডেজ ট্যুরস। ফোন করতেই স্বীকার করল তারা ট্যুরিস্টদের নিয়ে কাজ করে। তাদের অফিস কলাবাগানের পান্থপথের মোড়ে। যোগাযোগের দিক দিয়ে প্রতিষ্ঠানটি আমার মনে ধরল। টাকা-পয়সার কথা জিজ্ঞেস করতেই তারা জানাল, আপনি আমাদের অফিসে আসুন, তারপরে কথা বলা যাবে। আপনার অফিস তো কাছে। আমাদের সঙ্গে না যান, কিন্তু এক কাপ চা খেয়ে যেতে তো আপনার আপত্তি থাকার কথা নয়।

ভদ্রলোকের কথা আমার ভাল লেগে গেল। তাকে মনে হল একজন অমায়িক লোক। আমি অফিস শেষে তার কর্মস্থলে গিয়ে হাজির হলাম। কলাবাগানের মোড়ে হলেও অফিসটি চিনে নিতে আমাকে বেশ বেগ পেতে হয়েছিল। প্রতিষ্ঠানটি ঢাকাতে একেবারে নতুন বলা যায়। আগে তারা খুলনা থেকে কাজ করত। সম্প্রতি তারা ঢাকায় অফিস গড়েছে। তখনও তারা কোথাও একটা সাইন বোর্ডও টানায়নি। আমি লোকেশন জানতে ওই প্রতিষ্ঠানে ফোনের পর ফোন করে যেতে থাকলাম। তারা জানাল গ্রীণ লাইন বাস কাউন্টারের ঠিক ওপরে চারতলায়। ভবনটির সামনে কোনো সিঁড়ি নেই। পেছনে গিয়ে চিকন একটা সিঁড়ি বেয়ে ওপরে যেতে হয়। আমি তাই করলাম।

অফিসটি নতুন করেছে তা দেখলে বোঝা যায়। ভেতর থেকে তার সিটকিনি আঁটকানো। অফিসের দরজার সঙ্গে কম্পিউটারে ছাপা একটা কাগজ সাঁটানো। তাতে লেখা সুন্দরবন হলিডেজ ট্যুরস। আমি দরজার কড়া নাড়লাম। চিকন গড়নের হালকা বয়সের একটা ছেলে এসে দরজা খুলে দিল। জিজ্ঞেস করলাম, এটাই কি সুন্দরবন হলিডেজ ট্যুরসের অফিস। ছেলেটি মাথা নেড়ে জবাব দিল, জ্বি। ভেতরে এসে বসুন।

অফিসঘরটা বেশ ছিমছাম। দু’ দুটো টেবিল, চার পাঁচখানা চেয়ার। পুরো মেঝে কার্পেটে মোড়ানো। ঘরের দেয়ালগুলোতে সুন্দরবনের নানা দৃশ্য। তাতে রয়েছে রয়েল বেঙ্গল টাইগার এবং হরিণের ছবি। একটা বড় জাহাজের ছবি। নাম তার এম ভি খেয়াপার। পরে জেনেছি এই জাহাজটি তাদের নিজস্ব এবং এই জাহাজে করেই ট্যুরিস্টদের সুন্দরবন ঘুরিয়ে ঘুরিয়ে দেখানো হয়। সাইনবোর্ডবিহীন এই ঘরে ঢোকার আগ পর্যন্ত এটিকে আমি একটা ভূয়া প্রতিষ্ঠান হিসেবে আঁচ করে আসছিলাম। এধরনের ঘটনা তো আকছার ঘটছে। হজ্বযাত্রীদের নিয়ে কত ট্রাভেল এজেন্সি টালবাহানা করে। গাঁটের টাকা কেড়ে নিয়ে প্রতিষ্ঠানসহ লাপাত্তা হয়ে যায়। আর এরা তো সামান্য ট্যুরিস্ট ব্যবসায়ী। নানা ধরনের নেতিবাচক প্রশ্ন আমার মধ্যে কাজ করছিল। এতে দোষের কিছু আছে বলে আমি মনে করি না। কিন্তু ঘরটিতে ঢোকার পর আমার ধারণা পাল্টে গেল।

কোনো কাজ করতে গেলে আগে বিশ্বাসযোগ্যতা অর্জন করতে হয়। এজন্য যে কোনো অফিসের ডেকোরেশনটা বড় একটা কার্যকরী ভূমিকা পালন করতে পারে। সুন্দরবন হলিডেজ ট্যুরসের অফিসের ভেতরে ঢুকে সেই বিশ্বাসটুকু আমার গাঢ় হয়েছে। ছেলেটিকে জিজ্ঞেস করলাম, অফিসের লোকজন কোথায়?
ছেলেটি বলল, একটু অপেক্ষা করুন। এখনি এসে পড়বেন।

কিছুক্ষণ পর একজন লোক বেরিয়ে এলেন। তার পরনে থ্রি কোয়ার্টার সাইজের একটি প্যান্ট। গায়ে একটা সাধারণ গেঞ্জি। তিনি ঘুম থেকে উঠে এসেছেন বোঝা গেল। হাত মিলিয়ে পরিচয় দিলেন তার নাম মাহমুদ। তিনি এই প্রতিষ্ঠানের কেউ নন। বেনাপোলে তার ব্যবসা আছে। তিনি বন্ধুর কাছে বেড়াতে এসেছেন। এতক্ষণে মনে হল এ পুরোটা অফিস নয়। বাড়ির একটা ঘরকে তারা অফিস হিসেবে ব্যবহার করছেন। আরও কিছুক্ষণ পর একজন মানুষ বেরিয়ে এলেন। তিনি এ প্রতিষ্ঠানের মালিক। তার পরনে ভদ্রগোছের পোশাক। কিন্তু তিনি চেহারা-সুরত এবং গায়ে-গতরে একজন খেটে খাওয়া মানুষের মত। লাবণ্যের ছিঁটেফোটাও তার চেহারার মধ্যে নেই। তিনি যে প্রচণ্ড রকম পরিশ্রম করেন তার শরীরখানা সাক্ষ্য দেয়। তিনি শেকহ্যান্ড করে পরিচয় দিলেন, তার নাম আতিয়ার রহমান বাবুল। সকলে তাকে বাবুল বলে ডাকে। আমি তাকে বললাম, আমি সুন্দরবনে যেতে চাই। আমাকে কী করতে হবে বলুন।
তিনি বললেন, সুন্দরবনে আপনি নিশ্চয় যাবেন। তার আগে একটু চা খান। আমি আপনাকে চায়ের দাওয়াত দিয়েছিলাম।

তিনি তার সিগারেটের প্যাকেটটাও আমার দিকে বাড়িয়ে ধরলেন। ডাক্তারের নিষেধ থাকা সত্ত্বেও আমি তা প্রত্যাখান করতে পারলাম না। চা খেতে খেতে তিনি জানতে চাইলেন, আপনি কী করেন?

আমি জবাব দিলাম, সামান্য একটা চাকরি করি। এক-আধটু লেখালেখির অভ্যাস আছে। বলতে পারেন শখের বশে।

তিনি একটুখানি বিস্মিত হয়ে বললেন, আপনি লেখক!

আমি হেসে বললাম, অনেকে বলে, কিন্তু আমি বুঝতে পারি না। আপনিও যদি আমাকে লেখকগোত্রের একজন মনে করেন আপনার কাছ থেকে খানিকটা সম্মান দাবি করতে পারি, না কি?

তিনি বললেন, নিশ্চয়, নিশ্চয়!

আমি বললাম, তাহলে বলুন, আমাকে কী করতে হবে? আমি আমার বউ এবং আমার ছোট একটা পুত্রসহ আপনার অতিথি হতে চাই। মনে রাখবেন, কবি-লেখকদের চুলোয় কিন্তু নিয়মিত আগুন জ্বলে না। একবেলা খেয়ে দুবেলার কথা ভাবতে হয়।

বাবুল সাহেব বললেন, আপনি তো আমাকে লজ্জায় ফেলে দিলেন। আমরা প্রতিজনের কাছ থেকে সাড়ে আট হাজার টাকা করে নেই। বাচ্চাদের বেলায় থার্টি পার্সেন্ট লেস করে দেই। অন্যান্য প্রতিষ্ঠানে গিয়ে দেখতে পারেন, আমাদের চাইতে আর কেউ শস্তায় কাজ করে না।

আমি বললাম, আপনারা আগে সাড়ে সাত হাজার টাকা নিতেন।

তিনি বললেন, নিতাম। সেটা আমরা অস্বীকার করব না। জানেন তো জিনিসপত্রের অনেক দাম বেড়ে গেছে। তাছাড়া আপনি যাচ্ছেন ঈদের প্যাকেজে। টাকা তো একটু বেশি গুণতেই হবে। আর দু’ চারদিন অপেক্ষা করুন, দেখবেন আপনি কোনো প্রতিষ্ঠানে গিয়ে সুযোগ পাবেন না।

আমি বললাম, টাকা পয়সার ব্যাপারটা না হয় পরে খোলাসা করা যাবে। তার আগে আপনার প্যাকেজের সুযোগ সুবিধাগুলো কী বলুন।

তিনি বললেন, আপনি দু’ রাত তিনদিন জাহাজে অর্থাৎ সুন্দরবনে কাটাবেন। আপনাদের জন্য এসি গাড়ি গ্রীণ লাইন ঠিক করা আছে। ঈদের পরদিন নভেম্বরের আঠার তারিখ রাত আটটায় এখান থেকে আপনারা রওয়ানা দেবেন এবং একুশ তারিখ রাতে একই গাড়িতে ঢাকায় চলে আসবেন। খুব ভোরে আমরা খুলনা শহরে গিয়ে পৌঁছে যাব। গাড়ি সরাসরি লঞ্চঘাটে চলে যাবে। ওখান থেকে আপনি উঠে পড়বেন জাহাজে। যে কদিন থাকবেন থাকা-খাওয়া সব জাহাজে হবে। তার মানে এ কদিন আপনাকে পানিতে ভাসতে হবে।

ব্যাপারটা ভাবতে আমার বেশ লাগল। একনাগাড়ে তিনদিন দু’ রাত পানিতে ভাসব এটা কম কী। একবার কোলকাতা থেকে মুম্বে যাবার সময় দু’ রাত একদিন ট্রেনে চড়ার সৌভাগ্য হয়েছিল। এধরনের ভ্রমণ একটুখানি কষ্টকর। তারপরেও এগুলোর তো একটা রোমাঞ্চ আছেই। আমি একনাগাড়ে তিনদিন দু’ রাত জাহাজে থাকব কথাটা ভাবতেই আমার শরীরে একরকম শিহরণ খেলে গেল।

বাবুল সাহেব আমাকে খাবারের তালিকাটা দেখালেন। কোন বেলায় ইলিশ, কোন বেলায় ভেটকি, কোন বেলায় চিংড়ি, কোন বেলায় কোরাল, কোন বেলায় সামুদ্রিক পাঙাসসহ আরও নানা মাছের উল্লেখ রয়েছে তাতে। প্রতি বেলায় মুরগি এবং খাসির মাংসও প্রায়শ থাকবে। সকালের নাস্তায় থাকবে পরোটা, কোনো কোনোদিন খিচুড়ি। সেই সঙ্গে থাকবে নানা ধরনের ফল ও মিষ্টি জাতীয় খাবার। চা-কফিরও পর্যাপ্ত ব্যবস্থা রয়েছে। আপনি যখন ইচ্ছে পান করতে পারবেন। সুন্দরবনের মধুর কথা বলতেও তিনি ভুল করেননি। প্রতিদিন দু’বেলা নাস্তা এবং দু’বেলা ভাত। প্রতি বেলায় রয়েছে খাবারের বৈচিত্র্য। ভোজন রসিকদের জন্য এটা একটা বড় পাওয়া বটে। কিন্তু খাবারের প্রতি লোভ আমার কোনোকালে ছিল না। বাবুল সাহেব যখন খাবারের ফিরিস্তি দিয়ে যাচ্ছিলেন আমি বরাবরই এড়িয়ে যেতে চেষ্টা করলাম। আমি তাকে বললাম, খাবারটা আমার কাছে মুখ্য নয়। সুন্দরবন দেখতে যাচ্ছি। খাবারটা আমার দরকার আছে, কিন্তু রাজকীয় খাবারের দরকার আমার নেই। আপনি যদি সুন্দরবনটা ভালভাবে দেখাতে না পারেন আমাকে নিয়ে লাভ নেই।

তিনি আমাকে বললেন, আপনি আগে কখনও সুন্দরবন গিয়েছেন?

আমি এক কথায় জবাব দিলাম, না।

তিনি বললেন, তাহলে আপনি ভালমন্দের কী বুঝবেন? আমরা কয়েকটা পয়েন্টে যাব। প্রথমে যাব কচিখালি। ওখান থেকে পরদিন যাব জামতলী সী-বীচ। তারপর কটকা। তারপরের দিন যাব হিরণ পয়েন্টে। এবারের প্যাকেজের বড় আকর্ষণ হল রাসমেলা। এটা দেখার ভাগ্য খুব কম মানুষের হয়। আমাদের প্যাকেজটা তিথির সঙ্গে একেবারে মিলে গেছে। সুতরাং মেলা দেখার সুযোগটা আপনি পাবেন। আপনি একটু আগে বলেছিলেন, একজন লেখক হিসেবে কোনো সম্মানি দাবি করতে পারেন কি না। সেক্ষেত্রে বলি, আপনার যদি অনুসন্ধিৎসু মন থাকে তাহলে আমাদের লোকজন আপনাকে ডিঙ্গি নৌকায় করে বাড়তি কিছু জায়গায় নিয়ে যাবে, যেখানে আমাদের জাহাজ যাবার কোনো সুযোগ নেই। তবে এটাও বলে রাখি, সেটা সম্ভব হবে যদি আমাদের হাতে বাড়তি সময় থাকে। আমার কেমন জানি মনে হচ্ছে আপনার জানার আগ্রহটা খুব বেশি। এবার যদি আপনাকে বাড়তি সুযোগ না-ও দিতে পারি সামনে একটা বিদেশী টিম যাবে। তাদের সঙ্গে আমরা আপনাকে এক করে দেব। তখন আপনার সকল খরচ আমরা বহন করব। ওরা ওখানে অনেকদিন থাকবে। তারা গোটা সুন্দরবনকে খুঁটিয়ে খুঁটিয়ে দেখার চেষ্টা করে। সরকার নিজেই তাদের নিরাপত্তার ব্যবস্থা করে।

আমি তাকে বললাম, ওটা অনেক পরের কথা। এখন আমাকে কী করতে হবে সেটা বলুন?

বাবুল সাহেব বললেন, আপনার বাচ্চাটাকে আমরা বিনা পয়সায় নিয়ে যাব। আর আপনাদের দু’জনের খরচ পড়বে সতের হাজার টাকা। আপনারা ষোল হাজার টাকা দেবেন। বাসে বাচ্চাটাকে আপনারা কোলে করে রাখবেন। তার খাওয়া-দাওয়ার ব্যবস্থাও আমরা করব। এ ব্যাপারে আপনাদের কোনো রকম দুশ্চিন্তা করতে হবে না।

তিনি আমাদের জাহাজের কয়েকটি ফ্যামিলি কেবিনের ছবি দেখালেন। তারপর বললেন, আপনারা পছন্দ করুন, কোনটাতে থাকবেন।

আমি বললাম, যেটা আপনি ভাল মনে করেন সেটাই দিন। তাতে আমার কোনো আপত্তি নেই। তবে ব্যাচেলারদের মাঝে কোনো কেবিন দেবেন না।

তিনি বললেন, আপনি নিশ্চিন্ত থাকুন।

আমি তাকে অনুরোধ করে বললাম, বাসে আমাদের সিটগুলো সামনে রাখার চেষ্টা করবেন। গাড়িতে আমার বাচ্চা বমি করে।

তিনি নিশ্চয়তা দিলেন–সামনের দু’ সিটের পেছনের সিটে আপনারা বসবেন।

বাবুল সাহেবের কথা আমার মনঃপুত হল। তাকে জিজ্ঞেস করলাম, জাহাজে কোনো দোকানপাট আছে কি না?

তিনি বললেন, না, সেই সুযোগ নেই। তার দরকারও নেই। আমরা যা দেই তাতে আপনার ভালভাবে চলে যাবে। দু’টি জিনিস আপনি সেখানে পাবেন। একটা হল সিগারেট, অন্যটা সুন্দরবনের মধু। কেউ অসুস্থতা বোধ করলে তার জন্য প্রাথমিক চিকিৎসার ওষুধপথ্যও আমরা দিয়ে থাকি। অনেকে মশার উপদ্রবের কথা চিন্তা করে দুশ্চিন্তায় ভোগেন। সুন্দরবনে মশার উপদ্রব খুবই কম। আর মশা থাকলেও কেবিনে ঢোকার সুযোগ নেই। কেবিনের জানালায় নেট বসানো আছে। আপনার বাচ্চার কোনো রকম শুকনো খাবারের প্রতি দুর্বলতা থাকলে ওগুলো সঙ্গে করে নিয়ে যেতে পারেন। তবে ওগুলো কোনো কাজে আসবে বলে মনে হয় না।

বাবুল সাহেবের পরামর্শ শুনে আমি খুবই প্রীত হলাম। পরদিন গিয়ে আমি তাকে দশ হাজার টাকা জমা দিয়ে দিলাম।

সুন্দরবন যেতে আরও পনের দিন বাকি। ইতোমধ্যে আমাকে যেতে হল টাঙ্গাইলের কালীহাতি উপজেলায় আমার অফিসের কাজে। যাবার আগের দিন আমি জ্বরে আক্রান্ত হলাম। জ্বরের শরীর নিয়ে আমাকে কালীহাতি যেতে হল। শরীর খারাপ, তারপরেও মনের জোরটা আমাকে ওখানে যেতে কিছুটা উৎসাহ যোগাল। না গিয়েও উপায় ছিল না। অফিসের নির্দেশ কাজটা বেশ জরুরি। ওটার ওপর নির্ভর করবে সামনে কদিন পর যে সেমিনার হবে তার কার্যক্রম। আমাদের থাকার কোনো জায়গা নির্দিষ্ট করা ছিল না। ডাকবাংলোটা আগে থেকে অন্যদের দখলে চলে গেছে। আমার সঙ্গে ছিলেন আমাদের অফিসের ফারুকী ভাই। তিনি তার এক আত্মীয়কে ধরে ইউএনওকে দিয়ে বন বিভাগের রেস্ট হাউজে থাকার ব্যবস্থা করলেন। সে এক বড় ইতিহাস।

থাক ওসব কথা। আমি ওখানে থেকে অসুস্থ শরীর নিয়ে কাজ করে যাচ্ছিলাম। কালীহাতি বাজারে খাবারের কোনো ভাল হোটেল নেই। আমরা একটা হোটেলে গিয়ে দুপুরের খাবার খেয়েছিলাম। কিন্তু হোটেলের খাবার রুচিসম্মত ছিল না। পোড়া তেল দিয়ে রান্না করা দেখলে বোঝা যায়। তরকারির ওপর এক ইঞ্চি পরিমাণ তেল ভেসে আছে। তার ওপর মরিচের আধিক্য এত বেশি ছিল যে ঝালের তোড়ে আমার কান পর্যন্ত গরম হয়ে গেল। আমি চট্টগ্রামের মানুষ। আমাদের একটা বদনাম আছে, আমরা বেশি ঝাল খাই। বগুড়ারও এরকম বদনাম আছে। কিন্তু টাঙ্গাইলের খাবার খেয়ে মনে হল তারাও পিছিয়ে নেই।

এমনিতে জ্বরের কারণে আমার মুখে রুচি ছিল না। তার ওপর আমাকে এ খাবার খেতে হল এবং পেটে পীড়া বাঁধিয়ে ফেললাম। প্রথম প্রথম পেটটা একটু একটু ব্যথা করছিল। দু’দিন না যেতেই আমি ভয়ানক গ্যাস্ট্রিকে আক্রান্ত হয়ে পড়লাম। প্রশ্ন জাগতে পারে গ্যাস্ট্রিক এমন কী রোগ? আমিও তাই ভাবতাম। কিন্তু এ কী! আমার বুক পিঠ এমন ব্যথা করতে থাকল যে চিৎকার করে কান্না আরম্ভ করে দিলাম। তার তিনদিন আগে আমি ইটিটি করিয়েছিলাম। তাতে খারাপ কোনো ফল আসেনি। ইটিটি না করালে আমাকে ধরে নিতে হত আমি হার্টের সমস্যায় আক্রান্ত রোগী। আমার সহকর্মী ফারুকী ভাই বলে যেতে থাকলেন, ঘাবড়াবার কোনো কারণ নেই, এটা গ্যাস্ট্রিকের ব্যথা। কিন্তু এখানে ডাক্তার পাব কোথায়! তার সঙ্গে কিছু এন্টাসিড ট্যাবলেট ছিল, এমনকি একটা সার্জেলও। ওগুলোতে কোনো কাজ হল না। পরের দিন কোনো রকমে কাজ শেষ করে ঢাকায় চলে এলাম।

আমি আমার বন্ধু ডাক্তার ইকবাল কবিরের শরণাপন্ন হলাম। তাঁকে সব ভেঙে বলার পর তিনি সঙ্গে সঙ্গে ইনজেকশন পুশ করলেন। আরও কিছু ওষুধপথ্য লিখে দিলেন। একদিন পর ব্যথা কিছুটা সহ্যের মধ্যে চলে এল। ব্যথা জিনিসটা কী ভয়ঙ্কর আমি যেন মৃত্যুকে সামনে থেকে দেখতে পেয়েছিলাম।
ঘরে এসে দেখি আমার বউ-বাচ্চা দু’জনেই জ্বরে আক্রান্ত হয়ে শয্যাশায়ী। আমার বাচ্চা জ্বরের ঘোরে বলতে থাকল, পাপা, আমরা কি সুন্দরবনে যাব না?

আমি বললাম, অবশ্যই যাব।

সে বলল, কিন্তু আমরা যে সকলে অসুস্থ।

আমি বললাম, তার আগেই আমরা সুস্থ হয়ে উঠব।

মংলার কাছে মালবাহী জাহাজ

তাকে বললাম বটে, কিন্তু সুস্থ যে হয়ে উঠব তার ভরসা করতে পারছিলাম না। কারণ আর দু’দিন পর ঈদ। ঈদের পরদিন আমাদের সুন্দরবন যেতে হবে। কীভাবে সম্ভব! মাঝখানে তিনদিন মাত্র সময়। পরের দিন অসুস্থ শরীর নিয়ে অফিসে গেলাম। আমি যে সুন্দরবন যাচ্ছি এটা অফিসের প্রায় সকলে জানতেন। আমি অফিসে ঢোকার সঙ্গে সঙ্গে অনেকে বলে বসলেন, আপনার সুন্দরবন যাওয়া হচ্ছে না। অফিস কারও কোনো রকম ছুটি মঞ্জুর করবে না। একেবারে ঊর্ধ্বতন কর্তৃপক্ষের নির্দেশ। সুন্দরবন যেতে হলে আমাকে একুশ এবং বাইশ তারিখ দুদিনের ছুটির দরকার ছিল। কিন্তু অফিস একুশ তারিখ জরুরি মিটিং ডেকে বসে আছে। সকলের উপস্থিতি আবশ্যক। আমি ভেতর থেকে চুপসে গেলাম। খুব বেশি আহতও হইনি। কারণ পরিবারের আমরা সকলে ছিলাম অসুস্থ। খারাপ লাগছে সুন্দরবন হলিডেজ ট্যুরসকে দশ হাজার টাকা অগ্রিম দিয়েছিলাম। সে টাকাটা গচ্চা যাবে। সেটাকেও আমি বড় করে দেখিনি। আমার পুত্র আপনকে নিরাশ করতে হবে সেটাই আমাকে ভীষণভাবে পীড়া দিতে আরম্ভ করল। আমি বুঝতে পারি, আমরা যদি সুন্দরবনে না যাই আপন মানসিকভাবে ভীষণরকম ভেঙে পড়বে।

আমি দুপুরবেলা আমার অফিসের কর্তা ড. হোসেন জিল্লুর রহমানের সামনে গিয়ে দাঁড়ালাম। তাঁর কাছে গিয়ে আমি কোনোদিন কোনো কাজে নিরাশ হইনি। এবারও তিনি নিরাশ করবেন না সেটা আমি জানি। কিন্তু মিটিংটার প্রতি সকলের মত আমারও অনেকটা দায়িত্বশীল হওয়া উচিত। আমি আমার সমস্যার কথাটা ড. জিল্লুরকে খুলে বলার চেষ্টা করলাম। তাঁকে বললাম, স্যার, আমি একটা সমস্যায় পড়ে গেছি।

তিনি জানতে চাইলেন, কী সমস্যা?

আমি বললাম, এই ঈদের ছুটিতে আমি একবার সুন্দরবন ঘুরে আসব নিয়ত করেছিলাম।

আমার কথা শেষ না হতেই তিনি বললেন, যাবে, কিন্তু সমস্যার কথা বলছ কেন?

আমি বললাম, আমি যদি সুন্দরবনে যাই আমার আরও বাড়তি দু’দিন ছুটির দরকার।

তিনি পুনরায় বললেন, ছুটি লাগলে নেবে?

আমি বিনয়ের সঙ্গে বললাম, কিন্তু আমি তো অফিসের মিটিংয়ে উপস্থিত থাকতে পারব না।

তিনি হেসে বললেন, সেটা নিয়ে তোমাকে চিন্তা করতে হবে না। আমি মিটিং পিছিয়ে দেব।

তাঁর প্রতি আমার মনটা কৃতজ্ঞতায় ভরে উঠল। মানুষের জীবনে এমন কিছু ছোট ছোট ঘটনা ঘটে ওগুলোকে তুচ্ছ করে দেখার কোনো অবকাশ নেই। ড. জিল্লুরের এ সহানুভূতিটুকু আমার মানসপটে অনেকদিন জাগরূক হয়ে থাকবে।

৩
সতের তারিখ ঈদ। আঠার তারিখ রাত সাড়ে আটটায় কলাবাগান থেকে আমাদের বাস ছাড়বে। বাবুল সাহেব খুলনা চলে গেছেন। তিনি ওখান থেকে সকালবেলা ফোন করে জানিয়ে দিলেন আমি যেন ভুল না করি।

আমাদের শরীর কিছুটা সুস্থ বটে, কিন্তু গাড়িতে দীর্ঘপথ পরিভ্রমণ করার মত অবস্থা আমাদের কারও ছিল না। আমি আমার বন্ধু ডাক্তার ইকবাল কবিরের শরণাপন্ন হলাম। আমি তাঁকে বোঝাতে চেষ্টা করলাম, আমাদের শরীরের যে অবস্থা আমরা ঢাকার বাইরে যেতে পারি কি না।

ইকবাল ভাই নৈরাশ্যবাদে বিশ্বাসী নন। ক্যান্সার রোগীকেও তিনি আশার বাণী শোনান। হতে পারে ডাক্তার বলেই কঠিন রোগকে তিনি সকলের কাছে সহজভাবে উপস্থাপন করেন, যাতে রোগীরা মানসিকভাবে স্বস্তি পান। তিনি আমাকে জানালেন, তোমরা এমন কি অসুস্থ যে ঢাকার বাইরে যেতে পারবে না। ভয়ানক হার্টের রোগীও বিশ্বের এপ্রান্ত থেকে ওপ্রান্তে ছুটে যায়। তোমাকে ও দলের বলব না, কিছু কিছু মানুষ আছে রোগকে ফ্যাশন হিসেবে নেয়। তোমার ভয় পাবার কিছু নেই। আমি কিছু ওষুধ লিখে দিচ্ছি।

তিনি জ্বরজারির জন্য দিলেন নাপা এক্সট্রা, ঠাণ্ডার জন্য দিলেন এ্যালাট্রল, আমাশয়ের জন্য দিলেন ফ্লাজিল, পাতলা পায়খানার জন্য দিলেন নিওফ্লক্সিন ও ওরস্যালাইন, গ্যাস্ট্রিকের জন্য দিলেন সার্জেল, টেনশন ফ্রি রাখার জন্য দিলেন ফ্রেনজিট, শ্বাসকষ্টের জন্য দিলেন কনটিন, রাতে যাতে ভাল ঘুম হয় তার জন্য দিলেন জিওনিল। বাচ্চার জন্য একটা কাশির সিরাপ লিখে দিতেও তিনি ভুল করেননি।

মোটামুটি একটা ফার্মেসি তিনি আমার কাঁধে চাপিয়ে দিলেন। আমি আশ্বস্ত হলাম, যে রোগই আসুক অন্তত সামাল দিতে পারব। তিনিও আমাকে সান্ত্বনা দিয়ে বললেন, এর বাইরে বিশ্বে আর কোনো ওষুধ নেই। তুমি এখন নিশ্চিন্তে সুন্দরবন ঘুরে আসতে পার। তবে একটা কথা মনে রাখবে ভাজা-পোড়া এসব খাওয়া চলবে না। তরকারিতে তেল-মরিচের আধিক্য দেখলে পরিষ্কার পানিতে ধুইয়ে খাবে।

ইকবাল ভাইয়ের পরামর্শ শিরোধার্য।

আমার কিছু ব্যক্তিগত সমস্যার কারণে আমাকে ঢাকা শহরের একপ্রান্তে থাকতে হয়। মাতুয়াইলে আমার বাসস্থান। ওখান থেকে ঢাকা শহরের অন্যান্য এলাকায় যাওয়া একরকম কষ্টসাধ্য ব্যাপার। যাত্রাবাড়ির ওপর দিয়ে যারা হরহামেশা চলাফেরা করেন তারাই বুঝবেন ওই এলাকা কতটুকু মনুষ্যবাস-উপযোগী। আমাকে প্রতিদিন ওই এলাকার চেহারা দেখতে হয়। যাত্রাবাড়ির যানজটের কথা মনে পড়লে আমি শিউরে না উঠে পারি না। তারপরেও আমাকে ওখানে থাকতে হয়। এখন তো আরও ভয়াবহ অবস্থা। ফ্লাইওভারের কাজ শুরু হয়ে গেছে। যানজটে পড়ে মানুষ ঘণ্টার পর ঘণ্টা ওই এলাকায় গাড়িতে বসে থেকে ঢাকা শহরকে ধিক্কার দেয়। যাত্রীরা রাজনীতির কর্তাব্যক্তিদের চৌদ্দগোষ্ঠী উদ্ধার করে। ওসবের মধ্য দিয়ে গাড়ির যাত্রীরা তাদের সময় পার করে। এত গাড়ির বহর অথচ আপনি সহজে গাড়িতে উঠতে পারবেন না।

আমার সঙ্গে একজন রিকশাওয়ালার সখ্য গড়ে উঠেছে। তার নাম মজনু। মজনু আমাদের দুঃসময়ে কিছুটা করুণা করে। তাকে ফোন করে ডাকলে চলে এসে আমাদের এখানে ওখানে নিয়ে যায়। এজন্য তার পেছনে সময়ে অসময়ে কিছু বাড়তি অর্থ আমাদের গুণতে হয়। আমরা ভয়ে ভয়ে থাকি যদি তাকে খুশি না রাখি সে যে-কোনো মুহূর্তে আমাদের হাতছাড়া হয়ে যেতে পারে। এমনিতে মানুষ হিসেবে সে খুবই ভদ্র। ভদ্রতা দিয়ে তো আর পেট চলে না। আমি আগে থেকে ফোন করে বলে রেখেছিলাম সন্ধে সাতটার সময় এসে সে আমাদের কলাবাগানে নিয়ে যাবে। অন্যদিন হলে সে ওই এলাকায় যেতে রাজি হত না। ঈদের পরদিন রাস্তাঘাট ফাঁকা থাকে। তার ধারণা ছিল সে একটানে আমাদের কলাবাগানে পৌঁছে দেবে। ওইদিনও যাত্রাবাড়িতে আমাদের আধা ঘণ্টা যানজটে আটকে থাকতে হল। তারপরেও মজনু সাড়ে আটটার কিছু আগে আমাদের কলাবাগানের গ্রীণ লাইনের কাউন্টারে পৌঁছে দিতে সক্ষম হল।
তখন গাড়ির যাত্রী প্রায় সবাই এসে গেছে। সুন্দরবন হলিডেজ ট্যুরস আমাদের জানিয়েছিল রাত সাড়ে আটটায় কলাবাগান থেকে গাড়ি ছাড়বে। কিন্তু সেই গাড়ি এল রাত সাড়ে দশটায়। কাউণ্টারের লোকজনের একটাই যুক্তি রাস্তাঘাট একেবারে ফাঁকা। গাড়ি একটানে খুলনায় চলে যাবে।

দক্ষিণ বঙ্গে যাতায়াতে একমাত্র ভোগান্তি হল পাটুরিয়া ফেরিঘাট। বাসের লোকজন ফোন করে জেনে নিয়েছে ফেরিঘাট একেবারে ফাঁকা। এই পাটুরিয়া ফেরিঘাটের অভিজ্ঞতা আমার আগে থেকে ছিল। একবার আমি যানজটে আটকে পড়ে পাটুরিয়া ফেরিঘাটে একটা দিন খুইয়েছিলাম। আজকে ফেরিঘাট ফাঁকা আছে জেনে মন খুশিতে নেচে উঠল।

আমরা সাড়ে দশটায় যাত্রা আরম্ভ করেছিলাম। আমাদের নির্ধারিত সিটে আমরা উঠে বসলাম। দুটো সিট আমাদের তিনজনের জন্য যথেষ্ট ছিল না। আমরা আপনকে আমাদের কোলের ওপর লম্বালম্বিভাবে শুইয়ে দিলাম। দেখলাম তার তেমন অসুবিধা হচ্ছে না। সে যাতে পড়ে না যায় আমরা তাকে আঁকড়ে ধরেছিলাম। অল্প সময়ের মধ্যে সে ঘুমিয়ে পড়ল। তার ঘুমের ব্যাঘাত হয় সে ভয়ে আমাদের জেগে থাকতে হয়েছিল। আশেপাশের লোকজনের নাক ডাকার শব্দ আমরা শুনতে পাচ্ছিলাম। তাদের সুখনিদ্রা আমাদের কিছুটা হলেও ঈর্ষান্বিত করে তুলছিল। কিন্তু কিছু করার ছিল না। পুত্রটা যদি চোখ ভরে ঘুমোতে না পারে তার অসুস্থতা বেড়ে যেতে পারে। তখন আমাদের আনন্দ-ভ্রমণের সমস্ত কিছু মাটি হয়ে যাবে। তাছাড়া সন্তানের প্রতি একধরনের মমত্ববোধ আমাদের মধ্যে কাজ করছিল।

গাড়িতে ওঠার পর আমরা তেমন ঠাণ্ডা অনুভব করিনি। ঘণ্টাখানেক না যেতেই আমরা একরকম ঠাণ্ডা টের পেতে আরম্ভ করলাম। এসি গাড়িতে চড়ায় আমি তেমন অভ্যস্ত নই। দরজা-জানলা বন্ধ থাকলে আমার দম আটকে আসতে চায়। বাইরের মুক্ত বাতাসের চাইতে এসির ঠাণ্ডা বাতাস কি বেশি উত্তম? আমার মনে হয় না। কে যেন প্রকৃতির ডাকে সাড়া দিয়ে পুরো গাড়িটাকে দুগন্ধময় করে ফেলেছে। যারা ঘুমিয়ে আছেন তারা বহাল তবিয়তে আছেন। কিন্তু আমার মত যারা জেগে আছে তারা যে অস্বস্তিকর অবস্থার মধ্যে আছে আমার উপলব্ধি থেকে বোঝার চেষ্টা করলাম। বেশ সময় ধরে এই দুর্গন্ধ আমাদের সইতে হয়েছিল। আমরা যাওয়ার সময় হালকা একটা কম্বল সঙ্গে করে নিয়ে গিয়েছিলাম। এসি গাড়িগুলোতে কম্বলের ব্যবস্থা আছে বটে, কিন্তু শিল্পীর ওগুলো পছন্দ নয়। আমরা টের পাচ্ছিলাম আপন বেশ ঠাণ্ডা অনুভব করছে। কম্বলখানি আমরা তার ওপর ছড়িয়ে দিলাম।

গাড়ি বেশ বেগে ছুটছিল। দেড় ঘণ্টার মাথায় আমরা পাটুরিয়া ফেরিঘাটে পৌঁছে গেলাম। ঈদের পরদিন বলে ঢাকাগামী গাড়ি তেমন ছিল না। পাটুরিয়া ফেরিঘাট দিয়ে অনেকবার যাতায়াত করার সৌভাগ্য আর দুর্ভাগ্য যেটাই বলুন সেই সুযোগ আমার হয়েছে। কোনবারই আমি অন্তত এক ঘণ্টা অপেক্ষা না করে ফেরির নাগাল পাইনি। এবারই প্রথম দেখলাম গাড়ি একটুও না থেমে সরাসরি ফেরিতে গিয়ে দাঁড়িয়েছে। সৌভাগ্য বলতে হবে রাস্তার দুর্ভোগের মধ্যে আমাদের পড়তে হয়নি।

ফেরি নদীর এপার থেকে ওপার যেতে আধা ঘণ্টার কিছু বেশি সময় লেগেছিল। আমার পাগলামি বলুন আর যা-ই বলুন, আমি আমার পুত্রকে ফেরির সঙ্গে পরিচিত করার জন্য তার ঘুম ভাঙিয়ে গাড়ি থেকে নামিয়ে নিয়ে এসেছিলাম। তার আগে ফেরির সঙ্গে তার কোনো পরিচয় ছিল না। যমুনা নদীর কথা সে বহুবার শুনেছে। এবার যমুনা নদী দেখার সুযোগও তার হল। সে মহাখুশি। এগুলোকে বাপ-বেটার পাগলামী ছাড়া আর কী বলব।

যমুনা নদী পার হয়ে আমরা আবার রওয়ানা দিলাম। গাড়ির লোকজনকে জিজ্ঞেস করেছিলাম গাড়ি পথে কোথাও থামবে কি না। আসলে আমরা কেউ কিছু খাইনি। আমরা ক্ষুধার্ত ছিলাম। সুন্দরবন হলিডেজ ট্যুরসের লোকজন আমাদের সাড়ে আটটার গাড়ি বলে সন্ধের সময় ঘর থেকে বার করে নিয়ে এসেছে। ওই সময়টা খাওয়ার জন্য উপযুক্ত ছিল না। আমাদের গাড়িতে মাহমুদ সাহেব ছিলেন, যিনি বাবুল সাহেবের বন্ধু, বেনাপোলে ব্যবসা করেন। তিনি জানালেন, আমাদের গাড়ি মাগুরা শহরে গিয়ে থামবে। ওখানে হালকা পাতলা ব্যবস্থা থাকবে।

গাড়ি মাগুরা শহরে গিয়ে থামল। জায়গাটা অনেকটা গ্রামের বাজারের মত। রাস্তার দু’পাশে দু’টি হোটেল। আরও দোকানপাট আছে ওগুলো সব বন্ধ। হোটেলে ঢুকতেই চোখে পড়ল কড়াই ভর্তি তেলে পরোটা ভাজছে। ওগুলোকে পরোটা বলা ঠিক হবে না। এক ধরনের লুচি বলাই উত্তম। চপচপে তেলে ভাজা পরোটাগুলো দেখে আমার একরকম অনীহা এসে গেল। আমার টাঙ্গাইলের সে খাবারের কথা মনে পড়ে গেল। তারপরেও লোকজন ওসব খাচ্ছে। আমার মত অনেককে দেখলাম নাক সিঁটকিয়ে চলে আসছে। খাবারের চাইতে হোটেল ঘরের নোংরা পরিবেশ আমাকে আরও বেশি আহত করল। আরও অনেক গাড়ি ওখানে এসে থেমেছে। কিন্তু রুচিসম্মত খাবার নেই। আমি একটা টয়লেট খুঁজছিলাম। দোকানি বলল, পেছনে একটা টয়লেট আছে, গিয়ে দেখতে পারেন।

ভেতরে গিয়ে দেখলাম টয়লেটের অবস্থা ভয়াবহ। আমার প্রশ্রাবের বেগ আপনাআপনিতে থেমে গেছে। পুরুষেরা যে যেভাবে পেরেছে নিজের মত কাজ সেরেছে। আমিও তাদের মত একজন হয়ে গেলাম। কিন্তু বিপদে পড়েছে মহিলারা। দু’জন বিদেশী মহিলাকে দেখলাম কোনো রকম কায়দা করতে না পেরে তাদের ওই নোংরা টয়লেটে ঢুকতে হল। নিজের কাছে নিজেই লজ্জিত হলাম। আমাদের এই নোংরামির কথা তারা কি তাদের দেশে গিয়ে বলবে না?

যাত্রীরা সুন্দবরবন হলিডেজ ট্যুরসের লোকজনদের গালমন্দ করতে আরম্ভ করল। তাদেরও দোষ দিয়ে লাভ কী। ঢাকা-চট্টগ্রাম কিংবা উত্তরবঙ্গের সড়কে যে ধরনের হোটেল গড়ে উঠেছে ওই ধরনের হোটেল ঢাকা-খুলনা সড়কে নেই। তবে হলিডেজ ট্যুরসের উচিত ছিল মানুষকে সতর্ক করে দেয়া। তাহলে তারা কিছু শুকনো খাবার সঙ্গে করে নিয়ে যেত, অথবা গাড়ি ছাড়ার আগে যে যার মত করে খেয়ে নিত।

আমরা খালি উদরে আবার যাত্রা আরম্ভ করলাম। শরীরের ক্লান্তিরও তো একটা সীমা আছে। আমি এক সময় ঘুমিয়ে পড়লাম। ভোর পাঁচটার দিকে গাড়ি খুলনা শহরের গিয়ে থামল। আগে আমি কখনও খুলনা শহরে যাইনি। শহরের আগামাথা কিছু বুঝতে পারলাম না। বাস যেখানে থেমেছিল সেটি ছিল বিআইব্লিউটি-এর লঞ্চঘাটের একেবারে লাগোয়া। আমরা নিজেদের ব্যাগ বহন করে নিয়ে আমাদের নির্ধারিত জাহাজ এমভি খেয়াপারে উঠে এলাম। জাহাজে ওঠাটা কিছুটা ঝুঁকিপূর্ণ। কাঠের তক্তার সিঁড়ি বেয়ে আমাদের জাহাজে উঠতে হয়েছিল। জাহাজটা দেখতে মন্দ নয়। তার আগে আমি দুয়েকবার সদরঘাট লঞ্চঘাট থেকে ভোলা এবং বরিশালে গিয়েছিলাম। ওগুলো ছিল আমার পূর্ব-অভিজ্ঞতা। ওগুলোর চাইতে আমাদের এ জাহাজটা মানানসই এবং বড়সড়ো। বিআইডব্লিউটি-এর লঞ্চঘাটটি অনেকটা ঢাকার সদরঘাটের লঞ্চঘাটের মত। আমি এ লঞ্চঘাটটির কথা না জেনে যদি ওখানে গিয়ে হাজির হতাম এটাকে আমি সদরঘাট মনে করতাম।

৪
এ প্যাকেজে আমরা মানুষ ছিলাম ষাট জনের মত। তার মধ্যে বাবুল সাহেবের অতিথি হিসেবে আছেন আট জন। তাছাড়া জাহাজে স্টাফ তো ছিলই। তার মানে আমরা সত্তরজনের মত মানুষ ছিলাম।

জাহাজে উঠে যাত্রীরা যে যার নির্ধারিত কেবিনে চলে গেলেন। আমাদের কেবিন নম্বর ছিল দোতলার দু’ শ’ একুশ। দোতলার কেবিনগুলো সম্প্রতি নতুন করে তৈরি করা হযেছে দেখলেই অনুমান করা যায়। কেবিনগুলো প্লাই উডের তৈরি। আমাদের কেবিনে পাঁচ ফুট বাই সাত ফুটের একটা খাট পাতা ছিল। দেখতে খাটের মত মনে হলেও এটাকে খাট, এমনকি চৌকিও বলা যাবে না। আবার মাচাও বলি কী করে। খাটের বাইরে মাত্র এক দেড় ফুটের মত জায়গা। যেটিতে আমাদের ব্যাগ রাখার পর আরও কোন জায়গা অবশিষ্ট নেই। আমরা খাটের ওপর দাঁড়িয়ে দাঁড়িয়ে কাপড় পাল্টালাম।

গোটা দোতলাটায় দু’ সারি কেবিন। কেবিনগুলো অনেকটা বড়সড়ো কবুতরের খুপড়ির মত। পুরো জায়গাটা একরকম খেলনা খেলনা মনে হয়। প্রতিটি কেবিন থেকে যখন মানুষ যাওয়া আসা করতে আরম্ভ লাগল আমার মনে হতে থাকল আমরা একেকটা মৌমাছি, মৌচাকে ঘুরাফেরা করছি। সকলের মধ্যে এক ধরনের ব্যস্ততা লক্ষ করা গেল। কার আগে কে টয়লেটে যাবে এরকম প্রতিযোগিতা টের পেতে থাকলাম। গোটা জাহাজে মাত্র পাঁচটা টয়লেট, সঙ্গে গোসলখানা। মহিলাদের জন্য আলাদা কোনো টয়লেট নেই। সবগুলো টয়লেট সবার জন্য উন্মুক্ত। একটা জিনিস ভাল লাগল পুরুষেরা মহিলাদের আগে ঢোকার সুযোগ করে দিচ্ছে। তবে এটা সব ক্ষেত্রে সত্য নয়। প্রকৃতির ডাকে অনেকে এত ব্যাকুল ছিলেন ভদ্রতার খাতিরে কেউ কাউকে ছাড় দিতে রাজি ছিলেন না। আমরা অপেক্ষা করছিলাম কখন মানুষের চাপটা কমে। আমি আপনকে নিয়ে জাহাজের গ্রিলের পাশে দাঁড় করিয়ে সরাসরি নদীতে প্রশ্রাব করালাম। সে প্রশ্রাব করার জন্য আমাকে এমন জ্বালাতন করছিল এ ছাড়া অন্য কোনো উপায় ছিল না।

জাহাজ, পশুর নদীতে।
সকালের আলো তখনও ভালভাবে ফোটেনি। আকাশ ছিল মেঘাচ্ছন্ন। গোটা ভৈরব নদটাকে মনে হচ্ছিল বুড়িগঙ্গা নদীর মত। তবে খরস্রোতা। বুড়িগঙ্গার মত ভৈরব নদের পানি নোংরা নয়। দেখতে কিছুটা ঘোলা বটে, কিন্তু মানুষ স্বচ্ছন্দে তার পানি ব্যবহার করছে। পুরো এলাকাটা হালকা কুয়াশায় ঢাকা। আকাশের ঘন মেঘ দেখে আমার মনটা দমে গেল। আমি ওখানকার লোকজনকে জিজ্ঞেস করলাম, এখানে কি এখনকার আবহাওয়া এরকম থাকে।

তারা জবাব দিলেন, গতকাল থেকে আবহাওয়াটা থমথমে হয়ে আছে। তবে আশঙ্কা করার কোনো কারণ নেই। বেলা বাড়তে বাড়তে হয়ত এটা কেটেও যেতে পারে। লঞ্চঘাটের এপার থেকে ওপারে তাকালে আপনার ঢাকার কেরাণীগঞ্জের কথা মনে করিয়ে দেবে। বড় বড় শহরের উপশহরগুলো বোধকরি এরকমই হয়ে থাকে।

আমি আমার ব্যাগ থেকে ক্যামেরাটা বার করে লঞ্চঘাটের ছবি ওঠাতে লেগে গেলাম। আমি ছবি তুলে যেতে থাকলাম, কিন্তু ছবিগুলো কোনো প্রাণ পাবে মনে হল না। মেঘাচ্ছন্ন এবং কুয়াশায় ঢাকা এলাকার ছবি কত ভাল হবে। গোটা জাহাজটার ওপর-নিচ এবং আগাগোড়া একবার ঘুরে বেড়ালাম। একবার ছাদেও উঠে গেলাম। মন্দ লাগল না। ছাদের ওপর দাঁড়ালে চারপাশে দৃষ্টি প্রসারিত করে তাকানো যায়। আমি মনে মনে ভাবলাম, জাহাজ সুন্দরবনে প্রবেশ করলে আমি ছাদের ওপর চলে আসব।

আমাকে এমনভাবে ছুটোছুটি করতে দেখে একজন লোক জিজ্ঞেস করলেন, স্যার, আপনি এত ছুটোছুটি করছেন কেন? ছবি তোলার জায়গা অনেক পাবেন। আগে একটু ফ্রেশ হয়ে নিন।

আমি তাকে জিজ্ঞেস করলাম, আপনি কে?

তিনি জবাব দিলেন, আমার নাম আবদুর রাজ্জাক। আমরা বন বিভাগের লোক। সরকারের তরফ থেকে আপনাদের নিরাপত্তা দিয়ে থাকি। আমার মত আরও একজন আছে। তার নাম নূর হোসেন।

তিনি নূর হোসেনকে আঙুল দিয়ে দেখিয়ে দিলেন। দু’জনের বয়স প্রায় সমান। ষাটের কাছাকাছি তো বটেই। আমি জিজ্ঞেস করলাম, আপনারা আমাদের কী নিরাপত্তা দেবেন? এ বয়সে তো শরীর নিয়ে চলাও একরকম মুশকিল।

আবদুর রাজ্জাক হাসলেন। তার সামনের ওপরের চোয়ালের একটি দাঁত বাদে বাকি সব পড়ে গেছে। অবশ্য ভেতরে ক’টি করে থাকতে পারে। রাজ্জাক সাহেবকেও জিজ্ঞেস করিনি। ওপরের চোয়ালের সামনের দাঁতটি যদি পড়ে যেত তাকে আশি বছরের বুড়োর মত মনে হত। ওই দাঁতটি তার ওপরের ঠোঁটটি ঠেস দিয়ে রেখেছে। মাথার চান্দিতে কোনো চুল নেই। যেটুকু আছে রঙ লাগিয়ে এখনও কালো করে রেখেছেন। মুখভর্তি ঘন দাড়ি। ওগুলোতেও তিনি রঙ লাগিয়েছেন। কিন্তু দাড়িগুলো রাজ্জাক সাহেবের বাধ্য নয়। ওগুলোর গোড়ার দিকটা আধ ইঞ্চি পরিমাণ পুনরায় সাদা হয়ে গেছে। থাক ওসব কথা। তিনি বাহু ফুলিয়ে বললেন, আটত্রিশ বছর ধরে সুন্দরবনে আছি। মানুষের শরীরটাকে বড় করে দেখবেন না। মানুষের বড় শক্তি হচ্ছে তার সাহস। আবদুর রাজ্জাক কাউকে ভয় করে না। জলদস্যু? বাঘ? কুমির? আবদুর রাজ্জাকের কাছে ওগুলো কিচ্ছু না।

আমি জিজ্ঞেস করলাম, আপনাদের কোনো ট্রেনিং আছে?

তিনি বললেন, আমাদের পুলিশের সমান ট্রেনিং আছে। আমি লুঙ্গি পড়ে আছি বলে আমাকে আপনার নজরে আসছে না। ইউনিফর্ম পরে যখন অস্ত্র হাতে ছুটে যাই তখন কোনো বাঁধাই আমার কাছে অসাধ্য মনে হয় না। একটা ঘটনার কথা বলব, শুনবেন? বাঘের গল্প।

আমি বললাম, এখন থাক। অন্য সময় শুনব। এখন আমাকে বাথরুমে যেতে হবে।

তিনি বললেন, বাঘের নাম শুনলে ভয় পান, তাই না।

আমি বললাম, তা তো অবশ্যই। তবে কথা দিলাম আপনার বাঘের গল্প আমি শুনব।

আমি উঠে দিয়ে কেবিনের দিকে পা বাড়ালাম। গিয়ে দেখি আপন খাটে শুয়ে আছে। শিল্পী বাথরুম থেকে ফ্রেশ হয়ে এসেছে। আমি তাকে বললাম, বাথরুমে ঢোকা যায়? লোকজনের ভিড় কমেছে?

সে জানাল, এখন যেতে পারো। লোকজনের ভিড় কমে গেছে। বাথরুমটা বেশ পরিষ্কার। তোমার আতঙ্কিত হবার কোনো কারণ নেই।

সুন্দরবন হলিডেজ ট্যুরসের সঙ্গে যখন আমি প্রথম কথা বলছিলাম তখন বাথরুমের বিষয়টি উত্থাপন করেছিলাম। তারা আমাকে আশ্বস্ত করেছিল। বাস্তবে তার প্রমাণ পেয়ে গেলাম। সবগুলো বাথরুম টাইলস করা। সাধারণত গণশৌচাগারগুলো ব্যবহারের অযোগ্য থাকে। দুর্গন্ধে দম আটকে আসতে চায়। এ বাথরুমগুলো তা থেকে মুক্ত। আমি সকল পর্যটকদের মনে মনে ধন্যবাদ দিলাম, সকলে এ ব্যাপারে সচেতন। কেউ বাথরুমগুলো ব্যবহারের অযোগ্য করে তোলেনি। আমি একসঙ্গে গোসলটা সারব মনস্থির করে ফেললাম। একটুখানি ভয় পেয়েছিলাম এত সকালে গোসল করলে ঠাণ্ডায় পেয়ে বসে কিনা। কিন্তু নিত্যদিনের অভ্যাস থেকে মুক্ত হতে পারলাম না। অগত্যা আমাকে গোসল করতেই হল।

ইতোমধ্যে আমাদের জাহাজ কচিখালির উদ্দেশ্যে রওয়ানা হয়ে গেছে। কচিখালি খুলনা থেকে কত কিলোমিটার আমি বলতে পারব না। তবে জাহাজ একনাগাড়ে চললে বার ঘণ্টা লাগে। তার মানে সন্ধে সাতটা কিংবা সাড়ে সাতটায় জাহাজ কচিখালি গিয়ে পৌঁছবে।

সারারাত আমরা না খেয়ে আছি। আমরা সকলে ক্ষুধার্ত ছিলাম। ঘড়িতে আটটা বাজে। হঠাৎ আমাদের নাস্তার ডাক পড়ল। যখনই বললেন নাস্তা করতে আসুন অমনি সকলে হুমড়ি খেয়ে পড়ল যেভাবে কাকমণ্ডলী খাবারের সন্ধান পেলে ছুটে আসে। কে কার আগে বসবেন একরকম হুড়োহুড়ি পড়ে গেল। আমরা কয়েকজন লোক এক জায়গায় দাঁড়িয়ে ব্যাপারটি উপলব্ধি করতে চেষ্টা করলাম। গোটা জাহাজের মানুষ ‘গদ্যময়’ হয়ে গেল। আমরা আর জায়গা পেলাম না। একসঙ্গে ষাটজন বসার মত জায়গা জাহাজের কেন্টিনে ছিল না। ফলে আমাদের পরে বসতে হল।

রূপসার ওপরে জাহাজে বেড়া দেওয়া কেন্টিনে নাস্তার মুখোমুখি লেখক।

সকালের নাস্তা খেতে গিয়ে আমি একরকম আতঙ্কিত হয়ে পড়েছিলাম। আমাদের জন্য পরোটা, সবজি এবং ডিমের ওমলেটের ব্যবস্থা করা হয়েছিল। কিন্তু পরোটা এবং ডিমের ওমলেটে তেলের আধিক্য এত বেশি ছিল যে আমি খাব কি খাব না দ্বিধা-দ্বন্দ্বে পড়ে গিয়েছিলাম। কারণ আমার ডাক্তারের নিষেধ ভাজাপোড়া কোনো মতেই খাওয়া যাবে না। আমি দেখলাম ঢাকার বাইরে খুব কম জেলার মানুষ ভাল পরোটা তৈরি করতে পারে। ক্ষুধা যখন পেটের ভেতর সাপের মত ফণা তুলে ফোঁস ফোঁস করে তখন খাদ্য-অখাদ্য বাছবিচার করার সুযোগ থাকে না। অগত্যা পরোটা নামক সেই খাদ্যটি আমাকে ভক্ষণ করতে হল। শিল্পী বলল, চোখ মুখ বন্ধ করে খেয়ে ফেল। খাওয়ার পর গ্যাস্ট্রিকের ওষুধ খেয়ে নিলে সব ঠিক হয়ে যাবে।

সারারাত বাসে নির্ঘুম কাটানোর ফলে শরীরে ক্লান্তি ভর করেছিল। কিন্তু সেটাকে আমি পাত্তা দিতে চাইলাম না। আমি জাহাজের ছাদে গিয়ে মেঘনা নদীর শাখা নদ ভৈরবের দু’পাশের দৃশ্য দেখে যেতে থাকলাম। ভৈরবের পুবপাশে রূপসা এবং পশ্চিমপাশে খুলনা শহরের কলকারখানা। এলাকাটি আমার ঢাকা কিংবা চট্টগ্রামের চে’ ব্যতিক্রম ঠেকল না। আমরা ঘণ্টা দেড়েক পথ চলার পর রূপসা নদীতে গিয়ে পড়লাম। দুয়েক কিলোমিটারের মত নদীটাকে রূপসা নদী বলা হয়ে থাকে। রূপসা গ্রামের ওপর দিয়ে নদীটি চলে গিয়েছে বলেই এটাকে অনেকে রূপসা নদী বলে। সুন্দরবনে যারা নিয়মিত বিচরণ করেন তাদের মতে রূপসা বলে কোনো নদী নেই।

রূপসা নদীর ওপর সেতুটা বড় সুন্দর। তার অর্থ এই নয় যে এটি যমুনা সেতুর মত। মোটামুটি দীর্ঘ সেতুটি নদী থেকে বেশ উঁচু। জাহাজ চলাচলে যাতে বিঘ্ন না ঘটে তার জন্য এটাকে অতি উঁচু করা হয়েছে। সেতুটির দু’পাশের সংযোগস্থলটিও উঁচুতে। সমতল থেকে চার পাঁচ তলার সমান উঁচু তো বটেই। নিচ থেকে সেতুর সংযোগস্থলের রাস্তায় ওঠার সিঁড়িটি চমৎকার। এটি এমনভাবে তৈরি করা হয়েছে অবিকল উঁচু দালানে ওঠার সিঁড়ির মত। আমি জাহাজের ছাদে বসে কয়েকটি ছবি ওঠালাম। কিন্তু কুয়াশার কারণে ছবিগুলো স্পষ্ট হয়ে ফুটে ওঠেনি।

কচিখালি।
হঠাৎ একটা বাচ্চার দেখা মিলল। বয়স আট দশের বেশি নয়। বাচ্চাটা বেশ বুদ্ধিমান। তার চেহারা-সুরতও তাই প্রমাণ করে। দেখলাম তাকে ঘিরে ধরে জাহাজের লোকজন নানা প্রশ্ন করে চলেছে। জাহাজের সঙ্গে যারা সংশ্লিষ্ট তারা তাকে নিয়ে বেশ উদ্বিগ্ন। ছেলেটা খুলনা থেকে জাহাজে উঠে পড়েছে। আশ্চর্যের ব্যাপার হল সে ভাঙা ভাঙা ইংরেজি বলতে পারে। সে পরিচয় দিল তার বাড়ি ময়মনসিংহে। তার বাবার অনেক টাকা পয়সা। দু’ দুটো বিয়ে করেছে তার বাবা। এই সরকার ক্ষমতায় আসার পর থেকে সে পালিয়ে আছে। দ্বিতীয় বিয়ে করার কারণে ছেলেটি তার বাবাকে পছন্দ করে না। ছেলেটি এমন বিচক্ষণ সে বাংলাদেশের সর্বত্র তো বটেই ভারতের অনেক রাজ্য সে ঘুরে এসেছে। সে কোথায় যাবে কোথায় খাবে এ নিয়ে তার কোনো চিন্তা নেই। তার একটা কথা, আমার কোনো অসুবিধা হয় না। যে কোনো জায়গায় একটা ব্যবস্থা হয়ে যায়।

তার চলাচলের বাহন হল ট্রেন অথবা জাহাজ। বাসে করে যাবার সুযোগ তার হয় না। টাকা দিতে পারে না বলে তাকে বাসের স্টাফরা গাড়ি থেকে নামিয়ে দেয়। পনের দিন আগে সে ট্রেনে করে মুম্বে ঘুরে এসেছে। মা বাবার কথা বলতেই সে বলল, ওদের দিয়ে কী হবে। তবে মায়ের জন্য মাঝে মাঝে খারাপ লাগে।

জাহাজের লোকজন তার মা-বাবার মোবাইল নম্বর চাইল। তার একটা কথা, মা-বাবার মোবাইল নম্বর জানা নেই। অবস্থাদৃষ্টে মনে হল সে ব্যাপারটি নিজের থেকে চেপে যাচ্ছে। আমি তাকে জিজ্ঞেস করলাম, সকাল থেকে কিছু খেয়েছ?

সে জবাব দিল, আপনাদের সঙ্গে খেয়ে নিয়েছি।

আমি পুনরায় বললাম, তোমাকে খেতে দিল?

সে বলল, আমি যে বাইরের ছেলে সে তো কেউ জানে না।

আসলে তাকে বাইরের কিংবা টোকাই মনে করার কোনো কারণ নেই। পোশাকে আশাকে সে বেশ স্মার্ট। তাকে জিজ্ঞেস করলাম, তুমি এখন কোথায় যাবে?

সে বলল, আপনারা যেখানে যাবেন?

আমি বললাম, তুমি এখানে থাকবে কোথায়?

সে জবাব দিল, আমার থাকার সমস্যা হবে না। যে কোনো জায়গায় আমি থেকে যেতে পারব।

ছেলেটা এত সুদর্শন যে আমার কেমন জানি মায়া হল। আমি বাবুল সাহেবকে বললাম, এ ছেলে তো এখন কোথাও যাবার জায়গা নেই। তার তো থাকার একটা জায়গা করে দেয়া দরকার।

বাবুল সাহেব সরাসরি বলে দিলেন, না, তাকে এখানে রাখা যাবে না। দেখা যাবে কারও একটা মোবাইল টোবাইল চুরি হয়ে গেছে। তার দায়িত্ব কে নেবে?

বাবুল সাহেবের কথার যুক্তি আছে। আমি বললাম, তাহলে তাকে এখন কী করবেন?

বাবুল সাহেব বললেন, সামনে মংলা বন্দর। ওখান থেকে জাহাজে আমাদের লোক উঠবে। তখন তাকে আমরা নামিয়ে দেব।

আমি ছেলেটিকে রাখার জন্য আর কোনো দাবি খাটালাম না। ছেলেটিকে নিয়ে যদি কোনো রকম বিপদ ঘটে যায় তখন আমাকে নিয়ে টানাটানি পড়ে যাবে। আমি ছেলেটিকে জাহাজে রেখে অযথা বিপদ ঘাড়ে নিতে চাইলাম না।

জাহাজ মংলা বন্দর এসে থামল। ওখান থেকে কয়েকজন মানুষ উঠে এল। ছেলেটিকেও ওখানে নেমে যেতে হল।

মংলা বন্দর

এই প্রথম আমি মংলা বন্দর দেখলাম। মংলা বন্দর সম্পর্কে আমার একটা অন্য ধরনের ধারণা ছিল। আমি যখন মংলাকে মনে করতাম চট্টগ্রাম বন্দরের মত একটা চিত্র আমার চোখে ভেসে উঠত। আমার ধারণা ভুল প্রমাণিত হল। এটাকে কী অর্থে বন্দর বলব আমার মাথায় আসতে চাইল না। আমাদের সদরঘাট কিংবা খুলনা শহরের লঞ্চঘাটের সঙ্গেও তুলনা করতে আমার বেগ পেতে হল। মাত্র চার পাঁচখানা জাহাজ নোঙ্গর করে রাখা হয়েছে। প্রথম মনে হয়েছিল এটি মংলা বন্দরের একটি অংশ। বনরক্ষী আবদুর রাজ্জাক জানালেন, এটাই মূল মংলা বন্দর।

আমার মংলা বন্দর দেখার মোহটা কেটে গেল। রাজ্জাক সাহেব দাকোপ উপজেলার চালনা নামক একটি জায়গা আমাকে দেখিয়েছিলেন। তিনি বললেন, এটা এক সময়কার বিখ্যাত বন্দর। মংলা বন্দর হওয়ার পর এটার জৌলুশ একেবারে হারিয়ে ফেলেছে।

আমি জাহাজে বসে দূর থেকে চালনাকে দেখলাম। চালনা বড়সড়ো না হলেও একটা শহরের অবয়ব তার রয়েছে দেখলে বোঝা যায়।

আমাদের জাহাজ তখন পশুর নদীতে। বাবুল সাহেব আমাকে কাছে ডেকে বললেন, আপনার চেহারা দেখে মনে হচ্ছে আপনি খুব বেশি সুস্থ নন। সুন্দরবনের দেখা পেতে আরও কয়েক ঘণ্টা বাকি। আপনি কেবিনে গিয়ে কিছুটা সময় ঘুমিয়ে নিন। সুন্দরবন এলে আমাদের লোকজন আপনাকে ডেকে দেবে। এমনকি আমিও আপনাকে ডেকে দিতে পারি।

বাবুল সাহেবের পরামর্শটা আমার মনে ধরল।

৫
আবার বলছি আমার কেবিনটা ছিল দোতলায়। আমার কেবিন বরাবর নিচের তলায় ছিল জাহাজের ইঞ্জিনঘর। আমি কেবিনে ঘুমোতে গিয়ে একরকম অতিষ্ঠ হয়ে উঠলাম। জাহাজের মেশিনের শব্দে আমার কান ঝালাপালা হওয়ার উপক্রম হল। তাছাড়া ইঞ্জিনের কাঁপুনিটা আমি পুরোমাত্রায় অনুভব করছিলাম। আমি বিছানায় শরীরখানা এলিয়ে দিয়ে তারপরও চোখ বন্ধ করে ঘুমানোর চেষ্টা করতে থাকলাম। ঘুমোবো কী, আমার মাথায় রক্ত উঠে গেল। রাগটা গিয়ে পড়ল বাবুল সাহেবের ওপর। তাকে অনুরোধ করেছিলাম একটা ভাল কেবিন যেন আমাকে দেন। কিন্তু তিনি আমাকে এমন একটা কেবিন দিলেন যেটাতে ঘুমানো তো দূরের কথা, বসে থাকারও কোনো উপায় নেই।

কেবিনে ঘুমাতে গিয়ে আমার মাথাব্যথা আরম্ভ হয়ে গেল। আমার মেজাজ খিটখিটে হয়ে আছে। জাহাজের তিন তলার সামনের দিকটায় একটা সোফা সেট রয়েছে। শিল্পী এবং আপন ইঞ্জিনের শব্দের যন্ত্রণায় অতিষ্ঠ হয়ে ওখানে গিয়ে বসেছে। আমি কেবিন থেকে বেরিয়ে তাদের খুঁজতে খুঁজতে ওখানে গিয়ে পেয়ে গেলাম। দেখলাম আপন শিল্পীর কোলে মাথা রেখে সোফার ওপর দিব্যি ঘুমিয়ে আছে। বাচ্চাটার জন্য আমি একরকম দুশ্চিন্তায় ছিলাম। সে ঘুমোচ্ছে দেখে কিছুটা স্বস্তি পেলাম।

আমরা এক সময় সুন্দরবনের দেখা পেলাম। সুন্দরবনের বর্ণনাটা আমি কীভাবে দেব। আমি যদি একপ্রস্থ সবুজ কাপড়ের কথা বলি তাহলে আমাকে বলতে হবে কাপড়টি সবুজ। আরও যদি একটু খুলে বলি বলতে হবে কাপড়টি গাঢ় অথবা হালকা সবুজ। আরও যদি খোলাসা করি বলতে হবে কাপড়টি চার কোণা, কাপড়টি ত্রিকোণাকৃতি, কাপড়টি লম্বা, কাপড়টি ছেঁড়া ইত্যাদি ইত্যাদি। গরুর রচনার মত–এই আর কি!

সুন্দরবনের সৌন্দর্যের কথা যদি আমাকে বর্ণনা করতে বলা হয় আমি ওই সবুজ বস্ত্রখণ্ডটির মত করে বর্ণনা করব। একখণ্ড সবুজ বস্ত্রের আর কী বর্ণনা থাকতে পারে।

আমরা তখনও পশুর নদীতে। এ নদীটি প্রশস্ত, তবে পদ্মা নদীর মত নয়। নদীর মাঝখান দিয়ে জাহাজ ছুটে যাচ্ছিল। আর আমরা নদীর দু’ পাড়ের সুন্দরবনের সবুজের মেলা দেখে দেখে যাচ্ছিলাম। নদী থেকে সুন্দরবন খুব বেশি উঁচুতে নয়। হতে পারে দুই ফুট অথবা তিন ফুট। নদীতে যখন জোয়ার আসে তখন নদী এবং বনকে অনেকটা সমান্তরাল দেখায়। গোটা বনটি ঘন অরণ্যে ঢাকা। বনরক্ষী আবদুর রাজ্জাক সাহেব আমাকে সুন্দরবনের গাছগুলোর নাম বলে যেতে থাকলেন। সুন্দরী, গেওয়া, কেওড়া, গরান, বাইন আরও নানা গাছের নাম তিনি আমাকে শুনালেন। দূর থেকে গাছগুলোকে আলাদা করে চেনার কোনো উপায় নেই। তবে সুন্দরী বৃক্ষটাকে অনেক দূর থেকে বোঝা যায়। এ গাছটি অন্য গাছ থেকে কিছুটা উঁচু। তার পাতাগুলো ঘন সবুজ এবং ওপরের দিকে খাঁড়া। পাতাগুলোর রঙটাকে যদি আরও শ্রেণিবদ্ধ করে বলি তাহলে বলব জলপাইয়ের মত। কাঁঠাল পাতার সঙ্গেও তার তুলনা চলে। মাঝে মাঝে নদীর দু’ পাশে গোলপাতার বন চোখে পড়ে। গোলপাতা এত অপূর্ব অপলক দৃষ্টিতে তাকিয়ে থাকতে ইচ্ছে করে। বাওয়ালিরা প্রতি বছর এসব গোলপাতা কেটে নিয়ে যায়। বছর শেষ হতে না হতে আবার নতুন পাতায় পাতায় ছেয়ে যায়। দেখতে নারকেলপাতার মত এই পাতাকে কেন গোলপাতা বলা হয়আমি বুঝে উঠতে পারলাম না। 
রাজ্জাক সাহেব বললেন, আগামী কয়েক মাস পরে গোলপাতা কাটা আরম্ভ হয়ে যাবে।

পশুর নদীর পাড়ে জাল থেকে মাছ বাছছে দুই লোক।

সুন্দরবনে যে আসুক, যেই কাজে আসুক সকলেরই বন বিভাগ থেকে নির্দিষ্ট অংকের টাকা দিয়ে পাশ নিতে হয়, নইলে কাউকে এ এলাকায় ঢুকতে দেয়া হয় না। রাজ্জাক সাহেব কচি কলাপাতার মত রঙের কিছু গাছ দেখিয়ে বললেন, ওগুলো কী গাছ জানেন?

আমি বললাম, নাম না বললে জানব কী করে?

তিনি জানালেন, ওগুলো কেওড়া গাছ। ওই গাছ যেখানে থাকবে সেখানে হরিণ থাকবেই। কেওড়া পাতা হরিণের প্রিয় খাবার। আর যেখানে হরিণ থাকবে সেখানে বাঘের উৎপাতও বেশি।

আমি তাকে জিজ্ঞেস করলাম, আপনি কি কখনও বাঘের দেখা পেয়েছেন?

তিনি বললেন, বাঘ দেখা ভাগ্যের ব্যাপার। আমি আটত্রিশ বছর ধরে বন বিভাগে কাজ করছি। এই আটত্রিশ বছরে একবার মাত্র বাঘের দেখা পেয়েছি। আমি বাঘের দেখা পাওয়াকে সৌভাগ্য বলব না, এটা দুর্ভাগ্য। বাঘের খপ্পরে পড়ে খুব কম মানুষই বেঁচেছে। আমি এক শ’ গজের মধ্যে বাঘটা দেখেছিলাম। আমরা কয়েকজন ছিলাম। জানেন তো, বাঘ সবাইকে আক্রমণ করে না। কাছে হোক, আর দূরে হোক যাকে সে শিকার করবে তাকেই সে ধরবে। সেইবার বাঘ আমাদের পিছু নিয়েছিল। আমি দেখার সঙ্গে সঙ্গে ছয় রাউন্ড গুলি করেছিলাম।

আমি বললাম, বাঘটিকে মারতে পেরেছিলেন?

রাজ্জাক সাহেব জানালেন, আমাদের ওপর নির্দেশ আছে, আমরা যতই বিপদে পড়ি না কেন বাঘকে গুলি করা যাবে না। বাঘকে ভয় দেখিয়ে তাড়াতে হবে। সেদিনও আমি তাই করেছিলাম। বাঘ যারে ধরুক, প্রথমে তার ঘাড় মটকে দেয়। তখন তাকে উদ্ধার করা গেলেও বাঁচানো যায় না। মানুষের শরীরের বাঘের কোন অংশটা প্রিয় আপনি জানেন?

আমি বললাম, এ সম্পর্কে আমার ধারণা নেই।

তিনি বললেন, বাঘ প্রথমে মানুষের যে জিনিসটা খায় সেটা হল গোপন অঙ্গ। একটা ঘটনার কথা শুনুন। চার পাঁচজন লোক মাছ ধরার জন্য সুন্দরবনে এসেছিল। যখন রাত হয়ে গেল তারা নদীর এক জায়গায় নৌকা নোঙ্গর করে ঘুমিয়ে পড়েছিল। দু’টি নৌকার একটিতে ছিল বাপ-বেটা দুজন। বাঘ পানি সাঁতরিয়ে এসে ছেলেকে নিয়ে চলে গেল। বাপকে বাঘ একটুও আক্রমণ করেনি। পরদিন আমরা গিয়ে লাশের কঙ্কাল উদ্ধার করেছি।

রাজ্জাক সাহেবের সঙ্গে আমার বেশ বনে গিয়েছিল। আমাকে কাছে পেলেই তিনি নিজের চেয়ারখানা ছেড়ে দিয়ে বলতেন, স্যার, বসেন।

আমিও না করতাম না। সুন্দরবনের আজব আজব গল্প শোনার জন্য তাকে খোঁচাতে থাকতাম।
</doc>
<doc>
সুন্দরবন: এক সবুজ বস্ত্রখণ্ড! (২)
নূরুল আনোয়ার | ৪ সেপ্টেম্বর ২০১১ ৭:১৯ অপরাহ্ন

কিস্তি ১

(গত কিস্তির পর)

আগেই বলেছি সুন্দরবন অপূর্ব সুন্দর। কিন্তু বৃহত্তর চট্টগ্রামের মত বৈচিত্র্য নেই। নদী আর বন এ দুয়ের সমন্বয়ে সুন্দরবন। সিডরের আগে সুন্দরবন কী রকম ছিল আমার পক্ষে বলা সম্ভব নয়। সবুজের ঘন অরণ্য দেখে আমার মনে হয়েছে সুন্দরবন কোনো কালে কোনো অশুভ শক্তি দ্বারা আক্রান্ত হয়নি। নদীর দু’পাশে বেশ কিছু গাছ মরে আছে। আমি অনুমান করেছিলাম এগুলো সিডর দ্বারা আক্রান্ত। পরে শুনেছি গাছে মরক লেগেছে। কারণ হিসেবে অনেকে মন্তব্য করলেন নদীর পানিতে লবণের ভাগ বেড়ে যাওয়ায় এগুলো মরতে বসেছে।

বাংলাদেশ নদীমাতৃক দেশ। বই-পুস্তকে আমরা এ কথাটি হামেশা পড়ে আসছি। সুন্দরবন গিয়ে আমি টের পেতে থাকলাম নদী কত প্রকার ও কী কী। আমরা খুলনা শহরের পাশের ভৈরব নদে ভেসে ভেসে রূপসা এসেছিলাম। তারপর পশুর হয়ে শ্যালা নদী। শ্যালা নদী পেছনে ফেলে গেলাম হরিণটানা। তারও পরে দুধমুখী এবং সুবতী হয়ে পৌঁছলাম কচিখালিতে। কচিখালিটি একেবারে সাগরের মোহনায়। এখানে যখন এলাম তখন সন্ধে সাতটা বাজে। বাবুল সাহেব আমাকে জানিয়েছিলেন, সন্ধের আগে পৌঁছতে পারলে আমাদের কচিখালি খালে নিয়ে যাবেন। সেখানে প্রচুর হরিণ দেখা যাবে। কিন্তু সে আশা আমাদের মাঠে মারা গেল।

আমাদের জাহাজ কচিখালির মোহনায় নোঙ্গর করা হল। সাগরের ঢেউ লেগে নৌকা দোল খেতে আরম্ভ করল। দুপুরে আমাদের সরিষা ইলিশ, মুরগি, সবজি, ঘন ডাল দিয়ে খাইয়েছিল। রাতের খাবারের তালিকায়ও একই খাবার ছিল। কেবল মাছটার পরিবর্তন ঘটেছিল। দুপুরে সরিষা ইলিশ খেয়েছিলাম, আর এখন খেলাম কোরাল মাছ। প্রতি বেলায় খাবার শেষে কোনো না কোনো রকম মিষ্টি জাতীয় খাবার থাকতই।

রাতের খাবার সেরে আমি শিল্পী এবং আপনকে নিয়ে জাহাজের এক কোণায় গিয়ে বসলাম। সারাদিন মেঘের আনাগোনা ছিল। তার মানে কখনও সূর্যের মুখ দেখা যেত, কখনও থমথমে। কিন্তু রাতের আকাশে কোনো মেঘ ছিল না। সেদিন ছিল দ্বাদশী। গোলাকার চাঁদের আলোতে কচিখালির পানি চিকচিক করছিল। সাগরের পানি এবং সুন্দরবন এক অন্যরকম দৃশ্যে রূপ নিয়েছিল। জোছনা রাতের এ সৌন্দর্য আমাদের এক বাড়তি আনন্দ দিয়েছিল। ভ্রমণপিপাসুদের বলি, যারা সুন্দরবনে যাবেন তারা যেন পূর্ণিমাকে সামনে নিয়ে যান। তার সৌন্দর্য দিনের সৌন্দর্যের সঙ্গে কোনো ভাবে মেলানো যাবে না। রাতের এ দৃশ্য আমার কাছে মনে হয়েছিল কলা বেচতে এসে রথ দেখার মত। সন্ধের আগমুহূর্তেও আমি মনে করতে পারিনি ভরা যৌবন নিয়ে চাঁদ আজ আকাশে থাকবে, যার সঙ্গে আমার সখ্য গড়ে উঠবে।

সত্যি বলতে কী, সারাদিন আমি জাহাজে ঘুরে বেড়িয়েছি। নদীর পর নদী দেখেছি, সুন্দরবনের সবুজের মেলা দেখে অভিভূত হয়েছি, কিন্তু ওসবের মধ্যে আমি কোনো রকম বৈচিত্র্য খুঁজে পাইনি। রাতে গোলাকার চাঁদখানা যখন ধরাপৃষ্ঠে অবারিত আলো ঢেলে দিল আমার ভ্রমণটা যেন অসম্ভব রকম মূল্যবান হয়ে উঠল। শিল্পী বলল, সারাদিন একই রকম দৃশ্য দেখে দেখে এক সময় মনে হয়েছিল ফিরে চলে যেতে পারলে বাঁচি। কিন্তু এখন মনে হচ্ছে জীবনে হাজার রাত আসবে যাবে, এরকম রাতের দেখা কি আর কখনও পাব?

৬
রাতের খাবারের পর জাহাজের লোকজন বলেছিল আমরা যদি হরিণ দেখতে চাই তাহলে ভোর পাঁচটায় উঠতে হবে। খুব ভোরে হরিণের দল পানি খেতে খালে নেমে আসে। বেলা বাড়তে বাড়তে ওরা আবার গহীন অরণ্যে চলে যায়। আমরা সকাল পাঁচটায় ঘুম থেকে উঠব এটা মাথায় ছিল। আমি ঘড়িতে অ্যালার্ম দিয়ে রেখেছিলাম। শিল্পীকে বললাম, খুব ভোরে উঠতে হবে। আগে আগে ওঠা না গেলে বাথরুমে যাওয়া যাবে না। একবার লাইন লেগে গেলে সমস্ত পরিকল্পনা ভেস্তে যাবে।

আমরা কেবিনে ফিরে এলাম। জাহাজে এতক্ষণ জেনারেটর চালু ছিল। বারোটা বাজার সঙ্গে সঙ্গে তা বন্ধ করে দেয়া হল। সুতরাং জাহাজে একরকম নিস্তব্ধতা নেমে এল। আমরা শোয়ার সঙ্গে সঙ্গে অল্প সময়ের মধ্যে ঘুমিয়ে পড়লাম।

ভোর পাঁচটায় ঘড়িতে অ্যালার্ম বেজে উঠল। আমি ধড়মড় করে উঠে পড়লাম। শিল্পীকে বললাম, আপনকে জাগিয়ে দাও।

অন্যদিন শতবার ডাকাডাকি করলেও সে ঘুম থেকে উঠতে চাইত না। আজ হরিণ দেখতে যাব এ কথা বলার সঙ্গে সঙ্গে সেও উঠে পড়ল। বাথরুমে গিয়ে দেখি বাথরুম আগে থেকে দখলে চলে গেছে। বিশেষ করে মহিলারাই আগে থেকে উঠে পড়েছে। আমি তো আর মহিলাদের সঙ্গে গিয়ে লাইনে দাঁড়াতে পারি না। বাথরুমের বাইরে একটি বেসিন ছিল। তার সঙ্গে একটা আয়নাও ছিল। আমি ওখানে দাঁড়িয়ে দাঁড়িয়ে দাড়ি কাটাটা সারলাম। ইতোমধ্যে শিল্পী নিজে ফ্রেশ হয়ে আপনকেও প্রস্তুত করে নিয়েছে। এক সময় বাথরুমে মহিলাদের আনাগোনা থেমে গেল। আমি বাথরুমে ঢোকার সুযোগ পেলাম। গোসলটা সারব ভেবেছিলাম। কিন্তু সাহস করতে পারলাম না। সকাল বেলাটায় বেশ ঠাণ্ডা ঠাণ্ডা লাগছিল। শরীরের অবস্থা এমনিতে ভাল নয়। তার ওপর সকাল সকাল গোসল করে যদি ঠাণ্ডা রোগে আক্রান্ত হয়ে পড়ি আমাকে কাঁথা-বালিশ নিয়ে শুয়ে কাটাতে হবে।

ছ’টা তখনও বাজেনি। আমাদের ডাক পড়ল ইঞ্জিন চালিত নৌকায় উঠে পড়ার জন্য। সূর্য উঠতে খানেকটা বাকি। একটু দেরি করলে আমাদের উদ্দেশ্য সাধন হবে না। আমরা যে যেই অবস্থায় ছিলাম নৌকায় উঠে পড়লাম। আমি খুলনা থেকে দেখে আসছিলাম জাহাজের পেছনে দুটো নৌকাকে টেনে নিয়ে আসা হচ্ছে। এগুলো কেন নিয়ে আসা হচ্ছিল তখনও মাথায় আসেনি। চিন্তাও করিনি এগুলো কী কাজে আসবে। এখন বুঝতে পারলাম নৌকাগুলোর গুরুত্ব কোথায়।

নৌকা দুটোয় আমরা বেশ ভালভাবে বসেছিলাম। আমাদের সঙ্গে ছিলেন দুই নিরাপত্তারক্ষী আবদুর রাজ্জাক এবং নূর হোসেন। একজন গাইডও আমাদের সঙ্গে ছিলেন। তার নামও আবদুর রাজ্জাক।

আমরা নানা জায়গা থেকে আসা মানুষ। আমাদের কারও সঙ্গে কারও পরিচয় নেই। কিন্তু আমরা জাহাজে ওঠার পর থেকে একে অপরের পরিচিত হয়ে উঠলাম। আর আমরা এমনভাবে মেলামেশা করতে থাকলাম যেন অনেকদিনের পরিচিত। আমরা যারা ছিলাম বেশিরভাগই চাকরিজীবী ও ব্যবসায়ী। সাত আটজন তরুণ ছিল তারা দেখলাম বেশ ভদ্র। আমরা একে অপরকে মানিয়ে নিয়ে নৌকায় করে ছুটে চললাম। উদ্দেশ্য আমরা কচিখালি খালে যাব, যেটা বেশ চিকন। সাগর থেকে দশ পনের মিনিট চলার পর আমাদের নৌকা কচিখালি খালে পৌঁছে গেল। গহীন অরণ্যের ভেতর দিয়ে তার পথচলা। খালটির এপাড়ের গাছের ডালপালা আর পাড়ের গাছকে ছুঁয়েছে। আমাদের দু’ নৌকায় দু’জন নিরাপত্তারক্ষী। গাইড আবদুর রাজ্জাক আমাদের নৌকায় ছিলেন। তিনি সতর্ক করে দিলেন কোনো রকম শব্দ করা যাবে না। মানুষের সাড়া পেলে হরিণ কাছে ঘেঁষতে চায় না। আমাদের নৌকার গতিও কমিয়ে দেয়া হল, যাতে ইঞ্জিনের শব্দটা তাদের কোনো রকম সমস্যা সৃষ্টি না করে।

আমরা যখন কচিখালি খালে ঢুকলাম আরও একটা নৌকার দেখা পেয়ে গেলাম। ও নৌকায় কয়েকজন বিদেশীও ছিলেন। নৌকাটা আগে আগে থাকায় আমাদের কিছুটা ব্যাঘাত ঘটাল। যেহেতু নৌকাটি আগে আগে, সুতরাং আমাদের হরিণের দেখা পাবার কথা নয়। তারপরেও আমরা বেশ কয়েকটি হরিণের দেখা পেয়ে গেলাম। দু’ তিনটি হরিণ দেখলাম বেশ বড়। হরিণ বেশ সুন্দর প্রাণী তাতে কোনো সন্দেহ নেই। তার চেয়ে বড় সুন্দর হল তার চাহনি। সে যখন ঘাড় বাঁকিয়ে পেছনে ফিরে তাকায় তখন তাকে গ্রামের লাজুক বধূর মত দেখায়। হরিণ মানুষ দেখলে দ্রুত পায়ে পালিয়ে যায় না। খুব ধীরপায়ে সে গাছের আড়ালে চলে যায়।

আমরা হরিণ দেখলাম বটে, কিন্তু ঘন জঙ্গলের কারণে তাদের কোনো ছবি তোলা গেল না। কচিখালি খালে ঢুকে প্রথম আমি সুন্দরবনকে কাছে থেকে দেখলাম। দেখলাম ম্যানগ্রোভ বন।

সুন্দরবনের খালগুলো খুবই সুন্দর এবং নিখুঁত। আপনি যখন এসব খালে ঢুকবেন মনে হবে কেউ যেন খালগুলো সুন্দর করে কেটে রেখেছে। আগের দিন নৌপথে আসার সময়ও আমি এধরনের অসংখ্য খাল প্রত্যক্ষ করেছিলাম।

কচিখালি খালের খানিকটা বন ডিঙিয়ে গেলে শরণখোলা বন বিভাগের অফিস। শরণখোলা বাগেরহাটে পড়েছে। কচিখালি খালে নৌকা ভিড়িয়ে আমরা মিনিট দশেক বনের ভেতর দিয়ে হেঁটে বন বিভাগের অফিসে গেলাম। আমাদের গাইড আবদুর রাজ্জাক কিছু ঝোপ দেখিয়ে বললেন, এগুলোর নাম কী জানেন?

আমি বললাম, জীবনে প্রথম দেখলাম।

তিনি বললেন, এর নাম টাইগার প্যান। এর মধ্যে বাঘ লুকিয়ে থাকে। আপনি যদি বাঘের কাছেও চলে যান টের পাবেন না ওখানে বাঘ আছে।

গুল্ম জাতীয় এই উদ্ভিদের পাতা অনেকটা বাঘের গায়ের ডোরার মত। এই পাতাগুলো কোনো প্রাণীর গায়ে যদি সেঁটে দেয়া হয় ওটাকে অবিকল বাঘের মত দেখাবে। প্রকৃতি বড় বিচিত্র। কোন প্রাণী কোথায় থাকবে, কোথায় তাকে মানাবে এবং কোথায় সে নিরাপদে থাকবে প্রকৃতি নিজের নিয়মে তা তৈরি করে দেয়। টাইগার প্যানের ভেতর বাঘ লুকিয়ে থাকে, তার ভেতর দিয়ে যেতে আমি একরকম ভয়ার্ত হয়ে উঠলাম। আমরা এক সঙ্গে অনেক মানুষ ছিলাম। আমার পুত্র আপন বলল, বাবা, তুমি আমাকে কোলে তুলে নাও।

আমি বললাম, কেন?

সে বলল, বাঘ এসে যদি আমার ওপর লাফ দিয়ে পড়ে?

আমি বললাম, ভয় পাবার কোনো কারণ নেই। আমরা অনেক মানুষ আছি। বাঘ সহজে আমাদের সঙ্গে পেরে উঠবে না।

আমরা হেঁটে হেঁটে বন বিভাগের অফিস পর্যন্ত গেলাম। বন বিভাগের অফিসগুলো তেমন আকর্ষণীয় নয়। তারপরেও এই ঘরগুলোকে পেছনে রেখে অনেকে ছবি তুলতে লেগে গেল। আমার কাছে অবাক ঠেকল, এ মানুষগুলোকে কোথাও কোনো প্রকৃতির ছবি তুলতে দেখিনি, অথচ এখানে এসে তারা তালগাছ জড়িয়ে ধরেও ছবি তুলছে। আসলে মানুষের মন বোঝা বড় মুশকিল। আমার কথা হল এখানে এসে এসবের ছবি তুলতে হবে কেন। গ্রামের আলপথ দিয়ে হেঁটে যেতেও তো ওগুলো চোখে পড়ে। আমি যখন এখানে এসেছি সুন্দরবনকে গুরুত্ব দেব, এমন কি নদীগুলোকেও। এ ধরনের ফালতু চিন্তা কেন মাথায় এল? মানুষের চোখের সৌন্দর্য এবং মনের রুচিবোধ এটা তো সবার সমান নয়। এখানে আসার পর আমাকে কি মানুষের মনের খুত খুঁজে বেড়ানোর নেশায় পেয়ে বসল?

আমরা অল্প সময়ের মধ্যে নৌকায় চলে এলাম। অযথা সময় ব্যয় করার ফুরসৎ আমাদের নেই। সুন্দরবনে আসার পর থেকে আমাদের প্রতিটি সময় মেপে মেপে চলতে হচ্ছে। আসলে কোথাও বেড়াতে গিয়ে সময় মেপে চলা কোনো নিয়মসিদ্ধ হতে পারে না। কিন্তু এখানে কোনো উপায় ছিল না। কারণ আমরা জাহাজ কর্তৃপক্ষের নিয়মের বেড়াজালে বন্দি ছিলাম।

আধ ঘণ্টার মাথায় আমরা জাহাজে চলে এলাম। এসে দেখলাম টেবিলে নাস্তা সাজিয়ে রাখা হয়েছে। আজকের নাস্তাটা জবরদস্ত হয়েছে। ভূনা খিচুড়ি এবং পরোটা দুটোই করা হয়েছে। সঙ্গে ডিমের ওমলেট, সবজি, কলা এবং আপেল। মিষ্টিরও ব্যবস্থা ছিল। বাবুল সাহেব বললেন, আপনারা ইচ্ছেমত এবং পেট ভরে খান। আজকে আপনাদের অনেক পরিশ্রম করতে হবে। অনেকদূর হাঁটতে হবে।

বাঙালির পেটের ক্ষুধার চে’ চোখের ক্ষুধা অনেক বেশি। আমি ঢাকা শহরের একটা অভিজাত হোটেলে দাওয়াত পেয়ে গিয়েছিলাম। সেখানে নিজের ইচ্ছেমত নিয়ে খাওয়ার ব্যবস্থা ছিল, যাকে আমরা বুফে বলি। সেখানে অনেক ভদ্রলোককে দেখলাম প্লেটে ভাতের সঙ্গে রুটিও তুলে নিয়েছে। ভাত-রুটি ছাড়াও আরও নানা খাবারের আয়োজন সেখানে ছিল। আমি দেখলাম এসব ভদ্রলোকেরা চোখের খিদেয় প্লেটে সব রকম খাবার নিয়ে একরকম পাহাড় বানিয়ে ফেলেছেন। শেষ পর্যন্ত যেটা হল তারা খাবারের এক-তৃতীয়াংশও সদ্ব্যবহার করতে পারেননি। আমাদের এখানে অত খাবারের সমাহার ছিল না বটে, যা ছিল তাও আবার অপ্রতুল বলা যাবে না। আমি একই কাণ্ড এখানেও লক্ষ করলাম। কোনো ভদ্রলোককে যদি এ ধরনের আচরণ করতে দেখি নিজে লজ্জা পাওয়া ছাড়া উপায় কী?

সুন্দরবন হলিডেজ ট্যুরসের একটা জিনিস আমার খুব ভাল লাগল। এখানে জাহাজের ড্রাইভার এবং বাবুর্চি ছাড়া কেউ পেশাদার নন। এখানে যারা আছেন তাদের বেশিরভাগই কোনো না কোনো কলেজের অধ্যয়নরত ছাত্র। তারা এসব কাজ করে কিছু টাকা আয় করেন এবং ওই টাকা দিয়ে পড়াশুনার খরচ মেটান। ঢাকা থেকে আমাদের সঙ্গে যারা বাবুল সাহেবের অতিথি হয়ে এসেছিলেন তারাই দাঁড়িয়ে থেকে আমাদের আপ্যায়ন করতেন। আর বাবুল সাহেব ঘুরে ঘুরে সমস্ত কিছু তদারকি করতেন। ভদ্রলোকের মধ্যে কোনো রকম অহংকারবোধ নেই। তিনি বেশ খাটতে পারেন। তার এই অমানুষিক পরিশ্রমের জন্য আমাদের ভ্রমণটা খুবই সুখময় হয়ে উঠেছিল।

আমরা নাস্তা সেরে আবার ইঞ্জিন চালিত নৌকায় উঠে বসলাম। এবার আমরা যাব জামতলা সী-বীচে। ওখান থেকে চার কিলোমিটার হেঁটে যাব কটকা। হেঁটে যাওয়ার এই ব্যবস্থাটা রাখতে হয়েছিল যাতে আমরা সুন্দরবনের একটা অংশ দেখতে পাই। পনের মিনিটের মাথায় আমরা জামতলা সী-বীচে পৌঁছে গেলাম। জামতলা সী-বীচটা বেশ সুন্দর এবং পরিষ্কার পরিচ্ছন্ন। এই বীচে জামগাছ আর জামগাছ। শুনেছি সুন্দরবনের অন্য কোথাও জামগাছ নেই। বড় জামগাছ হাতেগোনা কয়েকটিই আছে। যা আছে তার বেশিরভাগই উপড়ে পড়ে গেছে। সমুদ্রের ঢেউ লেগে লেগে গাছের গোড়া হালকা হয়ে গেছে। অনেক গাছের শিকড় ভেসে ভেসে আছে। যে গাছগুলো উপড়ে পড়ে গেছে তা সিডরের সময়ে আক্রান্ত। এখন যে জামগাছগুলো আছে প্রায় চারার মত। কেন এখানে এত জামগাছ জন্মাল? গাইড আবদুর রাজ্জাককে জিজ্ঞেস করলাম, এই গাছগুলো কি কেউ লাগিয়েছে? তিনি জানালেন, কোনো এক সময় কেউ হয়ত জাম খেয়ে বিচি ফেলেছিল, তার থেকে জামগাছ জন্মেছিল। এখন যে জামগাছের চারাগুলো দেখা যাচ্ছে ওগুলো সব পাখির কল্যাণে।

আমরা এক কিলোমিটারের অধিক সী-বীচে ঘুরে বেড়িয়েছিলাম। এখানে এত বেশি হরিণ বিচরণ করে পায়ের ছাপ দেখলে তা অনুমান করা যায়। বেলা বেড়ে গিয়েছিল বলে আমরা হরিণের দেখা পাইনি। আমাদের মধ্যে কেউ কেউ সাগরের পানিতে স্নান করতে উৎসুক ছিল। বনরক্ষী আবদুর রাজ্জাকের কড়া নির্দেশ কেউ যেন সমুদ্রে না নামে। দুই হাজার ছয় সালে খুলনা কলেজের ১১ জন শিক্ষার্থীর সলিল সমাধি ঘটেছিল। তাদের মধ্যে একজন ছিলেন ছাত্রী। তারা সমুদ্রে স্নান করতে নেমেছিলেন। অদূরে একটা চর দেখে তারা ওখানে চলে গিয়েছিলেন। তখন সাগরে জোয়ার চলছিল। হঠাৎ একটা ঢেউ এসে সবাইকে টেনে নিয়ে গিয়েছিল। ঢেউয়ের টান এত বেশি ছিল যে কেউ সাতরে কূলে উঠতে পারেননি। কয়েক মিনিট পর সবগুলো লাশ ঢেউয়ের তোড়ে কুলে চলে এসেছিল। তখন সকলেই মৃত। তারপর থেকে ওই জায়গায় কাউকে সমুদ্রে নামতে দেয়া হয় না। অবশ্য কদমতলী সী-বীচে কক্সবাজারের মত সুযোগ রয়েছে। ওখানে অনেকে স্নান করতে নেমেছিল। বেশ কজন বিদেশীকেও ওখানে স্নান করতে দেখা গেছে।

আমরা সকলে ওখানে এসে জড়ো হয়েছিলাম। গাইড নির্দেশ দিলেন, এবার আমরা সুন্দরবনের জঙ্গলে ঢুকব। সকলে সতর্ক থাকবেন। কেউ কথা বলবেন না।


গভীর জঙ্গল। তার ভেতরে ঝোপঝাড়ে আচ্ছাদিত চিকন একটি পথ। তার মানে এই পথ দিয়ে প্রায় সময় মানুষ চলাচল করে। আমরা সকলে সারিবদ্ধ ছিলাম। আগে পিছে ছিলেন দু’ নিরাপত্তা রক্ষী আবদুর রাজ্জাক এবং নূর হোসেন। দু’জনের কাঁধে দু’টি বন্দুক। নীরব নিস্তব্ধ বনাঞ্চল। একধরনের শঙ্কা ভেতরে ভেতরে কাজ করছিল, যদি আশেপাশে থেকে কোনো বাঘ এসে আমাদের ঘাড় মটকে দেয়। হঠাৎ একটা গর্জন শুনতে পেলাম। প্রথমে ভেবেছিলাম সমুদ্রের গর্জন। কয়েক সেকেন্ড না যেতে আবার একটা গর্জন ভেসে এল। খুব বেশি দূরে থেকে মনে হল না। এবার নিশ্চিত হলাম বাঘের গর্জন। আমাদের ভেতর থেকে এক তরুণ চিৎকার দিয়ে উঠল, সাহস থাকলে কাছে আয়?

গাইড রাজ্জাক বললেন, কোনো রকম চিৎকার করবেন না। মানুষের শব্দ পেলে হরিণ দূরে চলে যায়।

আমরা বেশ কিছুক্ষণ হাঁটার পর আমরা কদমতলী মাঠে চলে গেলাম। এই মাঠটি হরিণের বিচরণক্ষেত্র। খুব সকালবেলা এলে এখানে হরিণ আর হরিণ ছাড়া কিছুই দেখা যায় না–এমন মন্তব্য গাইড আবদুর রাজ্জাকের। আমরা কোনো হরিণের দেখা পেলাম না। এত বেলায় হরিণ থাকার কথা নয়। তবে প্রচুর হরিণের বিষ্ঠা দেখতে পেলাম। হরিণ না দেখার আরেকটা কারণ হল অনেক বাওয়ালি ওখানে ঘাস কাটছে।

বনের মাঝখানে কয়েক শ’ একরের একটা মাঠ। পুরোটাই উলুবনে ঢাকা। মাঝে মাঝে প্যান টাইগারের ঝোপ। হয়ত এখানে এসে বাঘেরা ওঁৎ পেতে থাকে। মাঠে কোনো ধরনের গাছপালা নেই। কদাচিৎ দুয়েকটা বুনো বরইগাছের দেখা মেলে। মাঠের মাঝখানে রয়েছে একটা পুকুর। বন্যপ্রাণীরা নেমে যাতে পানি খেতে পারে তার জন্য এ ব্যবস্থা। খুব সম্ভব বন বিভাগ এটি তৈরি করেছে। এই পুকুরের পাশে একটি নামফলক। বীরশ্রেষ্ঠ মতিউর রহমানের নামে এই পুকুরের নামকরণ করা হয়েছে।
আমাদের সঙ্গে ছিলেন বেশ ক’জন মহিলা এবং কিছু শিশু। আমি আমার পুত্রকে নিয়ে বিপদে পড়ে গেলাম। সে আর হাঁটতে পারছে না। সে বারবার পা ব্যথার দোহাই দিয়ে মাটিতে বসে পড়ে। আমি কিছুদূর কোলে করে নিয়ে গিয়ে নামিয়ে দিয়ে বলি, এখন একটু হাঁটো।

সে কয়েক পা হেঁটে আবার গোঁ ধরে দাঁড়িয়ে থাকে। আমাদের সঙ্গে কয়েকজন তরুণ ছিলেন তারা আপনকে খুব ভালবাসত। লক্ষণ নামের একজন ছিলেন। তিনি প্রথম থেকে তার সঙ্গে ভাব জমিয়ে ফেলেছিলেন। তিনি তাকে কাঁধে তুলে নিলেন। প্রায় এক কিলোমিটার পথ তিনি তাকে কাঁধে করে বয়ে নিয়ে গেছেন।

আমরা খুবই তৃষ্ণার্ত হয়ে পড়েছিলাম। ছোট একটা পানির বোতল সঙ্গে নিয়েছিলাম। সেটি অনেক আগে শেষ হয়ে গেছে।

পৃথিবীতে বিচিত্র প্রকৃতির মানুষ রয়েছে। আমরা কদমতলী মাঠ পেরিয়ে কটকাখালের পাড়ে গিয়ে থামলাম। ওখানে একটা জেটির মত পাকা ব্রিজ রয়েছে। আমাদের নৌকা দু’টি ওখানে এনে রাখা হয়েছে। একজন লোক বড় একটা কন্টেইনারে শরবত বানিয়ে পর্যটকদের মধ্যে বিলি করছেন। যেই তার কাছে যাচ্ছেন তিনি তার হাতে এক গ্লাস শরবত ধরিয়ে দিচ্ছেন। আমরা তার হাতের শরবত পান করে বড়ই তৃপ্ত হলাম। তিনিও একজন পর্যটক হয়ে থাকবেন। আমার একটা কথা মনে পড়ে গেল। ধানমণ্ডি লেকের পাড়ে প্রতিদিন সন্ধ্যায় এক বুড়ো মানুষ প্রাইভেট গাড়ি হাঁকিয়ে এসে পার্কে ঘুরতে আসা মানুষের মধ্যে এক দেড় শ’ প্যাকেট বাদাম বিলি করে যান। এই লোকটিও ওই প্রকৃতির কি না কে জানে। আসলে কে কোন ধরনের কাজ করে আনন্দ পায় বলা মুশকিল।

আমরা কটকা খালে নেমে নৌকায় চড়ে বসলাম। খালের পানি নিশ্চল। তার দু’পাশে ঘন অরণ্য। পাড়ের সঙ্গে জন্মেছে প্রচুর গোলপাতা। পুরো খালটাকে একটা লেকের মত দেখায়। জীবন-জগত সম্পর্কে বিতৃষ্ণ কোনো মানুষ যদি এখানে আসে তার মনও আনন্দে নেচে উঠবে। আমাদের জাহাজ ছিল সাগরে, যেখানে বন বিভাগের একটা ভাঙা জেটির মত জায়গা রয়েছে। নৌকা সেদিকে ধেয়ে চলল। আমাদের জাহাজ যেখানে থামিয়েছিল তার অদূরে একটা বিরাট কেওড়া বন। ওখানে দেখা গেল দুয়েকটা হরিণ বিচরণ করছে। নৌকা জাহাজের কাছ থেকে আবার সেদিকে ছুটে গেল। হরিণগুলো দেখে মনে হল যেন পোষ মানানো। মানুষ কাছে যাবার পরও ওগুলো সরে দাঁড়ানোর প্রয়োজন বোধ করল না।

এই কেওড়া বনটি অদ্ভুত সুন্দর। কেওড়া গাছের পাতা মাটি পর্যন্ত ছুঁয়ে থাকে। কিন্তু এখানে ব্যতিক্রম দেখলাম। এখানকার গাছগুলোর ডালপালা একটা নির্দিষ্ট সীমার নিচে আর নামেনি। আপনি যদি এ কেওড়া বনটি দেখেন আপনার মনে হবে কোনো মালি তার দক্ষ হাতে ওগুলো ছেঁটে রেখেছে, যেভাবে ছেঁটে রাখে শহরের কোনো আলীশান বাড়ির গেটের দু’ ধারে লাগানো পাতাবাহার বা অন্য কোনো গাছের ডালপালা। আমরা প্রথমে ধরে নিয়েছিলাম সাগরে যখন জোয়ার আসে পানি তখন ওই পর্যন্ত পৌঁছায়। এজন্য কেওড়া গাছগুলোর ডালপালা আর নিচের দিকে নামেনি। এমনও মনে হয়েছিল সরকারিভাবে এগুলো লাগানো হয়েছে বলেই যত্ন করে ছেটে রেখেছে। কিন্তু আমাদের ধারণা ভুল প্রমাণিত হল, যখন দেখলাম একটা হরিণ মানুষের মত সোজা দু’পায়ে দাঁড়িয়ে যতদূর পর্যন্ত নাগাল পাচ্ছে সে গাছের পাতা খেয়ে চলেছে। প্রকৃতির সন্তান হরিণ কীভাবে বনটিকে সাজিয়ে রেখেছে–আমি আশ্চর্য না হয়ে পারিনি। হতে পারে তার প্রয়োজনে সে করেছে। কিন্তু সবকিছু তো প্রয়োজনেই করে। আমি এক দেড় দিনে সুন্দরবনের অনেক জায়গা দেখলাম, কিন্তু কটকার কেওড়া বনের মত পরিষ্কার এবং সুন্দর জায়গা আর কোথাও দেখিনি।

আমাদের একটি নৌকা তখনও জাহাজে এসে পৌঁছায়নি। প্রায় তিন চার কিলোমিটার হেঁটে আসার পর আমরা ভারি ক্লান্ত হয়ে পড়েছিলাম। আমি, শিল্পী এবং আপন জাহাজের একপ্রান্তে বসে কেওড়া বনের দৃশ্য দেখছিলাম। মাঝে মাঝে দলবদ্ধ হয়ে কয়েকটি হরিণ বেরিয়ে আসত তখন আমরা আনন্দে উদ্বেলিত হয়ে উঠতাম। হঠাৎ শিল্পী চিৎকার দিয়ে উঠল, বাঘ, বাঘ!

আমি বললাম, কোথায়?

সে আঙুল দিয়ে দেখিয়ে বলল, দেখ, ওই দূরে দেখ। দু’টি গাছের ফাঁক দিয়ে দেখ। ভাল করে দেখ, একটি বাঘের বাচ্চা ঘুরে বেড়াচ্ছে।

হ্যাঁ সত্যি তাই। একটা বাঘ দেখার জন্য কত বন-জঙ্গল মাড়িয়ে এলাম। বাঘ তো দূরের কথা, একটা হরিণও দেখিনি। আর এখানে জাহাজে বসে বাঘ-হরিণ দুটোকে একসঙ্গে দেখলাম, তার চে’ বড় সৌভাগ্য আর কী হতে পারে! মনে মনে বললাম, আমার সুন্দরবনে আসা সার্থক হয়েছে।

আমরা কয়েকজনকে ডেকে দৃশ্যটা দেখালাম। তারা বললেন, যেহেতু বাঘের বাচ্চা দেখা যাচ্ছে, আশেপাশে তার মা-বাবাও রয়েছে।

আমরা বাঘের মা-বাবার দেখা পেলাম না। এক সময় বাঘের বাচ্চাটাও আমাদের দৃষ্টি থেকে হারিয়ে গেল।

৭
ঘণ্টাখানেক পর আমাদের বাকি নৌকাটিও ফিরে এল। তখন দুপুর প্রায় বারটা বাজে। জাহাজ আবার যাত্রা আরম্ভ করল। আমাদের সময় খুব কম। সূর্য ডুবার আগেই আমাদের হিরণ পয়েন্টে পৌঁছতে হবে। তারপর সন্ধ্যার পর যেতে হবে দুবলার চরে রাসমেলায়। এ রাসমেলাকে মাথায় রেখে অনেকে এ প্যাকেজে অন্তর্ভুক্ত হয়েছেন। বিষয়টির সঙ্গে ধর্মীয় ব্যাপার-স্যাপার জড়িত। ফলে জাহাজের কর্তৃপক্ষ এটিকে একটা স্পর্শকাতর বিষয় হিসেবে মাথায় রেখেছে। কর্তৃপক্ষ কিছুটা শঙ্কাগ্রস্ত ছিল। এত অল্প সময়ের মধ্যে অনেকগুলো জায়গায় আমাদের তারা নিয়ে গেছে। সাধারণত এত কম সময়ের মধ্যে এতগুলো জায়গায় যাওয়া এক রকম কঠিন তো বটেই। এগুলো যদি কাছাকাছি থাকত একটা কথা ছিল। কিন্তু একেকটা জায়গা থেকে আরেকটা জায়গায় যেতে ঘণ্টার পর ঘণ্টা লেগে যায়।

সকাল থেকে আবহাওয়া ছিল চমৎকার। দুপুরে খাবারের পর এক পশলা বৃষ্টি হয়ে গেল। কিন্তু সূর্যের আলো একটুও ম্লান হয়নি। আমরা বঙ্গোপসাগর হয়ে হিরণ পয়েন্টে যাচ্ছিলাম। বৃষ্টি এবং সূর্যের আলো দুটো একসঙ্গে মিলে প্রকৃতিটা অপূর্ব লাগছিল। বঙ্গোপসাগর থেকে অনেক দূরে শ্যালার চরকে দেখলে একটা কালো মেঘ কিংবা ছায়ার মত দেখায়।

আমাকে জাহাজের এদিক-ওদিক ঘোরাফেরা করতে দেখলে গাইড আবদুর রাজ্জাক তার চেয়ারখানা ছেড়ে দিয়ে বলেন, স্যার বসেন, কথা বলি।

আমিও না করি না। এক সময় তাকে জিজ্ঞেস করলাম, আপনাদের জাহাজে যে মধু বেচে এগুলো কি খাঁটি?

তিনি জবাব দিলেন, একেবারে খাঁটি বলা যাবে না। তবে আপনাদের শহরে যে মধু পাওয়া যায় তার চেয়ে ভাল।

আমার কিছু মধু কেনার ইচ্ছে ছিল। ইচ্ছেটা ভেতর থেকে চেপে গেল। তাকে জিজ্ঞেস করলাম, আচ্ছা, আপনারা তো সুন্দরবনে ঢুকতেই সাহস পান না। কিন্তু যারা মধু সংগ্রহ করতে যায় তারা কীভাবে সাহস পায়? তাদের কি বাঘে আক্রমণ করে না?

তিনি বিজ্ঞের মত জবাব দিলেন, আপনারা তো শিক্ষিত মানুষ অনেক কিছু বিশ্বাস করেন না। আপনি বাওয়ালিদের দেখেছেন?

আমি সরাসরি জবাব দিলাম, না।

তিনি বললেন, আপনি দেখবেন, বাওয়ালিদের বাহু কিংবা মাথায় একটি লাল কাপড় বাঁধা থাকে। ওটি যশোরের নোয়া পাড়ার এক পীর সাহেবের পড়িয়ে দেয়া। ওটা সঙ্গে থাকলে বাঘে আক্রমণ করে না। আজ পর্যন্ত শুনেছেন কোনো বাওয়ালি বাঘের খপ্পরে পড়েছে।

আমি জিজ্ঞেস করলাম, তাই যদি হয়, আপনারা ওই লাল কাপড়খানা সংগ্রহ করেন না কেন?

তিনি বললেন, সেটা বলেন। আমরা কখনও দরকার মনে করিনি। আমরা তো সব সময় দলবদ্ধ হয়ে যাই। তাছাড়া আমাদের সঙ্গে নিরাপত্তা রক্ষী থাকে।

আমি রাজ্জাক সাহেবের সঙ্গে কোনো বাড়াবাড়ি করলাম না। যার বিশ্বাস তার কাছে থাকুক।

তিনি জানতে চাইলেন, হরিণের বন্ধু কে জানেন?

আমি বললাম, অবশ্যই জানি। হরিণের বন্ধু বানর।

তিনি বললেন, আরেকটা বন্ধু আছে। বনমোরগও হরিণের বন্ধু। বানর এবং বনমোরগ যখন বাঘ দেখতে পায় ডাকাডাকি আরম্ভ করে দেয়। তখন হরিণ সতর্ক হয়ে যায়। বিষয়টা আমরাও লক্ষ করেছি।

আমরা বঙ্গোপসাগরের বুক চিরে হিরণ পয়েন্টে গেলাম। হিরণ পয়েন্টে যেতে একটা চিকন খাল ধরে যেতে হয়। ওখানে জাহাজ ঢুকতে পারে না। ইঞ্জিন বোটে করে আমরা ওখানে গিয়েছিলাম। সমুদ্রের মোহনা মরজাত নদীতে আমাদের জাহাজ নোঙ্গর করে রাখা হয়েছিল। আমরা যখন হিরণ পয়েন্টে পৌঁছি তখন বিকেল পাঁচটা বাজে। সূর্য তখন ডুবতে বসেছে। গোটা বনাঞ্চলে গোধূলির আলোর ঝলকানি প্রকৃতিকে অপরূপ করে তুলেছিল। মরজাত নদী থেকে দেড় দুই কিলোমিটার পথ যাওয়ার পর হিরণ পয়েন্ট নামক জায়গাটির দেখা পেলাম। জায়গাটি আমাকে নাড়া দিতে পারেনি। মরজাত নদী থেকে খালে ঢোকার পর দু’পাড়ে অসংখ্য ম্যানগ্রোভের সমাহার দেখেছিলাম। ওগুলোর মধ্যে আমি একরকম সৌন্দর্য খুঁজে পেয়েছিলাম।

আমাদের দু’টি নৌকাই হিরণ পয়েন্টে গিয়ে থামাল। একটা কথা বলে রাখা দরকার। গাজীপুর থেকে আসা ১১ জনের একটি দল আমাদের মধ্যে ছিল। তারা সকলে মাঝবয়সী। তারা কোনো রকম নিয়মকানুন মেনে চলায় অভ্যস্ত ছিলেন না। তাদের মনে যেটা ধরত সেটাই তারা করতেন। সবার সঙ্গে খেতে চাইতেন না। সকলে যখন খেয়ে চলে যেত তখন তারা খেতে আসতেন। যেই দু’ রাত তারা ওখানে ছিলেন বেশিরভাগ সময় জুয়া খেলে কাটিয়েছেন। আমাদের গাইড যখন বলতেন আমাদের এদিকে যেতে হবে, তারা যেতে চাইতেন অন্যদিকে। তারা ছিলেন সব সময় স্রোতের বিপরীতমুখী। এই দলটিকে নিয়ে জাহাজের কর্তৃপক্ষের দুশ্চিন্তার অন্ত ছিল না।

থাক ওসব কথা। আমরা তো হিরণ পয়েন্টে গেলাম। ওখানে বন বিভাগের অফিসে যাওয়ার জন্য একটা জেটির মত রয়েছে। অনেকে জেটি বেয়ে ওপরে উঠে গেলেন। কিন্তু বিপত্তি ঘটালেন গাজীপুরের সেই ১১ জন। তারা ওখানে যাবেন না। তাদের বনের ভেতর নিয়ে যেতে হবে। তারা ভেতরে গিয়ে বাঘ দেখবেন, হরিণ দেখবেন। আমাদের সঙ্গে যে নিরাপত্তা রক্ষী ছিলেন তিনি বনের ভেতরে যেতে রাজি নন। তার কথা হল এ মুহূর্তে ভেতরে ঢোকাটা কিছুতেই নিরাপদ নয়। সূর্য ডুবতে বসেছে। আর একটু হলেই আঁধার নেমে আসবে। কিন্তু তারা নাছোড়বান্দা। ফলে বাধ্য হয়ে গাইড আবদুর রাজ্জাক তাদের বনের ভেতরে নিয়ে গেলেন। জায়গাটা এমন, কাদার জন্য ইচ্ছেমত হাঁটা যায় না।

তারা বনে চলে গেলেন। আমরা গেলাম বন বিভাগের অফিসের দিকে। এ অফিসটি আওয়ামী লীগ আগের বার ক্ষমতায় থাকাকালীন শেখ হাসিনা উদ্বোধন করেছিলেন। ওরকম একটা নাম ফলক জেটি পার হতেই চোখে পড়ল। বন বিভাগের অফিসে তেমন কিছু নেই। প্রবেশ পথে দু’টি বাঘ এবং একটি হরিণের মূর্তি রাখা হয়েছে। বাঘ দু’টিকে দূর থেকে দেখলে জীবন্ত বলে ভ্রম হয়। আমার পুত্র আপনকে বাঘের ওপর বসিয়ে দিয়ে দু’টি ছবি ওঠালাম। বাঘের পিঠে চড়তে পেরে সে ভীষণ খুশি।

বন বিভাগে দু’ তিনটি অফিসঘর। অফিসঘর বলা ঠিক হবে না। আসলে ওখানে বনরক্ষীরা থাকেন। মিঠা পানির অভাব থাকায় অফিস সংলগ্ন একটি বিরাট পুকুর খনন করে রেখেছে। বাওয়ালিরা ওই পুকুর থেকে পানি নিয়ে গিয়ে তাদের কাজ সারেন। কাজ সারেন বন বিভাগের লোকজনও। পুকুরে রয়েছে একটি শান বাঁধানো ঘাট। ওখানে একজন বনরক্ষীর দেখা পেয়ে গেলাম। তিনি বললেন, পুকুরের ওপারে যাবেন না। গতকাল ওখানে একটি বাঘ ভীষণরকম উৎপাত করেছে। সকালেও তার দেখা মিলেছে।

কিন্তু কে শোনে কার কথা। আমাদের মধ্যে এমন কিছু মানুষ ছিলেন তাদের ভাবখানা ছিল বাঘের দেখা পেলে তারা পিঠে হাত বুলিয়ে আদর করবেন। পুকুরের কোনা ধরে গ্রামের মেঠোপথের মত একটি রাস্তা বনের ভেতর চলে গেছে। একজন বনরক্ষীকে সামনে রেখে কেউ কেউ ওই পথ ধরে এগিয়ে চলল। শিল্পীর নিষেধ, ওদিকে যাবার দরকার নেই। তার কথা মাথায় রেখে ওদিকে গেলাম না বটে, কিন্তু পুকুরের অপর পাড়ে চলে গেলাম যেখানে বাঘ উৎপাত করছিল। আমার সঙ্গে আরও দুয়েকজন ছিলেন। আমরা দেখতে পেলাম একটা কর্দমাক্ত জায়গায় বাঘের পায়ের ছাপ স্পষ্ট হয়ে আছে। বাঘটি যে অল্প সময় আগে হেঁটে গিয়েছে ওই ছাপগুলো থেকে অনুমান করলাম। আমি বাঘের দু’টি পায়ের ছাপ ক্যামেরাবন্দি করে বিলম্ব না করে ওখান থেকে চলে এলাম।

সূর্য প্রায় ডুবে গেছে। আমরা নৌকায় চলে এলাম। আমাদের ছেড়ে যারা বনে গিয়েছিলেন তারা দেখি আগে এসে বসে আছেন। ওখানে সদ্য বাঘের পায়ের ছাপ দেখে তারা ভয়ে চলে এসেছেন। তাদের একজন ক্যামেরাবন্দি সেই বাঘের ছাপ আমাদের দেখালেন। একজন একটি মরা হরিণের দাঁতের পাটি খুঁজে পেয়েছেন সেটাও কুড়িয়ে নিয়ে এসেছেন। বনরক্ষীদের সঙ্গে একটু মন কষাকষি হলেও সেটা পরে আবার স্বাভাবিক হয়ে গেল।

আমরা আবার নৌকায় করে জাহাজে ফিরে এলাম। আমাদের জন্য হালকা নাস্তার ব্যবস্থা আগে থেকে করে রাখা হয়েছিল। নাস্তা সারতে সারতে সন্ধে পার হয়ে গেল।

আজ রাসপূর্ণিমা। আকাশের গোলাকার চাঁদ সর্বত্র আলো ঢেলে দিয়ে পুরোমাত্রায় আলোকিত করে তুলেছে। আমাদের আবার নৌকায় ফিরে যেতে হল। আমাদের যেতে হবে আলোর কোলে রাসমেলায়। আলোর কোল দুবলার চরের একটা জায়গা, যেখানে যাবার জন্য অনেকে উদ্গ্রীব ছিলেন। গাইড আবদুর রাজ্জাক জানালেন, মরজাত থেকে রাসমেলার দূরত্ব প্রায় পাঁচ কিলোমিটার।

সমুদ্রে ভরা জোয়ার ছিল। ঢেউয়ের তোড়ে আমাদের নৌকা ডুবে যাবার উপক্রম হচ্ছিল। অনেকে ভয়ে কান্না জুড়ে দিয়েছিল। ঢেউয়ের এমন তোড়জোর দেখে অনেকে জাহাজ থেকে নামেননি। তাদের মতে মেলা তো মেলাই। এত বড় ঝুঁকি মাথায় নিয়ে ওখানে যাবার কোনো অর্থ হয় না।

যারা মেলা দেখতে যাচ্ছিলেন তাদের অনেকে এটাকে সাহসী অভিযান হিসেবে গ্রহণ করেছিলেন। গাইড রাজ্জাক বারবার বলে যেতে থাকলেন, আপনারা কেউ লাফালাফি করবেন না। যে যেখানে আছেন শক্ত করে ধরে বসুন। কিন্তু অল্প সময়ের পর আমাদের ভীতি কেটে গেল। আমরা যখন আলোর কোল খালে প্রবেশ করলাম নদীর পানিকে একেবারে নিশ্চল মনে হল। নদী এবং পুরো বনাঞ্চল পানিতে একাকার হয়ে গিয়েছিল। ফকফকে চাঁদের আলোতে কোনো কিছুই আমাদের অদেখা রইল না। মাঝে মাঝে নদীর পানি চাঁদের আলোতে ঝিলিক খেলে যাচ্ছিল। আমি অস্ফূট স্বরে গাইতে থাকলাম, ‘এই রাত কভু যদি শেষ না হত, জীবনবেলা শেষপ্রান্তে।’

প্রায় আধ ঘণ্টা পথ চলার পর আমরা রাসমেলায় গিয়ে পৌঁছলাম। শ’ শ’ লঞ্চ এবং ইঞ্জিন বোট পানিতে ভাসছে। আমি অবাক হয়ে গেলাম, এ গহীন অরণ্যে এত জলযান এবং এত মানুষ এল কোথা থেকে! খাল থেকে ডাঙায় উঠতে আমাদের ভীষণ রকম বেগ পেতে হয়েছে। হাজার হাজার মানুষের ঢল নেমেছে মেলায়। আমরা প্রধান গেট দিয়ে ঢুকছিলাম তখন দেখলাম অনেকগুলো শুটকির গেট। শুটকি দিয়ে গেট তৈরি করা যায় এই প্রথম দেখলাম। এই গেটগুলো তৈরি করা হয়েছে ছোট ছোট এক ধরনের শুটকি মাছ দিয়ে, যেগুলোকে স্থানীয় ভাষায় বলা হয় চান্দা মাছ। লইট্টা সম্পর্কে আমরা কমবেশি পরিচিত। আরও নানাজাতের শুটকি এখানে রয়েছে। শুটকির গন্ধে নিঃশ্বাস প্রায় বন্ধ হয়ে আসছিল। যারা শুটকির গন্ধে অভ্যস্ত নন তারাই বেশি এ সমস্যায় পড়েছেন।



রহিম আফরোজের সহায়তায় সৌর-বিদ্যুতের মাধ্যমে পুরো মেলা আলোয় আলোকিত করে ফেলেছে। শুটকির কয়েকটা গেট পার হওয়ার পর ডানপাশে চোখে পড়ল পূজামণ্ডপ। তার অপর প্রান্তে আয়োজন করেছে সাংস্কৃতিক অনুষ্ঠানের। আমরা যখন ওখানে পৌঁছলাম মানুষ নাচ-গান দেখায় মগ্ন। একজন কিশোরীর নাচ দর্শকদের ভীষণভাবে আপ্লুত করেছিল। ‘দুলালী নাচে কোমড় দোলাইয়া’ গানটি তখন ক্যাসেটে বাজছিল।

দুবলার চরে কোনো জনবসতি নেই। ছয় মাসের জন্য জেলেরা মাছ ধরে শুটকি তৈরি করার জন্য আসে। মৌসুম শেষ হলে তারা আবার চলে যায়। প্রায় পাঁচ ছয় হাজার জেলে এখানে মাছ ধরে এবং শুটকি বানায়। একজন জেলে জানালেন, শুটকির পুরো ব্যবসাটা নিয়ন্ত্রণ করেন মেজর জিয়াউদ্দিন আহমেদ। জেলেরা তাকে তাদের সজ্জন হিসেবে মান্য করে। তাকে তারা যেমন ভয় করে তেমনি শ্রদ্ধাও করে।

রাসমেলাটা জেলেদের কাছে বড়ই গুরুত্বপূর্ণ। বাংলাদেশের প্রত্যন্ত অঞ্চল থেকে মানুষ এখানে আসে নানা মানত নিয়ে। কবে থেকে এই মেলার সৃষ্টি কেউ জানে না। ব্যবসার কথা মাথায় রেখে অনেকে আসে। মেলাতে নেই এমন সবজির নাম করা যাবে না। বাংলাদেশে যত রকম সবজি আছে সবই এখানে আছে। এই মেলাটা জেলেদের একটা ভরসার জায়গাও বটে। তাদের একটা বড় সময়ের জন্য কেনাকাটা এখান থেকে করে রাখে। দূর-দূরান্ত থেকে আসা এসব শাক-সবজি তেমন একটা তাজা থাকে না। তারপরেও জেলেদের কোনো উপায় না থাকায় মেলা থেকে এসব জিনিস আগ্রহ সহকারে কেনে। বেশ কিছু খেলনা এবং মনিহারির দোকানও চোখে পড়ল। তাদের বেচাবিক্রিও বেশ। এই মেলাটিরও অভিভাবক হিসেবে কাজ করেন মেজর জিয়াউদ্দিন আহমেদ।

মেলাটি আগে সী-বীচে বসত। সেখানে পূজা হত। তখন পূজাটা বিশৃঙ্খল অবস্থায় ছিল। পূজার জন্য অনেকে প্রসাদ নিয়ে আসত। বিশেষ করে বাতাশাটাই বেশি আনত। ওগুলো খাওয়ার জন্য আগত মানুষের মধ্যে মারামারি লেগে যেত। সেই মারামারি থেকে বাঁচানোর জন্য জিয়া সাহেব একটি কমিটি করে দিয়ে মেলাটিকে অরণ্যের মধ্যে নিয়ে এসেছেন। অবশ্য জায়গাটাকে অরণ্যের মত দেখায় না। বেশ খোলামেলা জায়গা। আমাদের গাইড আবদুর রাজ্জাক সাহেব আমাকে মেলাটা ঘুরিয়ে ঘুরিয়ে দেখালেন। তিনি এক লোকের সঙ্গে পরিচয় করিয়ে দিলেন। তিনি মেলা কমিটির একজন। দেব-দেবীর মূর্তি তৈরিতেও তিনি সিদ্ধহস্ত। তার নাম স্বপন ঘোষ। তাকে জিজ্ঞেস করলাম, কবে থেকে এই মেলা শুরু হয়েছে। তিনি জানালেন, আমার বয়স প্রায় চল্লিশ। আঠার বছর ধরে আমি এ মেলায় আসছি। তবে কবে এর উৎপত্তি লা সম্ভব নয়। একটা কিংবদন্তী আছে, শুনবেন?

আমি বললাম, বলুন?

অনেক বছর আগে এক সওদাগর বাণিজ্যে যাবার সময় এখানে তার জাহাজ ভিড়ান। গোটা রাত জাহাজের ঘুমানোর পর সকালে উঠে দেখেন রাধা এবং কৃষ্ণ দু’জনে অষ্ট সখী নিয়ে স্নান করছেন। তাদের দেখে তিনি কিছু প্রসাদ নিবেদন করেন। তখন থেকে এই মেলার আরম্ভ।

আমি পূজা মণ্ডপে গিয়ে দেখলাম প্রায় বিশ জনের মত দেব-দেবীর মূর্তি। সবার মাঝখানে রাধা-কৃষ্ণ। তাদের দু’পাশে আট সখী। গণেশের মূর্তিও ওখানে রয়েছে। কিন্তু আমার কাছে অবাক ঠেকল, যখন দেখলাম গাজি, কালু এবং বনবিবির মূর্তি। গাজি-কালু দু’জনের পরনে লুঙ্গি এবং মুখমণ্ডলে দাড়ি। কোনো মুসলমানের মূর্তি বানিয়ে হিন্দুরা পূজা করে এই প্রথম দেখলাম। এ মূর্তিগুলো বানিয়েছেন স্বয়ং স্বপন ঘোষ। আরও একটা জিনিস লক্ষ করলাম, একজন ব্রাহ্মণ পুরোহিতের কাজ করছেন বটে, কিন্তু উচ্চবর্ণের হিন্দুরা এ মেলায় তেমন আসেনি। বলা যায় এটা নিম্নবর্ণের, বিশেষ করে জেলেরাই এ মেলায় অংশগ্রহণ করে।

স্বপন ঘোষকে জিজ্ঞেস করলাম, আপনি গাজি, কালু এবং বনবিবির মূর্তি বানালেন কীভাবে? তাদের ছবি কি কোথাও দেখেছেন?

তিনি বললেন, তাদের দেখব কোথা থেকে? আমি গাজি-কালুর পুঁথি পড়ে অনুমান করে বানিয়েছি। তাদের আমরা বনদেবতা হিসেবে দেখি। আপনি কি ভুলে গিয়েছেন বনবিবিকে গাজি-কালু মান্য করতেন?

আমি বললাম, গাজি-কালু সম্পর্কে ধারণা আমার কম।

দেব-দেবীর সামনে কয়েক মনের মত বাতাশা স্তূপ করে রাখা হয়েছে। ভক্তরা এসব এনেছে। তাছাড়া রয়েছে প্রচুর ফল-ফলাদি। স্বপন ঘোষ আমাকে কয়েকটা বাতাশা হাতে ধরিয়ে দিলেন।

ঘণ্টাদেড়েক সময় আমি মেলায় ছিলাম। আমার পুত্র বড় বেশি বিরক্ত করছিল। তাছাড়া আমাদের মাঝে কয়েকজন মহিলা ছিলেন। তারা চাইছেন না আর বেশিক্ষণ এখানে থাকতে। গাইড আবদুর রাজ্জাক বললেন, আপনি ঘুরে ঘুরে মেলা দেখতে থাকুন। এই ফাঁকে আমি ওদের জাহাজে রেখে আসি।

আপন নাছোড়বান্দা। সে আমাকে ছেড়ে যাবে না। মহিলারা বললেন, এখানে দেখার কী আছে, আপনাকে থাকতে হবে? এসব দেখার কি কোন মানে হয়?

আমি বললাম, কেন, আপনাদের ভাল লাগছে না?

তাদের একজন বললেন, ওই শুটকির গেট ছাড়া ভাল লাগার কী আছে? আমাদের ঢাকা শহরের ফুটপাতেও এর চাইতে অনেক সুন্দর মেলা বসে।

আমি তাদের কী করে বোঝাই, এ মেলা আর ঢাকা শহরের মেলার মধ্যে অনেক পার্থক্য। আমাদের মধ্যে অনেকে হিন্দু ছিলেন। তারা অনেকক্ষণ মেলায় ছিলেন। কেবল আমার পুত্র এবং মহিলাদের চাপে পড়ে আমাকে মেলা ত্যাগ করতে হল।

আমরা আলোর কোল খালের বুক চিরে মরজাতে অবতরণ করলাম। মরজাতের কিছুদূর আসতেই আমরা ঢেউয়ের কবলে পড়লাম। যাওয়ার সময়ও আমরা ঢেউয়ের কবলে পড়েছিলাম। কিন্তু তখন এত ভয়াবহ ছিল না। এবার সত্যি সত্যি আমি ভয় পেয়ে গেলাম। চাঁদের আলোতে আমি স্পষ্ট দেখতে পাচ্ছিলাম আমাদের জাহাজখানাও ঢেউয়ের তোড়ে দুলছে। গাইড সাহেব বলে যেতে থাকলেন, শক্ত করে বসুন। বাচ্চাদের ধরে রাখবেন।

আমরা সাধ্যমত চেষ্টা করে যেতে থাকলাম। এক সময় আমরা জাহাজের কিনারে চলে এলাম। নৌকায় ঢেউ লেগে লেগে জাহাজের সঙ্গে বারবার ধাক্কা খেতে থাকল। আমরা স্টাফদের সহায়তায় জাহাজে উঠে এলাম। জাহাজে উঠে আমরা হাঁফ ছেড়ে বাঁচলাম।

আমাদের রেখে নৌকা আবার রাসমেলায় গেল বাকিদের নিয়ে আসার জন্য। যারা জাহাজে ছিলেন তারা আমাদের তিরস্কার করলেন আমরা কেন এত কষ্ট করে একটা নিকৃষ্ট মেলা দেখতে গেলাম। হিন্দুদের না হয় একটা স্বার্থ আছে বলে গেছে, আমরা মুসলমান হয়ে কেন গেলাম সেটি তাদের কাছে বোধগম্য নয়। যেই যা বলুক, রাসমেলা আমার কাছে এক নতুন কিছু। এমন গহীন অরণ্যে এমন একটা মেলা জমতে পারে আমি অবাক না হয়ে পারিনি। তাছাড়া হিন্দু-মুসলমানের এমন মিলনমেলা আমি খুবই কম দেখেছি। গাজি-কালুর মূর্তি বানিয়ে পূজা করা এটা কি চাট্টিখানি কথা? সাম্প্রদায়িক চিন্তাধারায় যেখানে আমরা আষ্টেপৃষ্ঠে জড়িয়ে আছি সেখানে এ মেলাটা আমাদের নতুন করে বাঁচার কিছুই কি শেখায় না?

আমার শরীর ভাল নেই। আমি কারও সঙ্গে তর্কে জড়াতে চাইলাম না। বাকিরাও ইতোমধ্যে মেলা থেকে ফিরে এসেছেন। রাত তখন প্রায় দশটা বাজতে চলেছে। ঢেউয়ের তোড়ে জাহাজ দোল খাওয়ার কারণে হয়ত আমার মাথা চক্কর দিতে আরম্ভ করেছে। আমি কেবিনে গিয়ে চোখ বন্ধ করে শুয়ে থাকতে চেষ্টা করলাম। তখন আমার মনে হতে থাকল আমি চর্কির মত ঘুরছি। আমি বমি বমি ভাব উপলব্ধি করতে থাকলাম।

বাবুর্চি সাহেব মুরগির কাবাব তৈরি করছেন। কাবাবের গন্ধে আমার বমিভাব আরও বেড়ে যেতে থাকল। তাছাড়া গোটা জাহাজ চুলার ধোঁয়ায় ছেয়ে গেছে। হঠাৎ আমাদের খাবারের ডাক পড়ল। আমি না খেতে পারলে বেঁচে যেতাম। কিন্তু শিল্পীর বলাবলিতে না গিয়ে পারলাম না।

জাহাজে আজকে আমাদের শেষ রাত। সেটা মাথায় রেখে হয়ত আমাদের খাবারের আয়োজনটা বেশ ব্যাপকভাবে করেছে। ফ্রায়েড রাইস করা হয়েছে। সেই সঙ্গে বানানো হয়েছে পরোটা। মুরগির কাবাব, খাসির রেজালা, সবজি ইত্যাদি ছিল। চিংড়ি ছিল কিনা মনে পড়ছে না। কোল্ড ড্রিংকসের ব্যবস্থা ছিল। খাবার শেষে ছিল মিষ্টি। কিন্তু কোনো খাবারের প্রতি আমার লোভ হল না। কাবাবের প্রতি আমার দুর্বলতা রয়েছে। একটুখানি মুখে দিতে মনে হল নাড়িভুড়ি বেরিয়ে আসতে চাইছে। ব্যাপারটি আমার মধ্যে সীমাবদ্ধ ছিল না। আমার সামনের চেয়ারের একটা বাচ্চাকে দেখলাম খাবার খেতে গিয়ে বমি করে ফেলেছে। আমার পুত্রেরও একই দশা হল। সেও বমি করতে আরম্ভ করেছে। জাহাজখানা যে ঢেউয়ের সঙ্গে সঙ্গে তাল রেখে নাচছে সেটা আমাদের কাল হয়ে দাঁড়িয়েছে। আমি এক গ্লাস সেভেন আপ খেয়ে কেবিনে চলে গেলাম।

আমার পুত্রটাও অসুস্থ। এই অল্প বয়সে তার ষষ্ঠ ইন্দ্রিয়টা ভারি প্রবল। সে নিজে অসুস্থ হওয়ার পরও আমাকে বলল, বাবা, তুমি শুয়ে থেকো। আমি তোমাকে ঘুম পাড়িয়ে দেই।

ছেলে বলে কী? সে নিজে অসুস্থ, অথচ সে আমার সেবা করতে চায়! পৃথিবীতে এমন কিছু ছোটখাটো ঘটনা ঘটে, হাজার কষ্টের মধ্যে বেঁচে থাকতে ইচ্ছে করে। তখন পৃথিবীটাকে অতি সুন্দর দেখায়। আপনের কথায় মনে হল আমি অনেকটা সুস্থ হয়ে উঠেছি।

আমি দাঁড়িয়ে থাকতে পারছিলাম না। একটা জিওনিল খেয়ে আমার পুত্রকে বুকে জড়িয়ে শুয়ে পড়লাম। হঠাৎ মনে পড়ল বাবুল সাহেব জাহাজের ছাদের ওপর ড্রিংকসের দাওয়াত দিয়েছিলেন। তাকে কথা দিয়েছিলাম, আমার অভ্যাস নেই, তারপরেও যাব। সকলের সঙ্গে আনন্দটা ভাগাভাগি করে নিতে চাই।

একবার মন চাইল তাকে গিয়ে বলে আসি আজ সম্ভব নয়। কিন্তু যাব কী, মনে হল আমি দাঁড়ালে পড়ে যাব।

রাত বারটার পর যখন জেনারেটর বন্ধ করে দিল তখন আমার চোখে ঘুম নেমে এল। সম্ভবত জিওনিল কাজ করেছে।

গভীর রাত। ক’টা বাজে আমি বলতে পারব না। হঠাৎ জাহাজে চেল্লাফেল্লা আরম্ভ করে দিল। আমার ঘুম ভেঙে গেল। কেউ যেন চিৎকার করে বলতে থাকল, নিচে নেমে এসো। নিচে নেমে এসো।

আমি মনে মনে ভাবলাম, বেটারা মদ খেয়ে মাতলামি আরম্ভ করে দিয়েছে। এসবে কান দিলে শরীরের অসুস্থতা মনের ভেতরও ক্রিয়া করবে। আমি কাৎ ফিরে শুয়ে পুনরায় ঘুমানোর চেষ্টা করলাম।

খুব ভোর। তখনও প্রকৃতির বুকে ভাল করে আলো ফোটেনি। শিল্পী কেবিনের জানালা খুলে দিয়ে বলল, তুমি এখনও ঘুমিয়ে আছো। দেখ বাইরে কী কাণ্ডই না ঘটে যাচ্ছে।

আমি ধড়মড় করে খাড়া হয়ে বসলাম। দেখলাম দলে দলে হাজার হাজার মানুষ আসছে। এসে তারা পানিতে নেমে পড়ছে। কিন্তু কোনো সাড়াশব্দ নেই। পানিতে প্রচুর ট্রলার আর লঞ্চ ভাসছে। ট্রলার এবং লঞ্চে তারার মত আলো জ্বলছে। কী এক অদ্ভুত দৃশ্য! আমার সেই সওদাগরের কথা মনে পড়ে গেল, যিনি খুব ভোরে অষ্ট সখী নিয়ে রাধা-কৃষ্ণের স্নানদৃশ্য দেখেছিলেন। আমার মনে হল আমরা কি ওধরনের কিছু দেখছি? শিল্পীকে বললাম, এখানে এত মানুষ কেন?

শিল্পী বলল, তা তো জানি না।

হঠাৎ আমি সম্বিৎ ফিরে পেলাম। আমার মনেই ছিল না গতরাতে আমরা রাসমেলায় গিয়েছিলাম। তখন শুনেছিলাম আজ ভোরে পূণ্যস্নান হবে। কিন্তু স্নানটা যে এই জায়গায় হবে সেটা আমার জানা ছিল না। আমি ক্যামেরাটা হাতে নিয়ে বেরিয়ে গিয়ে এলোপাথাড়ি কিছু ছবি তুলে ফেললাম। ক্যামেরা স্ক্রিনে দেখলাম আলো আঁধারিতে ছবিগুলো খুব একটা খারাপ হয়নি। হঠাৎ বন বিভাগের লোকজন একটা ছোট জাহাজ নিয়ে ছুটে এলেন। তারা মাইকে ঘোষণা দিতে থাকলেন, স্নান করে তাড়াতাড়ি লোকজন সরে পড়ুন। আকাশের অবস্থা বিশেষ ভাল নেই। যে কোনো মুহূর্তে আবারও ঝড় উঠতে পারে।

আমার ভেতরে প্রশ্ন জাগল, ‘আবারও ঝড় উঠতে পারে’–এর অর্থ কী?

আমাদের জাহাজের একজন জানালেন, আপনি কিছু জানেন না?

আমি বললাম, কী জানব?

তিনি বললেন, আমাদের জাহাজ কি এই জায়গায় ছিল?

এ কথাটা আমার একবারও মাথায় আসেনি। আমি জবাব দিলাম, আমরা তো প্রায় সমুদ্রে ছিলাম। এখন তো দেখছি বিশাল চর। তাহলে কি এখন ভাটি?

তিনি বলে যেতে থাকলেন, রাতে ভীষণ ঝড় উঠেছিল। ঝড়ের তোড়ে জাহাজ এখানে চলে এসেছে। আমাদের জাহাজের ওপরে যে প্যান্ডেল ছিল সব ভেঙেচুরে গেছে। মানুষ ভয়ে এদিক ওদিক ছোটাছুটি করছিল। আপনারা তো কিছুই টের পাননি। অবশ্য অনেকেই ঘুমিয়েছিলেন। লোকজন ভয় পেয়ে যেতে পারেন তাই ডাকাডাকি করেনি। ওই দেখুন, একটি জাহাজ চরের ওপর আটকে আছে। ওটাকে অনেক চেষ্টা করা হয়েছে পানিতে নামানোর জন্য। সম্ভব হয়নি।

সত্যি তাই। এম ভি শম্পা নামের একটি জাহাজ পানি থেকে এক শ’ গজ দূরে চরের ওপর আটকে আছে। নিজেকে অভাগা মনে হল। যত ভয়ানক হোক না কেন, ঝড়টা না দেখতে পেয়ে আমি মনে মনে আফসোস করতে থাকলাম। জাহাজের কর্তৃপক্ষ আমাদের না ডেকে ঠিক কাজ করেছে অন্তত আমার মন থেকে সায় মিলল না। ঝড়টা যদি আমি স্বচক্ষে দেখতে পেতাম আমার অভিজ্ঞতার ঝুলিতে আরও কিছু যোগ হত। হতভাগা আর কাকে বলে!

সবাই প্রস্তুতি নিয়ে ফেলেছে দুবলার চরে শুটকি পল্লীতে যাবে। আমি কোনো রকম স্বস্তি পাচ্ছিলাম না। একটা বড় বিপদ থেকে মুক্তি পেয়েছি সেটাকে আমি বড় করে দেখলাম না। কিন্তু আমি কেন দেখতে পাইনি সেই কষ্টটা আমার মধ্যে ভীষণ রকম ক্রিয়া করতে থাকল। আমার কোনো প্রস্তুতি নেই। তারপরেও ছাগলের তিন নম্বর বাচ্চার মত লুঙ্গি পরা অবস্থায় অন্যদের সঙ্গে শুটকি পল্লীতে যাবার জন্য নৌকায় উঠে বসলাম। ক্যামেরাটা তখনও আমার গলায় ঝোলানো ছিল।

দুবলার চরকে দুবলার চর না বলে শুটকির চর বললে নামটা যথার্থ হত। পুরো দুবলার চরে শুটকি আর শুটকি। তিন ধরনের শুটকিই বেশি চোখে পড়ল। পুঁটি মাছের সাইজের এক ধরনের চান্দা মাছের আধিক্যই বেশি লক্ষ করলাম। তাছাড়া রয়েছে লইট্টা, ছুরি এবং ফাইস্যা মাছের শুটকি। রূপচাঁদা মাছের মত নামি দামি শুটকি তেমন একটা নেই। কেউ কেউ মাচার ওপর, কেউ কেউ চাটাই বিছিয়ে শুটকি শুকোতে দিয়েছে। রাতের বৃষ্টির কারণে অনেক শুকনো শুটকিও কাঁচা মাছের মত হয়ে গিয়েছে।
শুটকিপল্লীতে প্রায় এক শ’ দু’ শ’ গজ দূরে দূরে জেলেদের ঘর। ঘরগুলো গোলপাতা দিয়ে বানানো। জীবনে প্রথম গোলপাতার ঘর দেখলাম। ঘরগুলো এমনভাবে বানানো তার মধ্যে এক ধরনের শৈল্পিক রুচিবোধের পরিচয় দেখতে পেলাম। আমি বেশ কিছু ঘরের ছবি ক্যামেরাবন্দি করলাম। আমার ইচ্ছে ছিল কিছু রূপচাঁদা শুটকি কিনব। কোথাও তার হদিস পেলাম না। রূপচাঁদা বলে যেগুলো আমাকে চালিয়ে দিতে চেয়েছিল ওগুলো রূপচাঁদা নয়, আঁইচ চাঁদা। আমার সঙ্গে গাইড আবদুর রাজ্জাক ছিলেন। তিনি বললেন, স্যার, রূপচাঁদা শুটকি এখানে কদাচিৎ মিলে। আপনি বরং কিছু লইট্টা শুটকি নিয়ে যান। আমি আপনাকে শস্তায় কিনে দেব।

আমি তাকে বললাম, লইট্টা শুটকি আমার দরকার নেই। আমি কক্সবাজার থেকে কদিন আগে লইট্টা শুটকি নিয়ে এসেছি। ওগুলো খাওয়ারও মানুষ নেই।

তিনি বললেন, তাহলে শুটকি কেনার চিন্তাটা মাথা থেকে ঝেড়ে ফেলুন।

রাজ্জাক সাহেবের কথায় আমি তাই করলাম। দু’ তিনদিন ধরে পানিতে ভাসছি। কিন্তু কোথাও তেমন পাখির দেখা সুন্দরবনে পাইনি। দুয়েকটি কানা বক এবং সাদা বক কদাচিৎ চোখে পড়েছে, অন্য কোনো পাখি নয়। দুবলার চরে মরজাত নদীতে দেখলাম হাজার হাজার গাঙচিল। তারা পানির কাছাকাছি এলোমেলোভাবে এলোপাথারি উড়ছে, যখন মাছের দেখা মেলে ছোঁ মেরে ধরে নিয়ে যায়। খুব কম সময়ই শিকারটা তাদের হাতছাড়া হয়। দৃশ্যটা দেখার মত।

পূণ্যস্নান তখনও শেষ হয়ে যায়নি। প্রায় শ’খানেক মানুষকে দেখলাম মরজাত নদীকে সামনে রেখে সারিবদ্ধভাবে আসন পেতে বসে আছে, যেভাবে বসে থাকে ধ্যানে মগ্ন মুণি-ঋষিরা। তাদের মুখে কোনো রকম সাড়াশব্দ ছিল না। অনেকক্ষণ ধ্যান করার পর তারা একসঙ্গে পানিতে ঝাঁপিয়ে পড়ল। যে যার মত স্নান করে চলে যাবে, তা কিন্তু নয়। তাদের মধ্যে একটা শৃঙ্খলাবোধ কাজ করে যেটা আমার চোখ এড়ায়নি।

৮
আমরা জাহাজে ফিরে এলাম। হঠাৎ আমার মনে হল আমরা ভুল করে অন্য কোনো জাহাজে উঠে এলাম কি না। এমন ধারণা আমার কেন হল? আমি জাহাজে উঠে দেখলাম পুরো জাহাজটায় অনেক শিশু-নারী-পুরুষ গিজগিজ করছে। নিচের তলাটাতে অনেকগুলো ট্র্যাভেল ব্যাগ। পরে জানতে পেলাম এম ভি শম্পা জাহাজের সব যাত্রী আমাদের জাহাজে উঠে এসেছে। আমাদের জাহাজের সঙ্গে মোটা রশি বেঁধে ওই জাহাজটি পানিতে নামানোর চেষ্টা করা হয়েছিল। তাতে কোনো কাজ হয়নি। ফল হয়েছে রশিটা ছিঁড়ে দ্বি-খণ্ড হয়ে গেছে। ওই জাহাজের জন্য আরও একটা বড় দুঃসংবাদ ছিল–ইঞ্জিন বিকল হয়ে গেছে।

প্রায় জাহাজে একাধিক ইঞ্জিন থাকে। একটা ইঞ্জিন বিকল হয়ে গেলে আরেকটা ইঞ্জিন কাজ করে। যেসব জাহাজে একাধিক ইঞ্জিন থাকে ওগুলোতে বিপদে পড়ার ভয় অল্পই থাকে। এম ভি শম্পাতে ইঞ্জিন ছিল একটা এবং ওটাই বিকল হয়ে গেছে।
স্বাভাবিকভাবে আমাদের জাহাজে মানুষের চাপ বেড়ে গেল। আমাদের সঙ্গে নতুন অতিথি যোগ হয়েছে। সুন্দরবন হলিডেজ ট্যুরস কর্তৃপক্ষ যদি এদের জায়গা না দিত কী মুশকিলেই না তাদের পড়তে হত। তারা দু’ তিনদিনের মধ্যে ফিরে যেতে পারত না। বাধ্য হয়ে না হয় তারা দু’ তিনদিন থাকল, কিন্তু খাবে কোথায়? ওখানে তো আর দোকানপাট নেই। ওই জাহাজে যা খাবার ছিল তাতে হয়ত একটা দিন কোনো রকমে চলত। সুন্দরবন হলিডেজ ট্যুরস তাদের একটা বড় ধরনের উপকার করল।

লোকগুলো আমাদের জাহাজের উঠে এল বটে, কিন্তু তাদের চোখে মুখে একটা অসহায়ত্বের ছাপ আমি লক্ষ করলাম। বিশেষ করে মহিলাদের মধ্যে সেটা বেশি করে ফুঁটে উঠেছে। স্বাভাবিকভাবে এ জাহাজের লোকজন যেভাবে দাপট খাটিয়ে চলাফেরা করছে তা তাদের পক্ষে সম্ভব নয়। আমাদের বসার এবং শোয়ার দুটো জায়গাই আছে। তাদের তো কিছুই নেই। গোটা দিনটাতে বিশ্রামের কোনো সুযোগ তাদের ছিল না। ইচ্ছে করলে তো আমরা আমাদের কেবিনগুলো ছেড়ে দিতে পারি না। আমরা তাদের প্রতি দয়া বা করুণা যেটাই করি সেটা হবে তাদের জন্য বাড়তি পাওয়া। আমরা আমাদের বসার জায়গাটি তাদের ছেড়ে দিয়েছিলাম। তাতে করে একটা বড় কাজ হয়েছে মহিলাদের বসার জায়গাটা হয়েছে।

আমি আগেই বলেছি তারা আমাদের অতিথি। কিন্তু যতই আমরা তাদের অতিথি হিসেবে গণ্য করি না কেন তারা ছিল আমাদের কাছে অবাঞ্ছিত। আমরা জাহাজে বসে রঙ-তামাশা করছি। গান করছি। তাদের কিন্তু আমরা অন্তর্ভুক্ত করছি না। আমাদের বাবুর্চি রান্না শেষ করলে তাদের বাবুর্চি রান্না করার সুযোগ পেত। আমরা খাওয়ার পর তারা খাবার টেবিলে যেত। ব্যাপারগুলো আমাকে একরকম আহত করত। কিন্তু আমাদের কিছুই করার ছিল না। আমরা তাদের আশ্রয় দিয়েছি, কিন্তু অধিকার দেইনি, যেভাবে দেয় না কোনো দেশ শরণার্থীদের বেলায়।

সকালের নাস্তা সারার পর আমাদের জাহাজ খুলনার উদ্দেশ্যে রওয়ানা দিল। আমরা মরজাত নদী থেকে পশুরে গিয়ে পড়লাম। তারপর ভৈরবে। আমরা মাইলের পর মাইল পেরিয়ে যাচ্ছি। যতই আমরা পথকে পিছনে ফেলে চলছি আমার বুকের মধ্যে একটা অজানা ব্যথা মোচড় দিয়ে দিয়ে উঠতে থাকল। জানি না, কবে আমি বাহারি সুন্দরবনকে আবার দেখতে পাব। এই ক’দিনে অনেকের সঙ্গে আমার সখ্য গড়ে উঠেছে। বাকি জীবনে তাদের কারও সঙ্গে কি সাক্ষাৎ ঘটবে? হয়ত না। কিন্তু তাদের মুখগুলো আমি কোনোদিন ভুলব না, যেমনি ভুলব না আমার প্রিয় সুন্দরবনকে।

(শেষ)
</doc>