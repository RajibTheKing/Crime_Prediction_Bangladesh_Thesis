<doc>ডেকান অডিসি
মীর ওয়ালীউজ্জামান | ২২ জুলাই ২০১১ ৫:৩৩ অপরাহ্ন
তামিলনাড়ুর ভেলোরে ক্রিস্টিয়ান মেডিক্যাল কলেজের মূল ভবন

সেই ছেলেবেলায় ভূগোল বইয়ে পড়েছি, ভারতবর্ষের দক্ষিণ অংশ দাক্ষিণাত্য–ইংরেজিতে ‘দ্য ডেকান প্ল্যাটৌ’ নামে পরিচিত। ইতিহাসে দাক্ষিণাত্যের বীর টিপু সুলতান, শিবাজিরা বারবার আপন আপন মহিমায় বীরত্ব আর স্বাধীনতার মন্ত্র ও স্বপ্ন নিজ নিজ অনুসারীদের মধ্যে চারিয়ে দিয়েছেন। সেই দাক্ষিণাত্য–হালে যাকে আমরা তেলেঙ্গানা বলে জানছি, সেখানে ঘুরতে যাবার বাসনা তো সুপ্ত ছিলই, যেমন অপূর্ণ রয়েছে ভারতের ডেজার্ট সার্কিটে ভ্রমণের ঈপ্সা এখনো… । যে কাজের উপলক্ষ্যে যাওয়া হল, তার একটু ব্যাকগ্রাউন্ড সংক্ষেপে বাখান করি শুরুতে।

শিশু হাসপাতালে বিছানায় রুবাই

আমাদের মেয়ে রুবাই যে একটি কানে কোন কারণে কম শোনে, সেটা বিশেষজ্ঞ ডা. আফজাল বুঝতে পেরেছিলেন যখন ওর বয়স পাঁচ বছর। রুবি এবং আমিও তার আগে জানতে পারিনি, কেন ওর কথাবার্তা একটু গার্বল্ড শুনতে–সকলে বোঝে না। প্রফেসর আফজল যথাসাধ্য চিকিৎসা করেন দীর্ঘদিন। নব্বই দশকের শুরুতে, যখন রুবাই আটে পড়ল, বিশেষজ্ঞ ডা. আলাউদ্দিন ওকে পরীক্ষা করে জানিয়ে দিলেন, হিয়ারিং এইড পরলে ও অন্য সবার মতোই শুনবে–দূরের, কাছের সব ধরনের শব্দ। আমি সুইৎস্যল্যান্ড থেকে এক জোড়া এইড আমদানির ব্যবস্থা করলাম। বিশ্বখ্যাত এইড নির্মাতা প্রতিষ্ঠানটি এক জোড়ার নিচে বিক্রি করে না–অনেকটা জুতোর মতো ব্যাপার। রুবাই কানে এইড পরতে কনভিন্সড না হওয়ায় আমরা ওকে নিয়ে তখন যেমন আমাদের মতো সীমিত সাধ্যের মানুষ ভারতের কোলকাতা-চেন্নাই যেত, তেমনি একবার দেখিয়ে আসবার সিদ্ধান্ত নিই। অর্থাৎ, দাক্ষিণাত্যে আমাদের যেতে হল, তবে শখ করে, রিল্যাক্সড্‌ মোডে যেমন ভ্রমণে যায় মানুষ, তেমন নয়।

পরামর্শের জন্য গেলাম বন্ধু হিরণের কাছে। সেই ষাটের দশকের কলেজি বন্ধু হিরণ জানালো, ওরা দু’তিন হপ্তার মধ্যেই ওখানে যাচ্ছে, তাও আবার ভাবির কানে ছোট্ট অস্ত্রোপচারের জন্যই–কাজেই, আমরা সঙ্গী হতে পারি অনায়াসে। কালই জানাব, আমি বলি, অফিসে গিয়ে আগামি মাসের কাজকর্মের ফোরকাস্ট দেখি আগে। মেয়ের কানের চিকিৎসার উদ্দেশ্যে যাওয়া–কলিগদের কারো আপত্তির প্রশ্নই ওঠে না, ওরা বরং ‘ফরেন কারেন্সি কত লাগবে, বলেন, ব্যবস্থা করে দিচ্ছি’ ধরনের অভয়বাণী ও ভরসার কথা শোনাল। আমি তখন বিসিএএস অর্থাৎ বাংলাদেশ সেন্টার ফর অ্যাডভান্সড্‌ স্টাডিজের সিনিয়র প্রোগ্রাম অফিসার। একই সঙ্গে গোটা চারেক ত্রৈমাসিক নিউজ লেটার প্রকাশনার সার্বিক দায়িত্বও আমার কাঁধে। তখন পরিবেশ বিষয়ক বাংলা ও ইংরেজি দু’টি নিউজ লেটার প্রকাশ করতাম কেবল আমরাই–সেগুলিও আমার সন্তানের মতোই প্রিয়। হিরণ ফোনে জানালো, সপ্তাহ তিনেকের মতো দেরি হবে সব গোছগাছ করতে। ও এসে আমাদের পাসপোর্টগুলি নিয়ে যাবে। আমার কোনো অসুবিধে নেই তো? মনের কোণে কোথাও একটু খচ্ করে উঠলেও সেটাকে ধামাচাপা দিয়ে ঠাণ্ডা গলায় বললাম, গৌ অ্যাহেড, ভাই।

অফিসে লাঞ্চ খেতে বসেছি সবাই। ড. ইউসুফ আলী–প্রাক্তন মৎস্য সচিব–জিজ্ঞেস করলেন, রুবাই কি কানে কম শুনছে? বুঝলাম, সবাই আমার মেয়ের বিপন্নতার বিষয়ে জেনে কনসার্নড্‌ হয়েছেন। গেল ডিসেম্বরে আমরা হৈ চৈ করে মেয়ের জন্মদিন পালন করেছি। অফিসের সবাইকে বলা হয়েছিল। ড. আলী তো রাত এগারোটা তক্ আড্ডা দিয়েছিলেন আমাদের সঙ্গে। জ্বি স্যর, একটু ভেলোর সিএমসিএইচ-এ দেখিয়ে আনি। শুনলাম, ওখানে সব ওয়র্ল্ড ক্লাস বিশেষজ্ঞের মেলা আর সবাই খুব ডেডিকেশ্যন নিয়ে রোগী দেখেন। সিএমসিএইচ মানে? আলী সাহেবের ঔৎসুক্য মেটাতে বলি, ক্রিস্ট্যন মেডিক্যাল কলেজ হসপিটাল। বাল্যসখা মামাতো ভাই, নট্‌র ডেইম কলেজ-ইউনিভার্সিটির সহপাঠী ও বিসিএএস-এর সিনিয়্যর ফেলো ইকবাল আস্তে করে বলল, তাহলে তুমি রিও যাচ্ছ না? আমার তো ধরিত্রী সম্মেলনে যাওয়ার ঠিক হয়নি কিছু, হয়েছে? আমি প্রশ্ন ছুঁড়ে দিই। না, মানে তুই যদি ইন্ডিয়া যাস, তাহলে ঐ একই সময়ে রিও যাবি কী করে? তাকিয়ে দেখি, নির্বাহী পরিচালক সেলিম এবং পরিচালক আতিক মিটিমিটি হাসছে আর খাচ্ছে। আমি মানসিক দোলাচল কাটিয়ে এক সেকেন্ডে সম্মানজনক সমাধানে পৌঁছে জানালাম উদারস্বরে, অল রাইট, আই ফোরগৌ মাই চান্স। তোমরা যাও ধরিত্রী সম্মেলনে। আমার পরিবর্তে 
নিরুকে নিয়ে যাও। ওকেই আমাদের পরিবেশ বার্তার এডিটর হিসেবে নমিনেশ্যন দিয়ে দাও। সৌ, দ্য ডেবাক্ল ইজ রিজলভ্ড, সেলিম বলে উঠে, এজন্যই আমাদের টপ ম্যানেজমেন্টে আরো ফৌজিলোকের ইনডাক্শ্যন হওয়া দরকার।

আরো সিদ্ধান্ত নিলাম, দাক্ষিণাত্য যাত্রার খরচাদি আমি উপার্জন করেই নিয়ে যাব, অফিস থেকে নেব না। ইউনিসেফের তথ্য কর্মকর্তা ক্লেয়ার ব্লেঙ্কিনসপ একটি কষ্টসাধ্য কনসালট্যান্সি অফার করেছিল দিন দুই আগে। ওকে ফোনে জানালাম, কাজটা আমি করে দেব। ক্লেয়ার যারপরনাই খুশি হয়ে পরদিন সকালে অ্যাসাইনমেন্ট বুঝে নেয়ার জন্য ওর অফিসে ডাকল। রুবিকে কেবল শুনিয়ে রাখলাম, আমরা জুলাইয়ের দ্বিতীয় সপ্তাহে যাচ্ছি। প্রতিদিন বিকেলে অফিস থেকে ফিরে ইংরেজি টাইপরাইটারে বসতাম। বাংলা খবর কাগজের কাটিং, নানা রিপোর্ট–একবার কেবল পড়ে সঙ্গে-সঙ্গে ইংরেজি তর্জমা টাইপ করে যেতাম। আড্ডা মাথায় উঠল। মাঝে মাঝে যে আমিরুল হক চৌধুরির ঢাকা কফি হাউসে যেতাম সন্ধ্যায় গল্পগুজব করতে, কফি খেতে–সে পাট তখনকার মতো তোলা রইল।

দুই সপ্তাহে ৫০,০০০ ইংরেজি শব্দ টাইপ করে, একবারও রিভাইজ না করে ক্লেয়ারের হাতে সোপর্দ করে এসেছি। হিরণ আমাদের পাসপোর্ট আর ভিসার আবেদনপত্র সই করিয়ে নিয়ে গেছে। জমাও দিয়েছে। এক মাসের জন্য যা যা দরকার, রুবিকে গুছিয়ে নিতে বললাম। গণস্বাস্থ্য কেন্দ্রের প্রাক্তনী রুবি বিদেশ যাত্রার জন্য সোৎসাহে তৈরি হতে থাকে। দু’দিন বাদে বিকেলে অফিস থেকে বেরনোর প্রস্তুতি নিচ্ছি। ক্লেয়ারের ফোন এল। জানালো, পরদিন সকালে আমি চেক নিয়ে ওখানেই গ্রীন্ডলেজ ব্যাঙ্কের মোবাইল ক্যাশিয়ারের কাছ থেকে ভাঙিয়ে নিতে পারব। ধন্যবাদ জানিয়ে ফুরফুরে মেজাজে মোটর সাইকেলে চাপলাম। আজ আমিরুল ভাইয়ের ওখানে মাট্ন চাপ আর কফি সহযোগে আড্ডা দেব ঘণ্টা দুই।

আমিরুল ভাইকে বল্লাম, দাক্ষিণাত্যে যাচ্ছি এবার সপরিবারে। তাই নাকি? উনি সোল্লাসে আমাদের অজন্তা-এল্লোরা-ঔরঙ্গাবাদ-পুনে-বম্বে-গোয়া সার্কিটে মানস ভ্রমণে নিয়ে গেলেন। হবে, হবে, আপনার সঙ্গে আমি আর ওয়ালী যাব, সিরাজি বলে উঠল চৌধুরির স্বপ্নে ভ্রমণের মাঝে। খানিক বাদে হাসান ইমাম, আবৃত্তিকার গোলাম মোস্তফা এলেন আড্ডায়। সেই সকাল আটটায় বেরিয়েছি। আমি উঠলাম। রাতে হিরণ জানালো, কাগজপত্র রেডি। আমি অফিস থেকে ছাড়া পেলেই আমরা দু’তিন দিনের মধ্যে বেরিয়ে পড়তে পারি। তথাস্তু। মনে মনে বলি, জয় মা বলে তরী ভাসালেই হল।

ছুটি নিলাম ঐ এক মাসেরই, ভিসার মেয়াদ যদ্দিনের। রুবিকে, হিরণকে ফোনে জানিয়ে দিলাম। লাঞ্চের পরপরই সবার কাছে বিদায় নিয়ে বেরিয়ে পড়লাম। পরদিন থেকেই ছুটি শুনে হিরণ একটু অবাক হয়েছে। আমাদের সংস্থায় কাজের সময় রাতদিন কাজ হয়, কেউ কোনো কাজে ছুটি চাইলে কখনো বিমুখ করা হয় না। যত গবেষক ও প্রোগ্র্যাম স্টাফ–আমি তাদের ছুটির আবেদন নামঞ্জুর করিনি কখনো। তেমনি যখন অনুরোধ করেছি, সাপ্তাহিক ছুটির দিনেও সবাই আমার সঙ্গে কাজ করে অ্যাসাইনমেন্ট তুলে দিয়েছে। কিছু কেনাকাটা সেরে বিকেল-বিকেল বাড়ি ফিরলাম। বেল টিপতে রুবাই ছুটে এসে মায়ের সঙ্গে দাঁড়িয়েছে দরজার ওপাশে, টের পাই। উষ্ণ আবেগে বুকের ভেতরটা উথলে ওঠে। রুবি দরজা খুললে ব্যাগ আর চাবি ওর হাতে দিয়ে নিচু হই, মেয়েকে জাপটে ধরে তুলে নিই, সামনের বারান্দায় গিয়ে দাঁড়াই। নানা আছছিল, রুবাই বলে। ঐ হলুদ গালি নানাকে দ্যাখাইছি। বলছে, কিনে দেবে আমাকে দুই টাকা দিয়ে।

তাই নাকি? আমিও ডিআইটি সড়কের উল্টো ফুটে পার্ক করা চক্চকে হলুদ রঙা টাউনি গাড়িটা দেখি।

গাড়ি কেনা যাবে সময় মতো, এখন বল তো মা, আজ তোমার স্কুল ঐ যে কী যে নাম, ভুলে যাই কেবল… ওখানে কী কী হল ?

শহীত পাপুল শিশু পিত্যালয়–তোমার মনে থাকে না কেন? রুবাই অসহিষ্ণুভাবে বর্ণনা করে যায়… আচ টিপিন পিরটে তোতালা থেকে মাঠে নামাথ্ থময়… অনেকে তো আমলা একথাথে নামি… আমাথ থামনে মেয়েটা পলে গিছিল, কানছিল … ওর মাল কাছে পলেছে, রুপাই থাক্কা তিয়েছে। ওল মা আমাতের পাশায় এসে আম্মুকে বলেছে… আম্মু ওল আম্মুকে তাকা তিয়েছে।

বেশ, বেশ, মেয়েটি পরে বেশি কাঁদেনি তো আর? আমি আশ্বস্ত হতে চাই। না, না, ওল মা তো তাকা নিয়ে ওষুত কিনেথে, মেয়ে আমাকে নিশ্চিন্ত করতে চায়। ঠিক আছে, আম্মু, তুমি এবার নামো কোল থেকে, রুবি পেছন থেকে বলে ওঠে, তোমার আব্বু কাপড় বদলে চা খাবেন এবার। আমরা বারান্দা থেকে বসার ঘরে আসি। মেয়ে নেমে দৌড়।

সন্ধেবেলা আমার ব্যাগটা গুছিয়ে নেবে, ওষুধপত্তর নিয়ে এসেছি; কাল সকাল আটটায় হিরণের ড্রাইভার এসে আমাদের তুলে নেবে, আমি জানাই। ভাবি ফোনে আমাকে বলেছে, বলে রুবি চায়ের কাপ তুলে দেয় হাতে। সেদিন আড্ডায় যেতে ইচ্ছে হল না। ব্যাগ গুছিয়ে, খেয়ে, শুয়ে পড়া গেল। ভোরে উঠে তৈরি হতে হতেই নিচে হিরণের ড্রাইভার হাজির। ফ্ল্যাট তালাবন্ধ করে দোতলায় খালাম্মার কাছে চাবি রেখে নিচে নামলাম। রুবাই উৎসাহে ফুটছে যেন। আমরা যশোরের বাসায় যাব, কীসে চড়ে যাবো আম্মু? গাড়িতে উঠে রুবির থুতনি ধরে জিজ্ঞেস করে। প্লেনে যাব, রুবি হেসে বলে, এখন চুপ করে বোস। প্লেনে উঠে চুপচাপ সিটে বসে থাকবে।

আকাশ দিয়ে উড়ে যাব, না? বলে রুবাই সত্যিই চুপ করে যায়, কী যেন ভাবে আপনমনে।

হিরণের কারখানা-কাম-বাসা কাছেই। আধ কিলোমিটার পথ। আমি নেমে দেখি, হিরণ বেরিয়ে আসছে সদর দরজার দিকে। এসে গেছেন? গুড, সে বলে, আমরা তাহলে উঠে পড়ি? কিন্তু… আমি ইতস্ততঃ করে বলি, সবার জায়গা হবে?

হ্যাঁ, হ্যাঁ, আমি চালাব, আপনি সামনে, আর ভাবিরা বাচ্চা নিয়ে ব্যাক সিটে! আমি থই পাই না সমস্যার।

ড্রাইভার অটোরিকশায় চলে যাবে, হিরণ শান্তভাবে বলে যায়, ও-ই গাড়ি এনে পার্ক করে চলে যাবে ছুটিতে। হল?

হ্যাঁ, তাহলে হয় বোধহয়, বলে আমি রিলিভ্ড হয়ে সিগ্রেট ধরাই। ক্যাজুয়্যল ধূমপায়ী বন্ধুও ধরায় ধূম্রশলাকা। দূর থেকেই ভাবি আমাদের বকতে বকতে সারা–সাথীকে নিয়ে আসছেন এদিকে, দেখতে পাই।

আমরা হাসি হাসি মুখ করে ওদের গ্রীট করি। মহিলা, বাচ্চারা গাড়িতে ঠিকঠাক মতো আসীন হলে, বুটে ওদের ব্যাগ তোলার পর হিরণ ড্রাইভারকে প্রয়োজনীয় নির্দেশ দিয়ে গাড়িতে উঠল। চালো মুসাফির, বাঁধো গাঠরি।

হিরণের ড্রাইভিং আমার খুব পছন্দ। এত ঠাণ্ডা মাথায় গাড়ি চালাতে আমি খুব কমসংখ্যক মানুষকে দেখেছি। যেতে যেতে হিরণ আমাকে প্রস্তুতিমূলক ব্যবস্থাদি বিষয়ে বিশদ জানাল। কোথায় কত টাকা খরচ হয়েছে, হবে, ফরেন কারেন্সির মজুদ–সব। আমার জন্য কত ডলার নিয়েছেন? আপনাকে বাংলাদেশি টাকাটা দিয়ে দিই এখন? ও জানায়, ডলার যা দরকার নেবেন। আমরা তো একসঙ্গেই যাচ্ছি, ঘুরছি-ফিরছি, আবার ফেরত আসছি। কেবল রিটার্ন ট্রিপের যশোর-ঢাকা ফ্লাইটের টিকিট কাটা হয়নি। অনেক দেরি আছে তো, তাই–হিরণ জানালো। বাংলাদেশি টাকা আপনার কাছেই থাক, দরকার পড়লে নিয়ে নেব। না, না, আপনার পাওনা দিয়ে আমি হাল্কা হতে চাই, এয়ারপোর্টে গিয়ে দেব, আমি জানাই। ও হাসে। কিছুই বলে না। এয়ারপোর্টে নেমে আমি ব্যাগ এবং মহিলা-বাচ্চাদের নামিয়ে ভেতরে ঢুকি। হিরণ চলে যায় গাড়ির চাবি হস্তান্তর করতে। আচ্ছা, যশোর এয়ারপোর্ট থেকে চুন্নু ভাইয়ের বাড়ি যাব কীভাবে? কিছুই তো জানাইনি ওদের। একটু বাদে আবার ভুলে যাই সেকথা। হিরণ এলে চেক-ইন করে ভেতরে ঢুকে পড়ি। টাকার প্যাকেট হিরণকে দিই। ও কিছু না বলে সেটা ওর ঢোলা প্যান্টের পকেটে ফেলে দেয়। অন্য পকেটে হাত ঢুকিয়ে সুন্দর একটি বিল ফোল্ডার বের করে এক গোছা একশো ডলারের নোট আমার হাতে তুলে দেয়। আমি গুণে নিই এবং অতিরিক্ত ডলার ওকে ফেরত দিই। ও হেসে বলে, আরো ডলার লাগলে নেবেন। ডোউন্ট হেসিটেইট।

সে আর বলতে, মনে মনে বলি, মাসে পাঁচ লাখ টাকা শুধু বিল্ডিং ভাড়াই জমা হয় ওর ব্যাঙ্ক অ্যাকাউন্টে। টাকার ভাবনা তো আমার মতো ছাপোষা জীবদের।

ভাবি আর রুবি গল্পে মত্ত। সারা-সাথী আর রুবাই কাচের বড় দেয়ালের এপাশে দাঁড়িয়ে প্লেন দেখছে। ফ্লাইট আধঘণ্টা দেরি করে ছাড়ল। একজন মন্ত্রী সপারিষদ আমাদের সহযাত্রী হলেন, তাই। যশোরে নেমে হিরণকে বল্লাম, আমার কাজিনকে ফোন করি, ও একটা গাড়ি নিয়ে আসুক। বাদ দেন, আমার ভায়রা লতিফ খুলনা থেকে একটা ভ্যান নিয়ে আসবে। ও এসে থাকলে সবাই একসঙ্গে যাব। আপনার ভাইয়ের বাড়িতে চা খেয়ে আমরা খুলনা যাব। কাল আবার ওখান থেকেই তুলে নিয়ে যাব সকালে। রুবি, ভাবি দু’জনেই বলে ওঠে, কোথায়? কেন, আপনারা কি ওপারে যাচ্ছেন না? বলে আমি চোখ কপালে তুলি। হঠাৎ-ই যেন মনে পড়ে গেছে কাজের কথা, এমনি ভঙ্গি করে ভাবি জানালেন, বোনের বাড়ি যাচ্ছি তো, ওটাই এখন কাছের অ্যাক্সাইটম্যন্ট।

তা তো বটেই, আমি তাল দিই, দূরের বাদ্য লাভ কী শুনে, মাঝখানে যে বেজায় ফাঁক। ওই যে খালু, বলে চেঁচিয়ে ওঠে সারা আর সাথী। রুবাই চুপ করে আমার হাত ধরে হাঁটছে আর চারদিক দেখছে। গৌরবর্ণ, মাঝারি হাইটের উজ্জ্বল যুবক ড. লতিফ এদিকে তাকিয়ে হাত নাড়ছে।

গাড়িতে উঠে ড্রাইভারকে ঠিকানা বলে দিয়ে আলাপ জমালাম। লতিফ বিআইটিতে ফিজিক্সের প্রফেসর। ওর বাড়ি উত্তর চব্বিশ পরগণা, ভাবিদের বাড়ির কাছেই। বারান্দিপাড়ায় চুন্নু ভাইয়ের বাড়ির সামনে গাড়ি থামল। ভাই নেমে এলেন গাড়ি থামার শব্দে। হোয়াট আ সারপ্রাইজ অ্যান্ড ইট্স প্লেজ্যন্ট ট্যূ! ওপরে তাকাই, দেখি ভাবি হেসে হেসে হাত নাড়ছেন তিনতলার বারান্দা থেকে। চল, চল, কষ্ট করে তিনতলাতেই ওঠ, চুন্নু ভাই বলেন। আমার ব্যাঙ্কারের সঙ্গে অ্যাপয়েন্টমেন্ট সাড়ে এগারোটায়। তোমার ভাবির হাতে তোমাদের বুঝিয়ে দিয়ে যাই। আমি হেসে বলি, এরা একটু পরেই খুলনা চলে যাবেন। আর আমরা সবাই কোলকাতা যাচ্ছি কাল। আগে জানলে তোমার ভাবিকে নিয়ে আমিও যেতাম। যাও তোমরা, আরেকবারে হবে, বলে ভাই হাঁকডাক করে আমাদের থিতু করে দিয়ে হুড়মুড় করে সিঁড়ি দিয়ে নেমে যান আবার। ভাবি বসে হিন্দি ছবি দেখছিলেন ভিসিআর চালিয়ে। মীনাক্ষী শেষাদ্রি আর ওই নাচিয়ে নায়ক–কী যেন নাম–নেচে যাচ্ছে যথারীতি। ছেলেমেয়েরা কোথায়? জিজ্ঞেস করি। এপোলো কাজে গেছে। রুবা আর মুক্তো কলেজে। রবিন কোচিং-এ। ভাবি খতিয়ান পেশ করে চায়ের জোগাড়ে যান। চা এবং টা-য়ের সেবা করে হিরণ অ্যান্ড পার্টি ঘণ্টাখানেক পর খুলনা রওনা হয়ে যায়।

বিকেলে ভাইয়ের সঙ্গে ওর নেতাজি সুভাষ বসুর বোনের বাড়ি কনভার্টেড-ইনটু-আ-চাইনিজ-রেস্তোরাঁ দেখতে গেলাম। পুরনো দোতলা বাড়ি রং পাল্টে চক্চকে করে নিয়েছেন চুন্নু। রান্নাঘরে গেলাম। বনেদি বাড়ির রান্নাঘর যেমন হয়–বিশাল ঘরে কয়েকটি বড় বড় গ্যাসের চুলো শোঁ শোঁ করে জ্বলছে। পরিষ্কার ঝক্ঝকে, তকতকে সবকিছু। ভাল লাগল দেখে। বাড়ি ফিরে খেয়েদেয়ে ঘুমিয়ে গেলাম। সকালে তৈরি হয়ে ব্যাগ প্যাক করে অপেক্ষায় রইলাম। গল্পগুজব চলল দুই পরিবারের ছেলেমেয়েদের সঙ্গে নিয়ে। ন’টা বাজতেই হিরণদের গাড়ি হর্ন বাজালো নিচে। নেমে গেলাম আমরাও সঙ্গে সঙ্গে। হাত নাড়ানাড়ি করে বিদায় নিলাম। মিসেস লতিফের সঙ্গে আলাপ হল। বড় বোনের মতো সেও অত্যন্ত হাসিখুশি মেজাজের মেয়ে। ওদের দুটি বাচ্চা। সবাই কোলকাতা যাচ্ছে বলে বেশ স্ফূর্তিতে আছে। আমাদের মেয়ে রুবাইয়ের এটা প্রথম বিদেশ সফর। ওর মুখচোখ দেখে মনে হচ্ছে– সবকিছু ঠিক বুঝে উঠতে পারছে না। ঠিকই আছে, দেখে দেখে শিখুক, জানুক, বুঝুক। আমি মনে মনে বলি। ঝিকরগাছা বাজারে গাড়ি থামানো হল। হিরণের শ্বশুর সম্পর্কের কারো বাড়িতে সবাই মিলে যাওয়া হল। দেখা করাই মূল উদ্দেশ্য। অকৃত্রিম আদর-সোহাগ-সালাম বিনিময় হল। পরবর্তী গন্তব্য বেনাপোল স্থলবন্দর ও ইমিগ্রেশ্যন চেকপোস্ট।

কাগজপত্তরের কাজ সেরে ওপারে গিয়ে লতিফ অ্যামবাসাডার গাড়ি ভাড়া করল। তারপর পাঁচটি বাচ্চা ও আমরা ছ’জন কেমন করে যেন সার্ডিন-বোঝাই হয়ে গেলাম ওই গাড়িতে। হিরণের বক্তব্য হল, সবাই একসঙ্গে যাব। মনে মনে বলি, কোন পর্যন্ত বন্ধু? বারাসাত পেরিয়ে গাড়ি লতিফের নির্দেশে হাইওয়ে থেকে বাঁয়ে গ্রামের রাস্তায় চলে এক প্রাচীন গৃহের সামনে দাঁড়াল। লতিফের বাড়ি। বেলা গড়িয়ে গেছে। রান্নাবান্না করাই ছিল। শুধু গরম করে পরিবেশন করা হল। খেয়েদেয়ে বিদায় চাইলাম আমরা। এবারে গাড়িতে অপেক্ষাকৃত আরামে বসা গেল। কোলকাতা পৌঁছে নিউ মার্কেটের কাছাকাছি কিড স্ট্রিটে হোটেল ইডনে ওঠা হল। বড় বড় উঁচু সিলিংওয়ালা ঘর, খড়খড়ির জানালা। বাথরুমে কমোডের সিট কাঠের তৈরি। কিন্তু ভারি শান্ত, নিরিবিলি পরিবেশ। বাচ্চাদের জন্য খাবারের অর্ডার দিয়ে আমি আর হিরণ গিয়ে ফেয়ারলি প্লেস থেকে করমণ্ডল এক্সপ্রেসের টিকিট নিয়ে এলাম। তারপর হালকা ডিনার খেয়ে বিছানা নিলাম। আহ্, কী স্বস্তি 
এম. পি. বিড়লা তারামণ্ডল, কলিকাতা, ইন্ডিয়া

ভোরে উঠে দুই বন্ধু হাঁটতে বের হলাম। গড়ের মাঠে হাওয়া খেয়ে সবার জন্য ব্রেকফাস্ট নিয়ে ফিরলাম। ঠিক হল, সেদিনটা আমরা ইচ্ছেমাফিক ঘুরে বেড়াব। ধীরেসুস্থে বিড়লা তারামণ্ডলে যাওয়া হল প্রথমেই। ওখান থেকে বেরিয়ে ট্র্যাম চেপে আলিপুর চিড়িয়াখানা গেলাম। ওখানে ঘুরেফিরে দেখে-শুনে লাঞ্চ খেয়ে ঘণ্টা দুই কাটল। আসা হল জাদুঘরে। বাচ্চারা বোর হচ্ছিল যদিও, আমি বলছিলাম, দেখে নাও, আমাদের দেশের ধারে কাছে এরকম জাদুঘর আর নেই। বন্ধুদের কাছে গল্প করবে। সারা লক্ষ্মী মেয়ের মতো মাথা নেড়ে সম্মতি জানাল। রুবাই, সাথী কিছু বলল না। সকলেই বিরসমুখ। হোটেলে ফিরে বিশ্রাম নিয়ে সন্ধের ঝোঁকে আবার বেরিয়ে আমরা নিউ মার্কেটে গেলাম। বাইরে ডিনার খেয়ে হোটেলে ফিরে ঘুমিয়ে পড়া গেল।

পরদিন সকালে উঠে তৈরি হলাম। দশটা নাগাদ ট্যাক্সি নিয়ে হাওড়া রেলস্টেশনের দিকে চললাম। বেশ লাগতো তখন হাওড়ার পুল পেরুতে। বিদ্যাসাগর সেতুর ওপর দিয়ে যাওয়া হয়নি তখন অবধি আমাদের। ওই সেতুর গল্প শুনেছি আর ছবি দেখেছি, গল্পে পড়েছি আগের ক’বছর ধরে এন্তার। মোটামুটি ওই দুপুরবেলা ছাড়ল ম্যড্রাসমুখী এক্সপ্রেস ট্রেইন। তার আগে ক’টা ডাকব্যাগ আর ডানলোপিলোর হাওয়া-বালিশ কেনা হল। গোটাকতক আমাদের জন্য। বাচ্চারা বালিশ মাথায় দিয়ে তখনই শুয়ে পড়তে চায়। বুঝিয়ে বললাম, সবাই যখন ঘুমোবে রাতে তখন আমরাও শোব যার-যার বার্থে। আমি, হিরণ পোশাক বদলে ঢিলেঢালা হয়ে বসে লাঞ্চের অর্ডার দিলাম। ভাত, রুটি, মাছ, মাংস, ভেজিটেবল আর ডিমের পুডিং। খাওয়ার পর হকারদের কাছ থেকে ফ্রুটির কার্টন, চিউয়িংগাম আর পট্যাটো চিপ্‌স নিলাম বেশি করে। ভাবি চোখ পাকালেন, আপনি বাচ্চাদের সব কথাই কানে তোলেন কেন, ভাই? যাতে বড়দের কথা তথা বকুনি বেশি বেশি কানে তুলে মন খারাপ করতে না হয়, আমার চটজলদি উত্তর। ভাবি ও রুবির ভ্রকুটি ও হাসি বিনিময়। হিরণ মন দিয়ে খবরের কাগজ পড়ছে। ডায়াবেটিসে ধরার পর হিরণ অত্যন্ত চুপচাপ কেজো মানুষে রূপান্তরিত হয়েছে। কলেজের বন্ধুদের সঙ্গে আড্ডায় বসেও সে কথা কম বলে, তবে কর্তব্য সমাধা করে সুচারুভাবে। ওর অতিভদ্র আচরণ বন্ধুমহলে যেমন অ্যাপ্রিশিএইশ্যন পায়, তেমনি অনেকে হাসাহাসিও করে। আমি অবশ্য নিখাদ ভদ্রলোক হিরণকে পছন্দই করি।

ট্রেইন ছুটে যাচ্ছে। ওড়িশায় ঢোকার পর স্টেশ্যনগুলোর নাম পড়ে পড়ে আমি সবাইকে শোনাই। কিছু কিছু নাম সত্যিই মজার। শুনতে অদ্ভুতও বটে কোনো কোনোটা। সন্ধে হতে আলো জ্বলল ট্রেইনের কামরায়। হলদেটে উজ্জ্বল আলো। ডিনার এলে বাচ্চাদের খাইয়ে দেয়া হয়। ওরা আমাদের কোলে মাথা রেখে পা যেমন-তেমন চালিয়ে দিয়ে ঘুমিয়ে পড়ল। আমরাও খেয়ে নিলাম। তারপর মাঝের স্লিপার বার্থ ফিট করে, বড় আলো নিবিয়ে, নরম নীলচে আলোর রাতবাতি জ্বেলে সাতজনা ছ’টি শয্যায় শরীর ফেলে দিলাম। কী আরাম যে লাগল! আমি আর হিরণ সবার ওপর মুখোমুখি শুয়ে আমাদের তামিলনাড়ু পর্বের কাজকর্ম ছকে ফেললাম। কখন যে ঘুমিয়ে পড়েছি। শেষরাতে জানালার কাচের ভেতর দিয়ে দূরাগত আলোর উদ্ভাস দেখে নিঃশব্দে নেমে পড়লাম। কুপের দরজা স্লাইড করে বেরিয়ে আবার টেনে বন্ধ করে দিলাম। দুই কম্পার্টমেন্টের মাঝের স্পেইসে আরো দু’জন রাতজাগা মানুষকে ধোঁয়া তাড়াতে দেখে এগিয়ে গেলাম। সৌজন্যের হাসি বিনিময় করে, সিগ্রেট ধরিয়ে জিজ্ঞেস করলাম, চাচা, ঢাকা কতদূর? বলেই উদ্গত হাসি গিলে ইংরেজিতে আবার ক্যাজুয়্যলি বলি, আর উই এনিওয়্যার নিয়ার ভাইজ্যাগ? ওদের একজন বিস্মিতকণ্ঠে বলে, ওয়েল, দ্যাট’স বিসাখাপট্টনম, দ্য লার্জেস্ট ইন্ডিয়ান সী-পোর্ট দিস সাইড! ইউ গেস্ট্ রাইট!

ইয়েস, আ লিট্ল হোমওয়র্ক ইন ম্যাপরিডিং বিফোর আই বিগ্যান মুভিং টুওর্ড্জ ভেল্লোর… আমি ওদের সরলভাবে জানাই।

ফিরে এসে নিজের বার্থে উঠে চিৎ হয়ে চোখ বুঁজি আবার। ঘুম হয়ে গেছে। একটু বাদে ভোর হল। ট্রেইন থেমেছে। ভাবি আর রুবিও উঠেছে। হিরণ আর আমি নিচে নেমে মাঝের বার্থ নামিয়ে দিলাম। বাচ্চারা আরো ঘুমোক। দরজা একটু ফাঁক করতেই ‘চা-কফি-বিস্কিট চাহিয়ে’ এসে গেল। আমরা চা আর নোনতা বিস্কিট খেলাম। প্ল্যাস্টিক গ্লাসে টি-ব্যাগ চা ভালই লাগল। প্ল্যাটফর্ম থেকে একটু ঘুরে আসি, বলে হিরণ বেরিয়ে গেল। মিনিট কয়েক পরে ট্রেইন নড়ে উঠল। এবারে আমরা সবাই একসঙ্গে ব্যস্ত হলাম। ভাবি তো স্বাভাবিক ভাবেই প্যানিকড্ হয়ে বললেন, ভাই একটু দ্যাখেন না, ও গেল কোথায়? উঠতে না পারলে কী যে হবে! আমি তাকে বললাম, শান্ত হন, ভাবি, দেখছি আমি। বেরিয়ে এক হকারকে বিপদের কথা বলতে সে হেসে উড়িয়ে দিল, আপকা দোস্ত্–এতনা বাড়া আদমি–জরুর দুস্রা কোই ডাবা মে হোঙ্গে। আধা ঘান্টা বাদ্হি তো টিশ্যন আয়েগা ফির। সোচিয়ে মাত্। ওই বারতা অগত্যা পৌঁছে দিলাম অন্দরে আর আমি করিডোরে পায়চারি করতে লাগলাম। এ সময় গাড়ি আবার থেমে গেল। আমি দ্রুত দরজার কাছে এগিয়ে যাচ্ছি। হ্যান্ড্ল ঘুরিয়ে দরজা খোলার আগেই ওটা ভেতরে ঢুকে এল, উঠে এলেন আমার বন্ধু হিরণ, নিঃশব্দ হাস্যমুখে, হাতে মস্তবড় প্যাকেট! কীরে ভাই? বলে আমি ওর হাত থেকে খাবারের সুঘ্রাণ ছড়ানো গরম পোঁটলাটা নিই। চলেন জলদি, আজ আপনার কপালে যে কী…

গরম পুরি-তরকারি দেখে ভাবলাম নিয়ে যাই, সবাই খাব, হিরণ পুরি ছিঁড়ে তরকারি পুরে ছোট রোল তৈরি করে মুখে চালান করে। ব্যস, ব্যস, রুবি থামিয়ে দেয়, ভাগ্যিস বাচ্চারা বোঝেনি, আর ওরকম রিস্ক নেবার দরকার নেই হিরণ ভাই। মেয়েরা উঠে বসে ইতি-উতি দেখছিল। রুবি সবার হাতে কাগজের প্লেইটে খাবার বেড়ে দিচ্ছে। ভাবি চুপ করে জানালায় থুতনি রেখে বসে আছেন। হিরণ খাবারের প্লেইট ভাবির দিকে এগিয়ে ধরতে উনি হাতের ঝাপটায় খাবারটা ফেলে দিতে চাইলেও সফল হলেন না। কোল্ড-ব্লাডেড বন্ধুটি আমার বিদ্যুৎবেগে হাত সরিয়ে এনেছে। তিন মেয়েই কাণ্ড দেখে হেসে কুটিপাটি। আমরাও ওদের সঙ্গে হাসি। হিরণ, অবশেষে ভাবিও। সারা আবার খুব আদুরে গলায় জিজ্ঞেস করে, আম্মু, তুমি রাগ করছ কেন? আব্বু কি নাশতা আনতে দেরি করেছে অনেক? আবার সবাই উচ্চস্বরে হেসে উঠি। গুমোট তরল হল। খাওয়া শেষ হতে আমরা কফি নিলাম। রুবি বাচ্চাদের জন্য গরম দুধ করে দিল। সকালে এক কাপ, বিকালে আবার এক কাপ–আমরা যখন চা খাব, তোমরাও আমাদের মত অল্প অল্প করে চুমুক দিয়ে খাবে, কেমন? সারা বড় বড় চোখে রুবির দিকে তাকিয়ে শুনছিল। মায়ের কানে-কানে কী যেন বলল। ভাবি রুবিকে বললেন, আপনাকে আমার বড় মেয়ের খুব পছন্দ।

ওমা, কী ভাগ্য আমার, রুবি খুশি হয়ে বলে, আমার মেয়ে তো খালি আব্বু আব্বু… যাক, আরো দু’জন মেয়ে হল আমার এ যাত্রায়, সারা-সাথীর মাথায় সে চুমু খায় অতঃপর। আর আমি? রুবাই আহত স্বরে বলে। ভাবি সঙ্গে সঙ্গে রুবাইকে টেনে নিয়ে চুমোয় ভরিয়ে দেন ওর কপাল, কপোল। রুবাই লজ্জা পেয়ে জোর করে নিজেকে ছাড়িয়ে আমার গা ঘেঁষে দাঁড়ায়, জানলা দিয়ে বাইরে দেখে। দেখ আব্বু, আমার থুতনি ধরে ও জানলার দিকে ঘোরায়, ওই লোকগুলো আমাদের পাছা দেখাচ্ছে কেন? ছিঃ, ছিঃ, ন্যাংটা পুটু। কত বড় বড় মানুষ। সবাই বাইরে তাকিয়ে দেখে অপ্রস্তুত হই। তিন বাচ্চাই এগিয়ে গিয়ে জানালার কাচের ভেতর দিয়ে কালো কালো বড় বড় ন্যাংটা পুটু দেখছে মন দিয়ে। ভাল করে দেখে নিয়ে বুঝলাম, আকালমান্দ্ দক্ষিণীরা দলে-দলে মদ্দাপুরুষ, খোকাখুকু সব হাগতে বসেছে ভোর-ভোর। চোখাচোখি হলে দু’পক্ষই লজ্জা পাবে ভেবে আমাদের দিকে পশ্চাদ্দেশ তাগ্ করে বসা! আমাদের দেশে বহু এলাকায় এখনো গ্রামের মানুষ মাঠে যেতেই বেশি পছন্দ করেন। একটু পরেই পাবলিকলি টয়লেট সারতে আর কাউকে দেখা গেল না। পরিবর্তে দেখা গেল, রেলসড়কের দু’পাশেই অনতি উঁচু আমগাছের বাগান। আমের ভারে গাছগুলো নত হয়ে আছে যেন! এই যে ভাবি, আমি ডেকে মিসেস হিরণকে বলি, মদ্রদেশের লোকে আম খায় না, কিন্তু আপনাদের অর্থাৎ বঙ্গালীকে খাওয়াবার জন্য দেখেন কী বিপুল আয়োজন। আর আম ফলবে নাই বা কেন বলেন, যে উৎকৃষ্ট সার পাচ্ছে গাছগুলো… হিরণ হোঃ হোঃ হেসে ওঠে। অসভ্যতায় জুড়ি নেই, বলে ভাবি ভেংচি কাটেন।

অন্যদের দেখাদেখি আমিও একটু পরে টুথব্রাশ, সেইফটি রেজার ইত্যাদি হাতে, গামছা কাঁধে ওয়াটার ক্লজিটের দিকে এগোই। দাড়ি কামিয়ে, দাঁত মেজে ফিরে আসি। গোসলও করবে এখন, তাই না, রুবি ইয়ার্কির ছলে বলে। হিরণ সিরিয়াস মুখে জানাল, ওয়ালীর হলে আমি যাব। মহিলাদের জন্য উল্টো পাশে ব্যবস্থা রয়েছে। বিকেলে মাদ্রাজ রেলস্টেশনে নেমেও করতে পারো। রুবি বলল, আর সন্ধে সন্ধে ভেল্লোরে পৌঁছে হোটেলে গিয়ে যদি করি? তাহলে তো হলই, বল্লাম আমি, দুপুরে আবার মাথা গরম হলে আমাদের দুষো না বাপু। আমি চটি ফট্ফটিয়ে সিগ্রেট মুখে ওদিকে রওনা দিই। টয়লেট সেরে শাওয়ার নিয়ে ফেরার সময় কী যে স্বস্তিবোধ করছিলাম। হিরণ জিজ্ঞেস করল, কেমন? আহা, চোখ বুঁজে বলি, মশাই, পুত্রসন্তান লাভের তুল্য সুখ পেলাম গো! হিরণ হোঃ হোঃ করে হেসে বলল, তাহলে তাড়াতাড়ি গিয়ে লাইনে দাঁড়াই। ভাবি-রুবির চোখে মুখে স্পষ্ট ডিসএপ্রুভ্যল। আসলেই চমৎকার শাওয়ার। প্রচুর ভালো জল, সাবানও রয়েছে রেলের, আমি উৎসাহ দিই ওদের। যদিও জানি, ভবি ভোলবার নয়।

বাচ্চারা ভুলে গেছে, এটা ওদের বাড়ি বা স্কুল নয়–আপন মনে খেলা আর হৈ চৈ করে বেড়াচ্ছে সারা কম্পার্টমেন্টে আর ফিরে-ফিরে এসে মায়েদের জানাচ্ছে, কোন আঙ্কল বা আন্টি বা ভাইয়া-আপুরা ওদের কাকে ডেকে আদর করেছে, নাম জিজ্ঞেস করেছে…। স্কুলের নাম জিজ্ঞেস করেনি ওরা? আমার প্রশ্ন শুনে তিনজন একসঙ্গে মাথা হেলিয়ে বলে, হ্যাঁ-অ্যা-অ্যা। তুমি কী বলেছ মা, রুবাইকে শুধোই আবার। কেন, শহিত পাপুল শিশু শিক্ষালয় পলেছি, মেয়ে হেসে উত্তর দেয়। আমরা বড়রা সবাই একসঙ্গে হাসি এবার। ছোটরা আবার ছুট্টে বেরোয় সাফারিতে। খাবারের অর্ডার চলে গেছে আগেই। ডাইনিং কার থেকে ট্রলি বোঝাই হয়ে খাবারের ট্রে এল। কার কী হুকুম ছিল, রি-কনফার্ম করে এলুমিনিয়াম ফয়েলমোড়া ট্রেগুলি নামিয়ে দিল। খাবারের ট্রলি এগিয়ে চলল ঘড়ঘড় শব্দে। আমি হেসে উঠে সুর করে বললাম, চলল গাড়ি বোয়ালমারি…? ভাবি ধরে বসলেন, সে আবার কী, ওয়ালি ভাই? বাচ্চাদের ধরে নিয়ে আসি, বলছি, বলে আমি খুঁজে খুঁজে রুবাই-সারা-সাথীকে সঙ্গে নিয়ে ফিরলাম। সবার হাতে ট্রে পৌঁছেছে, আস্তে-আস্তে মোড়ক খুলে বাচ্চারা আবিষ্কারের ঔৎসুক্যে খাবার দেখছে, একটু একটু মুখে দিচ্ছে চামচে করে। বাহ্, ভালই শিখে যাচ্ছে তো সব সফরকালীন আচার আচরণ!

হ্যাঁ, নিশ্চিন্তে এবার আমি তথ্যঝুলির মুখ খুলি। শতবর্ষ আগে আমার নানাবাড়ি যেতে কালুখালি জংশনে ট্রেইন থেকে নেমে লোক্যাল ট্রেইনে চাপতে হত। ওই গাড়ি নাকি চলত অত্যন্ত ধীরে, লাইনে যত্ন করে পাথর ফেলা হত না, নাট-বল্টু হয়তো নিয়মিত টাইট দেয়া হত না। গাড়ি চলত ঘটাংঘট্ শব্দে, যাত্রীরা নিশ্চিন্তে ঢুলত, এ-ওর গায়ে গড়াতে গড়াতে ঘুমিয়ে পড়ত। আর ঐ কালুখালি-ভাটিয়াপাড়া লাইনে বোয়ালমারি নামে এক স্টেশ্যন ছিল, যেখানকার মানুষজনকে গয়ংগচ্ছ, ঢিলেঢালা স্বভাবের কারণে মেডেল দেয়া যেতো। তো আমাদের এই আধুনিক এক্সপ্রেস ট্রেইনে এই খাবারের ট্রলিটি একমাত্র বস্তু, আমি গতকাল থেকে যা দেখেছি–যাকে ঐ ‘চলল গাড়ি বোয়ালমারি’ যুগ থেকে আমদানিকৃত বলা যেতে পারে। লাইক আ ভিনটেইজ কার, তাই না ওয়ালী? হিরণের কথা শুনে সবাই হেসে উঠলে সে অবাক হয়ে জিজ্ঞেস করে, ভুল বলেছি? আমি চুপ করে গেলাম। হিরণ তো সবকিছুরই একটা পজিটিভ অ্যাসপেক্ট আবিষ্কার করে সেটা হাইলাইট করতে অভ্যস্ত, সেটা এ্যাপ্রিশিয়েইট করার মতো স্ট্যমাক আমাদের ক’জনের আছে বলুন?

বেলা পড়তে সাজ-সাজ রব পড়ে গেল কম্পার্টমেন্টের সর্বত্র। ম্যাড্রাস, যাকে আমার নানা বলতেন মান্দ্রাজ–সেই মাদ্রাজ স্টেশ্যনে গাড়ি ইন্ করবে আর আধঘণ্টার মধ্যে। পাঁচ মিনিটে ব্যাগ গুছিয়ে আমি আর হিরণ দুই কামরার মাঝে দাঁড়িয়ে প্রচণ্ড হাওয়ায় ধূমপান করতে গেলাম। যথাসময়ে মাদ্রাজে নেমে মালপত্তর নিয়ে বেরিয়ে এলাম। সামনেই ভেল্লোরের বাস দাঁড়িয়ে ভেঁপু বাজাচ্ছে। ওঠা হল তাতেই। হাত-পা ছড়িয়ে বসলাম। সন্ধের মুখে আমরা গন্তব্যে পৌঁছলাম। হোটেল নির্বাচনের দায়িত্ব হিরণ নিল স্বেছায়। ওরা এর আগেও এক-দুবার এ পর্যন্ত সফর করে গেছে। ওর পছন্দের হোটেলে উঠলাম। ঢাকা, কোলকাতার তুলনায় ভেল্লোর উষ্ণতর। দু’দিন ভ্রমণ করে আমরা বিষুবরেখার আরো কাছে এসেছি তো! আমার ব্যাখ্যা হিরণের কর্ণগোচর হতেই সে জিজ্ঞেস করল, এখান থেকে কোনদিকে আমাদের পরিচিত কোন এলাকার ওপর দিয়ে বিষুবরেখা গেছে, ওয়ালী? উৎসাহিত হয়ে আমার সাইডব্যাগ থেকে ম্যাপ বের করে পিনপয়েন্ট করি, এই যে দক্ষিণ-পশ্চিমে আন্দামানের ওপর দিয়েই গেছে! বাচ্চারাও উঁকি দিল। হিরণ খুশিমনে ওদের তিনজনের সঙ্গে ম্যাপরিডিং চালালো কিছুক্ষণ, তারপর উঠে দাঁড়ালো। বলল, চলেন, বাজার করে আনি। রান্না হবে তো। এখানে কিচেন আছে, বাসনপত্র ভাড়া পাওয়া যায়। নৌ ওয়ে, হিরণ! আমি হতবাক হয়ে প্রতিবাদ করি। বাড়ির বাইরে এসে রুবিকে আমি রাঁধতে বলতে পারব না, এদের রেস্টোর‌্যন্ট নেই? না, ওর ঠাণ্ডা উত্তর, ভাবি না পারলে সারার মা-ই রাঁধবে। নৌ প্রবলেম। ও সমাধান দিয়ে বেরনোর উদ্যোগ নেয়। যেমনি দেবা, তেমনি দেবী! ভাবি একটা পলিব্যাগ ওর হাতে ধরিয়ে দেয়।

রুবি বিব্রতমুখে চুপচাপ দাঁড়িয়ে, রুবাই ওর আঁচল ধরে ঝুলছে আর পুট পুট করে সারার সঙ্গে কী সব বলছে। আমাদের ঘর দু’টি মাঝে একটি সংযোগ দরজা দিয়ে যুক্ত, সেটি খুলে দেয়ায় দুই ঘরের বাসিন্দারা এক ঘরেই জমায়েত হতে পেরেছে। আমরা বাইরেই খাব, হিরণ, আমি জানাই, যা মশা দেখছি এখানে, ফ্লাইপ্রুফিং করা উচিত ছিল এদের। এত সুন্দর ঘর, বাথরুম। মশারি দেবে তো রাতে? হিরণ অবিচলিত। বলে, তা হয়তো দেবে, না দিলে কিনে আনবো। রুবি বলল, তুমিও হিরণ ভাইয়ের সঙ্গে যাও। উনি তো বাজার করবেন। তুমি আমাদের জন্য খাবার এই হটকেইসে নিয়ে এস। এলে রুবাইকে খাইয়ে ঘুম পাড়িয়ে দেব। আর হ্যাঁ, মশারিটা নিশ্চিত করবে। অবশ্যই, বলে আমি কিছুটা হতোদ্যম হয়ে হিরণের সঙ্গ নিই। আমি এক্ষুনি পারলে ফেরত আসি ওখান থেকে। দেশের সেরা চিকিৎসকরা যেহেতু আমার মেয়ের কানের চিকিৎসা করতে অপরাগতা জ্ঞাপন করেছেন, সেক্ষেত্রে ভেল্লোরে কোন জাদুবলে সেটা সম্ভব হবে–এটা ভেবে আমরা আসিনি এতদূর চারদিন পথে-পথে কাটিয়ে। নতুন জায়গা, মানুষ দেখা, বাচ্চাটার আনন্দ বিধান, দৈনন্দিন দিনযাপনের শ্রান্তি ও গ্লানিমোচন ইত্যাদিও বিবেচনায় ছিল। তাছাড়াও, ‘এদিগরে চিকিচ্ছে যা ছেল, সবই চেষ্টা করিছি’–এরকম একটা কথা ভাবতে পারার জন্যও এখানে আসাটা জরুরি হয়ে পড়েছিল–বিশেষ করে, শুভানুধ্যায়ীরা সকলেই আমাদের একরকম ঠেলে পাঠিয়েছেন।

ভিড়বাজারে কেনাকাটার অভ্যাস আমার নেই। ঢাকায় আমি অফিস ফেরত সুবিধে মতো যেখানে যেটা সুন্দর তাজা, সুলভ দামে পাই, নিয়ে আসি বাসায়–ওই মোটরবাইকের ক্যারিয়ারে অথবা পলিব্যাগ হ্যান্ড্লবারে ঝুলিয়ে। হিরণ আমাকে নিয়ে গেল কাছের সান্ধ্যবাজারে। পাকা সড়কের দু’ধারে খোলা আকাশের নিচে নানা পণ্যের চুবড়ি নিয়ে বসেছেন তামিল মহিলারা। কেরোসিন ল্যাম্পের আলোয় ওদের কালো ত্বক চক্চক্ করছে, অধিকাংশেরই পরনে সাদা অথবা হালকা রঙের তাঁতের শাড়ি, শাদা ব্লাউজ বা চোলি, বেণীসম্বদ্ধ কেশরাজিতে টাট্কা সুগন্ধি গন্ধরাজ বা বর্ষাকালের ওরকম সাদা ফুল বা গোড়ে! থ্যাঙ্ক ইউ, হিরণ ফর আসকিং মি টু একমপ্যানি ইউ। আমার উচ্ছ্বাস দেখে হিরণ নিঃশব্দে হাসে। দেয়ার আর মোর থিংস, মাই ডিয়ার ফ্রেন্ড… ওকে থামিয়ে দিয়ে বলি, ব্যস, ব্যস, হিরণ, আপনি মহাকবিকে তাই বলে কাঁচাবাজারে এনে নামালেন? ইতোমধ্যে সে মাছ-তরকারি কিনতে বসে পড়েছে। দামদর করছে। ভিড় নেই। একটু ফাঁকায় দাঁড়িয়ে আমি সিগ্রেট ধরাই। চারদিকে ঘাড় ঘুরিয়ে দেখি। সড়কের দু’ধারে বড় বড় দোকান–ভিআইপি লাগেজ, গড্রেজের স্টীল প্রডাক্টস, হিরো সাইকেল, এমনকি হিন্দুস্থান মোটর্সের শোরুমও শোভা পাচ্ছে। ওগুলো সব ঝাঁপ নামানোর প্রক্রিয়ায়–বোঝা গেল, দিনের ব্যবসায়িক কর্মকাণ্ড ওরা গুটিয়ে আনছে ধীরেসুস্থে।

বাজার সেরে আমরা ভেতরে ঢুকলাম। আমাদের হোটেলের আগের রাস্তায় পাশাপাশি তিন-চারটে রেস্তোরাঁ। এগুলো প্রায় সবই লোকাল খাবারের দোকান, হিরণ বলল, আপনারা তো ধোসা, ইডলি, সম্ভার খাবেন না–এই যে ভাতের দোকান, চলেন দেখি। গরম ভাত, চিকেন কারি, ভেজিটেবল আর আমার জন্য দু’টো রুমালি রুটি নিয়ে নিলাম হটকেইসে। হিরণ মুচকি হেসে বলল, যদি খেতে পারেন, তাহলে আর অসুবিধে রইল না। ওরা আবার সবকিছুর মাঝে একমুঠো কারিপাতা ছেড়ে দেয় কি না! আমিও ‘নতুন এসেছি, বেশি বোঝার দরকার নেই’ ভাব করে একটু হাসলাম। বড় মুদি দোকান থেকে একটা ‘বুড়ো সন্ন্যাসী’ নিয়ে মঞ্জিলে ফিরলাম। ঘরে ঢুকে দেখি মশারি লেগেছে। গুড, রুবাইকে খাইয়ে দাও, ভাত-রুটি সবই আছে এতে, বলে নিচু সেন্টার টেবিলে খাবারের কেইস রাখি। গেলাস ধুয়ে একটু রাম ঢেলে জল মেশাই। পোশাক বদলে আমার আরামের পিন্ধন বার্মুডাজ-টিশার্ট পরি। হাতমুখে জল দিয়ে এসে পাখার নিচে সোফায় বসি। রুবাই আমার পাশে জায়গা করে নিয়ে বসে। আব্বু, তুমি খাবে না? ওর প্রশ্ন শুনে আমি ওষুধের গেলাস মুখে তুলি। তুমি খেয়ে নিয়ে শুয়ে পড়, আমরা তো বড়, একটু পরে খাই! কথা শুনে লক্ষ্মী মেয়ে ঘাড় নাড়ে আর খাবার নিতে মায়ের দিকে মুখ হাঁ করে এগিয়ে দেয়।

ভোরে ঘুম ভেঙে গেল। রাম পানের পর পেট ভরে খেলে ঘুম ভাল হয়, সকালে কোষ্ঠ পরিষ্কার হয় আরো ভাল। প্রাতঃকৃত্য সেরে ইন্টারকমে হিরণের পাত্তা লাগালাম। উঠে তৈরি হচ্ছে, পাঁচ মিনিট পরে নিচে লবিতে দেখা হচ্ছে জানালো। কেড্স, টুপি পরে দরজা টেনে লক্ করে দিয়ে বেরলাম। মহাসড়কে উঠে দু’জনে পশ্চিমমুখো হাঁটা শুরু করলাম। একটু বাদে বাঁয়ে এক বিস্তৃত কমপ্লেক্স নজরে এল। বড় ফটকের ওপরে আর্চওয়ে। তাতে লেখা সিএমসিএইচ। এই সেই মহাতীর্থ–অন্ততঃ ব্যাধিগ্রস্তদের জন্য তো বটেই। সে এক বিশাল কর্মযজ্ঞ। আমার প্রশ্নের ঢেউ হিরণকে অস্থির করে ফেলল। ও কেবল হেসে বলল, নাশতা খেয়ে তো সবাই এখানে আসছি আমরা। তখন সব দেখবেন, বুঝবেন। আপাততঃ হাঁটা যাক মন দিয়ে। কথা ঠিক। ডায়াবিটিসে আক্রান্ত হওয়ার পরে আলসে হিরণ হাঁটার অভ্যাস তৈরি করে নিয়েছে। বছর পাঁচ-ছয় আগে উচ্চ রক্তচাপের রোগী হিসেবে শনাক্ত হবার পর আমিও। ঠিক আধঘণ্টা হাঁটার পর আমরা ফেরার পথ ধরলাম। আমি রেস্তোরাঁ থেকে ক্যারি ব্যাগে পরোটা-তরকারি-ওমলিট নিলাম। ফিরে এলাম ঘর্মাক্ত শরীরে। রুবি উঠেছে, স্নানটান সেরে মেয়ের এ যাবৎকালের চিকিৎসার নথিপত্র গুছিয়ে নিচ্ছে। খাবারটা রেখে আমি বাথরুমে ঢুকে গেলাম। ভেতর থেকেই মেয়ের কণ্ঠস্বর শুনতে পেলাম। আব্বু কোথায়?

নাশতা সেরে হিরণকে ফোনে জানালাম, আমরা তৈরি। নিচে নেমে যাই? হ্যাঁ, হ্যাঁ, পাঁচ-দশ মিনিটের মধ্যে আমাদেরও হয়ে যাবে, হিরণ নিশ্চিন্ত করল। পথে নেমে দেখলাম, রিকশা চলছে। কিন্তু সকালে হাঁটতে সবারই ভাল লাগছিল। হেঁটেই আমাদের মক্কায় পৌঁছনো গেল। জেনারেল রিসেপশ্যনে চারদিকের দেয়ালে বড় বড় সব বোর্ডে প্রয়োজনীয় যাবতীয় তথ্যনির্দেশ সাঁটা। ইংরেজিতে লেখা। রাষ্ট্রভাষা হিন্দির ঠাঁই নেই? আমার প্রশ্নের উত্তরে হিরণ জানালো, এটা শুধু বিদেশ থেকে আগত রোগীদের রিসেপশ্যন। মূলতঃ শ্রীলঙ্কা, বাংলাদেশ, নেপাল, ভূটান থেকে বিদেশি যারা এখানে আসেন, তারা এই ইংরেজি ভাষাতেই যেহেতু সড়গড়, তাই…। অত্যন্ত প্র্যাকটিক্যাল আর হিসেবি এই দাক্ষিণাত্যের শিক্ষিত মানুষজন। পৃথিবীর নানা দেশে যত দক্ষিণ এশীয় অ্যাকাউন্ট্যান্টের দেখা পেয়েছি, তারা প্রায় সবাই কেরালা, অন্ধ্রপ্রদেশ, তামিলনাড়ুর জাতক-জাতিকা। আমরা সবাই ইএনটি বিভাগের যাত্রী। বিভাগীয় রিসেপশ্যনে পৌঁছে আমাদের দুই পরিবার দ্বিধাবিভক্ত হল। ভাবির ছোট্ট সার্জারি হবে। রুবাইকে অবশ্য হিয়ারিং ইমপেয়ারমেন্ট টেস্ট্স অর্থাৎ ডায়াগ্নস্টিক পরীক্ষা-নিরীক্ষায় নিয়ে যেতে হবে। সবই পরিষ্কার লেখা রয়েছে। স্পষ্টভাবে, কেবল বসে একটু মাথা ঘুরিয়ে পড়ে নিলেই হল।

কী মেথডিক্যাল এই ক্রিস্টিয়্যন কম্যুনিটির সেবামূলক কাজে নিয়োজিত মানুষ-মানুষীরা। এরকম আমাদের দেশে করা যায় না? রুবির প্রশ্ন শুনে ওকে স্মরণ করিয়ে দিলাম, আমাদের দেশে রায়বাহাদুর রণদাপ্রসাদ সাহা মির্জাপুরের কুমুদিনী হাসপাতালে এ ধরনের রোগীবান্ধব তথ্যনির্দেশনা ব্যবস্থা চালু করেছিলেন প্রায় পঞ্চাশ বছর আগে আর তুমি-আমি দু’জনেই যেখানে কাজ করেছি, যেখান থেকে আমাদের যৌথযাত্রা শুরু… আমার মুখের কথা কেড়ে নিয়ে ও বলে উঠল, আবার সেখানেই ফিরে যেতে হবে? ডাস্ট টু ডাস্ট অ্যান্ড অ্যাশেজ টু অ্যাশেজ? হেসে ফেললাম! এতো দেখছি গুরুমারা বিদ্যেবতী হয়ে উঠছেন আমার অর্ধাঙ্গিনী! বলছিলাম যে, গণস্বাস্থ্য কেন্দ্র সাভারে জাফর ভাই যেটা করেছিলেন, আমরা শ্রীপুর গণস্বাস্থ্য কেন্দ্রের পত্তনকালে সেই আচার-অভ্যাসগুলোকে আরো বেশি বেশি গ্রামীণ মানুষবান্ধব করার চেষ্টা করেছি তো? রুবিকে মুহুর্মূহু মাথা ওপর-নিচ করতে দেখে ওর মেয়ে তো হেসে কুটিকুটি। মা, তুমি এরম পাতোলের মতো কত্তো কেন? আম্মু, বল না? বলে রুবাই ওর মায়ের থুতনি ধরে ঝাঁকাতে থাকে।

নির্দিষ্ট কাউন্টারে কাগজপত্র জমা দিলে ওরা সেগুলি পরীক্ষা করল সময় নিয়ে, হিসেব কষল মোট কত টাকা ফিজ লাগবে, কখন কোন চিকিৎসকের সঙ্গে অ্যাপয়েন্টমেন্ট ইত্যাদি সব তথ্য আমাকে লিখে-পড়ে দিল, তিন-চারটে পেশেন্ট কার্ডও তৈরি করল ভবিষ্যৎ রেফারেন্সের কাজে লাগতে পারে ভেবে। তিনটে অ্যাপয়েন্টমেন্ট। মোট ফিজ বোধহয় শ’ আড়াই টাকা জমা দিলাম। একদিনেই ডায়াগনৌসিস হয়ে যাবে? আমার বিস্মিত প্রশ্ন শুনে সুশ্রী শ্যামলাঙ্গী জানালেন, উই হ্যাভ টু সার্ভ আ লট অব পিপল কামিং ফ্রম রিয়েলি ফার-অফ প্লেইসিজ। উই উড্ন্ট ওয়ান্ট দেম টু লয়টার অ্যারাউন্ড দিস স্মল টাউন ইনডেফিনিটলি!

বলি, হাউ থট্ফুল অব ইউ অল, মিজ! থ্যাঙ্ক ইউ ভেরি মাচ। মেয়েটি ঝক্ঝকে দন্তকৌমুদী বিকশিত করে, ইউ’র অলওয়েজ ওয়েলকাম, স্যর।

চল মা, আমি রুবাইয়ের হাত ধরে এগোই। রুবি হাঁটতে হাঁটতে কার্ডগুলো উল্টে-পাল্টে দেখে, পড়ে। বাহ্, তিনজন বিশেষজ্ঞ ডাক্তার দেখবেন আমাদের মেয়েকে এখানেই, একই দিনে, বিভিন্ন সময়ে। চমৎকার! এত সহজে সব ব্যবস্থা হয়ে যাবে ভাবিনি আমি। রুবির মন্তব্য শুনে বলি, আমি এবারে সুড়ঙ্গের ওধারে আলোর রশ্মি দেখতে পাচ্ছি।

ভেল্লোর হাসপাতালের ব্যবস্থাপনা এতই আদর্শ যে, আমরা আশা করতে শুরু করেছিলাম, বাংলাদেশের সেরা ডাক্তাররা যা পারেননি, সেই রোগ চিকিৎসা এখানে সম্ভব হলেও হতে পারে। প্রথম টেস্ট সাড়ে দশটায়। আমরা ঘুরে ঘুরে হাসপাতাল দেখে বেড়াচ্ছি। রুবাইয়ের পেশেন্ট আইডি, আমাদেরও গার্ডিয়ানের আইডি যথাস্থানে ঝুলছে। একজন মানুষকে অন্ততঃ খুঁজে বের করতে চাইলাম, যার কোনো কাজ নেই সিএমসিএইচে আজ সকালে, অথচ বিশেষ কোনো ক্ষমতা বা জাদুবলে ঘুরে বেড়াচ্ছেন নাম পরিচয় বিহনে। হাজার হাজার মানুষ। কিন্তু কোনো গুঁতোগুঁতি, ঠাসাঠাসি বা ভিড়, হৈ হল্লা নেই কোথাও। আশ্চর্য সভ্য মানুষ এই দক্ষিণীরা! আমি তো মুগ্ধ থেকে মুগ্ধতর। যথাস্থানে যথাসময়ে পৌঁছে রিসেপশ্যনে কাগজপত্তর সাবমিট করতে ওরা বসতে বলে ভেতরে গেলেন। ডাক এল মিনিট দুই পরে। জুতো খুলে ঢুকলাম। ভেতরে বাইরের কোনো শব্দের প্রবেশ নিষেধ। তিন-চারটে এরকম ঘর–কেবল মোটা কাচের দেয়াল দিয়ে ঘেরা–পেরিয়ে ল্যাবরেটরিতে পৌঁছলাম। রুবি, আমি একধারে চেয়ারে বসে রইলাম। রুবাই প্রথমতঃ একটু ঘাবড়ালেও যখন ওকে আমাদের মুখোমুখি একটা উঁচু গদিওয়ালা চেয়ারে বসানো হল, ও আশ্বস্তভাবে চিকিৎসকের পরীক্ষা-নিরীক্ষা পর্যবেক্ষণ করতে লাগল। মিনিট বিশেক পরে হেডফোন-টোন 
থেকে মেয়ে মুক্তি পেল। আমরা বাইরে চলে এলাম। চিকিৎসক জানালেন, বাকি দুটো টেস্ট হয়ে গেলে ওগুলোর ফাইন্ডিংস নিয়ে তিনি আমাদের সঙ্গে বসবেন বিকেল সাড়ে-তিনটেয়। গুডলাক, বলে তিনি দরজা ঠেলে ভেতরে গেলেন।

দ্বিতীয় টেস্ট অন্য ল্যাবে ১২টায়। অতএব, এক জায়গায় বসে রুবাইয়ের চিপস চর্বণ ও আমাদের কফিসেবন চলল। হিরণকে দেখা গেল, হাতে সারার হাত। কী খবর? ও এগিয়ে এসে শুধোয়। কী খাবেন? বলে আমি হিরণের জন্য কফি নিয়ে আসি নেস্ক্যাফের সেল্ফ-সার্ভিস ম্যশিন থেকে। কেমন লাগছে? ও আবার আমাকে জিজ্ঞেস করে। বুঝতে পারি, রুবির কাছ থেকে ইতোমধ্যে সব তথ্য সংগ্রহের কাজ ওর সম্পন্ন। বেশ ভাল, এখন মেয়েটার যদি পজিটিভ কোন হিলিং-এর ব্যবস্থা হয়, হুইচ ইজ আ ফার-ফেচ্‌ড পসিবিলিটি, তাহলে সোনায় সোহাগা একেবারে! লেট’স প্রেই ফ’ দ্য বেস্ট, হিরণ বলে, আপনার ভাবির সার্জারি এতক্ষণে শেষ। ছোট অপারেশ্যন। ও এবারে হিয়ারিং এইড থেকে মুক্তি পাবে, আশা করছি। ওর হয়ে গেলে আমরা হোটেলে ফিরে যাব। এখানে বেশ কয়েকটা ক্যান্টিন রয়েছে। ওই ফরেনার্স রিসেপশ্যনের সঙ্গে যে ক্যাফিটেরিয়া, ওখানে আপনি ভাল লাঞ্চ পাবেন। আমিও খাবার প্যাকেট করে নিয়ে যাব আজ। অবশ্যই, আমি জোরালো সমর্থন জানাই, আজ আর হোমস্পান খাবারের জন্য ভাবি বেচারিকে কিচেনে পাঠাবেন না, প্লিজ। ও মৃদু হেসে ভেতরে যায়। সময়মতো দ্বিতীয় টেস্ট সেরে আমরা বিদেশিদের জন্য সংরক্ষিত রেস্তোরাঁয় খেতে গেলাম। বলাই বাহুল্য, শস্তা খাবারের দেশ ভারতে বসেও দামি খাবার খেতে চাইলেই কেবল ওরকম বিশেষায়িত জায়গায় যাওয়ার প্রয়োজন হয়–আমার মনে হল। সাদাসিধে স্টিম্‌ড রাইস, চিকেন স্ট্যূ, ভেজিটেবল সৌটেই আর খুশবুদার ফিরনি খেলাম। জায়গাটা বাতানুকূল, নিঃশব্দপ্রায় এবং পরিচারিকারা অতিথিপরায়ণ।

শেষ পরীক্ষায় হাজিরা দিয়ে বেরিয়ে মেয়ে বলল, আব্বু, ঘুম পাচ্ছে। ঠিক আছে, চল, ডাক্তারের ওয়েটিং রুমে গিয়ে একটু ঘুমিয়ে নেবে। আমি আর রুবি পাশাপাশি বসে রুবাইকে আমাদের কোলে শুইয়ে দিতে সে ঘুমিয়ে পড়ল। তিনটে পঁচিশে ভুবনখ্যাত ইএনটি বিশেষজ্ঞ কাল কফি আর ক্রীমক্র্যাকার খেতে খেতে এসে আমাদের সামনে দাঁড়ালেন। আই ক্যান ডিসমিস ইউ ফ্রম দিস ভেরি প্লেইস, উনি অল্প হেসে বললেন, আয়্যাম ডান উইথ রুবাই’জ ডায়াগনৌসিস। শি হ্যাজ টু উয়্যার আ হিয়ারিং এইড ফর অগমেন্টিং হার হিয়ারিং ক্যাপ্যাসিটি দিস সাইড, বলে ডান কান ছুঁয়ে দেখলেন। শি ওউন্ট নিড এনি আদার ট্রিটমেন্ট। দ্যাট্স অল। ইউ আর নাউ ফ্রি টু রৌম আওয়ার সাদার্ন কান্ট্রি ফর আ ফর্টনাইট অ্যাট লিস্ট। গুড লাক, সুইট বেঙ্গলি গার্ল, বলে ততক্ষণে উঠে বসা রুবাইয়ের থুতনি ছুঁয়ে আদর করে অ্যাবাউট টার্ন করলেন। আমরা তার ডিপার্টমেন্ট থেকে রুবাইয়ের ডায়াগনসিসের যাবতীয় নথিপত্র সংগ্রহ করে হোটেলে ফিরলাম।

দেশে ড. কাজী কামরুজ্জামান ও সহকারীর সঙ্গে রুবাই, ১৯৯২।
থোড়-বড়ি-খাড়া, খাড়া-বড়ি-থোড়। সেই প্রফেসর আলাউদ্দিনের কথাই ঠিক। এবারে আমাদের কন্যারত্নটি হিয়ারিং এইড পরলেই সমস্যার সমাধান হয়। ডান কানের জন্য এইড ড. নাম্বুদিরিপাদ-ই তৈরি করে দেবেন। তার সহকারী মাপ রেখে দিয়েছে। একদিন পর ডেলিভারি। সে যাকগে। রুবাই ওর মায়ের কোলের কাছে গুটিসুটি মেরে আবার ঘুমিয়ে পড়েছে। ওর সারাদিন বিশ্রাম হয়নি। কী ভাবছ? রুবির প্রশ্নের উত্তরে অনেক ভাবনা একসঙ্গে ভিড় করে এল। অনেক কিছু, বলে আমি জুতো খুলে চিৎ হয়ে শুয়ে ভাবি। একমাস ছুটির সবই তো পড়ে রইল। ফিরে যাব? এখন ফেরত গিয়ে কি আর রিও ডি জ্যানিরোর কাফেলায় সামিল হতে পারব? সেটা কি তাহলে আরেকজন, যে সম্ভবতঃ প্রস্তুতি নিতে শুরু করেছে যাবার জন্য, তার মনোবেদনার কারণ হবে না? ছি ছি, এতটা ছোটলোক তো তুমি নও হে, আরেক আমি সোচ্চার হয় এবার, এসেছিলে যে উদ্দেশ্য নিয়ে, সেটার শেষ অবধি যাও। পরশু মেয়ের হিয়ারিং এইড নিয়ে ক’দিন দাক্ষিণাত্যে ঘুরে ফিরে বেড়াও। আর কি কখনো কবে, এমনি সন্ধ্যা হবে… ঠিক, ঠিক, রবি ঠাকুরই তো আমাকে এরকম কিছু কিছু পরিস্থিতিতে পথ দেখিয়েছেন এ যাবৎকাল। উঠে পড়লাম শয্যা ছেড়ে। মা-মেয়ে পুটুর পুটুর আলাপ করছে। হাসপাতালে ওর কী কেমন লেগেছে, রুবাই সেসব সবিস্তারে মাকে 
শোনাচ্ছে। চল, ঘুরে আসি বাইরে, বলে কেডস পায়ে গলাই আমি। হিরণরা এ বেলা বিশ্রাম নেবে ঘরে, আগেই জেনেছি।

হাইওয়েতে উঠে রুবিকে দেখালাম, ওই দেখ, সান্ধ্য বাজার বসেছে। ও খুব আগ্রহের সঙ্গে মদ্রদেশীয় সাবার্বান ব্যবসামনস্ক নারীদের নিরীক্ষণ করতে লাগল। রুবাই মন্তব্য করল, মেয়েগুলি সুন্দর, একটু কালো। একটু নারে মা, বেশ, রুবি হেসে ফেলল, আমার চেয়েও, তোমার চেয়েও…।

আহ্, কী শুরু করলে তোমরা? আমি বিরক্ত হই। সামনে তাকাও, বলেই আমি হা। ওটা কে? ফিজিওথেরাপিস্ট সালাম না? হ্যাঁ, অবশ্যই, সালাম ভাই, রুবি কনফার্ম করে, উনি তো সিএমসিএইচ-এ হায়ার স্টাডিজের উদ্দেশ্যে এসেছিলেন? মনে নেই তোমার? তুমিই তো বেলাল চৌধুরীকে অনুরোধ করে মাল্টিপল ভিসার ব্যবস্থা করে দিলে? ঠিক আছে, ঠিক আছে, এখন চুপ কর, ও এদিকেই এগোচ্ছে দু’হাত মেলে, হাসতে হাসতে, আমি বলি। হল কোলাকুলি। কী করে, কেন, কোথায়, কী হল–সবিস্তারে বললাম। পড়তে পড়তে মাথা ঝিমঝিম করছিল, আমিও হাওয়া খেতে বেরিয়েছি, চলেন এক জায়গায় নিয়ে যাই আপনাদের, বলে সালাম রুবাইকে কোলে তুলে নিতে চাইলেও সে উঠল না। এক আঙুল মুখে পুরে দিয়ে মায়ের হাত শক্ত করে ধরল আরো। সালাম কাউকে ডাকল, হে ব্রাদার, আটো, কাম হিয়ার। নোয়াখালির মানুষটি অতি ভদ্র, সজ্জন ও হাসিখুশি।

অটোওয়ালা গাড়ি ঘুরিয়ে এনে সামনে দাঁড়াল। সালাম তামিল বুলি কপ্‌চে দরদাম ঠিক করে চালকের পাশে উঠে পড়তে পড়তে বলল, ওঠেন আপনারা, রুবাই মা ওঠ। মিনিট পনেরো হাইওয়েতে চলে অটো প্রাচীন চেহারার পাথরে বাঁধানো রাস্তায় পড়ল। তেমন মসৃণ না হলেও ওয়েল মেইনটেইন্ড সড়ক। সে পথে আরো কুড়ি মিনিট চলে আমরা উঁচু মালভূমিতে নির্মিত এক মধ্যযুগীয় দুর্গের সামনে পৌঁছে গেলাম। ইট মাস্ট বি দ্যাট ফেইম্যস ভেল্লোর ফর্ট, আমি উচ্ছ্বসিত। ইউ আর রাইট, স্যর, সালাম নেমে টিকিট কাটতে গেল। আমরা ভাড়া মিটিয়ে এগোলাম প্রবেশপথের দিকে। দুর্গে প্রবেশ করে অবাক লাগল। ভেতরটা বেশ অক্ষত রয়েছে বলতে হবে। আর দশটা দুর্গের মতোই সব ব্যবস্থাদি–কামান বসানোর ফোকর, এটিতে বন্দুক বসানোর ফোকরও আছে, প্রহরীদের কক্ষ। দূরে ভেল্লোরের ঘনবসতিপূর্ণ ডাউনটাউন নজরে এল। সন্ধে ঘনাচ্ছে। বাতি জ্বলে উঠলে আমরা নিচে নেমে এলাম। বহু দর্শনার্থী তখনো ভেতরে। ফিরতি যাত্রায় অটোচালককে আমাদের হোটেলের ঠিকানায় যেতে বলা হল। সে শর্টকাট রুটে শহরতলীর দৃশ্যাবলী দেখিয়ে আমাদের জায়গামতো পৌঁছে দিল।

প্রোগ্রামে নেক্সট গন্তব্য? সালামের প্রশ্নের উত্তর তক্ষুনি দিতে না পারলেও আন্দাজ দিলাম, রুবাইয়ের এইড ডেলিভার করলে আমরা হয়তো কিছুদিন বেড়িয়ে যাব। নিশ্চয়, চলেন, আপনাকে আমার লোকাল ট্র্যাভেল এজেন্ট-কাম-বুকলেন্ডারের সঙ্গে পরিচয় করিয়ে দেব। সেই সঙ্গে দ্য ওনলি বাংলা ঈটিং হাউসের পরিচালকদের সঙ্গে আলাপ হবে। আসা-যাওয়ার মাঝে কয়েকদিন যাতে এখানে আরামে স্টেই করতে পারেন, সেই ব্যবস্থা আর কি! আর, ভাল হোটেলের কথা যে বলছিলেন, সেখানেও নিয়ে যাচ্ছি। সেই ভাল, সব জেনেশুনে রাতের খাবারটা নিয়ে ফেরা যাবে, বলি আমি। রুবি কফি আর সামোসা আনিয়েছে। খেয়ে আমরা বেরলাম। এই রাস্তায় আলো তেমন নেই। এই শুনশান পরিবেশে খারাপ লাগতো না। কিন্তু এখানে হোটেলবাস আমার পছন্দ হচ্ছিল না। ইচ্ছে করছিল, একটু সদরে, আরো আলোকিত কোথাও শিফ্ট করি। তো সালামের সঙ্গে মোলাকাত হওয়াতে অনেক মুশকিল-আসান হয়ে গেল আধঘণ্টার মধ্যেই! বাংলা রেস্তোরাঁ গীতাঞ্জলি আবিষ্কার হল, চমৎকার হোটেল সোলাই দেখে এলাম আর সত্য বা সাতিয়া-র সঙ্গে আলাপ–যে তরুণ একই সঙ্গে শিক্ষিত লাইব্রেরি রক্ষক, রেল-বাস-বিমানযাত্রার সংগঠক ও রেন্ট-আ-কারের পরিচালক। আলাপ হতেই সাতিয়া একটি পুরনো, কাগজ লাল হয়ে যাওয়া বই ‘মেমোয়ার্স অব আ সৌলজা’ ধার দিল–পড়তে। অজস্র ধন্যবাদ জানিয়ে সালামকে ওর হাসপাতালের গেইটে ছেড়ে এলাম।

গীতাঞ্জলি রেস্তোরাঁ থেকে মা-মেয়ের জন্য ‘থালি’ আর নিজের জন্য রুটি-তরকারি-পাঁঠার মাংসের স্ট্যূ নিয়ে ফিরছি। মনটা খুশি খুশি। হাতমুখ ধুয়ে একপাত্তর রামজল নিয়ে একটা পত্রিকা নিয়ে বসলাম। দরজায় নক্ নক্। কাম ইন প্লীজ, ইট’স ঔপ্‌ন, হেঁকে জানান দিলাম। হিরণ এসে পাশের সিঙ্গল সোফায় আসীন হল। কাল কী করব আমরা? ওর প্রশ্নের উত্তরে জানালাম, কাল বিশ্রাম। কাজ নেই। গল্পের বই এনেছি ভেল্লোর রিডিং ক্লাব থেকে, এই দেখুন। পরশু রুবাইকে হিয়ারিং এইড পরিয়ে দেবে। তারপর ছুটি! হিরণ বিড়বিড় করে বলল, আপনার ভাবি আর বাচ্চারা ঘুরতে চায়। আরো চায়, আপনারাও আমাদের সঙ্গে থাকবেন। তা বেশ তো, কিন্তু কোথায় কোথায় যাবেন বলুন তো? আমি তো এবার ডেকান সার্কিট ঘুরে যাব একটুখানি, ঠিক করেছি–ব্যাঙালোর ,মাইসোর, ঊটি হয়ে ওপাশ দিয়ে নেমে ওয়েলিংটন, কুনুর, কোদাইকানাল হয়ে… আমার কথা শেষ হয় না, তার আগেই হিরণ বলে ওঠে, কিন্তু আমি যে দিল্লি-আগ্রা-আজমীর যাব ভাবছিলাম, তার কী হবে? কোনো ঝামেলা তো নেই তাতে, আমি সোজাসাপটা উত্তর দিই, ইউ গো নর্থওয়ার্ড অ্যান্ড আই মুভ অ্যারাউন্ড দ্য প্লেইসিজ আই জাস্ট মেনশ্যন্ড। মাই ট্রাভেল এইজেন্ট উইল বুক ইওর টিকিট্স টু এনিওয়্যার–হেভ্ন অর হেল! এক চুমুকে গেলাস খালি করে আবার পানীয় তৈরি করি। হিরণ মুখ কালো করে উঠে গেল। একটু পরেই ভাবি এলেন ঘরে। বিছানায় উঠে বসে রুবির সঙ্গে গুন গুন করে কী সব আলাপ করতে থাকলেন। আমি পাঠে মগ্ন হলাম।

ডিনার খেয়ে ছোট্ট রাইটিং টেবিলে টেবিলবাতি জ্বেলে সত্যর কাছ থেকে আনা উপন্যাস পড়তে বসলাম। সিপাহি বিপ্লবের অব্যবহিত পরেই পেশোয়ার ছাউনিতে পোস্টেড এক লে. ম্যাকগ্রথ কাহিনীর লেখক। অত্যন্ত রগরগে বর্ণনা। ভিক্টোরিয়ান যুগের রক্ষণশীলতার কোনো ছাপ লেখাতে নেই। শেষ করতে মাঝরাত পার হয়ে গেল। ঘুম আসতে আরো দেরি হল। সকালে দেরিতে উঠে বাইরে গিয়ে সেদিন গরম ধোসা আর সম্ভার নিয়ে এলাম। ওমলেটও এনেছি। ফ্লাস্কে গরম জল। রুবাইও দেরি করে উঠেছে। ভাগ্যিস্। ব্রেইকফাস্ট সেরে পাশের ঘরে গিয়ে হিরণকে জানালাম, আমি খাবার এনে খাওয়াতে খাওয়াতে ক্লান্ত হয়ে গেছি। ঐ সোলাই-য়ে ভাল রেস্তোরাঁ রয়েছে, আমরা স্নান করে বিল মিটিয়ে ওখানে শিফ্ট করছি। হিরণ শুধু বলল, আমরা এখানেই রইলাম। ট্রেনের টিকিট পেলে চলে যাব। ট্যাক্সি ভাড়া করে ঘুরতে যাবেন তো? গাড়ির চাকা-ফাকা, ইঞ্জিন দেখে উঠবেন, নইলে দূরের পথে ঝামেলা হবে আবার। সে দেখা যাবে, অনেক ধন্যবাদ, হিরণ। আমি বেরিয়ে এলাম। রুবি-রুবাই ওদের ঘরে ঢুকল বিদায় নেবার জন্য।

সোলাই চমৎকার হোটেল। হঠাৎ গিয়ে পছন্দমতো ঘর পাওয়া গেল না। নিচের তলাতেই এক কোণে ঘরটিতে ঢোকার পর দেখলাম, দুই দেয়ালে চারটে জানালা। ফুলের বাগান ছুঁয়ে ছুঁয়ে আসা আলো আর বাতাস–দুইই প্রচুর। ঠিক দশ পা হাঁটলেই রেস্তোরাঁ। একটা বড় ঝামেলা থেকে বাঁচলাম। এটা ব্যস্ত রাস্তার ওপরে বিধায় প্রচুর সংখ্যক রেস্তোরাঁ–সবই কাছাকাছি। গীতাঞ্জলি-ও। ঠিক হল, ডিনার এখানেই খাব, লাঞ্চ বাংলা ভোজনালয়ে আর ব্রেইকফাস্ট যত্রতত্র। মুক্তবিহঙ্গের মতো লাগছিল যেন। তেমনি মনের কোণে খচ্‌ খচ্ও করছিল। কোথাও। ফ্র্যন্ট অফিসের একজন এসে জানিয়ে গেল, এ ঘরটা মালিকের অতিথিদের জন্য সংরক্ষিত। আমরা বুকিং ছাড়া সকালে এসে উঠেছি বলে এবং সিএমসিএইচের ‘ওহ্ ডক্টর কে খাতির’ ম্যানেজার সাব এ বেলা আমাদের কষ্ট করে এখানেই তিষ্ঠোতে অনুরোধ করেছেন। লাঞ্চের পর আমাদের ঘর পাঁচতলায় ‘রেডি’ থাকবে টু বি অকিউপাইড। ধন্যবাদ জানালাম। কোন দুর্বোধ্য কারণে রুবির হঠাৎ হিন্দি চর্চার ইচ্ছে হল। ভদ্রলোক যখন দরজা বাইরে থেকে টেনে বন্ধ করছেন, রুবি হাতছানি দিকে তাকে ডাকতে লাগল এবং উচ্চারণ করল, এ বাই শুনো শুনো, থোরা পানি। বিমূঢ় যুবকটি ফের ঘুরে দাঁড়িয়ে দরজার পাল্লা ফাঁক করে জিজ্ঞাসু ভঙ্গিতে তাকাল। আমি সামলে নিয়ে জানালাম, শি নিড্স আ ড্রিঙ্ক অব ওয়াটার প্রব্যবলি। উড ইউ সেন্ড সামব্যডি উইথ আ পিচার অব আইস্ট ওয়্যটার, প্লীজ?

শ্যূওর থিং স্যর, রাইট এওয়ে, বলে কোমর ঝুঁকিয়ে বাউ করে দরজা টেনে দিয়ে গেল। ঠোঁটের কোণ মুচড়ে একটু হাসি গিলল কি ছেলেটি? কত ধরনের কাস্টমার যে ওদের সামলাতে হয়!

অলস সকাল কাটিয়ে তিনজনে গীতাঞ্জলি ভোজনালয়ে লাঞ্চ খেতে গেলাম। চক্রবর্তী দম্পতি স্মিত হেসে অভ্যর্থনা জানালেন। জানলার ধারে বসলাম। নিচে ব্যস্ত রাস্তা, যানবাহন কম, মানুষজনের ভিড়। আমি ক্যাশ কাউন্টারে গিয়ে যা যা খাব বললাম। ক্যাশিয়ার তরুণীটি হিসেব কষে টাকা চাইল। পেমেন্ট করার পর প্ল্যাস্টিক টোকেন পেলাম একটা। প্লিজ গেট ব্যাক টু ইওর টেইব্‌ল অ্যান্ড ওয়েইট, স্যর। ইয়োর ফুড উইল বি সার্ভড বাই আওয়ার স্টাফ, মেয়েটি হেসে বলল।

বাট উই কুড ব্রিং ইট আওয়ারসেলভ্জ, আমি আপত্তি জানালাম।

ও আবার হাসল, মি. চাক্রাবার্টিজ অর্ডার, স্যর।

বুঝলাম, কিন্তু আমার খারাপ লাগল। প্রেফারেনশিয়াল ট্রিটমেন্ট এত প্রকাশ্যে আমার সয় না। ফিরে গিয়ে রুবিকে বললাম। একটা ছেলে ফ্রেশ স্যালাড দিয়ে গেল। শশার টুকরো কাঁটায় গেঁথে মুখে দিলাম। লেবুর রসে সিক্ত শশা। রুবি-রুবাইও কচকচিয়ে শশা, ট্যমাটো, পেঁয়াজের আংটি চিবোতে লাগল। খিদে পেয়েছে খুব, মা? রুবাইকে জিজ্ঞেস করতে সে বলল, হুঁ, ডাল-ভাত খাব। ছেলেটি খাবারের ট্রে নিয়ে এল। ডাল, ভাত, তরকারি, মাছ, মুরগি। রান্না চমৎকার। মশলাপাতির ঝাঁজ নেই। ঐ ছেলেটিই আবার পাঁপড় আর দৈ পরিবেশন করে গেল। একেবারে শাস্ত্রসম্মত বাঙালি খাবার। রকমফেরও রয়েছে, তবে সবই সেট মেনিউ।

ফেরার সময় কোয়ালিটির আইসক্রিম কিনেছিল রুবি। হোটেলে ফিরে লাউঞ্জে বসে আমি কফি চাইলাম। ওরা আইসক্রিম খেতে লাগল। রুমের চাবি চাইলাম। প্লিজ ওয়েট আ বিট, স্যর। ইওর ব্যাগজ আর অলরেডি গন আপস্টেয়ার্স। দ্য রুম মেকার্স উইল নোটিফাই অ্যাজ সুন অ্যাজ দেই আর ডান। একটুক্ষণ পরেই আমার হাতে চাবি দিয়ে গেল একজন। রুম ৬০১। লিফটে উঠে কয়েক সেকেন্ডে পৌঁছে গেলাম পাঁচতলায়। করিডোরের শেষে আমাদের ঘর। সামনের দরজা খুললে ছাদ। পট প্ল্যান্ট সাজিয়ে সুন্দর ফুল বাগান করেছে এরা সেখানে। রুবাই এক দৌড়ে ঘুরে এল। খুব সুন্দর বাগান, মা, কী সুন্দর সুন্দর ফুল! মেয়ে উচ্ছ্বসিত। ঘরে ঢুকে সে আরো খুশি। টিভি, ফ্রিজও আছে আম্মু, দেখ। এই বাসাটা ওই বাসার চেয়ে ভাল, না মা?

হ্যাঁ মা, এবার হাতমুখ ধুয়ে একটু শুয়ে থাকবে চল। বিকেলে বেড়াবো আমরা ছাদের বাগানে, কেমন?

আমি পোশাক বদলে একটা সাময়িকী নিয়ে আমার বিছানায় গড়িয়ে পড়ি। কখন ঘুমিয়েছি জানি না। পাঁচটায় উঠে জল খেয়ে, হাতমুখ ধুয়ে তৈরি হলাম। বেরতে হবে। ওরা গেল কোথায়? ওই ছাদ-বাগিচায় নিশ্চয়ই! ঠিক। রুবাই, রুবি দু’জনেই ছোটাছুটি করছে।

সত্যর বইটা ফেরত দিতে গেলাম। ম্যানেজার আমাদের বসাল। পাখা চালিয়ে দিল। নিজেই কফি বলে এল। আমি বারণ করিনি। এখানে সারাদিন কাটিয়ে দেয়া যায় বই ঘেঁটে। সত্য কি জানে, ওর এখানে কে কী রত্ন ফেলে গেছে থ্র্যোউ অ্যাওয়ে প্রাইসে? মনে মনে বলি। গত সন্ধ্যায় ও বলেছিল বটে, চেনা-অচেনা অনেকেই বাড়িতে জায়গা নেই বলে বাপ-পিতামোর পুরনো বইয়ের বান্ডিল এনে ওর এখানে নামিয়ে দিয়েছে। সত্য যাহোক লাম্প সাম কিছু টাকা তাদের দিয়ে দিয়েছে। যে বইটা পড়তে নিয়েছিলাম, সেটি আশি বছর আগে বিলেতের প্রকাশক ছেপেছিল। দাম এক শিলিং! আমি ক্যাজুয়্যালি ওটা বিক্রির জন্য কিনা জিজ্ঞেস করায় সে আমার দিকে অদ্ভুত দৃষ্টিতে তাকিয়ে একটু থেমে বলেছিল, টুয়েন্টি রুপিজ ওনলি। আমি বিস্ময় গিলে ফেলে আবার শুধিয়েছিলাম, আর রিডিং চার্জ? দো রুপেয়া, স্যর। বাট আই’ল নট চার্জ ইউ এনিথিং ফর রিডিং। ইউ হ্যাভ টু ডিপজিট রুপিজ টুয়েন্টি এজ শুয়র‌্যটি। ইন কেইস ইউ লিভ ট্যমরো মর্নিং উইদআউট টেলিং মি! আউট অ্যান্ড আউট আ বিজনিসম্যান, দিস গাই, মনে মনে বলেছিলাম এবং কুড়ি টাকা রেখে বইটা পড়তে নিয়েছিলাম। কিছু কিছু বইয়ের ব্যাপারে আমার মধ্যে অদ্ভুত অপত্য আবেগ কাজ করে। অঁদ্রে জিদের ‘স্ট্রেইট ইজ দ্য গেইট’, জন স্টাইনবেকের ‘ঈস্ট অব ঈড্ন’, আর্নেস্ট হেমিংওয়ের ‘আইল্যান্ড্জ ইন দ্য স্ট্রীম’–এরকম আরও কয়েকটি বইয়ের সংগ্রহযোগ্য কপি নজরে এলে আমি সেগুলি পার্সের সাধ্যে কুলোলে সংগ্রহ করে আরেকবার পড়ি। একান্ত প্রিয়জন ছাড়া কাউকে আমি এসব বই দেবার কথা ভাবি না।

সত্য এসেছে কখন, দেখিনি। আমার হাতে কফির গ্লাস গরম ঠেকছে না আর। সত্যর টেবিলে তিনটে তিন রঙের টেলিফোন সেট। একটা না একটা তো বাজছে প্রায়ই, মাঝে-মাঝে দু’টো ফোনেও কথা বলতে হয় ওকে, দেখলাম। স্যর, আই হ্যাভ চক্‌ট আউট আ ট্র্রাভেল প্ল্যান ফ’ ইউ লাস্ট নাইট, কাজের ফাঁকে সে আমাকে জানাল, উই’ল ডিস্কাস ইট হোয়েনএভার ইউ আর রেডি। সত্যর মস্ত দোকানের একপাশে পনব্রোকার্স কর্নার। সেখানে কাচের নিচু শোকেইসে নানাধরনের, রং-এর, বয়সের কৌতূহলোদ্দীপক দ্রব্যসামগ্রী রুবাইকে আটকে ফেলেছে। সে মৌচাকে মৌমাছির মতো কাচে নাক লাগিয়ে সেগুলি পর্যবেক্ষণে বুঁদ হয়ে আছে। কেবল রুবি চেয়ারে হেলান দিয়ে চুপ করে বসে। সে একবার আমাদের দেখে নিয়ে আবার পথের মানুষজনের দিকে অলস দৃষ্টিতে চেয়ে রইল। বেচারি মনে মনে অসহিষ্ণু হয়ে উঠেছে নিশ্চয়ই।

বাতি জ্বলল দোকানে। আমি সত্যর সামনে এসে বসলাম। সে হেসে একটি নতুন ম্যাপের ভাঁজ খুলল। পর্যটনে নতুন জায়গায় গেলে আমি এরকম ম্যাপ কিনি। তাতে পুরো দাক্ষিণাত্য বিধৃত। প্রয়োজনীয় তথ্যাদি যেমন, সড়কপথ, রেলপথ, স্টেশন, বিমানবন্দর, পরিচিতিশুদ্ধ আঞ্চলিক বিভিন্ন হাইওয়ে, দ্রষ্টব্য ঐতিহাসিক নিদর্শন, লেইক, নদী ইত্যাদি ইত্যাদি। ম্যাপের ওপরে ফ্লুরেসেন্ট মার্কার দিয়ে আমাদের সম্ভাব্য ভ্রমণের রুট দাগানো হয়েছে। একটা টাইপ করা কাগজের গোছা আমার হাতে দিয়ে সে বলল, স্টাডি দ্য ইনফর্মেইশ্যন শীট্জ অ্যান্ড দ্য ম্যাপ ট্যনাইট অ্যান্ড কাম ব্যাক ট্যমরো আফটার ফিনিশিং বিজনিস অ্যাট সিএমসিএইচ। সৌ ইউ আর অ্যাট পীস উইথ ইওরসেল্ফ ট্যডেই, আই হৌপ, সিন্স ইউ লেফ্ট দ্যাট ধারাম্‌সালা অ্যান্ড চেক্‌ট ইন অ্যাট সৌলাই অ্যান্ড লাঞ্চ্‌ট অ্যাট গীতাঞ্জলি। ইয়েস, উই মাস্ট থ্যাঙ্ক ইউ অ্যান্ড ড. সালাম ফর অল দ্য ইউজফুল টিপস, আমি হেসে বলি, অ্যান্ড এনাদার থিং– আই’ম নট টেকিং ব্যাক দ্যাট শুয়ার‌্যটি এমাউন্ট আই ডিপজিটিড ফর দিস বুক। ডু ইউ মাইন্ড ইফ আই কিপ ইট? সত্য হেসে মাছি তাড়ানোর ভঙ্গি করে বলে, ঔকেই স্যর, সি ইউ ট্যমরো মনিং। টেলিফোন বেজে উঠল আবার।

হোটেলে ফিরে রেস্তোরাঁয় বসে ভেজিটেবল পকোড়া, রুবাইয়ের জন্য দুধ আর আমার জন্য ঔভ্যলটিন দিতে বললাম। শীতাতপ নিয়ন্ত্রিত এই ফ্যাসিলিটিতে সারাদিনই অতিথির যাতায়াত লক্ষ্য করেছি। অত্যন্ত পরিষ্কার পরিচ্ছন্ন। পট প্ল্যান্টের সৌজন্যে জায়গাটাকে বাগানের মতো দেখাচ্ছে। বাগানে বসে খেতে ভাল লাগছে, আব্বু? রুবাই হেসে বলে, হ্যাঁ, খুব থুন্দর। এই বাসার সবই ভাল। হঠাৎ কী মনে পড়ায় ওদের বসতে বলে রিসেপশ্যনে গিয়ে হিরণদের হোটেলে কানেক্ট করতে বল্লাম। পাওয়া গেল সঙ্গে সঙ্গেই। জিজ্ঞেস করলাম, কাসেম সাহেব আছেন, না চলে গেছেন। ওরা জানাল, আগামীকাল সাহেব কোলকাতা যাচ্ছেন, টিকিট কাটা হয়েছে। ফোন রেখে রেস্তোরাঁয় ফিরে বিল মিটিয়ে আমরা ঘরে গেলাম। পোশাক বদলে, হাতমুখ ধুয়ে আমি বই নিয়ে বসলাম। ওরা টিভি দেখতে লাগল। ছাদে এদের ডিশ এ্যান্টেনা ফিট করা। স্যাটেলাইট কানেকশ্যনের বদৌলতে এখানে বিভিন্ন দেশী-বিদেশী চ্যানেলে টিভি প্রোগ্রাম উপভোগ করা যায়। মা-মেয়ের ব্যস্ত সময় কাটতে লাগল। ক্ষিদে পেলে বলবে, আমরা ওই বাগান রেস্তোরাঁয় বসে খাব গিয়ে। আমার কথায় মেয়ে নেচে উঠে সায় দিল, হ্যাঁ আব্বু। একটু পরে যাব। ফোন বাজল। রুবি ধরল না। অগত্যা আমি উঠলাম। হিরণ জানাচ্ছে, ওরা কাল কোলকাতা রওনা হবে। পরশু রাজধানী এক্সপ্রেসে নয়াদিল্লি যাবে। গুড্, আমি, বললাম অ্যান্ড গুড লাক্, মাই ফ্রেন্ড। আমাদের এখনো পরিকল্পনা চলছে, প্রক্রিয়াধীন। খেতে নেমে গেলাম। এদের রান্নাও ভাল, তবে ওই কারিপাতার অত্যাচার আছেই।

সকালে রুবাইয়ের ডাক্তার নিজ হাতে ওর ডান কানে এইড ফিট্ করে দিলেন। কতবড় চিকিৎসক! প্রায় ত্রিশ বছর আগে যখন উনি অ্যামিরিকায় তরুণ শল্যচিকিৎসক হিসেবে প্রতিষ্ঠা পেতে শুরু করেছেন, সেই ১৯৬২ সালে মার্কিন প্রেসিডেন্ট কেনেডি যখন আততায়ীর আক্রমণে মৃত্যুপথযাত্রী, যে বিশিষ্ট চিকিৎসকেরা তাকে শেষ চিকিৎসা দিয়েছিলেন, ইনিও সেই টিমে ছিলেন। প্রবাদপ্রতিম দক্ষতার অধিকারী এই চিকিৎসক পরবর্তী জীবনে ইএনটি বিশেষজ্ঞ হিসেবে ওদেশে বহুদিন চিকিৎসা করে বছর দুই আগে স্বদেশে ফিরেছেন। ঢাকাতেই আমি ওর সম্পর্কে শুনেছিলাম। প্রফেসর কাজী কামরুজ্জামান আমাকে বলেছিলেন, যদি রুবাইয়ের কানের কোনো চিকিৎসা থেকে থাকে, তাহলে ওর কাছে গেলেই আপনি সবচেয়ে নির্ভরযোগ্য পরামর্শ পাবেন, এ কথা নিশ্চিত। পকেটে হাত ঢুকিয়ে একমুঠো টফি বের করে রুবাইয়ের কাঁধে ঝোলানো ছোট্ট ঝোলায় ঢুকিয়ে দিয়ে বললেন, নাউ, মাই লিটল মার্মেইড, চিয়ার আপ অ্যান্ড উইন দ্য ওয়ার্ল্ড!

মেয়ে আমার সদাই চিয়ারফুল। ডাক্তারের কথায় রুবি আর আমি উৎফুল্ল হবার চেষ্টা করি। ধন্যবাদ জানিয়ে বেরিয়ে আসি। 
</doc>
<doc>
ডেকান অডিসি (২)
মীর ওয়ালীউজ্জামান | ৩১ আগস্ট ২০১১ ২:২৭ অপরাহ্ন

কিস্তি ১

(গত কিস্তির পর)
সত্যর দোকানে পৌঁছে জানা গেল, বাবু মোপেড চড়ে রেল স্টেশ্যনে গেছেন কারো টিকিট কিনতে। এসেও গেল সে মিনিট পাঁচেকের মধ্যে। ইয়েস স্যর, শ্যূট। সত্যর তাড়া রয়েছে বুঝে আমি ঝোলা থেকে ম্যাপটা বের করে মেলে ধরলাম টেবিলের ওপর। বল্লাম, আমি মোটামুটি রুট যা বুঝেছি, আমরা এখান থেকে পশ্চিমে যাব ব্যাঙালোর, ওখান থেকে দক্ষিণ-পশ্চিমে পরবর্তী স্টপ মাইসোর, ওখান থেকে সোজা দক্ষিণে বন্দিপুর, মুড়ুমালাই বনপথে উডাগামন্ডলম্ গিয়ে উঠব। সেখান থেকে একই পথে না ফিরে উটি পাহাড় থেকে দক্ষিণ-পুব পথে নেমে ওয়েলিংটন, কুনূর, কৈম্বাটর, কোডাইকানাল পেরিয়ে আবার উত্তরমুখো ট্র্যাভেল করে কারুর, নামাক্কাল, সালেম, ধর্মপুরী হয়ে ব্যাঙালোরের রাস্তায় পড়ে আবার ভেল্লোরমুখী লাস্ট লেগ অব দ্য ট্রিপ। এই তো? এখন বল, কীভাবে যাব? তার দরদস্তুর সব ঠিক কর। সব বলে রেখেছি, সত্য হেসে বলে, ইউ আর এন ঈজি কাস্টমার! আপকা ওহ্ যো ফ্রেন্ড হ্যায় না, কাসেম সাব, কাল আয়ে থে সাউথ সার্কিট ট্যূর কি খাবার লেনে কি লিয়ে। ও মাই গড, হি ওয়ান্টেড টু ইনস্পেক্ট দ্য ভিইক্‌ল আই উড লেট হিম ইউজ ফার্স্ট। সৌ আই শোউড হিম। বাট হি ওয়জ নট টু বি স্যটিসফাইড। হি ওয়ান্টেড এন এয়ারকন্ডিশন্ড কার, অর এট লিস্ট ফিটেড উইথ ফ্যান্‌স, নিউ টায়ার্‌জ এন্ড অল। আই সেইড, স্যরি স্যর। ইউ হ্যাভ টু ফ্যগগেট এবাউট দ্য সাদার্ন ট্রিপ দিস টাইম। নৌ ওয়ান ইন ভেল্লোর ক্যান গিভ ইউ দ্য ভিইক্‌ল অব ইওর চয়েজ। সত্য মুচকি হাসল। অগত্যা আমিও।

মোদি নামের ইয়াংম্যান তার নিজের গাড়ি চালিয়ে আমাদের বেড়াতে নিয়ে যাবে। পরদিন সকালে ন’টার দিকে হোটেল থেকে আমাদের তুলবে। হাজার-বারোশ’ কিলোমিটার পথ তিন-চার দিনে ট্র্যাভেল করে ফিরব। হাদিয়া তিন হাজার রুপি। পনেরোশ’ দিয়ে রশিদ নিলাম। বাকিটা ফিরে এসে হবে। তিন দিন পর থেকেই ও সোলাই ম্যানেজমেন্টকে আমাদের জন্য একটা ভাল রুম রাখতে বলে রাখবে। কোই ফিক্‌র নেহি। যথারীতি কোলকাতা ফেরার ট্রেইন টিকিটের ব্যবস্থাও রাখবে। মোট কথা, সব ভার সত্যর ওপরে রইল। এর চেয়ে ভাল আর কিছু হয় না, রুবি এ্যাপ্রিশিয়েইট করল। শহরে-বাজারে একটু ঘোরাঘুরি হল। রুবি মাঝারি সাইজের একটা ভিআইপি লাগেজ দরদাম করে কিনে সন্তুষ্ট হল। আহ্ হা রে, সত্যকে ম্যাপের দাম দিলাম না আজো? সত্যি দরকারি কথা আর করণীয় সব ভুলে যাই ইদানিং। রুবাই ঘুরতে পেরে আর রকমারি আইসক্রিম খেয়ে খুশিতে আছে। গাড়িটা একবার দেখলে না? রুবি খুঁত খুঁত করে, অন্যের গাড়ি চালানো তো তোমার আর হিরণ ভাইয়ের আবার পছন্দ হয় না। ঠিক আছে, সত্য সব দেখেশুনে দেবে আজ বলেছে তো, আমি ওকে নিশ্চিন্ত করার ছলে নিজেকেই প্রবোধ দিই।

‘গীতাঞ্জলি খাবার ঘর’-এ খেয়ে হোটেলে ফিরে কাপড় ছেড়ে, হাতমুখ ধুয়ে একটা বই মুখে কেবল কাত হয়েছি, ব্রহ্মাণ্ড কাঁপিয়ে কাছাকাছি কোথাও ভারি কামানের গোলা পড়েছে মনে হল। লাফিয়ে উঠে বসলাম। রুবি-রুবাইও শয্যা ছেড়ে মেঝেতে দাঁড়িয়ে পড়েছে। এই বিল্ডিং আবার পড়ে যাবে না তো? সব মিলিয়ে আধ মিনিটের ব্যবধানে আবার গুড়ুম! আমি ফোন তুলে রিসেপশ্যনকে ঐ দারুণ শব্দের উৎস ও উপলক্ষ জানতে চাইলাম। ও স্যর, আন দিস ভেরি ডেই আব মেই লাস্ট ইয়ার, দ্য ইন্ডিয়ান প্রাইম মিনিস্টার রাজীব গাঁধী ওয়জ কিলড বাই এলটিটিই এট শ্রীপেরাম্বুদুর। আই আন্ডারস্ট্যান্ড, বাট হোয়াই দ্যাট টুয়েনটি ওয়ান গান স্যালিউট ইজ বিয়িং রেনডার্ড ট্যডেই? আমার প্রশ্ন শুনে ছেলেটি আরো ব্যাখ্যা করে। আই ডিন্ট ফিনিশ, স্যর। উই আর আলসো সারপ্রাইজড্, আই ক্যান টেল ইউ দিস মাচ দ্যাট উই সামহাউ ডিন্ট হিয়ার দ্য গান স্যালিউড আন দ্যাট ভেরি ডেই ইন মেই, উই হার্ড দ্যাট ইন জুন এন্ড আগেইন ট্যডেই দ্য সেইম থিং হ্যাপেন্ড। ওর-আমার কথা শেষ হল আর নটে গাছটিও মুড়োল। রুবি-রুবাইকে ১৯৯১-এর মে মাসে ২২ তারিখে নিকটবর্তী শহর শ্রীপেরাম্বুদুরে যে মর্মান্তিক হত্যা সংঘটিত হয়েছিল, সে বিষয়ে বল্লাম। ২১ বার তোপধ্বনি করে রাষ্ট্রনায়কদের 
সম্মাননা দেয়ার রীতি সম্পর্কেও বললাম। কিন্তু মোটের ওপর বেশ ক্যনফিউজড হয়ে রইলাম খানিকক্ষণ। কিছু একটা মহড়া বা অনুশীলনও তো হতে পারে !

সেদিন আর বের হলাম না। ছাদের বাগানেই হণ্টন সেরে নিলাম। নিচে নেমে চা-ফা খেয়ে আসা হল। রিসেপশ্যনে আমাদের ট্যূর প্ল্যানের কথা তুলতে ম্যানেজার জানাল, সাতিয়া সাব নে সব কুছ্ বাতা দিয়া। ফিক্‌র মাত কিজিয়ে, স্যর। এই মানুষগুলো এত কর্তব্যপরায়ণ ও করিৎকর্মা যে, আপনার কোনো অভিযোগ করার সুযোগ থাকে না! নিশ্চিত হয়ে রুমে ফিরলাম। শুয়ে-বসে-পড়ে ডিনার তক্ পার করে খেয়ে এসে ব্যাগ গুছিয়ে রাখলাম। রুবি নতুন লাগেজে ওদের মা-মেয়ের ব্যবহার্য পোশাক ও অন্যান্য সামগ্রী ভরে নিল। খালি ব্যাগ রিসেপশ্যনে ওদের জিম্মায় রেখে যাব। লন্ড্রিতে কিছু কাপড়ও দেয়া হয়েছে। এসে সেগুলোর ব্যবস্থা হবে। তাড়াতাড়ি শুয়ে পড়লাম যাতে সকালে মাথা ঝিম্‌ ঝিম্ না করে।

পৌনে ন’টায় নিচে নেমে শুনলাম, আমাদের গাড়ি অপেক্ষা করছে। বিল মিটিয়ে, প্রয়োজনীয় জিম্মাদারি বুঝিয়ে দিয়ে বেরিয়ে গেলাম। ক্রীম রঙের এম্ব্যাসাডর গাড়ির পাশে দাঁড়ানো যুবকটি এগিয়ে এসে বলল, স্যর, মাই নেইম ইজ মোদি। সাতিয়া সাব নে মুঝে ভেজা হ্যয়। বলে সে গাড়ির বুট খুলে স্যুটকেইস আর ব্যাগ তোলে, ডালা নামায়। পেছনের দরজা খুলে ধরে, আইয়ে ম্যাডাম, মিসিবাবা আইয়ে। রুবাই হিয়ারিং এইড পরে সবই শুনতে পাচ্ছে গতকাল থেকে। ও একটু লাজুক হেসে বলে, আম্মু, আমাকে লোকটা মিসিবাবা বলে ডাকছে কেন? মোদিও হাসে, আমি কুছু কুছু বাংলা ভি জানি, ইউ আর মিসিবাবা, মাই নেইম ইজ মোদি। মোদি, বলে নিজের বুকে অঙ্গুলি নির্দেশ করে। ওরা গাড়িতে ওঠে। আমি নিজেই সামনের দরজা খুলে উঠে পড়ি। মোদি বলে, স্যর, ইধার আপকো কাষ্ট হোগা। মোটেই না, মোদি, লেট দ্য মাদার এন্ড দ্য চাইল্ড বি কাম্ফার্টেবল। আই’ ম ঔকেই। আই’ম অ্যাম এক্স-সৌলজা। হাঁ, সাতিয়া সাব নে বোলা সাব কুছ্। স্যর, ইউ উইল রীড দ্য ম্যাপ এন্ড ডাইরেক্ট মি। আই’ম এট ইওর সার্ভিস টিল দ্য টাইম ইউ টেল মি টু গো ব্যাক হোম। বলে হাসল।

ভালই তো ছেলেটি। ইয়াং, এডুকেটেড, চট্পটেও বটে। মনে হয়, ট্যূরের সময়টা ভাল কাটবে। এতদিন পর একটু আরামে সফর হচ্ছে, যা ঠাসাঠাসি গেল ক’দিন, বলে রুবি হেসে ফেলল। রুবাই পট্যটৌ চিপসের স্যাশেই খুলে মুচ্‌ মুচ্ চিবোতে চিবোতে বলল, আব্বু খালি আরামে হেলান দিয়ে বসতে বলে। কিন্তু দেখ আম্মু, এভাবে বসে কি কিছু দেখা যায়? কবে যে তোমাদের মতো বড় হব, তখন সব দেখতে পাব, তাই না? হ্যাঁ, ওর মা কপাল থেকে চুল সরিয়ে দিয়ে বলে, তুমি চিপ্‌স খেয়ে ঘুমিয়ে পড়তে পার। দেখার মতো জায়গা এলে জাগিয়ে দেব, কেমন? আমি মোদিকে ছোট ছোট প্রশ্ন করে ওর সম্পর্কে যা জানা দরকার, সেগুলি জেনে নিয়েছি। স্যর, মোদি গাড়ি চালনার ফাঁকে জানাল, সাতিয়া সাব নে আপকো এক বাত বোলনে কে লিয়ে বোলা–প্লীজ ফোন হিম ফ্রম ইওর হোটেল ওয়্যারএভার ইউ ডিসাইড টু স্পেন্ড নাইট্স। ওকে, আই উইল, ওকে নিশ্চিত করি। ম্যাপ দেখে বলি, মোদি, উই’ল স্টপ টোয়াইস বিফোর উই রীচ ব্যাঙালোর, ওকে? জাস্ট টেল মি ওয়্যার, দ্যাট’ল ডু। মোদি ফাঁকা রাস্তায় গাড়ির গতি কমিয়ে ছোট্ট প্যাকেট ছিঁড়ে পান মাসালা মুখে পোরে। স্যর, দিস ইজ মাই ঔনলি নাশা। মোদির কথা শুনে নিজেকে শোধরানোর কথা ভাবি। ইউ আর আ সেইন্ট, মোদি, এজ ফার এজ এডিকশ্যনজ গৌ, ওকে নিচুস্বরে বলি। ও নৌ স্যর, ইউ’ল কল মাই মাদার আ মাদার সুপিরিয়র, আই বিলিভ। আই’ম হার আনওয়ার্দি স্যন। মোদির কণ্ঠ চৌক করে প্রায় আবেগে। আমি আড়চোখে দেখি, আঙুলের ডগায় সে অশ্রু তুলে নিচ্ছে স্মার্টলি।

হাইওয়ের দু’ধারে টপোগ্রাফি পালটে যাচ্ছে। যানবাহন কম। মাঝে-মাঝেই চলে আসছে বেলেপাথরের স্তূপ, টিলা। ওদিক থেকে বড় বড় বাস আসছে মাঝে-মাঝে। আমরা অনেকক্ষণ যাবত দু’টি সাদা এমব্যাসাড্যর গাড়ির পেছন-পেছন যাচ্ছি। মোদি ওভারটেইক করছে না, আম্মো চুপ। এ রাস্তায় মোদি ব্যাঙালোর পর্যন্ত কয়েকবার গেছে, তারপরে আর নয়। সে আমাকে এলাকার ভূ-প্রকৃতি, জনবিরলতা, চাষবাস ইত্যাদি বিষয়ে বলে যাচ্ছিল। পেছনে ওরা মা-মেয়ে ঘুমিয়ে পড়েছে। থাক, পাহাড় এলে ডাকব, আমি মোদিকে জানাই। ওমা, বলতে-বলতেই বিশাল সব নানাবর্ণের বেলে পাথরের চাঁই আমাদের দু’পাশে দাঁড়িয়ে দেখলাম। অপূর্ব তাদের বর্ণচ্ছটা। ইসমে মার্বেল ভি হ্যায়, মোদি জানায়, মারমারা। হ্যাঁ, এই রুবি, আম্মু, ওঠ, দেখ, কী সুন্দর সুন্দর পাথুরে পাহাড়। আমাদের দেশের মাটির পাহাড় থেকে অনেক আলাদা, অন্যরকম, মূল্যবানও বটে, আমি জানাই। পেছন থেকে এবার নানা ধরনের উচ্ছাস, আনন্দ, বিস্ময়সূচক ধ্বনি আসতে থাকে। আম্মু, দেখ, ঐ পাহাড়টা একদম হাতির মতো দেখতে, ওর শুঁড়টা আবার আমাদের রাস্তায় এসে পড়েছে! মেয়ের কণ্ঠ শুনে ডানে তাকিয়ে দেখি, তাই তো! গোলাপি বিশাল প্রস্তরীভূত হাতি, হাজার ম্যামথের সমান হবে হয়তো। লাল কেল্লা, তাজমহলের মতো সুন্দর সুন্দর ভবনও কিন্তু এই অঞ্চলের পাথর দিয়ে তৈরি করা হয়েছে বহু বহু বছর আগে, রুবিকে বলি। সামনের গাড়ি দু’টি একই গতিতে চলছে। আ গিয়া স্যর, জোলারপেট্টাই। উই’ল স্টপ এট দ্য গাভ্‌মেন্ট মৌটেল, ওকে স্যর? মোদির প্রশ্ন শুনে বলি, ইউ’র দ্য বেস্ট জাজ–টিল ব্যাঙালোর এট লিস্ট।

পাহাড়ের ঘনত্ব কমে, গাড়ির গতি কমে আসে। সামনে বিস্তীর্ণ সবুজে ঢাকা এলাকা। নিচু ঘরবাড়ি, ফাঁকা-ফাঁকা। বাঁয়ে টিটিডিসি মৌটেলের সাইন। আশ্চর্য, সামনের গাড়ি দু’টিও মৌটেলের ‘ইন’ গেইট দিয়ে ঢুকে মোরাম ঢাকা পথে চাকা গড়িয়ে দেয়। প্রায় একসঙ্গেই সব গাড়ির যাত্রীরা নামে। আরে, এতো মিনিস্টার হ্যায় স্যর, মোদি নিচুস্বরে জানায়, আপলোগ যাইয়ে আন্দার। আই ডোউন্ট টেইক টি। তাই তো দেখছি, পাইলট কারের মাথায় লাল বাতি। মিনিস্টারের পরনে সাদা লুঙি, সাদা ফুলহাতা সাইড পকেটওলা শার্ট, কালো চক্চকে চটি। ভাল লাগলো দেখে। মেয়েকে জানালাম। রুবাই মুখে এক আঙুল পুরে আমার হাত ধরে দেখছে সব কিছু, কথা বলছে না। মস্ত হলঘরের মতো রেস্তোরাঁ। বাইরে ফুলবাগান। আমরা কাচের দেয়ালের ভেতরে বাঁয়ে বাগান, সামনে অতিথিদের নিয়ে বসলাম। ওয়েটার এসে সেলাম ঠুকে মেনিউ কার্ড দিল। একনজর দেখে বলি, হাফ ডাজ্‌ন চিকেন সামোসা, ওয়ান কফি, ওয়ান টি এন্ড আ গ্লাস অব মিল্ক প্লীজ। এনাদার থিং। আই’ল টেইক আ কাপ্‌ল অব স্যানউইজিজ ফর দ্য ড্রাইভার। চিকেন। এন্ড, কুড ইউ টেল মি হু দ্য মিনিস্টার ইজ? হি’জ আওয়ার ট্যূরিজম মিনিস্টার, স্যর। বলে ছেলেটি মৃদু হেসে বাউ করে সরে গেল।

অবাকই হলাম আমরা, মানে রুবি আর আমি। কোন হাঁকডাক, হৈচৈ, মনোযোগ আকর্ষণ অথবা সেবা আদায়কারীর ভঙ্গিমা নেই। আর দশজন অতিথির মতোই মন্ত্রী মশাই কফি পান শেষে নিঃশব্দে উঠে গেলেন। এতবড় সামোসা জন্মে দেখিনি বাপু, রুবি বলে ওঠে। কেন, সেবার হাক্‌শোবাজারে নিরিবিলি রেস্তোরাঁয় যে বীফ ‘সমস্যা’ দিয়েছিল খেতে? অবশ্য বড় হলেও সেগুলো এগুলির তুলনায় বাচ্চাই ছিল, আমি স্বীকার করি হেসে। বড় বলেই তো ছুরি আর কাঁটা দিয়েছে, মা, রুবাই বোঝায় রুবিকে। তবে তাও আমি একটার বেশি খেতে পারব না। ঠিক আছে, তোমার টিফিন বাক্সে নিয়ে নেব, পরে খেও ইচ্ছে হলে। রুবি মেয়েকে ম্যানেজ করে সামোসায় কামড় বসিয়ে বলে, ওহ্ এতো টেইস্টি! বাবু, খেয়ে দেখ, পুরের স্বাদ একেবারে মেমারির প্যাটির মতো। মুচকি হেসে আমি সামোসার পিস কাঁটা বিঁধিয়ে তুলে মুখে চালান করি আর কালো কফিতে চুমুক দিই। গাড়িতে উঠে মোদিকে বললাম, ঈট ফার্স্ট, দেন ড্রাইভ। আমার মুখের দিকে একবার তাকিয়ে সে বাধ্য ছেলের মতো স্যানউইজ খেয়ে ওর সাইডব্যাগ থেকে পানির বোতল বের করে গলায় খানিকটা ঢেলে তারপর গাড়িচালনায় ব্রতী হল। এদিকে বৃষ্টিপাত কম, রোদ্দুর প্রখর। আবার পাথুরে এলাকা দিয়ে যাচ্ছি আমরা। উই হ্যাভ গৌল্ড মাইনস্ ইন দিস এরিয়া, স্যর। দেয়ার আর আদার মিন্যরালস্ ট্যূ। মোদি আমাকে ওই উষ্ণ আবহাওয়ায় উষ্ণতর খবর শোনায়। ইয়েস, দ্য ম্যাপ শৌজ ইট এট কোলার, জাস্ট অ্যাক্রস ইন আন্ধ্রাপ্র্যদেস, আমি বলি। ইউ’র রাইট স্যর, মোদি সপ্রশংস তাকায়।

হুঁ হুঁ বাবা, কী ভেবেছ তুমি আমায়, আনপড় ফওজি! মনে মনে হাসি। আই টট্ মিলিট্যরি অফিসার্স ম্যাপরিডিং এট আওয়ার মিলিট্যরি এক্যডেমি, মোদি। বলে আমি রুবির দিকেও তাকাই পিছন ফিরে। দেখি, ওরা আবার তন্দ্রাচ্ছন্ন। ভালই তো মজা। ওয়াই ডোন্ট আই ফিল লাইক ফলিং এ্যসলিপ লাইক দেম, মোদি? আমি খেজুরে আলাপ জুড়ি। ইউ আর লাইক মাই মাদার, স্যর, শি নেভার স্লীপ্‌স হোয়েন আই ড্রাইভ হার টু মাই গ্র্যান্ডপা’জ ভিলেজ, ওয়ান্‌স অর মোর অফ্ন এভরি ইয়ার, মোদি উত্তর দেয়, শি কিপ্‌স টকিং, টেলিং মি থিংস দ্যাট আই ডৌন্ট নৌ। আই নৌ, আমি বলি, আই হ্যাভ বিন আ টিচার ট্যূ। পরের বড় শহর হোসুর। আমরা পাঁচ মিনিট দাঁড়াই একটু বাইরের দিকে। গাড়ি থেকে নেমে হাত-পা সোজা করি। ব্যাঙালোর পৌঁছে আমরা সবচে’ প্রথম কোথায় যাব, মোদি? দ্যাট্স আ সারপ্রাইজ, স্যর। মোদি মিটি মিটি হাসে। উই’ল গৌ টু আ গ্রীন প্লেইস ফার্স্ট, হোয়্যার ইউ’ল বি কুলিং অফ ফর আ হোয়াইল, দেন ইউ’ল হ্যাভ লাঞ্চ এন্ড হোয়াটএভার ইউ ডিসাইড টু ডু। হোসুরের পর আর মা-মেয়ে ঘুমোয়নি। আমরা ব্যাঙালোর পৌঁছে গেলাম।

শহরে ঢুকতেই শরীর জুড়োতে লাগল। চারদিকে সবুজ আর সবুজ কেবল। মনে হচ্ছিল, বাগানের মাঝে গাড়ি চলছে আমাদের। যথার্থই গার্ডন সিটি অব ইন্ডিয়া। মোদি গিয়ে থামল এক বিশাল কারপার্কে। বড় সাইনে উৎকীর্ণ–লুম্বিনি গার্ডন্‌স। নাম শুনেছি এই বাগিচার। থিম পার্ক, এমিউজম্যন্ট পার্ক। বিনে পয়সায় প্রবেশ। বেশিদূর গেলাম না। একটু ভেতরে কেড্স খুলে রেখে একটা মার্বেলের চওড়া বেঞ্চিতে চিত হয়ে শুয়ে পড়লাম। রুবাই ছুটোছুটি করতে লাগল, স্ফূর্তিতে, রুবিও পেছন-পেছন। স্যর, প্লিজ গেট আপ, ইউ রিয়েলি ফেল এসলিপ! ম্যাডাম, মিসিবাবা ওয়ান্ট টু গো ফর লাঞ্চ। মোদির ডাকে তন্দ্রা টুটল। উঠে বসে বললাম, থ্যাঙ্ক ইউ ভেরি মাচ, মোদি, ফর ব্রিংয়িং আস হিয়ার। আই ফিল সৌ ফ্রেশ অল ঔভা। লেট্স গৌ। রুবি-রুবাই আরেক বেঞ্চে বসে আমাকে দেখছে আর হাসছে কেবল। খালি আমরা ঘুমাই, না বাবু? রুবি টিজ করে। একে ঘুম বলে না, আমি ঘোষণা করি, একে বলে উষ্ণতা আর ক্লান্তি থেকে মুক্তিস্নান। আহা, অমিয় সাগরে সিনান করিয়া…। চল, মেয়ের খিদে পেয়েছে, রুবি তাড়া দিল। মোদি আমাদের কাছেই একটি সাদাসিধে দেখতে ঈটারিতে নিয়ে গেল। মোদি, কাম উইথ আস। আমার আমন্ত্রণ মোদি মৃদু হেসে এড়িয়ে গেল, বলল, আই হ্যাভ টু স্টে নিয়ার দ্য কার, স্যর। আই’ল গেট সাম ইডলিজ ফ্রম দ্যাট স্টল ঔভা দেয়ার।

কাঠের সিঁড়ি বেয়ে দোতলায় উঠলাম। সিঁড়ির প্রতিধাপে পটে ফুলগাছ সাজানো। কাচের বড় দরজার পাল্লা ঠেলে ঢুকতেই হাল্কা স্নিগ্ধ বর্ষার ফুলের সুবাস ভেসে এল। মৃদু বাজনা বাজছে আড়ালে কোথাও। তিনদিকে পুরু কাচের দেয়াল ঘেঁষে ফুল-লতা-পাতার পট। সবুজে সবুজ একেবারে। ভিড় নেই। নিঃশব্দ এয়ারকুলিং। দিস গাই মোদি হ্যাজ বিন এরাউন্ড আ বিট, মনে মনে এপ্রিশিয়েইট করি। জানালার ধারেই বসলাম। যার যা পছন্দ বল, আমি রুটি খাব, যদি পছন্দমতো পেয়ে যাই। রুবি খাদ্য তালিকা দেখে নিজেদের জন্য ভাত, মুরগি, ডাল আর আমার জন্য সবজি-রুটি বলে দিল। একটা কিংসাইজের মাছরাঙা বিয়র দিও হে আমাকে, হেঁকে বললাম শেষে। ওয়েল, কিংফিশারজ্ কাম ইন ঔনলি ওয়ান সাইজ, স্যর, ওয়েটার শুনিয়ে দিল। হাসলাম। রুবাই চোখ বড় বড় করে চারদিক দেখেশুনে বলল, ওই যে ঈদের পরদিন আমরা ম্যারী এন্ডাসনে চা খেতে গেলাম, সেই স্টীমারে এরকম ফুলের টাব ছিল চারদিকে, না আব্বু? ভেরি গুড, মা, ওটার সঙ্গে এই ব্যাঙালোরের অভিজ্ঞতা যোগ করে নাও, এর সঙ্গে আরো কত জায়গা দেখবে, যোগ করে যাবে শুধু। খেতে খেতে টেবিলে রাখা ব্যাঙালোর এট আ গ্ল্যান্স’-এ চোখ বুলিয়ে মনে মনে দ্রষ্টব্য স্পট নির্বাচন করলাম। আমরা রাতে এখানে না থেকে চল মাইসোর চলে যাই, না কি বল, রুবি? মেয়ে কিছু না ভেবেই বলে দিল, হ্যাঁ, আব্বু, চল মাইসোর যাব। আমরা দুজনেই হেসে ফেলি।

চল মোদি ভাই, গাড়িতে উঠে বললাম, লুম্বিনী গার্ডেন্‌স হো গিয়া, আব চালো লালবাগ। কুছখায়া পিয়া তুম নে? স্যর ডোন্ট ওয়ারি, আই’ল টেক কেয়ার অব মাইসেল্ফ এন্ড কিপ দ্য কার রোডওয়ার্দি, ব্যস। মোদি আমাকে নিশ্চিত করতে চায়। আমার মন মানে না। আমরা যা খাই, যেখানে যেটুকু আনন্দ উপভোগ করি, গাড়ির চালক মোদি আমাদের সঙ্গে থেকে তার অংশভাক্ হবে, এটাই স্বাভাবিক মানবিক চাহিদা আমাদের। সে যাকগে। লালবাগ থেকে আমরা যাব রেইস কোর্সে, ওখান থেকে মিউজিয়াম, তারপর টিপু সুলতানের সামার প্যালেস দেখে নিয়েই মাইসোর রওনা হব, বুঝলে মোদি? শুনে মোদি সামনে তাকিয়ে ড্রাইভ করতে করতে বলল, হো যায়গা, সাব। রেসের মাঠ আমরা আরো দেখেছি তো, এটায় বিশেষ কোনো তফাৎ দেখা গেল না, কেবল সবুজের সমারোহ আরো ঘন এবং সর্বব্যাপী এখানে, মনে হল। জাদুঘর দেখা হল না–সেদিন বিকেলটায় বৈদ্যুতিক রক্ষণাবেক্ষণের কাজ চলছে বিধায় বন্ধ, জানা গেল। টিপুর গ্রীষ্মকালীন অবকাশ কাটানোর জন্য বেশিরভাগ কাঠের তৈরি যে দোতলা প্রাসাদের সামনে গিয়ে আমরা থামলাম, সেটি চমৎকার। ব্যালকনি, দরজায় অপূর্ব ফিলিগ্রির কাজ–কাঠে অমন কাজ দু’শো বছর টিঁকে রয়েছে ঝড়জল সয়ে–ভাবার বিষয়। এটি আরো বহুদিন দাঁড়িয়ে থাকবে। ব্যাঙালোরে যে সময় আমরা 
কাটালাম, সেটা বাকি জীবনের জন্য একটা স্মর্তব্য অধ্যায় হয়ে রইল আমার মনের কোণে।

ব্যাঙালোর থেকে মাইসোর ঘণ্টা তিনেকের ড্রাইভ। সুন্দর রাস্তা। ঘণ্টা খানেক পর কামাত-এ থেমে চা-কফি পান করা হল। একটানা চলে চান্নাপাটনার পর ডোড্ডা মালুর কৃষ্ণমন্দির। নেমে হাত-পা টান্‌ টান্ করলাম। মোদি মন্দিরে গিয়ে ভক্তি নিবেদন করে এল। এখানে বালকৃষ্ণের মূর্তির সামনে প্রণত হয়ে সন্তানহীন মা-বাবা সন্তান কামনা করে থাকে। মাইসোর পৌঁছতে সন্ধ্যা হল। মোদি খুঁজে-পেতে সত্যর নির্দেশিত একটি বাজেট হোটেলে নিয়ে তুলল আমাদের। তিনদিকে হোটেলের ঘর, রাস্তার দিকটা খোলা। মাঝে বিস্তীর্ণ সিমেন্ট বাঁধানো উঠোন। বেশ ক’টি গাড়ি পার্ক করা সেখানে। আরামদায়ক প্রশস্ত ঘর মিলল। ভাড়া তিনশ’ রুপি। রেস্তোরাঁয় সব ধরনের খাবার পাওয়া যায়। ঠাণ্ডা-গরম জল মিশিয়ে গায়ে ঢেলে বেশ ফ্রেশ লাগল। ভেল্লোরের মতো গরম নয় এদিকটা। গাছ-গাছালির প্রভাবে হয়তো এই নাতিশীতোষ্ণ প্রায় জলবায়ু। রাতে মোদি আমাদের মাইসোর প্যালেসের আলোকসজ্জা দেখাতে নিয়ে গেল। তিনতলা গ্র্যানিটের প্রকাণ্ড প্রাসাদটিকে আলোকোজ্জ্বল রূপ দিতে নাকি ৯৭,০০০ বৈদ্যুতিক বাল্বের প্রয়োজন! তাই সীমিত সময়ের জন্য সোম-বুধ এবং শনি-রবিবার সন্ধ্যার পর ওই বাতির মালা জ্বালানো হয়। সে এক চোখ-ধাঁধানো কর্মযজ্ঞ বটে!

কাছেই এক রেস্তোরাঁয় খেতে গেলাম। মোদিকে সেই সন্ধ্যায় জোর করে আমাদের টেবিলে বসানো হল। রুবি, রুবাই দু’জনেই খুব খুশি। মানুষটা দিনভর গাড়ি চালনার অবসরে ওদের কিছু চাই কি না, কোনো তকলিফ হচ্ছে কিনা–এসব খোঁজও করেছে বার বার। ওদের তিনজনের যা পছন্দ হুকুম করেছে। এলো হায়দ্রাবাদি বিরিয়ানি, মুরগির কোরমা, রেশমি কাবাব আর বাটার নান–আমার জন্য। মজা করে খাওয়া হল। অতি সুস্বাদু সুঘ্রাণযুক্ত মোগলাই খানা খেলুম, সন্দেহ নেই। সবশেষে তবক্ দেয়া গোলাপগন্ধী ফিরনি মাটির সসারে। অতঃপর তবকমোড়া মিষ্টি স্বাদের পান। চিবোতে শুরু করলাম আর মিলিয়ে গেল যেন লহমায়, বর্জ্য থাকল না কিছু ফেলবার মতো। এরকম পান সবাই খেলে তো আর আমাদের পাবলিক ভবনগুলো পানের রসে রঙিন হত না! মোদিকে ধন্যবাদ জানালাম আমরা। স্যর, কাল লাঞ্চ হোগা একদ্যম লোকাল, ঠিক হ্যয়? মোদির জিজ্ঞাসার উত্তরে আমার জিজ্ঞাসা, পেট ভরানো যাবে তো শেষতক্?

মোদি গাড়িতে ঘুমিয়েছে। সকাল-সকাল নাশ্‌তা সেরে আমরাও তৈরি। প্রথমেই যাওয়া হল বৃন্দাবন গার্ডন্‌স। ব্যাঙালোর যেমন সাহেবদের তৈরি শহর, মাইসোর তার বিপরীতে স্থানীয় রাজা-রাজড়াদের তৈরি নগরী। অবশ্য নাগরিকদের চলাফেরা, কাজকর্মের গতিপ্রকৃতি একইরকম ঢিলেঢালা, টেনশ্যনমুক্ত। বৃন্দাবন উদ্যানের অত্যন্ত নয়নাভিরাম দৃশ্যাবলী চোখকে আরাম দেয়। আগের দিন তামিলনাড়ুর পাহাড়ি, প্রায় শুষ্ক এলাকা দিয়ে আসতে যেমন ধূসর ও নানা পাথুরে রং-এর খেলা দেখেছি, আজ তার বিপরীতে শ্যামলিমামণ্ডিত পাহাড় ও সমতলে বিচরণ খুব রিফ্রেশিং লাগছে। মাইসোরে শুনলাম মেলাই প্রাসাদ–চেলুবাম্বা প্রাসাদ, জগমোহন প্যালেস, জয়লক্ষ্মী ভিলা, করণজী ম্যানশ্যন–রাজরাজড়ার শহর, আগেই বলেছি। একটু সময় নিয়ে সবশেষে মাইসোর প্যালেস দেখা হবে, ঠিক হল। শহরের হৈ-হল্লা থেকে একটু বাইরে প্রায় ৫,০০০ ফুট উঁচু চামুণ্ডি পাহাড়ের একেবারে চূড়োয় চামুণ্ডেশ্বরীর মন্দির। এদিককার প্রায় সব পুরনো নির্মাণে গ্র্যানিট ব্যবহৃত হত, বোঝা যায়। ৩৫০ বছর আগে ওপারে ওঠার সুবিধে হবে ভেবে এক রাজা ১০০০ ধাপের গ্র্যানিটের সিঁড়ি নির্মাণ করিয়েছিলেন। নিজেরা যেহেতু ঘোড়া দাবড়ে উঠতেন, পাশাপাশি ঘোড়ার জন্য লাফিয়ে ওঠার সিঁড়িপথও নির্মিত হয়েছিল। 
গাড়িতে উঠতে আধাআধি পথে নজর কাড়ে কালো পাথরে কোঁদা নন্দী–শিবের বাহন বৃষের ১৫ ফুট উঁচু শায়িত মূর্তি–সুবিশাল এক মনোলিথ।

সকালে পোশাক বদলানোর কালে ক্যাজুয়ালি রুবিকে বলেছিলাম, কোলকাতার নতুন বাজার থেকে ব্যাঙালোর রেশমের যে শাড়ি কিনেছিলে, সেটা পরো, তোমাকে একেবারে স্থানীয় মহিলা মনে হবে দেখো। মন্দিরের আঙিনায় পুজোর অর্ঘ্য বিক্রি হচ্ছে, রুপোর থালায় সাজানো। ‘থালি’ নেয়া হল। রুবি আর রুবাই সঙ্গে সঙ্গে যেন ছিনতাই হয়ে গেল। মন্দিরের মহিলা পাণ্ডারা ওদের হাত ধরে পরম সমাদরে হিড় হিড় করে আকর্ষণপূর্বক মূল মন্দির কমপ্লেক্সমুখী কিউতে সামিল হল এবং পাঁচ সেকেন্ডে অদৃশ্য হয়ে গেল। মোদি আমার চিন্তাগ্রস্ত মুখচ্ছবি দেখে হাত ধরে আশ্বস্ত করল, কিছু হবে না। এ জায়গাটা অত্যন্ত সিকিওর। চব্বিশ ঘণ্টা স্পেশ্যাল সিকিওরিটি সাদা পোশাকে সব দেখেশুনে রাখছে। ঠিক আছে, তুমি ওদের নিয়ে এস। আমি গাড়ির ওখানে বসে কফি খাইগে, বলে চলে এলাম। মিনিট পনেরো পরেই ওরা ফিরে এল। রুবি প্রায় কেঁদে ফেলে আর কি! আগে জানলে কি আমি যাই? আর আমাকে কি কিছু ওরা বলতে দিল? হুড়মুড় করে সবাই ঢুকছে, মন্দিরের গর্ভগৃহে গিয়ে করালবদনীর সমুখে অর্ঘ্য নিবেদন করছে, সঙ্গে সঙ্গে প্রণাম সেরে বেরোনোর জন্য পেছন থেকে ঠেলছে সব একেবারে যন্ত্রের মতো, চাবি দেয়া পুতুল যেন আমরা, রুবি হাঁপায়। ভাল করে সব দেখাই হল না, ভেতরে সোনা আর 
রুপোর গয়না আর তৈজসপত্রের পাহাড় যেন! এত সোনারুপো বাপু জন্মে দেখিনি। মেয়ে আমার ভয় পেয়েছে কিনা দেখ তো?

ঘাবড়াইয়ে মাত, ম্যাডাম, বাচ্চিকা কা সাব আফাৎ, মুসিবাত, বিমারী ঠিক হো যায়ে গা, মোদি ওকে আশ্বস্ত করে, ইউ লুক লাইক এ সাউথ ইন্ডিয়ান লেডি নাউ! সত্যিই কপালে তেল-সিঁদুরের মস্ত তিলক এঁকে দিয়েছে ওরা। দেখাচ্ছে একেবারে রায়বাঘিনী যেন! চেপে গিয়ে মোদিকে বললাম, নেক্সট্ ডেসটিনেশ্যন? নিচে উতারকে নাজদিগ্‌মে হ্যয় কারানজী লেইক, চালিয়ে। ৩০০ বিঘের প্রকাণ্ড জলাশয় করনজী লেইক। চালো হাম মাইসোর প্যালেস দেখে, আমি মোদিকে ওর পরিকল্পিত ট্যূর প্ল্যান থেকে সরিয়ে আনি। নইলে আজ বিকেলে উটি যাওয়া হবে না, মনে মনে বলি। অলরাইট স্যর, বলে মোদি আবার শহরে ঢোকে। শহরের প্রাণকেন্দ্রে অবস্থিত মাইসোর প্যালেসের বর্তমান ভবনটি একই স্থানে নির্মিত চতুর্থ নির্মাণ বটে। টিপু সুলতানের মুত্যুর পর রাজা তার রাজধানী শ্রীরঙ্গপত্তনম থেকে সরিয়ে মাইসোরে নিয়ে আসেন। তখন সেই ১৮০১ সালে এ রাজপ্রাসাদ প্রথম তৈরি হয় কাঠ ও কর্দম সহযোগে। আগুন লেগে ও অন্যান্য কারণে বারতিনেক ধ্বংস হবার পর ১৯১২ সালে বর্তমান প্রাসাদটি নির্মিত হয় ৪১ লক্ষ মুদ্রা ব্যয়ে। তিনতলা বিশাল ভবনটি অত্যন্ত উৎকৃষ্ট মানের গ্রে গ্র্যানিটে নির্মিত। গম্বুজগুলো গোলাপি মর্মরের। আমরা সকলেই হাঁ হয়ে দেখছিলাম, কেবল রুবাইয়ের মুখে আঙুল পোরা। দরবার ঘরের ছাদে স্বর্ণমণ্ডিত কারুকাজ। অপূর্ব! প্রকাণ্ড ভারি দরজা–ওপরটা নকশাদার পুরু রুপোর পাতে মোড়া।

মাইসোর দ্রষ্টব্য আরো বহু জায়গা অদেখা রয়ে গেল–বৃন্দাবন গার্ডন্‌স, চিড়িয়াখানা, চেলুবাম্বা প্যালেস, জগমোহন প্যালেস, কুক্কুরানহল্লি আর লিঙ্গবুদি লেইক ইত্যাদি ইত্যাদি। ফির কাভি হোগা। এবারে মোদিকে বল্লাম কোনো ব্যাঙ্কে যেতে–ট্র্যাভেলার্স চেক ভাঙাতে হবে। তারপর লাঞ্চ। রুবাই বায়না ধরল, রাস্‌না নেবে। মোদি হেসে ফেলে বলল, শি হ্যাজ ভেরি শার্প আইজ, স্যর। মাস্ট হ্যাভ বিন ইনফ্লুয়েন্সড বাই দৌজ অ্যাড্জ, বলে আঙুল তুলে ব্যাঙ্কভবনের শীর্ষে দেখাল। রসনা তৃপ্তিকর বিস্ময় পানীয় ‘রাসনা’ বাজারে এসেছে নানা ফ্লেভারে–এখুনি ট্রাই করা ফর্‌জ! রুবি আর আমি ব্যাঙ্কে ঢুকলাম। রুবাই মোদির হাত পাক্‌ড়ে রসনার খোঁজে গেল নাচতে নাচতে। কাজ সেরে মোদির প্রেসক্রিপশ্যন অনুযায়ী পরিষ্কার পরিচ্ছন্ন ‘মাইসোর ভোজনালয়’-এ যাওয়া হল মাইসোর ঘরানার মধ্যাহ্নভোজ খেতে। মোদিই অর্ডার দিল। বলল, ও নিজে দক্ষিণী সর্বজনপ্রিয় দোসা, ইড্লি আর সম্ভার নেবে। আমাদের খাবার একটুখানি অন্যতর, কিন্তু আবশ্যিকভাবে মাইসোরের রেসিপি ও ডিশ হবে। ঠিক হ্যায়, প্রচণ্ড খিদের তোড়ে ভলান্টিয়ার করলুম, তাই খাব। রুবির ভুরু কোঁচকানো, রুবাই নির্বিকার ভাবে রাসনা চেরি ড্রিঙ্ক তৈরি করে তাতে চুমুক দিচ্ছে।

আমাদের জন্য প্রথমে এল ট্রেতে সাজানো ছোট ছোট রুপোর বাটিতে নানারকম চাটনি। তারপর এল বিখ্যাত মাইসোর সিরিয়াল স্যালাড কোসাম্ব্রি আর পালিয়া–যেটা হল মূলতঃ ভেজিটেবল স্যালাড। নানারকম সবজি সেদ্ধ করে, কুচিয়ে নিয়ে, তাজা নারকেলের কুচি, কাঁচা লঙ্কা, কারিপাতা আর সর্ষে সহযোগে কুকিং পটে ফেলে তপ্ত চুলোর উত্তাপে এটা রান্না করা হয়েছে। এল গজ্জু–তেঁতুলের জুস ও মরিচের গুঁড়ো দিয়ে রান্না করা সবজি। সাদাসিধে তাউয়ি বা ডাল রান্না। সারু এল–নারকেলের কুচি, মশলা, তেঁতুল আর মরিচগুঁড়ো দিয়ে রান্না করা ডাল আর সবজির ঘন স্যূপ। পাঁপড় তো থাকবেই। শেষপাতে মিষ্টিমুখ আইটেম এল চিরোটি–আটা, চিনি আর বাদামবাটা দুধে তৈরি হালকা, ফ্লেইকি প্যাস্ট্রি। রুবাই এক-আধটুকু চাখল, আমি চোখমুখ বুঁজে খেয়ে নিলাম উদরপূর্তি করে। রুবি কী করছিল মনে নেই ঠিক। তবে উটি যাবার পথে ব্রেইকে চার-চারটে কিংসাইজ সিঙাড়া আর একবাটি তেঁতুলের চাট্নি সাবাড় করেছিল, মনে আছে।

পিওর আনমিক্সড সাউথ ইন্ডিয়ান ফুড? আবার? নৈব নৈব চঃ। হোটেলে ফিরে চেকআউট করে আমরা উটাকাম্যন্ড রওনা হয়ে গেলাম। এখান থেকে আমাকে আরো ঘনিষ্ঠভাবে গাইড করতে হবে মোদিকে, কারণ ও আগে কখনো এপথে আসেনি। মোদিকে বললাম, মাইসোর প্যালেসের সামনের মোড়ে চলে যাও। সেখানে পৌঁছে সাইন দেখে নাজুনগড়ের রাস্তা ধরতে বললাম। এখান থেকে গুনডেলপেট একেবারে মসৃণ, সোজা পথ। ঐ দুপুরের পর যানবাহন বেশি ছিল না। নাজুনগড়ের পুরনো শিবমন্দিরে থেমে একটিবার উঁকি দিলাম। মোদি প্রণাম সেরে এল। গুনডেলপেটে কফি-চা খাওয়া হল। সেখান থেকে বন্দিপুর ফরেস্ট পর্যন্ত সাবধানে গাড়ি চালাতে হবে, মোদিকে জানালাম। কারণ এ রাস্তায় কিছুদূর পরপরই বন্যপ্রাণী পারাপারের সাইন লাগানো আছে। দ্রুত বা বেপরোয়া গাড়ি চালানোর আমাদের প্রয়োজন নেই মোটেই, বিশেষ করে, বিকেলে বন্যপ্রাণী যেমন হাতি, বানর, হরিণ, মঙ্গুজ, ময়ূর ইত্যাদি রাস্তার একপাশের বন থেকে অন্যপাশে যাতায়াত করে থাকে। হর্ণ বাজানো অথবা হেডলাইট জ্বালানো নিষেধ–এতে হাতিরা সহজেই খেপে যেতে পারে।

পথে ঝাঁকে-ঝাঁকে বাঁদরের দেখা পেলাম। গাড়ির কাচ তুলে দেয়া–কেবল ওপরদিকে একটুখানি ফাঁক। বানরকে খাবারদাবার অফার করা চলবে না–ওরা গাড়িতে ঢুকে আসতে পারে। রুবাই অত্যন্ত এক্সাইটেড সময় পার করছিল। আমরা সকলেই তাই–কম আর বেশি। রুবাই বানরদের থমকে দাঁড়াতে দেখে পোট্যাটো চিপ্‌স অফার করতে চাচ্ছিল। বললাম, আঁচড়ে-কামড়ে দিলে জলাতঙ্ক রোগের প্রতিষেধক ইঞ্জেকশ্যন নিতে হবে। সুযোগ বুঝে প্রাক্তন স্বাস্থ্যকর্মী ওর মা সেই ভয় পাবার মতো ইঞ্জেকশ্যন কী জিনিস সেটা ভাল করে বোঝানোর পর মেয়ে মুখে আঙুল পুরে বাইরে তাকিয়ে রইল কেবল। এরিমাঝে এল এলিফ্যান্ট ক্রসিং। ডানপাশের জঙ্গল সামনে একটু পাতলা। গাড়ি আস্তেই চলছিল। এবারে থেমে গেল একেবারে। মোদি রুবাইয়ের দিকে ফিরে মুখের সামনে তর্জনি রেখে ফিসফিসিয়ে বলল, হাঁতি, বাবা, ওহ্ দেখ। পুরো পরিবার নিয়ে মা হাতি গজেন্দ্র গমনে জঙ্গলের বাইরে এসে রাজপথে থেমে দু’দিকে দেখলেন। ফাঁকা। আমাদের গাড়ি তো বাঁয়ে একেবারে চেপে একটা প্রকাণ্ড মহীরুহের নিচে আধো অন্ধকারে ক্যামুফ্লাজ্‌ড। হাতির দল পথ পেরিয়ে, বাঁয়ের জঙ্গলে ঢুকে, ডালপালা মড়মড়িয়ে ভেঙে নিচের ঝোরায় স্নান করতে নামল।

চারপাশে তাকিয়ে দেখলাম, ফরেস্টের কেউ আছে কি না। তারপর একদম শব্দ না করে দরজা খুলে, আস্তে চাপিয়ে রেখে, পা টিপে টিপে এগিয়ে গিয়ে ঝোপের ফাঁক-ফোকর দিয়ে দেখলাম, সে এক অদৃষ্টপূর্ব ঘটনা! মা হাতি ঝোরার জলে হাঁটুতক্ ডুবিয়ে শুঁড়ে করে জল তুলে নিয়ে বাচ্ছাদের শাওয়ার দিচ্ছে। অনেককাল বাদে একই দৃশ্য দেখেছিলাম শ্রীলঙ্কায় ক্যান্ডির কাছে এক হাতিদের অনাথ আশ্রমে। চম্‌কে পিছন ফিরে দেখি, রুবাই মোদির হাত শক্ত করে ধরে আমার ঠিক পশ্চাতে দাঁড়িয়ে। অতএব, ওকে উঁচু করে তুলে একনজর দেখিয়ে আমরা নিঃশব্দে ফিরে গাড়িতে উঠলাম। গাড়ির ইঞ্জিন চালু করে, চোখকান বুঁজে জায়গাটা পার হয়ে গেলাম। থেপ্পাকাড়ু মোড় থেকে পথ দু’ভাগ হয়েছে। ডানের রাস্তা ধরে গুডালুর, পাইকারা প্রপাত, সাতমাইল হয়ে উটি যাওয়া যায়। বাঁয়ের পথ ধরলে মসিনাগুড়ি, কাল্লাহাতি প্রপাত হয়েও উটি পৌঁছে যাবেন আপনি। দু’টি রাস্তাই প্রাকৃতিক সৌন্দর্যের জন্য বিখ্যাত। গুডালুরের পথ ভারি গাড়ির উপযোগী। বাঁয়ের রাস্তায় ১৫ কিমি-র একটি চড়াই এলাকায় ৩৫টি ‘চুলের কাঁটা বাঁক’ রয়েছে। হেয়ারপিন বস্তুটি নিরীহ শোনালেও হেয়ারপিন হিলট্র্যাক-এর বেন্ড নিগৌশিয়েইট করতে রোমাঞ্চে গায়ের রোম দাঁড়িয়ে যায় যখন-তখন। মোদিকে ওর গাড়ির কুওতে কুলোবে কি না জিজ্ঞেস করাতে সে প্রায় আহত বাঘেরই গলায় বলে উঠল, স্যর, দিস ইজ মোদি’জ কার। ওয়ান এন্ড ঔনলি ওয়ান ইন তামিল নাড়ু! চলো ভাই, তাহলে এই পথেই যাব। ঘন বন দু’দিকে। মনে হয় সন্ধে ঘনিয়ে এল। অথচ ঘড়িতে পাঁচটাও বাজেনি।

গাড়ি যত ওপরে উঠছে, ঠাণ্ডা লাগছে। হালকা চাদর-টাদর, রুবাইয়ের সোয়েটার সব বার করাই ছিল। কেবল আমারই কোনো শীতবস্ত্র আনা হয়নি। কাচ পুরোটা তোলার পরও শীত লাগছিল। দুপুরে কী গরমে ঘুরে বেড়ালাম আমরা! ও, বলতে ভুলে গেছি, এতক্ষণ আমরা কর্ণাটকের বন্দিপুর বন্যপ্রাণী অভয়ারণ্যের ভেতর দিয়েই চলেছি। মসিনাগুড়ির পর একটি লেপাড্ ক্রসিং-এর সাইন চোখে পড়ল। আরো কয়েক কিমি ঘন বনের মধ্য দিয়ে চলে মুড়ুমালাই অভয়ারণ্যে প্রবেশ করলাম। এটা তামিল নাড়ুর মধ্যেও পড়েছে। আসলে বন্দিপুরার-ই বর্দ্ধিত অংশ মুড়ুমালাই অরণ্য। দুই রাজ্যের মাঝে বয়ে চলে মইয়ার নদী বন আর পাহাড় কেটে কেটে–দুইপারে দুই রাজ্য। দক্ষিণ ভারতে মুড়ুমালাইকেই প্রথম অভয়ারণ্য হিসাবে ঘোষণা করা হয়। পাহাড়, খাদ, উপত্যকা, জলাভূমি, নদীনালায় পরিকীর্ণ মুড়ুমালাই বন্যপ্রাণী অভয়ারণ্য। উটিতে উঠে এলাম। তখনো সূর্য ডোবেনি।

এবারে হোটেল খোঁজার পালা। শুনেছিলাম, মিঠুন চক্রবর্তী মশাই ফিল্ম থেকে অবসর নিয়ে উটিতে হোটেল খুলেছেন। তা, উটিতে এসেই যখন পড়েছি, মোদিকে বললাম, খোঁজ লাগাও। তার আগে আমাকে একটা গরম কিছু গাত্রবস্ত্র যোগাড় করে দাও। ঝক্ঝকে দোকানের সারি ‘কুইন অব দ্য সাদার্ন হিল্‌সে’র পথে-পথে, যেখানে-সেখানে। পথের ধারে হাতে বোনা পশমি পরিধেয় বেচছিল কতিপয় ভুটিয়া তরুণী, মোদি গাড়ি থামিয়ে ওদের কাছে গেল। হাত-পা নেড়ে আমাকে দেখাল। আমি গাড়ি থেকে নেমে সিগ্রেট টেনে শরীর গরম করার চেষ্টা করছি। ঢিলেঢালা সোয়েটার একটি নিয়ে এসে হাত পাতল, ফিফ্‌টি রুপিজ, স্যর। অবাক মেনে টাকা দিলাম ওকে আর সোয়েটার গায়ে চাপিয়ে দিলাম। আহ্, পশমের ওম-ই আলাদা। বিনে স্বদেশি ভাষা, মিটে কি আশা! খোঁজ খবর করতে করতে মিঠুন চক্রবর্তীর হোটেলেও গিয়ে ওঠা হল খানিক বাদেই। কিন্তু আগামী পরশু পর্যন্ত সব ঘর-কটেজ বুক্ড। হাল ছেড়ে দিলাম মোদির হাতেই আবার।

রুবাইয়ের গা গরম হয়েছে, রুবির মুখ ভার। আমিও কিঞ্চিৎ দুশ্চিন্তাগ্রস্ত। সেই এগার মাস বয়সে ওর যে ভয়ঙ্কর সেপ্টিসিমিয়া অব ব্লাড হয়েছিল, তারপর থেকে খুব সাবধানে থাকা হয় যাতে জ্বরজারি না হয়। মোদিকে বললাম। সে কিছু না বলে ডাউনটাউনে এক হোটেলে আমাদের নিয়ে তুলল। দোতলায় বেশ বড় ঘর। চব্বিশ ঘণ্টা গরম জল, রুম হিটার–সব ঠিক আছে। পর্দা সরিয়ে দেখলাম, ব্যস্ত রাস্তা, দোকানপাটে বাতি জ্বলছে। শৈলশহরের হাবভাব এখানে অনুপস্থিত। দার্জ্জিলিং বা কার্সিয়াং-এর মতো কোনো ভিউ-টিউও পাওয়া যাবে না সকালে পর্দা সরালে। যাক্‌গে। মেয়েটার যে কেঁপে জ্বর এল, তাতে তো মনে হচ্ছে, ভেল্লোরে ম্যালেরিয়া আক্রান্ত এনোফিলিস স্ত্রী মশার কামড় একটা-দু’টো সে হজম করেছে। এক্ষুনি কি কুইনিন গিলিয়ে দেয়া ঠিক হবে? ছোট্ট মানুষটি দুধ-ডিমও বেশি খেতে চায় না। কুইনিন সারাবে কে তখন? সবকিছু ভেবেচিন্তে, জ্বর কমাবার আর সর্দিকাশির বড়ি, চাট্নি নানারকমের নিয়ে এলাম নিচের দোকান থেকে। গরম দুধ ও বড়ি খেয়ে রুবাই কম্বল ও লেপের নিচে ঢুকে নাক ডাকাতে লাগল, সঙ্গে রুবিও। মোদিকে সঙ্গে নিয়ে গরম রুটি আর খাসির তড়কা খেয়ে মেটে হাঁড়িতে চাঁপ আর পরোটা নিয়ে ফিরলাম রুমে। উটির সাধারণ রেস্তোরাঁর খাবার রীতিমতো সুস্বাদু। মাথার কাছে বেডল্যাম্প জ্বেলে পড়তে পড়তে কখন যেন ঘুমিয়ে পড়েছি।

ভোরে উঠে দেখি, হটকেইস খালি। গুড। বাথরুম সেরে হাঁটতে বের হলাম। হেঁটে হেঁটে লেইকটা চক্কর দিয়ে ঘাম বেরিয়ে গেল। রুমে এসে গরম জলে স্নান সেরে বেরোতে দেখি, রুবি-রুবাই উঠছে। ওরাও তৈরি হয়ে নিল। ঘুমিয়ে উঠে, খেয়েদেয়ে আরেক ঘুম দিয়ে মেয়ে আপাততঃ ফিট। নাশতা খেয়ে মোদির গাড়ি চেপে সোজা গভ: বট্যানিক্যাল গার্ডন্‌সে পৌঁছলাম। ওখানে টিকিট কেটে ঢুকে রুবাই মহানন্দে লাফাতে লাফাতে এদিক-ওদিক ছুটতে লাগল। প্রাণের স্ফূর্তি যাকে বলে! কত ছবিতে যে এই বাগান দেখেছি… রুবির কথা শেষ হয় না। মোদি বলে ওঠে, অল দ্য বলিউড পিকচার্স আর মেইড ইন উটি, ম্যাডাম। হামারা ইতনা দিন কা শওখ্ আজ মিট্ গিয়া। সরকারী উদ্যান কর্তৃপক্ষের প্রোথিত সাইন পড়ে জানা গেল: সায়েবরা ১৮৪৭ সালে প্রথম এই উদ্যানের কর্মকাণ্ড হাতে নিয়েছিল। আয়তন ২২ হেক্ট্যর। মোট ৬৫০ প্রজাতির বৃক্ষলতা বর্তমান, ২ কোটি বছর বয়সী গাছের ফসিলও নাকি রয়েছে দ্রষ্টব্যের মধ্যে! দুষ্প্রাপ্য ও সুন্দর সব ফার্ন আর লতাদির মাঝে হেঁটে বেড়াতে ভাল লাগছিল। উজ্জ্বল রোদ। একপাশে দেখলাম, পুষ্প প্রদর্শনীর আয়োজন চলছে। আব্বু, ওই দ্যাখ, রুবাই আমাদের দৃষ্টি আকর্ষণ করে। সত্যিই তো ওই ওপরে তো নাচ-গান, ক্যামেরা চলছে, মানে সিনেমা পার্টি এসে 
গেছে! মা, রাতে তোমার জ্বর হয়েছিল, আজ আমরা বেশি ওঠানামা করব না, কেমন? বলতে লক্ষ্মী মেয়ে সম্মতি জানাল। তাহলে, চিপ্‌স দাও মা। রুবি স্বস্তির নিঃশ্বাস ফেলে সঙ্গে আনা ঝোলা থেকে আলুর চিপ্‌স বের করল।

উটি লেইক ১৮২৫ সালে খনন করা হয়েছিল। এটি ২.৫ কিমি দীর্ঘ। ওই সকালেই ছিপ ফেলেছে সৌখিন মৎস্যশিকারিরা। আমরা একটা বড় নৌকা নিয়ে সবাই প্যাড্ল করে চললাম কিছুক্ষণ। রুবাইকে যথারীতি পানিতে ঝুঁকে পড়া থেকে বিরত রাখতে হল সারাক্ষণ। ওখান থেকে গেলাম দোদাবেট্টা পীক্‌। উচ্চতা ৮,০০০ ফুটের কিছু বেশি। ঐ দার্জিলিং-কার্সিয়াং-এর মতোই। জেলার উচ্চতম পীক্ এটাই। ওখান থেকে উটি ছাড়াও আরো অনেক ক’টি জনপদ দেখা যায়। সেদিন একটু মেঘও ছিল। একেবারে পরিষ্কার দিনে ওখান থেকে কোয়েম্বাটর ও মাইসোরের মালভূমি স্পষ্ট নজরে আসে। ফিরে আমরা লাঞ্চ খেয়ে উটিকে বাই-বাই বলে নেমে গেলাম দক্ষিণ-পুবের রাস্তায়। ছোট ছোট শৈল শহর–ওয়েলিংটন, কুনূর– প্রত্যেকটি বিশিষ্ট–আমার মনে হয় প্রতিটি জায়গা আমার চেনা। পাহাড়ি জনপদ ও জনগোষ্ঠী আমার প্রিয় অধ্যয়ন ও জানাচেনা-অনুসন্ধান আর শুদ্ধ ভালোলাগার বিষয়।

কুনূর থেকে নয় কিমি গিয়ে ল্যাম্ব’স রক্ পাওয়া গেল। এর চূড়ো থেকেও কোয়েম্বাটর ও আশপাশের চা-বাগানগুলো দেখা যায়, বিছানো সবুজ গালিচা যেন সব। সন্ধেয় গিয়ে আমরা কোদাইকানালে পৌঁছলাম। পালানি হিল্‌সের এই সুন্দর শৈলশহরের উচ্চতা প্রায় ৬,৭০০ ফুট। কোবাল্ট নীল জলের বিশাল লেইক কোদাইকানালকে আরো রহস্যময়ী ও আকর্ষণীয় করে তুলেছে। আমরা যথারীতি মাঝারি মানের হোটেলে উঠেছি। সন্ধেয় হাঁটতে বেরিয়ে রুবি সুগন্ধি মোমবাতি ও রুবাইয়ের জন্য হ্যান্ডমেইড চকোলেইট কিনল। রাতের খাওয়া সেরে ফিরতে ফিরতে মেয়ের কাঁপুনি দিয়ে জ্বর। চিন্তায় পড়লাম আবার। জ্বর বাড়তে দেয়া যাবে না। রুবি আগের রাতের মতোই গরম দুধ আর বড়ি খাইয়ে দিল। দাঁত ব্রাশ করে মেয়ে ঘুমিয়ে পড়ল। সকালে উঠে চক্কোলেইট খেতে হবে না!

সকালে স্নান-নাশ্‌তা সেরে, হট কেইসে লাঞ্চ নিয়ে, আমরা হোটেল থেকে চেক-আউট করলাম। ম্যাপ দেখে মোদিকে নির্দেশনা যুগিয়ে ব্রায়ান্ট পার্ক ও চেট্টিয়ার পার্কের ভেতরে বেড়ালাম, ফিজিক্যাল অবজার্ভেটরি দেখা হল। লাঞ্চ খেয়ে নিয়ে মুরুগাদেবের মন্দির দর্শন করলাম, গির্জাও দেখা হল বেশ ক’টি। তারপরই আমরা ছুটলাম সোজা উত্তরে। বিকেলে কারুর, নামাক্কাল পেরিয়ে গেলাম। চা কফি খেলাম পথিপার্শ্বে ছোট্ট, পরিচ্ছন্ন ক্যাফেতে। হোমমেইড কুকিজ আর অতি সুস্বাদু শর্টব্রেইড স্যাম্পল করলাম সবাই। শর্টব্রেইডের প্যাকেট নেয়া হল অনেকগুলো। খেতে খেতে, যেতে যেতে, যশোর পর্যন্ত যাতে টেঁকে। মোদি সেদিন ম্যারাথন গাড়িচালনা দেখাল বটে। আকাশে মেঘ করছিল। সন্ধে দ্রুতই ঘনাল। আচম্‌কা ঝড়জল শুরু হল। একি দুর্যোগ! আজ তো আমরা মন্জিলের আগে রুখবো না। এদিকে রুবাইও কেমন নেতিয়ে পড়ছে। আজও কি… কপালে হাত দিয়ে বুঝলাম, অল্পে ছাড়ল না।

কিংকতর্ব্য বুঝে নিয়ে মোদি দাঁতে-দাঁত চেপে স্টিয়ারিং ধরে এগোতে থাকল। কিন্তু প্রচণ্ড বৃষ্টি, দেখা যায় না কিছুই–এর মাঝে গাড়ি চালানো! হেডলাইট জ্বেলে, ঝোড়ো বাতাস কাটিয়ে, এমফিবিয়ান ট্যাঙ্কের মতো মোদির এমব্যাসাডর প্রায় সাঁতরে চলল সালেমের পানে। রাত ন’টায় সালেম শহরে পৌঁছে একটা বড় ওষুধের দোকানের সামনে গাড়ি পার্ক করা হল। মোদি দৌড়ে নেমে গেল, তাও অর্ধেক শরীর ভিজলই। দু’মিনিট পর বৃষ্টি ধরে এল। মিরাক্‌ল বলে একেই! একটু পরে এক টি-বয় ট্রেতে ঢাকা দিয়ে গেলাসে গরম দুধ আর ক্লোরোকুইন বড়ি একপাতা রেখে গেল। ঘাম দিয়ে জ্বর ছাড়ল আমার। বারবার তিনবার। আর দেখাদেখি নয়। দু’টো কুইনিন বড়ি দুধের সাথে গিলে ফেলে প্রায় অচেতন রুবাই আবার চোখ বুঁজল রুবির কোলে শুয়ে। আহারে! ওই হারামজাদাদের ধর্মশালায় মশার কামড় খেতে যে কেন গিয়েছিলাম হিরণের কথায়। আমাদের জন্য কফি এল।

জ্যোৎস্নায় শুকনো খট্খটে রাস্তায় তখন মোদি ৭০ এমপিএইচে গাড়ি হাঁকাচ্ছে। ধরমপুরী পেরিয়ে গেল। ঝাপ্‌সা আলোর মালা ছাড়া আর কিছু বুঝলাম না। আধঘণ্টা বাদে মোদি ঘোষণা করল, সামনে সেই জোলার পেট্টাই সরাইখানা, যেখানে যাবার দিন মন্ত্রী মশাইয়ের সঙ্গে বসে চা-কফি সেবন করা হয়েছিল। ওখানে কি এত রাতে খাবার… জরুর, স্যর, আই’ল হেল্প দেম গেট আপ এ্যান্ড কুক্ ফর ইউ! মোদির কথা শুনে বুঝলাম, চেনা রাস্তায় এসে ওর বুকে বল হয়েছে। পড়েছি মোদির হাতে…। সন্ধের ঝড়জলের ঘটনা এখন মনে হচ্ছিল কোন দূর অতীতের স্মৃতি। মোটেলে ঢুকে দেখি, মোমবাতি জ্বলছে। ওই ঝড়ে দক্ষিণে কোথাও গ্রিডে বড়রকমের গোলযোগ হয়েছে, ওয়েটাররা বলাবলি করছিল। না, ওরা রাত তিনটের আগে শুতে যায় না। ক্যান্ড্ললিট ডিনার করছিল কয়েকজনা একটি বড় টেবিল ঘিরে। রুবাইকে জিজ্ঞেস করা হল, ক্ষিদে পেয়েছে কি না। সে হুঁ বলল। খুউব? এ প্রশ্নের উত্তরে মেয়ে বলল, বাসার মতো পাঁউ উটি খাব। ব্যস, হয়েছে, গিভ আস হট্ টোস্ট্স, বাটার, জ্যাম এন্ড ঔমলিটস, আমি ওয়েটারকে বল্লাম। মোদি? হাম পারাঠা-মাট্ন বোলা। সে স্বচ্ছন্দ হয়েছে আগের তুলনায়, বোঝা গেল। আমাদেরই একজন হল মোদি অবশেষে।

এল মুচমুচে টোস্ট। তাতে পুরু করে মাখন লাগিয়ে, তার ওপর এক পরত ব্ল্যাককারান্ট জ্যাম-এর প্যাকিং দিয়ে স্যানউইজ তৈরি করে ছোট ছোট টুকরো করে মেয়ের মুখে পুরে দিতে লাগলাম। ফাঁকে ফাঁকে নিজের পেটপূর্তিও চলল। রুবিকে বললাম, তোমাকে সব্যসাচী হতে হবে না। খেয়ে নাও একটু। আর হটকেইসে আমাদের ভেরি লেইট সাপার দিয়ে দিতে বল… ওই মোদি যা খাচ্ছে, ওটাই। খাওয়া শেষ। হটকেইসটা মোদি হাতে নিয়েছে। বিল মিটিয়ে বেরিয়ে এলাম। গান গাইতে ইচ্ছে করছে। আমি ঝড়ের কাছে রেখে এলাম, আমার ঠিকানা… গুড সং, গাড়ি চালাতে চালাতে মোদি এপ্রিশিয়েইট করল। রাত দু’টোয় ভেল্লোরে পৌঁছলাম। আগের রাতে কোদাইকানাল থেকে সত্যকে জানিয়েছিলাম। খুশি হলাম, হোটেল সোলাই আমাদের জন্য সেই আগের ঘরটাই রেখেছে। রুবাই আরো একটা ঘুম দিয়ে একেবারে টন্‌টনে ফিট। স্যর, মিসিবাবাকো ওহ্ পুরা কোর্স কুইনিনকা দে দিজিয়েগা। থ্যাঙ্ক ইউ, মোদি, সি ইউ ট্যমরো মনিং। আয়াম নট শ্যূওর বাট উই মে বি লিভিং। ইন এনি কেইস…। বেশি খেতে ইচ্ছে হল না আর। মাট্ন দোপেঁয়াজা জবরদস্ত ছিল। মোদির খাদ্যরুচি প্রশংসনীয়।

আটটার মধ্যে আমরা তৈরি। আমি ‘একটু আসছি’ বলে হেঁটে সত্যর অফিসে গেলাম। ম্যানেজার জানাল, ইয়ে আপলোগকা টিকিট, করোমণ্ডল এক্সপ্রেস, লিজিয়ে। ধন্যবাদ জানিয়ে গাড়ি ভাড়ার বকেয়া দিতে চাইলে সে বলল, মোদিকো দে দিজিয়েগা। ওহ্ আপকো সোলাইসে সাড়ে ন’বাজে পিক আপ কারে গা। দিনভর সাইট-সিয়িং হোগা, শামকো ম্যাড্রাস সেন্ট্রাল রেলওয়ে টার্নিবাসমে উতার দেগা। ব্যস। এতো সব বন্দোবস্ত পাকা! আমি টিকিটের দাম মিটিয়ে হোটেলে ফিরলাম। রুবি শুনে ইমপ্রেস্‌ড। এই দক্ষিণীরা এত এফিশিয়েন্ট! আমরা গোছগাছ করে হোটেলের বিল মেটালাম। লন্ড্রির কাপড় তোলা হল। ন’টায় মোদি এল। মোদিকে সব বললাম। ও হাসল। স্যর, আই গট মাই ব্রিফিং এজ সুন এজ উই এ্যারাইভ্ড হিয়ার। আব চালিয়ে। হ্যাঁ, হ্যাঁ, চল। আমরা গাড়িতে উঠি। কোন প্রশ্ন করি না। চোখ বুঁজে মাথা পেছনে হেলিয়ে ভাবি। মোদি না থাকলে আমাকে অনেক বেগ পোহাতে হত এ যাত্রায়।

কাঞ্চিপুরম প্রথম স্টপ। শতাব্দী প্রাচীন বাড়ির অন্দরে নিয়ে মোদি সেই অপূর্ব রেশম সুবিখ্যাত কাঞ্জিভরম শাড়ি বোনার কারিকুরি দেখাল। কুঞ্চিতত্বক, বয়োবৃদ্ধ বয়নশিল্পীরা এখনো কাজ করছেন দেখে বিস্ময় জাগে মনে। আর শ্রদ্ধা। সেখান থেকে গেলাম বঙ্গোপসাগর পারে হোয়াইটওয়াশ্ড শহর পুদুচ্চেরি বা পণ্ডিচেরি। সমুদ্রপারে দাঁড়িয়ে দেখলাম, ডানদিকে নীল দরিয়া আর বাঁয়ে উজ্জ্বল রোদে ধব্‌ধবে সাদা চুনকামকরা জনপদ–ফরাসিরা শহরটিকে যেভাবে রেখে গেছল। অপূর্ব সুন্দর শহর। মনে হল, ভূমধ্যসাগর তীরে কোনো শহরে এসেছি। এখান থেকে কেবল উপকূল ধরে উত্তরে চলব আমরা, মোদি জানিয়ে দিল। পৌঁছলাম মামালাপুরম বা মহাবলীপুরম। সমুদ্রের ধারে দু’টো নিচু পাহাড়ে খননকাজ চালিয়ে অনেকগুলি মন্দির আর মণ্ডপ পুনরুদ্ধার করা হয়েছে। মস্ত এক প্রস্তরখণ্ড খোদাই করে রথ আকৃতির আরেকটি বিশাল ‘কাট-আউট’ মন্দির কাছেই দাঁড়িয়ে। নন্দী, সিংহ আর হাতির খোদাই মূর্তি রয়েছে। মামালাপুরম থেকে উঠে এলাম চেন্নাই ক্রকডাইল ব্যাঙ্কে। এশীয়-আফ্রিকীয় নানা প্রজাতির কুমির এখানে প্রাকৃতিক পরিবেশে রাখা হয়েছে। মূলতঃ দেশের বিভিন্ন বন্যপ্রাণী অভয়ারণ্যে কুমিরের সংখ্যা যাতে হ্রাস না পায়, সেই লক্ষ্যেই এই ব্যাঙ্কের প্রতিষ্ঠা। 
জলাভুমির কুমির ছাড়াও এখানে ঘড়িয়াল ও নোনাজলের কুমির রয়েছে। ওখানে গিয়ে জানলাম, কুমির রুগ্ন, দুর্বল এবং জখম মাছ খেয়ে তার শিকার প্রজাতির জিনগত উন্নয়ন সাধন করে থাকে!

পরবর্তী আকর্ষণ স্নেইক পার্কে পৌঁছলাম। এটি গুইন্ডি জাতীয় উদ্যানের লাগোয়া। ১৯৭২ সালে প্রতিষ্ঠিত এই পার্কে মারাত্মক কিং কোবরা থেকে শুরু করে এডার, পাইথন, ভাইপার ও অন্যান্য প্রজাতির সরীসৃপ রয়েছে। সাপের বিষ সংগ্রহ প্রক্রিয়া দেখতে এখানে উৎসুক দর্শকের ভিড় জমে প্রায়ই। এখানে এ্যান্টি-ভেনম তৈরি করা হয়। পাশেই শিশু পার্কে বাচ্চাদের জন্য প্রচুর রাইডসমৃদ্ধ বিনোদনের ব্যবস্থা রয়েছে। রুবাই একা-একা কোথাও অংশগ্রহণ করবে না। অতএব, আমাদের দেখে বেড়ানো আর চট্পটি খাওয়াটাই লাভ হল। নানারকম জীবজন্তু ও পাখির সমাবেশ। অনেক প্রজাতির হরিণ–সাদা ও কালো হরিণ, সিভেট বিড়াল, মাছরাঙা ব্লু জেই দেখা গেল। তারপর আমরা ১৩ কিমি দীর্ঘ বালুময় ম্যারিনা বিচে গেলাম। ওখানে লাঞ্চ খেলাম। আসলে এই বিচ ম্যাড্রাস বা চেন্নাই শহরের পূর্বপাশে সমুদ্রতীর বরাবর সেই মামালাপুরম পর্যন্তই বিস্তৃত। বিচের সড়কের ধারে মহাত্মা গাঁধী, স্যর টমাস মনরো, কামরাজ ও অন্যান্যদের স্মারক মূর্তি শোভা পাচ্ছে। বিকেলে আমরা রেলস্টেশনে পৌঁছলাম। ব্যাগট্যাগ নামিয়ে লাগেজ রুমে রেখে দিলাম। বাইরে গিয়ে মোদির সঙ্গে বসে আড্ডা দিলাম, কফি-সিঙাড়া খেলাম। কোলাকুলি করে হাত মিলিয়ে বিদায় দিলাম ওকে। গাড়িতে উঠে কিছুক্ষণ চুপ করে বসে রইল মোদি। তারপর হাত তুলল, আস্তে আস্তে নাড়ল, চলে গেল। সত্যকে একটা ফোন করি, চলো, বলে ফোনবুথের দিকে এগোই আমরা পায়ে-পায়ে।

সত্যকে তার সবরকম সহযোগিতার জন্য ধন্যবাদ জানিয়ে হকারদের স্টলগুলো ঘুরে দেখলাম, ফলটল, জলের বোতল আর রুবাইয়ের জন্য এটা-সেটা কেনা হল। সাড়ে সাতটা। স্টেশনের দোতলায় রিফ্রেশমেন্ট রুমে রাতের খাওয়া সারতে যাওয়া হল। যাত্রীর তেমন ভিড় নেই। আমাদের মতোই পর্যটক কয়েকজন গল্পগুজব করে খাচ্ছে, ট্রেন ধরবার অপেক্ষায় রয়েছে। মা-মেয়ে ভাত, মুরগি, সবজি, ডাল খাবে। অর্ডার নিয়ে গেল পাগড়িধারী ওয়েটার। আমার সেই চাপাটি-সবজি। আমার খাবার আগে এল। সবজির পুর ভরে এক টুকরো গরম রুটি রুবাইয়ের মুখে পুরে দিলাম। উম্ম্, খুব মজা তো তোমার উটি, আব্বু, বলে মেয়ে হাততালি দিয়ে উঠে গিয়ে কাচের দেয়ালে নাক ঠেকিয়ে নিচের ব্যস্ত স্টেশন দেখতে মন দিল। ওদের খাবারের ট্রে এসেছে। এস, আম্মু, রুবি উঠে গিয়ে মেয়েকে এসকর্ট করে টেবিলে এনে বসাল। ভাত-তরকারি বেড়ে দিল অল্প করে, রুবাই চামচ-কাঁটা ন্যাপকিনে মুছে খাওয়া শুরু করল। শেষ পাতে আমার জন্য এগ পুডিং, ওদের ফ্রুট কাস্টার্ড এল। খাওয়া শেষ হতে রুবাই আবার একছুটে গিয়ে তার পর্যবেক্ষণ স্পটে দাঁড়িয়ে পড়ল। আমি ঝোলা থেকে বই বের করলাম। সাড়ে আটটায় নিচে গিয়ে লাগেজ কালেক্ট করব, রুবিকে বললাম। সে টুথপিক ব্যবহারে মগ্ন, ফ্রি হাতে মুখ ঢাকা। নোট বইয়ে বড় 
স্টপেজগুলির নাম লিখে নিয়েছি। যাবার সময় মেলাব বসে বসে, যদি ঘুম না পায়।

ঠিক সময়ে লাগেজ রুমে টিকিট জমা করে ব্যাগগুলো নিলাম। প্ল্যাটফর্মে গাড়ি দাঁড়িয়ে, ঘোষণা শুনলাম। জনতার সঙ্গে ধীরে ধীরে এগিয়ে গিয়ে বরাদ্দ কম্পার্টমেন্টের সামনে দাঁড়ালাম। এতো ফার্স্ট ক্লাস, রুবি আমার মনোযোগ আকর্ষণ করার জন্য আগেই সাবধান করে দিতে চাইল। আমি হেসে জানালাম, আমিও জানতাম, মোটে ২৪ ঘন্টার নোটিসে সে সবচেয়ে ভাল যা বুঝেছে, তাই করেছে। বাচ্চা নিয়ে ট্র্যাভেল করছি, এতে আমাদের সুবিধেই হবে। কিন্তু … রুবি কিছু একটা বলতে গিয়েও সামলে নিল। আমিও মনে-মনে বললাম, সাম থিংস আর বেটার নট আর্টাড…। টিকিটের নম্বর-টম্বর দেখে ঠিকানায় পৌঁছে ব্যাগ রেখে বসলাম। টিকিট পড়ে দেখলাম, নিচের দু’টো স্লিপার বার্থ আমাদের। টিকিটের উল্টোপিঠে খালি জায়গায় ক্ষুদে অক্ষরে লেখা: ওয়ান ফর মাদার এন্ড চাইল্ড, দ্য আদার ইজ ইয়োরস্, স্যর। হেসে ফেললাম। মা-মেয়ে সমস্বরে প্রশ্ন করল, হাসছো কেন? পড়ে দেখ সত্যবাবুর নোট, বলে টিকিট এগিয়ে দিলাম। কেমন নিñিদ্র কেয়ারটেকিং করে আমাদের ভেল্লোর বেইজড্ ট্র্যাভেল এজেন্ট, বোঝ এবার। মনে মনে সত্যকে আবার ধন্যবাদ দিই।

আমি জিন্‌স বদলে পাজামা-পাঞ্জাবি পরে নিলাম। কোমরে বাঁধা ট্র্রাভেল পাউচে জরুরি কাগজ, পাসপোর্ট, বৈদেশিক মুদ্রা। ভারতীয় টাকা পাজামার সাইড পকেটে রাখলাম। পথের খরচ। পুরোপুরি বাঙালি যাত্রী সেজে মাথার কাছে রিডিং ল্যাম্প জ্বেলে, বইমুখে শুয়ে পড়লাম। রুবি কিন্তু-কিন্তু করে, দরজা তো লক্ করলে না ? ট্রেন ছাড়বে এখুনি, দেখা যাক। আগে দাঁত মেজে, রাতবাতি জ্বেলে, মালপত্তর শিকল-তালাবদ্ধ করে, দরজা লক করে, তারপর ঘুম, আমি বলি। মেয়ে তো ঘুমিয়ে পড়ল, তুমিও শুয়ে পড়। যাই বল, তোমার সত্যবাবুর কুইক ডিসিশনের সুফল মিলছে। এই টু-টিয়ার ক্যূপেতে মাঝের সিট তোলরে-নামাওরে নেই। তাছাড়া, কত চওড়া, দেখেছ? বালিশটাও লম্বা, আমাদের মা-মেয়ের কুলিয়ে যাবে বেশ। হুম্ম, বলে আমি স্লাইডিং দরজা খুলে বাইরে প্যাসেঞ্জারদের নাম লেখা কার্ড পড়লাম। বলা উচিত, পড়তে চেষ্টা করলাম। ফার্স্ট নেইম দেখে আন্দাজ করতে পারলাম, দু’জনই মহিলা। নলিনী কিংবা শালিনী বা নমিতা, মনে নেই ঠিক। পদবির চেহারায় বোঝা গেল, তামিল নাড়ু কিংবা অন্ধ্রপ্রদেশের বাসিন্দা। ওমা, কখন ট্রেন ছাড়ল, টের পেলাম না তো! ঘষা কাচের বাইরে এখন আঁধার। স্পীড তোলার সঙ্গে সঙ্গে ট্রেইন সামান্য দুলছে এখন। আমাদের দুই মহিলা সহযাত্রী বোধকরি সামনের কোন স্টেশ্যনে উঠবেন এবং উঠেই ওপরে গিয়ে শুয়ে ঘুমিয়ে পড়বেন, বলে আমি নোটবই বের করে দেখে নিয়ে আবার জানাই, অঙ্গলে উঠতে পারেন। দরজা টেনে দিই।

আমাদের ব্যাগগুলো লক্ করে এক শেকলে গেঁথে জানলার স্টীল রডে পেঁচিয়ে তালা বন্ধ করি। এটা আমি ভারতে ভ্রমণরত অবস্থাতেই শিখেছি। একসময় সঙ্কোচবোধ করতাম, এখন নিঃসঙ্কোচে এটা সম্পন্ন করি, যেমন দীর্ঘ ট্রেইন যাত্রায় স্নান-বাথরুম, খাওয়া-দাওয়া নিয়মমাফিক করতে পারি। এতে স্বাচ্ছন্দ্য বাড়ে, ইউ ডোউন্ট ফীল ইল্ অ্যাট ঈজ। রাতবাতি জ্বেলে, দরজা সিকিওর করে শুয়ে পড়ি। অঙ্গল পৌঁছতে পৌঁছতে ঘুমের মধ্যে আমার ডিনার হজম হয়ে যাবে। ট্রেইনের দুলুনিতে ভাল ঘুম হয়। দরজায় নক্ নক্। নীল আলোয় ঘড়ির সময় পড়তে ব্যর্থ হই। উঠে দরজা খুলি। হালকা সুগন্ধির সঙ্গে দুই মহিলা ভেতরে আসেন। আমার বিছানায় বসতে বলি। বাতি জ্বালব? প্লীজ ডোউন্ট, উই’ল ম্যানেজ। রুবি-রুবাই অঘোরে ঘুমায়। শাড়ির ওপর দিয়ে বড়সড় ঢোল্লা কাফতান গায়ে চড়িয়ে নেন দুজনে। আমি বাইরে চলে যাই সিগ্রেট-লাইটার নিয়ে। ট্রেন ছেড়ে দিল। দরজা ভেজানো। নক্ করে সন্তর্পনে প্রবেশ করি। দরজা বন্ধ করি। শুয়ে পড়ি। ওপর থেকে প্রায় সমস্বরে ওরা ‘শুভরাত্রি’ জানান। আম্মো।

ভোরে ঘুম ভেঙেছে। জানালার বাইরে আঁধার পাতলা হচ্ছে। ট্রেইনের গতি কমেছে। দুলুনি বেড়ে গেছে। শয্যাত্যাগ করে বাইরে গেলাম। কটক এসে গেল! উঠল বাই, তো কটক যাই–এই সেই কটক। গাড়ি থামল। দু’জন যাত্রী নামলেন। কেউ উঠল না এ কামরায়। এখানে মিনিট কয়েক দাঁড়াবে। নেমে চায়ের স্টলে গিয়ে একখুরি চা নিলাম। দাম মিটিয়ে গাড়িতে উঠে এসে আরাম করে চায়ে চুমুক দিলাম। গাওয়া কিংবা ভঁয়সা দুধের স্বাদ পেলাম। পোড়া পোড়া একটু। মেটে খুরির কারণে হতে পারে। ট্রেইন চলতে শুরু করেছে। বিশাল রাজ্য অন্ধ্রপ্রদেশ পেরিয়ে এসেছি। পরের বড় স্টপেজ খড়গপুর। কম্পার্টমেন্টে ফিরলাম। রুবি তোয়ালে টোয়ালে নিয়ে স্নানের ঘরে গেল। ও ফিরলে যাব আমি। ওপরে শায়িত দু’জনের মধ্যে একজনের নাক ফিনফিন, নাকি ঘুরঘুর করে ডাকছে। মনোনিবেশ করলে শোনা যায়। দরজা আধভেজানো রেখে আমিও শবাসনে গেলাম। বিশ্রাম হোক। কোলকাতা নেমে তো বসতে-শুতে পারব না রাত গভীর না হলে। গিয়েই চুন্নুভাইকে ফোনে বলব, আগামীকাল বিকেলের কোনো ফ্লাইটে আমাদের জন্য টিকিট রেখে দিতে। রুবি ফিরল। চমৎকার ব্যবস্থা, সে খুশিতে বাগ্‌বাগ। হুঁ হুঁ, এ শর্মার কথাবার্তায় ভরসা রেখ, বলে আমি বেরিয়ে উল্টোবাগে চললুম।

প্রাতঃকৃত্যাদি, স্নান, শেভ সম্পন্ন করে ঝরঝরে হয়ে ফিরে দেখি, গরম ব্রেইকফাস্ট সাজিয়ে গিন্নী অপেক্ষায়। রুবাই ওর আব্বুর স্টাইলে ডিমের ফ্রাইতে টোস্ট ডুবিয়ে খাওয়া শুরু করেছে। ভাল ঘুম হয়েছে তো, মা? হুঁ-উ-উ, গাড়ির দুলুনি আমার খুব ভাল লাগছে। দোল দোল দুলুনি… ওর গান শুনে অন্ধ্রদেশীয় রমণীরা কুল্‌কুল করে হাসেন। কাম ডাউন এন্ড জয়েন আস, আমি ওদের ডাকি। ধন্যবাদ জানিয়ে ওরা একে একে নিচে নেমে বসলেন। পিঠোপিঠি দুই বোন। দু’জনেই ডাক্তার। চাকরি করেন মেঘালয়ে। এক-দুমাস পরপর দীর্ঘ রেলযাত্রা করে অঙ্গলে এসে মা-বাবাকে দেখে যান। ভাই নেই। আমি আপনাদের ভাই হলাম এখন থেকে, আমার সপ্রতিভ ঘোষণা শুনে ওরা খুশি, অবাক। রুবি আর রুবাইও হাসছে। রুবাই হাসছে সবাইকে সঙ্গ দিতে। গুড গার্ল। আমরা গল্পগুজব করতে করতে এক পরিবারের সবাই একসঙ্গে চলেছি কোলকাতা, মনে হচ্ছিল। শালিনী-নমিতা দু’জনেই হিন্দি, বাংলা বলে তড়বড় করে। ইংরেজি তো ওদের মাতৃভাষার-ই মতো। লেখাপড়া করেছে আগাগোড়া ওই মিডিয়ামে। রুবাই দুই মাসির হাতে খাবার ধরিয়ে দিতে ওরা বাসিমুখে একটু পুরি-তরকারি খেয়ে কফিপান করল। তারপর তোয়ালে সাবান নিয়ে ওয়াটার পয়েন্টের দিকে এগোল।

ট্রেইন ছুটছে। করমণ্ডল এক্সপ্রেস করমণ্ডল উপকূল বরাবর ছুটে উত্তর থেকে দক্ষিণে যায়, আবার উত্তরে ফেরে। কত ছোট ছোট স্টেশনে না থেমে এক্সপ্রেস ছুটছে একবগ্গা টাট্টু ঘোড়ার মতো। ঝাড়সুগুডা–একটি স্টেশন পেরিয়ে গেল ঝড়ের গতিতে। সুনীল গাঙ্গুলির কাকাবাবু রহস্য রোমাঞ্চ সিরিজের কোনো উপন্যাসে পড়া নামটি মনে গেঁথেছিল। কাকাবাবুর গল্প শোনালাম আমার শ্রোতাদের। ডাক্তার বোনেরা ওদের মায়ের হাতে গড়া রুটি পিঠে অর্থাৎ ধোসা আর মেথি ফোঁড়ন দেয়া অপূর্ব স্বাদের সবজি জোর করে খেতে দিল আমাদের। তা খেলামও। পেট পুরেই খেলাম বেশ। উদ্দেশ্য, কোলকাতা-ঢাকার সবাইকে গল্প শোনাব, খাঁটি অন্ধ্রদেশীয় রান্না আমাদের খাইয়েছে অন্ধ্রদেশীয় বোনেরা! শুনে শালিনী-নমিতা দ্বিগুণ খুশি। রুবাই ওর লুডোর গুটি-বোর্ড বের করে মা মাসিদের সঙ্গে খেলায় জমে গেল। ওর আধো-আধো কথা ওদের খুব পছন্দ। মেয়ের কানের চিকিৎসা অতদূর দেশে আমাদের ছুটিয়ে নিয়ে গেছে, শুনে ওরা ইমপ্রেস্‌ড, দুঃখিতও। ওরা যে আবার ডাক্তারও!

আমি মাঝে-মাঝে উঠে গিয়ে ভেস্টিবিউলে রেলকর্মীর জন্য নির্ধারিত গদি আঁটা আসনে বসে ধূমপান করে ফিরছিলাম। খড়গপুর এল, গেল। চলে এলাম বলে। হাওড়া পৌঁছবে গাড়ি ১১:৫০ মিনিটে। ব্যাগ গুছিয়ে রেখেছে রুবি। আমি জিন্স নিয়ে বাথরুমে গেলাম চেইঞ্জ করতে। গাড়ি হাওড়া স্টেশ্যনে ইন্ করল। শালিনীরা বিকেলটা রিটায়ারিং রুমে বিশ্রাম করবে। তারপর কামরূপ এক্সপ্রেসে সওয়ার হবে। আগামীকাল বিকেলে গুয়াহাটি নেমে শিলং যাবে। শালিনী ব্যাগ ঘেঁটে খুঁজেপেতে একটুকরো জরির ফিতে বের করেছে। নমিতা আমার কবজিতে সেই রাখি বেঁধে দিলেন। দুই বোনে মিলে প্রণাম করল আমাদের। নেমকার্ড বিনিময় ঘটেছে ইতোমধ্যে। উভয়পক্ষের বিস্তারিত ঠিকানাপত্র সব তিন-চারটে নোটবই, ডায়েরিতে টোকাটুকি হয়েছে। ঘন পারিবারিক আবহ যাকে বলে! এই হল ভারতীয় নারীর শাশ্বত মহিমা। চোখের জল পড়ল বেশ ক’ফোটা। রুবাই তো শালিনীর কোলে মুখ গুঁজে হাপুস কান্না। এই মাসিকে ঢাকা নিয়ে চল, আব্বু। রুবির হাতে পরিস্থিতি ছেড়ে দিয়ে আমি ভেস্টিবিউলে ব্রাউন ব্রেইক নিতে গেলাম এই অবসরে।

হাওড়া স্টেশ্যনে নেমে আমরা ট্যাক্সি কিউতে দাঁড়িয়েছি। সবাই চুপচাপ, ভাবগম্ভীর। গাড়ি আমাদের সামনে এসে দাঁড়াল। ড্রাইভার সিংজী নেমে সালাম দিলেন। ডিকি খুলে ব্যাগ তুলে মিটার ডাউন করলেন। নিঃশব্দ সবাই সবার সঙ্গে হাত মেলালাম। রুবাইয়ের দু’গালে দুইবোন চুমু খেল। আমরা গাড়িতে উঠে হাত নাড়লাম। সর্দারজী আমার দিকে জিজ্ঞাসু দৃষ্টিপাত করলে শুধু বললাম, হোটেল ইড্ন, কিড স্ট্রীট। হাওড়ার পুল পেরোলাম। একটায় শুন্‌শান কিড স্ট্রীডে পৌঁছলাম। এই রাস্তায় কখনো থিকথিকে ভিড় দেখিনি। চেক্ ইন করে যশোরে চুন্নুভাইকে ফোনে জানালাম, কাল সকালে ফিরছি, ঢাকা ফিরতে চাই। তথাস্তু, বলে ব্যস্ত ব্যবসায়ী ভাইজান ফোন ছাড়লেন। হাতমুখ ধুয়ে, একটু জিরিয়ে নিয়ে খেতে বেরলাম। আমার পেটে তখনো অন্ধ্রপ্রদেশের ধোসা পুরোপুরি হজম হয়নি। ছোট্ট একটি নিরিবিলি রেস্তোরাঁয় ঢুকে চিল্ড বিয়ার চাইলাম আর ফিশফিংগার। ওরা ভাত, মুরগির অর্ডার দিল। চাটনিটা মজার। ভাত খাবে না? মেয়ের প্রশ্নের উত্তরে জানাই, মা, বিয়ার হল আমার ভাত আর ফিশফিঙ্গার মুরগি। রুবাই গম্ভীরভাবে মাথা ওপর-নিচ করল।

বিয়র সেবনের পর হোটেলে ফিরে ঘুমিয়ে পড়ি। আব্বু, ওঠ, নিউমার্কেট যাব তো! রুবাইয়ের ডাকে উঠে বসি, তা তো যাবই। চল। বাথরুম সেরে বেরিয়ে পড়ি আমরা। আস্তে আস্তে হেঁটে যাই। নিউমার্কেটে ঢুকে ফুড জয়েন্টে বসি। চিকেন প্যাটি, আইসক্রীম, রুবির জন্য চা আর আমার জন্য কফি আনতে বলি। ওহ্, মনে হচ্ছে যেন পূর্বাণীর প্যাস্ট্রি শপে আছি! আমার কথা শুনে রুবি ভ্রূ কোঁচকায়। কেন, স্বাদ ঠিক ওইরকম নয় বলছ? আমি আর একটু জোরগলায় প্রশ্ন করি। এবারে রুবি বিব্রত হয়ে বলে, না, না, স্বাদ ঠিকই আছে। কিন্তু কোলকাতায় তুমি ওই প্যাটিজ কোথায় পাবে? ওরে বাবা, এরা তোমার স্পিরিটের খবর পেলে দেশিকোত্তম না দিয়ে ছাড়বে না, মা, যে তোমায় ছাড়ে ছাড়ুক… আমি দেশাত্মবোধক গানে সুইচ করতে মেয়ে হেসে ফেলে, ওর মা উঠে হাঁটা দিতে চায়। আমি গম্ভীর হয়ে অতএব কফিতে চুমুক দিই এবং বলি, তোমাদের কি সব কেনাকাটা আছে, বম্বে ডাইং-এর ওই দোকান আর পাশের ড্রেসেজ এন্ড সারিজ-এ সেরে এস। ওরা একদামে জিনিস বিক্রি করে। আমি এখানে বসে ধোঁয়া ওড়াই, কেমন ?

মা-মেয়ে অনেকগুলো বিগশপার, স্মল শপিং ব্যাগ বয়ে নিয়ে এল। মেয়ে বায়না ধরল, ঘোড়ার গাড়ি চড়বে। নিউমার্কেটের বাইরে তখন কয়েকটি গাড়ি ট্যূরিস্টদের গড়ের মাঠে হাওয়া খাইয়ে আনার জন্য দাঁড়িয়ে থাকত। সুন্দর দেখে বেছে তার একটাতে চড়ে বসলাম। মুখোমুখি চওড়া গদি আঁটা আসন। বেশ হাত-পা ছড়িয়ে বসা গেল। গড়ের মাঠে চক্কর দিয়ে আমাদের হোটেলে ছেড়ে আসতে বল্লাম। সাদা কিস্তি টুপি মাথায় সুর্মাটানা বড় বড় চোখে একপলক আমাদের দেখে নিয়ে খাঁ সাহেব ছপ্‌টি চালালেন, হেঁইয়ো, হুশিয়ার। থ্যাঙ্ক ইউ, মা, তোমার জন্য আমাদেরও এই গাড়িতে চাপার সুযোগ হল। মেয়ে হেসে উঠে হাততালি দিল আনন্দে। হোটেলে পৌঁছে ম্যানেজারকে বল্লাম, কাল সকালে আমাদের ট্যাক্সি লাগবে। হরিদাসপুর নামিয়ে দিয়ে আসবে। আটটায় রওনা দেব। আপনি আমাদের ব্রেইকফাস্ট রুমে সার্ভ করিয়ে দেবেন সাতটায়। ওয়েইক আপ কল এট সিক্স, প্লিজ। রাইট, স্যর। ফর ডিনার, সেন্ড আস সাম মিল্ক, কর্নফ্লেইক্স, টোউস্ট্স, প্লীজ। নৌ এগ্‌জ। হাতমুখ ধুয়ে আরাম করে বসতে খাবার এল। খেয়ে আমরা ঘুমিয়ে পড়লাম।

সকালে উঠে তৈরি হয়ে নাশ্‌তা সেরে ঠিক আটটায় কোলকাতা ছাড়লাম। ছুটির দিন বিধায় ট্র্যাফিক কম। দু’ঘণ্টায় হরিদাসপুর পৌঁছেছিলাম সেদিন, মনে আছে। সাধারণতঃ তিন, সাড়ে তিন, চার ঘণ্টাও লেগে যায়। সীমান্তে কাজকর্ম শেষ করে এপারে এসে গাড়ির খোঁজ করছি। একটি ছেলে এগিয়ে এল। আপনি কি কোলকাতা থেকে এলেন? যশোর যাবেন? হ্যাঁ, আমি বল্লাম, কিন্তু…। আপনার ভাই রোজ গার্ডেনের মালিক চৌধুরী সাহেব গাড়ি পাঠিয়েছেন। ওর কথা শুনে রুবি অবাক, কিন্তু আপনি আমাদের চিনলেন কীভাবে? আপনাদের ছবি দেখে এসেছি বাসায়। বাহ্, ভেরি শার্প। আমি মুগ্ধ হই। গাড়িটা কার? চৌধুরী সাহেবেরই, ভাড়ায় চলে। গুড, ব্যাগ তোল। এক ঘণ্টায় ফাঁকা গ্র্যান্ড ট্রাঙ্ক রোডে গাড়ি হাঁকিয়ে বারান্দিপাড়া পৌঁছে গেলাম। নিচে বেল টিপতে বেণুর বৌ এসে দরজা খুলে দিল। সালাম করল আমাদের। বেণু আমাদের সকলের ছোটভাই। যশোর সদর হাসপাতালে বদলি হয়ে এসেছে সম্প্রতি। যাবার সময় দেখা হয়নি। ও শ্বশুরবাড়ি দিনাজপুর গিয়েছিল তখন বৌ-বাচ্চা আনতে। ওপরে উঠে ভাবিকে সালাম দিলাম। ভাবি বিমানের টিকিট এগিয়ে দিলেন, এই যে তোমাদের টিকিট। ফ্লাইট সাড়ে-পাঁচটায়। এখন স্নানাহার সারো, জিরিয়ে নাও একটু।

রুবাই চাচির আঁচল ধরে ঝুলে পড়ল। চুন্নুভাই-ভাবিও ওকে চক্ষে হারান। তুমুল গল্প চলল কিছুক্ষণ। ভাইজান ফোন করে খবর নিয়েছেন। ভাবি খাবার জন্য তাড়া দিতে জানালাম, পেটে টুকটাক তো খাবার যাচ্ছে আমাদের। সবাই আসুক। একসঙ্গে খাব। ভাইপোরা ফিরল। ওদের বাবাও। রুবার কলেজ থেকে ফিরতে সেই বিকেল হবে। ও আজ খুব বকবে তোমাদের, যখন কলেজ থেকে ফিরে শুনবে তোমরা এইমাত্র বেরিয়ে গেছ, ভাবি আগাম অনুযোগ করলেন। রুবি করুণ মুখে আমার দিকে তাকাল কেবল। আরে, আমার তো অনেকদিন ছুটি বেঁচে গেল। তোমরা চাইলে দু’দিন থেকেও যেতে পারতে। আমার কথা শুনে চুন্নুভাই বললেন, তুমি কাল রাতে যে বল্লে…। আমি হাত তুলে ওকে থামাই। চলেন, খাওয়াদাওয়া সারি। সবাই উঠে হাত ধুয়ে টেবিলে বসি। ভাবির সেই বড়ির সঙ্গে শাক, ওলকপি ভুনা, মুড়োঘণ্ট, খাসির কোরমা, কইমাছের পাতুড়ি–খেয়ে আর শেষ করা যায় না। আরে খাও, গিয়ে প্লেনে উঠবে, নেমে আবার গাড়ি চেপে বাড়ি। খাটনিটা কোথায়? ভাল করে খাও। চুন্নুভাইয়ের কথায় হেসে ফেলি। রাতে আবার ঢাকায় গিয়ে খেতে হবে না? রুবি, রাতে কেবল আলুছানা, ডিমভাজা, মসুর কা দাল আর আচার দিয়ে খাব, কেমন? আমার সাদাসিধে ডিনারের মেনিউ শুনে সে ভাবির দিকে তাকাল, শুনলেন তো? এখানকার ভোজ শেষ না করতেই 
রাতের খাবারের বায়না হল!

সাড়ে চারটেয় বেরিয়ে দশ মিনিটে এয়ারপোর্ট পৌঁছে গেলাম। চুন্নুভাই নিজে গাড়ি চালিয়ে নামিয়ে দিয়ে গেলেন। ৬:১০ মিনিটে ঢাকায় নামলাম। আসগর মিয়া তার থার্ড ফিশারি প্রকল্পের টয়োটা ল্যান্ডক্রুজার নিয়ে হাজির। তোমাকে কে বলল আসতে? আসগর পানমুখে হেসে জানায়, ইউসুফ আলী স্যর। দুপুরে খালি উনিই অফিসে ছিলেন। বাকি স্যরেরা তো সবাই আমেরিকায়! ব্যাগ তোলা হলে রুবি-রুবাই পেছনে ও আমি সামনে উঠে বসে বেল্ট বেঁধে নিলাম। বাড়ি পৌঁছলাম সাড়ে সাতটায়। ইয়াজদানি, শ্যামলী হৈ হৈ করে এসে উঠল, ইস্ ভাবি, রুবাই, ওয়ালীভাই, কতদিন দেখি না আপনাদের। চা হোক!

(শেষ)
</doc>
