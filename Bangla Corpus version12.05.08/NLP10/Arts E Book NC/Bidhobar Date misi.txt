<doc>আর্টস ই-বুক
গোপালচন্দ্র মুখোপাধ্যায়ের ‘বিধবার দাঁতে মিশি (১৮৭৪)’
| ২২ সেপ্টেম্বর ২০১১ ১১:৫৪ অপরাহ্ন

বিধবার দাঁতে মিশি

প্রথম প্রকাশ: ১৮৭৪

গোপালচন্দ্র মুখোপাধ্যায়

(জন্ম-মৃত্যু – অজানা)



গোপালচন্দ্র মুখোপাধ্যায় সম্পর্কে তথ্য বিশেষ পাওয়া যায়নি। জন্ম-মৃত্যু, মা-বাবা, আবাস, পেশা, লেখাপড়া ইত্যাদি জানা যায়নি। বহু বছর যাবত তাঁর কোন বইও আর প্রকাশিত হয় না। বিভিন্ন উৎস থেকে জানা যায় যে গোপালচন্দ্র মুখোপাধ্যায় ‘বিধবার দাঁতে মিশি’ বাদে অন্ততঃ সাতটি বই লিখেছেন। ১৯৮৫ (বাংলা ১২৯২) সালে ‘রাজস্থান’ নামে রাজস্থানের ইতিহাস তার শেষ বই হিসাবে পাওয়া গেছে। এটি দুইখণ্ডে প্রকাশিত হয়। কর্ণেল টড রচিত “Annals and Antiquities of Rajasthan” অবলম্বনে রচিত ‘রাজস্থান (১৮৮৫)’। ‘রাজস্থান’-এর আখ্যাপত্রে লেখকের পরিচয় হিসেবে ‘ভিক্টোরিয়া রাজসূয়’, ‘রাজ-জীবনী (১৮৮২)’, ‘বীরবরণ (১৮৮৩)’, ‘যৌবনে যোগিনী (১৮৮৩)’, ‘পাষাণ-প্রতিমা (১৮৭৭)’ ‘কামিনীকুঞ্জ’ প্রভৃতি প্রণেতা দেওয়া হয়েছে। লক্ষ্যণীয়, ‘বিধবার দাঁতে মিশি’-এর নাম বাদ পড়েছে; যদিও এটি-ই লেখকের প্রথম বই। ১৮৮৩ সালে প্রকাশিত ‘যৌবনে যোগিনী’-এর আখ্যাপত্রে ‘বিধবার দাঁতে মিশি’-এর উল্লেখ ছিলো।

‘ভিক্টোরিয়া রাজসূয়’ ও ‘রাজ-জীবনী (১৮৮২)’ যথাক্রমে রাণী ভিক্টোরিয়া ও তার স্বামী প্রিন্স আলবার্ট-এর জীবনী। কোলকাতায় তখন রাণীকে বলা হতো ‘ভারতেশ্বরী’, এই লেখক তাকে সম্বোধন করেছেন ‘মহামান্যা শ্রীশ্রীমতী ভারতেশ্বরী’ হিসেবে। ‘রাজ-জীবনী’ উৎসর্গ করা হয়েছে ভারতে রাণীর গভর্ণর জেনারেলকে। সেসময়ের উৎসর্গপত্রের নমুনা হিসাবে উৎসর্গপত্রটি সংযুক্ত করা হলো।


‘বিধবার দাঁতে মিশি’ প্রকাশের পরে বাংলা ও ইংরেজি সাময়িকপত্রে রিভিউ প্রকাশিত হয়। চারটি রিভিউর অংশবিশেষ পাওয়া গেছে ‘রাজ-জীবনী’ ও ‘যৌবনে যোগিনী’ বইয়ে প্রকাশিত লেখকের বইগুলির বিজ্ঞাপনে। এখানে সেগুলি যুক্ত করা হলো।

    “অনেকানেক রঙ্গভূমি হইতে আরম্ভ হওয়ায়, এখনকার নাটকগুলিও পূর্ব্বাপেক্ষা কিছু কিছু ভাল হইতে আরম্ভ হইয়াছে। বিধবার দাঁতে মিশি এই নবোৎসহজনিত ফল। এখানি সাবেক উঞ্ছ বাঙ্গালা নাটকের দলে মিশিতে পারে না।” এডকেশন গেজেট।

    “ইহাতে সমাজচিত্রটী সুন্দর হইয়াছে। নামটী শুনিতে ভাল নহে বটে, কিন্তু পুস্তক খানি পড়িয়া প্রীতিলাভ করা যায়।” অমৃতবাজার পত্রিকা।

    “গ্রন্থখানির শিরোনাম পাঠ করিয়া আমরা প্রথমে ভাবিয়াছিলাম, ইহা বিধবা বিবাহ সম্বন্ধীয় নাটক, কিন্তু পাঠ পরিসমাপ্তি হইলে আমাদিগের সে ভ্রম দূর হইল। নাটক খানির প্রস্তাবটী নুতন, মনোরম, উপদেশক, সমাজ-সংস্কারক, সারবিশিষ্ট অথচ বিশেষ হাস্যোদ্দীপক। নাটক খানি পাঠ করিয়া যে আমরা বিশেষ পরিতুষ্ট হইয়াছি, তাহা বলা বাহুল্য। গ্রন্থকারের কল্পনা শক্তির এবং রচনা নৈপুণ্যের উৎকৃষ্টতায় নাটক খানি প্রথম শ্রেণীর মধ্যে পরিগণিত হইতেছে।” হালিসহর পত্রিকা। 

    “We are glad to notice the publication of a very useful Bengali Drama called Bidhobar Daamisi by Gopal Chunder Mookerjee, who endeavors to point out the mainfold evils arising from wine and other dissipatron amongst the enlightened portion of the native community.” Friend of India

গোপালচন্দ্র মুখোপাধ্যায়ের ‘বিধবার দাঁতে মিশি’ এবারে আর্টস ই-বুক হিসেবে প্রকাশিত হলো।</doc>