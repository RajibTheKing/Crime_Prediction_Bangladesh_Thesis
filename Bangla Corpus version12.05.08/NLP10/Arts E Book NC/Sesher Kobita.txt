<doc>আর্টস ই-বুক
রবীন্দ্রনাথ ঠাকুরের ‘শেষের কবিতা (১৯২৯)’
| ১৫ মে ২০১১ ১১:১১ অপরাহ্ন

লেখা ও প্রকাশের দিক থেকে শেষের কবিতা রবীন্দ্রনাথ ঠাকুরের দশম উপন্যাস। রবীন্দ্রনাথ এটি লেখেন ১৯২৮ সালে ব্যাঙ্গালোরে, স্বাস্থ্যোদ্ধারে থাকবার সময়ে। শেষের কবিতা প্রথম প্রকাশিত হয় প্রবাসী’তে, ধারাবাহিকভাবে ভাদ্র থেকে চৈত্র পর্যন্ত। প্রবাসী’র এই সংখ্যাগুলির অধিকাংশের কপি পাওয়া গেছে। প্রবাসী’র কার্তিক ১৩৩৫ সংখ্যায় দু’টি ছবি আছে শেষের কবিতা’র সাথে। এই দু’টি ছবিতে তিনটি চরিত্র দেখা যায়—যোগমায়া, অমিত আর লাবণ্য।



ভাদ্র ও আশ্বিন সংখ্যা পাওয়া যায়নি; পরবর্তি সংখ্যাগুলিতে আর কোন ছবি নেই। কী কারণে পরবর্তি সংখ্যাগুলিতে আর কোন ছবি রাখা হয়নি—সেটি জানা যায় না।

প্রবাসী’তে ধারাবাহিকভাবে শেষের কবিতা প্রকাশিত হবার পরে ইংরেজি ১৯২৯ সালে বই হিসাবে বের হয়। ১৯৪৬ সালে সম্ভবত প্রথম শেষের কবিতা ইংরেজিতে প্রকাশিত হয় Farewell, My Friend নামে। এটি অনুবাদ করেন কৃষ্ণা কৃপালানি (১৯০৭–১৯৯৩), প্রকাশিত হয় লন্ডন থেকে। আরো অন্তত দু’টি অনুবাদের কথা জানা যায়। একটি রাধা চক্রবর্তী’র অনুবাদে Farewell Song এবং অন্যটি হলো The Last Poem, এই অনুবাদটি আনন্দিতা মুখোপাধ্যায়ের।

রবীন্দ্রনাথ ঠাকুরের শেষের কবিতা এবারে প্রকাশিত হলো আর্টস ই-বুক হিসাবে।</doc>