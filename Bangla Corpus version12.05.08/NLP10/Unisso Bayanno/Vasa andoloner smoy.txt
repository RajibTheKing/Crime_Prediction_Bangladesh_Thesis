<doc>ভাষা আন্দোলনের সময় নিয়ে রফিকুল ইসলামের সাক্ষাৎকার
বেবী মওদুদ | ২১ ফেব্রুয়ারি ২০১১ ২:০৯ অপরাহ্ন

[শিক্ষাবিদ ভাষাসৈনিক ও ইউনিভার্সিটি অব লিবারেল আর্টস বাংলাদেশের উপাচার্য অধ্যাপক রফিকুল ইসলাম ১৯৫২ সালে কাছ থেকে ভাষা আন্দোলন দেখেছেন। ভাষা আন্দোলনের ছবি তুলেছেন প্রচুর। এই সাক্ষাৎকারে তিনি সে সময়কার কথা বলেছেন। সাক্ষাৎকারটি দুটি পর্বে শেষ হবে। সাক্ষাৎকারের সঙ্গে পরে ভিডিও লিংক যোগ করা হবে।- বি. স.]


ছবি. মুস্তাফিজ মামুন ২০১০
সাক্ষাৎকার নিয়েছেন: বেবী মওদুদ

বেবী মওদুদ: স্যার কেমন আছেন?

রফিকুল ইসলাম: ভালো।

বেবী মওদুদ: আপনার তো দীর্ঘ দিনের অভিজ্ঞতা। ভাষা আন্দোলন দেখেছেন, গণ আন্দোলন দেখেছেন, তার পরে ছয়দফা আন্দোলন। আপনি তো মুক্তিযুদ্ধের সময়ও ঢাকায় ছিলেন এবং বোধহয় আপনাকে পাকিস্তানের সামরিক বাহিনী জেলেও নিয়ে গেছে।

রফিকুল ইসলাম: হুমম, বন্দি ছিলাম।

বেবী মওদুদ: বন্দি ছিলেন। তো স্যার, আপনার কাছে আমরা আজ ভাষা আন্দোলনের কথা শুনবো যে আপনি ওই সময় কী দেখেছেন?

রফিকুল ইসলাম: আমি ১৯৪৩ সাল থেকে রমনায় ছিলাম। অর্থাৎ বিশ্ববিদ্যালয় এলাকাতেই ছিলাম বলা যেতে পারে। সুতরাং তখন থেকে শুরু করে বিশ শতকের শেষ পর্যন্ত বিশ্ববিদ্যালয়ে আমার জীবন কেটেছে ঢাকা বিশ্ববিদ্যালয় ক্যাম্পাসে। এর মধ্যে যা ঘটেছে প্রায় সবই দেখেছি। ভাষা আন্দোলনের ব্যাপারটা হলো ’৪৮ সালে যখন ভাষা আন্দোলন শুরু হয় তখন সে আন্দোলনের কেন্দ্র ছিল ফজলুল হক হল। তো ’৪৮ সালের ১১ই মার্চ তোমার রাষ্ট্রভাষা দিবস পালিত হলো, সেটা আমি দেখেছি। এই রাষ্ট্রভাষা দিবসের একটু পটভূমিকা বলা দরকার। ’৪৭ সালের ১৫ই আগস্ট পাকিস্তান হলো। ’৪৮সালের ফ্রেব্রুয়ারী মাসের শেষ দিকে করাচিতে পাকিস্তান গণপরিষদের অধিবেশনে প্রধান মন্ত্রী লিয়াকত আলী খান একটা প্রস্তাব আনলেন যে পাকিস্তান গণপরিষদে ইংরেজি এবং উর্দু ভাষা ব্যবহার করা যাবে। তখন কুমিল্লা থেকে নির্বাচিত সদস্য ধীরেন্দ্রনাথ দত্ত তিনি প্রস্তাব আনলেন যে এর সঙ্গে বাংলাও যুক্ত করা হোক। কিন্তু এই বাংলার প্রস্তাবটা প্রত্যাখ্যাত হলো। যার ফলে এই খবর যখন এলো ঢাকায় এবং সঙ্গে সঙ্গেই কিন্তু…

বেবী মওদুদ: প্রতিবাদ হয়, প্রতিবাদ হয় একটা।

রফিকুল ইসলাম: হ্যাঁ, প্রতিবাদ হয় এবং রাষ্ট্রভাষা আন্দোলন প্রথম পর্যায়টা শুরু হয়ে যায়। শুরু হয়ে যায়, ১১ই মার্চ রাষ্ট্রভাষা দিবস রূপে ঘোষিত হয় এবং এই বিশ্ববিদ্যালয় আমতলায় (মানে পুরাতন কলাভবনে) সভার পর এই বিশ্ববিদ্যালয়ের ছাত্ররা ফজলুল হক হলের মধ্য দিয়ে, কার্জন হলের মধ্য দিয়ে। তারপর এদিকে বর্তমান হাউজ– তখনকার চিফ মিনিস্টার খাজা নাজিমুদ্দিনের বাসভবন ছিল। এখানে ছাত্ররা ঘেরাও করে। পুরানো হাইকোর্ট ভবন ঐটাও ঘেরাও করে। এখানে আশেপাশে মন্ত্রীদের বাড়িগুলোও ঘেরাও করে আর সচিবালয় ঘেরাও করে। এই প্রথম কিন্তু সচিবালয় ঘেড়াও হয়।

বেবী মওদুদ: প্রথম ১৯৪৮ সালে ঘেরাওটা কারা করেছিল এবং রাজনৈতিক দলের নেতারা ছিল কি এর মধ্যে?

রফিকুল ইসলাম: তখন তো রাজনৈতিক দল বলতে মুসলিম লীগ। আওয়ামী লীগ তখনও গঠিত হয় নাই। ছাত্রলীগ গঠিত হয়েছে ’৪৮ সালের ভাষা আন্দোলনের পরে। কিন্তু ’৪৮ সালের ভাষা আন্দোলনের পর পর যারা ছাত্রলীগ গঠন করেছিলেন যেমন বঙ্গবন্ধু শেখ মুজিবুর রহমান, নাইমুদ্দিন আহমেদ, শওকত আলী, আজীজ আহমেদ–আরো অনেকে বিভিন্ন জেলা থেকে একজন একজন করে–তারা সবাই ঐ সচিবালয়ের সামনে পিকেটিং করছিলেন। তখন কিন্তু সচিবালয়ের চার দিকে এরকম দেয়াল ছিল না।

বেবী মওদুদ: ফাঁকা ছিল।

রফিকুল ইসলাম: ফাঁকা ছিল। মাঝখানে ইডেন বিল্ডিং আর কিছু টিনসেড তৈরি করা হয়েছিল।

বেবী মওদুদ: সেকেন্ড গেট যেটাকে বলা হতো।

রফিকুল ইসলাম: ওখান থেকেও ঢুকতো এবং ফার্স্ট গেট দিয়ে ঢুকতো। এই অঞ্চলটা ছাত্ররা ঘেরাও করে। ঢাকা বিশ্ববিদ্যালয়ের ছাত্ররা মূলত ছিল। সেখানে তাদের উপরে প্রচন্ড রকম লাঠি চার্জ, কাঁদানে গ্যাস ছোড়া হয়।

বেবী মওদুদ: গ্রেপ্তারও হয়।

রফিকুল ইসলাম: অসংখ্য গ্রেপ্তার হয়। এই দৃশ্যটা দূর থেকে আমি দেখি। আমি তো স্কুলের ছাত্র ছিলাম এবং যেহেতু আমার বাসা রেল কলোনিতে ছিল।

বেবী মওদুদ: আপনি এসে এখানে দেখে ছিলেন।

রফিকুল ইসলাম: হ্যাঁ আমরা দেখেছি যে ছাত্ররা কী করছে। এটা প্রচণ্ড রকম একটা কৌতূহল ছিল এবং আমি বঙ্গবন্ধুকে প্রথম ওখানেই দেখি।

বেবী মওদুদ: আপনি তখন কোথায় পড়তেন স্যার?

রফিকুল ইসলাম: আমি পড়তাম সেন্টগ্রেগরী স্কুলে। বঙ্গবন্ধুকে আমি প্রথম ওখানে দেখি। প্রথম দেখি যে প্রবেশ পথে ওরা মাটিতে শুয়ে বাধা দিচ্ছিল এবং বঙ্গবন্ধুকে দেখেছিলাম শুয়ে পড়তে। তখন আর একটা দৃশ্য দেখেছিলাম যে উনি একজন আহতকে রিক্সা করে মেডিকেল কলেজে নিয়ে যাচ্ছেন। এই দুটো দৃশ্য আমি দেখেছিলাম এবং শুনেছিলাম নাম শেখ মুজিব। এই পর্যন্তই। এই তো গেল ’৪৮ সালে।

বেবী মওদুদ: কিন্তু ’৪৯ সালেও এই দিবস পালিত হয়েছে।

রফিকুল ইসলাম: আমি বলছি, তারপর তো জিন্না সাহেব এলেন। ১৯ থেকে ২১ মার্চের মধ্যে উনি রমনা রেসকোর্সে এবং পরে কার্জন হলে সংবর্ধনা উৎসবে ভাষণ দিলেন। দুই জায়গাতেই প্রতিবাদ হয়েছে। উর্দু শ্যাল বি দ্য স্টেট ল্যাংগুয়েজ অব পাকিস্তান এবং যারা এটার বিরোধিতা করে তারা রাষ্ট্রের দুশমন। এ কথাগুলো উনি বলেছিলেন। রমনা রেসকোর্সের এত বিশাল মাঠ। মাইক্রোফোনের ব্যবহার ছিল অপ্রতুল। হৈ চৈ হওয়ায় জিন্না সাহেবের কথাও কিছু বোঝা যাচ্ছিল না।

বেবী মওদুদ: সভা ভেঙে গেল?

রফিকুল ইসলাম: না সভা ভেঙে যায় নাই, সভা শেষ হয়েছে। উনি ওনার বক্তৃতায় যখন রাষ্ট্রভাষার কথা বলেছিলেন তখন ছাত্ররা ‘নো’ ‘নো’ ধ্বনি দিয়ে তার প্রতিবাদ জানিয়েছে। কিন্তু কার্জন হলে যেটা হলো, তখনকার দিনে কিন্তু সিকিউরিটি এ রকম ছিল না। কার্জন হলে তো নিচতলায় সভা হতো। আমরা ওপরে দাঁড়িয়ে দাঁড়িয়ে দেখছিলাম।

বেবী মওদুদ: আপনি ঢুকতে পেরেছিলেন?

রফিকুল ইসলাম: ভেতরে তো এদিক দিয়ে ঢুকিনি, অন্য রাস্তা দিয়ে ঢুকেছি। দোতলা, তিনতলা যে রেলিংগুলো ছিল ওখান থেকে। ওখানে বিশ্ববিদ্যালয়ের অন্যান্য ছাত্ররাও ছিল। নিচে ছিল সমবেত অনুষ্ঠানে অংশগ্রহণকারীরা আর দর্শকরা ছিল দোতলায় আর তিন তলায়। জিন্নাহ্ সাহেব যখন ইংরেজি ভাষায় তার উর্দু ভাষা সম্পর্কে বক্তব্য দিলেন যে, উর্দু শ্যাল বি দ্য স্টেট ল্যাঙ্গোয়েজ অব পাকিস্তান। এবং যারা এটার বিরোধিতা করে তারা ভারতের চর–ইত্যাদি ইত্যাদি। তখন কার্জন হলে সম্বর্ধনা উৎসবে ‘নো’ ‘নো’ বলাটাই যথেষ্ট ছিল। এই নয় যে এখান থেকে তারা উঠে চলে আসতে পেরেছিল, কিন্তু প্রতিবাদটা ছিল। এটা গেল ’৪৮ সাল ও তারপরে আর একটা জিনিস হলো সেটাও ’৪৮সালের ঘটনা। জিন্নাহ্ সাহেব আসবার আগে ছাত্ররা যাতে আন্দোলন থামায় সেই জন্য খাজা নাজিমউদ্দিন রাষ্ট্রভাষা কর্মপরিষদের সঙ্গে একটা ৯ দফা না ১১ দফা চুক্তিনামায় স্বাক্ষর করেছিলেন যে, পূর্ববাংলা আইন সভায় সুপারিশ করা হবে পাকিস্তান গণপরিষদের কাছে যাতে বাংলাকে পাকিস্তানের অন্যতম রাষ্ট্রভাষা করা হয়। কিন্তু জিন্নাহ্ সাহেবের এই ঘোষণায় ঐ চুক্তিটা নাকচ হয়ে গেল, অর্থহীন হয়ে গেল। তবে ঐ চুক্তির ফলে বঙ্গবন্ধুসহ অন্যান্য ছাত্রনেতা যারা বন্দি হয়েছিল তাদের মুক্তি দেয়া হলো। মুক্তি পেয়েই বঙ্গবন্ধু করলেন কী বিশ্ববিদ্যালয় খেলার মাঠ আছে না, ওখানে একটা পুকুর ছিল–এই পুকুর পারে তিনি একটা ছাত্রসভা করলেন। আমার এখনও মনে আছে এবং তিনি বললেন এই চুক্তি যেটা হয়েছে এটা মানবো না। এটা আন্দোলন থামাবার জন্য। আমরা আন্দোলন চালিয়ে যাবো। সভাশেষে ডিসিশান নিয়ে… জগন্নাথ হল মিলনায়তনে আইনসভার বৈঠক চলছিল এবং সেখানেও কিন্তু প্রচণ্ড লাঠিচার্জ ও কাঁদানে গ্যাস মেরে… এবং তাঁকে আবার গ্রেপ্তার করা হলো। রাষ্ট্রভাষা আন্দোলনের সময় কিন্তু তিনি দু‘বার গ্রেপ্তার হয়েছিলেন। একবার তো ১১ই মার্চ, এর পরে আর একবার।

বেবী মওদুদ: ’৪৯ সালে মনে হয়।

রফিকুল ইসলাম: না ঐ সময়ই দু’বার তিনি গ্রেপ্তার হন। ’৪৯ সালে যেটা হয়েছিল বিশ্ববিদ্যালয়ে নিম্নকর্মচারীদের একটা আন্দোলন ছিল সেখানে যারা নেতৃত্ব দিয়েছিলেন তাদের জরিমানা করা হয়। শেখ মুজিব জরিমানা দিতে অস্বীকার করেন ফলে বিশ্ববিদ্যালয়ে থেকে বহিষ্কৃত এবং আবার গ্রেপ্তার হন। ‘৪৮/’৪৯ সালের মধ্যে তিনি কিন্তু তিন বার গ্রেপ্তার হয়েছেন। দু’বার ছাড়া পেয়েছেন। কিন্তু ৪৯ সালের গ্রেপ্তার হওয়ার পরে আর ছাড়া পাননি। একেবারে ’৫২সালে ফেব্রুয়ারি মাসের শেষ দিকে গিয়ে ছাড়া পান।

বেবী মওদুদ: অনশন করছিলেন ঐ সময়।

রফিকুল ইসলাম:এটা হচ্ছে যে খাজা নাজিমউদ্দিন সাহেব প্রথম তো তিনি পূর্ববাংলার চিফ মিনিস্টার ছিলেন। জিন্নাহ্ সাহেব মারা যাওয়ার পর তিনি গভর্নর জেনারেল হলেন। তবে লিয়াকত আলী সাহেব নিহত হওয়ার পরে তিনি প্রধানমন্ত্রী হলেন এবং ১৯৫২ সালের জানুয়ারি মাসের শেষ দিকে ঢাকার পুরানা পল্টনে মুসলিম লীগ কাউন্সিল অধিবেশনের যে জনসভা হয়, সেখানে তিনি আবার ঘোষণা দিলেন যে উর্দু হবে পাকিস্তানের রাষ্ট্রভাষা। যার ফলে ঐ ১লা ফেব্রুয়ারি থেকে আমাদের স্বতঃস্ফূর্ত আন্দোলন শুরু হয়ে গেল। ৪ঠা ফেব্রুয়ারি প্রথমে আমরা আমতলায় সভা করলাম। বঙ্গবন্ধু কিন্তু তখন জেলখানায়। সভা করলাম এবং সারা ঢাকার শহর আমরা বিক্ষোভ মিছিল নিয়ে প্রদক্ষিণ করলাম।

বেবী মওদুদ: তখন তো আপনি কলেজে চলে এসেছেন।

রফিকুল ইসলাম: ’৫২তে আমি ঢাকা ইউনিভারসিটির ফার্স্ট ইয়ারের ছাত্র এবং ঐ দিনই ৪ তারিখে ঘোষণা করা হলো যে ২১ তারিখে পূর্ববাংলার আইন পরিষদের বাজেট অধিবেশন হবে। ঐ দিন আমরা ২১ তারিখে রাষ্ট্রভাষা দিবসরূপে পালন করবো এবং ঐ আইনসভায় গিয়ে আমরা স্মারকলিপি দেব। আমাদের এই কর্মসূচিকে সফল করার জন্য ১০ কি ১১ই ফেব্রুয়ারি আমরা পতাকা দিবস পালন করলাম এবং আবার সমস্ত ঢাকা শহরে আমরা স্কুল, কলেজের ছাত্র-ছাত্রীদের নিয়ে বিক্ষোভ মিছিল করলাম। বঙ্গবন্ধু ১৫ তারিখ থেকে অনশন করলেন জেলখানায়।

বেবী মওদুদ: না স্যার, আমার মনে হয় উনি হাসপাতালে যখন ছিলেন চিকিৎসার জন্য নিয়ে আসা হয় তখন ছাত্রনেতাদের সঙ্গে দেখাও করেছেন। তার পরে সরকার তাকে আবার হাসপাতালে থেকে জেলে নিল। উনি যখন অনশন করলেন তখন ওনাকে ফরিদপুর জেলে পাঠিয়ে দেয়।

রফিকুল ইসলাম: যাতে ২১ তারিখে এখানে না থাকতে পারে।

বেবী আপা: তখন তো উনি অনশনে খুব কাহিল হয়ে গিয়েছিলেন।

রফিকুল ইসলাম: যাই হোক, তো ‘৪৮ সালের ভাষা আন্দোলনটা মূলতঃ ঢাকা বিশ্ববিদ্যালয়ের ছাত্ররা করেছেন। কিন্তু ’৫২ সালের ভাষা আন্দোলন ঢাকা বিশ্ববিদ্যালয়ের সঙ্গে বিভিন্ন স্কুল কলেজের ছাত্র-ছাত্রীরা যোগ দিয়েছেন। তখন সর্বস্তরের অংশগ্রহণ ছিল না। সর্বস্তরের ছিল ২১ ফেব্রুয়ারির গুলি চলার পর।

বেবী মওদুদ: ১৯৫২ সালে তো ঢাকার শহরের সব ছাত্র-ছাত্রীই ছিল।

রফিকুল ইসলাম: ছিল এবং নুরুল আমিন সরকার তখন ক্ষমতায়। তারা ২০শে ফেব্রুয়ারি সকাল বেলা ১৪৪ ধারা জারি করলো। পর দিন থেকে অর্থাৎ একমাস পর্যন্ত কোনো সভা শোভাযাত্রা বিক্ষোভ কোনো কিছু করা যাবে না। আমরা কিন্তু ঢাকা বিশ্ববিদ্যালয়ে মধুর রেস্টুরেন্টে বসে ঐ ঘোষণা শোনার সঙ্গে সঙ্গে বললাম যে, আমরা ১৪৪ ধারা মানি না। আমরা তখনই একটা ছোট-খাটো শোভাযাত্রা করে ফেললাম এবং শুধু রাজনৈতিক দলগুলোকে নিয়ে একটা সমস্যা হলো ওরা সর্বদলীয় বৈঠক করে তারা ১৪৪ ধারা ভঙ্গ করতে রাজি হল না। কিন্তু আমাদের রাজনৈতিক নেতারা তখন তারা কী করতো কি না করতো ওইটা নিয়ে আমাদের কোনো মাথাব্যথা ছিল না। আমাদের ঢাকা বিশ্ববিদ্যলয়ের ‘৫২ সালের ভাষা আন্দোলনটা কিন্তু শুরু হলো একেবারেই ছাত্র-ছাত্রীদের স্বতঃস্ফূর্ত আন্দোলনে এবং ১৪৪ ধারা ভঙ্গ করার সিদ্ধান্ত রাজনৈতিক নেতারা কি নিচ্ছেন বা নিচ্ছেন না এ নিয়ে আমাদের কোনো মাথাব্যথা ছিল না। কারণ আমরা ডিসাইড করে ফেললাম যে পরদিন আমরা ভঙ্গ করবো এবং সারা রাত ঢাকা হলের একটা রুমে বসে আমরা নানা রকম ফেসটুন ব্যানার এগুলো তৈরি করলাম। ‘রাষ্ট্রভাষা বাংলা চাই’, ‘রাজ বন্দীদের মুক্তি চাই’, ‘১৪৪ ধারা মানি না’ ইত্যাদি ইত্যাদি। আমরা সারা রাত জেগে তৈরি করলাম। সকাল থেকে বিভিন্ন স্কুল কলেজে গিয়ে যেহেতু ১৪৪ ধারা ভাঙ্গা হবে এবং কলা ভবনের প্রবেশের দ্বার বন্ধ তালা মারা… পেছনের দেয়াল টপকে টপকে ছেলে-মেয়েদের সবাইকে নিয়ে আসা হলো। আর ঢাকা ইউনিভার্সিটি আর মেডিকেল কলেজের মাঝখানে একটা ফেনসিং ছিল ঐটা আমরা তুলে ফেললাম। ফলে হলো কী ঢাকা বিশ্ববিদ্যালয়ের মেডিকেল কলেজের সামনে থেকে শুরু করে মেডিকেল কলেজ হোস্টেল এবং ইঞ্জিনিয়ারিং কলেজে পর্যন্ত অর্থাৎ জগন্নাথ হলের উল্টোদিক পর্যন্ত আমাদের যাতায়াত রাস্তা পুরোটা ব্লক–পুলিশ ইপিআর ইত্যাদি ইত্যাদি দ্বারা। কিন্তু এ দিকে ২১ তারিখ সকালে যখন আমাদের সভা শুরু হলো গাজীউল হক সাহেবের সভাপতিত্বে তখন ঐ কেন্দ্রীয় সংগ্রাম পরিষদ থেকে শামছুল হক (আওয়ামী মুসলিম লীগের জেনারেল সেক্রেটারী ছিলেন) এবং তার সঙ্গে ছিল খন্দকার মোস্তাক (বঙ্গবন্ধুর খুনী) এই দুইজন ঐ মিটিং-এ এলেন। শামছুল হক বক্তৃতা করলেন যে, আমরা যেন ১৪৪ ধারা ভঙ্গ না করি এবং শান্তিপূর্ণভাবে যেন আন্দোলন চালিয়ে যাই। আমরা ‘নো’ ‘নো’ করে তাদের বের করে দিলাম মিটিং থেকে। দুজনই ওখান থেকে কলা ভবনের ভেতরে চলে গেল। ওখানে সিদ্ধান্ত হওয়ার সঙ্গে সঙ্গে ১০ জন ১০ জন করে ১৪৪ ধারা ভঙ্গ হতে শুরু করলো। তার পর লাঠি চার্জ, টিয়ার গ্যাস ও গ্রেপ্তার। বিশ্ববিদ্যালয়ের খেলার মাঠে অনেক জনতা এসে গেছে। ওরা ঐদিক থেকে পুলিশের উপর ইট পাটকেল ছুড়ছে। তার মানে হচ্ছে একটা বিশ্ববিদ্যালয় এলাকা বিশ্ববিদ্যালয়ের খেলার মাঠ, মেডিকেল কলেজ হোস্টেল, ইঞ্জিনিয়ারিং কলেজসহ পুরো এলাকাটা একদিকে ছাত্র-জনতা অন্যদিক পুলিশ আর ইপিআর।

বেবী মওদুদ: একদম মুখোমুখি?

রফিকুল ইসলাম: একদম মুখিমুখি সারাদিন ধরে যুদ্ধ চলছে। ওরা যে টিয়ার গ্যাস মারছে তখন কিন্তু বন্দুক দিয়ে মারতো না। আমরা ধরে ধরে এগুলো উল্টো ওদের ওপরে মারতাম। এগুলো সারা দিন চলছে। এর পরে কলা ভবনের ভেতরে ঢুকে পড়লো। ওরা লাঠি চার্জ করছে, কাঁদানে গ্যাস মারছে, তারপর তোমার গ্রেপ্তারও করেছে।

বেবী মওদুদ: তো স্যার ঐ যে ১০জন ১০জন করে বের হচ্ছিল ঐ দৃশ্যগুলো তো আপনি দেখেছেন?

রফিকুল ইসলাম: দেখেছি মানে, আমি ছিলাম ছবি তোলার জন্য। তখন তো আর এখনকার মত মানুষের কাছে ক্যামেরা ছিল না। আমার কাছে একটা ক্যামেরা ছিল। কিন্তু সমস্যা ছিল ক্যামেরায় মাত্র ৮টা ছবি একবারে তোলা যেত। তার পরে রোল চেঞ্জ করতে হতো। ফলে আমাকে একটা অন্ধকার জায়গায় যেতে হতো। তখন আমি ছবি নিচু থেকে তুললাম তারপর দেখলাম যে ১৪৪ দ্বারা ভঙ্গ করতে যাচ্ছে, তখন আমি করলাম কী কলাভবনটা দোতলা ছিল। কিন্তু ঐ দোতলার ছাদে যাবার কোনো সিঁড়ি ছিল না। একটা ফোকোট ছিল ঐটা দিয়ে ঠেলে আমার বন্ধুরা আমাকে উপরে তুলে দিল। আমি উপর থেকে কিছু ছবি তুললাম। খুব বেশি ছবি যে সেদিন তুলতে পেরেছিলাম তা নয়। কারণ যখন গুলি চলে তখন আমার ফিল্ম শেষ। ৮টা ও ৮টা ষোলটা ফিল্ম তোলা… ষোলটার বেশি ছবি তুলতে পারি নাই। যার ফলে গুলি চলার পরে প্রথম যে লাশটা মেডিকেল কলেজের ওয়ার্ডবয়রা এনে রাখলো, সেটা রফিকউদ্দিন আহমেদের লাশ। তার মাথা থেকে মগজ বের হয়ে আসছিল আর বুলেটের সেই ছবিটা আমি তুলতে পারি নাই। সেই ছবিটা আমানুল হক সাহেব তুলেছেন। কিন্তু ঐ লাশটা ওরা গুম করে ফেলে। আবুল বরকত যখন গুলি খায় ওকে আমরা ধরাধরি করে জরুরী বিভাগে নিয়ে এসেছিলাম। ও সঙ্গে সঙ্গে মারা যায় নি। ও রাত্রে অপারেশন থিয়েটারে মারা গেছে এবং ও বলছিল যে পুরানা পল্টনে বিষ্ণুপ্রিয়া ভবনে খবর দেন। ওখানে আমার বোন আর ভগ্নিপতি থাকে। ও কিন্তু ঐ বাড়িতেই থাকতো। আমি কার একটা সাইকেল নিয়ে সেই বিষ্ণুপ্রিয়া ভবনে গিয়ে দেখি যে ওর ভগ্নিপতি নাই। সে অফিসে। ওর বোনের সঙ্গে আমি দেখা করে আমি বাড়িতে খবরটা দিলাম। খবরটা পেয়ে ওর ভগ্নিপতি এসেছিলেন এবং রাত্রে অপারেশন থিয়েটারে বরকত মারা যায়। এবং লাশটা ওরা পেয়েছে যার ফলে বরকতের কবরটা আছে। রফিকউদ্দিনের কবর এবং প্রথম দিন অন্যান্য যারা মারা গিয়েছিল কারো কবর নাই। সব লাশ গুম করে ফেলেছে। একটা রিক্সাওয়ালা মারা গিয়েছিল একটা কৃষক মারা গিয়েছিল। এদের লাশ পাওয়া যায় নি। তো ’৫২ সালে এই দিনে একদিকে পুলিশ ই পি আর আর একদিকে ছাত্র-জনতা–এর মধ্যে সারা দিনই ছিলাম। এমন একটা অবস্থা তখন ফার্স্ট ইয়ারে পড়ি। ভাষার দাবির জন্য গুলি চলতে পারে এটা আমাদের ধারণার অতীত ছিল।

বেবী মওদুদ: মানে এইভাবে যে গুলি চালিয়ে ছাত্রদের হত্যা করবে এটা তো ভাবার বিষয় ছিল না।

রফিকুল ইসলাম: এটা কল্পনার অতীত ছিল এবং কোনো রকম সতর্কীকরণ না কিছু না। গুলিটা করছিল ওরা মেডিকেল কলেজের হোস্টেলের যে মোড়টা ওখান থেকে। তার কারণ হচ্ছে যে অপরাহ্ণে বাজেট অধিবেশন বসার কথা জগন্নাথ হল মিলনায়তনে।

(পরের কিস্তিতে সমাপ্য)
</doc>
<doc>
ভাষা আন্দোলনের সময় নিয়ে রফিকুল ইসলামের সাক্ষাৎকার
শেষ কিস্তি
বেবী মওদুদ | ২৮ ফেব্রুয়ারি ২০১১ ৪:২২ অপরাহ্ন

২১ ফেব্রুয়ারি ১৯৫২: ১৪৪ ধারার মধ্যে মেডিকেল কলেজ প্রাঙ্গণে জমায়েত
ছবি: রফিকুল ইসলাম
সাক্ষাৎকার নিয়েছেন: বেবী মওদুদ

প্রথম কিস্তির পরে

বেবী মওদুদ: মানে এইভাবে যে গুলি চালিয়ে ছাত্রদের হত্যা করবে এটা তো ভাবার বিষয় ছিল না।

রফিকুল ইসলাম: এটা কল্পনার অতীত ছিল এবং কোন রকম সতর্কীকরণ না, কিছু না। গুলিটা করছিল ওরা মেডিকেল কলেজের হোস্টেলের যে  মোড়টা, ওখান থেকে। তার কারণ হচ্ছে যে অপরাহ্ণে বাজেট অধিবেশন বসার কথা জগন্নাথ হল মিলনায়তনে। তখন ঐ যে এমএলএ-রা একজন একজন করে যাচ্ছিলেন ওদের ধরে নিয়ে এসে আমরা মেডিকেল কলেজের ভেতরে গুলিতে-লাঠিতে-টিয়ার গ্যাসে শত শত ছাত্র জনতা আহত এবং লাশ হয়ে পড়ে রয়েছে,  এগুলো আমরা ওদের দেখাচ্ছিলাম। ওরা আবার ওখানে গিয়ে মাওলানা আব্দুর রশিদ তর্কবাগীশ, মনোরঞ্জন ধর, খয়রাত হোসেন, আনোয়ারা খাতুন ওদের গিয়ে বললেন। নুরুল আমীন কিন্তু প্রথমে ছিল না ওখানে। পরে সে যখন আসে অ্যাসেম্বলীতে, সে কিন্তু স্বীকার করে নাই যে গুলি চলেছে। অদ্ভুত ব্যাপার—­­­জগন্নাথ হল থেকে কিন্তু দেখা যায় যেখানে গুলি চলেছে এবং ওরা বলেছে, আপনি মেডিকেল কলেজ হাসপাতালে চলুন, গিয়ে দেখুন ওখানে কি দৃশ্য-মানে এখানে একটা রণাঙ্গণ। কিন্তু নুরুল আমীন যেতে রাজি হয় নাই।

এইভাবে ২১ শে ফেব্রুয়ারি গেল। পরদিন ২২শে ফেব্রুয়ারি এলো। তবে ২১শে ফেব্রুয়ারি রাত্রেই সলিমুল্লাহ মুসলিম হলে মাইক্রোফোন লাগিয়ে বক্তৃতা ও কর্মসূচী দিতে লাগলো জনতার উদ্দেশ্যে। মজাটা হচ্ছে, গুলি চলার পর পরই আমাদের নেতা যারা ছিল তারা আত্মগোপন করলেন। তখন ভাষা আন্দোলনের নেতৃত্বটা গ্রহণ করলো সলিমুল্লাহ হলের অ্যাথলেটিক ক্লাবের সব খেলোয়াড়রা। অ্যাথলেটিক ক্লাবের যে সেক্রেটারি ছিল তার নাম আসাদুল আমিন আসাদ। তিনি খুব ভালো ছাত্র ছিলেন। ফিজিক্স অনার্সে ফার্স্ট ক্লাস এমএসসি’র ছাত্র ছিলেন এবং টেনিস ব্লু পেয়েছিলেন। তার নেতৃত্বে ঐ মুসলিম হল থেকে অ্যাথলেটিক ক্লাবে যারা সদস্য ছিল, তারা নেতৃত্ব দিল। ওদিকে ওরা আর এদিকে মেডিকেল কলেজের ছাত্ররা। অর্থাৎ এই ভাষা আন্দোলনের নেতৃত্বটা প্রথম থেকেই ছাত্র সমাজের কাছে ছিল।

বেবী মওদুদ:: ফজলুল হক হলে ছিল, সেখান থেকে এস এম হলে চলে গেল।

রফিকুল ইসলাম: ফজলুল হক হলে ছিল ১৯৪৮সালে। ১৯৫২ সালের ২২শে ফেব্রুয়ারি সকাল বেলা বিশাল গায়েবী জানাজা হলো। সেখানে শেরে বাংলা এসেছিলেন, আমার মনে আছে। ওখান থেকে আমরা যখন কার্জন হলের সামনে গেছি তখন আবার গুলি।

বেবী মওদুদ: ঐ দিন?

রফিকুল ইসলাম: ঐ দিন, মানে ২২ তারিখে।  এবং গুলি চললো। তখন সবাই দু‘ভাগ হয়ে গেল। আমরা কার্জন হলের দেয়াল টপকে ফজলুল হক হলের ভিতর দিয়ে চলে গেলাম। আমি, হাসান আজিজুর রহমান, গাফফার চৌধুরী,  কয়েকজন আমার বাসায় চলে গেলাম। এই ২২ তারিখে আর একটা অংশ নওয়াবপুরের দিকে গিয়ে  ‘সংবাদ’ পত্রিকা অফিসে আগুন দিল, ‘মনিং নিউজ’ অফিসে আগুন দিল।

বেবী মওদুদ: সংবাদ তখন মুসলীম লীগের পত্রিকা ছিল।

রফিকুল ইসলাম: মুসলীম লীগের পত্রিকা এবং নুরুল আমিনের পত্রিকা ছিল। সারা দিন ধরে এইসব চললো। পুরানো ঢাকায় তখন কিন্তু আর্মি নামিয়ে দিয়েছে। ঢাকা শহরের ঢাকাইয়াদের সঙ্গে পুলিশ, ইপিআর এইভাবে সারাদিন মারামারি চললো।।

বেবী মওদুদ: তখন কি মানুষ দোকান পাট বন্ধ করে  রাস্তায় নেমে গেছে?

রফিকুল ইসলাম: সব মানুষ নেমে গেছে। এই ঢাকাবাসী যারা ’৪৮ সালে আমাদেরকে পিটিয়েছে। ’৫২সালে তাঁরা হাড্ডাহাড্ডি লড়াই করেছে এবং হাইকোর্টের কর্মচারী সফিউর রহমান, তিনি কিন্তু ঐ নওয়াবপুরে গুলিবিদ্ধ হন এবং হাসপাতালে মারা যান। ঐ দিনই, মানে ২২ তারিখ রাত্রে। কাজেই ২১শে ফেব্রুয়ারি শহীদ রফিকউদ্দিনের লাশ গুম, বরকতের লাশ পাওয়া গেছে, কবর আছে। ২২ তারিখে সফিউর রহমানের লাশটা পাওয়া গেছে আর কারো লাশ পাওয়া যায় নাই। একজন রিক্সাওলা মারা গিয়েছিলেন, আবদুল আউয়াল। তঁার লাশ পাওয়া যায় নাই।

বেবী মওদুদ: জব্বার—

রফিকুল ইসলাম: ওরা কেউ ঐ দিন বা কেউ পর দিন হাসপাতালে মারা গেছেন।

বেবী মওদুদ: সালাউদ্দিন নামে কেউ মারা গিয়েছিল?

রফিকুল ইসলাম: না, সালাউদ্দিন নামে কেউ মারা যায় নাই। রফিক উদ্দিন নামে মারা গেছে, ঐ নামটা ভুলে আজাদ পত্রিকায় ভুলে সালাউদ্দিন নামে ছাপা হয়েছে। আজাদ পত্রিকা একটা টেলিগ্রাম ইস্যু বের করেছিল।  এইসব ঘটনা  চলে তোমার ২২ তারিখ-২৩ তারিখ; দুই দিনই ঢাকা শহরে লড়াই চলে।

বেবী মওদুদ: এ আন্দোলনটা কি তারপরে ঢাকার বাইরেও ছড়িয়ে যায়?

রফিকুল ইসলাম: একেবারে বিদ্যুৎ গতিতে, প্রায় সারা বাংলাদেশে। বেতার বন্ধ হয়ে যায়, রেলওয়ে বন্ধ হয়ে যায়।  সে একটা অদ্ভুত ব্যাপার। পাকিস্তান হলো মাত্র কয়দিন হলো, তার মধ্যে এই ঘটনা! তারপর যেটা হলো—তোমার ২৩ তারিখ, রাতারাতি মেডিকেল কলেজের ছাত্ররা দশ ফুটেরও উঁচু একটা  শহীদ স্মৃতি স্তম্ভ তৈরী করে ফেলে। পরদিন সকাল বেলা থেকে ওটা বাঙালির তীর্থক্ষেত্র হয়ে গেলো। শত শত  লোক আসছে, ফুল দিচ্ছে। একজন মা একটা বাচ্চা মেয়েকে ধরে ওখানে এলেন। তার হাতে ফুল ছিল না, তখন এত ফুল পাওয়া যেত না। তিনি তার গলার হার খুলে দিয়ে দিলেন। এইভাবে চললো পুরো ২৪, ২৫, ২৬—তিন দিন এবং এই তিন দিনে কিন্তু তোমার এই যে আন্দোলন এবং আন্দোলনের শেষে শহীদের স্মৃতিতে এসে ওখানে শ্রদ্ধাজ্ঞাপন—এটা চললো। এই দৃশ্য দেখা আমাদের জন্য একটা অভুতপূর্ব ব্যাপার ছিল। আমাদের শহীদ মিনার বা শহীদ স্মৃতি স্তম্ভ ও তাদের প্রতি শ্রদ্ধা নিবেদন এই ধরনের রাজনৈতিক আনুষ্ঠানিকতা ছিল না। আর এটা রাজনৈতিক আনুষ্ঠানিকতার চেয়ে বেশী ছিল অন্তরের আবেগ।  যাঁরা আমাদের ভাষার জন্য প্রাণ দিয়েছে এবং যেখানে প্রথম বাঙালির রক্ত পড়েছে—ঠিক সেইখানে শহীদ মিনারটা তোলা হয়েছিল। এখন শহীদ মিনারটা যেখানে তার একটু পাশে।

বেবী মওদুদ: এরপর তো স্যার শহীদ মিনার বার বার তারা ভেঙ্গেছে?

রফিকুল ইসলাম: ঐ ২৬ তারিখ রাতে আর্মি পাঠিয়ে শহীদ মিনার গুঁড়ো করে দিয়ে শহীদ মিনারের ইট-বালি-সুরকি, সমস্ত কিছু উঠিয়ে ট্রাকে করে নিয়ে চলে যায়। তখন আমরা কি করলাম একটা কালো কাপড় দিয়ে জায়গাটা ঘেরাও করলাম। একটা জিনিস ওরা নেয় নি বা ওদের চোখে পড়ে নাই। সেটা হলো মেডিকেল কলেজের ব্যারাকের (সেই ব্যারাকগুলো এখন নাই) বেড়ার মধ্যে একটা পোস্টার ছিল, তাতে শহীদের রক্ত দিয়ে লেখা ছিল ‘বীরের এ রক্তস্রোত, মাতার এ অশ্রুধারা, এর যত মূল্য সে কি ধরার ধূলায় হবে হারা?’। ঐ টার নিচে আমরা কালো কাপড় দিয়ে ঘিরে একটা প্রতীকী শহীদ মিনার তৈরী করলাম। তুমি বিশ্বাস করো যে আমাদের ৫৩, ৫৪, ৫৫, ৫৬ এই চার বছর অর্থাৎ এই শহীদ মিনার তৈরী না হওয়া পর্যন্ত ঐটাই আমাদের শহীদ মিনার ছিল এবং ঐ শহীদ মিনার ভাঙ্গার পর আলাউদ্দিন আল আজাদ কবিতা লিখলেন–‘স্মৃতির মিনার ভেঙ্গেছে তোমার …….’।

বেবী মওদুদ: ঐ সময়, মানে ‘৫৩ থেকে তো আপনারা এইখানে মিছিল করে শহীদদের মাজার—বরকতের—জিয়ারত করতেন?

একুশে ফেব্রুয়ারি ১৯৫৩: পুরান ঢাকা কলেজ প্রাঙ্গনে ইডেন কলেজের বিজ্ঞান বিভাগের ছাত্রীদের স্মৃতিস্তম্ভ নির্মাণ
ছবি: রফিকুল ইসলাম

রফিকুল ইসলাম: ’৫৩ থেকে আমার শহীদদের মাজারে গিয়ে ছবি তোলা আছে। তখন কবর বাধাই হয় নাই। কবরে গিয়ে ফুল দেয়া, কালো ব্যাচ পরে খালি পায়ে এসে বিশ্ববিদ্যালয়ে কালো পতাকা উত্তোলন করা, সমস্ত ভবনে কালো পতাকা উত্তোলন করা এবং সন্ধ্যায় অনুষ্ঠান করা হতো। ’৫৩সালে ঢাকা কলেজের ছাত্ররা আর ইডেন কলেজের ছাত্রীরা পুরানো ঢাকা কলেজের প্রাঙ্গণে এক শহীদ মিনার বানালো। আর সেটা ঢাকা কলেজের প্রিন্সিপাল শামসুজ্জামান চৌধুরী এবং ইডেন কলেজের প্রিন্সিপাল মিসেস ফজিলাতুনেসা দোহা আর ঢাকা কলেজের অধ্যাপক আহাসান আহমেদ আসক পুলিশ নিয়ে এসে ভেঙ্গে দিল। সন্ধ্যায় ব্রিটেনিয়া সিনেমা হলে ঢাকা কলেজের ছেলেরা শহীদ দিবসের প্রথম সাংস্কৃতিক অনুষ্ঠানের আয়োজন করলো, আতিকুল ইসলামের নেতৃত্বে। আতিকুল আমার প্রয়াত ভাই, রবীন্দ্রসঙ্গীত শিল্পী ছিল। সেখানে প্রথম আবদুল লতিফের সুরে আবদুল লতিফের নেতৃত্বে আবদুল গাফফার চৌধুরী’র লেখা ‘আমার ভাইয়ের রক্ত রাঙানো একুশে ফেব্রুয়ারি’ গানটা তাঁরা গাইলো। ফলে ওরা দশজন বহিষ্কার হয়ে গেলে কলেজ থেকে। আর আমার ভাইতো চলে গেল, সাত দিনের ভিতরে  দেশ ছেড়ে চলে গেল। তা না হলে গ্রেপ্তার হয়ে যেত। যাই হোক আসাদুল আমিন তো মানসিক ভারসাম্য হারিয়ে ফেললো। ওকেও  বর্ডার পার করে দেওয়া হলো। কোলকাতায় কয়েক বছর চিকিৎসার পর সুস্থ হয়ে দেশে এসেছে। মানে এমন একটা পরিস্থিতি ছিল।

শান্তিনগরে রাষ্ট্রভাষা সংগ্রাম পরিষদের একটা সভা ওরা করার চেষ্টা করেছিল মার্চের প্রথম দিকে। কি করে পুলিশ খবর পেয়ে ওদের সবাইকে ধরে নিয় গেল। আর নারায়ণগঞ্জে একটা ঘটনা ঘটেছিল সেটা উল্লেখ করতে হয়। নারায়ণগঞ্জ মর্গান স্কুলের হেডমিস্ট্রেস ছিলেন মমতাজ বেগম। তিনি ভাষা আন্দোলনের কর্মী ছিলেন। তাকে পুলিশ যখন গ্রেপ্তার করে নিয়ে আসে, তখন চাষাড়া রেলগেটে গাছ ফেলে জনতা বাধা দেয় এবং সেখানে সারা দিন জনতা আর পুলিশের মধ্যে সংঘর্ষ চলে। মমতাজ বেগম’কে ওরা দেড় বছর জেলে আটকে রেখেছিল। নুরুল আমিন আর একটা শয়তানি করেছিল, নারায়ণগঞ্জে নিজেরা গুলি চালিয়ে এক পুলিশকে মেরে, একটা আনসারকে আহত করে সেটার দোষ ভাষা আন্দোলনকারীদের উপরে দিয়ে ওদের ঢাকায় এনে রাষ্ট্রীয় মর্যাদায় দাফন করে। ওদের পরিবারকে ক্ষতিপূরণ দেয়। নারায়ণগঞ্জে নাকি ভারতের পক্ষে  স্লোগান দেয় এবং এরা  ভারতের অনুচর এটা প্রমাণ করার জন্য একটা পুলিশকে ওরা মেরে ফেললো। নারায়ণগঞ্জের এই দু’টি ঘটনা—মমতাজ বেগমকে গ্রেফতার নিয়ে যে প্রতিবাদ আর পুলিশ হত্যা এটা বলতেই হবে।

বেবী মওদুদ: ওরা দেখাতে চেয়েছে ভারতীয়রা এসে এটা করেছে?

রফিকুল ইসলাম: হ্যাঁ

বেবী মওদুদ: এটা তো স্যার ওদের প্রেসনোটেও ছিল?

রফিকুল ইসলাম: প্রেসনোটে ছিল। তারপর তোমার মর্নিং নিউজেও তো একথাই লিখছিল যে কোলকাতা থেকে মেয়েরা এসে এখানে এসব করেছে। সব মিথ্যা প্রচারণা। এটা যে একটা স্বত:স্ফূর্ত ছাত্র-জনতার আন্দোলন এবং আমরা যারা এই আন্দোলনে তখন ছিলাম, আমরা ফার্স্ট ইয়ারে পড়ছি। তখন কোন ছাত্র প্রতিষ্ঠান ছিল না। ছিল শুধু সংস্কৃতি সংসদ। প্রথম ভাষা আন্দোলনের পরে ছাত্রলীগ গঠিত হয়। দ্বিতীয় ভাষা আন্দোলন, ’৫২ সালের ভাষা আন্দোলনের পর ছাত্র ইউনিয়ন হয়। সংস্কৃতি সংসদে আমরা মূলত গণনাট্য ও গণসংগীত করতাম। কিন্তু বাংলা ভাষার আন্দোলনটা ছাত্র সমাজের একটা স্বতঃস্ফূর্ত আন্দোলন ছিল। বললাম না যে যখন গুলি চললো, তারপরে নেতৃত্ব দিল মুসলিম হলের অ্যাথলেটিক ক্লাবের সদস্য, মেডিকেল কলেজের ছাত্ররা।

বেবী আপা: মূল ছাত্ররা তখন আন্ডারগ্রাউন্ডে চলে গেছে?

রফিকুল ইসলাম: হ্যাঁ নেতারা তো আন্ডারগ্রাউন্ডে চলে গেছে। কেউ পালিয়ে গেছে। তবে ভাষা আন্দোলনটা চলেছে কিন্তু ‘৫২এর গুলি চলার পর থেকে। আগে তো ১১ মার্চে রাষ্ট্রভাষা দিবস পালিত হয়েছে। ১৯৫২ থেকে শুরু করে  ’৫৩, ’৫৪, ’৫৫ পর্যন্ত  ২১শে ফেব্রুয়ারিতে আমাদের রাষ্ট্রভাষা দিবস রূপে পালন হলো । ২১শে ফেব্রুয়ারি যে একটা প্রাতিষ্ঠানিক রূপ লাভ করলো এটা কিন্তু ঐ ’৫৩সাল থেকে। কালো পতাকা উত্তোলন, কালো ব্যাচ পরা, মিছিল করা, খালি পায়ে শোভাযাত্রা করে গিয়ে ফুল দেওয়া, শহীদ মিনার তৈরী করা; কত শহীদ মিনার যে দেশে তৈরী হয়েছে!

বেবী মওদুদ: এখনও স্যার আমি দেখি ঢাকা শহরের অলিগলিতে এরকম ইট ও কঞ্চি দিয়ে শহীদ মিনার বানায়, ফুল দেয়।

রফিকুল ইসলাম: এবং শহীদ মিনারের ব্যাপারটা এখন এমন হয়ে গেছে যে এটা এখন মূর্ত না, বিমূর্ত হয়ে গেছে। যে বিদেশে যাচ্ছে…, লন্ডনে গিয়েও একটা শহীদ মিনার করছে।

বেবী মওদুদ: জাপানেও হয়েছে।

রফিকুল ইসলাম: জাপানে হয়েছে, সিডনিতে হয়েছে—পৃথিবীর কত দেশে হয়েছে।

বেবী মওদুদ: যেখানেই বাঙালি আছে সেখানেই হয়েছে এবং সেখানেই এই দিবসটা পালিত হচ্ছে।

রফিকুল ইসলাম: শিলচরে যে বাংলা ভাষা আন্দোলন হয়েছে তাতে ১৯৬১সালে মারা গেছে মহিলাসহ এগারো জন। করিমগঞ্জে বাংলা ভাষা আন্দোলন হয়েছে ১৯৭২ সালে। সেখানেও মারা গেছে তিন চার জন। তারপরে আবার হয়েছে ’৮৬ না ’৮৭ সালে ভারতের আসাম অঞ্চলে। এই যে বাংলা ভাষাভাষী অঞ্চলে, বায়ান্নর ভাষা আন্দোলনে তারা উদ্বুদ্ধ হয়ে যে আন্দোলন করছে তার ফলে ওখানে বাংলা ভাষার অস্তিত্ত্ব রক্ষা পেয়েছে। এটা কিন্তু অনেকেই জানে না।

বেবী মওদুদ: স্যার, ’৫৪ সালে যুক্তফ্রন্ট সরকার এসে তারপরে…

রফিকুল ইসলাম: ১৯৫৫ সালে কিন্তু আবার বাধা দিয়েছিল ২১শে ফেব্রুয়ারি পালনে। তখন যুক্তফ্রন্ট মন্ত্রীসভা ভেঙ্গে গেছে।

বেবী মওদুদ: যুক্তফ্রন্ট মন্ত্রীসভা যখন ছিল তখন কি তারা কিছু করতে পারে নি।

রফিকুল ইসলাম: এর মধ্যে আমরা একটা সাহিত্য সম্মেলন করেছিলাম ’৫৪সালে।  শহীদ দিবসটা ঘোষিত হয়েছে। কিন্তু যুক্তফ্রন্ট মন্ত্রীসভা ভেঙ্গে দিল। তারপর যখন আবু হোসেন সরকারের নেতৃত্বে সরকার গঠিত হলো, ওরা যখন যুক্তফ্রন্টের সৈনিক ছিল তখনই শহীদ মিনারের ভিত্তি প্রস্থর স্থাপিত হয়। ১৯৫৫ বাংলা একাডেমির অর্ডিন্যান্স জারি হয়। কিন্তু ১৯৫৭ সালে যখন আওয়ামী লীগ ক্ষমতায় আসে তখন কিন্তু শহীদ মিনার তৈরী শেষ করতে পারে নি, হামিদুর রহমান সাহেবের নকশা অনুসারে এই ’৫৭ বা ‘৫৮ সালে। কিন্তু আইউব খান ক্ষমতায় এসে এদের বের করে দেয়। শহীদ মিনার অসম্পূর্ণ থেকে যায়। কিন্তু হামিদুর রহমানের অরিজিনাল নকশাটি কোনও দিনই হয় নাই। ’৬৩ সালে যখন শিক্ষা দিবস নিয়ে শিক্ষা আন্দোলন শুরু হয়, তখন ছাত্রদের শান্ত করার জন্য এই শহীদ মিনারের কাজটা শেষ হয়। ১৯৬৩ সাল থেকে আমরা এই শহীদ মিনারে পালন করেছি। ১৯৬৯-এর গণ আন্দোলনের সময় এই শহীদ মিনার আবার মনে হয় যেন নতুন করে জাগ্রত হলো। কোন একটা লাশ পড়লে এখানে নিয়ে আসা হতো। সেখানে গায়েবী জানাজা হতো, তারপরে আজিমপুর গোরস্থানে নিয়ে যাওয়া হতো। ’৬৯-এ যাঁরা…,আসাদ যখন গুলি খায় তাঁকেও এখানে আনা হয়েছে। মানে এটা একটা অদ্ভুত ব্যাপার হয়ে গেল যে শহীদ হলেই তাঁকে এখানে আনা হতো। যে কোন আন্দোলন, যে কোন সংগ্রামের একটা প্রতীক হয়ে গেল এবং বঙ্গবন্ধু আগরতলা থেকে বেরিয়ে এলেন, আমার মনে আছে ২২ ফেব্রুয়ারি  উনি ছাড়া পেলেন। শহীদ মিনারে আসলেন রাতে। তার পরে ’৭০-এর নির্বাচনের আগে যে ২১শে ফেব্রুয়ারিটা হল মশালের আলোতে। বঙ্গবন্ধু একটা মশাল শোভাযাত্রা করেছিলেন। সেই মশালের শোভাযাত্রায় বঙ্গবন্ধু যে শফথ নিলেন যে বাংলার মানুষের সঙ্গে কোন দিন আমরা বিশ্বাসঘাতকতা করবো না । কাজেই এই শহীদ মিনার কতখানি গুরুত্বপূর্ণ, এর প্রতীকী যে ব্যঞ্জনা—এটা শহীদ মিনার থাকুক বা না থাকুক আমাদের কাছে বিশাল আবেগময়। যেমন ’৭২সালে শহীদ মিনার ছিল না।
২১ ফেব্রুয়ারি ১৯৫৩: ঢাকা বিশ্ববিদ্যালয়ের ছাত্রীদের প্রভাতফেরি
ছবি: রফিকুল ইসলাম

বেবী মওদুদ: তখন তো আমরা ভাঙ্গা শহীদ মিনারেই গিয়েছি।

রফিকুল ইসলাম: আবার ’৭৩সালে তৈরী হলো… কাজেই শহীদ মিনারটা এমন একটা অদ্ভুত ব্যাপার হয়ে দাঁড়িয়েছে। সবাইকে এখানে আসতেই হয়।

বেবী মওদুদ: এটা আমার মনে হয় স্যার, আজকের প্রজন্মকেও এটা জানতে হবে।

রফিকুল ইসলাম: হ্যা প্রত্যেক বছর যে ২১শে ফ্রেব্রুয়ারিতে বাবা-মা ছেলে-মেয়েদের হাত ধরে নিয়ে যায়,  একটা ফুল দেয়। এটা তো ওদের মধ্যে একটা মন্ত্রের মতো কাজ করে বাকি জীবন। নইলে কোথায় রফিক আর কোথায় সালাম, কানাডায় বসে প্রস্তাব করছে জাতিসংঘের কাছে যে ২১শে ফ্রেব্রুয়ারিকে আন্তর্জাতিক মাতৃভাষা দিবস রূপে ঘোষণা দেওয়া হোক। এটা কি করে বলে তারা!

বেবী মওদুদ: তারা তো না বললেও পারতো…!

রফিকুল ইসলাম: তারা তো এই দেশ ছেড়ে চলে গেছে কানাডায়। কিন্তু তাদের অন্তরে রয়ে গেছে। অন্তরে তাদের একুশ আছে, অন্তরে তাদের একাত্তর আছে। আর ২১ থেকে ’৭১ তো একটা রক্তাক্ত ধন তাই না।  আমাদের ’৫২, ’৬২র শিক্ষা, ’৬৬র স্বাধিকার, ’৬৯ গণ অভ্যুথান, ’৭০ নির্বাচন, ’৭১অসহযোগ ও মুক্তিযুদ্ধ, এই যে এত ধারাবাহিকতা  এত দ্রুত ঘটনাগুলো ঘটে গেছে এবং ক্রমশ এটা উত্তরোত্তর এত বৃদ্ধিপ্রাপ্ত হয়েছে । সমস্ত দেশ এমনভাবে বঙ্গবন্ধুর নেতৃত্বে সম্পৃক্ত হয়েছে  এবং ২৫শে মার্চ কালো রাত্রিতে পাকিস্তানি সশস্ত্র গণহত্যা শুরু করার পর সমস্ত দেশ  যেভাবে একাত্ম হয়েছে—বাঙালি জাতির হাজার বছরের ইতিহাসে কোথাও এই ধরনের ঘটনা নেই। আমরা হাজার বছর ধরে বহিরাগতদের দ্বারা  শাসিত হয়েছি, শোষিত হয়েছি, নির্যাতিত হয়েছি, জাতিগত নিপীড়নের শিকার হয়েছি এবং দরিদ্র থেকে দরিদ্রতর হয়েছি এবং বিদেশি ভাষা দ্বারাও আমরা শাসিত হয়েছি। কিন্তু আমরা ফিরে দাঁড়িয়েছি ’৫২ সালের ২১শে ফেব্রুয়ারিতে। তারপরে আর আমরা পেছনে তাকাই নাই। যতক্ষণ পর্যন্ত না এদেশ স্বাধীন হয়েছে। যতক্ষণ পর্যন্ত আমাদের সংবিধানে তৃতীয় অনুচ্ছেদে এই বাক্যটি সম্পৃক্ত না হয়েছে যে প্রজাতন্ত্রের রাষ্ট্রভাষা বাংলা। খুব সংক্ষিপ্ত কিন্তু অত্যন্ত স্পষ্ট, এর মধ্যে কোন রকম অস্বচ্ছতা নেই।

বেবী মওদুদ: আজকে তো আমরা ভাষা আন্দোলনের স্মৃতি নিয়ে আলাপ করলাম। সব শেষে আপনার কাছে আমার একটা প্রশ্ন থাকবে যে—সেই ভাষা আন্দোলনের পর আমরা দেশ স্বাধীন করলাম, তারপর এই যে মাতৃভাষা আন্দোলন যেভাবে হয়েছে, সরকারি বেসরকারী কাজকর্মে এবং আমাদের জীবনের সর্বত্র যে বাংলা ভাষার ব্যবহার কি হয়েছে…?

রফিকুল ইসলাম: না, সেটা হয় নি। যেমন, একটা উদাহরণ দেই। সংবিধানের অবিভাবক কে ? উচ্চতর আদালত, সংবিধানে আছে প্রজাতন্ত্রের রাষ্ট্রভাষা বাংলা। আমরাতো আশা করবো আমাদের উচ্চতর আদালত এটা কার্যকর করার জন্য কিছু একটা ব্যবস্থা নিবেন।

বেবী মওদুদ: এখন স্যার ব্যাংকের সমস্ত কাজ করার জন্য কম্পিউটার ……

রফিকুল ইসলাম: ব্যাংক ছাড়াও শিক্ষা প্রতিষ্ঠানগুলো ধরো; শিক্ষা প্রতিষ্ঠানগুলোতে বাংলা ভাষা যে পড়ানো হয়—আঞ্চলিক বাংলা। তারপর এই যে বেসরকারী ইংরাজি মাধ্যম স্কুল, কলেজ, বিশ্ববিদ্যালয় আছে, এখন আমার বিশ্ববিদ্যালয় বাংলা বাধ্যতামূলক করেছি। অধিকাংশ বিশ্ববিদ্যালয়ে বাংলা ভাষার কোন প্রবেশাধিকারই নেই।

বেবী মওদুদ: বাংলা বিষয় রাখতে হবে।

রফিকুল ইসলাম: অধিকাংশতেই নাই। বাংলা বিষয় থাকলে কয়জন ছেলেমেয়ে পড়তে যাবে। যেসব কলেজ বা বিশ্ববিদ্যালয়ের মাধ্যম ইংরাজী তাদের জন্য তো বাংলা ভাষাটা বাধ্যতামূলক করা উচিত। এখানে চার লেভেলে পরীক্ষা হয়। ‘এ’ লেভেলে ১০০ মার্ক বাংলা আছে। যেখানে নাই, সরকারের উচিত ব্রিটিশ কাউন্সিলকে বলা যে, তোমরা হয় এ লেভেলে ১০০ মার্ক বাংলা ঢোকাও—আগে কিন্তু এটা ছিল—ক্লাস নাইনে বাংলাদেশে আমরা এলাউ করবো না। সবচেয়ে ক্ষতিকর কাজ হচ্ছে যে ইলেকট্রনিক মিডিয়াতে সিরিয়ালে যে ভাষা ব্যবহৃত হচ্ছে এগুলো প্রমিত বাংলাও নয়, কোন অঞ্চলের উপ-ভাষাও নয়। চট্টগ্রামের না, ঢাকার না, সিলেটের না—কোনো অঞ্চলের নয়। এটা একটা জগাখিচুড়ি করে বাংলা ভাষাটাকে বিকৃতির চরমে নিয়ে গেছে। আমাদের বাংলা ভাষা এমন একটা সুন্দর ভাষা এবং একটা পরিমার্জিত ভাষা সেটা অমার্জিত অশ্লীল ভাষায় রূপান্তর করার একটা চক্রান্ত ঐ পাকিস্তনি আমলে একবার হয়েছিল। এখন আবার হচ্ছে।

বেবী মওদুদ: স্যার আপনার কাছে আমরা কৃতজ্ঞ যে আমরা সেই সময়কার ইতিহাস—যেটা আমাদের তরুণ প্রজন্মের জানা উচিত এবং বার বার আমাদের সেই ইতিহাস জানতে হবে সেই ইতিহাস পড়তে হবে; আপনার কাছে আমরা কৃতজ্ঞ যে, অনেক কিছু শুনলাম আপনার দীর্ঘ জীবনের অভিজ্ঞতার কথা।

রফিকুল ইসলাম: তোমাকেও ধন্যবাদ যে, আমি কিছু কথা বলার সুযোগ পেয়েছি।
</doc>