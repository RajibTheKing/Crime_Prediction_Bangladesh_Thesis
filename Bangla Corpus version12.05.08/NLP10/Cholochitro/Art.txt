<doc>আর্ট, রিয়ালিটি আর ডিজিটালের চক্করে বাংলা সিনেমা
রাজীব আহমেদ | ১৪ জুন ২০০৯ ১:৩২ অপরাহ্ন
ডিজিটাল ফর্ম্যাটের ছবি ডুবসাঁতার; পরিচালক ছবিটিকে ‘ডিজিটাল মুভি’ হিসাবে পরিচয় করিয়ে দিতে চাইছেন।
পঞ্চাশোর্ধ কোনো এক কবীর সাহেব (বা অন্য কোনো সাহেবও হতে পারেন। তবে সাহেব হতে হবে।) এখন আর সিনেমা হলে মুভি দেখতে যান না। বয়সটা বোধহয় এক্ষেত্রে বড় সমস্যা নয়। তার মধ্যবিত্ত মন তাকে বলে: কবীর, এখন আর সিনেমা হলে যাইও না। ওখানে এখন রিকশাঅলারা যায়—হলের পরিবেশ বলে কিছু নেই আর। মুভিগুলো তো যাচ্ছেতাই। অশ্লীলতায় ভরা, স্থুলতায় ভরা, কদর্যে ভরা। এদেশের আর কিছুই হবে না, কবীর।
অর্ধেকেরও বেশি সিনেমা হল আজ বন্ধ হয়ে আছে। কিছু কিছু হল টিকে আছে এক টিকেটে দুইটি বিদেশী ছবি দেখিয়ে। এ সময়ে দরকার ছিল একটি মুভমেন্টের–সেটা হলো মেইনস্ট্রিম মুভিকে বাঁচিয়ে রাখার মুভমেন্ট। যেমনটা হলিউড ঠেকাতে তৈরি হয়েছিল ফ্রেঞ্চ নিউ ওয়েভ। আমরা কেউ ওদিকে নজর দেই না। আমরা ধরেই নিয়েছি ওটা যাওয়ার মতো জায়গা না—আমাদের মতো এলিটদের জায়গা ওটা না।
কিন্তু তিনি কি মুভি দেখা বাদ দিয়েছেন? না তা নয়;তিনি এখন ডিভিডিতে মুভি দেখেন, স্যাটেলাইট চ্যানেলগুলিতে মুভি দেখেন। মুভি দেখার মাধ্যম এবং পরিবেশটা পাল্টে নিয়েছেন নিজের মতো করে। তার সামনে এখন অপশন অনেক বেশি, নিজের ইচ্ছামতো মুভিটা নিয়ে গবেষণাও করতে পারছেন। এই তো সেদিন ঐশ্বর্য রাইয়ের একটা নৃত্যদৃশ্য (কজরা রে…) দেখে রীতিমতো উত্তেজিত হয়ে বিশেষ বিশেষ জায়গাগুলি আগে-পিছে করে দেখেছেন। শুধু তার স্ত্রী মনোয়ারা বেগম (বা অন্য কোনো নামও হতে পারে।) মৃদু তিরস্কার করেছিলেন এই বলে যে, তার নাকি বুড়ো বয়সে ভীমরতি হয়েছে।
জাতি হিসাবে আমরা ইরানিদের চেয়ে কম রক্ষণশীল। কিন্তু শিল্প-সাংস্কৃতিক চর্চার ক্ষেত্রে ইরানের ঐতিহ্য সুদীর্ঘ এবং বিস্তৃত। ফলে তারা যখন ছবিতে কথা বলতে যায় তখন তাদের রক্ষণশীল সমাজের উপযোগী রাজনীতি, নারী-পুরুষ সম্পর্ক ও প্রকৃতি নিয়ে কথা বলতে হয় তাদের—এ কারণেই তাদের ছবিগুলিতে এত শিশুর আধিক্য আর নিষ্পাপতা নিয়ে প্রায় মিশনারী কচকচানি—মানব জীবনের টোটালিটি তাদের ছবিতে অনুপস্থিত।
এই কথার উত্তরে তিনি বলেছিলেন যে নায়িকারা যদি দেখাতে পারে তাহলে তার দেখতে দোষ কী? কবীর সাহেবের মধ্যবিত্ত শ্রেণিচরিত্র আবার তাকে ডাক্তার জাকির নায়েকের ধর্মীয় বিবৃতি ও বিতর্ক শুনতেও বাধ্য করে, যখন কিনা তিনি টিভির চ্যানেল পাল্টাতে পাল্টাতে পিস টিভি অথবা এদেশের ইসলামিক টিভি চ্যানেলে চলে আসেন অজ্ঞাতসারে। ডাঃ নায়েকের বাগ্মীতা যতখানি না তাকে চ্যানেলটি দেখতে বাধ্য করে তার চেয়ে বেশি বাধ্য করে ধর্মীয় চেতনা ও আখেরাতের চিন্তা।
এই দেশের মুভি এবং মিডিয়ার সাথে দীর্ঘদিন এবং স্বল্পদিন যারা কাজ করছেন তাদের বেশির ভাগেরই শ্রেণিচরিত্র মধ্যবিত্তের। আমাদের দেশের কিছুটা ভাববাদী কিছুটা যুক্তিবাদী দোদুল্যমানতার মধ্যবিত্ত শ্রেণী যখন কোনো শিল্পমাধ্যমে নেতৃত্ব দেয় তখন তারা তাদের মত এবং পথ প্রতিষ্ঠায় সক্রিয় হয়,যা সকল সময়েই চূড়ান্তভাবে হঠকারি এবং লং-রানে পশ্চাদপদ বলে প্রতীয়মান হয়। এর এক ভয়াবহ উদাহরণ আমাদের মুভি ইন্ডাস্ট্রি।
অনেকেই বলেন (কবীর সাহেব অবশ্য এমনটা বলেন না।) যে দেশে বেশির ভাগ মানুষ ঠিকমতো খেতে পায় না, যেখানে মানুষের মৌলিক চাহিদা পূরণ করাটাই বড় চ্যালেঞ্জ, সেখানে আবার বিনোদন কীসের!
কথা খারাপ না, কিন্তু রাষ্ট্র মহাশয়,আপনাদের আর কত যুগ লাগবে এ জাতির মৌলিক চাহিদা পূরণে জানা যাবে কি? আর যারা এই মুভি ইন্ডাস্ট্রির সাথে জড়িত তারা কি এ জাতির অংশ নয়? এদের মৌলিক চাহিদা পূরণ হবে কীভাবে? নাকি আপনারা বলতে চান সবাই কর্পোরেটের দালালি এবং গুণগান করে বেঁচে থাকবে।
রাষ্ট্র মহাশয় তাতেও উত্তেজিত হবেন না এবং শীতল কণ্ঠে বলবেন: পূর্বসূরীদের দৃষ্টান্ত গ্রহণ করুন। তাদের দীক্ষা এবং ত্যাগ-তিতিক্ষাকে শক্তিতে রূপান্তরিত করে ইন্ডাস্ট্রি বাদ দিয়ে ব্যক্তি উদ্যোগে মুভি বানান—নিজে দেখুন, বুদ্ধিজীবিদের দেখান তারপর বিদেশে পাঠিয়ে দেখেন কোনো পুরস্কার-টুরস্কার পাওয়া যায় কি না।
এখন বারো মাসে তের হাজার ফিল্ম ফেস্টিভ্যাল হচ্ছে। কোথাও না কোথাও ঘটনাটা ঘটেও যেতে পারে। কিন্তু দেশের দর্শকদের জন্য ভাল সিনেমা বানানোর ব্যাপারে কি কোনো কিছু করবার নেই রাষ্ট্র-মহাশয়?
আছে না কত কিছু করবার। আছে… বিদেশে পাঠিয়ে পুরস্কার আনুন, দুই চারটা পত্রিকার সম্পাদক, দুই একটা টেলিভিশনের সাথে ভাল সম্পর্ক রাখুন। আপনার ছবি দেখার জন্য স্মরণকালের ঐতিহাসিক ভিড় পরিলক্ষিত হবে।
পাঠক, নিশ্চয়ই ওয়াকিবহাল আছেন যে একসময় আমাদের দেশের তরুণরা সোভিয়েত প্রীতিকে অন্তরে রেখে আইজেনস্টাইন, তারকোভস্কিকে আইডল মনে করে শিল্পমানসম্পন্ন, সাহিত্যনির্ভর চলচিত্র তৈরির পায়তারা করেছিল। এটা ছিল সেই সময়কার বাম-বুদ্ধিজীবী মদদপুষ্ট কিছু হবু-বুদ্ধিজীবী মুভিমেকারদের সাংস্কৃতিক রাজনৈতিক অবস্থান। কিন্তু ওইসব সুদৃশ্য ফ্রেমসর্বস্ব গল্প বলার বৃথা চেষ্টা কোনোরূপ মুভমেন্ট তৈরি করতে পারে নাই। কোনোরূপ আবেদন তৈরি করতে পারে নাই। যদিও তারও আগে সত্যজিৎ রায় বা ঋত্বিক ঘটক এবং ব্রেসো-গদার-ত্রুঁফো অনুসারীরা বাংলাদেশের চলচ্চিত্র জগতকে কিছুটা আলোর মুখ দেখিয়েছিলেন (উদাহরণ: জহির রায়হান)।
এখন সমস্যা আরো ঘনীভূত হয়েছে। গত শতাব্দীর শেষভাগে এখানকার কিছু মুভিমেকার হঠাৎ করে ইরানি ছবির প্রদর্শন এবং ডিসকোর্স নিয়ে একটা জোয়ার তৈরি করলেন। এবং বলতে লাগলেন এসব ছবি বিশ্ব-চলচ্চিত্রে একটা বড়সড় সাইজের বোয়াল মাছের মতো নিজের অস্তিত্ব জানান দিচ্ছে। (তারা অবশ্য বোয়াল মাছ বলেন নাই, তবে যা বলছিলেন তা অনেকটা এরকমই।) এবং কম বাজেটে কীভাবে মনোমুগ্ধকর গল্প বলা যায় তার দৃষ্টান্ত হিসাবে ইরানি ছবিগুলো আসতো। এমনকি এর কিছু সময় পরে দাপটশালী বঙ্গদেশীয় এক মুভি-মেকারকে অনেকে আব্বাস কিয়ারোস্তামির সঙ্গে তুলনা করা শুরু করে দিলেন।
এর পরের ঘটনা ভয়াবহ। সদ্য কৈশোর পেরুনো স্বপ্নবাজ ক্ষুদে মুভিমেকারদের নিয়ে বাংলা টিভি-নাটকের কামলা বানানোর নতুন পদ্ধতি আবিষ্কৃত হলো। শুরু হলো অল্প মজুরির অডিও-ভিস্যুয়াল শিল্প-দাসত্ব।
এখানে একটা বিষয় পরিষ্কার করা প্রয়োজন। সেটা হচ্ছে, এইসব ইরানি মুভিকে পাশ্চাত্যে দেখা হয় কট্টর শিয়া শাসনের বিরুদ্ধে রাজনৈতিক-সাংস্কৃতিক অবস্থান হিসাবে। এবং আমাদের দেশে এটাকে জাকজমক করে পরিচয় করিয়ে দেয়ার অর্থ হচ্ছে আমরাও প্রায় এরকমই ধর্মীয় পরিমণ্ডলে বেড়ে উঠছি সুতরাং মুভি তৈরির ক্ষেত্রে আমাদেরও ইরানিদের মতো সংযমী হতে হবে। রাজনীতি, নারী-পুরুষের অবাধ সম্পর্ক বা যৌনতা নিয়ে এখানে কিছু দেখানো যাবে না বা কথা বলা যাবে না। এই ফতোয়া যতটা ইরানি চলচ্চিত্র প্রভাবিত কাঠবুদ্ধিজীবীদের ততটা সরকার কিংবা তার প্রতিনিধিদের নয়। তারা বলে: যা করবে খুবই অল্প পয়সায় করবে,দেখো না ইরানিরা কেমন করে!
আমাদের রাজনৈতিক-সামাজিক অবস্থা ভিন্ন হওয়া সত্ত্বেও ইরানি মডেলের ধীর সংস্কারের পক্ষে এই বুদ্ধিজীবীরা। সত্য কথাটি হচ্ছে, জাতি হিসাবে আমরা ইরানিদের চেয়ে কম রক্ষণশীল। কিন্তু শিল্প-সাংস্কৃতিক চর্চার ক্ষেত্রে ইরানের ঐতিহ্য সুদীর্ঘ এবং বিস্তৃত। ফলে তারা যখন ছবিতে কথা বলতে যায় তখন তাদের রক্ষণশীল সমাজের উপযোগী রাজনীতি, নারী-পুরুষ সম্পর্ক ও প্রকৃতি নিয়ে কথা বলতে হয় তাদের—এ কারণেই তাদের ছবিগুলিতে এত শিশুর আধিক্য আর নিষ্পাপতা নিয়ে প্রায় মিশনারী কচকচানি—মানব জীবনের টোটালিটি তাদের ছবিতে অনুপস্থিত।
দুঃখজনক হচ্ছে, আমাদের ছবি-বুদ্ধিজীবীদের দক্ষিণ আমেরিকা বা বর্তমান ইউরোপীয় মুভি বিষয়ে কিছু বলতে দেখা যায় না। অথচ চাইনিজ,জাপানিজ,মেক্সিকান, ব্রাজিলিয়ান,স্প্যানিশ, জামার্ন, ফ্রেঞ্চ, ইংলিশ এবং কিছু ক্ষেত্রে আমেরিকান ছবিগুলোও পৃথিবীর মানুষের মুভি সম্পর্কে ট্রাডিশনাল ধারণা পুরোপুরি পাল্টে দিয়েছে। ড্যারেন অরোনোফস্কি, গ্যাসপার নো, টম টাইকার, ওলফগ্যাং বেকার, আলমাদোভার, আলেহান্দ্রো গনজালেস ইনারিতু, ডেভিড লিঞ্চ, মাইকেল হানাকি, জ্যঁ পিয়েরে জুনেট, ওং কার ওয়াই, সোডারবার্গ এদের মুভিগুলি একই সাথে আর্ট হাউস সিনেমার দর্শকদের প্রভাবিত করেছে তেমনি পেয়েছে বক্স-অফিস সাফল্য। এসব পরিচালকদের বড় বৈশিষ্ট্য হচ্ছে তারা সামাজিক অসঙ্গতির বিরুদ্ধে (যেন এখানকার ছবি-বুদ্ধিজীবীদের কথা শুনে শুনে তারা বানাচ্ছেন।) ছবি বানান, একই সঙ্গে সব রকম বুদ্ধিবৃত্তিক গোড়ামির বিরুদ্ধেও অডিও-ভিস্যুয়াল আঘাত হানেন। যে বিরোধিতা এখানকার বুদ্ধিজীবীদের মধ্যে দেখা যায় না—এর বিপরীতে ইরানি ছবিগুলিকে মনে হয় ম্রিয়মাণ মরালে ভরা ঈশপের গল্পের শব্দ-ছবিরূপ।
২.
এবারে আসি ডিজিটাল মুভি প্রসঙ্গে। হাল নাগাদ ডিজিটাল মুভি বিষয়ে একটা অস্পষ্ট আলোচনা সরগরম হয়ে উঠেছে। চলচ্চিত্রকার নূরুল আলম আতিক একটি মুভি বানিয়েছেন ডিজিটাল ফর্ম্যাটে। মুভির নাম ডুবসাঁতার। ছবিটাকে তিনি ‘ডিজিটাল মুভি’ হিসাবে পরিচয় করিয়ে দিতে চাইছেন। এর কারণটা স্পষ্ট নয়। কেন এটা ডিজিটাল মুভি?
আমি যতটুকু জানতে পেরেছি, তিনি এটাকে টিভির জন্য বানাননি। এর বাইরে তিনি যাকে ডিজিটাল মুভি বলছেন তার সঙ্গে বিদ্যমান ডিজিটাল ফর্ম্যাটের ভিডিও ফিকশনের কোনো পার্থক্য নেই। সেক্ষেত্রে টিভিতে প্রদর্শন না করলেই কেন ভিডিও ফিকশন ডিজিটাল মুভিতে রূপ নেবে—এ প্রশ্নটা ডিজিটাল মুভি মেকারদের প্রতি জারি রইল।
কেন ফর্ম্যাটটা গুরুত্বপূর্ণ হয়ে উঠল? ডিজিটাল ফর্ম্যাটের মুভি এর আগে কাজী হায়াত (ক্যাপ্টেন মারুফ) এবং দেবাশীষ বিশ্বাস (শুভবিবাহ) বানিয়েছেন। তারও আগে তারেক মাসুদ ও ক্যাথরিন মাসুদ বানিয়েছেন অন্তর্যাত্রা। এছাড়াও ভিডিও ফিকশন নামে বা ভিডিও ছবি নামে মোস্তফা সরয়ার ফারুকী,নূরুল আলম আতিক, গিয়াসউদ্দিন সেলিম ছাড়াও অনেকে ডিজিটাল ফর্ম্যাটে ভিডিও ফিকশন আগেই বানিয়েছেন।
“ডুবসাঁতার—ডিজিটাল মুভি” শিরোনামে ফেইসবুকে অবশ্য আলোচনা ও বিতর্কের একটি জায়গা তৈরি হয়েছে। কিন্তু ডিজিটাল মুভি বিষয়ে সেখানে আলোচনা খুব আগায় নি। আলোচনাকারীদের একজন ইশতিয়াক জিকো কিছু প্রশ্ন তুলে ধরেছিলেন যেগুলি অমীমাংসিত থেকে গেছে। প্রশ্নগুলি এরকম:
১. এ ধরনের ডিজিটাল মুভি কোথায় প্রদর্শিত হবে?
২. ছবিগুলোর টার্গেট অডিয়েন্স কারা?
৩. ছবির লগ্নিকৃত টাকা কীভাবে উঠে আসবে?
৪. টাকা উঠে আসার ব্যপারে আগাম কোনো সার্ভে করা হয়েছিল কি?
৫. ছবির ডিস্ট্রিবিউশনের কোনো আগাম পরিকল্পনা ছিল কি? থাকলে প্ল্যানটা সবার সামনে প্রকাশ করা যায় কি?
৬. এ ছবি কোনো ন্যাশনাল অথবা মাল্টিন্যাশনাল কম্পানির স্পন্সরে চলবে কি?
আমাদের দেশের মূলধারার চলচ্চিত্র আজ কোমাতে আছে,এ বিষয়ে কারও সন্দেহ থাকবার কথা না। রমরমা পাইরেটেড ডিভিডি ব্যবসা মানুষের স্বাদ বদলে দিয়েছে। তাই যেনতেন ছবি বানিয়ে পার পাওয়ার কিছু নাই। মুভির হলগুলি এখন কবীর সাহেবের সেই রিকশাঅলা আর মধ্যবিত্তের স্কুলপালানো ডানপিটে ছেলেদের বিনোদন মাধ্যম। অর্ধেকেরও বেশি সিনেমা হল আজ বন্ধ হয়ে আছে। কিছু কিছু হল টিকে আছে এক টিকেটে দুইটি বিদেশী ছবি দেখিয়ে। এ সময়ে দরকার ছিল একটি মুভমেন্টের—সেটা হলো মেইনস্ট্রিম মুভিকে বাঁচিয়ে রাখার মুভমেন্ট। যেমনটা হলিউড ঠেকাতে তৈরি হয়েছিল ফ্রেঞ্চ নিউ ওয়েভ। আমরা কেউ ওদিকে নজর দেই না। আমরা ধরেই নিয়েছি ওটা যাওয়ার মতো জায়গা না—আমাদের মতো এলিটদের জায়গা ওটা না।
তবে এফডিসিতে গিয়েই বা কী লাভ? সেখানে ছবি বানানোর ক্যামেরা পাওয়া যায় না, সেগুলি নিয়মিত ভাড়া খাটে বিজ্ঞাপন তৈরিতে—মেইনস্ট্রিমের বোকা-সোকা মুভি মেকাররা এখন নিজেদের এফডিসিতেই সুবিধা পাওয়ার দিক থেকে দ্বিতীয় সারিতে চলে গেছেন। বিজ্ঞাপনচিত্র নির্মাতারা প্রায়শই প্রথম শ্রেণীর সুবিধাভোগী হিসাবে ক্যামেরা ও এফডিসির সকল সুবিধা ভোগ করে থাকেন এখন।
এদিকে আরেক ফান্ডা চালু করেছে আমাদের টিভি চ্যানেলগুলি। তারা আজ বাংলা সিনেমার রক্ষাকর্তার ভূমিকায় আবির্ভূত,শেষ পর্যন্ত বড় পর্দার রক্ষণাবেক্ষণ নাকি করবে ছোটপর্দাই। এ যেন শরৎচন্দ্রের উপন্যাসের চরিত্র। বড়দা বিপদে পড়েছেন ছোড়দা জমিজমা সব লিখে নিয়ে বলছেন,’দাদা তোমার তো অনেক বিপদ তোমার ঝিলের পাড়ের ছ’বিঘে জমি আমার নামে লিকে দ্যাও দেকিনি। সর্বসাকুল্যে চারশ উনসত্তর টাকা চাইর আনা পাবা। একন একশ উনসত্তর টাকা আর এই ন্যাও চাইরানা …রাকো বাকিডা লাগলি নিয়েনে।’অসহায় বড়দা,ছোড়দার নামে জমি ‘লিকে দিল’, কারণ বড়দার অনেক বিপদ।
সেইসাথে আছে স্ট্যান্টবাজি। মুভির গল্প ঠিক হওয়ার আগেই মুভি বানানেওয়ালারা আজ-কাল ঘোষণা দিয়ে দিচ্ছেন: সম্পূর্ণ হ্যান্ডহেল্ডে চিত্রায়িত করবো।… এরপর একটা মুভি বানাবো যেখানে কোনো ব্যাকগ্রাউন্ড মিউজিক থাকবে না… কিছু দৃশ্য থাকবে যেগুলো ফ্লাশব্যাক সাদাকালো আর বাকিটা রঙিন… যদিও গল্প এখনো ভাবি নাই। এর পর বানাবো ৩৫ মিমি ক্যামেরায়.. উফ্, ডেপথ অফ ফিল্ড.!.. ওয়াইড শট থাকবে প্রচুর… পুরা গ্রিন আর ব্লু ব্যাকগ্রাউন্ড !.. অবশ্য গল্পটা একটু স্যাটায়ারে করবো… কারণ স্যাটায়ারের কমেডিতে অনেক মজা পায় দর্শক। এইভাবেই আর্ট আর রিয়েলিটির অলৌকিক সম্মেলন ঘটিয়ে থাকেন আমাদের মুভিমেকাররা।
কবীর সাহেব আর কী করবেন!
</doc>