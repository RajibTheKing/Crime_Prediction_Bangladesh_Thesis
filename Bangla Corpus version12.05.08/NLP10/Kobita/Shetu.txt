<doc>সেতু
বায়েজীদ মাহবুব | ২৫ অক্টোবর ২০০৭ ১১:২৭ অপরাহ্ন


মানুষ বানায় এত কম সেতু আর এত বেশি দেয়াল

সেতু সরলরেখা। তাকে সরল রাখা পুরকৌশল। সেতু সরলরৈখিক
সর্বদা। সেতু কুটিল নয়, লাগসই প্রয়োগহেতু। আহা

সেতুর ছাউনি নাই। তোমার আমার তাই
যোগাযোগে গোলযোগ। কেননা তোমার জানা,
সেতুর ছাউনি নাই। তোমার আমার তাই
যোগাযোগে তালগোল। কেননা…

এ প্রয়োগ্য অন্তঃপুরে, গাছে গাছে, টাওয়ারে টাওয়ারে, তবু

সেতুর ছাউনি নাই। তোমার আমার তাই
যোগাযোগে মনোযোগ। কেননা তোমার জানা,

এবং বাক্যাংশের কাছে এ সংযোজক অব্যয়, সন্ধিপ্রস্তাবে প্রেষণা জাগায়
কত ক্লজ রাজ্যজয়ে এসে দ্যোতিত ক্লাউন হয়ে ফিরে যায়।

সেতুধর্মে সিঁড়ি প্রটেস্ট্যান্ট আর ফ্লাইওভারের যুগধর্ম। আহা


ব্রিটিশ আমল থেকে সাধ, কবে ব্রিজ হবে, বলাবলি হবে
সেতু পেরোলেই ইউরোপ।

সেতুর ছাউনি নাই। তোমার আমার তাই

খালকাটা আর ব্রিজ বানানো আর হাওয়া খাওয়া
আর কুমির দেখা আর কুমির গুনে গুনে পার হয়ে যায় খরগোশ

সেতুর দুই পাশে নিশ্চয়ই দুটি পথ থাকে।

সেতুহেতু উত্তরবঙ্গে উত্তরণ, ঘরে ঘরে ঘটে গ্যাস-দুর্ঘটনা। তবু

সেতুর ছাউনি নাই। তোমার আমার তাই
যোগাযোগে গোলযোগ। কেননা তোমার জানা,

বাংলার প্রতিটি সেতুতলে, শরীরের এগারো ভাগ নিচে রেখে

কেবল চক্ষু ভাসিয়ে কোনো-না-কোন মুক্তিযোদ্ধার
ভূত বাস করে

সেতু টেনশনের, সেতু কম্প্রেশনের।
সেতু দুইরূপ, সেতু ও টানেল। উপরে ও নিচে।

খরাই সেতুমৌসুম। বর্ষায় স্থগিত থাকে উহার নির্মাণ

আর সেতু দুরূহ, শব্দে শব্দে, পুলসিরাতের

সেতু স্পর্শের, মীড়ের আঁশের, ভূষিকার।

সেতুর ছাউনি নাই। তোমার আমার তাই
যোগাযোগে গোলযোগ। কেননা তোমার জানা,

ঐ যে কর্কটক্রান্তি চলে যাওয়া কুমিল্লার টমসন ব্রিজ,
সে-সেতুতে বসবাসী পাগলের ছয়মাস কোনো ছায়াই থাকে না।

সেতুর ছাউনি নাই। তোমার আমার তাই
যোগাযোগে তালগোল। কেননা তোমার জানা,
সেতুর ছাউনি নাই। তোমার আমার তাই
যোগাযোগে গোলযোগ। কেননা তোমার জানা,

সেতু বড় ভালো, বড় সেতু ভালো, ভালো

সেতু।</doc>