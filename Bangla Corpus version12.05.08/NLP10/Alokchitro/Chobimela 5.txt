<doc>ঢাকায় আন্তর্জাতিক আলোকচিত্র উৎসব, ছবি মেলা ৫
| ৩১ জানুয়ারি ২০০৯ ১১:২০ পূর্বাহ্ন
ঢাকার আন্তর্জাতিক ফটোগ্রাফি উৎসব ছবি মেলা ৫-এর আয়োজন করেছে দৃক পিকচার লাইব্রেরি ও দ্য সাউথ এশিয়ান ইনস্টিটিউট অব ফটোগ্রাফি পাঠশালা। জাতীয় জাদুঘরের শহীদ জিয়া মিলনায়তনে ৩০ জানুয়ারি বিকেল ৪ টায় মেলার আনুষ্ঠানিক উদ্বোধন হয়েছে। চলবে ফেব্রুয়ারির ২০ তারিখ পর্যন্ত।

এবারের ছবিমেলার থিম ‘মুক্তি’ বা ফ্রিডম। জাতীয় জাদুঘর, বাংলাদেশ শিল্পকলা একাডেমী, বেঙ্গল গ্যালারি অব ফাইন আর্টস, দৃক গ্যালারি, আলিয়ঁস ফ্রঁসেজ, গ্যেটে ইনস্টিটিউট, ব্রিটিশ কাউন্সিল, এশিয়াটিক গ্যালারি অব ফাইন আর্টস, শাঁখারীবাজারের কল্পনা বোর্ডিংস, কারওয়ানবাজার আন্ডারপাস ও ছবির হাট এই ১১টি ভেন্যুতে ছবি প্রদর্শিত হচ্ছে। এছাড়া ১০টি রিকশ ভ্যানে করে ঢাকা শহরের রাস্তা ও মার্কেটগুলির সামনের খোলা জায়গায় ভ্রাম্যমাণ প্রদর্শনীর ব্যবস্থা আছে। মোট ৬২টি আলাদা প্রদর্শনীতে ৩৫ দেশের ফটোগ্রাফারদের এক হাজারের বেশি ছবি প্রদর্শিত হচ্ছে এবারের ছবি মেলায়।

৩১ জানুয়ারি থেকে ৬ ফেব্রুয়ারি ঢাকার গ্যাটে ইন্সটিটিউটে থাকছে ছবি নিয়ে বক্তৃতা, বিতর্ক, আলোচনা, ডিজিটাল উপস্থাপনা ও চলচ্চিত্র প্রদর্শনী। উদ্বোধনী দিনে প্রধান অতিথি হিসাবে উপস্থিত ছিলেন ভারতীয় লেখক মহাশ্বেতা দেবী। তাঁর সঙ্গে মার্কিন চিন্তাবিদ নোম চমস্কি ভিডিও কনফারেন্সে আলোচনায় যুক্ত হন। তাঁদের আলোচনার বিষয়ও ছিল ‘মুক্তি’। ছবিমেলা থেকে এবার আজীবন সম্মাননা পেয়েছেন মোজাম্বিকের ফটোগ্রাফার রিকার্ডো রাঙ্গেল।

অংশগ্রহণকারী দেশ হিসাবে আছে সাউথ আফ্রিকা, আর্জেন্টিনা, বাংলাদেশ, নেপাল, ফ্রান্স, ইউকে, ডেনমার্ক, অস্ট্রেলিয়া, ব্রাজিল, কানাডা, লেবানন, চায়না, জার্মানি, ইন্ডিয়া, ইন্দোনেশিয়া, ইসরায়েল, ইটালি, ইরাক, জাপান, মালি, মেক্সিকো, রাশিয়া, নাইজেরিয়া, নরওয়ে, পাকিস্তান, প্যালেস্টাইন, ফিলিপিনস, নেদারল্যান্ডস, ইউএসএ, সিঙ্গাপুর, থাইল্যান্ড, শ্রীলংকা, সৌদি আরব ও সুইডেন।

উল্লেখ্য ছবি মেলা ৫-এর উৎসব পরিচালক হিসাবে থাকছেন আলোকচিত্রী শহীদুল আলম। তিনি ২০০০ সাল থেকে ছবি মেলা উৎসবের আয়োজন করে আসছেন।

ওয়েব লিংক

স্লাইড শোর জন্য বিডিনিউজ টোয়েন্টিফোর ডটকম-এর ফটো গ্যালারি দেখুন।
http://www.bdnews24.com/chobimela/index.php?s=gallery

বিস্তারিত বিবরণের জন্য ছবিমেলার সাইট ব্রাউজ করুন।
http://www.chobimela.org
</doc>