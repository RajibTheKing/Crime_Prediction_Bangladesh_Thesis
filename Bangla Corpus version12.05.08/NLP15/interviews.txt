
19

Interveiw of Professor Md. Jafar Iqbal:

Com-8 (E-Drive, Year-10, Issue-Eid-2007)

ঈদ সংখ্যা
ড. মুহম্মদ জাফর ইকবালের কথামালা

সাপ্তাহিক ২০০০ : আপনার জন্ম, শৈশব, বেড়ে ওঠা- সব বিষয়েই পাঠকের তুমুল কৌতূহল ......

মুহম্মদ জাফর ইকবাল : আমার জন্ম ১৯৫২ সালের ২৩ ডিসেম্বর। সেই সময়টা ভাষা আন্দোলনের সময়, ভাষার জন্য লড়াই। আমার অবশ্য সেসব কিছুই মনে নাই - মনে থাকার কথাও না! স্মৃতিতে যেটা আছে তা হলো, সিলেটের মিরাবাজারের একটা বাসায় সবাই মিলে থাকি। সেই বাসাটা এখনো আছে, কিছুদিন আগে আমি সেই বাসাটা দেখতে গিয়েছিলাম। খুব ভালো লাগল। বাসার মালিক সেই বাসাটা এখনো সেভাবেই রেখে দিয়েছেন, সেটার কোনো পরিবর্তন করেন নি। আমার বাবা ফয়জুর রহমান আহমেদ। মা আয়শা আখতার খাতুন। বাবা পুলিশে চাকরি করতেন, অসম্ভব সৎ অফিসার ছিলেন। বাবা-মা দুজনই ছিলেন অন্যরকম মানুষ, বাবা নিজে সাহিত্যিক মানুষ ছিলেন, আমাদেরও সাহিত্য, লেখালেখি - এসব বিষয়ে খুব উৎসাহ দিতেন। আমার মনে আছে, আমি যখন মাত্র কথা বলতে শিখেছি তখনই বাবা আমাকে রবীন্দ্রনাথের ‘প্রশ্ন’ কবিতাটি শিখিয়ে দিয়েছিলেন। ‘ভগবান তুমি যুগে যুগে দূত পাঠিয়েছো ... যাহারা তোমার বিষায়েছে বায়ু নিভায়ে তবু আলো তুমি কি তাদের ক্ষমা করেছো, তুমি কি বেসেছো ভালো।’ মাত্র চার বছর বয়সে এই কবিতা মুখস্থ করেছিলাম। তখন তো এর মর্মার্থ কিছুই বুঝতাম না, বোঝা সম্ভবও না। এটা বললাম আমার বাবার ক্যারেক্টারটা বোঝাবার জন্য। বাসায় প্রচুর বই ছিল। বাবা স্বল্প আয়ের চাকরি করতেন - তার পরেও তার বিলাসিতা ছিল বই। ছোটবেলায় বই পড়তে শেখার আগে থেকেই বইয়ের গল্প শোনা, বই নাড়াচাড়া করা, বই দেখা, বই ঘাটাঘাটি করা - এভাবে বইয়ের মধ্যে আমরা বড় হয়েছি। 

২০০০ : বাবা-মায়ের কথা তো বললেন। ভাইবোন...
জাফর ইকবাল : আমরা ছয় ভাইবোন। বড় ভাই হুমায়ূন আহমেদ। আমার চেয়ে চার বছরের বড়। জন্ম ১৯৪৮-এর ১৩ নবেম্বর। তারপর বড়বোন। সুফিয়া হায়দার। মিরপুর বাংলা কলেজের অধ্যাপক। তার জন্ম ১৯৫০ সালের ৯ নবেম্বর। এরপর আমি। এরপর ছোটভাই মমতাজ শহীদ। জন্ম ১৯৫৪ সালের ১৭ ডিসেম্বর। এরপর তিন বছর গ্যাপ দিয়ে আমার ছোটভাই আহসান হাবিব। সে এখন উন্মাদ পত্রিকার সম্পাদক, কার্টুনিস্ট। তার জন্ম ১৯৫৭ সালের ১৫ নবেম্বর। এরপর আমার ছোটবোন রোকসানা আহমেদ। জন্ম ১৯৬০ সালের ৬ জানুয়ারী।

২০০০ : স্কুলেও যখন যাওয়া শুরু করেননি, সেই সময়টার কথা বলবেন? তখন আপনার কাছে জীবনটা কেমন ছিল?
জাফর ইকবাল : সেই সময়টা তো আসলে যে কারো জন্যে রঙিন সময় - আমার জন্যও তাই। সিলেট তখন খুব ছোট একটা মফস্বল শহর। বাইরের জগতের সঙ্গে খুব বেশি পরিচয় হয়নি। আমাদের পরিবারটাই তখন আমার জগৎ। আমার বড়ভাই হুমায়ূন আহমেদ তখন স্কুলে যেতো, সে খুব বই পড়তো। সে লাইব্রেরি থেকে নিয়মিত বই আনতো। মাঝে মাঝে আমি তার সাথে সাথে যেতাম, লাইব্রেরি থেকে বই নিয়ে আসতাম। বাবা খুব রবীন্দ্রভক্ত ছিলেন, বাসায় রবীন্দ্রনাথের বিশাল একটা ছবি লাগানো ছিল। আলখাল্লা পরা। সেই ছবিটা আমার কাছে খুব ভালো লাগত। এভাবে আমরা রবীন্দ্রনাথের ছবি দেখে দেখে বড় হয়েছি। তবে আমি ছোটবেলা থেকেই খুব অন্তর্মুখী স্বভাবের ছিলাম। একটু হাবাগোবা, একটু ভীতু। চারপাশের রহস্যময় জগৎ কিছু বুঝি না। এমনকি স্কুলে গিয়েও খুব ভয়ে ভয়ে থাকতাম।

২০০০ : প্রথম স্কুলে ভর্তি হন কত সালে? কোথায়?
জাফর ইকবাল : সালটা সঠিক মনে নেই। সম্ভবত .......। স্কুলের নাম ছিল কিশোরী মোহন পাঠশালা। মিরাবাজারের বাসাতেই বড় অন্য ভাইবোনদের পাশে বসে তাদের পড়া দেখতে দেখতে একদিন পড়তে শিখে গিয়েছিলাম। আমার তখনো স্কুলে যাবার সময় হয়নি। কিন্তু আমি পড়তে শিখে গেছি, সে জন্য মনে হয় আমাকে আর বাড়িতে বসিয়ে রাখতে চাইল না বড়বোন সেফু। সে আমার দুই বছরের বড়, তার সাথে স্কুলে পাঠিয়ে দেয়া হলো। আগেই বলেছি, আমি খুব হাবাগোবা টাইপের ছিলাম। স্কুলে গিয়ে ভয় পেতাম। তাছাড়া আমি মনে হয় অন্যদের চেয়ে ছোটও ছিলাম। স্কুলে প্রথম মার খাবার স্মৃতিটা এখনো আমার মনে আছে। অঙ্ক ক্লাস। স্যার বোর্ডে অঙ্ক দিলেন। একটা ভুল করলে এক বেত, দুইটা ভুল করলে দুই বেত। অঙ্ক করে খাতা দেয়া হয়েছে, স্যার খাতা দেখে ডেকে ডেকে খাতা ফেরৎ দিচ্ছেন। যারা শুদ্ধ করেছে তারা খাতা ফেরৎ পেলো, আমি পেলাম না! তার মানে আমার অঙ্কটা ভুল হয়েছে। আমার বোন বলল, স্যারকে গিয়ে বল, স্যার ভুল হয়েছে, আর ভুল হবে না - মাফ করে দেন। আমি বলতে চেষ্টা করলাম, হাবাগোবা মানুষ - ঠিক করে বলতে পারলাম না। খুব জোরে দুইটা বেত খেলাম। স্কুল ছুটির পর বাড়ি এসে খুব কান্নাকাটি করলাম। সন্ধ্যায় অঙ্কগুলো নিয়ে আবার বসেছি। যতবারই করি একই উত্তর আসে। দেখলাম, অঙ্ক ভুল হয়নি, ঠিকই আছে। একেবারে বিনা কারণে আমাকে বেত খেতে হলো। জীবনে প্রথম এই মারটা খেয়েছি মিছিমিছি। সেই বয়সে স্কুলে, ক্লাসে বা পড়াশোনার স্মৃতিটা খুব মধুর না। কিছুদিন আগে এই স্কুলটার পঁচাত্তর বছর পূর্তি উপলক্ষে একটা স্মারকগ্রন্থ বের হয়েছে। আমাকে সম্পাদনার দায়িত্ব দেয়া হয়েছে। আমার খুব ভালো লেগেছে যে আমার প্রথম স্কুল - তার জন্য কিছু একটা করতে পারলাম।

২০০০ : এটা তো আপনার কষ্টের স্মৃতি। মজার কোনো স্মৃতির কথা বলবেন সেই সময়ের?
জাফর ইকবাল : আমাদের সময়ে স্কুল যেদিন ছুটি ঘোষণা করা হতো, ছাত্ররা সেদিন টিচারের জন্য ফুলের মালা নিয়ে যেত। ক্লাশে নোটিশ আসতো শিক্ষক সেটা পড়ে বলতেন, কাল থেকে সামার ভেকেশন বা ছুটি এই ধরণের কিছূ। তখন একটা বিকট আনন্দ ধ্বনি হতো এবং ছাত্ররা একে একে স্যারের গলায় ফুলের মালা দিত। আমরা আগের দিন ফুল তুলতে গিয়ে দেখলাম সবাই সব বাগান থেকে সব ফুল তুলে নিয়ে গেছে - আমরা দেরি করে ফেলেছি। স্যারের গলায় মালা দিতে পারব না মনটা খারাপ হয়ে গেল। বাবা খবর পেয়ে আমাদের বললেন, ফুল নেই তো কী হয়েছে ? বিস্কুটের মালা নিয়ে যা। বাবা খুব ক্রিয়েটিভ মানুষ ছিলেন। তার এই আইডিয়াটা আমাদের খুব মনে ধরল। দোকান থেকে মুড়ি আর বিস্কুট কিনে আনা হল, মুড়ি আর বিস্কুট গেঁথে গেঁথে মালা তৈরী হল। সবাই নিলো ফুলের মালা, আমরা নিলাম বিস্কুটের মালা। আমার লজ্জা লাগছিল। মালাটা ব্যাগে ভরে নিলাম। স্কুল যখন ছুটি ঘোষনা দেয়া হয়েছে - সবাই তাদের ফুলের মালা নিয়ে শিক্ষকের উপর ঝাঁপিয়ে পড়েছে। আমি লজ্জা আর ভয়ে কাছে যাবার সাহস পেলাম না। দূর থেকে মালাটা ছুড়ে দিলাম। মালাটা টিচারের মাথায় গিয়ে ল্যান্ড করলো। টিচার সেটা দেখে খুব অবাক হলেন। বললেন, আরে এ দেখি বিস্কুটের মালা! কে দিয়েছে, কে দিয়েছে! আমি তখন খুব ছোট হাবাগোবা, লজ্জা লাগল তাই আর সাহস করে আর কিছু বললাম না! এই হচ্ছে মজার স্মৃতিটা।

২০০০ : সেই স্কুলটা কেমন ছিল? মানে পড়াশোনার পরিবেশ ...
জাফর ইকবাল : খুব একটা ভালো পড়াশোনা যে হতো তা নয়। যারা বড়লোকের বাচ্চা তারা বেঞ্চে বসত, গরিবরা বসত মাটিতে। এ ধরনের বৈষম্য ছিল। তখন তো ছোট, এত কিছু বুঝতাম না। মনে হতো, ও তো গরিব ছেড়া কাপড় - মাটিতেই তো বসবে। এখন মনে হলে বিষয়টা খুব পীড়া দেয়। আর পড়া না পারলে, দুষ্টমি করলে স্যারেরা মারতেন। এটা আমার কখনোই ভালো লাগত না। এখনো লাগে না। স্কুলের পরিবেশ হবে আনন্দের, বাচ্চারা স্কুল থেকে বাসায় যেতে চাইবে না, তাহলেই সেটা হবে স্কুল!

২০০০ : আপনার বাবা তো বদলির চাকরি করতেন। তারপর সিলেট থেকে কোথায় গেলেন? 
জাফর ইকবাল : সিলেটে বেশ কিছুদিন ছিলাম, তখন একদিন বাবা বদলি হলেন। সিলেট থেকে গেলাম জগদল, দিনাজপুর। একেবারে তেঁতুলিয়ার কাছাকাছি। সেখানে গিয়ে আমাদের খুবই আনন্দ হলো। কারণটা হলো, সেখানে কোনো স্কুল নেই পড়ালেখা করতে হবে না। বাড়িঘরও কম। বর্ডার এলাকা। বিডিআরের লোকজনই কেবল চোখে পড়ে। আমরা থাকতাম বিশাল এক জমিদারবাড়ির নিচতলায়। জমিদারের নামটা মনে নেই, দেশভাগের সময় ভারতে চলে গিয়েছেন। জমিদারবাড়িটা ছিল জঙ্গলের ভেতরে, সেই বাড়িটা ছিল আমাদের কাছে বিস্ময়। জঙ্গলের ভেতর জমিদারের ফেলে যাওয়া একটা গাড়ি ছিল। সেই গাড়ির ভেতর দিয়ে বিভিন্ন গাছ উঠে গিয়েছিল। আমরা গাড়িতে গিয়ে স্টিয়ারিং ধরে টানতাম, গিয়ার ধরে টানতাম, খেলতাম। কখনো একটা সিট থেকে স্প্রিং খুলে সেটা নিয়েই সারা দিন কাটিয়ে দিতাম। মনে আছে - একদিন জমিদারবাড়ির দোতালার তালা খোলা হলো। অবাক ব্যাপার, সেখান থেকে হাজার হাজার বাদুড় উড়ে বেরিয়ে গেল। ঘরেরর ভেতরে শেলফে পুতুল সাজানো। দামি বিছানা, ফার্নিচার আরো কত কী! আমরা তো ছিলাম খুব সাধারণ, জীবনে তো জমিদারের ঐশ্বর্য কখনো দেখিনি। আমাদের আর তখন বিস্ময়ের ঘোর কাটে না।
সেই সময়কার আমার একটা বিশেষ স্মৃতি আছে। জমিদারবাড়ির কাছেই ছিল একটা মন্দির।  আমরা সেই মন্দিরের বারান্দায় বসে খেলতাম। একদিন খেলছি - এমন সময় শুনি চিৎকার, সাপ! সাপ! সবাই যে যার মতো পালাল। কেবল আমার ছোটভাই আহসান হাবিব সে আর পালাতে পারল না,বেচারা তখন খুব ছোট। সাপ তার দিকে এগিয়ে আসছে, একেবারে কাছাকাছি চলে এসেছে! ভয়ে আমরা চিৎকার করছি এমন সময় একটা কুকুর এসে সাপটাকে কামড় দিয়ে সরিয়ে নিয়ে গেল। কুকুরটা জমিদারবাড়ির কুকুর ছিল। বিশাল কুকুর আর খুব ফ্রেন্ডলি। আমরা তাকে একটুও ভয় পেতাম না। তার আলাদা প্লেটে করে খাবার না দিলে সে খেতো না। সাপটা কামড় দেয়ার কারণে কুকুরটার মুখে খুব বিশ্রী রকম ঘা হয়ে পাগলের মতো হয়ে গিয়েছিল। মানুষজনকে কামড়াতে আসে তাই পুলিশ সেই কুকুরটাকে গুলি করে মারল। এটা মনে হলে কষ্ট লাগে কুকুরটা আমার ভাইকে বাঁচাল, তার বিনিময়ে তাকে আমরা একদিন মারলাম।
সেখানকার আরেকটা জিনিস খুব মনে পড়ে। সেটা হলো - বিশাল আমবাগান। আমরা সেখানে আম খেয়ে জামার গায়ে আমের রস মুছে ফেলতাম। সারাক্ষন সবাই আমের রসে চিটটিটে। বাবা তাই একদিন দোকান থেকে ছয়-সাত গজ কাপড় কিনে এনে একটা গাছ থেকে তা ঝুলিয়ে দিলেন। আমরা আম খেয়ে খেয়ে তখন নিজের জামায় না মুছে সেখানে হাত মুছতাম। এই কাপড়টা দেখতে দেখতে আমের রসে অনেকটা আম সত্ত্বের মতো হয়ে গিয়েছিল। কিছুদিন পর সেটা উল্টে ঝুলিয়ে দেয়া হলো। ভারী মজার ব্যাপার!

২০০০ : সেখানেও তো বোধহয় বেশিদিন থাকেন নি?
জাফর ইকবাল : না। থাকি নি। এখানে কোনো স্কুল ছিল না - যার কারণে বাবা খুব বেশিদিন এখানে থাকতে চাইলেন না। বছর খানেক পরে আমরা চলে এলাম পঞ্চগড়ে। পঞ্চগড়ে এসে ভর্তি হলাম পঞ্চগড় হাইস্কুলে। এখান থেকে নিয়মিত পড়াশোনা শুরু করলাম। তবে তখনো পর্যন্ত গাবাগোবা টাইপের। একা একা থাকি। কারো সঙ্গে মিশি না, ভয় লাগে- এমন আর কি। আমি একটু ভ্যাবলা টাইপের - তাই বড় ক্লাসের মেয়েরা আমাকে দেখলে আদর করত। আমি ভয়ে ভয়ে থাকতাম, কখন্ তারা আমাকে দেখলে আদর করে।

২০০০ : ছাত্র হিসেবে কেমন ছিলেন?
জাফর ইকবাল : ছাত্র হিসেবে আমি বরাবরই ভাল ছিলাম। পড়া লেখা না করেই ক্লাসে ভালো রেজাল্ট করতাম। 

২০০০ : আপনার ছেলেবেলার একটা সময় কেটেছে পার্বত্য চট্টগ্রামে। বান্দরবান, রাঙ্গামাটি এসব এলাকায়। সে সম্পর্কে বলবেন...
জাফর ইকবাল : প্রথমে আমরা থাকতাম রাঙ্গামাটি। সেখান থেকে আসি বান্দরবান। বান্দরবান থেকে আমার হাবাগোবা ভাবটা একটু একটু করে কাটতে থাকে। মনে আছে সেখানে আমার বেশ কয়েকজন আদিবাসী বন্ধু ছিল। চাকমা, মারমা এ রকম অনেকে। তাদের বাসায় যেতাম। মাচার মতো বাসা, নিচে শুকর উপরে মানুষ। সেখানে থাকার সময় আমার একটা লাভ হয়েছিল। আমি খুব ছোট বয়সেই শিখে গিয়েছিলাম যে, আমরা আসলে সবাই এক। আমার চাকমা বা মারমা বন্ধু যেটা দেখে হাসে -আমি সেটা দেখে হাসি, সে যে দুষ্টুমি করে, আমিও সেই একই দুষ্টুমি করি। কোনো পার্থক্য নেই। তা ছাড়াও বান্দরবানের সৌন্দর্য আসলে আমাকে খুব মুগ্ধ করেছিল। বিশেষ করে পাহাড়, নদী, নদীর তীরে লক্ষ লক্ষ বানর! খুব মজার। 

২০০০ : বন্ধুর কথা তো বললেন। শিক্ষকদের কারো কথা কি মনে পড়ে?
জাফর ইকবাল : আমাদের একজন ড্রয়িং শিক্ষিকা ছিলেন। মারমা। তার কথা খুব মনে পড়ে। তিনি নিজে ছবি অাঁকতে পারতেন না। ক্লাশে এসে বলতেন বেগুন আঁকো কিংবা লাউ আঁকো কিংবা কলা আঁকো। আমরা আঁকতাম। তিনি ছবি দেখে মার্কস দিতেন, হয়তো একজনকে দিলেন ১০ আরেকটু ভাল হলে তাকে দিতেন ২০, আরো ভাল হলে তাকে ৫০, খুব ভাল হলে হয়তো ৫০০। একদিন আমি গৌতম বুদ্ধের ছবি অাঁকলাম। ম্যাডাম মহা খুশি, আমাকে নম্বর দিলেন ১৭০০। আমার আনন্দ কে দেখে! একবারে ১৭০০ নম্বর পাওয়া কী সোজা কথা? এখন বুঝি - তিনি মোটামুটি অশিক্ষিত গ্রাম্য মহিলা কিন্তু কত সুন্দর করে শিশুদের সাইকোলজিটা বুঝতেন। সেই ম্যাডাম দেখতে মোটেও ভালো ছিলেন না, বয়স্কা মহিলা, গলায় গলগন্ড রোগ। তবুও তিনি আমাদের সবার কাছে ছিলেন সুইটেস্ট লেডি। চেহারা তো কিছু না, আসলে মানুষের মনটাই সব।

২০০০ : বান্দরবানের আর কোনো মজার স্মৃতি...
জাফর ইকবাল : বাবা তো পুলিশ অফিসার ছিলেন। মাঝে মাঝে তাই নৌকায় করে চলে যেতেন গভীর অরণ্যে ডাকাত ধরতে। আরাকান থেকে সেই সব ডাকতেরা আসত। বাবা একবার গেলে আসতেন ১০-১৫ দিন পর পর, তখন তো আর ফোন ছিল না তাই বাবার খবরও পেতাম না। একদিন দেখলাম বাবা সঙ্গে করে একটা টিয়াপাখির বাচ্চা এনেছেন। সেই টিয়াপাখিটা বাবার বন্ধু হয়ে গেল, সব সময় বাবার সঙ্গে থাকত। কাঁধে বসে থাকত। বাবা সিগারেট খেতেন - টিয়াপাখিটা বাবার সিগারেট নিয়ে নিত আবার মুখে লাগিয়ে দিতো! বাবা যখন গভীর অরণ্যে চলে যেতেন, সেও চলে যেত। আবার যখন আসতেন, সেও ফিরে আসতো। ভারী মজার ব্যাপার।

২০০০ : বান্দরবান থেকে কোথায় গেলেন?
জাফর ইকবাল : বান্দরবান থেকে চলে আসি চট্টগ্রামে। সেখানে পড়েছি ক্লাস সিক্স পর্যন্ত। প্রথমে পড়তাম প্রাইমারি ট্রেনিং ইনস্টিটিউটে, সেখান থেকে কলেজিয়েট স্কুলে। সেই সময় থেকে আমার একটু একটু করে স্থায়ী বন্ধু-বান্ধব হতে থাকে।

২০০০ : সেই সময়ের বন্ধুদের কথা কি বলবেন ...
জাফর ইকবাল : আমার দুই-একজন বন্ধুকে আপনারা হয়তো চিনবেন। যেমন: আবৃত্তিকার কাজী আরিফ, ডা. হারুন এখন যিনি শমরিতা হাসপাতালের এমডি আমরা একসঙ্গে পড়তাম। আরো অনেকেই আছেন কেউ দেশে কেউ বিদেশে। তাদের অনেকের সঙ্গে যোগাযোগ আছে। অনেকের সঙ্গে নেই। কলিজিয়েট স্কুলে আমি এক বছর পড়েছি। তারপর চলে আসি বগুড়া জিলা স্কুলে। সেখানে অনেক সময় কেটেছে।

২০০০ : বগুড়া জেলা স্কুলের কথা শুনতে চাই। আপনি তো বগুড়া জেলা স্কুলের ১৫০ বছর পূর্তি উৎসবেও গিয়েছিলেন?
জাফর ইকবাল : ক্লাশ সেভেনে আমি বগুড়া জেলা স্কুলে ভর্তি হই। তখন কিশোর বয়স - জীবনের সবচেয়ে সুন্দর সময়, এটা কেটেছে বগুড়া জিলা স্কুলে। মনে আছে পাশেই করতোয়া নদী ছিল। সেখানে আমরা সাঁতার কাটতাম। আমার ‘দীপু নাম্বার টু’সহ অনেক কিশোর উপন্যাসের উপাদান কিন্তু সেখান থেকেই নেয়া। একজন স্যার ছিলেন মোজাহার হোসেন। আমার খুব প্রিয় স্যার - আমাদের তখন থেকেই স্বপ্ন দেখতে শিখাতেন। চমৎকার একটা লাইব্রেরি ছিল আমাদের স্কুলে। আমি সেই লাইব্রেরিতে বই পড়তাম। সেই লাইব্রেরিয়ানের সঙ্গে আমাদের খাতির ছিল তাই যে সব বই বাড়িতে নিয়ে যাবার নিয়ম ছিল না সেই সব বইও আমাকে নিতে দিতো!

২০০০ : সেই সময়ে কি কি বই পড়েছিলেন?
জাফর ইকবাল : সব ধরনের বই-ই আসলে পড়তাম। মানিক বন্দ্যোপাধ্যায় থেকে স্বপন কুমার, কাজী আনোয়ার হোসেন থেকে তারাশংকর কোনো কিছুই বাদ দিতাম না। দেব সাহিত্য কুটিরের বইও পড়েছি প্রচুর - আমার বাবা মা কখনোই বই পড়তে মানা করতেন না। ইংরেজীর জ্ঞান ছিল কম তাই বিদেশী বই পড়তে পারতাম না তবে বাইরের বইয়ের অনুবাদ পড়েছি প্রচুর। বাইরের লেখকদের মধ্যে আমার সবচেয়ে ভালো লেগেছে মার্ক টোয়েন। এ ছাড়া আর্নেস্ট হেমিংওয়ে, এরিক মারিয়া রেমার্ক, আলেকজান্ডার দ্যুমা, চার্লস ডিকেন্স সেই সময়ই পড়ে ফেলেছিলাম। স্কুলের বাইরে বগুড়া পাবলিক লাইব্রেরিতেও প্রচুর বই পড়তাম। আর আমাদের বাসাতেও ছিল অনেক বই, সবাই বই পড়তে ভালোবাসতো তো। আমি কিংবা আমার বড় ভাই হুমায়ূন আহমেদ যে পরবর্তীতে লেখক হয়েছি বা লেখালেখি করেছি তার এক নম্বর কারণ হল বই পড়া। আমার ধারণা, একজন মানুষ প্রচুর পড়লে তার মধ্যে লেখার একটা ইচ্ছা তৈরি হয় এবং সে তখন লিখতে পারে। আমাকে অনেকে জিজ্ঞেস করে, আমি লিখতে চাই - কি করব? আমি বলি, পড়। যত বেশি পড়বে তত ভাল লিখতে পারবে। ভেতরে লেখার জন্য তাগিদ তৈরি হবে।

২০০০ : আপনি ম্যাট্রিক করেছেন কবে? রেজাল্ট কেমন ছিল?
জাফর ইকবাল : ম্যাট্রিক পাস করেছি বগুড়া জেলা স্কুল থেকে। ১৯৬৮ সালে। আমার বাবা অবশ্য এর আগেই কুমিল্লা বদলি হয়ে গিয়েছিলেন। পরীক্ষার জন্য কুমিল্লা থেকে এসে বগুড়ায় থাকতে হয়েছিল বাবার এক বন্ধুর বাসায়। তারা খুব ভালো, আমাকে যথেষ্ট আদর যত্নও করেছেন। কিন্তু যেটা হয়, অন্যের বাসায় একটু সংকোচ বোধ করতাম। আমার মনে আছে, যে বাসায় থাকতাম সেখানে ইলেকট্রিসিটি ছিল না। পড়তে হতো হারিকেন দিয়ে। রেজাল্ট মোটামুটি ভালোই হয়েছিল। সবাই ভেবেছিল আমি হয়তো বোর্ডে স্ট্যান্ড করব। ফার্স্ট ডিভিশন, স্টার মার্ক ৪/৫টি লেটার ইত্যাদি।

২০০০ : তখন তো আইয়ুব খানের শাসনামল। দেশের রাজনৈতিক প্রেক্ষাপট কি কোনোভাবে আপনাকে প্রভাবিত করেছিল?
জাফর ইকবাল : না। ছোট ছিলাম, রাজনীতি নিয়ে মাথা ঘামাতাম না। আসলে সেভাবে চিন্তাও করিনি। ফলে রাজনীতিটা বুঝতামও না সে সময়।

২০০০ : আপনি তো ঢাকা কলেজের ছাত্র ছিলেন। ঢাকা কলেজে ভর্তি হবার কারণ কি?
জাফর ইকবাল : বড় ভাই হুমায়ূন আহমেদ ভালো ছাত্র ছিল, সে ঢাকা কলেজে পড়ত। হোস্টেলে থাকত। ভাবতাম, বড়ভাই হোস্টেলে থাকে সেখানে না জানি কত মজা! তাছাড়া আমরা তো সেভাবে ঢাকার অন্যান্য কলেজগুলো সম্পর্কে জানতামও না। ঢাকা কলেজের নাম জানতাম তাই ঢাকা কলেজে ভর্তি হয়েছি।

২০০০ : আপনি যখন ঢাকা কলেজের ছাত্র তখন আব্দুল্লাহ আবু সায়ীদ এবং শওকত ওসমান দ’ুজনই ঢাকা কলেজের শিক্ষক। এই দুই খ্যাতিমান শিক্ষককে কীভাবে দেখেছিলেন?
জাফর ইকবাল : শিক্ষক হিসেবে দুইজনই ছিলেন অসাধারণ। আমার একটা ফেসিনেশন ছিল শওকত ওসমান স্যারের জন্যে। স্যারের ক্লাস খুব ভালো লাগত। কারিকুলামে আছে এমন একটা লাইনও স্যার কখনো পড়াতেন না। সবই বাইরের বিষয়। আর সায়ীদ স্যার তো কথারই মানুষ; আমরা খুব আগ্রহ নিয়ে তার কথা শুনতাম। আর অন্যদের ক্লাস খুব একটা করেছি বলে আমার মনে পড়ে না। ভোর বেলাই চলে যেতাম পাবলিক লাইব্রেরিতে, গিয়ে সারাদিন গল্পের বই পড়তাম। কলেজের সময়টা আমি খুব বেশি উপভোগ করতে পারিনি। আর সিলেবাসটাও তখন দুর্বল ছিল, আমার ভালো লাগত না।

২০০০ : হোস্টেল জীবনের কোনো স্মৃতি ...
জাফর ইকবাল : আমি থাকতাম সাউথ হোস্টেলে ৩১৭ নম্বর রুমে। আলো বাতাস ঢুকত না বলে এটাকে শাঁখারিপট্টি বলত। আগে কখনো হোস্টেলে থাকিনি। বাসা ছিল তখন কুমিল্লায়। বাসায় যাবার জন্য খুব মন টানত। তখন বিআরটিসি’র গাড়িতে কুমিল্লা যেতে লাগত সাড়ে চার টাকা। আসতে সাড়ে চার টাকা। আমার পকেটে কোনো রকম ভাবে দশ টাকা জমলেই বাসায় চলে আসতাম। ভাই বোন মা বাবার সাথে সময় কাটাতে যেতাম। অসম্ভব মিস করতাম বাসাকে। হোস্টেল আমার সেভাবে ভালো লাগেনি।

২০০০ : প্ল্যানচেটের প্রতি আগ্রহের কথা আপনি রঙিন চশমায় লিখেছেন। হল জীবনে প্ল্যানচেট করতেন। মৃত আত্মা নিয়ে আসতেন। এই অতি প্রাকৃত বিষয়ের প্রতি আপনার আগ্রহের কারণ কি?
জাফর ইকবাল : কারণটা পরিবারিক। আমার বাবা পামিস্ট্রি জানতেন, অতিপ্রাকৃত বিষয়ে তার অসম্ভব আগ্রহ ছিল। বাসায় এই বিষয়ে প্রচুর বই ছিল। তাছাড়া ভূত প্রেত নিয়ে তিনি খুব মজাও করতেন। গ্রাম থেকে কেউ বেড়াতে এলে বাবা মাঝে মাঝে তাদের ভূতের ভয় দেখাতেন। তাদেরকে সেকেন্ড শো সিনেমা দেখতে পাঠাতেন। সিনেমা দেখে ফেরার পর বাবা তাকে ভয় দেখাতেন। বাবা নিজেই গায়ে সাদা শাড়ি পেঁচিয়ে হাত উচু করে ঘরের কোণে দাঁড়িয়ে থাকতেন তাকে ভূতের ভয় দেখাবার জন্য। যা একটা মজা হতো তখন! মিথ্যা ভূত দেখে লোকজনের ভয়ে প্রাণ যাবার অবস্থা। এ রকম অনেক ঘটনা ঘটেছে, সত্যিকারের ভূতের চেয়ে নকল ভূতের ঘটনা ঘটেছে বেশি।

২০০০ : হুমায়ূন আহমেদেরও কি ভৌতিক বিষয়ে আগ্রহ ছিল?
জাফর ইকবাল : ভূত বা ভৌতিক বিষয়ে তার আগ্রহ বাবার চেয়ে কোনো অংশে কম ছিল না। সেও প্ল্যানচেট করত চক্রে বসতো। তবে আসল ভূত থেকে নকল ভূতই আসতো বেশী। একটা ঘটনার কথা বলি। আমি তখন কলেজে পড়ি। বন্ধু বান্ধব নিয়ে কুমিল্লায় গিয়েছি। সেও তখন কুমিল্লায়। আমাদের ভয় দেখাবার জন্য সে বিশাল এক পরিকল্পনা করল। আমাদের নিয়ে প্ল্যানচেট করার ভান করল, এমন ভাব দেখাল যে, ঘরে ভূত এসে গেছে। এদিকে বাসার সব ভাইবোন, দারোয়ানকে নানা রকম দায়িত্ব দিয়ে রেখেছে। কেউ গাছের ডাল টানছে, কেউ টিল মারতেছে, কেউ হুহু করে মুখে ভৌতিক শব্দ করছে সবমিলিয়ে বিশাল একটা ভৌতিক ইফেক্ট তৈরি হলো। ভয়ে আমাদের রীতিমতো জান বের হয়ে যাবার মতো অবস্থা। এ রকম অনেক ঘটনা আছে! 

২০০০ : প্ল্যানচেট বা মৃত আত্মা আনার একটা ঘটনা বলবেন ...
জাফর ইকবাল : আমি আগেই বলেছি,  বাবার খুব আগ্রহ ছিল অতিপ্রাকৃত বিষয়ে - এ ধরণের বই ভর্তি ছিল বাড়িতে। এগুলো পড়ে পড়ে হাত দেখা, প্ল্যানচেট, আত্মা আনা, চক্রে বসা - এ সব শিখে গিয়েছিলাম কলেজ জীবনেই। প্ল্যানচেট বা চক্রে বসার শুরু ঢাকা কলেজ থেকেই। প্রায় প্রতি রাতে চক্রে বসতাম, আত্মা নিয়ে আসতাম। একজনকে মিডিয়াম বানাতাম - তার মধ্যে আত্মা এসে ভর করত। কথা বলত। আমার অবশ্যি কৌতূহল ছিল অন্য জায়গায় এটা সত্যি কি না বুঝার জন্য চেষ্ঠা করতাম।

২০০০ : আত্মা কি আসলেই এসে ভর করে?
জাফর ইকবাল : আমার তা বিশ্বাস হয় না। এটা একটা সাইকোলজিকেল ব্যাপার। যখন আত্না এসে কারো উপর ভর করতো, আমি বলতাম, তুমি কে, তোমার নাম কি? তুমি যখন বেঁচে ছিলে তোমার সেই ঠিকানা বল। সে ঠিকানা বললে সেই ঠিকানায় চিঠি লিখে এই নামে কেউ বেঁচে ছিল কিনা জানতে চাইতাম। এ রকম চিঠি অনেক লিখেছি - ভুল ঠিকানা হিসেবে খাম ফেরৎ এসেছে। বিষয়টা মনে হয় সেলফ হিপনোটিজম। চক্রে বসেই কোন একজন হয়তো হিপ্নোটাইজড হয়ে যেত, ভৌতিক পরিবেশ এটা করতে সাহায্য করতো। আমি বিজ্ঞানের মানুষ - কাজেই ভৌতিক কিছু আমাকে বিশ্বাস করতে হলে তার অস্তিত্ব আমাকে প্রমাণ করে দেখাতে হবে। কেউ যদি বোতলে ভরে এনে একটা ভুত দেয়, আমি যদি ডিসচার্জ করে স্পেকট্রামটা দেখে বের করতে পারি - কি কি এলিমেন্টস্ দিয়ে এটা তৈরি? তাহলে আমি বিশ্বাস করতে পারি। বিশ্ববিদ্যালয় জীবনের একটা ঘটনার কথা বলি। আমি তখন ফজলুল হক হলে থাকি। ফিরোজ নামে আমার এক বন্ধু প্ল্যানচেট দেখতে এসেছে। মুক্তিযুদ্ধের সময় নেভাল কমান্ডো হিসাবে সে যুদ্ধ করেছিল, খুব সুদর্শন, স্বাস্থ্যও ভালো। আমরা প্ল্যানচেট করছি - সে পাশের বিছানায় বসে আছে। হঠাৎ কথা নেই বার্তা নেই সে দড়াম করে পড়ে অজ্ঞান হয়ে গেল। থর থর করে কাপছে আর বলছে এই ছেলেটাকে ধরো, ছেলেটাকে ধরো। অন্য যারা ছিল ভয় পেয়ে পালিয়ে গেল। আমি কাছে গিয়ে তাকে ধরে নাম জিজ্ঞাসা করলাম। ফিরোজ বলল, ‘‘আমি একজন জিন, আমার নাম ওয়াজিউল্লাহ’’। জিন তাড়াবার জন্য আমার যেটুকু বিদ্যা ছিল সবটুকু ব্যবহার করলাম, কাজ হলো না। পরে ভাবলাম ঢাকা মেডিকেলে নিয়ে যাই, যা হবার হবে - তারা চিকিৎসা করবে। কিন্তু সেটাও এক সমস্যা। কেননা এম্বুলেন্স আনতে হাউস টিউটরের বাসায় গিয়ে ফোন করতে হবে। তিনি যদি শুনেন যে, আমি চক্রে বসে জিন নিয়ে এসেছি তাহলেই অবস্থা কেরাসিন। শেষে আমাদের হলের মসজিদের ইমামকে ঘুম থেকে তুলে ডেকে নিয়ে এলাম। সব শুনে তার আক্কেল গুড়ুম। দোয়া দরুদ পড়ে কোনো রকমে জিনকে বিদায় করলেন। যাবার সময় আমাদের বললেন খবরদার আর কখনো এগুলো করো না। আসলে আমার ধারণা পুরো ব্যাপারটা সেলফ হিপ্নোটিজম। কোন বিশেষ ধরনের মানুষকে আগে থেকে বিশেষভাবে প্রিপেয়ার করলে এ ধরনের ঘটনা ঘটতে পারে। আমি এর মধ্যে আলৌকিক কিছু খুঁজে পাই না।

২০০০ : প্ল্যানচেট কি এখন আর করেন ...
জাফর ইকবাল : না। এখন আর প্ল্যানচেট করি না। আমাদের ভাইবোনদের ছোট ছোট ছেলেমেয়েরা এখন প্ল্যানচেট করে। আমার মেয়ে আমেরিকায় পড়াশোনা করে। শুনেছি সে তার বন্ধুদের নিয়েও নাকি সেখানে প্ল্যানচেট করে। আসলে ছেলেমানুষি ব্যাপার ছেলেবেলাতেই করতে হয়।

২০০০ : অ্যাস্ট্রোলজি, নিউমরোলজি- এসব বিষয়ে আপনার বাবার প্রচুর আগ্রহ, কৌতূহল ছিল। শোনা যায়, নিউমরোলজির কারণে আপনার বাবা আপনাদের প্রত্যেকের নামের বানান বদলে দিয়েছেন। এটা কি সত্য?
জাফর ইকবাল : সত্য। আমার বাবার নাম ফয়জুর রহমান আহমেদ। দাদা আজিমউদ্দিন আহমেদ। চাচারা আজিজুর রহমান আহমেদ, আলতাফ উদ্দিন আহমেদ এ রকম। সবার সাথে মিল রেখে বড় ভাই হুমায়ূন আহমেদ। আমার যখন জন্ম তখন আমার বাবা নিউমরোলজিতে আগ্রহী হয়ে উঠলেন। কি সব হিসেব করে আমার নাম রাখলেন মুহম্মদ জাফল ইকবাল। বড় বোনের নাম দিলেন সুফিয়া খাতুন, ছোট ভাইয়ের নাম আহসান হাবিব। কারো নামের সাথে কোন মিল নাই। আমার সবচেয়ে ছোট বোনের যখন জন্ম হয় তখন আমরা একটু বড় হয়েছি। আমরা সবাই মিলে চেচামেচি করলে তার নাম রাখা হলো রাকসানা আহমেদ। বাবা খুব খেয়ালি মানুষ ছিলেন। নাম বদলে আমার মনে হয় না কোনো লাভ হয়েছে। তবে আরেকটা কথা বলি। হুমায়ূন আহমেদের যেদিন জন্ম হয়েছিল ঠিক সেদিনই প্রিন্স চার্লসেরও জন্ম হয়েছিল। ব্রিটিশ রাজপুত্রের জন্ম তাই সারা দুনিয়া হইচই। আমার বাবার একটু একটু মন খারাপ। তারও একটা ছেলে হয়েছে অথচ কেউ সেটা নিয়ে মাতামাতি করছে না। বাবা কী ভেবে মাকে বললেন, প্রিন্স চার্লস তো রাজপরিবারের সন্তান - তার নিজের কোনো ক্রেডিট নাই। তোমার ছেলে দেখো একদিন নিজের যোগ্যতায় অনেক বড় হবে। এই গল্পটা মায়ের কাছে শোনা। হুমায়ূন আহমেদ যখন অনেক বড় লেখক হয়েছে। আমার বাবা কিন্তু সেটা দেখে যেতে পারেন নি!

২০০০ : ’৬৯ এ তো আপনি ঢাকা কলেজের ছাত্র। গণ অভ্যুত্থান তো খুব কাছ থেকে দেখেছেন?
জাফর ইকবাল : আন্দোলনটা একেবারে আমাদের চোখের সামনে দেখা। তখন আন্দোলনে পুরো দেশ একাত্ম হয়ে যেতো। এখন যেমন হরতাল ডাকলে কেউ গা করে না। তখন সে রকম ছিল না, তখন হরতাল ডাকলে সারা দেশ বন্ধ হয়ে যেত। আমার মনে আছে, আমরা একদিন সিনেমা দেখতে গিয়েছি। সিনেমা দেখতে যখন ঢুকেছি তখন সব ঠিক ছিল। যখন বের হয়েছি তখন মনে হলো সারা ঢাকা শহরে বিস্ফোরণ ঘটে গেছে। এখানে মিছিল সেখানে মিছিল। মানুষ দৌড়াচ্ছে, পুলিশ দৌড়াচ্ছে, আমরাও দৌড়াচ্ছি। অনেক কষ্টে জোনাকী সিনেমা হল থেকে হোস্টেলে এসে পৌঁছেছি। মনে আছে যখন কারফিউ আর হরতাল থাকতো আমরা কলেজের ভেতর থেকে বিডিআরকে ঢিল ছুড়তাম। এটা খুব পপুলার ছিল আমাদের মাঝে। তাদের যখন ঢিল মারা হতো তারা বলত, ‘‘ভাই আমরাও তো বাঙালী। আপনারাও বাঙালী। আমরা তো কিছু করছি না। আমাদের ওপর উপর থেকে অর্ডার আসছে তাই দাঁড়িয়ে আছি কেন আমাদের ঢিল মারছেন’’। তখন অবশ্য বি.ডি.আর. বলা হতো না ই. পি. আর. বলা হতো। এই যে, ‘বাঙালি’ এই শব্দটা তখন মনের মধ্যে গেঁথে গিয়েছিল যেরকম আমার - সেরকম লক্ষ লক্ষ মানুষের! 

২০০০ : ইন্টারমিডিয়েট পাস করলেন কবে? রেজাল্ট কেমন ছিল?
জাফর ইকবাল : কলেজে আসলে সেভাবে পড়াশোনা করিনি। গল্পের বই পড়েই সময় কাটিয়েছি। পরীক্ষার আগে পড়ে পাস করেছি। রেজাল্ট মোটামুটি ভালো করেছি। ফার্স্ট ডিভিশন স্টার মার্ক সঙ্গে কয়েকটা লেটার।

২০০০ : ইন্টামিডিয়েট পাসের পর মেধাবী ছাত্ররা সাধারণত মেডিক্যাল বা বুয়েটে পড়তে চায়। কিন্তু আপনি ইউনির্ভাসিটিতে ফিজিক্স পড়তে চাইলেন কেন?
জাফর ইকবাল : এখন হয়তো মেধাবী ছাত্রছাত্রীরা প্রথমে মেডিক্যাল বা বুয়েটে পড়তে চায়। আমাদের সময় কিন্তু তা ছিল না। আমরা তখন বুয়েটকে একটা করুণার চোখে দেখতাম। আহা! বেচারারা! স্লাইড রুল দিয়ে শুধু হিসেব করছে। বড় মায়া লাগতো তাদের জন্য। আমার ইঞ্জিনিয়ারিং এ আগ্রহ ছিল না, আমার আগ্রহ ছিল ন্যাচারাল সাইন্সে।

২০০০ : এই যে মৌলিক বিজ্ঞানের প্রতি আগ্রহ। সেটা কেন? কী কারণে?
জাফর ইকবাল : ঠিক জানি না - ছোটবেলা থেকেই আমার বিজ্ঞানের জন্যে একটা আগ্রহ ছিল। ছোট বাচ্চারা যা করে - বড় বড় থিওরির ভুল বের করে ফেলে - আমিও তাই করতাম। মনে আছে যখন স্কুলে পড়ি তখন একবার নিউটনের সূত্রের ভুল বের করে ফেলেছিলাম। সূত্রটার সঠিক ব্যাখ্যা লিখে খামের ভেতর ভরে খামের উপরে বন্ধুদের সাইন নিয়ে রেখেছিলাম! ছোট বলে কেউ গুরুত্ব দেবে না তাই এই ব্যবস্থা! বড় হয়ে বুঝতে পারি ছোট বেলায় কেউ বিষয়টা ঠিক করে বোঝায় নি বলে আমার মনে প্রশ্ন জেগেছিল - ছোট হলেও প্রশ্নটা কিন্তু সঠিক ছিল! ছোট থেকেই জিনিসপত্র তৈরী করার ব্যাপারে আমার হাত খুব ভালো ছিল। স্লাইড প্রজেক্টর, টেলিস্কোপ, রেডিও এসব নিজে নিজেই তৈরি করতাম। যখন যেখানে ছিলাম আমার নিজের ল্যাবরেটরী টাইপের কিছু থাকতো। এমন কিছু নেই যা সেখানে ছিল না। লাইব্রেরি থেকে বই এনে পড়ে পড়ে অনেক কিছু তৈরি করার চেষ্ঠা করতাম। বোকামী যে করতাম না তাও না - গবেষণার জন্যে একবার সালফিউরিক এসিড কিনে এনেছি - পকেটে সেই সালফিউরিক এসিড নিয়ে সারাদিন ঘুরে বেড়ালাম। কোনো ভাবে বোতলটা ভেঙ্গে গেলে কী হতো?  একবার একটা পরীক্ষা করতে গিয়ে ইলেকট্রিক শক খেয়ে আমার মরার উপক্রম। অনেকে আছে শুধু পড়লেই আনন্দ পায়, আমি হাতে-কলমে তৈরি করতে না পারলে পুরো আনন্দ পেতাম না। একটা ঘটনা বলি তাহলে আমার ব্যাপারটা একটু বোঝা যাবে। একবার আমার নানা বাড়িতে গেছি সেখানে ঢাকা বোর্ডের এক ছেলের সঙ্গে পরিচয়, তার প্র্যাকটিক্যাল পরীক্ষা- পরীক্ষায় ব্যাঙ কাটতে হবে কিন্তু সে কখনো ব্যাঙ কাটে নি। আমি বললাম, ‘‘চিন্তুার কোনো কারণ নেই দুটো ব্যাঙ ধরে আনো আমি তোমাকে ব্যাঙ কাটা শিখিয়ে দেব’’। মজার কথা হচ্ছে আমাদের বোর্ডে প্র্যাকটিক্যালই নেই, আমি নিজে কখনো ব্যঙ কাটি নি। তবে আমার মামাকে একবার ব্যঙ কাটতে দেখেছিলাম। গ্রামের বাড়িতে ব্যাঙ তো কোনো সমস্যা না - সে বড় বড় দুটো ব্যাঙ ধরে নিয়ে আসল। এখন ক্লোরোফোম কোথায় পাই?  হুক্কোর পানি, মরিচের গুড়ো, কেরোসিন, লবন সব কিছু মিশিয়ে একটা বিষাক্ত তরল তৈরি করলাম একটা কৌটায় - ব্যঙের সাথে সেই পানি দিয়ে ঝাঁকাতে ঝাঁকাতে ব্যাঙটাকে সেন্সলেস্ করে ফেললাম। এবার একটা ট্রেতে মোম গলিয়ে গলিয়ে ওয়াক্স ট্রে তৈরি করলাম। তারপর পিন দিয়ে ব্যঙের চার হাত-পা গেঁথে দিলাম। তারপর শুরু হল সার্জিকেল অপারেশন - এইটা হার্ট, এইটা লিভার, এইটা ইন্টেস্টাইন - সেই ছেলে মহা ইমপ্রেস্ড। সেই ছেলে বায়োলজিতে অনেক মার্কস্ পেয়ে ডাক্তারী পড়ে বড় সার্জন হয়েছিল! 

২০০০ : তারপর তো ’৭১। মুক্তিযুদ্ধের কথা কি মনে আছে? যুদ্ধের সময় কোথায় ছিলেন?
জাফর ইকবাল : মুক্তিযুদ্ধের কথা যদি মনে না থাকে তাহলে কী মনে থাকবে? একাত্তরে মার্চের প্রথম দিকে আমি, আমার ভাই, আমার বোন ঢাকা থেকে পিরোজপুর চলে গেলাম। ২৫ মার্চের কথা - আমার স্পষ্ট মনে আছে। গভীর রাতে মাইকে এনাউন্স করা হচ্ছে যে - ‘‘গৃহযুদ্ধ শুরু হয়ে গেছে। গৃহযুদ্ধ শুরু হয়ে গেছে’’। গভীর রাতে মাইকের শব্দে ঘুম ভেঙে গিয়েছিল। আমরা লাফ দিয়ে ঘুম থেকে উঠে পড়েছিলাম। আমাদের পাশেই ছিল থানা। বাবার সাথে দৌড়ে থানায় গিয়েছিলাম। সেখানে ওয়ারলেসে শুনতে পেলাম রাজারবাগ পুলিশ লাইনে আক্রমণ করা হয়েছে। গুলির শব্দ, মানুষের আর্ত চিৎকার। ভয়াবহ একটা পরিবেশ। পিরোজপুরে আমাদের এলাকায় মিলিটারি এসেছিল অনেক পরে। আমার মনে আছে মেজর জলিল ছিলেন সেক্টর কমান্ডার - সেখানে তরুণদের ট্রেনিং দেয়া হচ্ছিল। আমরাও কয়েকদিন লেফট রাইট করেছি। আমাদের এলাকায় মে মাসের ৩ তারিখের দিকে মিলিটারি এসেছিল। আমরা খবর পেয়ে গ্রামে চলে গিয়েছিলাম আশ্রয় নিতে। পুরো পরিবার। মে মাসের ৫ তারিখে একজন লোক এসে আমার বাবাকে খবর দিল যে, আপনাকে ডেকেছে মিলিটারি ক্যাম্পে। বাবা ফিরে গিয়েছিল - তার সাথে ছিলাম আমি। আসলে সেটাই ছিল আমার বাবার সবচেয়ে ভুল সিদ্ধান্ত। মনে আছে যাবার সময় বাবা আমাকে বললেন, ‘‘আমি যাচ্ছি - আমার জন্যে দোয়া করিস।’’ বাবা আর ফিরে এলেন না। রাতের বেলা কারফিউ দেয়া হয়েছিল। খবর নেবারও উপায় নেই। পুরো এলাকাটা মিলিটারি দখল করে রেখেছে। ভাসাভাসা একটা খবর পেলাম যে, সম্ভবত আমার বাবাকে মেরে ফেলা হয়েছে।
পরদিন বারো তেরো মাইল হেঁটে এসে আমার মা আর পরিবারের সবাই যেখানে থাকতেন সেখানে এসেছি। বাবার মৃত্যুর খবর দিয়েছি। ডেডবডি পানিতে ভাসছিল তিন দিন। জোয়ারে উপরে যায় আর ভাটায় নিচে নামে। শেষে নদীর ঘাটে এসে ঠেকে। গ্রামের মানুষ বাবার লাশ দেখে চিনতে পারে। আমার বাবা অনেক ভাগ্যবান যে গ্রামের মানুষ তার লাশটা তুলে নদীর পাশে কবর দিয়েছিল। বাবার জুতাগুলো তারা প্রমান হিসেবে খুলে রেখেছিল। স্বাধীন হবার পর আমি, আমার মা এবং বোনকে নিয়ে গিয়েছিলাম যেখানে কবর দেয়া হয়েছিল - সেখানে একটা পুলিশ কেস করা হয়েছিল। পুলিশ কেস করলে পোস্ট মর্টেম করতে হয়। তাই তার দেহটা তুলতে হয়েছিল। আমি নিজে বাবার কবর খুঁড়েছি। শুধু হাড়গুলো ছিল। পরে পিরোজপুর শহরে এনে বাবাকে কবর দেয়া হয়।

২০০০ : দেশ যখন স্বাধীন হয় তখনকার কথা কি মনে আছে?
জাফর ইকবাল : পিরোজপুরে তো আমাদের পরিচিত কেউ ছিল না। মিলিটারী ঘুরে বেড়াচ্ছে, রাজাকার ঘুরে বেড়াচ্ছে আর আমরা পালিয়ে বেড়াচ্ছি এক জায়গা থেকে আরেক জায়গায়। আমাদেরকে কেউ আশ্রয় দিচ্ছে না। অনেকের ধারণা যেহেতু আমার বাবাকে মেরে ফেলেছে তাই আমাদেরকে আশ্রয় দিলে যদি তাদেরকেও মেরে ফেলে। সঙ্গে বিশ্ববিদ্যালয় পড়ুয়া বোন। আমাদের যে কি কঠিন সময় কেটেছে তা বলা মত নয়। পরে গোপনে গোপনে একজন দুজন করে মোহনগঞ্জে আমাদের নানাবাড়িতে সবাইকে পাঠানো হল। সেখান থেকে আনেক কষ্টে ঢাকায়।। আমার জীবনে সবচেয়ে বড় একটা অতৃপ্তি যে আমি মুক্তিযুদ্ধে অংশগ্রহণ করতে পারিনি। আমার চেয়ে অনেক ছোট ছেলেরাও মুক্তিযুদ্ধে গেছে, আমি যেতে পারি নি - আসলে কেউ তো তখন ভাবতেই পারে নি যে, নয় মাসে দেশ স্বাধীন হবে। সবাই ভেবেছিল দশ বছর লাগবে, অনেক সময় আছে! 
ডিসেম্বর মাসে আমি ছিলাম যাত্রাবাড়ী, আমার এক মামার বাসায়। ভীষণ যুদ্ধ চলছে। যুদ্ধ শুরু হলেই আমার মামাত ভাই বোন সবাই মিলে মাটির নিচে ট্রেঞ্চে চলে যেতাম। ১৫ ডিসেম্বরের দিকে হঠাৎ দেখলাম যে, পাকিস্তানি সেনাবাহিনী দলে দলে সব ফিরে আসছে। মনে হচ্ছে মার খেয়ে বিধ্বস্ত হয়ে ফিরে আসছে। ওদের সাথে সাথে যাচ্ছে বিহারীরা। সাথে ছোট ছোট বাচ্চা-কাচ্চা, স্ত্রী-পরিবার। ১৫ তারিখ বিকেল বেলা প্রথম ‘‘জয়বাংলা’’ স্লোগান শুনলাম। এখন তো লোকজন মনে করে ‘‘জয়বাংলা’’ স্লোগানটা বুঝি আওয়ামীলীগের। তখন সেটা ছিল মুক্তিযুদ্ধের স্লোগান। কী দারুণ একটা স্লোগান ছিল এই ‘‘জয়বাংলা’’ কথাটি - দেশই স্বাধীন হয়ে গেলো এর শক্তিতে। তারপর ১৬ তারিখ দেশ স্বাধীন হলো। সেই সময় প্রতিনিয়ত রেডিওতে বলতো ‘হাতিয়ার ডাল দো’। ১৬ তারিখে যখন পাকিস্তান আত্মসমর্পণ করে আমরা সঙ্গে সঙ্গে খবরটা পাইনি। আত্মসমর্পণের পরে আমরা খবরটা পেয়েছিলাম। পরদিন ১৭ তারিখ সকালে বাসা থেকে বের হলাম। স্বাধীন বাংলাদেশে প্রথম বের হয়েছি। বের হতেই দেখি সামনের রাস্তায় দুইজন লোক রিকশা করে একজন ফর্সা সুন্দর লোককে গলায় গামছা দিয়ে নিয়ে যাচ্ছে। আর মানুষগুলো যেতে যেতে দড়ির মতো একটা জিনিষ দিয়ে তার মুখে আস্তে আস্তে বাড়ি দিচ্ছে। আমাকে দেখে বললো, ‘‘এই ব্যাটা বিহারি রাজাকার - ওকে জবাই করতে নিয়ে যাচ্ছি।’’ কাছেই একটা জবাই করার জায়গা ছিল সেখানে রাজাকারদের জবাই করে ফেলে রাখা হতো। তখন মানুষ যে কি সহজে মানুষকে মেরেছে। একই ডেডবডি চার পাঁচ দিন পড়ে থাকতে দেখেছি, কেউ নিয়েও যেত না। প্রথম দিন দেখতাম ফ্রেশ। দ্বিতীয় দিনে দেখতাম মাছি বসেছে, পোকা-মাকড়ে খাচ্ছে। তৃতীয় দিনে দেখতাম মুখের মাংস প্রায় খুবলে খুবলে খেয়ে ফেলেছে, হাড় বেরিয়ে আছে। কিংবা রাস্তা দিয়ে যাচ্ছি হঠাৎ দূর থেকে দেখি একটা ফ্যামিলি রাস্তায় শুয়ে আছে। কাছে গিয়ে দেখি ওরা তো শুয়ে নেই, একটা বাচ্চা ও বউসহ পুরো বিহারি পরিবারকে মেরে রাস্তায় শুইয়ে রাখা হয়েছে। এটা হচ্ছে যুদ্ধের ট্র্যাজেডি। যুদ্ধের সময় পাকিস্তানিরা-বিহারিরা বাঙালিদের মেরেছে, যুদ্ধের পর দেখা গেল বিহারিদের, পাকিস্তানিদের মেরে ফেলে রাখা হচ্ছে। এখনো খুব কষ্ট লাগে চিন্তুা করলে।
দেশ স্বাধীন হবার পর আমি আর আমার ভাই হুমায়ূন আহমেদ তখন ঢাকায়। মা-ভাই বোনেরা কোথায়, কেমন আছে কিছুই জানি না। ওদের খোঁজ নিতে সেই ঢাকা থেকে হেঁটে হেঁটে তিন চার দিন পরে নানা বাড়িতে গিয়ে পৌঁছলাম। নিজের পরিবারের আর কেউ মারা যায় নি - সেটাই তখন আনন্দ।

২০০০ : তখন তো আপনাদের পরিবারে উপার্জনের কেউ ছিল না ...
জাফর ইকবাল : না, ছিল না। এটা ভাবলে এখনও অবাক লাগে। রোজগার করার কেউ ছিল না। বাবা মারা গিয়েছিলেন চাকরিতে থাকা অবস্থায় সেই হিসেবে সরকার থেকে কিছু টাকা পেয়েছি, তারপর ইন্স্যুরেন্সের কিছু টাকা - ব্যাস এই পর্যন্তই। এগুলো তুলতে কত যে কষ্ট করতে হয়েছে বলে বুঝাতে পারবো না। আমি তখন প্রাইভেট টিউশনি করেছি, পত্রিকায় কার্টুন এঁকেছি, রেডিও টেলিভিশনে অনুষ্ঠান করেছি। অনেক কষ্ট করে খরচ চালাতে হয়েছে মানুষ চিন্তাও করতে পারবে না যে কি কষ্ট করেছি। এমনও হয়েছে যে এক বেলা খেয়েছি পরের বেলায় কি খাব কেউ জানতাম না। হলে একটা পাউরুটি খেয়ে রাত কাটিয়ে দিতাম। একদিন বাসায় চোর এসে সব কাপড়-চোপড় চুরি করে নিয়ে গেল - পুরো বাসা খুঁজে একটা মাত্র শার্ট পাওয়া গেছে। এদিকে আমরা তিন ভাই। হুমায়ূন আহমেদ বাইরে গেলে শার্টটা পরে যায়, ফিরে এসে শার্টটা খুলে দেয় তখন আমি সেটা পরে বাইরে যাই এই রকম অবস্থা। সরকার থেকে আমাদেরকে থাকার জন্য একটা বাসা দেয়া হয়েছিল মোহাম্মদপুরের বাবর রোডে। হঠাৎ একদিন রক্ষীবাহিনী এসে আমাদেরকে সেই বাসা থেকে বের করে দিল। আমরা তখন ঘরের সব কিছু নিয়ে রাস্তায়। আমার মনে আছে রাস্তার ওপরে ডাইনিং টেবিলটার চারপাশে চেয়ার দিয়ে আমরা ভাইবোন, মা বসে আছি, ওপরে খোলা আকাশ! আশপাশের ফ্ল্যাটগুলো থেকে জানালা দিয়ে লোকজন আমাদেরকে দেখছে। এই ঘটনায় কী যে কষ্ট, লজ্জা, অপমান, দুঃখ বোঝাতে পারব না। তখন বাকশাল তৈরী হয়েছে - গণকণ্ঠ নামে একটা পত্রিকা চালু ছিল বাকি সব পত্রিকা বন্ধ করে দেয়া হয়েছে। আমাদের এই খবরটা তখন গণকণ্ঠে ছাপা হয়েছিল।

২০০০ : আহমদ ছফা নাকি এই ঘটনার তীব্র প্রতিবাদ করেছিলেন?
জাফর ইকবাল : হ্যাঁ। ছফা ভাই অসাধারণ মানুষ ছিলেন। একমাত্র তিনিই এই ঘটনার প্রতিবাদ করে পাশে এসে দাঁড়িয়েছিলেন। তিনি এসে হুমায়ূন আহমেদকে বললেন, ‘‘কেন এ রকম একটা শহীদ পরিবারকে এই অবস্থায় ফেলা হলো? আমি প্রতিবাদ করে কেরোসিন দিয়ে এখনি আমার শরীরে আগুন ধরিয়ে সুইসাইড করব!’’ ছফা ভাই আমাদের জন্য অনেক দৌঁড়াদৌঁড়ি করেছেন। বিভিন্ন মানুষের কাছে গিয়েছেন, আমাদের কথা বলেছেন। আমার একটা ঘটনার কথা মনে আছে। আমি একটা আর্টিকেল লিখেছিলাম মুক্তিযুদ্ধের ওপর। লেখাটা প্রকাশিত হওয়ার পর আমি প্রতিদিনের মতোই একদিন সাইকেল চালিয়ে ইউনিভার্সিটি যাচ্ছি। আহমদ ছফা উল্টো দিক থেকে রিকশায় করে আসছিলেন। আমাকে দেখে রিকশা থামালেন, তারপর পকেট থেকে দুই টাকা বের করে আমাকে দিয়ে বললেন, ‘‘এটা রাখো’’। আমি জিজ্ঞেস করলাম, কেন? আহমদ ছফা বললেন, তোমার লেখাটা পড়ে আমার খুব ভালো লেগেছে। তাই খুশি হয়ে তোমাকে দিলাম। আমি সেই টাকা দুটো অনেক দিন রেখে দিয়েছিলাম, অনেককে দেখিয়েছিলাম! 

২০০০ : হল জীবনের কয়েকটি ঘটনায় আসি। মঞ্চ নাটক করতেন। সায়েন্স ফিকশন নিয়ে এসেছিলেন মঞ্চে। আনাতোলি দানিপ্রভের ম্যাক্সওয়েল সূত্র। মঞ্চে আগ্রহী হয়েছিলেন কেন? বা এ রকম সায়েন্স ফিকশন মঞ্চে নিয়ে এসেছিলেন কেন?
জাফর ইকবাল : আমি যখন ইউনিভার্সিটিতে পড়ি তখন লেখাপড়া ছাড়া আর সবই করেছি। তিন বছর পর পরীক্ষা হতো। পড়ালেখা করতেও হতো না। এ কারণে নানা রকম সাংস্কৃতিক কাজকর্ম করতাম। তখন বিচিত্রা ছিল একমাত্র পত্রিকা, শাহাদত চৌধুরী ছিলেন বিচিত্রার সম্পাদক। তখন এমন ছিল যে, কারো লেখা যদি বিচিত্রায় ছাপা হতো রাতারাতি তাকে বাংলাদেশের ইন্টেলেকচুয়াল হিসেবে গণ্য করা হতো।
আমি ইউনিভার্সিটিতে থাকতে একটা গল্প লিখে বিচিত্রায় পাঠিয়েছিলাম। গল্পের নাম ছিল - ছেলেমানুষী। বিচিত্রার পরের সংখ্যায় দেখি আমার গল্পটা ছাপা হয়েছে। ফলে ইউনিভার্সিটিতে আমার একটা নাম ছড়িয়ে গেল- বাবা! এই ছেলের লেখা বিচিত্রায় ছাপা হয়েছে। তখন আসলে আমার সব কিছুতেই আগ্রহ ছিল। নাটক লেখা, গল্প লেখা, সাংস্কৃতিক কর্মকান্ড সবই। আমার কাছে সায়েন্স ফিকশন সব সময় এমনিতেই ভালো লাগতো। হয়তো বিজ্ঞানের ছাত্র ছিলাম বলে। আমার কাছে আসলে ম্যাক্সওয়েল সমীকরণীয় অসাধারণ লেগেছিল। এর মধ্যে ড্রামাটিক একটা জিনিস আছে। সেটাকে আমি আমাদের দেশের আবহতে নিয়ে এসেছি। পাকিস্তানি হিসেবে নিয়ে এলাম রাওহা বাঙালি চরিত্রে। যে রাওহা বাঙালি  এসে আমাদের মানুষজনকে ধরে তার ব্রেইনের ভেতরটা বদলে দিয়ে তাকে কোন একটা কাজে ব্যবহার করে। আসলে তখন দেশ স্বাধীনের পর ঢাকা বিশ্ববিদ্যালয়কে ঘিরে যেন সাংস্কৃতিক একটা জোয়ার বয়ে যাচ্ছিল। একটা নতুন রেনেসাঁ। সবার মনেই একটা চিন্তা ছিল নতুন কিছু করতে হবে। আমার মনে আছে আমিও ডিপার্টমেন্টে একটা থ্রি ডাইমেনশনাল দেয়াল পত্রিকা বের করেছিলাম। এরকম কতো কী আছে!

২০০০ : বিশ্ববিদ্যালয়ের হল জীবনে আপনার বিভিন্ন ধরনের মজার ঘটনা আছে। তার দু একটির কথা আমরা শুনেছি। যেমন: রাতে আপনারা কয়েক বন্ধু মিলে হাঁটতে বেরিয়ে যেতেন। দুই হলের মধ্যে গালি প্রতিযোগিতা হতো - এমন অনেক কিছু ...
জাফর ইকবাল : আসলে এগুলো কোনোটাই খুব চিন্তা করে করা হয়নি। কম বয়সের পাগলামো। হয়তো গভীর রাতে ইচ্ছে হল হাটব, ব্যাস বেরিয়ে গেলাম। আর দুই হলের মাঝে গালি প্রতিযোগিতা? সেটা সিরিয়াস কিছু না। নান্দনিক গালি ছিল আর কি! মজা লাগতো এই জন্য যে, এটার মধ্যে কোনো রাগ, বিদ্বেষ বা কোন আক্রোশ ছিল না। শুধু গালি দেয়ার জন্যই গালি দেযা। খালি মুখে গালি দিতে দিতে টায়ার্ড হয়ে গেলে মাইক নিয়ে আসা হতো। কতো রকম পাগলামে!

২০০০ : এবার লেখার প্রসঙ্গে আসি। প্রথম আপনি কবে লেখালেখি শুরু করেন? 
জাফর ইকবাল : প্রথম সায়েন্স ফিকশন যখন লিখি তখন আমি ক্লাস টু-থ্রিতে পড়ি। যেহেতু আমাদের বাসায় লেখালেখি হতো প্রচুর তাই লেখাটা কঠিন কিছু মনে হয় নি। আমার বাবা লিখতেন -একাত্তরে যখন মিলিটারি আমাদের বাসা লুট করে নিয়ে যায় তখন বাবার সব ম্যানুসক্রিপ্ট হারিয়ে। কেবলমাত্র বাবার একটা ছাপানো বই রয়ে গেছে। আমার ইচ্ছা আছে বইটার পুনর্মুদ্রণ করবো, রেকর্ডে রাখার জন্য। আমার মাও লিখতেন। কাজেই লেখালেখি আমাদের পরিবারের জন্যে নতুন কিছু নয়।

২০০০ : লেখালেখির অনুপ্রেরণা এবং পরিবেশটা তাহলে পরিবার থেকেই পেয়েছিলেন?
জাফর ইকবাল : লেখালেখি যে খুব একটা কঠিন জিনিস শুধু সাহিত্যিকরাই সেটা করবে তা কিন্তু না। আমাদের বাসায় লেখা একটা স্বতঃস্ফূর্ত ব্যাপার ছিল। কোনো কাজ হলেই একটা লেখা লিখে ফেলি। এই লেখাটা কখনো ছাপা হবে কি না এই চিন্তা কখনো মাথায় আসেনি। হুমায়ূন আহমেদ কখনো চিন্তা করেনি যে, সে একজন লেখক হবে, আমিও কখনো চিন্তা করিনি যে, আমি একজন লেখক হব। আমাদের বাবা মাঝে মাঝে রাতের বেলা আমাদেরকে সবাইকে নিয়ে বসতেন আমরা বাবাকে ঘিরে বসতাম আর বাবা মজার মজার বই পড়ে শোনাতেন। সেই থেকে লেখার ওপর সবার আগ্রহ। স্কুলে কলেজে থাকতে লিখেছি। কিন্তু সেগুলো তেমন সিরিয়াস কোনো লেখা না। আমার প্রথম লেখা বলতে ওই যে ‘ছেলেমানুষী’টা, যেটা বিচিত্রায় ছাপা হয়েছিল। সময়টা ’৭৪-এর দিকে। এটা আমাকে মোটামোটি একটা লেখকের স্ট্যাটাস দিয়েছিল।

২০০০ : ‘ছেলেমানুষী’টাকে আসলেই যেন কেমন একটা গল্প মনে হয়! মনে হয় যে এই ধরনের চিন্তা আপনার মাথায় কেন এলো? গল্পের শেষে গিয়ে তো ছেলেমানুষীর জন্য চরিত্রটির কোন অনুতাপও নেই।
জাফর ইকবাল : আসলে আমি মনে করি যে, ওই বয়সের তুলনায় আমি একটা প্রশ্নবোধক গল্প লিখেছিলাম। ওখানে আমি দেখিয়ে ছিলাম যে, কত ক্যাজুয়ালি একজন মানুষ কতবড় অন্যায় করে ফেলতে পারে। আমরা বাসায় যে কাজের বুয়া রাখি - আমি নিশ্চিত যে আজ থেকে ২০০ বছর পরে মানুষ সেটা চিন্তাও করতে পারবে না। একজন মেয়েকে চবিবশ ঘণ্টা ধরে কাজ করাচ্ছি - এটা যে কত বড় অন্যায়। সর্বনাশ! আমরা হয়তো এই জিনিসগুলোকে সেভাবে ভাবি না। এরকমই কোনো কিছু তখন হয়তো আমার মাথায় খেলা করেছিল। কে জানে! এত বছর পরে আর ওটা বিচার করতে যাচ্ছি না। এরপর আমি একটা সায়েন্স ফিকশন লেখা শুরু করলাম। হুমায়ূন আহমেদ সেটা পড়ে আমাকে বললো, ‘‘তুই এটা কোথায় থেকে অনুবাদ করছিস?’’ আমি বললাম, ‘‘আমি এটা অনুবাদ করছি না, নিজেই লিখছি।’’ সে খুশি হয়ে বলল, ‘‘ও - নিজেই লিখছিস, ভালো, খুব ভালো।’’ সেটা শেষ করলাম। নাম ছিল কপোট্রনিক ভালোবাসা। লেখা শেষে পাঠিয়ে দিলাম বিচিত্রায় এবং তা ছাপা হলো।

২০০০ : আপনার ‘কপোট্রনিক ভালোবাসা’ নিয়ে অনেক সমালোচনা আছে। অনেকেই বলেছে আপনি অসিমভের সূত্র অনুযায়ী লিখেছেন।
জাফর ইকবাল : আসলে তা নয়। আমি  আমার মতো করে লিখেছিলাম। আসিমভ আমি পড়েছিলাম আরো অনেক পরে।
 
২০০০ : আপনি তো দীর্ঘদিন সায়েন্স ফিকশন লিখছেন। আসলে রিয়েল সায়েন্স ফিকশন কেমন হওয়া উচিত?
জাফর ইকবাল : ক্রিয়েটিভ জিনিসটা আসলে নিয়ম-কানুন দিয়ে সব সময় বিচার করা সম্ভব নয়। আমি যেভাবে দেখি সেটা এরকম: সায়েন্স ফিকশনে খুব বেশি সায়েন্স থাকতে হবে না। অল্প একটু সায়েন্স অনেক খানি ফিকশন। তবে সায়েন্স যেটা থাকবে সেটা যেন রিয়েলিস্টিক হয়। সত্যি হয়। আজগুবি যেন না হয়। সায়েন্স ফিকশন লিখতে গিয়ে আমি কখনো অবাস্তব কিছু টেনে আনি নি এবং আমি মনে করি যে, খাটি সায়েন্স ফিকশনে সেটা থাকা উচিত। আজগুবি যে একেবারে থাকতে পারবে না তা নয় থাকতেই পারে তবে আজগুবি যদি থাকে তাহলে সায়েন্স ফিকশন না বলাই ভাল।

২০০০ : জুলভার্ণ কিংবা এইচ জি ওয়েলসের সায়েন্স ফিকশন থেকে আপনার সায়েন্স ফিকশনকে আলাদা করেন কীভাবে?
জাফর ইকবাল : তারা তো অনেক বিশাল লেখক। তাদের সঙ্গে তুলনা করাটা এক ধরনের ধৃষ্টতা হয়ে যায়। তাই না?

২০০০ : আপনার সায়েন্স ফিকশনে টেকনিক্যাল বিষয়ের চেয়ে আবেগ বেশি ...
জাফর ইকবাল : হতে পারে। আমার ক্যারেক্টরগুলোর মধ্যে মানবিক দিকটা চলে আসে। আমি জানি না কীভাবে আসে। কেন আসে! টুকুনজিল নামে একটা সায়েন্স ফিকশন লিখেছিলাম। সেটা পড়ে আমার ছেলেমেয়ের চোখে পানি চলে এসেছিল টুকুনজিলের জন্য মায়ায়! অথচ টুকুনজিল কিন্তু মানুষ না।

২০০০ : হুমায়ূন আহমেদও তো সায়েন্স ফিকশন লিখেছেন। তার সাথে আপনার সায়েন্স ফিকশনের ভিন্নতা কোথায়? কি মনে করেন?
জাফর ইকবাল : বাংলাদেশে প্রথম সায়েন্স ফিকশন সে ই লিখেছিল ‘তোমাদের জন্য ভালোবাসা’। সে আমার চেয়ে বেশি লিখে নাই - তবে আমার আগে সে লিখেছে। ভালো লিখেছে। আমি হয়তো টেকনিক্যাল অনেক সমস্যার সমাধান দিয়েছি, সে অন্যভাবে লিখেছে। তার মতো লিখেছে।

২০০০ : আপনি অনেক সময় সায়েন্স ফিকশনে রোমান্স নিয়ে আসছেন, যেমন নিঃসঙ্গ গ্রহচারি। অনেক বাচ্চারা  বলেছে যে এটা তাদের পছন্দ হচ্ছে না ...
জাফর ইকবাল : আমার আসল পাঠক বাচ্চারাই। বাচ্চারা কিন্তু অত্যন্ত খাঁটি সমালোচক। আমি যদি আপনাদের জন্য কোনো লেখা লিখি আপনাদের ভালো না লাগলেও ভদ্রতা করে বলবেন যে, ‘‘না ভালোই তো হয়েছে। সুন্দর হয়েছে’’। কখনোই বলবেন না যে, ‘‘এটা কি লিখেছেন, জঘন্য হয়েছে’’। ছোট বাচ্চারা কিন্তু আমার যে লেখাটা ভালো হয় নাই সেটা পড়ে খুব সহজেই বলবে, ‘‘এটা কি লিখেছেন? পড়ে বমি এসে যাচ্ছে!’’ কাজেই ওরা যেটা বলে তা খুব খাঁটি এবং বলে খুব আন্তরিকভাবে। আমি সেটাকে খুব গুরুত্ব দিই। আমার কোনো একটা বই প্রকাশের পর প্রথম এক সপ্তাহ টেনশনে থাকি যে আমার ছোট পাঠকরা বইটাকে কি একসেপ্ট করছে, না এটাকে রিজেক্ট করছে? বই প্রকাশের পর হয়তো এক এডিশন শেষ হয়ে যাচ্ছে কিন্তু সেটা আমাকে কোনো অনন্দ দেয়! আমি খুব আগ্রহ নিয়ে অপেক্ষা করি যে, বাচ্চাগুলো বইটা পড়ে কি বলছে, ভালো বলছে, না খারাপ বলছে। আমি আসলে ছোটদের জন্যই লিখি। আমি বড়দের জন্য লিখতে চাই না, লিখতে পারিও না। চেষ্টাও করি না। এ পর্যন্ত বড়দের জন্য আমি যা লিখেছি সব অনুরোধে। কেউ না কেউ অনুরোধ করেছেন লেখার জন্য আমি লিখেছি। ঈদ সংখ্যার জন্য লিখতে হবে, বাধ্য হয়ে লিখছি। সত্যি কথা বলতে কি আমি নিজেকে একজন সাহিত্যিকও মনে করি না!

২০০০ : এ কথা আপনি কেন বলছেন? যার ১০০টার ওপরে বই প্রকাশ হয়ে যায়, একই সঙ্গে প্রবন্ধ, সাহিত্য, সায়েন্স ফিকশন, গল্প, উপন্যাস, কিশোর উপন্যাস .. এতকিছু লেখার পরেও ...
জাফর ইকবাল : আমি এ কথা বলতে পারি কারণ আমি পৃথিবীর বড় সাহিত্যিকদের অনেক লেখা পড়েছি। সেজন্য খুব ভাল করে আমি জানি আমার অবস্থানটা কোথায়!

২০০০ : কিন্তু আপনি একই সঙ্গে জনপ্রিয় ...
জাফর ইকবাল : জনপ্রিয়তা আসলে বড় লেখকের ক্রাইটেরিয়া না। একজন জনপ্রিয় লেখকের লেখা হয়তো এক জেনারেশনের এক লাখ মানুষ পড়ে। আর যে জনপ্রিয় নয়, কিন্তু একজন মহৎ সাহিত্যিক তার লেখা হয়তো এক লাখ মানুষই পড়বে কিন্তু সেটা এক জেনারেশনে নয় হয়তো পঞ্চাশটা জেনারেশনে। পার্থক্যটা হচ্ছে এখানে। জনপ্রিয়তাকে আমি কিন্তু তুচ্ছ করছি না। আমি মনে করি এর একটা ভ্যালু আছে, প্রয়োজন আছে, গুরুত্ব আছে। কিন্তু জনপ্রিয়তাটা ভালো সাহিত্যিক হওয়ার জন্য প্রয়োজনীয় কিছু নয়। আমি জানি একজন ভালো এবং সত্যিকার সাহিত্যিক হতে হলে কি হতে হয়। আমি যে তা হওয়ার চেষ্টা করেছি তাও নয়। কারণ আমার সাহিত্যিক হওয়ার কথা ছিল না আমার সারা জীবন শখ ছিল যে আমি সায়েন্টিস্ট হব, আমি বিশ্ববিদ্যালয়ে পড়াব এবং সেটা আমি হতে পেরেছি। লেখালেখিটা হচ্ছে আমার জন্য বাড়তি পাওয়া এবং আমি খুবই আনন্দিত যে, ছোট বাচ্চারা আমার লেখা পছন্দ করে। আমার জীবনে এর থেকে বেশি কিছু চাওয়ার নেই।

২০০০ : আরেকটা ব্যাপার হচ্ছে আপনি ক্যারেক্টার ডেভেলপ করেননি। যেমনটা করেছেন হুমায়ূন আহমেদ তার হিমু নিয়ে। শার্লক হোমস মারা যাবার পরও তাকে আবার নিয়ে আসা হয়েছে ...
জাফর ইকবাল : এটা নীতিগত কারণে। আমার একটা বই আছে ‘‘সফদার আলীর মহা মহা আবিষ্কার।’’ আমার কাছে চিঠি আসে সেখানে বলা হয়, ‘‘ প্লিজ সফদর আলী নিয়ে আরো লেখেন।’’ আমি লিখিনি। আমি লিখেছি ‘‘অনিক লুম্বা’’, ‘‘সায়েরা সায়েন্টিস্ট’’ - এগুলো সব কাছাকাছি ক্যারেক্টর কিন্তু হুবহু না। আমি ইচ্ছা করলেই এগুলোর ক্যারেক্টর ডেভেলপ করতে পারতাম। আমি করিনি। করতে চাইনি বলে।
কেন জানি আমার কাছে মনে হয় যে, এটাতে পাঠকদের একটু ফাঁকি দেয়া হয়। যেমন ওই ক্যারেক্টরের তো সব রেডি আছে আমি শুধু সঙ্গে বাড়তি কিছু লাগিয়ে দিলাম। কাজেই আমি নীতিগতভাবে কখনই এটা করিনি। আমি প্রতেক্যটা গল্প আলাদাভাবে লিখেছি। আমি একটা উপন্যাস লিখেছিলাম প্রেত। ভূতের গল্প। আহীর আলম টেলিভিশনে সেটা নিয়ে একটা সিরিয়াল করেছিল। ছেলেটা আমার খুব পছন্দের ছিল। সে একদিন এসে বললো, ‘‘প্লিজ আপনি প্রেতের দ্বিতীয় পার্টটা লেখেন আমরা সিরিয়াল বানাব।’’ তার জন্য আমি শুধু দ্বিতীয় পার্টটা লিখতে রাজি হয়েছিলাম। সে মারা যাওয়ার পর আমি সেটা আর লিখিনি। আমি কখনোই ঈদের নাটক লিখিনি - সে আমাকে বলেছিল ঈদের নাটক করতে চায়। শুধু তার জন্য আমি একটা ঈদের নাটক লিখেছিলাম। যেদিন নাটকটা দিলাম তার দুইদিন পর ছেলেটা মারা গেল। সেই নাটকটা আমি আর অন্য কাউকে দিইনি।

২০০০ : আপনি তো শিশুসাহিত্য নিয়ে দীর্ঘদিন কাজ করছেন। আমাদের শিশু-কিশোরদের আসলে কি পড়া উচিত?
জাফর ইকবাল : খুব ফ্রাংকলি বলি, এমন কিছু নাই যা আমি পড়িনি এবং সে কারণে আমি নষ্টও হইনি! কাজেই বই পড়ে কেউ নষ্ট হয় না। ওরা যেটা পড়তে চায় সেটা পড়ুক। একটা ছোট বাচ্চাকে কেউ যেন ছোট বাচ্চা হিসেবে ট্রিট না করে। তার ম্যাচুউরিটি আসলে অনেক বড় মানুষের চেয়েও বেশি হতে পারে। আমি কখনই বলি না যে, ‘‘এটা পড়বে, ওটা পড়বে না। খবরদার এটা প্রেমের উপন্যাস। এটা পড়লে তুমি নষ্ট হয়ে যাবে।’’ আমি সেটা মনে করি না। একেবারে হার্ডকোর পর্নোগ্রাফি হলে সেটা অন্য জিনিস। আমার খুব দুঃখ লাগে যখন দেখি কিছু অভিভাবক তাদের ছেলেমেয়েদের বাইরের বই পড়তে দিচ্ছেন না। তাদের ধারণা পাঠ্যবইয়ের বাইরে কিছু পড়লে তাদের ছেলে মেয়েরা নষ্ট হয়ে যাবে। আমি পুরোপুরি এটার বিরুদ্ধে। যে যত বেশি পড়বে সে তত ডেভেলপ করবে। আমি ছোট ছেলেমেয়েদের বলি যে তোমরা তোমাদের বাবা-মাকে বলো যে, তারা যেন তোমাদের সঙ্গে একটা কন্ট্রাক্ট করে যে কন্ট্রাক্টটা হবে এরকম: তারা তোমাকে যেকোনো বই পড়তে দেবে। বিনিময়ে তোমরা এ প্লাস রেজাল্ট দেবে! আসলেই যে বাচ্চাটা প্রচুর পড়ে সে তো ভাল করবেই। যদি বাচ্চাদের বড়দের বই পড়তে দেয়া হয় তবে সেটা হবে খুব দুঃখরজক। আমি তো দীর্ঘদিন বাইরে ছিলাম সেখানে দেখেছি যে, প্রত্যেকটা বয়সের বাচ্চাদের জন্য আলাদা করে বই লেখা হয়। তার ফলে একটা বাচ্চা প্রত্যেকটা বয়সে এসে তার পড়ার উপযোগী বই পাচ্ছে। আস্তে আস্তে সে ম্যাচিউরড হচ্ছে এবং সে তার পরের লেভেলের বই সে পড়ছে। আমাদের দেশে সেরকম নেই, আমাদের দেশে হয়তো একেবারে শিশুতোষ বই আছে। নইলে বড়দের বই!  আমার লেখার টার্গেট হচ্ছে স্কুলের ফাইভ, সিক্স, সেভেন, এইট, নাইন, টেন থেকে শুরু করে কলেজ লেভেল পর্যন্ত। আর সায়েন্স ফিকশনটাকে আমি মনে করতাম তার চেয়ে বেশি বয়সীরা পড়বে। কিন্তু পরে দেখি যে, অনেক ছোট বাচ্চারাও আমার সায়েন্স ফিকশন পড়ে ফেলছে। কাজেই এখন আমি সেটা আর কাউকে টার্গেট করে লিখি না।

২০০০ : আমাদের শিশুসাহিত্য একটা পর্যায়ের পর তেমনভাবে বিকাশ লাভ করেনি। যেমনটি ১৯১০-১৫ সালের দিকে দেখা গেছে একটা ভালো ফ্লো ছিল। কিন্তু তারপর আর নেই। সেটা কেন?
জাফর ইকবাল : আমি সেটার জন্য আমাদের লেখকদেরই দায়ী করব। আমাদের এখানে একজন সাহিত্যিক শিশু-সাহিত্যিক হতে চান না, শুধু সিরিয়াস সাহিত্যিক হতে চান! শিশুদের জন্য তারা কিছু লিখতে চান না, পরে যদি তার পরিচিতি শিশু-সাহিত্যিক হয়ে যায় সেই ভয়ে!

২০০০ : এটা কি মানসিক সংকীর্ণতা?
জাফর ইকবাল : না, না - মানসিক সংকীর্ণতা কেন হবে ? আমি তা বলব না। কিন্তু কিছু কিছু ব্যাপার সত্যিই দুঃখজনক। যেমন শাহরিয়ার কবির বাচ্চাদের জন্য এতো সুন্দর লিখতে পারেন! অসাধারণ। অথচ তিনি এখন শুধু রাজনৈতিক প্রবন্ধ লিখেন! আমি অনেকবার তাকে বলেছি, ‘‘শাহরিয়ার ভাই ছোটদের জন্য আবার লিখেন! প্লিজ!’’ তিনি আমার কথায় কান দেন না। আলী ইমামও ভালো লিখেন এবং অনেক লিখেন। হুমায়ূন আহমেদ বাচ্চাদের জন্য আরো লিখতে পারতো। তবে ছোটদের জন্য লেখাটা কিন্তু কঠিন। ছোটদের জন্য লিখতে হলে ছোটদের মতো করে চিন্তা করতে হবে। সবাই হয়তো সেটা পারে না। বড় মানুষ হয়ে ছোটদের উপদেশ দেয়া সোজা কিন্তু ছোট মানুষ হয়ে ছোটদের মন যেভাবে কাজ করে সেভাবে লেখা হয়তো এতো সোজা না। কিন্তু যারা আগে পেরেছে তারা এখনো নিশ্চয়ই পারে, তাহলে তারা কেন লিখবেন না?
আবার সায়ীদ স্যার অন্যভাবে একটা খুব ভালো রোল প্লে করেছেন। তার কথা না বললেই নয়। স্যার যেভাবে আমাদের দেশের বাচ্চাদের বই পড়ার জন্য যে আন্দোলন করে যাচ্ছেন, তার কোনো তুলনা নেই। বলা যায় এটা একটা জাতীয় দায়িত্ব। আমি এ জন্য স্যারের প্রতি কৃতজ্ঞ। স্যার একটা জেনারেশন তৈরি করার চেষ্টা করে যাচ্ছেন, যারা বই পড়তে আগ্রহী হবে।

২০০০ : আপনার প্রিয় সায়েন্স ফিকশন লেখক কে?
জাফর ইকবাল : খুবই মজার বিষয় যে, সায়েন্সফিকশন আমি খুবই কম পড়েছি। সত্যি কথা বলতে কী আমি সায়েন্স ফিকশনকে খুব গুরুত্ব দিয়ে নেই না। ছোট থাকতে অনেক বই পড়েছি কিন্তু এখন আর পড়ার সময় নেই! তাই যেটুকু সময় পাই সিরিয়াস বই পড়ি - সায়েন্স ফিকশন পড়ি না। আমার প্রিয় সায়েন্স ফিকশন লেখক হচ্ছে - অস্ট্রেলিয়ান এক ভদ্রলোক। খুবই আধুনিক, মডার্ন, এই মুহূর্তে তার নামটি মনে পড়ছে না!

২০০০ : আপনার লেখা প্রথম কিশোর উপন্যাস হাতকাটা রবিন। উপন্যাসটি নাকি প্রকাশকের অনুরোধে ছোট করতে হয়েছিল?
জাফর ইকবাল : হাতকাটা রবিন হচ্ছে আমার প্রথম লেখা উপন্যাস। তখনো আমার কোনো লেখা ছাপা হয়নি। হাতকাটা রবিন লেখা শেষ হবার পরে আমি সেটা পাঠিয়েছিলাম মাওলা ব্রাদ্রার্সের মোহাম্মদ জাহাঙ্গীরের কাছে। তিনি সেটা পড়ে আমাকে চিঠি লিখে জানালেন, ‘‘আমি আপনার লেখা ছাপাবো, আপনি আসেন।’’ আমি তখন সাইকেল চালিয়ে তার কাছে গেলাম। আমাকে দেখে তিনি নিশ্চয়ই খুব অবাক হলেন, বললেন, ‘‘ছোট বাচ্চাদের তো টাকা পয়সা থাকে না, তাই বই যদি বেশি মোটা হয়ে যায় ওরা তো কিনতে পারে না। আপনার লেখাটা খুব বেশি বড় হয়ে গেছে। এটাকে একটু ছোট করা যায় না?’’ আমি বললাম, ‘‘নো প্রবলেম’’! আমি বাসায় গিয়ে রাতারাতি আমার বইয়ের এক-তৃতীয়াংশ কমিয়ে ফেললাম। এখন ভাবলে একটু কষ্ট হয়।
এখন যাই হোক, ওটাই আমার প্রথম বই কিন্তু প্রকাশিত হয়েছিল ‘‘কপোট্রনিক সুখ-দুঃখ’’ এর পরে। কারণ কভারের কারণে বইটা ছাপতে অনেক দেরি হয়েছিল।

২০০০ : আপনার মহাকাশে মহাত্রাস নাকি মাত্র দুই দিনে লেখা? কীভাবে?
জাফর ইকবাল : ওটা আরো মজার ঘটনা। গণকণ্ঠ পত্রিকায় আমি কমিক স্ট্রিপ অাঁকতাম। সম্পাদক ছিলেন আল মাহমুদ। আমার কমিক স্ট্রিপের নাম ছিল ‘‘মহাকাশে মহাত্রাস’’। ‘‘কপোট্রনিক সুখ-দুঃখ’’ নিয়ে যখন মুক্তধারার চিত্ত বাবুর কাছে ছাপতে দিতে গেলাম তখন তিনি বললেন, ‘‘ঠিক আছে এটা আমি ছাপব, কিন্তু নামটা খুব কঠিন হয়ে যায়, আপনি একটা সহজ নাম দেন, যেমন: ‘রোবটের গল্প’ বা এরকম কিছু’’ কিন্তু আমি বললাম যে, ‘‘না, আমার গল্পটার নাম কপোট্রনিক সুখ-দুঃখই রাখব। ছাপলে এভাবেই ছাপতে হবে। নইলে আমি ছাপাব না’’। তো উনি একটু মনঃক্ষুণ্ণ হয়ে বললেন, ‘‘ঠিক আছে’’। তারপর জিজ্ঞেস করলেন, ‘‘আপনার কাছে আর কোনো লেখা আছে?’’ আমি বললাম, ‘‘হ্যাঁ আরেকটা আছে’’। কিন্তু আসলে আমার কাছে আর কোনো লেখা নেই। চিত্ত বাবু শুনে বললেন, ‘‘তবে ওই লেখাটাও নিয়ে আসেন’’। তখন আমি বাসায় এসে দুই রাতের মাঝে বইটা লিখে তাদের দিলাম। তিনি সেটাও ছাপলেন।

২০০০ : ‘চোখ’ গল্পের নিচে আপনি লিখেছিলেন যে, আমার গল্পে বিখ্যাত গল্পের ছায়া কীভাবে যেন এসে পড়ে বা এ জাতীয়। ব্যাখ্যা করবেন...
জাফর ইকবাল : আর্নেস্ট হেমিংওয়ের একটা গল্প আছে, গল্পটা অনেকটা এ রকম। লেখার পরে আমি দেখলাম যে, অনেকটাই মিলে যায়, তাই কৃতজ্ঞতা স্বীকার করে নিলাম এভাবে। যখন একজন লেখকের লেখা অনেক বেশি প্রভাব ফেলে তখন মনে হয় এরকম হয়!

২০০০ : আপনি কিশোর সাহিত্যের ক্ষেত্রে মার্ক টোয়েন দ্বারাও প্রভাবিত। এই প্রভাব কি স্বীকার করেন?
জাফর ইকবাল : অবশ্যই স্বীকার করি। মার্ক টোয়েন আমার অসম্ভব পছন্দের। আমি মার্ক টোয়েন দ্বারা ভীষণভাবে প্রভাবিত। আমি সারা জীবন মার্ক টোয়েনের মতো লিখতেই চেয়েছি। আমার সব লেখাতে তার প্রভাব স্পষ্ট।

২০০০ : আপনার বেশিরভাগ গল্পই মুক্তিযুদ্ধ নিয়ে। মুক্তিযুদ্ধকে প্রেক্ষাপট হিসাবে বেছে নেবার কারণ কি?
জাফর ইকবাল : এর চাইতে ভাল পেক্ষাপট আর কী হতে পারে? আমার ইচ্ছা ছিল যে মুক্তিযুদ্ধ নিয়ে বেশ বড় আকারে কিছু একটা লিখব। এখনো লেখা হয় নি। আমাদের দেশে আসলে এখনো মুক্তিযুদ্ধ নিয়ে সত্যিকারের উপন্যাস এখনো লেখা হয়নি। একটা লেখা অবশ্য আমার অসম্ভব ভালো লেগেছে। সেটা হচ্ছে শাহীন আক্তারের ‘‘তালাশ’’। অসাধারণ!

২০০০ : আপনি গল্প লিখেছেন কম। কিন্তু তা যথার্থ অর্থেই ছোট গল্পের মতো। মুক্তিযুদ্ধের ছাড়াও কিছু আছে প্রতীকধর্মী, কথোপকথন ধর্মী। এগুলোর বিন্যাস কিন্তু অনেকটা বাইরের গল্পের আদলে...
জাফর ইকবাল : বিশ্ববিদ্যালয়ে থাকতে আসলে সবকিছুই এক্সপেরিমেন্ট করতে ইচ্ছে হতো লেখালেখি নিয়েও। লেখক হব এমন কখনই ভাবিনি। আমাদের দেশের লেখালেখির অন্যতম থিমটা হচ্ছে দারিদ্র্য। আমি কিন্তু দারিদ্র্য নিয়ে কখনই লিখিনি। দারিদ্র্য, কষ্ট আমরা তো এমনিতেই এর মধ্যে থাকি। এটা নিয়ে লিখতে হবে কেন? আরেকটা বিষয় আসে - তা হলো প্রেম-ভালোবাসা। আমি খুব যত্ন সহকারে এগুলোকে পরিহার করেছি। আমি প্রেম এবং দারিদ্র্য নিয়ে কখনই কিছু লিখিনি, লিখতে ইচ্ছাও করে না - সে জন্যে আপনার মনে হচ্ছে লেখার বিন্যাস বাইরের গল্পের আদলে।

২০০০ : এবার আপনার উপন্যাসের কথায় আসি। আপনার উপন্যাস পড়ে মনে হয়েছে যে এটাতে প্রেম আছে। কিন্তু আপনি বোধহয় এটাকে ডিরেক্ট প্রেম দেখাতে চাননি। যেমন আকাশ বাড়িয়ে দাও- এর কথা বলতে পারি। 
জাফর ইকবাল : ‘‘আকাশ বাড়িয়ে দাও’’ অনেক তরুণ বয়সের লেখা। মোটামোটি ছেলেমানুষী কাঁচা লেখা! একটা ব্যাপার খেয়াল করেছেন কি না জানি না। আমি ভালোবাসা বলতে বুঝাতে চাই, মানুষের জন্য মানুষের ভালোবাসা, ছেলে আর মেয়ের ভালবাসা না! ছেলে আর মেয়ের মধ্যকার ভালোবাসা আমি খুব একটা লিখতে পারি না। আধা আধা প্রেম রোমান্স আমার কলমে আসেই না! 

২০০০ : আরেকটি বিষয়। আপনার উপন্যাসগুলোকে অনেক বেশি নাটকীয় মনে হয়। যেমন: কাহিনীর কোনো একটা টার্নিংয়ে গিয়ে মনে হয়েছে এটা অনেক বেশি নাটকীয়।
জাফর ইকবাল : হতে পারে। উপন্যাস লিখতে গিয়ে আমি ছোট খাট এক্সপেরিমেন্ট করি। যেমন: বিবর্ণ তুষার লিখতে গিয়ে আমি যেটা করেছিলাম, সেটা হচ্ছে প্রত্যেকটা পরিচ্ছেদ একটা করে স্টোরি। সব মিলিয়ে একটা উপন্যাস। এটা আমি শিখেছিলাম স্টেইনবেকের একটা বই থেকে। বইটার নাম ইস্ট অফ ইডেন। অসাধারণ একটা বই। আমার পড়া সর্বশ্রেষ্ঠ বই হিসেবে যদি একটাকেও বলতে হয়, তাহলে ওই বইটার নামই আমি বলব। 

২০০০ : কাচ সমুদ্রের টার্নিংগুলোতে গিয়েও তাই মনে হয়েছে। এমনকি সবুজ ভেলভেটেও।
জাফর ইকবাল : সবুজ ভেলভেটটা বলতে পারেন প্রায় সত্য ঘটনা। আমি ট্রেনে করে যাচ্ছি, আমার পাশে একটা লোক বসেছে, এত সরল একটা মানুষ! সবুজ ভেলভেটের সেই চরিত্র! আমি নিজের জায়গায় শুধু একটা মেয়ে চরিত্রকে নিয়ে এসেছি। সিলেট থেকে ঢাকা আসার পথে সেই সরল লোকটার সঙ্গে আট ঘণ্টার যে ইন্টার অ্যাকশনটা হয়েছে আমি সেটাই সবুজ ভেলভেট!

২০০০ : নিজের উপন্যাস সম্পর্কে আপনার মূল্যায়ন?
জাফর ইকবাল : এই যে কয়েকটা উপন্যাসের কথা বললাম, এর মধ্যে কেবল বিবর্ণ তুষারটা আমি নিজে লিখেছিলাম, বাকিগুলোর প্রত্যেকটা লেখা হয়েছে ঈদ সংখ্যার জন্য সম্পাদকদের চাপে। কাজেই ওগুলোর দায়-দায়িত্ব খুব বেশি নিতে চাই না। তবে আমার মনে হয় খুব খারাপ হয়নি। হয়তো ভালোই হয়েছে। প্রধানত: আমি মুক্তিযুদ্ধ নিয়েই লিখি। আমার কাছে মনে হয় যে, আমাদের দেশের মানুষের জীবনে মুক্তিযুদ্ধ অসাধারণ একটা ব্যাপার। আমার ‘‘ক্যাম্প’’ উপন্যাসটা পুরোপুরি মুক্তিযুদ্ধের ওপরে লেখা। সম্পাদকদের চাপে লেখার কারণে আমার লেখাগুলো হয় ছোট আকারের! একবার লিখে ফেললে পরে আমি সেটাকে আর বড় করতে পারি না! এ রকমভাবে ‘‘মহববত আলীর একদিন’’ লিখেছিলাম। নিজের জন্য একটু লেখার ইচ্ছে আছে - এটা উপন্যাসে লিখবো - মুক্তিযুদ্ধের। অনেক দিনের ইচ্ছা।

২০০০ : টেলিভিশন নাটকের প্রতি এক ধরনের অনীহা আপনার মধ্যে লক্ষ্য করা যায়। আপনার বিভিন্ন লেখাতেও তার ইঙ্গিত রয়েছে। কিন্তু সেটা কেন?
জাফর ইকবাল : কারণটা খুব সহজ। কেউ যখন আমার একটা উপন্যাস বা গল্পের নাট্যরূপ দেয়। নাটক বানায়, তখন তারা এমন পচা জিনিস বানায় যা দেখে বাচ্চাদের মন খারাপ হয়ে যায়! আমার নাম দেখলে বাচ্চারা মনে করে যে আমি হয়তো তাদের জন্য ভালো কিছু তৈরী করেছি। বাচ্চারা যখন দেখে তাদের চিন্তার সঙ্গে, স্বপ্নের সঙ্গে মিলে না তখন তারা মন খারাপ করে! রিয়্যাক্ট করে। ছোট মানুষ তো, মনে করে আমি বুঝি নাটকটা বানিয়েছি! বিরক্ত হয়ে আমাকে লম্বা লম্বা চিঠি দেয়। এই  জন্যে আমি চাই আমার নাটকের নাট্যরূপ যেন কেউ না দেয়। ‘‘হাত কাটা রবিন’’ নাটক হয়েছিল। আমার অনুমতি ছাড়াই করেছে! শুনেছি জঘন্য হয়েছে। আমি একদিন ট্রেনে যাচ্ছি, হঠাৎ করে আমার মেয়ে আমাকে ফোন করে বলল, ‘‘আববু টেলিভিশনে একটা নাটক দেখাচ্ছে ‘নিশিকন্যা’ দেখে মনে হচ্ছে তোমার লেখা’’। কেউ কোনো অনুমতি নেয় নি! কেউ খুব যদি  পীড়াপীড়ি করে তখন নাটকটা আমি নিজে লিখে দেই। এরকম অনুরোধ এবং পীড়াপীড়িতে কয়েকটি নাটক আমি লিখেছি কোন আনন্দ পাই নি, তাই নাটক আমি লিখতে চাই না। নাটকের জন্য আমাকে মেরিল-প্রথম আলো পুরস্কার দিয়েছিল, তখন আমার খুব লজ্জা লেগেছিল। যে জিনিসটা আমি লিখতেই চাই না, চাপে পড়ে লিখি সেটার জন্য পুরস্কার ? কী লজ্জা!

২০০০ : আপনি তো ঈদে ‘ভূতের বাড়ি’ নামে একটি নাটক লিখছেন।
জাফর ইকবাল : ছোটদের জন্য যদি সত্যিকার অর্থেই নাটক হয় তাহলে আমার আপত্তি নেই। লিখতে পারি। ঈদে ছোটদের জন্য কিছু থাকে না। ঈদের সময় টানা ৫ দিন ধরে বিভিন্ন চ্যানেলে প্রেম-রোমান্সের নাটক হয়, অথচ বাচ্চাদের জন্য কিছু নেই। বাচ্চাদের বসে বসে এইসব দেখতে হবে। মোরশেদুল ইসলাম আমাকে বললেন যে, একটা চ্যানেলকে অনেক কষ্ট করে রাজি করিরেছেন ঈদে ছোটদের একটা নাটক দেখাবে। তখন আমি লিখতে রাজি হলাম যে, তবু ভালো ছোটদের জন্য একটা নাটক হচ্ছে। আরেকটা নাটক লিখেছি ‘ধ্বনিচিত্র’ এর জন্য। তাদের সঙ্গে আমার আন্তরিক সম্পর্ক - তারা অনুরোধ করলে আমি আর না করতে পারি না। সেখান থেকে ‘দুপুরের রোদ্দুর’ নামে একটা নাটক হবে। তবে আমি নিজে থেকে কখনোই কোনো নাটক লিখতে চাই না। আমি কখনো কোনো শুটিংয়ে আমি যাইনি। দেখিনি। জানি না শুটিং কিভাবে হয়। কোনটা ইনডোর , কোনটা আউট ডোর, একটা সিকোয়েন্সে কতক্ষন হবে, এসব কোনো কিছু সম্পর্কেই আমার কোনো টেকনিক্যাল ধারণা নেই। যার কারণে নাটক নিয়ে আমি আরো অস্বস্তির মধ্যে থাকি। তাই আমার নাটকের খারাপ-ভালো কোনোটার দায়দায়িত্বই আমি নিতে চাই না!

২০০০ : বিটিভিতে আপনার ‘ফসিল’ নাটকটা তো খুব চমৎকার ছিল। সে সময় প্রচুর প্রশংসিত হয়েছিল।
জাফর ইকবাল : সেটার জনপ্রিয়তার অন্যতম কারণ সুবর্ণা মুস্তফার অভিনয়। তৌকিরের অভিনয়ও ভালো ছিল। তবে এটাও সত্যি - নাটকটা একটু অন্যরকম ছিল। কিন্তু বর্তমানের কথা একটু ভিন্ন। অনেকেই আমার কিশোর উপন্যাসগুলোর নাট্যরূপ দিতে চান। কিন্তু আমার তাতে মোটেও আগ্রহ নেই। তাই উপন্যাসগুলোতে এমন কিছু বিষয় ঢুকিয়ে দেই, যেন নাট্যরূপ দেওয়া সম্ভব না হয়! যেমন: ‘‘আমি তপু’’ নামে লেখা আমার একটি উপন্যাস আছে। সেখানে অনেক জায়গায় তপুর কাছে একটি ইঁদুরের বাচ্চা আসে। সেটি তপুর হাতের ওপর বসে থাকে, তপুও এভাবে তার সাথে সময় কাটায়। ইদুরের বাচ্চাকে দিয়ে অভিনয় করানো সম্ভব নয়। আরেকটা উপন্যাস হচ্ছে ‘‘দস্যি ক’জন’’, সেখানে একটা বাচ্চা গাছ থেকে নিচে নেমে আসে, তখনি তার সামনে একটি আস্ত রয়েল বেঙ্গল টাইগার চলে আসে! বাঘটি তাকে কিছুই বলে না! তার কাছে এসে তাকে শুঁকে চলে যায়। এটিরও নাট্যরূপ দেওয়া সম্ভব নয়। এমন কিছু প্রসঙ্গ আমি ইচ্ছে করেই নিয়ে আসি, যেন কেউ চাইলেও নাটকটি করতে না পারে!

২০০০ : এখন পর্যন্ত আপনার ৪টি .......উপন্যাস প্রকাশিত হয়েছে। প্রেত, পিশাচিনী, নিশিকন্যা এবং ছায়ালীন। এমন উপন্যাস লেখায় প্ল্যানচেটের কোনো প্রভাব কি ছিল?
জাফর ইকবাল : না। আমি ভূত বিশ্বাস করি না, কিন্তু ভূতের গল্প বিশ্বাস করি! এটি শুনতেও খুব মজা লাগে। আমি যখন ভূতের গল্প লিখি তখন এমনভাবে লিখি যেন মনে হয় সত্যি সত্যি এটি ঘটেছে। ভূতের গল্পে এমন ভাব ফুটিয়ে তুলতে না পারলে তা পরিপূর্ণ হয় না। আমি এমনভাবে লিখি যেন মনে হয় আমি নিজে দেখেছি। কিংবা কারও কাছে শুনেছি। বিশ্বাসযোগ্য করার জন্যে কখনো কখনো গল্পের কোনো চরিত্রে নিজের নামটিও দিয়ে দেই।

২০০০ : আপনি তো প্রচুর ভূতের গল্প পড়েছেন। কার উপন্যাস বেশি ভালো লাগে?
জাফর ইকবাল : আমি খুব বেশি যে পড়েছি তা নয়। অল্প কিছু পড়েছি। স্টিফেন কিং নামে একজন লেখক আছেন তার উপন্যাসগুলো খুব মজার। আমার প্রিয় লেখক যদি বলেন তবে রোল ডালের কথা অবশ্যই বলতে হবে। শিশুদের জন্য অসম্ভব ভালো গল্প লেখেন। ব্রিটিশ এই লেখকের গল্প আমার খুবই ভালো লাগে।

২০০০ : অন্য কোনো লেখক...
জাফর ইকবাল : বলে কী আর শেষ করতে পারব? অনেক। ছোটবেলায় প্রচুর বই পড়তাম। যেটা পেতাম তাই পড়তাম। এখন খুব বেশি পড়া হয় না। পড়ার চেয়ে লিখতেই হয় বেশি। বই পড়ার জন্য এখন সময় বের করাই কঠিন। কিন্তু যে বই সারা পৃথিবীতে হইচই ফেলেছে এমন বই অবশ্যই কৌতুহল নিয়ে পড়ি।

২০০০ : যদি সিরিয়াস লেখকদের কথা বলা হয় তবে প্রিয় লেখক হিসেবে কাকে বেছে নেবেন?
জাফর ইকবাল : বাংলাদেশের ভেতরে যদি বলি, তবে তরুণ লেখক শাহীন আকতারের কথা বলব। তিনি বর্তমান সময়ের খুবই শক্তিমান লেখক। আর বাংলা সাহিত্যের তিন দিকপাল মানিক বন্দ্যোপাধ্যায়, বিভূতিভূষণ বন্দোপাধ্যায়, তারাশঙ্করের লেখা সব সময়ই ভালো লাগে। এখনও মাঝে মাঝেই পড়ি। রবীন্দ্রনাথের উপন্যাসও তো সময় পেলেই শুরু করি। বারবার পড়ি। আগে পড়লেও আবার নতুন করে পড়ি। অনেক দিন থেকে ভাবছি শরৎচন্দ্র আবার পড়ব। সময় পাচ্ছি না।
দেশের বাইরের লেখকদের মধ্যে আমেরিকান স্টেইনবেক আমার খুব প্রিয় লেখক। লাতিন আমেরিকার লেখকদের বই পড়তেও বেশ ভালো লাগে। কলেজ এবং বিশ্ববিদ্যালয় জীবনে প্রচুর রাশিয়ান বই পড়েছি। তখন সস্তায় এই বইগুলো পাওয়া যেত। মোটামুটিভাবে চেষ্টা করেছি বিশ্বসাহিত্যকে জানার।

২০০০ : পারিবারিক প্রসঙ্গে একটু বলি। হুমায়ূন আহমেদ ভাই হিসেবে এবং লেখক ও নাট্যকার হিসেবে মূল্যায়ন করবেন।
জাফর ইকবাল : হুমায়ূন আহমেদ সম্পর্কে একটা কথা আমি সবসময়ই বলি, তার আরো অনেক বড় কিছু করার ক্ষমতা ছিল, সে তার মেধাকে পুরোপুরি ব্যবহার করেনি। সে সহজেই আরো অনেক বড় লেখক হতে পারত। কিন্তু তা না করে সে তার শ্রম ব্যয় করেছে জনপ্রিয় লেখক হবার জন্য। বিষয়টা অনেকটা খুব দামি একটি হ্যাসেল ব্লাড ক্যামেরা দিয়ে কোনো জন্মদিনের অনুষ্ঠানের ছবি তোলার মত। আমি হুমায়ূন আহমেদকে দোষ দিচ্ছি না, সে নিজেও বিষয়টি জানে। এটি তার সচেতন একটি সিদ্ধান্ত।
বাংলাদেশে একটি সময় ছিল খুব ভালো নাটক হতো না। হুমায়ূন আহমেদ সেই সময় নাটকে একটি নতুন ধারার জন্ম দেয়। তার নাটক জনপ্রিয় হয়েছে, প্রশংসা পেয়েছে। এছাড়া সে খুব সহজে হিউমার তৈরি করতে পারে, যা দর্শককে আকর্ষণ করে। অন্য অনেক নাট্যকার তা পারেন না। তবে আমার মনে হয় সম্প্রতি সে বেশি বেশি নাটক করার চেষ্টা করছে। এতো বেশী না করলে সে মানের দিকে নজর দিতে পারত। আরও ভালো এবং সুন্দর নাটক বানাতে পারত।
সে আমাদের পরিবারের বড় ছেলে। ছোটবেলা থেকেই সে দুষ্টুমি থেকে শুরু করে নানা কাজে আমাদের নেতৃত্ব দিয়েছে। পারিবারিক একটি সমস্যায় বর্তমানে তার সঙ্গে আমাদের একটি দূরত্ব তৈরি হয়েছে। এর বেশি কিছু আর বলতে চাই না। তবে আবার বলছি, সে খুব ক্রিয়েটিভ। মেধাবি একজন মানুষ।

২০০০ : হুমায়ূন আহমেদের সমালোচনা করতে বললে কি বলবেন?
জাফর ইকবাল : আমাদের দেশে নানা রকমের সামাজিক রাজনৈতিক সমস্যা রয়েছে। সে এধরণের কোনো সমস্যায় এগিয়ে আসার চেষ্টা করে না। তার অনেক জনপ্রিয়তা রয়েছে, সে চেষ্টা করলেই পারত। কিন্তু করে না। সেই কাজটা করতে যেয়ে আমি অনেক সময় নিজের বিপদও ডেকে আনি!
এ জন্যও তাকে আমি দোষ দেব না। একেকজন মানুষ একেক রকম। তবে একবার আমাদের বিশ্ববিদ্যালয়ের একটি সমস্যায় সে এগিয়ে এসেছিল। বিশ্ববিদ্যালয় গেটে সে অনশন শুরু করেছিল তখন সারা বাংলাদেশে কিন্তু তার সাড়া পড়েছিল। এভাবে বিভিন্ন সময়ে যদি সে এগিয়ে আসত তাহলে অনেক মানুষকে অনেক বিষয়ে অনুপ্রাণিত করতে পারত।

২০০০ : যতদূর জানি টিভি দেখার প্রতি আপনার এক ধরনের অনাগ্রহ রয়েছে। তা কেন?
জাফর ইকবাল : আমি টিভি তেমন দেখি না। তাই অভ্যাসটা গড়ে উঠেনি। অভ্যাস করে তোলার চেষ্টাও করি না। টিভি না দেখায় আমার তেমন কিছু ক্ষতি হয় না। আমার কিছু তরুণ সহকর্মী আছেন। নতুন কিছু টিভিতে জানালেই রাতে তারা আমাকে ফোন দিয়ে তা জানিয়ে দেন। বই পড়লে পুরো বিষয়টা কল্পনা করতে হয়, সেটা চমৎকার একটা ব্যাপার। টিভিতে দেখলে কিছু কল্পনার করা যায় না - পুরোটুকু দেখিয়ে দেয়, শুনিয়ে দেয় এমনকি মিউজিক দিয়ে আবহটাও তৈরী করে দেয় - সকল ইন্দ্রিয়কে টেনে ধরে রাখে! তাই এটা আমার পছন্দ না। আমার ব্যক্তিগত ধারণা যে কোনো শিশু যদি বেশি টিভি দেখে তবে তার ক্রিয়েটিভিটি বা কল্পনা করার ক্ষমতা নষ্ট হয়ে যাবে। 

২০০০ : অনেকে বলে থাকেন, আপনি লেখার ক্ষেত্রে ব্যাকরণ মানেন না...
জাফর ইকবাল : এক্ষেত্রে সহজ উত্তর হচ্ছে সম্ভবত: আমি জানি না তাই মানি না! তবে যতটুকু জানি ততটুকু মেনে নেয়ার চেষ্টা করি।

২০০০ : ব্যাকরণ মেনে চলা কি গল্পের ক্ষেত্রে খুব বেশি জরুরি?
জাফর ইকবাল : একটা ভাষাকে বাঁচিয়ে রাখার দায়িত্ব লেখক-সাহিত্যিকদের। প্রচলিত একটি ধারা ভেঙে ফেলা খুব সহজ নয়। আমি আঞ্চলিক ভাষায় কথা বলি বলেই যে লেখার ক্ষেত্রেও তাই করব তা ঠিক নয়। আমার বিশ্বাস যতদুর পারা যায় ব্যাকরণ মেনে  চলতে হবে। আমি যতটুকু জানি তা কিন্তু মেনে চলার চেষ্টা করি। ভাষাকে বাঁচিয়ে রাখার জন্যই তা করা উচিত।

২০০০ : আপনি বিশ্ববিদ্যালয়ে পড়ার সময় একটি টেলিভিশন অনুষ্ঠান করতেন। সেটি সম্পর্কে কিছু বলবেন।
জাফর ইকবাল : আমি বিশ্ববিদ্যালয়ে পড়ার সময় বিজ্ঞান বিষয়ক একটি অনুষ্ঠান করতাম। কিন্তু কেন? সেটা ছিল বাচ্চাদের জন্য একটা বিজ্ঞানের অনুষ্ঠান।

২০০০ : আপনি টিভি পছন্দ করেন না, আবার টিভি অনুষ্ঠান করতেন...
জাফর ইকবাল : টিভি না দেখার এই ধারণা তো অনেক পরের। আজ থেকে তিরিশ বছর আগে শুধু একটি চ্যানেল ছিল -বিটিভি! সবাই সন্ধ্যায় ঘণ্টা তিনেক টিভি দেখত। তারপর আর কোনো অনুষ্ঠান হতো না। সেগুলোও ছিল সাদাকালো। এখন সম্পুর্ণ অন্য ব্যাপার, বাইরের সংস্কৃতি জোর করে ঢুকে যাচ্ছে, বাংলাদেশের দর্শকরা হিন্দি সিরিয়াল দেখার জন্য পাগল হয়ে থাকবে, তা কেমন কথা ? আমি টিভি বিদ্বেশী তো হতেই পারি।

২০০০ : বাইরের সংস্কৃতির প্রভাব বলতে আপনি শুধু ভারতকে চিহ্নিত করছেন নাকিও অন্যদের কথা বলবেন।
জাফর ইকবাল : আমেরিকান একটি টিভি অনুষ্ঠান হিন্দি একটি সিরিয়ালের মতো আমাদের সংস্কৃতিতে সহজে মিলে না। কিন্তু ভারতের সঙ্গে প্রায় মিলে যায়। আমরা তাদের অনুকরণের চেষ্টা করি, সেটি আমাদের প্রভাবিত করতে চেষ্টা করে, ক্ষতিটা বেশী হয়। আমি হিন্দি অনুষ্ঠান দু’একবার শুনেছি এবং দেখিছি। আমার মনে হয় হিন্দি ভাষা খুব একটা শক্তিশালী নয় প্রচুর ইংরেজী বলতে হয়। হিন্দির মত দুর্বল একটি ভাষা আমাদের জনগণ গভীর আগ্রহ নিয়ে শুনবে কেন? যখন আমাদের নিজেদের  এত শক্তিশালী একটি ভাষা রয়েছে!

২০০০ : মাস্টার্স শেষ করেছেন কবে?
জাফর ইকবাল : আমার মাস্টার্স শেষ করার কথা ছিল ’৭৪-এ । কিন্তু শেষ হয় ’৭৬ -এ। তারপরই আমি বাইরে চলে যাই। 

২০০০ : বিশ্ববিদ্যালয় জীবনে কোন প্রেম...
জাফর ইকবাল : আমার ভেতরে কোনো প্রেম ছিল না। কারণ একটি মেয়ের সঙ্গে শুধু প্রেম করলে তো হবে না তার সাথে জীবন গড়ারও একটি চিন্তা থাকে। কিন্তু আমার অবস্থা ছিল খুব খারাপ, এর মধ্যে একটি মেয়েকে জড়িয়ে কষ্ট দেবার কোনো ইচ্ছে আমার ছিল না।

২০০০: প্রেমের ব্যাখ্যা আপনি কিভাবে দেবেন? 
জাফর ইকবাল : ছেলেমেয়েদের ভালোবাসাও খুব ন্যাচারাল। বায়োলজিক্যাল একটি বিষয় আছে, প্রকৃতি এভাবেই চলছে। একটি প্রজন্ম পরবর্তী প্রজন্ম তৈরি করে দেবে, তার জন্য একটি ছেলে এবং মেয়ের মধ্যে আকর্ষণ খুবই জরুরি। প্রকৃতিই এটি তৈরি করে দেয়। তাই প্রেমকে আমি বায়োলজির অনেক বড় একটি বিষয় হিসেবে চিন্তা করি। আমি খুব রোমান্টিক না, এর বেশি তেমন কিছু বলতে পারব না।

২০০০ : আপনি কি কবিতা লেখেন?
জাফর ইকবাল : না, আমি কবিতা লিখি না। তবে কবিতা পড়তে খুব পছন্দ করি। আমি একটি বিষয় অনেকদিন থেকে বোঝার চেষ্টা করছি একটি সাধারণ লেখা কখন কিভাবে কবিতা হয়ে যায়? রহস্যটা কী? আমার প্রিয় কবি জীবনন্দদাশ। আমি সবসময় তার কবিতার বই আমার সঙ্গে রাখি। ইচ্ছে হলেই পড়তে শুরু করি।

২০০০ : আপনার ব্যাখ্যায় বন্ধুত্ব আসলে কী?
জাফর ইকবাল : খুব কঠিন প্রশ্ন! কোন স্বার্থ নেই কিন্তু আরেকজনের জন্য সবকিছু করতে পারে এমন সম্পর্কই বন্ধুত্ব। আমার বন্ধুভাগ্য খুব ভালো। আমি জীবনে অনেক বন্ধু পেয়েছি। ’৭৬ সালে আমি আমেরিকা যাই। বন্ধুদের সহায়তা না পেলে তা সম্ভব হত না। আমেরিকায় তিনটি বিশ্ববিদ্যালয় আমাকে ডেকেছিল পিএইচডি করার জন্য। আমি তাদের চিঠি দেখে বুঝতে পারিনা কোনটিতে যাব। কারণ আমেরিকা সম্পর্কে তখন কিছুই জানিনা। কোন বিশ্ববিদ্যালয় ভালো কোনটা খারাপ তাও জানিনা। তাই যাদের পাঠানো প্যাডের কাগজ ভালো ছিল সেখানই যাওয়া ঠিক করলাম! আমি আমেরিকায় গেলে তারা আমার সব রকমের ব্যবস্থা করবে কিন্তু আমার কাছে যাবার প্লেনের ভাড়া ছিল না। সেটি জোগাড় করাও প্রায় অসম্ভব। আমার এক বন্ধু জার্মানি থাকাত, রফিকুল আলম খাজা। সে টাকা পাঠিয়েছিল। জীবনে এমন অনেক বন্ধু পেয়েছি।

২০০০ : প্রথম দেশের বাইরে এবং আমেরিকা সেখানে যাবার পর কি করলেন?
জাফর ইকবাল : প্রথম আমেরিকা নয়। প্রথম গিয়েছি জার্মানী। আমার যে বন্ধু প্লেনের টিকেট পাঠিয়েছিল তার কাছে। কারণ সে একটি শর্ত দিয়েছিল। আমেরিকা যাবার আগে তার সাথে এক সপ্তাহ থাকতে হবে। তাই প্রথম এক সপ্তাহ তার সাথে থাকি। তারপর আমেরিকা যাই। সেখানে একটি আমেরিকান পরিবার আমাকে রিসিভ করে। আমি প্রথম ক’দিন তাদের সঙ্গেই ছিলাম। সেটি ছিল ওয়াশিংটনের সিয়াটলে। গৃহকর্তার নাম ছিল গ্লেন লিভিংস্টোন এবং গৃহকর্ত্রী জনি লিভিংস্টোন। খুবই সুইট একটি পরিবার। তারা সপ্তাহখানেক নিজের বাসায় রেখে আমাকে একটি ডরমেটরিতে তুলে দিল।
 
২০০০ : আমেরিকায় আপনি কিভাবে শুরু করলেন?
জাফর ইকবাল : পড়াশুনার আমার কোনো সমস্যা হয়নি তবে প্রচন্ড কষ্ট হত দেশের জন্য। পশ্চিম দিকে প্রশান্ত মহাসাগরের দিকে তাকিয়ে থাকতাম। ভাবতাম এটি পার হলেই এশিয়া। তারপরই আমার দেশ। দেশের জন্য কি যে তীব্র কষ্ট হতো, বোঝাতে পারব না। কিন্তু অনেক কষ্টে আসার টিকেট সংগ্রহ করেছি, জানতাম না কবে দেশে ফেরার টিকেটের টাকা হবে! আমেরিকায় প্রথমদিকে খুব একাকী বোধ করতাম। আমার সহপাঠীদের মধ্যে আরও ২ জন তখন আমেরিকায়, ইয়াসমীন আর রুহুল আমিন। আমি তাদেরকে বুঝিয়ে আমার ইউনিভার্সিটিতে চলে আসতে বলি। রুহুল আমিন আসে না। কিন্তু ইয়াসমীন চলে আসে। আমি এবং ইয়াসমীন পাশাপাশি থাকতাম। পুরো বিশ্ববিদ্যালয়ে মাত্র ২ জন বাঙালি, স্বাভাবিকভাবেই একটি ভালোলাগা তৈরি হয়। আমরা বিয়ে করার সিদ্ধান্ত নেই। ’৭৮ সালে দেশে ফিরে আমরা বিয়ে করি। তারপরেই আবার চলে যাই আমেরিকায়।
ইয়াসমীন খুব বড় মনের একটি মেয়ে। একজন বাঙালি মেয়ে এত বছর বাইরে থাকলে সাধারণত আর দেশে ফিরতে চায় না। কিন্তু তাকে বলার সঙ্গে সঙ্গেই সে রাজি হয়েছিল। সমস্যা হয়েছিল আমাদের ছেলে মেয়ের জন্য। তারা সেখানে বড় হয়েছিল সেটাই তাদের দেশ। আমরা আমাদের দেশে ফিরে এসেছি কিন্তু তারা ফিরে এসেছে বিদেশে।

২০০০ : আপনার ছেলেমেয়ের নাম কি? তারা এখন কি করে?
জাফর ইকবাল : আমার ছেলে নাবিল ইকবাল এবং মেয়ে ইয়েশিম ইকবাল। ছেলে অনার্স শেষ করে এখন এম. আই. টি. তে পদার্থ বিজ্ঞানেই পিএইচডি করছে। মেয়ে সাইকোলজিতে ৩য় বর্ষে পড়ছে। দুজনই আমেরিকায়। তাদের বিদেশে রেখে পড়ানোর আমার কোনো সামর্থ ছিল না। তারা তাদের যোগ্যতায় স্কলারশিপ পেয়েছে, সেখানে পড়াশুনা করছে।
ছোটবেলায় সিলেটে এসে তারা খুব সমস্যায় পড়েছিল। স্কুলগুলি ভাল না শুধু যে ভাল না তা নয়, এখানকার স্কুলগুলোতে বাচ্চাদের পেটানো হয়! আমি সব সময় দুশ্চিন্তা করতাম। তাদের বলে দিয়েছিলাম, ‘‘তোমরা স্কুলে শুধু যাবে এবং আসবে’’। সেখানে কিছু শিখতে হবে না। তোমাদের স্কুলে দিয়েছি যেন কেউ জিজ্ঞেস করলে বলতে পারি ‘‘আমার ছেলে বা মেয়ে অমুক স্কুলে অমুক ক্লাসে পড়ে’’। তাদের ব্যাগে সবসময় আমার লেখা একটি চিঠি থাকত সেখানে লেখা ছিল, ‘‘এই মুহূর্ত থেকে সে আর আপনার স্কুলের শিক্ষার্থী নয়’’। ছেলে মেয়েদের বলা ছিল, কোনো টিচার তোমাদের মারতে চাইলেই তাকে এই চিঠি দেবে। তারপর দৌড় দিয়ে স্কুলের বাইরে এসে দাড়িয়ে থাকবে’’। আমার ছেলেমেয়ে এই বিষয়টিতে খুব মজা পেয়েছিল। তারা তাদের শিক্ষকদের খুব উৎপাত করত। তাদের ধারণা ছিল কোনোভাবে যদি কোনো শিক্ষক তাদের গায়ে হাত দেয় তাহলেই তাদের মুক্তি আর স্কুলে যেতে হবে না! অনেক পরে তারা আমাদের বলেছে, সেজন্যে তারা তাদের শিক্ষকদের খুব বাগানোর চেষ্ঠা করত। কিন্তু তাদের টিচাররা কখনও তাদের গায়ে হাত তোলেননি। হয়তো আমার ছেলেমেয়ে জেনেই তা করেননি। কিন্তু যখন মৌলবাদীরা একবারে আমার বাসায় বোমা মারা শুরু করল তখন আমরা খু্ব চিন্তিত হয়ে গেলাম। ভাবলাম আমি আমার জীবনের রিস্ক নিতে পারি কিন্তু ছেলে মেয়েদের জীবনের নয়। ছেলেমেয়েদের আমরা ঢাকায় স্কুলে ভর্তি করার সিদ্ধান্ত নিয়ে ঢাকায় একটি বাসা ভাড়া নিলাম। তখন থেকে আমাদের খুব কষ্টের সময় গেছে। ছেলেমেয়ে ঢাকায় আমরা সিলেটে। প্রতি সপ্তাহে আমরা সিলেট থেকে ঢাকায় যেতাম। শুক্র, শনিবার থেকে রাতের ট্রেনে সিলেট ফিরে আসতাম। একদিন দুদিন নয় টানা পাঁচ বছর। তখন ইচ্ছে করলেই কিন্তু ঢাকায় কোথাও থাকতে পারতাম। থাকিনি কিন্তু এখানে অনেক ছাত্র-ছাত্রী আমাদের ওপর নির্ভর করে, তাদের তো ছেড়ে যেতেও পারি না। তাই আর যাওয়া হয়নি এখানেই থেকেছি। এখানেই থাকব।

২০০০ : আপনার আমেরিকার জীবন সম্পর্কে তেমন কিছুই বলেননি।
জাফর ইকবাল : আমি প্রথমে ছিলাম ওয়াশিংটনের সিয়াটল। সেখানে ইউনিভার্সিটি অফ ওয়াশিংটনে পি.এইচ. ডি. করেছি। তারপর গিয়েছি কেলটেক, লসএঞ্জেলেস। সেখান থেকে বেল কমিউনিকেশন্স রিসার্চ সেন্টারে। আমার কাজের ভাগ্য খুবই ভালো, জীবনে কখনো কাজ খুঁজতে হয়নি, আমাকেই বিভিন্ন জায়গা থেকে ডেকে পাঠানো হয়েছে। কিন্তু সব সময়ই আমার চেষ্টা ছিল দেশে ফিরে আসার। তার জন্য টাকার প্রয়োজন, টাকা জমানোর জন্যই কাজ করেছি। কিন্তু টাকা আসলে জমে নাই। যখন দেখলাম টাকা জমবে না, এদিকে ছেলেমেয়েরা বড় হয়ে যাচ্ছে, আরও দেরি করলে তারা  দেশে এসে কষ্ট পাবে তখনই তাড়াতাড়ি করে দেশে চলে এলাম।

২০০০ : আমেরিকার মতো একটি দেশ থেকে আপনি দেশে এলেন। তাও আবার সিলেটে সেটি কেন?
জাফর ইকবাল : এই কথা আমাকে অনেকেই জিজ্ঞেস করে। যেই উত্তরই দেই তাদের পছন্দ হয় না। সত্যি কথাটা হচ্ছে আমার দেশের জন্যে একটা প্রতি টান রয়েছে। সেই টানে দেশে ফিরেছি। আমেরিকায় যে লেবেলে কাজ করেছি, সেই তুলনায় ঢাকা বিশ্ববিদ্যালয় বা শাহজালাল বিজ্ঞান ও প্রযুক্তি বিশ্ববিদ্যালয়ের মাঝে খুব একটা পার্থক্য নেই। আমি অবশ্য প্রথমে ঢাকায় যোগাযোগ করেছিলাম। তখন আমার এক স্যার আমাকে বললেন, ‘‘আমরা তোমাকে নিতে চাই কিন্তু তুমি অমুক স্যারের সাথে দেখা কর কিন্তু বলো না আমি তোমাকে পাঠিয়েছি!’’ আমি অমুক স্যারের সাথে দেখা করলাম, সেই স্যার বললেন, ‘‘হ্যাঁ, আমি তোমাকে নিতে চাই কিন্তু তুমি অমুক স্যারের সাথে দেখা করো কিন্তু খবরদার তাকে বলো না আমি তোমাকে পাঠিয়েছি!’’ বলে আমাকে আবার আগের স্যারের কাছে ফেরৎ পাঠালেন। তখন আমি কেমন জানি উৎসাহ হারিয়ে ফেলেছিলাম। যাই হোক এর মাঝে সিলেট শাহ্জালাল বিজ্ঞান ও প্রযুক্তি বিশ্ববিদ্যালয়ের উপাচার্য সদরুদ্দিন চৌধুরী আমার সাথে যোগাযোগ করে বললেন, আপনি শাহ্জালাল বিশ্ববিদ্যালয়ে একবার ঘুরে যান। জয়েন করতে হবে না। শুধু দেখে যান! আমি একদিন ট্রেনে চেপে আমি চলে এলাম। জায়গাটা আমার খুবই ভালো লাগল। টিলা, গাছ, সবুজ খোলা মাঠ সবমিলিয়ে জায়গাটা ভাল লেগে গেল। ইয়াসমীনকে রাজী করিয়ে এখানে চলে এসেছি সেই ’৯৪ সাল থেকে আছি এখানেই।

২০০০ : আপনার আমেরিকার জীবনের কোনো বন্ধু...
জাফর ইকবাল : আমেরিকায় আমার খুব প্রিয় একজন বন্ধু ছিল ওয়াশিংটনে। তার নাম স্টিভ মোজলি। সে মাইক্রোবায়োলজিতে পড়ত, একদিন সে-ই আমাকে খুঁজে বের করেছে। স্টীভ বাংলাদেশে আসবে আইসিডিডিআরবিতে কাজ করার জন্য। সে আমার কাছে বাংলা শিখতে চায়। ভাষা শেখার তার একটা অসাধারণ ক্ষমতা ছিল, আমি তাকে মোটামোটি বাংলা শিখিয়ে দিয়েছিলাম। একসময় দেখলাম সে বাসায় লুঙ্গি পরে থাকত। সে আর তার স্ত্রী ডায়ান এবং আমরা অনেক জায়গায়  ঘুরেছি। আমেরিকা অনেক বড় দেশ। অনেক সুন্দর সুন্দর জায়গা রয়েছে। তারা আমাদের ক্যাম্পিং করা শিখিয়েছিল পরে আমি আর ইয়াসমীন ঘুরে বেড়াতে অনেক জায়গায় ক্যাম্প করে থেকেছি। আমেরিকার মানুষজন খুব সাদাসিধে, সরল আর ভালো। তারা তাদের নিজেদের নিয়েই ব্যস্ত থাকে, তারা ঠিকমতো পৃথিবীর খবরও জানে না। তারা যদি শুধুমাত্র বিবিসির খবরও ঠিকমতো দেখত তাহলেই জর্জ বুশ ইরাক কোনোদিন আক্রমণ করতে পারত না। 
ইউনিভার্সিটিতে আমার একজন অধ্যাপক ছিলেন এরিক এডেলবার্গার। সেই বেচারা ছিলেন কালার ব্লাইন্ড। একদিন আমার কাছে এসেছেন, হাত থেকে রক্ত ঝরছে। আমাকে বললেন, ‘‘জাফর এটা রক্ত! আমি ভেবেছিলাম গ্রীজ!’’ ছোটবেলা থেকেই আমার খুব এক্সপেরিমেন্টের শখ ছিল। আমেরিকায় নানা ল্যাবরেটরীতে সেটি মনভরে ইচ্ছামতো করেছি। বাংলাদেশে এসে আমি এই একটি বিষয়ই অসম্ভব মিস করি, ল্যাবরেটরিতে গবেষণা করতে পারি না। ক্লাস, পরীক্ষা ইউনিভার্সিটির কাজ করতে করতে গবেষণার সময় পাই না। দেশে ফিরে আসার পর আমি ইচ্ছা করলেই এখন অনেক কিছুই করতে পারি না, কিন্তু দেশে থাকার যে আনন্দ তার কাছে কোনো কিছুর তুলনা হয় না।

২০০০ : আমেরিকায় থাকার সময় আপনার পরিবারের সঙ্গে কীভাবে যোগাযোগ করতেন? 
জাফর ইকবাল : এ কথা অনেকেই শুনলে বিশ্বাস করতে চাইবেনা। আমার মা দীর্ঘ ১৮ বছর প্রতি সপ্তাহে আমাকে একটি করে চিঠি লিখেছেন, কখনো তার ভুল হয়নি ! বাংলাদেশের সঙ্গে এটিই ছিল আমার যোগাযোগ। এখন আমিও আমার ছেলেমেয়ের সাথে সেভাবে যোগাযোগ করতে চাই কিন্তু চেষ্টা  করেও পারি না। ই-মেইলে, ফোনে যোগাযোগ হয়, কিন্তু চিঠি  লেখা হয়ে উঠে না। আমাকে আমার ভাইবোনেরা, বন্ধুবান্ধবেরাও চিঠি লিখত, কিন্তু মায়ের মতো কেউ নয়। এটি আর কারো পক্ষে সম্ভবও নয়।

২০০০ : আপনি কারও চিঠি পেলে তার উত্তর দেন। সবগুলো কি দিতে পারেন?
জাফর ইকবাল : আমার কাছে প্রচুর চিঠি আসে। বেশির ভাগ চিঠিই আসে ছোট ছেলে মেয়েদের কাছ থেকে। অনেকে লিখে আমার লেখা নিয়ে। তারা খুব ভালো সমালোচক, সরাসরি অনেক কিছু বলতে পারে! তাদের চিঠির উত্তর না দিলে একটি ভালবাসা মায়া কাজ করে। এটি আমাকে খুব আশান্বিত করে, আমার মনে হয় ভবিষ্যতে এমন একটি জেনারেশন আসছে যারা দেশকে নিয়ে খুব ভাববে। তাদের চিঠির উত্তর সব সময়ই দেই - অন্যদেরটাও দেই, তবে এসএমএসের উত্তর এখনো দেই নি। মনে হয় এটি শুরু করলে কন্ট্রোল করতে পারব না।

২০০০ : আপনার ছোট ভাই আহসান হাবীব সম্পর্কে কিছু বলেন।
জাফর ইকবাল : আমাদের পরিবারে সে সবচেয়ে বড় হৃদয়ের মানুষ। পরিবারের ছোট ছেলে ছিল, বড়দের নানা অত্যাচার তাকে সহ্য করতে হয়েছে। তার মধ্যে ভীষণ সেন্স অফ হিউমার, উন্মাদেই তার প্রমাণ। তবে সে খুব বড় হৃদয়ের এ কথা বলতেই হবে। আমার মা তার সঙ্গেই থাকেন। সে কার্টুন অাঁকে খুব ভালো। আজকাল চমৎকার লিখছেও।

২০০০ : আপনারা সব ভাইই ছবি অাঁকতে পারেন? 
জাফর ইকবাল : মোটামুটি সবাই পারে। কিন্তু অাঁকা হয় না। হুমায়ূন আহমেদ এখন আঁকছে। আমি বিশ্ববিদ্যালয়ে থাকার সময় কার্টুন আঁকতাম।

২০০০ : গণিত অলিম্পিয়াডের শুরু গল্পটা কেমন...
জাফর ইকবাল : আমি লক্ষ্য করেছি আমাদের দেশের ছেলেমেয়েরা গণিতে খুব দুর্বল। সেটি বাড়ানোর উদ্দেশ্য থেকে এটার শুরু। প্রফেসর কায়কোবাদ আমার খুব ভালো বন্ধু মানুষ। একদিন আমরা দুজন মিলে প্রথম আলোর সম্পাদক মতিউর রহমানের সাথে দেখা করে বললাম, সপ্তাহে একদিন ৫টি গণিতের সমস্যা পত্রিকায় দিতে হবে!’’ তিনি রাজি হলেন সেই থেকে শুরু। পরে মুনির হাসান আমাদের সাথে যোগ দেয়। তার মতো কাজের ছেলে আমি সারা জীবনে দেখিনি। তার পরিশ্রমে আমরা অনেক দূর  এসেছি। ২০০৩ সাল থেকে শুরু করা গণিত অলিম্পিয়াড এখন বিশাল বড় হয়েছে। এ ব্যাপারে ছাত্র-শিক্ষক-অভিবাবক সবার কাছ থেকেও আমরা সাড়া পেয়েছি। গণিত অলিম্পিয়াড ছাড়াও প্রোগ্রামিং অলিম্পিয়াডেও আমাদের ছেলেমেয়েরা অংশ নিচ্ছে। প্রতিবারই ভিসা পাবার সময় আমাদের ছেলেমেয়েদের খুব সমস্যা হয়, কেউই আমাদের সহজে ভিসা দিতে চায় না। কী যে রাগ হয় তখন বুঝাতে পারব না।

২০০০ : আপনার কলামে লিখেছিলেন পাবলিক বিশ্ববিদ্যালয়গুলোর নাজুক অবস্থার জন্য অনেকাংশে শিক্ষকরাই দায়ী...
জাফর ইকবাল : আমি কখনো সরাসরি শিক্ষকদের দায়ী করিনি। আমি বলেছিলাম পাবলিক বিশ্ববিদ্যালয়গুলোর অবস্থা আদমজী জুট মিলের মতো। এর কারণ ওয়ার্ল্ড ব্যাংক আর আইএমএফ। তাদের মতে কাউকে ফ্রি পড়ানো যাবে না, সবাইকে পয়সা দিয়ে পড়তে হবে। আমি আমার নিজের কথাই বলি, যদি পাবলিক বিশ্ববিদ্যালয় না থাকতো তাহলে আমি লেখাপড়া শিখে এতদূর যেতে পারতাম না। আমার মতো অনেকেই এখনো আছে - তাদের কথাও তো ভাবতে হবে। কিন্তু আমরা যদি ওয়ার্ল্ড ব্যাংকের ফরমূলায় প্রাইভেট বিশ্ববিদ্যালয় স্বর্বস্ব হয়ে যাই, ধীরে ধীরে পাবলিক বিশ্ববিদ্যালয়গুলো বন্ধ করে দেই তাহলে সর্বনাশ হয়ে যাবে। যাদের টাকা-পয়সা আছে তখন শুধু তারাই পড়াশুনা করবে। এটা কী হতে পারে?

২০০০ : শিক্ষকদের শিক্ষার্থীরা এখন পূর্বের মতো সম্মান করতে চায় না। সেটি কেন?
জাফর ইকবাল : যাদের করার কথা, তাদেরকে ঠিকই করে। যাদের করে না তার জন্যে তারা নিজেরাই দায়ী। বিশ্ববিদ্যালয় শিক্ষক বলতেই এখন অনেকেই মনে করে লাল নীল দল করা শিক্ষক কিন্তু তার বাইরেও এখনো অনেক খাটি শিক্ষক আছেন। 

২০০০ : শিক্ষকদের রাজনীতি করা বিষয়টি আপনি কীভাবে দেখছেন।
জাফর ইকবাল : অনেক সময় এটি অনেকটা বাধ্য হয়েই করে। একটি বিশ্ববিদ্যালয়ে দলীয় উপাচার্য এসে দলীয় কাজকর্ম শুরু করার চেষ্টা করে। সেটি থামিয়ে রাখার জন্যেই অন্য শিক্ষকেরা একত্র হন! ভালো একজন মানুষকে উপাচার্যের দায়িত্ব দেওয়া হলে এ সমস্যা থাকবে না। আমাদের অনেক পাবলিক বিশ্ববিদ্যালয়গুলোতে এমন উপাচার্য আছেন বা ছিলেন যারা উপাচার্য দূরে থাকুক বিশ্ববিদ্যালয়ের দারোয়ান হবার যোগ্যতাও রাখেন না! সরকার চাইলেই এটি দূর করতে পারে, কিন্তু তারা এটি করছে না। জানি না কেন। তারপরও আমি মনে করি আমাদের এমন শিক্ষক আছেন যারা খুবই ভালো শিক্ষক, গবেষক! বিশ্ববিদ্যালয়ের সবচেয়ে মেধাবী শিক্ষার্থী এখনো শিক্ষক হতে চায়,  এটা হচ্ছে আমাদের সবচেয়ে বড় অর্জন, সবচেয়ে আশার কথা।

২০০০ : মাদ্রাসা শিক্ষাব্যবস্থা নিয়ে অনেক কিছু বলে থাকেন আপনি-
জাফর ইকবাল : মাদ্রাসা শিক্ষা থাকতেই পারে, যারা ধর্ম বিষয়ে পড়তে চায় তারা সেখানে পড়বে। কিন্তু দেখা যাচ্ছে মাদ্রাসায় বিজ্ঞান, বাণিজ্য এসবও পড়ানো হচ্ছে। কেউ যদি বিজ্ঞান বা কমার্স পড়তে চায় তার মাদ্রাসায় যাবার দরকার কী? 

২০০০ : বলা হয়ে থাকে মাদ্রাসায় শিক্ষা নিয়ে অনেকে জঙ্গি হয়ে যাচ্ছে...
জাফর ইকবাল : মাদ্রাসায় লক্ষ লক্ষ ছেলে পড়ে, কতোজন জঙ্গী হয়েছে? জঙ্গীরা কিছু ছেলেকে দলে টেনেছে - গরীব ছেলে, ক্রুদ্ধ ছেলে সহজেই ভুল বোঝানো যায় বাইরে থেকে টাকা আসছে, এখানকার কিছু ইসলামী সংগঠনগুলো জড়িত। নিজামীর মুখে শুনেছি ‘‘দেশে কোনো বাংলা ভাই নাই - এটি মিডিয়ার তৈরি’’। পরে সেই বাংলাভাইকেই তো ফাঁসি দেওয়া হলো! এটি কেমন করে হলো? তারা এখন কী বলবে?

২০০০ : জঙ্গি সমস্যার সময় আপনি অনেক লেখা লিখেছেন। তখন কোনো সমস্যায় পড়তে হয়েছিল কি?
জাফর ইকবাল : না। পড়তে হয় নি। তবে ছয় সাত বছর আগে বিশ্ববিদ্যালয়ের বিভিন্ন ভবনের নামকরণের সময় অনেক সমস্যায় পড়তে হয়েছিল। ক্যাম্পাসের চার পাশে চবিবশ ঘন্টা স্লোগান দিয়েছে - হাবিবুর রহমান জাফর ইকবাল দুই ভাই, এক দড়িতে ফাঁসি চাই! হাবিবুর রহমান স্যার তখন উপাচার্য। পরে একটি বিশাল মিটিংয়ে আমাকে মুরতাদ ঘোষণা করা হয়। সে মিটিংয়ে সাবেক অর্থমন্ত্রী সাইফুর রহমান ছিলেন সভাপতি! মুরতাদ ঘোষণা করার অর্থ জানেন তো? এর অর্থ আমাকে মেরে ফেলে শাস্তি দিতে হবে। চিন্তা করেন অবস্থা!

২০০০ : দেশে বর্তমানে জরুরি অবস্থা বিরাজ  করছে। এই চলমান সময়কে কীভাবে ব্যাখ্যা করবেন?
জাফর ইকবাল : দেশ স্বাধীন হয়েছে ৩৫ বছর, এর মাঝে অনেক কিছু ঘটেছে। কিন্তু আমরা খুব বেশি দূর এগুতে পারিনি। ২৫ জানুয়ারী যে নির্বাচনের ব্যবস্থা করা হচ্ছিল ভাগ্যিস সেটি সবাই মিলে ঠেকিয়েছে। তা না হলে কী যে হতো, খোদাই জানেন। দুর্নীতিবাজদের ধরা হচ্ছে, সেটাও ভালো কথা। বড় বড় প্রতিষ্ঠানগুলোতে সঠিক মানুষ দেয়া হয়েছে সেটাও খুব ভাল কথা। সেনাবাহিনীর পক্ষ থেকে বলা হয়, রাজনীতিবিদরা দেশকে ধ্বংস করেছে। কিন্তু স্বাধীন হবার পর অর্ধেক সময় তো তারাই দেশ চালিয়েছে। দোষের অর্ধেক ভাগটা তারা নেবে না? 

২০০০ : আপনারা কয়েকজন মিলে জাতীয় ত্রাণ কমিটি তৈরি করেছেন। তার উদ্দেশ্য কি?
জাফর ইকবাল : ঢাকায় বেশ কয়েকজন মিলে ত্রাণ কমিটি গঠনের উদ্যোগ নেন, তারা সবাই চমৎকার মানুষ - আমাকে আর আমার স্ত্রীকে এটাতে যোগ দিতে বলেছেন - আমরা যোগ দিয়েছি। উদ্যোগটি খুবই ভালো। দেশের কোথাও কোনো দুর্যোগ হলেই সেখানে ত্রাণের ব্যবস্থা করা হবে। কিছুদিন আগে আমরা খুলনায় গিয়েছিলাম, সেখানে পাটকল বন্ধ করে দেওয়া হয়েছে মানুষজনে খুব কষ্ট। আমি বুঝি না আমাদের দেশে এত ভালো পাট থাকতে কেন পাটকল বন্ধ হয়ে যাবে? এটাও ওয়ার্ল্ড ব্যাংক আর আইএমএফের পরিকল্পনা। সারা পৃথিবীতে পাটের ভবিষ্যৎ খুবই ভালো - এখন কেন পাটকলগুলো বন্ধ হয়ে যাবে?

২০০০ : আপনারা মুক্তিযুদ্ধের গল্প বলা নামে একটি অনুষ্ঠান শুরু করেছিলেন। সেটি বন্ধ কেন?
জাফর ইকবাল : মোটেও বন্ধ নয় - আবার শুরু হবে। এই আইডিয়াটি আমার স্ত্রীর মাথা থেকে এসেছিল, চমৎকার আইডিয়া। আমরা দেশের মুক্তিযোদ্ধাদের নিয়ে এসে এই অনুষ্ঠানে যেতাম - তারা তাদের অভিজ্ঞতার গল্প বলতেন। যখন যাকে আসতে বলেছি তিনি আগ্রহ নিয়ে এসেছেন। এটি বাচ্চাদের অনুষ্ঠান! বাচ্চারা খুব আগ্রহ নিয়ে মুক্তিযুদ্ধের গল্প শুনেছে। জঙ্গীদের বোমা হামলা শুরু হবার পর কয়দিন বন্ধ রেখেছিলাম আবার শুরু করব।



interview2-642

সাক্ষাতকারে মুহম্মদ জাফর ইকবাল 

শিশু চলচ্চিত্র নির্মাতারা একদিন আন্তর্জাতিক পুরস্কার নিয়ে আসবে

শুরু হচ্ছে দেশের সবচেয়ে বড় চলচ্চিত্র উৎসব ওআন্তর্জাতিক শিশু চলচ্চিত্র উৎসব-২০১১হ। চতুর্থ বারের মত এই উৎসব আয়োজন করছে চিলড্রেনস ফিল্ম সোসাইটি বাংলাদেশ। ২২ থেকে ২৮ জানুয়ারি পর্যন্ত অনুষ্ঠিতব্য এই উৎসবে ৪০টি দেশের ২৩৩টি ছবি প্রদর্শন করা হবে। প্রদর্শিত ছবি দেখার পর শিশুদের কাছ থেকে নেওয়া হবে তাদের প্রতিক্রিয়া। যার মধ্য দিয়ে শিশুরা নিজেদের সৃজনশীলতা প্রকাশের সুযোগ পাবে। বাংলা ভাষায় শিশুতোষ চলচ্চিত্রের সংকট থাকলেও ভিনদেশের চলচ্চিত্রগুলো নিয়ে শিশুদের জন্য এমন আয়োজনের নানা দিক নিয়ে বাংলানিউজের সঙ্গে কথা বলেছেন চিলড্রেনস ফিল্ম সোসাইটি বাংলাদেশের সভাপতি ও কল্পকাহিনী লেখক মুহম্মদ জাফর ইকবাল। 
সাক্ষাতকারটি নিয়েছেন বাংলানিউজের স্টাফ করেসপন্ডেন্ট শরিফুল ইসলামএই ধরণের উৎসব থেকে শিশুরা কী শিখতে পারবে?এটি একটি উৎসব। কিন্তু উৎসবটি শুধু বিনোদনের জন্য নয়। এলাম, দেখলাম, বাড়ি চলে গেলাম, এরকম নয়। বিনোদনের জন্য ঘরে বসে টিভিতেই ছবি দেখা যায়। এই ধরণের উৎসবের প্রধান উদ্দেশ্য হচ্ছে, শিশুদের মানসিকতার উন্নয়ন। পৃথিবীর সেরা ছবিগুলো থেকে শিশুদের জন্য কিছু চলচ্চিত্র নিয়ে উৎসবের আয়োজন করা হয়েছে। শিশুরা সাধারণত মজার এবং প্রথম কোনো বিষয় সম্পর্কে জানলে তা নিয়ে পরস্পরের সঙ্গে আলোচনা করে। এর মাধ্যমে নিজেদের সৃজনশীলতা বিকশিত হয়। এই আয়োজনের মাধ্যমে আমরা সে কাজটিই করতে চাই। উৎসবের প্রতিটি ছবি দেখার পর শিশুদের মতামত নেওয়া হবে। উৎসব শেষে তাদের মতামতের ভিত্তিতে কর্মাশালার আয়োজন করা হবে।
উৎসবে বাংলাদেশের শিশুরা নিজেদের তৈরি বিভিন্ন চলচ্চিত্র প্রদর্শনের জন্য জমা দিয়েছে। সেই চলচ্চিত্রগুলোর মান কেমন?যে কাজটি তারা করছে, তার জন্য বয়স হিসেবে তারা মোটেই উপযোগী নয়। উৎসবে এসে যে কেউ লক্ষ্য করলেই দেখবে, তাদের কাজগুলো অনেক সৃজনশীল। আমরা চেষ্টা করছি, তাদের এই ধরণের কাজে কিছুটা অভিজ্ঞতা দেওয়ার জন্য। যেন ভবিষ্যতে ওরা আরও ভালো ভালো কাজ করতে পারে।চতুর্থ বারের মত এই উৎসব আয়োজন করা হচ্ছে। প্রথমবারের তুলনায় এখন শিশুদের তৈরি চলচ্চিত্রগুলো কতটুকু মানসম্মত মনে হয়?উৎসব শিশুদের ৪৮টি চলচ্চিত্র প্রদর্শন করা হবে। এগুলো দেখলেই বোঝা যাবে তারা কতটা সৃজনশীল। তাদের হয়তো কারিগরি জ্ঞান নেই। কিন্তু চিন্তা-ভাবনা, পাণ্ডুলিপি লেখাসহ সবধরণের যোগ্যতা আছে। আজ থেকে ১০ বছর পর এরা বাংলাদেশের শ্রেষ্ঠ চলচ্চিত্রকার হবে। আন্তর্জাতিক অঙ্গন থেকে পুরস্কার অর্জন করে নিয়ে আসবে। এ ব্যাপারে আমি নিশ্চিত।এ ধরণের আয়োজনে পৃষ্ঠপোষকতার অভাব সবসময়ই থাকে। আপনারা এক্ষেত্রে কি তেমন কোনো সমস্যার মুখোমুখি হয়েছেন? অত্যন্ত দুঃখের সঙ্গে জানাচ্ছি, বাংলাদেশের শিশুদের জন্য ভালো মানের খুব বেশি বিনোদনের ব্যবস্থা নেই। এ ধরণের যে সব উৎসব হচ্ছে, সেগুলোর জন্য স্পন্সর (পৃষ্ঠপোষক) খুঁজেই পাওয়া যায় না। অথচ ভারতীয় তারকাদের এদেশের আনার জন্য কোটি কোটি টাকা খরচ করা হয়। তার জন্য অনেক স্পন্সরও পাওয়া যায়। দেশের আগামী প্রজন্মের সঠিক বিকাশের জন্য আমি আশা করব কর্পোরেট হাউসগুলো এ ধরণের আয়োজনে এগিয়ে আসবে।বাণিজ্যিক চলচ্চিত্রের ভীড়ে শিশুতোষ চলচ্চিত্রের অবস্থা এখন কেমন? অবস্থার প্রেক্ষিতে সরকারি উদ্যোগ কতটুকু?শিশুতোষ চলচ্চিত্র সবসময় বাংলাদেশের চলচ্চিত্র জগতের অবহেলিত একটি সেক্টর। কখনই এক্ষেত্রে বিশেষ কোনো উদ্যোগ নেওয়া হয়নি। তবে আশার কথা হচ্ছে, বর্তমান প্রধানমন্ত্রী গত বছরের শিশু চলচ্চিত্র উৎসবে এসে প্রতিবছর দুটি শিশুতোষ চলচ্চিত্র সরকারি অনুদানে নির্মাণ করার ঘোষণা দিয়েছিলেন। এখন পর্যন্ত সে ধারাবাহিকতা অব্যাহত আছে। তবে অনুদানের টাকার অংক খুব বেশি নয়। টাকার পরিমাণ বাড়ানো হলে আরও ভালো ছবি তৈরি করা সম্ভব হবে।
শিশুতোষ চলচ্চিত্রের প্রচারণা খুব কম হয়। এক্ষেত্রে কী ধরণের উদ্যোগ নেওয়া প্রয়োজন?বর্তমানে যেসব শিশুতোষ চলচ্চিত্র তৈরি করা হচ্ছে, তার খুব বেশি প্রচার নেই। প্রচার করলেই শিশুরা চলচ্চিত্র দেখতে উৎসাহিত হবে। এক্ষেত্রে গণমাধ্যমকে এগিয়ে আসতে হবে। শিশুদের জন্য এ ধরণের কাজগুলো প্রচারের আওতায় নিয়ে আসা প্রয়োজন। এর মাধ্যমে নির্মাতারা যেমন কাজে উৎসাহ পাবে তেমনি অভিভাবকরাও এই ধরণের কাজে নিজের সন্তানকে কাজ করতে উৎসাহিত করবেন। শিশুদের বিকাশে সরকারের ভূমিকা কেমন হওয়া উচিত?শিশুরা সবার। দেশ ও জাতির ভবিষ্যত তাদের ওপর নির্ভর করে। গতবছর প্রধানমন্ত্রী উৎসবে এসেছিলেন। শিশুরা তা দেখে অনেক উৎসাহিত হয়েছিল। এবার তিনি আসতে পারছেন না। তিনি এলে শিশুরা আরও বেশি উৎসাহিত হতো। এ ধরণের কাজে সরকারসহ সবাইকে আরও এগিয়ে আসতে হবে। আমরা যারা বয়স্ক, আগামী প্রজন্মকে সঠিকভাবে গড়ে তুলতে তাদের আরও বেশি ভূমিকা নেওয়া প্র্রয়োজন।শিশুদের উদ্যোশ্যে কিছু বলুন...তোমরা উৎসবে যোগ দাও, ছবি দেখো, উপভোগ করো। এতে নিজেদের মানসিক বিকাশ ঘটবে। নিজেদের চারপাশ আরও ভালোভাবে বুঝতে পারবে।বাংলাদেশ স্থানীয় সময় : ১৯৩৪ ঘণ্টা, জানুয়ারি ১৫, ২০১১




question1-557

মহান বিজয় দিবস সাধারণ জ্ঞান প্রতিযোগীতা ’০৯
শাহজালাল বিজ্ঞান ও প্রযুক্তি বিশ্ববিদ্যালয়, সিলেট


‘ক’ দল
নাম: ----------------------------------------------------------------------------শ্রেণী: -------------------
শিক্ষা প্রতিষ্ঠান: --------------------------------------------------------------------------------------------
১। আমাদের প্রিয় দেশের নাম কি?
ক) বাংলাদেশ  
খ) ভারত
গ) যুক্তরাষ্ট্র 
গ) অষ্ট্রেলিয়া

২। ১৬ ডিসেম্বর আমরা কি হিসেবে পালন করি?
ক) আন্তর্জাতিক মাতৃভাষা দিবস 
খ) মহান বিজয় দিবস
গ) স্বাধীনতা দিবস
ঘ) শহীদ বুদ্ধিজীবি দিবস

৩। বাংলাদেশের জাতীয় পতাকার রং কি?
ক) লাল ও নীল 
খ) সবুজ ও হলুদ
গ) সবুজ ও লাল 
ঘ) কমলা ও সাদা

৪। মুক্তিযুদ্ধে অবদানের জন্যে কয়জনকে বীরশ্রেষ্ঠ খেতাব দেয়া হয়?
ক) ৫ জনকে 
খ) ৬ জনকে 
গ) ৭ জনকে 
ঘ) ৮ জনকে

৫। জাতীয় স্মৃতীসৌধ কোথায় অবস্থিত?
ক) রাজশাহীর লালখানে 
খ) ঢাকার সাভারে
গ) সিলেটের বিয়ানীবাজারে 
ঘ) ঢাকার মিরপুরে
৬। মহান মুক্তিযুদ্ধে বাংলাদেশ কাদেরকে পরাজিত করে?
ক) আমেরিকার সেনাবাহিনীকে
খ) রাশিয়ান সেনাবাহিনীকে
গ) ভারতীয় সেনাবাহিনীকে
ঘ) পাকিস্তানী সেনাবাহিনীকে

৭। আমাদের জাতীয় সংগীতের প্রথম লাইন কোনটি?
ক) জন্ম আমার ধন্য হল মাগো
খ) মোরা একটি ফুলকে বাচাবো বলে যুদ্ধ করি
গ) আমার সোনার বাংলা আমি তোমায় ভালবাসি
ঘ)  চল চল চল

৮। মুক্তিযুদ্ধে বাংলাদেশ কয়টি সেক্টরি বিভক্ত ছিল?
ক) ৫ টি 
খ) ১০ টি 
গ) ১১ টি
ঘ) ১২ টি

৯। বীরশ্রেষ্ঠ মতিউর রহমান কোথায় শহীদ হন?
ক) ভারতের আসামে 
খ) পাকিস্তানের সিন্ধু প্রদেশে
খ) বাংলাদেশের লাকসামে 
গ) ভারতের পুনেতে


১০। স্বাধীনতার পূর্বে বাংলাদেশের নাম কি ছিলো?
ক) পূর্ব পাকিস্তান 
খ) পশ্চিম পাকিস্তান
গ) উত্তর পাকিস্তান
 গ) দক্ষিণ পাকিস্তান
সঠিক উত্তরের পাশে ঠিক () চিহ্ন দাও:							        সময়: ১০ মিনিট



‘খ’ দল
নাম: ----------------------------------------------------------------------------শ্রেণী: -------------------
শিক্ষা প্রতিষ্ঠান: --------------------------------------------------------------------------------------------
১। ‘আমার সোনার বাংলা আমি তোমায় ভালবাসি’ - গানটি কার লেখা?
ক) কাজী নজরুল ইসলাম
খ) আল মাহমুদ
গ) রবীন্দ্রনাথ ঠাকুর
ঘ) সুকুমার রায়

২। বাংলাদেশের জাতীয় পতাকার লাল বৃত্তটির ব্যাসার্ধ পতাকার দৈর্ঘ্যের কত ভাগ?
ক) চার ভাগের এক ভাগ
খ) পাঁচ  ভাগের এক ভাগ
গ) ছয়  ভাগের এক ভাগ
ঘ) সাত  ভাগের এক ভাগ

৩। মুক্তিযুদ্ধে অবদানের জন্যে কতজন ‘বীর প্রতীক’ উপাধি লাভ করেন?
ক) ৭ জন
খ) ৬৮  জন
গ) ১৭৫  জন 
ঘ) ৪২৬  জন

৪। জাতীয় স্মৃতীসৌধটি কয়টি স্তরে বিভক্ত?
ক) ৫টি
খ) ৬ টি
গ) ৭ টি
ঘ) ৮ টি

৫। আমাদের জাতীয় পতাকার ডিজাইনার কে?
ক) প্রবীর কুমার 
খ) কামরুল হাসান
গ) জয়নুল আবেদীন 
ঘ) নিতুন কুন্ডু

৬। মুক্তিযুদ্ধে বাংলাদেশের সশস্ত্র বাহিনী প্রধান কে ছিলেন?
ক) কর্ণেল ইফতেখার খান
খ) কর্ণেল এম. এ. জি ওসমানী
গ) লে. কর্ণেল খালেদ মোশাররফ
ঘ) লে. কর্ণেল কে. এম. শফিউল্লাহ

৭।  মুক্তিযুদ্ধে বাংলাদেশের একমাত্র নৌ সেক্টর কোনটি?
ক) ১ নং সেক্টর
খ) ২  নং সেক্টর
গ) ১০  নং সেক্টর
ঘ) ১১  নং সেক্টর

৮। বাংলাদেশকে স্বীকৃতিদানকারী প্রথম দেশ কোনটি?
ক) ভারত
খ) ভূটান
গ) ইরাক
ঘ) রাশিয়া
৯। বীরশ্রেষ্ঠ হামিদুর রহমান কোথায় জন্ম গ্রহন করেন?
ক) ঢাকায়
খ) সিলেটে
গ) ঝিনাইদহে
ঘ) রংপুরে

১০। কতজন শহীদের রক্তের বিনিময়ে বাংলাদেশ স্বাধীনতা লাভ করে?
ক) ১৫ লক্ষ
খ) ২০ লক্ষ
গ) ২৫ লক্ষ
ঘ) ৩০ লক্ষ

১১। ‘মোরা একটি ফুলকে বাচাবো বলে যুদ্ধ করি’ গানটি কার লেখা?

ক) আপেল মাহমুদ
খ) বুলবুল চৌধুরী 
গ) গোবিন্দ হালদার
ঘ) দ্বিজেন্দ্রলাল রায়

১২। মুক্তিযোদ্ধাদের খেতাব প্রদান করা হয় কবে?
ক) ১৫ ডিসেম্বর ১৯৭৩
খ) ১৬ ডিসেম্বর ১৯৭৩
ক) ১৫ ডিসেম্বর ১৯৭২
খ) ১৬ ডিসেম্বর ১৯৭২

১৪। মুক্তিযুদ্ধে ভিত্তিক প্রামান্য চলচিত্র ‘স্টপ জিনোসাইট’ এর পরিচালক কে?

ক) গীতা মেহতা
খ) আলমগীর কবির 
গ) জহির রায়হান
ঘ) তানভীর মোকাম্মেল

১৫। পাকিস্তানী সেনাবাহিনী কোথায় আত্বসমর্পন করে?
ক) ঢাকার রেসকোর্স ময়দানে
খ) পাকিস্তানের করাচীতে
গ) ভারতের পুনেতে
ঘ) ঢাকার কার্জ হলে।


সঠিক উত্তরের পাশে ঠিক () চিহ্ন দাও:							        সময়: ১০ মিনিট
সহযোগীতায়: সাস্ট সায়েন্স অ্যারেনা




WORDCOUNT-4103

সাক্ষাৎকার
 
‘পররাষ্ট্রনীতিতে
বড় ধরনের
পরিবর্তন
আনতে হবে’
 
আলী রীয়াজ ইলিনয় স্টেট ইউনিভার্সিটির রাজনীতি ও সরকার বিভাগের অধ্যাপক ও সভাপতি। সম্প্রতি ঢাকায় আসার পর তিনি সাপ্তাহিক ২০০০-এর সঙ্গে কথা বলেছেন বাংলাদেশের পররাষ্ট্রনীতি ও আঞ্চলিক সহযোগিতা প্রসঙ্গে। ইলিনয় ইউনিভার্সিটিতে আলী রীয়াজ যোগ দেন ২০০২ সালে। তার আগে শিক্ষকতা করেছেন দক্ষিণ ক্যারোলিনার ক্লাফলিন ইউনিভার্সিটি, ইংল্যান্ডের ইউনিভার্সিটি অব লিঙ্কন এবং বাংলাদেশের ঢাকা বিশ্ববিদ্যালয়ে। সাংবাদিকতায়ও রয়েছে তার ব্যাপক অভিজ্ঞতা। ৫ বছর যুক্ত ছিলেন বিবিসি বাংলা বিভাগে সিনিয়র প্রোডিউসার এবং ব্রডকাস্টার হিসেবে। পলিটিক্যাল ইসলাম অ্যান্ড গভর্ননেন্স ইন বাংলাদেশ, রিলিজিয়ন অ্যান্ড পলিটিক্স ইন বাংলাদেশ ইত্যাদি গুরুত্বপূর্ণ গ্রন্থের রচয়িতা তিনি। ২০০৪ সালে অর্জন করেছেন ডিনস  অ্যাওয়ার্ড ফর আউটস্ট্যান্ডিং স্কলারলি অ্যাচিভমেন্ট, ২০০৫ সালে অর্জন করেছেন আউটস্ট্যান্ডিং কলেজ রিসার্চার অ্যাওয়ার্ড, ২০০৬ সালে অর্জন করেছেন পি সিগমা আলফা এক্সেলেন্স ইন টিচিং অ্যাওয়ার্ড। সাক্ষাৎকার নিয়েছেন ইমতিয়ার শামীম
 
সাপ্তাহিক ২০০০ : আপনি যুক্তরাষ্ট্রে অবস্থান করেন এবং সেখানকার ও ইউরোপের অর্থনৈতিক সঙ্কট কাছে থেকে দেখেছেন। গ্রিস, স্পেনসহ যুক্তরাজ্যেও এ কারণে বিক্ষোভ দেখা দেয়। এর পরপরই বিক্ষোভ শুরু হয় আরব রাষ্ট্রগুলোতে। পরে যুক্তরাষ্ট্রের ‘অকুপাই ওয়াল স্ট্রিট’ থেকে বলা চলে পুরো বিশ্বেই ছড়িয়ে পড়েছে ‘অকুপাই মুভমেন্ট’। কিন্তু আরববিশ্বকে বাদ দিলে এশিয়ায়, সুনির্দিষ্টভাবে দক্ষিণ এশিয়ায় বড় কোনো বিক্ষোভ দানা বাঁধেনি। গণতান্ত্রিক কিংবা অর্থনৈতিক সঙ্কট থাকার পরও এখানে এমন হওয়ার কারণ কী?
আলী রীয়াজ : এই বিক্ষোভগুলোকে আসলে আমরা একটা মোটা দাগে ধরে ফেলেছি বলে একটু সমস্যা হচ্ছে। মধ্যপ্রাচ্য এবং আমেরিকার বিক্ষোভের ধরন কেমন?  মধ্যপ্রাচ্যের ক্ষেত্রে যেটা ঘটেছে-দীর্ঘদিন যাবৎ, গত ৫০ বছরেরও বেশি সময় ধরে সেখানকার সাধারণ মানুষের মধ্যে গণতন্ত্রের আকাক্সক্ষা ছিল। তাদের কাছে এই গণতন্ত্রের ধারণা কিন্তু খুবই সিম্পল-রাষ্ট্রক্ষমতায় তারা সাধারণ মানুষের একটা অংশীদারিত্ব চায়, রাষ্ট্রক্ষমতায় যারা আছে তাদের এক ধরনের স্বচ্ছতা এবং জবাবদিহিতা চায়। এটা কখনই ছিল না। এই নিয়ে পুঞ্জীভূত ক্ষোভ এক পর্যায়ে আউটবার্স্ট হয়েছে। এই ক্ষোভ এবং তার প্রকাশ বিভিন্ন পর্যায়ে ঘটেছেÑ তিউনিসিয়ায় শুর“ হলেও ভেতরে ভেতরে এর প্রস্তুতিটা ইরান পর্যন্ত আছে। এ বিক্ষোভের ক্ষেত্রেও অবশ্য অর্থনীতি কাজ করেছে। কাজ করেছে এই অর্থে যে মিসর, তিউনিসিয়া বা লিবিয়া, আরও একটু এগিয়ে সিরিয়াতেও যেটা হয়েছে সেটা হলো, অর্থনৈতিক সঙ্কট তাদের অসহনীয় এক পরিবেশে নিয়ে গেছে, কিন্তু তাদের কোনো বাক¯^াধীনতা নেই। বিভিন্ন পলিসি তৈরি হচ্ছে, দ্রব্যমূল্য বাড়ছে, একদল লোক রাষ্ট্রক্ষমতা পরিচালনা করছে, অথচ তাদের জবাবদিহিতা নেই। তখন এই ক্ষোভটা বেরিয়ে এসেছে। অর্থনৈতিক দিক থেকে তারা গণতন্ত্রের জন্য উচ্চকিত হয়েছে।
অন্যদিকে ইউরোপের বিক্ষোভ, আমেরিকার ‘অকুপাই ওয়াল স্টিট’ আন্দোলন, বিভিন্ন জায়গার অকুপাই আন্দোলন এগুলোর কারণ কিন্তু এ রকম নিত্যদিনের অর্থনৈতিক চাহিদা নয়। যুক্তরাষ্ট্রের ক্ষেত্রে রিগান আমল থেকে, তার পরবর্তী গত এক দশকেরও বেশি সময় ধরে অর্থনৈতিক বিভিন্ন সঙ্কটের ক্ষেত্রে ওয়াল স্টিট একটি সিম্বল হয়ে উঠেছে-মানুষ দেখেছে, স্মল নাম্বার অব পিপল, আমেরিকার ওয়ান পার্সেন্ট, তারা যতটুকু অর্থনৈতিক সুবিধা পেয়েছে বাকি ৯৯ শতাংশ তা পায়নি। এ ক্ষেত্রে বিক্ষোভকারীদের পলিটিক্যাল এক্সপ্রেশন ঠিক ওই অর্থে রাষ্ট্রক্ষমতা বদলের জন্য নয়, ক্ষমতার পরিবর্তনের জন্য নয়। তাদের লক্ষ্য হলো অর্থনৈতিক নীতিমালাগুলো সম্পর্কে তাদের ক্ষোভটা প্রকাশ করা। এই অর্থনৈতিক নীতিমালা অনুযায়ী, বিশেষ করে ইউরোপে, তুমি নিজেও ইউরোপে থাকার সময় লক্ষ্য করেছ, বিভিন্ন ক্ষেত্রে অস্টারিটি’র কথা বলা হচ্ছে, কৃচ্ছ্রসাধনের নামে ওয়েলফেয়ার কাট করা হয়েছে।
এর শুরুটা কিন্তু হয়েছে যুক্তরাষ্ট্রেই। সেখানে কীভাবে শুরু হলো? ২০০৮ সালে ওবামার বিজয়, তারপর ২০০৯ এবং ’১০ সালের গ্রীষ্মকালেই আমরা দেখলাম, দক্ষিণপন্থী টি পার্টির উত্থান ঘটল। তারপর গোটা রাজনীতিতে আমরা কেবল একটি কথাই শুনতে পেলাম, দেশের অর্থনৈতিক সঙ্কটের কারণ হলো, এটা ওয়েলফেয়ার স্টেট! গরিবরা যেন সব খেয়ে ফেলছে আর কি। আসলে হেলথ কেয়ার বিল তোলার মধ্য দিয়ে ওবামা প্রশাসন যখন হেলথ কেয়ারের অধিকার ও সুযোগ বাড়াতে গেল, তখন থেকেই পুরো পলিটিক্যাল ডিসকোর্সে আমরা শুনতে পেলাম, কাট করতে হবে। মানে, রেভিনিউ বাড়ানো নয়, এক্সপেনডিচার কাটÑখরচ কমালেই যেন সমস্যার সমাধান হবে-
২০০০ : একই ঘটনা ব্রিটেনের ক্ষেত্রেও ঘটেছে।
আলী রীয়াজ : হ্যাঁ, ব্রিটেনের ক্ষেত্রেও আছে, ফ্রান্সের ক্ষেত্রেও একই ঘটনা ঘটেছে। খুব বড় আকারে না হলেও সীমিত আকারে জার্মানিতেও এটি ঘটেছে। ইউরোপের সমস্যাটা ওই জায়গাতে গিয়ে যুক্তরাষ্ট্রের সঙ্গে মিলে যাচ্ছে। কনজারভেটিভরা ক্ষমতায় আসার সঙ্গে সঙ্গে ব্রিটেনে কী হলো?
২০০০ : ব্রিটেনে এক্সপেনডিচার কাট শুর“ হলো।
আলী রীয়াজ : কাট করা শুরু হলো। যেন কাট করাটাই সমস্যার সমাধান। আসলে কাট করাটা সমাধান নয়। কাট করা হচ্ছে কার? যারা নিম্নবিত্ত, মধ্যবিত্ত। এরাই কিন্তু আবার ট্যাক্স দিচ্ছে। তাদের কাছ থেকে রেভিনিউ নেবে কিন্তু সুবিধা দেবে না এই যে ডিসকোর্সটা শুর“ হয়ে গেল, এটার বির“দ্ধে এসব অঞ্চলে বড় ধরনের বিক্ষোভ হয়েছে। দুঅঞ্চলের টাইমিংটা কোইনসাইড করেছে।
প্রশ্ন হলো, এশিয়ায় হলো না কেন? এশিয়ায় হলো না কারণ, এশিয়াতে রাষ্ট্রের ন্যাচারটা আলাদা। এশিয়াতে, যেমন নব্বইয়ের দশকে আমরা বাংলাদেশ কিংবা নেপালের ক্ষেত্রে দেখেছি, এক অর্থে পাকিস্তানেও দেখেছি, মানুষ পিরিওডিক্যালি এ ধরনের ক্ষোভে ফেটে পড়েছে। সাউথ এশিয়াতে যে ইকোনমিক ক্রাইসিসগুলো ছিল, সেগুলোর সঙ্গে কিন্তু রাষ্ট্র এই প্যাটার্নে যুক্ত নয়। রাষ্ট্র যুক্ত নয়, রাষ্ট্রের পলিসি যুক্ত নয়, অস্টারিসির মেজার যুক্ত নয়। এখানে বিক্ষোভ না হওয়ার এটাই কারণ।
২০০০ : দক্ষিণ এশিয়ায় ১৯৮৯-পরবর্তী প্রেক্ষাপটে ইউএস, চীন এবং ভারতের মধ্যকার সম্পর্কের পরিবর্তন ঘটেছে। ভারত এবং যুক্তরাষ্ট্রের মধ্যে সম্পর্ক এখন নিবিড় হলেও চীনের সঙ্গে তাদের সম্পর্ক গভীরভাবে দেখতে গেলে বিরোধাত্মক। তো আমাদের আঞ্চলিক সহযোগিতার ক্ষেত্রে ইউএস-এর মোটিভটা আসলে কী? কোন ধরনের?
আলী রীয়াজ : প্রথমে যেটা বিবেচনা করা উচিত, আসলে কী ঘটেছে? দক্ষিণ এশিয়াতে যুক্তরাষ্ট্র বিষয়ক উৎসাহ যেমন বেড়েছে, তেমনি দক্ষিণ এশিয়াতে যুক্তরাষ্ট্রের কৌশলগত কারণে আগ্রহ বেড়েছে। আফগানিস্তানের কারণে বেড়েছে এবং ইরানের অবস্থানও খুব দূরে নয়। তবে প্রধানত বেড়েছে আফগানিস্তানের এবং পাকিস্তানের অভ্যন্তরীণ সঙ্কটের কারণে। পাকিস্তানের অভ্যন্তরীণ কারণটা হচ্ছে সেনাবাহিনীর সঙ্গে সিভিল গভর্নমেন্টের টেনশন। এটি সব সময়েই ছিল, এখন তা ইনটেনসিভ হয়েছে। ১৯৯৯-এ প্রেসিডেন্ট মোশারফের অভ্যুত্থান এবং অভ্যুত্থানউত্তর পরিস্থিতি থেকে  সেটা আমরা দেখতে পেয়েছি। নাইন-ইলেভেনের পর, আফগানিস্তানে যুদ্ধের জন্য পাকিস্তানকে ইউএস-এর প্রয়োজন হয়েছে এবং পাকিস্তানকে সে যুক্ত করেছে। কিন্তু ইউএস বুঝতে পারছে, এই সঙ্কটটা- সিভিলিয়ান এবং মিলিটারি গভর্নমেন্টের টেনশনটা আসলে থেকে যাচ্ছে। কিন্তু ইউএসকে মিলিটারি গভর্নমেন্টের সঙ্গে থাকতে হয়েছে এবং এর ফলে সিভিল গভর্নমেন্ট মার্জিনালাইজ হয়েছে। এই সিভিলিয়ান ফোর্সগুলোকে তারা পরে ফেরৎ আনতে চেয়েছে। এ কারণে পরে বেনজির ভুট্টোকে এনে, আবার নওয়াজ শরীফকে দিয়ে, কখনো আবার তাদের দুজনকে একত্র করে ট্রান্সফরমেশনটা ঘটানোর চেষ্টা করা হয়েছে।
পাশাপাশি যেটা হয়েছে, বুশ অ্যাডমিনিস্ট্রেশানের সময় থেকেই ইন্ডিয়ার সঙ্গে সম্পর্ক ভালো করার প্রচেষ্টা চালানো হয়েছে। এ ক্ষেত্রে প্রথম বিবেচনাটি ছিল বাণিজ্যিক- নির্ভেজাল বাণিজ্যিক। আউটসোর্সিংয়ের কারণে এবং মার্কেট ওপেন করার জন্য এ উদ্যোগ নেয়া হয়েছে। বুশ অ্যাডমিনিস্ট্রেশন যখন দেখতে পেয়েছে, তাদের মার্কেট আসলে স্ট্যাগনান্ট হয়ে গেছে, এটা বাড়াতে হবে, তখন এমন একটি মার্কেট খুঁজেছে যেখানে সবচেয়ে বেশি মিডল ক্লাস তৈরি হয়েছে। চায়নাতে তারা ঢুকতে পারবে না। কারণ ট্রেড ডেফিসিয়েটটা সব সময় তাদের পক্ষে। এদিকে ইন্ডিয়া ১৯৯৯ সালেই মার্কেট ওপেন করেছে, সেখানে বাই টু থাউজেন্ট কোকাকোলা ধরিয়ে দেয়ার মতো বিরাট মিডল ক্লাস ইমার্জ করেছে। সুতরাং ওদের সবাইকে যদি কোলা ধরিয়ে দাও, তা হলেই হয়, সেটা খুব ভালো কাজ হবে। কিন্তু ভারত তো শুধু বাণিজ্যিক বিবেচনায় দরজা খুলবে না, তার দরকার…
২০০০ : আপনি বলছেন ইউএস-এর দিক থেকে রাজনৈতিক বিবেচনা ছিল না?
আলী রীয়াজ : যতটা না  রাজনৈতিক বিবেচনা তারও থেকে পাকিস্তানের সঙ্কট, আফগানিস্তানের সঙ্কটের কারণে তারা এমনিতেই বুঝতে পারছিল, আরেকটা অ্যালাই অনিবার্য হয়ে উঠেছে। চীনের কারণে তাদের কাউন্টার অ্যালাই দরকার। আর আফগানিস্তানের ব্যাপারে সব সময় বোঝা দরকার যে, আফগানিস্তানের সঙ্কট আসলে ভারত-পাকিস্তানের টেনশনের ফল। সব সময়েই ভারত চেয়েছে, আফগানিস্তানে এমন একটা সরকার থাকুক যেটা সিমপ্যাথেটিক টু ইন্ডিয়া। এর মানেই হচ্ছে কিন্তু নট সো সিমপ্যাথেটিক টু পাকিস্তান।
২০০০ : কিন্তু কোনো কোনো বিশ্লেষক তো দেখিয়েছেন, আফগানিস্তানের মধ্য দিয়ে প্রস্তাবিত ইউনোকলের তেলের পাইপই আফগানিস্তান যুদ্ধের কারণ
আলী রীয়াজ : সেটা একটা ফ্যাক্টর। কিন্তু এটাই একমাত্র কারণ নয়। সেটাই কারণ হলে তালেবানের সঙ্গে কম্প্রোমাইজ করা ইউএস-এর জন্য বেটার ছিল। এবং প্রথম দিকে ইউএস-এ পলিসিটা পারসিউ করেছে, তালেবানের লোকজনকে নিয়ে টেক্সাসের ইউনিভার্সিটিতে ট্রেনিং দেয়া হয়েছে। এবং তালেবান তখন ক্ষমতায় আছে। বিষয়টা আসলে মধ্য এশিয়াতে কার অ্যাক্সেস থাকবে, সেন্ট্রাল এশিয়াতে কাশপিয়ানের যে তেল সে তেল কোথা দিয়ে যাবে। কাশপিয়ান থেকে তেলের লাইন নিয়ে আফগানিস্তানেই থাকবে, নাকি সেটা করাচিতে আসবে, না অন্য কোথাও যাবে? এ ক্ষেত্রে ভারত আর পাকিস্তান উভয়েই সেন্ট্রাল এশিয়ায় তাদের অ্যাক্সেস তৈরি করতে চেয়েছে। ইন্ডিয়া চেয়েছে, পাকিস্তান যাতে সেন্ট্রাল এশিয়াতে না যেতে পারে। ইন্ডিয়ার হয়তো সেন্ট্রাল এশিয়াতে যাওয়ার বড় কোনো পরিকল্পনা নেই; যেতে পারলে ভালো, যেতে না পারলেও কোনো ক্ষতি নেই। কিন্তু পাকিস্তান গেলে ভারতের জন্য ক্ষতিকর। সেজন্য সে এটা বন্ধ করতে চায়। এদিকে পাকিস্তানের সেন্ট্রাল এশিয়ার সঙ্গে এক ধরনের এফিনিটি, রিলিজিয়াস এফিনিটি তো আছে। তো ইন্ডিয়ানরা চেষ্টা করেছে আফগানিস্তানে কোনোমতে তার প্রেজেন্স এনসিওর করতে, একটা ইনফ্লুয়েন্স তৈরি করতে পারে। এই যে সোভিয়েত ইউনিয়নের আগ্রাসনের পর ইন্টারন্যাশনালি পাকিস্তান ‘মুজাহিদদের তৈরি করে’ যুদ্ধ করার চেষ্টা করল, সেটা কেবলমাত্র তো ইসলামপ্রীতি নয়, আফগানিস্তানের মানুষকে সোভিয়েত আগ্রাসন থেকে রক্ষা করা নয়, সেটা আসলে ভারতের ইনফ্লুয়েন্স কমানো। কারণ ইন্দো-সোভিয়েত অ্যাকসেস পাকিস্তানের দরজায় এসে দাঁড়িয়েছিল। মুজাহেদিনরা যখন অন্তর্কলহে জড়িয়ে পড়ল, পাকিস্তান তখন তৈরি করল তালেবান। তালেবান আইএসআই-এর তৈরি করা প্রতিষ্ঠান, বেনজির ভুট্টোর আমলে তৈরি করা প্রতিষ্ঠান এখন আমরা তাকে ডটার অব ডেমোক্র্যাসি, ডটার অব পিস বা যা-ই বলি না কেন। তো এখন এই সমস্ত বিবেচনা, তার সঙ্গে রাইজিং চায়না, চায়নাকে কাউন্টার করতে হবে সাউথ এশিয়া থেকে, তাহলে ইউনাইটেড স্টেটস কোথায় যাবে? পাকিস্তানকে তো রিলাই করা যাচ্ছে না, আফগানিস্তান ইজ এ ব্যাটল গ্রাউন্ড, বাংলাদেশ ইজ টু স্মল টু কাউন্টার ইনিশিয়েট চায়নিজ ইনফ্লুয়েন্স।
২০০০ : অতএব সবচেয়ে বেস্ট জায়গাটি হলো ভারত
আলী রীয়াজ : ভারত।
২০০০ : ভারতের দিক থেকেও তো একটি ইন্টারেস্ট আছে- দক্ষিণ এশিয়ায় ভারত আঞ্চলিক সহযোগিতার ক্ষেত্রে, আরো সুস্পষ্টভাবে বলতে গেলে, পরাশক্তি হয়ে ওঠার ক্ষেত্রে একটি ক্রিটিক্যাল ভূমিকায় রয়েছে। যেমন একদিকে ব্রাজিল, রাশিয়া ও চীনের সঙ্গে মিলে সে ব্রিকস গঠন করেছে, যার মধ্য দিয়ে সে পশ্চিমের বিপরীত কো-অপারেশনের স্পেস তৈরি করেছে। আবার, যুক্তরাষ্ট্র ও অস্ট্রেলিয়ার সঙ্গে মিলে ত্রিপক্ষীয় সামরিক সহযোগিতার ক্ষেত্র তৈরিতে মনোযোগী হয়েছে। কিছুদিন আগে ভারত ও জাপানের বার্ষিক সম্মেলনে তাদের অতীতের বাণিজ্যিক সহযোগিতা নতুন করে প্রতিরক্ষা ও নিরাপত্তাজনিত ক্ষেত্রে সম্প্রসারিত হয়েছে। ভারতের এই বিভিন্নমুখী উদ্যোগের রিজিওনাল অ্যাসপিরেশনটা কী? বাংলাদেশের ওপর তার প্রভাবটা ঠিক কোন ধরনের?
আলী রীয়াজ : ভারতের একটি রিজিওনাল অ্যাসপিরেশন আছে এবং সেটি খুব পরিষ্কারÑ এই অঞ্চলে সে আসলে প্রধান প্রভাব      বিস্তারকারী এবং এখানে সে তার স্পেয়ার তৈরি করতে চায়। এখন গ্লোবাল ইউনিপোলারিটির কথা বলা হচ্ছে। আসলে এটি মাল্টিপোলারিটি, বাইপোলারিটির জায়গায় একটি মাল্টিপোলারিটি তৈরি হয়েছে। মাল্টিপোলারিটি এই অর্থে তৈরি হয়েছে, মানে হরাইজন্টাল অ্যান্ড ভার্টিক্যাল মাল্ডিপোলারিটি। অর্থনৈতিকভাবে যারা শক্তিশালী তারা সামরিকভাবে হয়তো শক্তিশালী নয়, আবার সামরিকভাবে যারা শক্তিশালী তারা হয়তো অর্থনৈতিকভাবে শক্তিশালী নয়। ফলে যুক্তরাষ্ট্রের পক্ষে সর্বত্র এখন পুলিশি-স্টেটের ভূমিকা পালন করা সম্ভব নয়। তাহলে কী হবে? এটা ম্যাকডোনাল্ডের মতো ঘটনা হয়ে যাচ্ছে। ইউএস আসলে তার প্রভাব বলয়ের মধ্যে আছে এমন দেশ দিয়ে আঞ্চলিক  নিয়ন্ত্রণ প্রতিষ্ঠা করার চেষ্টা চালাচ্ছে, যতক্ষণ পর্যন্ত না এটা তার ব্যাকইয়ার্ড হয়। লাতিন আমেরিকায় এটা অন্যরকম, ওইখানে সে নিজেই দেখছে, ওটা মনোডকট্রিন। রেস্ট অব দ্য প্লেসেস, ইউএস-এর যে অ্যাসপিরেশন, ভারত সেই অ্যাসপিরেশনের মধ্যে নিজেকে দেখতে পায় দক্ষিণ এশিয়ায় এবং ভারত মহাসাগরের প্রভাব বিস্তারকারী হিসেবে। ইউনাইটেড স্টেট যখন দেখল পাকিস্তান দিয়ে হবে না, ভারতের সঙ্গে সম্পর্কোন্নয়ন করতে হবে, ভারত সেটাকে তার জাতীয় স্বার্থের বিবেচনাতেই লুফে নিয়েছে। এখন ভারতের এই রিজিওনাল অ্যাসপিরেশনের ইমপ্যাক্ট তো অবশ্যই বাংলাদেশ-নেপাল বা মালদ্বীপের মতো ছোট দেশগুলোর ওপর আছে। কিন্তু ভারতের অ্যাসপিরেশনের পরিপ্রেক্ষিতে বাংলাদেশ কী রোল প্লে করবে, সেটা হচ্ছে বাংলাদেশের ব্যাপার।
২০০০ : বাংলাদেশের অবস্থানটা তো মনে হয় অনেকটাই পরিষ্কার। আওয়ামী লীগ তো সরকার গঠনের আগে তাদের নির্বাচনী ইশতেহারে পরিষ্কারভাবে উল্লেখ করেছিল, সরকার গঠন করলে তারা ভারতের সঙ্গে একটি পারস্পরিক সহযোগিতমূলক আন্ডারস্ট্যান্ডিংয়ের জায়গায় চলে যেতে চায়।
আলী রীয়াজ : হ্যাঁ।
২০০০ : তারপর সরকার গঠনের পর দেখা যাচ্ছে, তারা যদিও বলছে যে পারস্পরিক বন্ধুত্বমূলক সম্পর্ক ইত্যাদি কিন্তু ব্যাপারটি বাংলাদেশের দিক থেকে এ সম্পর্ক অনেকটাই একমুখী হয়ে উঠেছে। ভারতকে ট্রানজিট থেকে শুর“ করে যেসব সুবিধা দেয়া হচ্ছে, তাতে বোঝাই যাচ্ছে, বাংলাদেশ কোনো দরকষাকষির জায়গায় নেই এবং বাংলাদেশের পররাষ্ট্র্রনীতি এক অর্থে ভারতকে আনচ্যালেঞ্জড অবস্থায় ছেড়ে দিয়েছে। এ রকম হওয়ার কারণ কী?
আলী রীয়াজ : অন দ্য রেকর্ড, আওয়ামী লীগ সরকারের ধারণা, ভারতের সঙ্গে সুসম্পর্কের মধ্য দিয়ে বাংলাদেশে যদি অর্থনৈতিক উন্নয়ন, প্র্রবৃদ্ধি অর্জন করা যায়, তাতে এক ধরনের পারফরম্যান্স লেজিটিম্যাসি তৈরি হবে। ভারত বড় দেশ, আমাদের আর কাউকে প্রয়োজন হবে না এবং যেহেতু ভারতের বাইরে চীনের সঙ্গে সম্পর্ক করতে গেলে, এটা এত জটিল যে আমরা হ্যান্ডল করতে পারব না। তাতে করে শেষ পর্যন্ত আম-ছালা সবই হারাব এবং চীনের সঙ্গে হট লবিং করতে গিয়ে ইউনাইটেড স্টেটস ও ইন্ডিয়াকে আমরা অ্যানয় করে ফেলতে পারি। এটা একটা ভীতির কারণ। এটা একটা কারণ। আরেকটা কারণ, ভূ-অভ্যন্তরীণ রাজনীতিতে যদি ভারতের কাছ থেকে আস্থা ও সাফল্য অর্জন করা যায়, তাহলে সেটা সাকসেস হিসেবে দেখানো সম্ভব। যেহেতু এ দেশে আওয়ামী লীগের প্রতিপক্ষ বিএনপি, এবং তাদের অ্যান্টি-ইন্ডিয়ান হিসেবে বিবেচনা করা হয়, অন্যদিকে যদি আওয়ামী লীগ ‘প্রোইন্ডিয়ান’ হয়ে সাকসেস অ্যাচিভ করতে পারে, তাহলে বিএনপিকেও মার্জিনালাইজ করা যায় ডোমেস্টিক পলিটিক্সে। এগুলো হচ্ছে রাজনৈতিক বিবেচনা।
তবে ফ্যাক্ট তো হচ্ছে ভারত আমাদের তিনদিকে আছে। ভারতকে বাদ দেয়া যাবে না। ভারতকে বাদ দেয়ার চিন্তা একটা ইউটোপিয়ান ধারণা, প্রাগম্যাটিক না। ফলে ভারতের সঙ্গে সম্পর্কোন্নয়নটা জর“রি। কিন্তু সম্পর্কের ভিত্তি হবে পারস্পরিক সমঝোতা, শ্র্রদ্ধাবোধ এবং ইকুয়ালিটি। ভারতের সমান আমরা বাংলাদেশকে দেখতে পাব, এ রকম মনে করার কোনো কারণ নেই। কারণ বাংলাদেশ আকারে ছোট, ইকোনমির সাইজ ছোট, গ্লোবাল ইকোনমিতে, মিলিটারি সিকিউরিটিতে ভারতের ইনফ্লুয়েন্স অনেক- কিন্তু রেসপেক্ট তো কেবল সাইজ দিয়ে না। ফলে একটা রেসপেক্টেবল রিলেশনশিপ তৈরি করতে হবে। ভারতের সঙ্গে রিলেশনশিপটা জর“রি, ভালো রিলেশনশিপটা আরো জর“রি এবং এটা ভালো হতে পারে যদি তা রেসপেক্ট্যাবিলিটির ভিত্তিতে তৈরি হয়। সেটা দীর্ঘমেয়াদি হবে, টেকসই হবে এবং তার একটা বৈধতা তৈরি হবে তখন, শুধু রাষ্ট্রীয় পর্যায়ে নয়, সাধারণ মানুষের মধ্যেও।
২০০০ : পররাষ্ট্রনীতিতে দরকষাকষির এই স্পেসটা বাংলাদেশ কীভাবে তৈরি করতে পারে? কী ভাবে তা তৈরি হতে পারে?
আলী রীয়াজ : দরকষাকষির জায়গায় যেতে হলে বাংলাদেশকে পররাষ্ট্রনীতিতে বড় রকমের পরিবর্তন আনতে হবে। পররাষ্ট্রনীতির ধারণায় পরিবর্তন ঘটাতে হবে। সে পরিবর্তনটা হচ্ছে যে, আঞ্চলিক সহযোগিতাই হবে আমাদের সবরকম পররাষ্ট্রনীতির ভিত্তি। আঞ্চলিক সহযোগিতা কথাটি রিডিফাইন্ড হতে হবে। সব বিষয়েই আঞ্চলিক মানে সার্ক নয়। উদাহরণ হিসেবে ধরুন, পানি বণ্টনের কথা- এই এলাকায় যদি নদীর পানি বণ্টন নিয়ে কথা বলতে হয়, পাকিস্তান, মালদ্বীপ কিংবা শ্রীলঙ্কার সঙ্গে আলোচনা নিরর্থক, সার্ক ফ্রেমওয়ার্কে এটা হবে না।
২০০০ : আপনি বলতে চাইছেন, চীনকে আমাদের আনতে হবে?
আলী রীয়াজ : চীন- চায়নাকে আমাদের আনতে হবে। চায়নাকে আমাদের সম্পৃক্ত করতে হবে, নেপালকে ইনভল্ব করতে হবে এবং এখানে নেপাল অনেক অনেক গুরুত্বপূর্ণ ফ্যাক্টর।
২০০০ : এটি করতে গেলে তো আঞ্চলিক সহযোগিতার এই ফ্রেমওয়ার্কও পাল্টে ফেলতে হবে।
আলী রীয়াজ : হ্যাঁ, সেটা পাল্টে ফেলতে হবে। আমাদের আঞ্চলিক সহযোগিতা হবে ইস্যুভিত্তিক। ওয়াটার ইস্যুর ক্ষেত্রে যেমন চায়না, নেপাল, ভারত, বাংলাদেশ যে ফ্রেমওয়ার্কের মধ্যে কাজ করবে, সে আবার ওই একই ফ্রেমওয়ার্কে কাজ করবে না যখন মিলিট্যান্সি বা সিকিউরিটির ইস্যুতে কথা হবে। সিকিউরিটির ইস্যুতে পাকিস্তান একটা ফ্যাক্টর। বাংলাদেশের ন্যাশনাল সিকিউরিটির প্রশ্ন যখন আসবে, কনভেনশনাল অর্থে ন্যাশনাল সিকিউরিটি, পাকিস্তান তখন একটি ফ্যাক্টর। ইন্ডিয়া একটি ফ্যাক্টর। মিয়ানমার একটি ফ্যাক্টর।
যে কারণে আমি প্রস্তাব করছি, বাংলাদেশের পররাষ্ট্রনীতির ক্ষেত্রে দৃষ্টিভঙ্গির পরিবর্তন করতে হবে। সেই বড় ধরনের পরিবর্তনটি কী? সব বিষয়ে বাইল্যাটারাল ডিসকাশন ফলপ্রসূ হবে না। অতএব রিজিওনাল বেসিসে মাল্টিল্যাটারাল আলোচনায় যেতে হবে এবং রিজিওনাল মানে সব সময় সার্ক নয়, ফিক্সড রিজিওনের কোনো ফ্রেম নয়। বিভিন্ন ইস্যুতে যেমন ইকোনমিক কো-অপারেশন, রিজিওনাল কো-অপারেশন ইকুয়েশন, ইন্ডিয়া উড বি এ প্রমিন্যান্ট ওয়ান এবং সে ক্ষেত্রে নর্থ-ইস্ট ইন্ডিয়া হচ্ছে সিগনিফিকেন্ট ফ্যাক্টর। সেখানে কী করে বাংলাদেশ তার মার্কেট এক্সপান্ড করতে পারে এবং সে ক্ষেত্রে নর্থ-ইস্ট ইন্ডিয়া কী বেনিফিট পায়, সেখানে ট্রানজিটের প্রশ্ন আছে, ইলেকট্রিসিটির প্রশ্ন আছে, রোড ইনফ্রাস্ট্রাকচারের প্রশ্ন আছে। এ ক্ষেত্রে ভারত, মিয়ানমার, বাংলাদেশ একভাবে চিন্তা করবে- এর মধ্যে নেপালকে হয়তো অন্তর্ভুক্ত করতে পারি, কিন্তু সেটা খুব বেশি লাভ হবে না। মিয়ানমার, বাংলাদেশ, নর্থ-ইস্ট ইন্ডিয়া, ইন্ডিয়া এবং হয়তো আমরা চায়না পর্যন্তও ওপেন রোডের কথা ভাবতে পারি। ওইটুকু পর্যন্ত যদি নাও ভাবি- রিজিওনাল কো-অপারেশনের ফ্রেমটা টাইম টু টাইম, ইস্যু টু ইস্যু ভেরি করবে।
২০০০ :  বাংলাদেশের দিক থেকেও কিন্তু বিভিন্ন সময় পররাষ্ট্রনীতিতে পরিবর্তনের এক ধরনের উদ্যোগ আমরা দেখতে পেয়েছি। যেমন বেশ কয়েক বছর আগে ‘পূর্বমুখী পররাষ্ট্রনীতি’র ধারণা উচ্চারিত হয়েছে। বর্তমান সরকারের সময়ও মিয়ানমারে শেখ হাসিনার সফর ইত্যাদির ফলে কেউ কেউ ভাবছেন, সরকারও চাইছে তার পররাষ্ট্রনীতির ক্ষেত্রে তার অবস্থানের পরিবর্তন করতে। এর আগে আমরা বিমসটেক কিংবা ডি-৮-এর সঙ্গে বাংলাদেশকে সম্পৃক্ত হতে দেখেছি। কিন্তু এগুলো বাস্তবে কতটুকু গুরুত্ব রাখছে?
আলী রীয়াজ :  সার্ক যখন প্রতিষ্ঠিত হয়েছিল, তখন আর এখনকার পরিস্থিতি তো এক না। এখন এটি সব কিছু কাভার করে না। তখন এখনকার এই ইকোনমিক মাল্টিপোলারিটি ছিল না। চীন তখন এত গুরুত্বপূর্ণ ফ্যাক্টর হয়ে ওঠেনি। চীনের তখনকার রিজিওনাল অ্যাসপিরেশন শুধু অ্যাসপিরেশন, সেটা ব্যাকআপ করার মতো না ছিল বিশ্বপরিস্থিতি, না ছিল নিজ¯^ কাপাসিটি। এখন চীন তো বটেই, ইন্ডিয়াও এমন অবস্থানে চলে গেছে যে সে রিজিওনাল অ্যাসপিরেশন করতেই পারে।
আর বিভিন্ন আঞ্চলিক বা আন্তর্জাতিক ফোরামে শুধু সদস্য হলে তো কাজ হবে না। কারণ লার্জলি এ সরকারের ফরেন পলিসির অ্যাপ্রোচ হচ্ছে বাইল্যাটারাল, মাল্টিল্যাটারাল নয়। কাজ হবে তখনই যখন নিজস্ব স্বার্থে নিজস্ব ক্যাপাসিটি দেখিয়ে এগুলো কাজে লাগানোর চেষ্টা করা যাবে। বাংলাদেশের ভবিষ্যৎ কী হবে সেটা দিয়ে তো বিমসটেক তার এজেন্ডা ঠিক করবে না। বাংলাদেশকেই দেখতে হবে ইন টার্ম অব ইকোনমিক অপরচুনিটি রিজিওনাল কো-অপারেশনের এজেন্ডা কী হতে পারে।
২০০০ : চীন মিয়ানমারের সবচেয়ে বড় বাণিজ্যিক অংশীদার। কিন্তু এর মধ্যে যুক্তরাষ্ট্র ও মিয়ানমারের মধ্যে সম্পর্কের যথেষ্ট অগ্রগতি হয়েছে। হিলারি ক্লিনটন মিয়ানমার সফর করেছেন এবং এর পরপরই চীনের সঙ্গে মিয়ানমারের ৩ দশমিক ৬ বিলিয়ন ডলারের একটি বড় বাঁধ প্রকল্প বন্ধ হয়ে গেছে।
আলী রীয়াজ : মাইটসোন ড্যাম নির্মাণ বন্ধ হয়েছে।
২০০০ : তার মানে মিয়ানমারের দিক থেকেও যুক্তরাষ্ট্র্রের সঙ্গে সম্পর্কোন্নয়নের ব্যাপারে একটি বড় ধরনের আগ্র্রহ রয়েছে, যেটি আগে ছিল চীনের সঙ্গে। এ ধরনের দ্বন্দের মধ্য দিয়ে দেখা যাচ্ছে, চীনের দক্ষিণ এশিয়া নীতিও কিন্তু আঞ্চলিক সহযোগিতার ক্ষেত্রে বা আঞ্চলিক স্থিতিশীলতার ক্ষেত্রে বড় একটি ফ্যাক্টর হিসেবে কাজ করছে। তারা সার্কের সদস্য হতেও আগ্রহ দেখাচ্ছে
আলী রীয়াজ : চীন আসলে গত ১০ বছরে দক্ষিণ এশিয়ার ব্যাপারে যত উৎসাহ দেখিয়েছে, বিশেষত গত ৫ বছরে, গত ২০০৬-০৭ থেকে, চীন এর আগে এতটা উৎসাহ দেখায়নি।
২০০০ : যে ফ্রেমওয়ার্কের কথা বলছেন, তাতে চীন গুর“ত্বপূর্ণ হয়ে উঠছে। কিন্তু চীন বাংলাদেশের  পররাষ্ট্রনীতিতে তত গুরুত্ব পাচ্ছে না। এটিকে এই চীনের দক্ষিণ এশিয়া নীতিকে বাংলাদেশ ব্যবহার করতে পারছে না কেন?
আলী রীয়াজ : বাংলাদেশ ব্যবহার করতে পারছে না, কারণ, বাংলাদেশের ব্যবহারের ক্ষেত্রে বড় রকমের দুর্বলতার দিকটি হচ্ছে, ফ্রেমওয়ার্কটা তো আপনাকে ভাবতে হবে, তারপর সেটা ইমপ্লিমেন্ট করতে হবে। যেমনÑ চায়না সোনাদিয়া গভীর সমুদ্রের ব্যাপারে উৎসাহী। চীন পাকিস্তানে একটা সি-পোর্ট করেছে, শ্রীলঙ্কায় দুটো করেছে, মিয়ানমারে একটা করে দিয়েছে, গোটা ভারত মহাসাগরের পাশ দিয়ে তারা একটা সি-ল্যান্ড তৈরির পরিকল্পনা করেছে, যাতে তেল নিয়ে যাওয়ার ক্ষেত্রে তাদের কোনো বাধার মুখে পড়তে না হয়। কিন্তু অভিযোগ করা হয়, তারা ওখানে নেভাল বেইজ করবে। এখন পর্যন্ত অবশ্য সেরকম কোনো ইঙ্গিত পাওয়া যায়নি। তবে এক অর্থে তো চায়না তার সিকিউরিটি নিয়ে ভাবতেই পারে, সোনাদিয়া হয়তো সে অর্থে ব্যবহৃত না হলে শ্রীলঙ্কা, মিয়ানমার অথবা পাকিস্তানেরটা হবে। কিন্তু বাংলাদেশকে জাতীয় ¯^ার্থ বিবেচনা করে এসব নিয়ে ভাবতে হবে।
তবে চীনের সঙ্গে সম্পর্ক রক্ষার ক্ষেত্রে আমাদের কিছু চ্যালেঞ্জও আছে। কতদূর সম্পর্ক রাখলে সেটা ভারত ও যুক্তরাষ্ট্রের জন্য বড় রকমের চ্যালেঞ্জ বলে মনে হবে না সেটাও একটা বড় ব্যাপার। এই নিয়ে যুক্তরাষ্ট্র্র আর ভারতের সঙ্গেও কিন্তু আলোচনা করাই যেতে পারে যে, আমরা এই জায়গাটায় যাচ্ছি, তার কারণগুলো কী কী। এই রিজিওনাল কো-অপারেশনের এই ফ্র্রেমওয়ার্ক যদি করতে হয় এবং সেটা আমাদের স্বার্থে করতে হবে এবং এই অঞ্চলের স্ট্যাবিলিটি রক্ষা করার জন্য। হস্টাইল রিলেশনশিপ বিটুইন ইন্ডিয়া অ্যান্ড বাংলাদেশ, হস্টাইল রিলেশনশিপ বিটুইন বাংলাদেশ অ্যান্ড মিয়ানমার ইজ নট গুড ফর এনিবডি। এখন ইউনাইটেড স্টেটস যদি মিয়ানমারে একটা ওপেনিং চায়, বাংলাদেশ তাকে মিয়ানমারের প্রতিবেশী রাষ্ট্র হিসেবে কতটুকু অফার করতে পারে, এ অবস্থান থেকে একটা সম্পর্ক তৈরি করা যেত। বাংলাদেশ-মিয়ানমার সম্পর্কের একটি হিস্টোরিক্যাল টাইপ আছে। মাঝে মাঝে আনপ্লিজ্যান্ট হলেও বাংলাদেশ সরকার কখনই মিয়ানমার সরকারের বির“দ্ধে খুব কড়া অবস্থান নেয়নি। যা ইন্টারন্যাশনালি ইনফ্লুয়েন্স ফেলতে পারে। তাই এটি একটি অপরচুনিটি। এগুলো মাইনর ডিটেইল, বাট ফ্রেমওয়ার্ক, নিউ রিজিওনাল কো-অপারেশন ফ্রেমওয়ার্ক বেজড অন ইস্যু, এইটা পারসিভ করতে না পারলে বাংলাদেশের জন্য ফরেন পলিসিতে সাকসেস অ্যাচিভ করা কঠিন।
মিয়ানমারের সঙ্গে আলোচনায় বাংলাদেশ কী অফার করতে পারে, সেটা বাংলাদেশকে বলতে হবে। বলতে হবে আপনি যদি রিজিওনাল কো-অপারেশনের মধ্যে আসেন, বাংলাদেশ বাণিজ্যিক কো-অপারেশনটা তৈরি করে দেবে, আমরা কনডিউট হবো আপনাদের ভারতের সঙ্গে কথা বলার জন্য, কোনো না কোনো ফর্মে তাদেরও তো নেগোসিয়েশন দরকার। মেরিটাইম বাউন্ডারির ক্ষেত্রে ইউএস কিন্তু ওপেনলি অফার করেছে যে, বাংলাদেশের মেরিটাইম বাউন্ডারির ক্ষেত্রে তারা একটি ভূমিকা রাখতে চায়। বাংলাদেশ এখন পর্যন্ত ওপেনলি বা প্রপারলি বা এক্সটেন্সলি সেটি এক্সপোজ করে নাই- বা যদি করেও থাকে, সেটা খুব লিমিটেড স্কেলে করেছে। এখন মেরিটাইম ডিসপুটের মামলা ইন্টারন্যাশনাল কোর্টে আছে। বিষয়টার নিষ্পত্তি এখন ঝুলে গেছে। কিন্তু সেটা তো ডেভেলপড করতে হবে, এটা তো আনরিসভলব রাখা যাবে না। যদি বাংলাদেশ অয়েল এক্সপ্লোশান অপশনে যেতে চায়, অ্যাটলিস্ট তার সিকিউরিটির ¯^ার্থে তাকে এটার নিষ্পত্তি করতে হবে। মিয়ানমারের রেজিম সম্পর্কে আমার সিরিয়াসলি অবজেকশন আছে, কিন্তু তারপরও আমি মনে করি, স্টেট টু স্টেট রিলেশনের ক্ষেত্রে এটি একটি গুরুত্বপূর্ণ সময়। ডোমেস্টিক্যালি মিয়ানমারের মধ্যে থেকে কিছুটা রিলাক্সেশন তৈরি হচ্ছে, কিছুটা ফ্লেক্সিবিলিটি তৈরি হচ্ছে, অং সান সু চি বেরিয়ে এসেছেন, হয়তো এটা এক ধরনের পলিটিক্যাল রিফর্মের দিকে যাবে, এটা একটা বেটার টাইম। মিয়ানমার এখন চায় ইউএস-এর সঙ্গে সম্পর্ক ভালো করতে, বাংলাদেশ বলতে পারে, আমরা কনডিউট হবো। আমরা ইউনাইটেড স্টেটকে মেরিটাইম বাউন্ডারির আলোচনায় নিয়ে আসব, তার বদলে আপনারা রোহিঙ্গাদের নিয়ে যাবেন, আমরা মেরিটাইম ডিসপুটটা রিজল্ভ করে ফেলব। এবং আপনাদের সঙ্গে ইউনাইটেড স্টেটসের সম্পর্ক ভালো করার ক্ষেত্রে আমরা কনডিউট হিসেবে কাজ করব। এ রকম-আমি একটা হাইপোথেটিকাল সিনারিও বললাম। সব সময় একটা ফ্রেমওয়ার্ক দরকার। বাইল্যাটারাল নেগোসিয়েশনে বাংলাদেশের অ্যাডভান্টেজ খুব কম, এটা মনে রাখতে হবে। খুব লিমিটেড অ্যাচিভমেন্ট হবে। হয়তো শুর“টা হবে বাইল্যাটারাল পর্যায়ে, কিন্তু ইস্যুবেইজ মাল্টিল্যাটারার কো-অপারেশন ইজ দ্য সল্যুশান অব বাংলাদেশ। ‘লুক ইস্ট’ ইস্যুতে কিন্তু কাজ হয়নি ওই জন্যই। আমি তো পূর্ব দিকে তাকাচ্ছি, কিন্তু পূর্ব থেকে কে আমার দিকে তাকাচ্ছে!
২০০০ : ইতিমধ্যে বাংলাদেশে যুদ্ধাপরাধের বিচার শুর“ হয়েছে। এই বিচার প্রক্রিয়া আঞ্চলিক সম্পর্কের ক্ষেত্রে বিভিন্ন ধরনের প্রভাব তৈরি করছে, ইউএস এখানে যে আঞ্চলিক সহযোগিতার কথা বলে আসছে, সে ক্ষেত্রেও এর একটি প্রভাব রয়েছে। ইতিমধ্যে এখানে যুক্তরাষ্ট্রের যুদ্ধাপরাধ বিচার বিষয়ক বিশেষ দূত র‌্যাপ কয়েক দফা সফর করে গেছেন, এবং অনেকের মতে, তিনি বিচারপ্রক্রিয়াকে প্রভাবিত করার চেষ্টা করছেন। যুদ্ধাপরাধের বিচার বাংলাদেশের আঞ্চলিক সম্পর্কের ক্ষেত্রে কী কী চ্যালেঞ্জ নিয়ে আসছে এবং কী ধরনের প্রভাব ফেলছে?
আলী রীয়াজ : আমার রিডিং, আমার কাছে যেটা মনে হচ্ছে, আমি যেভাবে বুঝেছি, যুক্তরাষ্ট্র্রের ভ‚মিকাটা আসলে এই ওয়ার ক্রাইম ট্রায়ালের ক্ষেত্রে, আইটিসির ক্ষেত্রে তারা এক ধরনের ট্রান্সপারেন্সি এবং ¯^চ্ছতা চায়। তারা চায়, একটা ইন্টারন্যাশনাল স্ট্যান্ডার্ড মেইনটেইন করে এই বিচার করা হোক, যাতে এটা আন্তর্জাতিকভাবে লেজিটিম্যাসি পায়। এর অতিরিক্ত কিছু চায় বলে এখন পর্যন্ত আমি কিন্তু কনভিন্সড না। মানে কার বিচারে কী রায় হবে, সেটা নিয়ে যুক্তরাষ্ট্র চিন্তিত বলে আমার মনে হয়নি। আমার কাছে মনে হয়েছে, প্রক্রিয়াটি নিয়ে তারা বেশি চিন্তিত। মানে প্রক্রিয়াটি যদি ঠিক হয়, তা হলে ইউএস ডিফেন্ড করতে পারবে, লেজিটিম্যাসি দিতে পারবে।
২০০০ :  কিন্তু এখানে মডারেট ইসলামী দল থাকুক সে ব্যাপারেও তো যুক্তরাষ্ট্রের আগ্রহ আছে?
আলী রীয়াজ : হ্যাঁ, সেই বিবেচনা যুক্তরাষ্ট্রের আছে।
২০০০ : সেদিক থেকে, যুক্তরাষ্ট্রের বিবেচনায় এখানে ইসলামী মডারেট দলটি হলো জামায়াতে ইসলামী। আন্তর্জাতিক অপরাধের বিচারে তো দলটি মুখ থুবড়ে পড়বে, রাজনীতি করার নৈতিক ভিত্তি হারাবে।
আলী রীয়াজ :  যুদ্ধাপরাধীদের বিচারের বিষয়টা আসলে তো এক অর্থে গোটা জাতির একটা মোরাল রেসপনসিবিলিটি। আমি যেটা ২০০৮ সাল থেকে বিভিন্ন ফোরামে বলার চেষ্টা করেছি, সেটা হলো, সিম্বলিক হলেও এটা করতে হবে, না হলে বাংলাদেশ একটি রাষ্ট্র হিসেবে এই জায়গা থেকে এগোতে পারবে না।
২০০০ : আপনি বলতে চাইছেন, এটা করা না গেলে এই রাষ্ট্রের নৈতিক ভিত্তি থাকে না?
আলী রীয়াজ :  থাকে না। তাই এটা করতে হবে। কয়জনকে করলেন বা করবেন সেটা আমার বিবেচনার ব্যাপার না। যেমন, আমি ক্যাপিটাল পানিশমেন্টের বির“দ্ধে, কিন্তু এটা আমি আদালতের ওপর ছেড়ে দিয়েছি। কিন্তু প্রক্রিয়াটা যাতে কোনোভাবে আবার এমন না হয় যে, বিচারের মোরাল জায়গাটা উইক হয়ে যায়। এক ধরনের স্ট্যান্ডার্ড মেইনটেইন করতে হবে। তবে যারা এখন ইন্টারন্যাশনাল স্ট্যান্ডার্ডের কথা বলেন, তাদের কাছে আমার একটা প্রশ্ন আছে, গত ৪০ বছর কোথায় ছিলেন? আপনারা অ্যাকিউজডদের রাইটসের কথা বলছেন তো? আমি সর্বান্ত করণে বিশ্বাস করি, অ্যাকিউজড যারা তাদের রাইটস দেয়া উচিত। কিন্তু ভিকটিমসের জাস্টিসটা কীভাবে হবে? ৪০ বছর ধরে অপেক্ষা করছি, তার জাস্টিস কোথায়? ৪০ বছর তো আপনি এটা বলেন নাই আমাকে?
২০০০ : ক্যাপিটাল পানিশমেন্টের ব্যাপারে একটু বলি। একদিকে যুদ্ধাপরাধীদের বিচারে ক্যাপিটাল পানিশমেন্টের আগাম ভয়ে এটিকে আন্তর্জাতিক মানবিরোধী হিসেবে প্রচার করা হচ্ছে অন্যদিকে, আইএমএফ, বিশ্বব্যাংক ইত্যাদি সংস্থাগুলোর পক্ষ থেকেই কিন্তু বাংলাদেশের মুদ্রা পাচার সংক্রান্ত আইনে ক্যাপিটাল পানিশমেন্ট অন্তর্ভুক্ত করার কথা বলা হচ্ছে। তা হলে ইন্টারন্যাশনাল স্ট্যান্ডার্ড বলতে আন্তর্জাতিক মহলই বা কী বুঝছেন?
আলী রীয়াজ : এগুলো এক ধরনের স্ববিরোধিতা। সে জন্যই তো বলছিÑ আমি ক্যাপিটাল পানিশমেন্টের বিরোধী, কিন্তু যেহেতু আইনটি আছে, লিভ ইট দেয়ার। কিন্তু এই ক্যাপিটাল পানিশমেন্টের দিকে না গিয়েও বলা যায়, যারা অভিযুক্ত তাদের অধিকারটা এনসিওর করা হয়েছে কি না। এটা একটা দিক। আরেকটা দিক, ভিকটিমকে যতটা সম্ভব ফেয়ার জাস্টিস দিতে হবে। কেননা আপনি যদি ফেয়ার ভাবে একজন অ্যাকিউজডকে বিচার করতে পারেন, সেটা ভিকটিমের জন্যই সবচেয়ে বড় অর্জন। তিনি তখন চোখ তুলে বলতে পারবেন, সবচেয়ে স্বচ্ছ বিচারের মধ্য দিয়েও প্রমাণিত হয়েছে তুমি অপরাধী। এ প্রমাণ করার জন্য গোটা জাতিকে, আমার পরিবারকে গত ৪০ বছর ধরে সাফার করতে হয়েছে। তাই আন্তর্জাতিক মহল থেকে যখন ইন্টারন্যাশনাল স্ট্যান্ডার্ডের কথা বলা হয়, তাদের অনুভূতিটা বুঝতে পারি। বুঝতে পারি, সরকার এটিকে যাতে পলিটিসাইজ না করে, ভিন্নমুখী না করে, এমনভাবে না করে, যাতে আমার এতদিনের অর্জন, গত ৪০ বছর ধরে এই যে সাফারিং তার সব কিছু নসাৎ হয়ে যায়। এই যে যারা অপরাধী তাদের বিচার যেন কোনোভাবে আন্ডারমাইন না হয়ে যায়।
২০০০ : আপনার কি মনে হয় এটি ভিন্নমুখী হওয়ার আশঙ্কা রয়েছে?
আলী রীয়াজ : তার কিছু লক্ষণ তো দেখতে পাচ্ছি। প্রসিকিউশন টিমের মধ্যে, তাদের তদন্ত করার প্রক্রিয়ার মধ্যে এবং যথেষ্ট পরিমাণ দক্ষ যোগ্য ব্যক্তিদের তদন্ত প্রক্রিয়ায় যুক্ত না করার মধ্যে, যারা আন্তর্জাতিকভাবে এ সমস্ত কাজের সঙ্গে যুক্ত তাদের কেন যুক্ত করা হচ্ছে না আমাদের দেশের এ রকম একটি বড় বিচার কাজে, মানে এটিই তো বাংলাদেশের মুক্তিযুদ্ধের পর এটাই তো সবচেয়ে বড় কাজ যেখানে সবাই মিলে একত্রিত, বাংলাদেশ গত ৪০ বছরে যে এক্সপার্টিজ অর্জন করেছে সেটি সে এখন ব্যবহার করবে। সেই ক্ষেত্রে আমি দেখতে পাচ্ছি যে, কিছু কিছু দুর্বলতা থেকে যাচ্ছে। আমার ভয়, শেষ পর্যন্ত গোটা বিষয়টাই না প্রশ্নবোধক হয়ে যায়। সেটা জাতি হিসেবে আমাদের জন্য সবচেয়ে লজ্জার এবং বেদনাদায়ক হবে। শুধু যে আমি ভিকটিমকে জাস্টিসটা দিতে পারলাম না তা না, যা করলাম তার জাস্টিসের ক্লেইমটাকে উইক করে দিলাম।
২০০০ : আমি যেটা বলতে চাইছিলাম, আঞ্চলিক ক্ষেত্রে এর প্রভাবটা কতটুকু বিস্তৃত হতে পারে।
আলী রীয়াজ : আঞ্চলিক ক্ষেত্রে এর কিছু কিছু প্রভাব আছে, কিন্তু সেটা খুব বেশি বলে আমার মনে হয় না। যতক্ষণ পর্যন্ত বাংলাদেশ ট্রান্সপারেন্সি মেইনটেইন করতে পারবে।
২০০০ : আপনাকে অনেক ধন্যবাদ, সাপ্তাহিক ২০০০-কে সময় দেয়ার জন্য।
আলী রীয়াজ : আপনাদেরও ধন্যবাদ।
ছবি : সুদীপ্ত সালাম





1745

সুবীর নন্দী  সংগীত ব্যক্তিত্ব
 
সুবীর নন্দী আমাদের সংগীতাঙ্গনে এক জনপ্রিয় নাম। পরিচিত মুখ তো বটেই। দীর্ঘ তিন দশকের বেশি সময় ধরে নিরবচ্ছিন্নভাবে তিনি আমাদের এই মাধ্যমকে গণমানুষের কাছে পৌঁছে দিয়েছেন। পারিবারিকভাবে ছোটবেলা থেকে সংগীতের প্রতি অনুরক্ত হয়ে পড়েন। তারই ধারাবাহিকতায় সংগীতকে প্রাণের বিকল্প হিসেবে নিয়েছেন। সুরের মায়ায় জীবনের সমস্ত মোহকে ত্যাগ করেছেন। দীর্ঘ কর্মজীবনের চাপে সংগীতকে কখনো এক মুহ‚র্তের জন্যও ছাড়েননি তিনি। অসংখ্য জনপ্রিয় গানের স্রষ্টা সুবীর নন্দীর রয়েছে এক স্বাতন্ত্র্য পরিচয়। সংগীতে অবদানের জন্য তিনি অসংখ্য পুরস্কার পেয়েছেন। দর্শক-শ্রোতার ভালবাসা তো রয়েছেই। সজ্জন, বিনয়ী ও সততায় তিনি নিজেই নিজের প্রতিদ্ব›দ্বী। নিছক চিত্তবিনোদনের জন্য গান এ ধরনের ধ্যান-ধারণার বিপরীতে তার অবস্থান। সুবীর নন্দী মনে করেন, সংগীত একজন মানুষের এক নতুন জগৎ তৈরি করে যে জগতের রূপ-রস-গন্ধে মানুষ নিজেকে তৈরি করে। করেন বিনির্মাণ । সম্প্রতি সাপ্তাহিক ২০০০-এর সঙ্গে এক কথোপকথনে সুবীর নন্দী অনেক কথা বলেছেন। সাক্ষাৎকার গ্রহণ মাহবুব রেজা
 
সাপ্তাহিক ২০০০ : আপনি তো সুরের জগতের মানুষ। সুর নিয়েই কেটেছে জীবনের দীর্ঘ সময়। কবে থেকে এই সুর, সুরের জাদু, সুরের মূর্ছনা আপনাকে আচ্ছন্ন করেছে বা করতে শুরু করেছিল তা যদি একটু বলতেন!
সুবীর নন্দী : ছোটবেলা থেকে পারিবারিক পরিবেশ থেকে আমার গান গাওয়া শুরু। প্রথমে মায়ের কাছ থেকে। পরে বড় ভাই তপন কুমার নন্দী। পরে প্রয়াত ওস্তাদ বাবর আলী খানের (হবিগঞ্জ) কাছে গান শিখেছি। বলা চলে আজ পর্যন্ত আমার গান শেখার পর্যায়টি অব্যাহত আছে।
২০০০ : সংগীত সংশ্লিষ্টরা মনে করছেন, সুরের জগতে যারা বিচরণ করেন তাদের বাস্তব জগতের সঙ্গে বিস্তর দূরত্ব। মানে ব্যাপারটা হলো অনেকটা এ রকম, সংগীতের মানুষরা বাস্তব জগৎ থেকে অনেকটাই নির্বাসিত। আপনি কি এই ধারণার সঙ্গে একমত?
সুবীর নন্দী : মোটেই না। একজন শিল্পী যদি বাস্তবই না বোঝেন তাহলে তিনি সৃষ্টি, প্রকৃতি, রহস্য, জীবনবোধ বুঝবেন কী করে? একজন শিল্পীকে অবশ্যই তার বাস্তব অবস্থা বুঝতে হবে।
২০০০ : কবে থেকে বুঝলেন আপনার বুকের গহিন গোপনে বাসা বেঁধেছে সুরের ঝরনা। আর কীভাবে সেই ঝরনাকে লালন-পালন করে জীবনের এতটা পথ হেঁটে এলেন। কীভাবে সংগীতে মজলেন, সংগীত জীবনের শুরুর দিককার কথা যদি বলতেন!
সুবীর নন্দী : ওই যে বললাম ছোটবেলা থেকে সংগীতের সঙ্গে পরিচয়। তারপর ধীরে ধীরে নানা গুণীজনের সংস্পর্শে এসে, তাদের কাছে শিক্ষা গ্রহণ করে পথ চলছি। তাদের শিক্ষাই আমার পথ চলা। এ পথ চলার শেষ নেই।
২০০০ : আপনি কোথায় পড়াশোনা করেছেন? ছাত্রজীবনে কী রাজনীতির সঙ্গে জড়িত ছিলেন? থাকলে সেসব দিনের কথা বলবেন?
সুবীর নন্দী : হবিগঞ্জ জেলায়। না, রাজনীতির সঙ্গে নিজেকে কখনো জড়াইনি। কারণ সংগীতকে নিয়ে চলাই আমার নীতি। এর ভালো-মন্দ বিবেচনা করে চলাই আমার নীতি।
২০০০ : আপনাদের সময়কার ছাত্ররাজনীতির আদর্শ কেমন ছিল? আমাদের বর্তমান ছাত্র রাজনীতির সঙ্গে আপনাদের সেসব দিনের ছাত্ররাজনীতির কি কোনো পার্থক্য দেখেন? দেখলে কেমন ধরনের পার্থক্য? বিস্তারিত বলবেন?
সুবীর নন্দী : আমার ছাত্রকালে ছাত্ররাজনীতির সঙ্গে সম্পর্ক ছিল না। কিন্তু সে সময়কার ছাত্ররাজনীতিতে নতুন একটি দেশ মানে ওই সময় বাংলাদেশ প্রতিষ্ঠায় বিভোর একটি স্বপ্ন ছাত্ররাজনীতির সঙ্গে জড়িত ছিল। পরবর্তী সময়ে অনেক পরিবর্তন লক্ষ্য করেছি ছাত্ররাজনীতির। বর্তমানে এর ধরনও পাল্টেছে এই যা।
২০০০ : ছাত্ররাজনীতিতে এক সময় নীতি-আদর্শের জন্য লড়াই হতো। তখন বর্ষীয়ান নেতারা তরুণ নেতৃত্বকে সঠিক পথ দেখাতেন। সুস্থ থাকায় নির্দেশনা দিতেন। বর্তমানে হয়েছে এর উল্টো। শোনা যায়, বর্ষীয়ান নেতারা (সবাই না, কেউ কেউ) দলে তাদের প্রভাব ও আধিপত্য বিস্তারে ছাত্রনেতাদের ব্যবহার করে। অভিজ্ঞজনরা বলছেন, ছাত্রদের এভাবে ব্যবহারের ফলে ছাত্ররাজনীতিতে এক ধরনের বিপর্যয় নেমে এসেছে। একজন সচেতন মানুষ হিসেবে এ ব্যাপারে আপনি কী বলেন?
সুবীর নন্দী : বিষয়টি নিয়ে আমি কোনোদিন ভাবিনি। যেহেতু বিষয়টি আমার কাছে খুব পরিষ্কার নয়। সে জন্য এ বিষয়ে খুব একটি ভাবিনি। তারপরও বলব আমার এ দেশের যাতে সবদিকে মঙ্গল হয়। দেশের সার্বিক উন্নতি হোক। দেশ এগিয়ে যাক এটাই আমার কামনা। আমাদের সবার কাম্য বাংলাদেশের জয় হোক।
২০০০ : সংগীতবোদ্ধারা বলেন, স্বাধীনতাপূর্ব ও পরবর্তী কয়েক দশক পর্যন্ত আমাদের গানের মধ্যে একটা নিজস্বতা ছিল। স্বকীয়তা ছিল। হাজার বছরের বাঙালি ভাবধারা ছিল। কী গানের কথা, কী গানের সুর-সৃষ্টি সব কিছুর মধ্যে একটা গভীর আন্তরিকতা ছিল। ছিল শিল্পের প্রতি দায়বদ্ধতাও। সে সময় কালজয়ী অনেক গান রচিত হয়েছে। সুরারোপিত হয়েছে। তখনকার সময়ের গান এখনো সাধারণ মানুষের মুখে মুখে ফেরে। এই মুখে মুখে ফেরার কারণ কী?
সুবীর নন্দী : বাংলা গানের ইতিহাস হাজার বছরের। গানে গীতিকার আর সুরকারের মধ্যে সমš^য় থাকা জরুরি। গীতিকার, সুরকার, কণ্ঠশিল্পী এই তিনজন মিলে একটি গান হয়। আমি বলি, এই তিনের সমš^য় ঘটলে একটি ভালো গান না হয়ে পারে না। এখনো অনেক ভালো গান সৃষ্টি হচ্ছে।
২০০০ : সংগীতে গীতিকার আর সুরকার যেমন গুরুত্বপূর্ণ ঠিক একইভাবে যার কণ্ঠে গানটি গীত হয় তিনিও সমানভাবে গুরুত্বপূর্ণ। অভিযোগ রয়েছে, আমাদের দেশে গীতিকাররা অধিকমাত্রায় অবহেলিত। আপনিও কি তাই মনে করেন?
সুবীর নন্দী : তা তো কিছুটা অবহেলিত ছিলই। কিন্তু বর্তমানে তার অবস্থা কিঞ্চিৎ উন্নতি হয়েছে। ভবিষ্যতে হয়তো আরো উন্নতি হবে।
২০০০ : গীতিকারদের প্রসঙ্গ যখন উঠল তখন এর সঙ্গে আরেকটা সম্পূরক প্রশ্ন আপনাকে করা যায় তা হলো এমন বিষয় নিয়ে এখন কিছু কিছু গান লিখিত হচ্ছে যা শ্রোতাদের মাত্রাতিরিক্ত হতাশ করছে। গীতিকারদের কেউ কেউ গানের কথা, বিষয়, শব্দ নির্বাচন এমনকি কখনো কখনো কোন শব্দ কোথায় প্রয়োগ করতে হবে সেসবেরও বাছ-বিচার করছেন না। অবস্থাটা এ রকম, দায়সারাভাবে কোনোমতে একটি গান লিখে ফেলাই যেন গীতিকারদের একমাত্র কাজ। এসব গানের কোনো কোনো লাইন সুস্থ মস্তিষ্কের মানুষ সহজে মেনে নেয় না। শ্রোতার রুচিকে আহত করে। গানের কথা কতটুকু নিকৃষ্ট রুচির হতে পারে তার একটা উদাহরণ দিই, ‘মন চাইলে মন পাবে দেহ চাইলে দেহ/ সবই হবে অগোচরে জানবে না কেহ’ অথবা ‘রূপে আমার আগুন জ্বলে, যৌবন ভরা অঙ্গে, প্রেমের সুধা পান করে নাও, হায়রে আমার দিওয়ানা’ এ রকম অনেক গানের উদাহরণ দেয়া যেতে পারে। এ ধরনের গান শুনে দর্শক-শ্রোতারা যদি দূরে সরে যায় তবে তার দায়ভার কে নেবে? গীতিকার? সুরকার? না গায়ক?
সুবীর নন্দী : আপনি যে প্রশ্ন করেছেন তার জবাবে এতটুকুই বলা যায়, যিনি এ বিষয়গুলোর সঙ্গে সম্পৃক্ত তার দায়িত্ববোধেরও পরিচয় মেলে। তাই বলে সবাইকে এ বিষয়ে দোষী সাব্যস্ত করাটাও সঙ্গত হবে না বলে মনে করি। একই মাপে সবাইকে মাপাও ঠিক না। একজন সুরকার যেন একজন গীতিকারের ভালো বাণীটি সবসময়ই গ্রহণ করেন। গুণী সুরকাররা তাই-ই করেন। বাণীহীন গান সময়ের সঙ্গে ধীরে ধীরে ম্লান হয়ে যায়। মানুষ মনেও রাখেন নাÑ ইতিহাস তাই বলে।
২০০০ : একটা সময় ছিল সুরকাররা বেছে বেছে গান করতেন। এমনও শোনা যায়, ভালো বাণী সমৃদ্ধ গান না পেলে সুরকাররা অপেক্ষা করতেন। সময় নিতেন। আবদুল গাফ্ফার চৌধুরী, শামসুর রাহমান, আবু হেনা মোস্তফা কামাল, আল মাহমুদ, মনিরুজ্জামান, রফিকুজ্জামান, খান আতা, আমজাদ হোসেন, গাজী মাজহারুল আনোয়ার, নজরুল ইসলাম বাবু, কাউসার আহমেদ চৌধুরী, আহমদ জামান চৌধুরী, আহমেদ ইমতিয়াজ বুলবুলসহ প্রমুখ গীতিকার তাদের গানে মেধা মনন আর সৃজনশীলতার সর্বোচ্চ মুন্সীয়ানা দেখানোর চেষ্টা করেছেন। সুরকাররা মন-প্রাণ ঢেলে সেসব কথায় সুরের ঝরনাধারা উজাড় করে বিলিয়ে দিতেন। এখন গীতিকার আর সুরকারের মধ্যে সেরকম সমš^য় ঘটছে না বলে অনেকে অভিমত ব্যক্ত করে হতাশা প্রকাশ করেছেন। আপনি তো নিজে একজন গায়ক। পাশাপাশি সুরকারও। বিষয়টিকে কীভাবে দেখছেন।
সুবীর নন্দী : বেছে বেছে গান করার এই নিয়মটি সুরকাররা সবসময় প্রাধান্য দিয়েছেন। আর এই নিয়মটি আগেও ছিল, বর্তমানেও আছে, ভবিষ্যতেও থাকবে। কে না চায় একটি ভালো বাণীতে সুর রচনা করতে? ফরমায়েশি গান রচনা করার একটি চাপ সুরকারদের কাঁধে সবসময়ই ছিল। ফরমায়েশ ছিল সময়ের সঙ্গে সঙ্গে বাস্তবতার প্রয়োজনে। আরেকটা কথা, বাণী প্রয়োগের বিবর্তন সব সময়ই ছিল। বাংলা গানের শুরু থেকে আজ পর্যন্ত এ বিবর্তন লক্ষ্য করা যাচ্ছে। গীতিকার ও সুরকার এই দুয়ের মধ্যে যদি সমš^য় না থাকে তবে সেই সৃষ্টি থেকে বিরত থাকা উচিত বলে আমার মনে হয়।
২০০০ : আপনি আমাদের দেশের একজন অসম্ভব জনপ্রিয় গায়ক। জাতীয় পর্যায়ে নানাভাবে পুরস্কৃত হয়েছেন। আপনার পরিশীলিত ব্যক্তিত্ব, সংগীতের প্রতি আন্তরিকতা, একাগ্রতাÑ আপনাকে ভিন্নমাত্রা এনে দিয়েছে। এছাড়া বিভিন্ন সামাজিক ইস্যুতে আপনাকে গুরুত্বপূর্ণ ভ‚মিকায় শিল্পীসমাজ প্রত্যক্ষ করে এসেছে। বলতে চাচ্ছি একজন শিল্পীর সামাজিক দায়দায়িত্ব বলতে আপনার অবস্থান কী?
সুবীর নন্দী : আমি মনে করি একজন শিল্পী দেশ ও সমাজের অংশ। শিল্পীরা অন্য কোনো গ্রহের মানুষ নয়। তাই দেশ ও সমাজের প্রয়োজনে যে গঠনমূলক কর্মকাণ্ডে শিল্পীদের সম্পৃক্ত থাকা উচিত।
২০০০ : আমাদের সংগীতাঙ্গন এখন অনেক বড় জায়গা করে নিয়েছে। অডিও বাজার বলে একটা শিল্প খাত দাঁড়িয়ে গেছে দেশে। বর্তমানে এই খাতে শত শত কোটি টাকা লগ্নি করা হচ্ছে। শিল্পীদের পারিশ্রমিকও আশাতীতভাবে বেড়েছে। পেশা হিসাবে এখন সংগীতকে নেয়া যায় এমন ভরসাও পাওয়া যাচ্ছে। কেউ কেউ এটাকে ইতিবাচক হিসেবে দেখছেন। সামগ্রিকভাবে সংগীতের এই ইতিবাচক ধারাকে আপনি কীভাবে দেখছেন।
সুবীর নন্দী : দেশের অডিও শিল্পে যে ধরনের হাবভাব পরিলক্ষিত হচ্ছে তাতে আমি আশঙ্কা করি অডিও শিল্পের অবস্থা ধ্বংসের পর্যায়ে। নিকট ভবিষ্যতে এর যে খুব উন্নতি হবে তা মনে হয় না।  বিষয়টি আমাকে একই সঙ্গে শঙ্কিত ও চিন্তিত করে তোলে।
২০০০ : আমাদের চলচ্চিত্রের জন্য আপনি অনেক কিংবদন্তিতুল্য গান গেয়েছেন। পুরনো দিনের যেসব কথা মনে পড়লে কেমন লাগে। বর্তমান চলচ্চিত্রের গান সম্পর্কে আপনার মূল্যায়ন কী?
সুবীর নন্দী : চলচ্চিত্রের গান তো ভালোই লাগে। তবে নানা কারণে বেশ কিছুদিন হয় চলচ্চিত্রে তেমন একটা গাই না। চলচ্চিত্র থেকে আমার অবস্থান অনেকটা দূরে। মাঝে মধ্যে কিছু ভালো সৃষ্টি শুনতে পাই। উৎসাহিত বোধ করি। তবে সংখ্যায় তা নিতান্তই কম।
২০০০ : একজন শিল্পীকে নানা কারণে রাজনীতিঘনিষ্ঠ থাকতে হয়। বিদগ্ধজনরা মনে করছেন, শিল্পীর এই অবস্থানটা হবে ভিন্ন আঙ্গিকে। আমরা অতীতে দেখেছি দেশের ক্রান্তিকালে শিল্পীসমাজ এগিয়ে এসেছে। ভাষা আন্দোলন থেকে শুরু করে ছয় দফা, অসহযোগ আন্দোলন, মুক্তিযুদ্ধ, মুক্তিযুদ্ধ পরবর্তী বিভিন্ন রাজনৈতিক সঙ্কটে শিল্পীরা তাদের নিজস্ব প্লাটফর্ম থেকে সোচ্চার ভ‚মিকা রেখেছেন। মানুষকে উজ্জীবিত করেছেন। কিন্তু দুর্ভাগ্য, গত দু’দশক ধরে আমাদের শিল্পীদের মধ্যে দেখা যাচ্ছে রাজনৈতিক বিভেদের প্রকাশ্য রূপ। ফলে দেখা দিচ্ছে দলাদলি। পরস্পরবিরোধী অবস্থান। শিল্পীদের এই রাজনীতিমুখিতা কী শিল্পাঙ্গনের জন্য শুভ বার্তা বহন করছে?
সুবীর নন্দী : এ দেশের প্রতিটি রাজনৈতিক, সামাজিক, অর্থনৈতিক মুক্তি সংগ্রামের আন্দোলনে বাংলাদেশের শিল্পীরা  তাদের দায়িত্ববোধ থেকে অংশগ্রহণ করেছেন। সেই জন্য আমি গর্বিত। গত দু’দশকের বিষয় নিয়ে আমি বলতে চাই। শিল্পীদের মধ্যে বিভেদ, দলাদলি প্রসঙ্গে আমার মতামত হলো এটি যারা করেন, তা তাদের সীমাবদ্ধ চিন্তাচেতনা ও আদর্শের দিক থেকেই করে থাকেন। তারপরও আমি মনে করি, শিল্পীদের মধ্যে একটি ন্যূনতম একতা থাকা দরকার।
২০০০ : মুক্তিযুদ্ধকে কীভাবে দেখেছেন। মুক্তিযুদ্ধের কোনো স্মৃতি বা ঘটনা কি আছে?
সুবীর নন্দী : মুক্তিযুদ্ধ আমার অহঙ্কার। মহান মুক্তিযুদ্ধ না হলে আমি আজকের সুবীর নন্দী হতে পারতাম কি না সন্দেহ আছে। আমার সুবীর নন্দী হয়ে ওঠা না ওঠাটা বড় কথা না, বড় কথা হলো আজকের বাংলাদেশ সম্ভব হতো না। তাই এ দেশের প্রতি আমি চিরঋণী। যেমনটি মায়ের কাছে তার সন্তানের। এ সম্পর্ক দেখার নয়, তা অনুভবের।
২০০০ : যেরকম বাংলাদেশের স্বপ্ন দেখেছিলেন তার দেখা পেয়েছেন?
সুবীর নন্দী : দেখা বা আশা করার তো কোনো শেষ নেই। আমি চাই সব বিষয়ে বাংলাদেশ এগিয়ে যাক। আমাদের অনেক অর্জন হয়েছে। বাকি অর্জনের জন্য দেশটাকে ভালবাসতে হবে। ৪০ বছরের এগিয়ে চলা তো পৃথিবী দেখছে। আমরাও কোনো কিছুতে পিছিয়ে নেই। বিশ্বাস রাখি আমরা যেভাবে এগিয়ে চলেছি তাতে বাংলাদেশ একদিন উন্নতির শিখর প্রান্তে পৌঁছবে। তখন আমাদের অন্য দেশের গল্প শুনতে হবে না।
২০০০ : দেশে, দেশের বাইরে আপনার পছন্দের গায়ক কারা? নতুন প্রজন্মের কার বা কাদের গান আপনার ভালোলাগে।
সুবীর নন্দী : অনেকেই আছেন। সবার গান শুনি। নতুনদের গান শুনি। ভালো লাগে।
২০০০ : নতুনদের জন্য আপনার কী কোনো উপদেশ আছে?
সুবীর নন্দী : সংগীতে লেগে থাকা উচিত। নিজের গানের পাশাপাশি অন্যদের গানও শোনা উচিত। আমার ব্যক্তিগত বিশ্বাস, ভালো শিল্পী হয়ে ওঠার জন্য আরো একটা জিনিস খুব গুরুত্বপূর্ণ তা হলো পাঠাভ্যাস। পাঠাভ্যাস একজন সৃষ্টিশীল মানুষকে এগিয়ে নেয় নানাভাবে। সুতরাং সংগীত শিল্পীদেরও নিয়মিত পাঠ করা জরুরি। আর রেওয়াজকে তো নিত্যদিনের সঙ্গী করতেই হবে।


