article1-2777

উচ্চ শিক্ষা নিয়ে সাম্প্রতিক ভাবনা

মুহম্মদ জাফর ইকবাল

অধ্যাপক ও বিভাগীয় প্রধান, কম্পিউটার সায়েন্স এন্ড ইঞ্জিনিয়ারিং বিভাগ
শাহ্জালাল বিজ্ঞান ও প্রযুক্তি বিশ্ববিদ্যালয়, সিলেট।

১.
আমাদের দেশের শিক্ষা ব্যবস্থা নিয়ে অনেক সমস্যা, সেই সমস্যা মেটানোর জন্যে এই প্রথমবার একটা শিক্ষানীতি দাড়া করানো হয়েছে, সেই নীতি কার্যকর করার জন্যে কাজ শুরু হয়েছে। শিক্ষা অনেক বড় একটি ব্যাপার- সেই প্রাক প্রাথমিক থেকে শুরু, তারপর প্রাথমিক, মাধ্যমিক, উচ্চমাধ্যমিক হয়ে উচ্চ শিক্ষা দিয়ে শেষ। এর প্রত্যেকটা স্তর নিয়েই আসলে বিশাল আলোচনা করা যায়- এই লেখাটিতে অবশ্যি সেরকম কিছু চেষ্টা করা হয় নি - এখানে শুধু মাত্র উচ্চ শিক্ষা নিয়ে একটু কথা বলা হয়েছে। তাও পুরো বিষয়টি নিয়ে নয়, উচ্চ শিক্ষার সম্ভাব্য একটা নূতন ধারণা নিয়ে।

আমি পাবলিক বিশ্ববিদ্যালয়ের একজন শিক্ষক, সেই শুরু থেকেই আমি বিশ্ববিদ্যালয়ের ভর্তি প্রক্রিয়ার সাথে কোনো না কোনো ভাবে জড়িত। এই দীর্ঘদিনের অভিজ্ঞতা থেকে আমি একটা বিস্ময়কর তথ্য আবিষ্কার করেছি- সেটি হচ্ছে পাবলিক বিশ্ববিদ্যালয়ে হাজার হাজার ছেলে মেয়েদের ভর্তি করানো হলেও তাদের একটা ছোট অংশ- বড় জোর ২০ থেকে ৩০ শতাংশ ছাত্র-ছাত্রী নিজের বিভাগে আনন্দ নিয়ে ভর্তি হয়। বেশীরভাগ ছাত্রছাত্রীরা নিজেদের পছন্দের বিভাগে ভর্তি হতে পারে না, তারা ভর্তি হয় অপছন্দের কোনো একটা বিভাগে। বিশ্ববিদ্যালয়ের জীবনটুকু তারা শুরু করে একটি দীর্ঘশ্বাস দিয়ে এবং সেই দীর্ঘশ্বাস থেকে তারা তাদের জীবনে কখনো মুক্তি পায় না।

পছন্দের বিভাগটি মূলতঃ ঠিক হয় চাকরির বাজার দিয়ে। সে কারণে এক সময় কম্পিউটার সায়েন্স খুব প্রিয় বিভাগ ছিল, মোবাইল টেলিফোন এসে কম্পিউটার সায়েন্সকে ঠেলে সরিয়ে সেখানে ইলেক্ট্রনিক ইঞ্জিনিয়ারিং জাতীয় বিভাগগুলোকে বসেছিল। দেশে স্যামসাংয়ের মত বড় বড় প্রতিষ্ঠান আসছে তাই এখন আবার কম্পিউটার সায়েন্স জনপ্রিয় হতে শুরু করেছে। অন্যদিকে ব্যবসা প্রশাসন বহুদিন থেকে জনপ্রিয় একটা বিভাগ যে কারণে স্কুল কলেজে বিজ্ঞানের ছাত্র কমে গেছে, সবাই দল বেধে কমার্স পড়তে শুরু করেছে। কমবয়সী ছেলে মেয়েদের কারো কারো নিজস্ব পছন্দের বিভাগ থাকে; কেউ কেউ বিজ্ঞানী হতে চায়, কেউ কেউ সাহিত্য নিয়ে পড়তে চায়- তখন তাদের অভিভাবকেরা এসে ধমক দিয়ে তাদের স্বপ্নকে দেশ ছাড়া করেন, জোর করে চাকরীর বাজারে জনপ্রিয় একটা বিভাগে ভর্তি করে দেন। ছেলে মেয়েরা মুখ কালো করে সেই বিষয় নিয়ে পড়ে।

বিশ্ববিদ্যালয়ের ক্লাশ শুরু হবার পরই আমরা ছাত্রছাত্রীদের হতাশার চিহ্ন দেখতে পাই। যে বিষয়ে পড়ার আগ্রহ নেই জোর করে সেই বিষয়টি পড়ার মত কষ্ট আর কী হতে পারে? আমাদের পাবলিক বিশ্ববিদ্যালয়ের শিক্ষকেরাও প্রায় সময়েই ঠিক করে পড়াই না। অনেক সময়ে যথেষ্ট ক্লাশ হয় না, শিক্ষক কিছু প্রশ্ন দাগ দিয়ে দেন। ছেলেমেয়েদের সারা বছর পড়তে হয় না, পরীক্ষার আগে লম্বা সময়ের বিরতি থাকে- সেই বিরতিতে পড়ে ছেলেমেয়েরা পরীক্ষা দেয়। প্রায় বিশ্ববিদ্যালয়েই পরীক্ষা পদ্ধতি জটিল এবং প্রাচীনপন্থী। পরীক্ষার খাতায় কলম না ছুয়ে খাতা দেখা হয়। শিক্ষকদের অবিশ্বাস করা হয় কাজেই একজন দেখলে হয় না- দুজনকে আলাদা আলাদাভাবে দেখতে হয়, সেখানে বড় ফারাক হলে আরেকজন। যখন অল্পকিছু ছাত্রছাত্রী বিশ্ববিদ্যালয় পর্যায়ে লেখাপড়া করত তখন এই হাস্যকর নিয়মটি টিকে ছিল- এখন টিকছে না। পরীক্ষার ফল দিতে বছর পার হয়ে যাচ্ছে। চার বছরের কোর্স শেষ হতে হতে ছয় সাত বছর লেগে যায়। যে বাচ্চা ছেলে বা মেয়ে বিশ্ববিদ্যালয়ে পড়তে এসেছিল তারা মধ্য বয়সে বিশ্ববিদ্যালয় ছেড়ে যায়, সময়ের  কী নিদারুন অপচয়!

মাঝে মাঝে মনে হয় সবাই মিলে দেশকে বুঝি পিছনে টেনে রাখতে চাইছে। সংসদের আলোচনা শুনলে মনে হয় বলি, হে ধরণী দ্বিধা হও ভেতরে ঢুকে যাই! সব দেশ যখন জোর কদমে সামনে এগিয়ে যাচ্ছে আমরা তখন হাটি হাটি পা করে অগ্রসর হচ্ছি-  তবে ভরসার কথা যত কমই হোক আমরা কিন্তু সামনের দিকে অগ্রসর হচ্ছি। দেশের অর্থনীতি ভালো হচ্ছে।  আবিষ্কার করি এই মূহুর্তে কয়েক হাজার তথ্য প্রযুক্তিবিদ দরকার, কিন্তু আমাদের কাছে কেউ নেই। বিশ্ববিদ্যালয়ে তথ্য প্রযুক্তি সংক্রান্ত বিভাগগুলোর সীট সীমিত, চেষ্টা করলেও তৈরী করতে পারব না। দেশের প্রয়োজন, কিন্তু পাবলিক প্রাইভেট বিশ্ববিদ্যালয় মিলেও সেগুলো দিতে পারছি না। ছেলে মেয়েরা আগ্রহ নিয়ে পড়তে রাজী আছে কিন্তু আমরা সুযোগ করে দিতে পারছি না। এই দুঃখ কোথায় রাখি?

২.
পৃথিবীর সর্বশ্রেষ্ঠ বিশ্ববিদ্যালয়গুলো এখন যুক্তরাষ্ট্রে (এক সময় ছিল আমাদের দেশে- তখন পৃথিবীর অন্যেরা পড়ালেখাই শুরু করে নি!) সেখানকার কিছু বিশ্ববিদ্যালয়কে নিয়ে তৈরী হয়েছে আইভী লিগ, তাদের একটি হচ্ছে কর্নেল বিশ্ববিদ্যালয়। নিউইয়র্ক স্টেটের উত্তরে ইথাকা নামের শহরে এই বিশাল বিশ্ববিদ্যালয়। আমার জানামতে আন্ডার গ্র্যাজুয়েট পড়াশোনার জন্যে এটি পৃথিবীর শ্রেষ্ঠ বিশ্ববিদ্যালয়গুলোর একটি। সেই বিশ্ববিদ্যালয়ের লেখাপড়ার নিয়ম কানুনগুলো ভারী মজার, ইচ্ছে করলে যে কেউ তাদের ওয়েব সাইটে গিয়ে সেগুলো দেখতে পারে। আমি কিছু কিছু বিষয় এখানে লিখছি:

১) বিশ্ববিদ্যালয়ে ভর্তি হবার পর একজন ছাত্র বা ছাত্রী কোন্ বিভাগে পড়াশোনা করবে সেটি ঠিক করে দুই বছর লেখাপড়া করার পর। 

২) একজন ছাত্র বা ছাত্রী যে কোনো বিভাগে পড়াশোনা তো করতেই পারে (তাদের ভাষায় মেজর করতে পারে)। তারা ইচ্ছে করলে বিভিন্ন কোর্স সমন্বয় করে সম্পূর্ণ নূতন একটা বিভাগ তৈরী করে সেটাতেও স্নাতক ডিগ্রী নিতে পারে।

৩) দুটি কাছাকাছি বিভাগের প্রয়োজনীয় কোর্সগুলো নিয়ে ছাত্রছাত্রীরা ইচ্ছে করলে একই সাথে দুটি ভিন্ন ভিন্ন বিভাগে মেজর করতে পারে। (ইচ্ছে থাকলে কিংবা ধৈর্য্য থাকলে তিনটি কিংবা আরো বেশী বিভাগেও মেজর করতে পারে।) উদাহরণ: পদার্থবিজ্ঞান ও গণিত।

৪) একটি বিভাগের প্রয়োজনীয় কোর্স নিয়ে সেই বিভাগে মেজর এবং অন্য বিভাগের কিছু কোর্স নিয়ে সেই বিভাগে মাইনর করতে পারে।

৫) সাধারণ ডিগ্রীর সময়সীমা চার বছর, ছাত্রছাত্রীরা ইচ্ছে করলে পাঁচ বছর সময় নিয়ে দুটি পুরোপুরি ভিন্ন ভিন্ন বিভাগে একেবারে আলাদা ডিগ্রী নিতে পারে।

আমরা যদি তাদের কোর্সগুলোতে যাই তাহলে সেখানেও কিছু চমকপ্রদ বিষয় দেখতে পাব। তার কয়েকটি হচ্ছে:

১) আনুমানিক ১২০ ক্রেডিট করা হলে তারা স্নাতক ডিগ্রী পেয়ে যায়- এর মাঝে অর্ধেকের মতো নিতে হয় নিজের বিভাগের, বাকীগুলো নিজের বিভাগের সাথে কোনো সম্পর্ক নেই, কিন্তু ছাত্রছাত্রীদের মানসিক বিকাশের জন্যে সম্পর্কিত বলে ধরে নেয়া হয়।

	২) প্রায় ১০ শতাংশ কোর্স নিতে হয় কেমন করে গুছিয়ে লিখতে হয় শুধু সেটা শেখার জন্যে!

	৩) শারীরিক শিক্ষার উপর বাধ্যতামূলক কোর্স নিতে হয়- সবাইকে সাতাঁর শিখতে হয়!

	৪) কোনো কোনো ফ্যাকাল্টিতে বিদেশী ভাষা শেখা বাধ্যতামূলক।

৫) বিজ্ঞান বা ইঞ্জিনিয়ারিং ফ্যাকাল্টির ছাত্রছাত্রীদেরকেও সোস্যাল সায়েন্সের কোর্স নিতে হয় প্রায় ১০ ক্রেডিট এবং কম্পিউটার ল্যাঙ্গুয়েজ কোর্স ১০ ক্রেডিট।

পৃথিবীর একটি সর্বশ্রেষ্ঠ বিশ্ববিদ্যালয়ের এই নিয়মকানুনগুলো যদি আমরা একটু গভীরভাবে দেখি তাহলে আমরা একটা চমকপ্রদ বিষয় আবিষ্কার করি। সেটি হচ্ছে সেখানে কোনো ছাত্রছাত্রীকে একটা নির্দিষ্ট বিভাগে জোর করে আটকে ফেলা হয় না, সে ইচ্ছে করলে যে কোনো বিভাগ থেকে যে কোনো বিষয় নিয়ে লেখাপড়া করতে পারে।

এটি যে কতো বড় একটা ব্যাপার কেউ কী চিন্তা করে দেখেছে?

৩.
আমাদের দেশের বিশ্ববিদ্যালয়গুলোতে আমরা কী এই বিষয়গুলো চালু করতে পারি? উত্তর হচ্ছে, হ্যাঁ এবং প্রাইভেট বিশ্ববিদ্যালয়গুলোতে ইতোমধ্যে এধরণের বিষয় শুরু হয়েছে। অনেক প্রাইভেট বিশ্ববিদ্যালয়ে ছাত্রছাত্রীরা একটি বিষয়ে মূল ডিগ্রী নেবার পাশাপাশি অন্য বিষয়ে minor ডিগ্রী নিতে শুরু করেছে। সরকার পরিবর্তনের সাথে সাথে পাবলিক বিশ্ববিদ্যালয়ে প্রশাসনের পরিবর্তন হয় এবং দুর্ভাগ্যক্রমে একটি খারাপ প্রশাসন ভালো প্রশাসনের সমস্ত অর্জন অল্প কয়েকদিনে পুরোপুরি ধ্বংস করে দিতে পারে। আমার ধারণা পাবলিক বিশ্ববিদ্যালয়ের ভবিষ্যৎ খানিকটা অনিশ্চিত এবং সে তুলনায় প্রাইভেট বিশ্ববিদ্যালয়গুলোরই ঠিকভাবে গড়ে উঠার সুযোগ রয়েছে। এক সময়ে শুধু বিত্তশালী মানুষের সন্তানেরা প্রাইভেট বিশ্ববিদ্যালয়ে পড়ত, এখন মধ্যবিত্তরাও কষ্ট করে তাদের সন্তানদের প্রাইভেট বিশ্ববিদ্যালয়ে পড়তে পাঠাচ্ছে। সবচেয়ে মেধাবী ছেলেমেয়েগুলো এখনো পাবলিক বিশ্ববিদ্যালয়ে পড়তে আসছে কিন্তু আমরা যদি তাদেরকে ঠিক করে গড়ে তুলতে না পারি, প্রাচীনপন্থী লেখাপড়া দিয়ে অসম্পূর্ণ মানুষ হিসেবে গড়ে তুলি তাহলে তাদের মেধারও কোনো মূল্য থাকে না। কিছু কিছু প্রাইভেট বিশ্ববিদ্যালয়ের ক্রেডিট ফী অনেক কম- পাবলিক বিশ্ববিদ্যালয়ের কাছাকাছি। সেই বিশ্ববিদ্যালয়গুলো যদি ভালো শিক্ষকদের নিয়ে আসতে পারে তাহলে তারা পাবলিক বিশ্ববিদ্যালয়ের সহযোগী প্রতিদ্বন্ধী হয়ে উঠবে।

কাজেই আমার ধারণা ভবিষ্যতে আমাদের পাবলিক বিশ্ববিদ্যালয়গুলোকে দেশের প্রাইভেট বিশ্ববিদ্যালয়ের সাথে প্রতিযোগিতায় নামতে হবে এবং আমরা যদি এখনই প্রস্ত্ততি না নিই সেই প্রতিযোগিতায় আমরা হেরে যাব। দেশের সাধারণ মানুষের অর্থে তৈরী করা এই বিশ্ববিদ্যালয়গুলোকে তখন দেশের মানুষ ক্ষমা করবে না। 

নূতন বিশ্বে দক্ষ জনশক্তি হওয়া নিয়ে প্রতিযোগিতাটাই সবচেয়ে গুরুত্বপূর্ণ, প্রাইভেট বিশ্ববিদ্যালয় যদি একাধিক বিষয়ে তাদের ছেলেমেয়েদের দক্ষ জনশক্তি হিসেবে চাকরীর বাজারের জন্যে প্রস্ত্তত করতে পারে তাহলে আমাদেরকেও সেটা করতে হবে। বিশ্ববিদ্যালয়ে ভর্তি হয়ে একটি ছেলে কিংবা মেয়ে যদি জানে যে তাকে কোনো একটা নির্দিষ্ট বিভাগে আটকা পড়ে থাকতে হবে না, তারা যে বিভাগে ডিগ্রী নিতে চায় সেই বিভাগেই ডিগ্রী নিতে পারবে তাহলে উচ্চ শিক্ষার জগতে একটা বিস্ময়কর ব্যাপার ঘটে যাবে। আমাদের পাবলিক বিশ্ববিদ্যালয়ে আমরা সেটি ইচ্ছে করলে করতে পারি আরো সুন্দরভাবে। তার জন্যে প্রথমে আমাদের সম্পূর্ণ ভিন্ন এটি বিষয়ে নজর দিতে হবে - সেটি হচ্ছে গবেষণা।

৪.
বাংলাদেশে প্রায় ষোল কোটি মানুষ, বিশ্ববিদ্যালয়ের সংখ্যা এখনো একশ অতিক্রম করে নি কিন্তু খুবই লজ্জার কথা এই দেশের কোনো বিশ্ববিদ্যালয়ই কিন্তু সত্যিকারের বিশ্ববিদ্যালয় হিসেবে গড়ে উঠে নি। বিশ্ববিদ্যালয় যে রকম জ্ঞান বিতরণের জায়গা ঠিক সেরকম জ্ঞান সৃষ্টির জায়গা। আমরা জ্ঞান বিতরণ করে যাচ্ছি কিন্তু খুব সংকোচের সাথে আমাদের স্বীকার করতেই হবে আমরা কিন্তু এখনো জ্ঞান সৃষ্টি শুরু করতে পারি নি। জ্ঞান সৃষ্টি করার জন্যে প্রয়োজন গবেষণার এবং বিশ্ববিদ্যালয় পর্যায়ে সেই গবেষনা হতে পারে গ্র্যাজুয়েট স্কুলে- যেখানে ছাত্রছাত্রীরা তাদের মাস্টার্স এবং পি.এইচ.ডি. করবে। মাস্টার্স কিংবা পি.এইচ.ডি. করার সময় শিক্ষার্থীদের দীর্ঘ সময় বিশ্ববিদ্যালয়ে থাকতে হয় তখন কোনো কোর্স বা পরীক্ষার চাপ থাকে না, সবাই গবেষণায় সময় দেয় এবং সব সময়েই আগের ছাত্রের সাথে পরের ছাত্রের একটা সেতুবন্ধন হয়। বিশ্ববিদ্যালয়ের বিভাগুগলো যে বিষয়ে গবেষণা করে সে বিষয়ে জ্ঞানের ভান্ডার তৈরী হয় এবং গবেষণালব্ধ জ্ঞানটুকু সেখানকার শিক্ষক এবং ছাত্রেরা ধারণ করেন! সেই গবেষণার আনুষ্ঠানিক স্বৃীকৃতি হিসেবে তাদেরকে মাস্টার্স  পি.এইচ.ডি. দেয়া হয়।

সেরকম পর্যায়ে পৌছাতে পারলে একটি বিভাগ পরিচিত হয়ে সেই বিভাগের শিক্ষক এবং তাদের গ্র্যাজুয়েট স্কুলের মাস্টার্স এবং পি.এইচ.ডি. ছাত্রছাত্রীদের দিয়ে- তাদের আন্ডারগ্র্যাজুয়েট ছাত্রছাত্রীদের নিয়ে নয়। তার কারণ আন্ডারগ্র্যাজুয়েট ছাত্রছাত্রীদেরকে আমরা কোনো নির্দিষ্ট বিভাগে আবদ্ধ রাখতে চাই না- তারা হবে সারা বিশ্ববিদ্যালয়ের সকল বিভাগের ছাত্র। যে ছাত্রটি পদার্থ বিজ্ঞানের কোর্স নিচ্ছে সে একই সাথে নাট্যকলার কোর্স নিচ্ছে। যে ইলেকট্রিক্যাল ইঞ্জিনিয়ারিংয়ের কোর্স নিচ্ছে সে হয়তো সংগীতের কোর্সও নিচ্ছে- কাজেই তাদেরকে কেন মিছিমিছি একটা মাত্র বিভাগের ছাত্র হিসেবে চিহ্নিত করব? তারা হবে পুরো বিশ্ববিদ্যালয়ের ছাত্র। বড় জোর প্রথম দুই বছর শেষ হওয়ার পর যখন তাদের major নির্দিষ্ট হবে তখন হয়তো হিসেব রাখার জন্যে তাদের বিভাগটি নির্দিষ্ট করে শুরু করা যেতে পারে।

৫.
যদি আমরা আন্ডার গ্র্যাজুয়েট ছাত্রদের বিভাগের ছাত্র না বলে বিশ্ববিদ্যালয়ের ছাত্র হিসেবে চিহ্নিত করতে চাই তাহলে সেটি কেমন করে করা হবে? এ কথাতো সত্যি কোনো বিশ্ববিদ্যালয়ের বিশ ত্রিশ হাজার ছাত্র- ছাত্রী কোনো বিভাগের নয়- তাহলে তাদের নিয়ন্ত্রন করা হবে কী ভাবে? তাদের নাম রোল নম্বর লেখা হবে কোন খাতায়? বিষয়টা নিয়ন্ত্রন করার জন্যে শুরুতে তাদের ভর্তি করা হবে তাদের পছন্দের ফ্যাকাল্টিতে। সেখানে অবশ্যি আমাদের কিছু বিষয় চাপিয়ে দেয়ার অধিকার আছে, যে ছাত্রটি স্কুল কলেজে বিজ্ঞান বিভাগে পড়ে আসে নি তাকে ইঞ্জিনিয়ারিং ফ্যাকাল্টিতে ভর্তি করার প্রয়োজন নেই। কমার্সের ছাত্রটিকেও বিজ্ঞান ফ্যাকাল্টিতে ভর্তি করার প্রয়োজন নেই। ছাত্রছাত্রীরা বিশ্ববিদ্যালয়ে ভর্তি হবার সাথে সাথে কিংবা ভর্তি হবার আগেই বিশ্ববিদ্যালয়ের ওয়েব সাইট থেকে জেনে যাবে এই বিশ্ববিদ্যালয় থেকে ডিগ্রী পেতে হলে তার কোন কোন বিষয়ে কোর্স নিতে হবে। একটা উদাহরণ হিসেবে বিজ্ঞান বা ইঞ্জিনিয়ারিং বিভাগে ডিগ্রী নিতে হলে কী কী কোর্স নিতে হবে দেখানো হলো- এটি একটি উদাহরণ মাত্র, এটা কিন্তু চূড়ান্ত কিছু নয়, ক্রেডিটের কিছু কম বেশী অবশ্যই হতে পারে।

	১. ইংরেজী ভাষা:	০৬ ক্রেডিট
	২. বাংলাদেশ স্টাডিজ	০৩ ক্রেডিট
	৩. গণিত		১২ ক্রেডিট
	৪. পরিসংখ্যান		০৪ ক্রেডিট
	৫. পদার্থ বিজ্ঞান		০৮ ক্রেডিট
	৬. রসায়ন		০৪ ক্রেডিট
	৭. কম্পিউটার ল্যাঙ্গুয়েজ	০৬ ক্রেডিট
	৮ ইলেক্ট্রনিক্স		০৬ ক্রেডিট
	৯. টেকনিক্যাল রাইটিং	০৩ ক্রেডিট
১০. সামাজিক বিজ্ঞান	১২ ক্রেডিট
	মোট 			৬৪ ক্রেডিট

উপরের কোর্সগুলো বিজ্ঞান এবং ইঞ্জিনিয়ারিং বিভাগের সকল ছাত্রছাত্রীর জন্যে প্রযোজ্য- এই কোর্সগুলো কখন কীভাবে নেবে সেগুলো ছাত্রছাত্রীরাই ঠিক করবে। সমাজবিজ্ঞান বা অন্য ফ্যাকাল্টির ছাত্রছাত্রীদের জন্যেও এ ধরনের কোর্স নির্দিষ্ট করা সম্ভব। আমি যেহেতু সমাজ বিজ্ঞানের মানুষ নই তাই সেটা বের করার চেষ্টা করি নি। সংশ্লিষ্ট বিভাগ কোর্সগুলো দেবে এবং ছাত্রছাত্রীরা কোর্স রেজিস্ট্রেশন করে সেগুলো নেবে। ছাত্রছাত্রীর সংখ্যা দেখে আগে থেকে যথেষ্ট সংখ্যক কোর্স দেয়া হবে যেন সবাই সব কোর্স নিতে পারে। শুধু তাই নয় প্রতি গ্রুপেই শুধু মাত্র একই কোর্স থাকবে না- একই ধরণের বেশ কিছু কোর্স থাকতে পারে যেখান থেকে সে তার পছন্দের কোর্স বেছে নেবে। যেখানে একাধিক কোর্স নেয়ার ব্যাপার আছে সেখানে কোর্সের ধারাবাহিকতা থাকতে পারে এবং আগের কোর্সটি নেয়ার আগে পরের কোর্সটি নিতে পারবে না এরকম নিয়মও থাকতে পারে তবে সেগুলো হচ্ছে খুটিনাটি, এই লেখায় সেদিকে যাবার সুযোগ বা প্রয়োজন কোনোটাই নেই।

উপরের যে উদাহরণটি দেয়া হয়েছে সেটা শেষ করতে একজন শিক্ষার্থীর চার সেমিস্টার বা দুই বছর লেগে যাবে। এই দুই বছর সে বিশ্ববিদ্যালয়ের পরিবেশে থেকেছে, বিভিন্ন অনুষ্ঠান, সভা সেমিনার সামাজিক কর্মকান্ডে যোগ দিয়েছে। কাজেই কোর্সগুলো নেয়ার সময় সে নিজেই আবিষ্কার করবে তার কোন বিষয়টি প্রিয় এবং কোন বিষয়ে সে তার ডিগ্রী পেতে চায়। ডিগ্রী নেবার জন্যে তাকে তার নিজস্ব বিভাগের কোর্স নিতে হবে। এ পর্যায়ে ছাত্রছাত্রীরা কিছু কিছু বিভাগে হুমড়ী খেয়ে পড়তে পারে- এবং সেটাকে নিয়ন্ত্রন করা হবে তাদের প্রথম দুই বছরের পরীক্ষার ফলাফল দিয়ে। যারা ভালো করেছে তারা আগে সুযোগ পাবে। 

আমরা মোটামুটি ভাবে বলতে পারি তার নিজস্ব বিষয়ে ৬০ ক্রেডিটস্ নিতে হবে এবং সেটা এভাবে ভাগ করা সম্ভব:

নিজের বিভাগের কোর্স:
	বাধ্যতামূলক		৩৬ ক্রেডিট
	ঐচ্ছিক			১৮ ক্রেডিট
	প্রজেক্ট			০৬ ক্রেডিট

বাধ্যতামূলক কোর্সগুলো সেই বিভাগের জন্যে সুনিদিষ্ট এবং এই কোর্সগুলো না নিয়ে কেউ সেই বিভাগের ডিগ্রীধারী হিসেবে বের হতে পারবে না। ঐচ্ছিক ১৮ ক্রেডিটও একই বিভাগের কোর্স কিন্তু সেখানে ছাত্রছাত্রীদের নিজেদের বেছে নেয়ার সুযোগ থাকবে। জ্ঞানের যে বিশাল বিকাশ ঘটেছে সেখানে যেরকম বৈচিত্র সেরকম ব্যাপ্তি। কাজেই একজন শিক্ষার্থী যেন নিজের পছন্দের কোর্স নিতে পারে তাকে সেই সুযোগটি দেয়া হবে।

এতোক্ষন পর্যন্ত যে ক্রেডিটগুলোর কথা বলা হয়েছে সেগুলো হচ্ছে তার নির্দিষ্ট বিষয়ের কোর্স- কিন্তু আমরা কোনোভাবেই একটা ছাত্রকে শুধুমাত্র তার বিষয়ের মাঝে সীমাবদ্ধ রাখতে চাই না। নূতন বিশ্বে কেউ কিন্তু সীমাবদ্ধ গন্ডীতে আটকে থাকে না। কাজেই আমরাও ছাত্রছাত্রীদের এখানে পুরোপুরি স্বাধীনতা দিতে চাই, বিশ্ববিদ্যালয়ের অসংখ্য চমকপ্রদ কোর্স থাকতে পারে, ফটোগ্রাফী, নাট্যকলা, আবৃত্তি, কারাটে থেকে শুরু করে জেন্ডার স্টাডিজ, অপরাধতত্ব, যুদ্ধাপরাধ কোনো কিছুর মাঝে সেগুলো সীমাবদ্ধ নেই। লেখাপড়া থেকে চাপ সরিয়ে নেয়ার জন্যে এই কোর্সগুলোকে শুধুমাত্র পাশ ফেল হিসেবে রাখা হবে যেন বিষয়টা তারা উপভোগ করতে পারে। কাজেই তাদের সেরকম কিছু কোর্স নিতে পারে এবং আমরা লিখতে পারি:
	
বিভাগের সাথে সংশ্লিষ্ট নয় পাশ ফেল গ্রেডবিহীন		২০ ক্রেডিট

একজন ছাত্র বা ছাত্রী যদি অন্যান্য কোর্সের সাথে উপরের কোর্সগুলোও সম্পন্ন করতে পারে তাহলে তাকে সেই বিভাগে ডিগ্রী দেয়া হবে।

এখন আসছে minor ডিগ্রীর বিষয়টি। প্রত্যেকটি বিভাগেই আগে থেকে ঘোষনা করতে পারে- নির্দিষ্ট কিছু বিষয়ে তার শিক্ষাগত ভিত্তি থাকলে সে সেই বিভাগে থেকে একটা minor নিতে পারবে। আমি কম্পিউটার সায়েন্স এন্ড ইঞ্জিনিয়ারিং বিভাগের কোর্সগুলো বিশ্লেষণ করে দেখেছি যে বিজ্ঞান বা ইঞ্জিনিয়ারিংয়ের যেকোন ছাত্র বা ছাত্রীকে যদি কম্পিউটার সায়েন্সের ১৮ ক্রেডিটের বিশেষ কিছু কোর্স দেয়া যায় তাহলে তাকে একটা minor ডিগ্রী দেয়া উচিৎ- কারণ এই বাড়তি জ্ঞানটুকু নিয়ে সে ইচ্ছে করলে যে কোনো সফ্টওয়্যার কোম্পানীতে ডেভেলাপার হিসেবে কাজ করতে পারবে। কাজেই মোটামুটি ভাবে এভাবে বলা যায়:
	
minor ডিগ্রী: নির্দিষ্ট বিভাগের নির্দিষ্ট করে দেয়া কোর্স: 	১৮ ক্রেডিট

এই বিষয়টি চালু করা হলে চাকরীর বাজারের উপর নির্ভর করে কোনো কোনো বিভাগের কোনো কোনো কোর্সে অসংখ্য ছাত্র ছাত্রীর আগ্রহ জন্মে যেতে পারে। সেটাকে নিয়ন্ত্রন করার জন্যে সেই কোর্সে রেজিস্ট্রেশনের অগ্রাধিকার দেয়া হবে তার সামিগ্রক পরীক্ষার ফলাফল বিবেচনা করে। যারা minor নিতে চায় তারা হয়তো বিভাগের সাথে সংশ্লিষ্ট নয়- পাশ ফল ২০ ক্রেডিটের জায়গায় এই কোর্সগুলো নেবে। মজার কোর্স নেয়ার আনন্দটুকুর পরিবর্তে একটি নূতন বিষয়ে মাইনর করার গৌরব অর্জন করবে।

দ্বিতীয় major নিতে হলে একজন ছাত্র বা ছাত্রীকে প্রয়োজনীয় আট সেমিস্টার থেকে বেশী সময় থাকতে হবে এবং যদি minor ডিগ্রী নেয়ার ব্যবস্থা করে দেয়া হয় তাহলে দ্বিতীয় একটি major নেয়ার প্রয়োজনীয়তা অনেক কমে যাবে। তারপরেও সেটি চালু রাখা প্রয়োজন উচ্চ শিক্ষাকে পরিপূর্ণভাবে উন্মুক্ত রাখার জন্যে। এই মূহুর্তে যেটি বলা সম্ভব সেটি হচ্ছে দ্বিতীয় major হয়তো সকল বিভাগের জন্যে দেয়া সম্ভব হবে না- একজন হয়তো কাছাকাছি দুটি বিভাগে দ্বিতীয় major নিতে পারবে। খুব বেশী গভীরে না গিয়েই অনুমান করা যায় নিচের বিষয়গুলোর একটিতে থাকলে অন্যটিতে দ্বিতীয় major নেয়া সম্ভব:

	পদার্থ বিজ্ঞান	: 	গণিত
	গণিত 		:	পরিসংখ্যান
	কম্পিউটার সায়েন্স:	ইলেকট্রিক্যাল ইঞ্জিনিয়ারিং
	সমাজ বিজ্ঞান 	:	নৃবিজ্ঞান
				ইত্যাদি
যে সকল বিভাগ অন্য বিভাগ থেকে দ্বিতীয়  নিতে অনুমতি দেবে তাদেরকে আগে থেকেই পুরো বিষয়টি ঘোষণা করে দিতে হবে।

৬. 
এ ধরনের একটা পদ্ধতি বাস্তবায়ন করার জন্যে যে বিষয়গুলোর প্রয়োজন হবে- তার মাঝে প্রথম হচ্ছে যথেষ্ট সংখ্যক শিক্ষক। আমাদের খুব দুর্ভাগ্য কিছু কিছু সৌভাগ্যবান বিশ্ববিদ্যালয় ছাড়া বেশীরভাগ বিশ্ববিদ্যালয়ে শিক্ষকের সংখ্যা খুব কম। বিশেষ করে নূতন যে পাবলিক বিশ্ববিদ্যালয়গুলো তৈরী হচ্ছে সেখানে শিক্ষকদের অবস্থা ভয়াবহ ভাবে কম। গত জোট সরকারের আমলে যেভাবে প্রাইভেট বিশ্ববিদ্যালয় তৈরী হয়েছে প্রায় সেরকম উৎসাহে এই সরকারের আমলে পাবলিক বিশ্ববিদ্যালয় তৈরী হচ্ছে। বিষয়টা চমৎকার একটা বিষয় হতে পারত যদি বিশ্ববিদ্যালয়গুলোর সঠিক অবকাঠামো থাকত, যথেষ্ট শিক্ষক থাকত এবং প্রয়োজনীয় অর্থ বরাদ্দ দেয়া হতো। একটি বিশ্ববিদ্যালয়ের শুরুটা যদি ভালো না হয় তাহলে সেই  বিশ্ববিদ্যালয়টির চমৎকার একটি বিশ্ববিদ্যালয় হিসেবে গড়ে ওঠার সুযোগ একেবারেই কমে যায়।

শিক্ষকদের অভাব মেটানোর একটা উপায় হচ্ছে- টিচিং এসিস্টেন্ট। যেখানে গ্র্যাজুয়েট প্রোগ্রাম ঠিকভাবে চালু হয়েছে সেখানে মাস্টার্স পি.এইচ.ডি. এর ছাত্রছাত্রীদের টিচিং এসিস্টেন্ট হিসেবে ব্যবহার করা যেতে পারে। তারা পরীক্ষার দায়িত্ব ছাড়া অন্য সব দায়িত্ব নিয়ে শিক্ষকদের উপর চাপ একটু কমাতে পারবেন।

বিশ্ববিদ্যালয়ে শিক্ষক এবং যথেষ্ট পরিমান টিচিং এসিস্টেন্টের পর আসবে পুরো প্রোগ্রামটি নিয়ন্ত্রন করার বিষয়টি। সেটি করা সম্ভব যদি পুরো বিশ্ববিদ্যালয়কে কম্পিউটারায়ন করা হয়। ছাত্রছাত্রীর ডাটাবেস, কে কোন কোর্স নিয়েছে, ফলাফল কী, এর পর কোন কোর্স নেবে, কে কোন কোর্স রেজিস্ট্রেশন করতে পারবে ইত্যাদি ইত্যাদি। সব বিষয়গুলো মূল ডাটাবেসে থাকবে এবং সবাই সেটি ব্যবহার করতে পারবে। সাধারণভাবে বলা যায় এ ধরণের সফ্টওয়্যার জটিল এবং খরচ সাপেক্ষ এবং চট করে কেউ এটা করে ফেলতে পারবে না। তবে সৌভাগ্যের ব্যাপার হচ্ছে সাম্প্রতিক কালে উচ্চ শিক্ষা মানোন্নয়ন প্রকল্পের আওতায় কোনো কোনো বিশ্ববিদ্যালয়কে এই বিষয়গুলোর জন্যে অর্থায়ন করা হয়েছে এবং আশা করা যাচ্ছে সবার ব্যবহারের উপযোগী করে বিশ্ববিদ্যালয়য়ের ছাত্রছাত্রীদের পড়াশোনা নিয়ন্ত্রন করার জন্যে কিছু সফ্টওয়্যার তৈরী করা হবে।

দেশের পুরানো বিশ্ববিদ্যালয়গুলোর লেখাপড়ার নিজস্ব একটা পদ্ধতি দাড়িয়ে গেছে কাজেই সেখানে এধরণের একটা নূতন পদ্ধতি সহজে শুরু করা সম্ভব নয়। নূতন বিশ্ববিদ্যালয়গুলোতে হয়তো সম্ভব।

আমাদের দুভার্গ্য আমাদের বিশাল পাবলিক বিশ্ববিদ্যালয়ে ছাত্রছাত্রীদের লেখাপড়ার জায়গাটুকু নেহায়েতই নিরানন্দ এবং উৎসাহহীন। তাদের সেই জগৎটিকে আনন্দময় এবং উৎসাহে ভরপুর করে তোলার দায়িত্ব আমাদের- ঠিক কীভাবে সেটা করা হবে হয়তো আমরা এখনো জানি না কিন্তু নূতন কিছু করতে হবে সে বিষয়ে কারো কোনো দ্বিধাদ্বন্ধ নেই। 


article2-774

বিজয় দিবসের ভাবনা
মুহম্মদ জাফর ইকবাল

	নতুন প্রজন্মের ছেলেমেয়েদের কেউ কেউ মাঝে মাঝে আমার কাছে জানতে চায় আমার জীবনের সবচেয়ে আনন্দময় মুহূর্তটি কী ছিল। প্রশ্নের উত্তরটি দিতে গিয়ে আমি মাঝে মাঝে থমকে দাঁড়াই-তার কারণ এই নয় যে আমি সঠিক উত্তরটি জানি না। আমি থমকে দাঁড়াই কারণ প্রশ্নটি শোনার সাথে সাথে আমার মাথায় অসংখ্য স্মৃতি এসে ভীড় করে এবং আমি মুহূর্তের জন্যে হলেও আনমনা হয়ে যাই। প্রশ্নের উত্তরটি নিয়ে আমার কিংবা আমার প্রজন্মের একজন মানুষের মনের ভেতরেও কোনো দ্বিধা নেই, আমরা সবাই জানি আমাদের সবার জীবনের সবচেয়ে আনন্দময়, মুহূর্তটি ছিল উনিশ শ একাত্তর সালের ষোলই ডিসেম্বর, আমাদের প্রথম বিজয় দিবস।

	ঊনচল্লিশ বছর আগের কথা তবুও আমার মনে হয় বুঝি এই সেদিনের ঘটনা। মনে আছে যাত্রাবাড়ীতে মাটির নিচে ট্রেঞ্চ কেটে একটা পরিবারের বাচ্চা-কাচ্চাদের নিয়ে কয়দিন থেকে বসে আছি। সামনের বড় রাস্তা দিয়ে কয়েকটা ট্যাংক আর তার সাথে পাকিস্তান মিলিটারির বহর গিয়েছে। কাছাকাছি কোথাও যুদ্ধ হচ্ছে তার শব্দে পুরো এলাকা সচকিত। আকাশে যুদ্ধ বিমান, তারা পাকিস্তান সেনাবাহিনীর উদ্দেশ্যে লিফলেট ফেলছে, ‘এক্ষুনি আত্নসমর্পণ কর, না হলে মুক্তিযোদ্ধারা তোমাদের ধরে ফেলবে’, রাস্তায় জনমানব নেই, শুধু ইতস্তত কিছু মৃতদেহ পড়ে আছে।

	ষোলই ডিসেম্বর হঠাৎ করে দৃশ্যপট পাল্টে গেল, ট্যাংকগুলো ঘরঘর শব্দ করে ফিরে আসতে শুরু করল। ট্যাংকের সাথে ট্রাক বোঝাই যুদ্ধ বিধ্বস্ত পাকিস্তান মিলিটারিরা ফিরে আসছে। তাদের সাথে পালিয়ে আসছে বিহারী পরিবার, রাজাকার, আলবদর - তাদের চোখে-মুখে প্রথমবার হঠাৎ করে অসহায় আতঙ্ক। সূর্য যখন ঢলে আসছে ঠিক তখন আমি আমর জীবনের সবচেয়ে আনন্দময় মুহূর্তটির মুখোমুখি হলাম, আমি শুনলাম কাছাকাছি কোনো জায়গা থেকে কেউ একজন চিৎকার করে বলল, জয় বাংলা।

	ছোট একটি শ্লোগান কিন্তু মুহূর্তের মধ্যে সেটি সবকিছু পাল্টে দিল। নয় মাস পাকিস্তান সেনাবাহিনীর নৃশংস অত্যাচার, বিশ্বাসঘাতক রাজাকার আলবদরদের পৈচাশিক নিষ্ঠুরতা, দুঃখ, কষ্ট, যন্ত্রনা, অসহায় আতংক অনিশ্চয়তা সবকিছু যেন এক ফুৎকারে উড়ে গেল। এক মুহূর্তে আমি একজন নতুন মানুষে পাল্টে গেলাম, আমি এখন হলাম স্বাধীন একটি দেশের স্বাধীন একজন মানুষ- যার মাথা উঁচু হয়ে যেন সেই আকাশকে স্পর্শ করেছে। যুদ্ধের নয় মাসে কতো প্রিয়জনকে হারিয়েছি, তাদের স্মৃতি ভীড় করে এলো এবং চোখ থেকে অশ্রু মুছে আমি প্রথমবার আমার সদ্য জন্ম নেওয়া প্রিয় মাতৃভূমির জন্যে তীব্র ভালোবাসা অনুভব করেছিলাম। আমাদের প্রজন্মের মানুষগুলোর মতো সৌভাগ্যবান আর কেউ নেই, আমরা আমাদের মাতৃভূমিটিকে জন্মাতে দেখেছি, আমরা যতো তীব্রভাবে দেশকে ভালোবাসার আনন্দ পেয়েছি, নতুন প্রজন্ম কোনোদিন সেটা অনুভব করতে পারবে না, কোনোদিন সেটা কল্পনাও করতে পারবে না।

	মুক্তিযুদ্ধের জন্যে আমাদের প্রজন্মের ভেতর একধরণের তীব্র আবেগ রয়েছে, নতুন প্রজন্মের ভেতরে সেটি থাকার কথা ছিল না। পচাঁত্তরের পর পুরো দেশটিকে একটা অন্ধকার জগতের দিকে ঠেলে দেয়া হয়েছিল। আমরা খুব ধীরে ধীরে সেখান থেকে বের হয়ে আসছি। মাতৃভূমির জন্য গভীর মমতা নিয়ে নূতন একটি প্রজন্ম বড় হয়ে আসছে। আমি সবিস্ময়ে লক্ষ্য করেছি এই নূতন প্রজন্ম শুধু যে দেশকে ভালোবাসে তা নয় আমাদের মুক্তিযুদ্ধকেও তারা অনুভব করতে পারে। তাই গত নির্বাচনে যখন যুদ্ধাপরাধীর বিচারের অঙ্গীকার করা হয়েছিল তারা সাগ্রহে মহাজোটকে নির্বাচিত করে দেশ চালানোর দায়িত্বে দিয়েছে। তারা এখন ধৈর্য্য ধরে অপেক্ষা করে আছে বিশ্বাসঘাতক দেশোদ্রোহী যুদ্ধাপরাধীদের বিচার দেখার জন্যে, গ্লানিমুক্ত মাতৃভূমিকে ফিরে পাওয়ার জন্যে।

	
-০২-

	আমরা সবাই স্বপ্ন দেখি আমাদের স্বপ্নের বাংলাদেশের জন্যে, আমরা বিশ্বাস করি, আমাদের নূতন প্রজন্মই আমাদের, সেই দেশটিকে উপহার দিতে পারবে। সেটি সম্ভব শুধুমাত্র একটি সত্যিকারের দেশপ্রেমিক প্রজন্ম দিয়ে, তাই এটি খুবই গুরুত্বুপূর্ণ যে আমাদের নূতন প্রজন্ম যেন মুক্তিযুদ্ধের ইতিহাসটুকু জানে। কোনো কূটনৈতিক আলোচনার পর দলিল দস্তাবেজ সাক্ষর করে এই দেশটির জন্ম হয়নি। পৃথিবীর সবচেয়ে ক্ষমতাশালী পরাশক্তিকে বৃদ্ধাগুলি দেখিয়ে পৃথিবীর নিষ্ঠুরতম সেনাবাহিনীকে সম্মুখ যুদ্ধে পরাজিত করে এই দেশটি মুক্ত হয়েছিল। সেই মুক্তিযুদ্ধটি একই সাথে গভীর আত্নত্যাগের ইতিহাস, অবিশ্বাস্য সাহস আর বীরত্বের ইতিহাস এবং বিশাল এক অর্জনের ইতিহাস। যখন কেউ এই আত্নত্যাগ, বীরত্ব আর অর্জনের ইতিহাসটুকু জানবে তখন সে যে শুধু এই দেশের জন্যে গভীর মমতা অনুভব করবে তা নয় এই দেশটির জন্যে গর্বে তার বুক ফুলে উঠবে। দেশ গড়ে তোলার অনুপ্রেরণাটুকু তখন তাদেরকে বাইরে থেকে দিতে হবে না, তারা নিজে থেকেই সেটা অনুভব করবে।

	প্রতিটি বিজয় দিবসে আমরা নূতন করে আমাদের মুক্তিযুদ্ধকে অনুভব করি, আমাদের নূতন প্রজন্মকেও সেটা অনুভব করতে হবে। তাদেরকে জানতে হবে শুধুমাত্র একাত্তরের নয় মাসের সশস্র সংগ্রামের ইতিহাসটিই মুক্তিযুদ্ধের পরিপূর্ণ ইতিহাস নয়। সাতচল্লিশে দেশ বিভাগের পর পরই সাম্প্রদায়িকতা আর ধর্মান্ধতার বিরুদ্ধে সংগ্রাম থেকে সেটা শুরু। বায়ান্নোর ভাষা আন্দোলনের সময় বাঙ্গালী জাতি তাদের আত্নপরিচয় পেতে শুরু করেছে, ষাটের দশকে বঙ্গবন্ধুর ছয় দফার আন্দোলন পুরো দেশকে একতাবদ্ধ করেছে। ঊনসত্তরের গণঅভ্যুত্থান, সত্তুরের অবিশ্বাস্য নির্বাচন, পাকিসত্মানীদের বিশ্বাসঘাতকতা আর তখন বঙ্গবন্ধুর সেই অসহযোগ আন্দোলন, সেই সব স্মৃতি এখনো আমাদের মাঝে শিহরণের জন্ম দেয়। পাকিস্তানী মিলিটারির উদ্যত অস্ত্রকে উপেক্ষা করে সাতই মার্চে বঙ্গবন্ধুর সেই ঐতিহাসিক ভাষণটির কথা কী আমরা কী কেউ ভুলতে পারব?

	এর সবকিছু নিয়ে আমাদের মুক্তিযুদ্ধের ইতিহাস। শুধু অতীতটুকু নিয়ে নয়- আমাদের ভবিষ্যৎটুকুও হবে এর অংশ। যুদ্ধাপরাধীদের বিচার করে আমরা যখন গ্লানিমুক্ত হতে পারব, দেশটিকে যখন স্বপ্নের দেশের দোরগোড়ায় নিয়ে যেতে পারব শুধু তখনই আমাদের ইতিহাস তার পূর্ণাঙ্গতা পাবে।

	বিজয় দিবসে আমরা সেই স্বপ্নে দেখা মাতৃভূমির প্রতীক্ষায় আছি।

-০০-





বি:দ্র: তথ্য মন্ত্রনালয়ের বিজয় দিবস ২০১০ এর প্রকাশনায় প্রকাশিত



article3-1111

একটি নিরুদ্দেশের কাহিনী

আমরা যখন ছোট ছিলাম তখন গাছের পাতা ছিঁড়তে বা তার ডাল ভাঙতে আমরা খুব সতর্ক থাকতাম। কারণ সেই জন্ম থেকে শুনে আসছি বিজ্ঞানী জগদীশচন্দ্র বসু বলেছেন গাছের প্রাণ আছে! গাছও মানুষের মতো ব্যথা পায়। পৃথিবীর কত বিজ্ঞানীই তো কত কথা বলেছেন—তাদের সবার কথাই যে এরকম বেদবাক্য হিসেবে নেয়া হতো তা নয়, কিন্তু জগদীশচন্দ্র বসুর কথার একটা আলাদা গুরুত্ব ছিল—তার কারণ তিনি ছিলেন বাঙালি। শুধু যে বাঙালি তা নয়—তার জন্ম হয়েছিল আমাদের বাংলাদেশের মুন্সীগঞ্জে। বড় হয়ে জানতে পেরেছি গাছের প্রাণ আছে কথাটি সত্যি কিন্তু মানুষের মতো গাছের স্নায়ু নেই, তাই সেটা ব্যথা পায় কথাটি পুরোপুরি ঠিক নয়। সেই সময় প্রচলিত বিশ্বাস ছিল গাছের ভেতর তথ্যগুলো যায় রাসায়নিক বিক্রিয়া দিয়ে, জগদীশচন্দ্র বসু দেখিয়েছিলেন সেটা আসলে যায় বৈদ্যুতিক সংকেতের ভেতর দিয়ে। প্রায় একশ বছর আগে আমাদের দেশের একজন বিজ্ঞানীর পক্ষে এরকম গবেষণা করে কিছু একটা বের করে ফেলা খুব সহজ কাজ ছিল না। 
আমরা জগদীশচন্দ্র বসুর কথা মনে রেখেছি, বইপত্রে তার কথা পড়ি, তাকে নিয়ে আলোচনা করি, তার প্রধান কারণ তিনি একজন বাঙালি বিজ্ঞানী। পৃথিবীর অন্যান্য দেশের মানুষের তার কথা আলোচনা করার সে রকম কোনো কারণ নেই। কিন্তু ১৯৯৮ থেকে হঠাৎ করে তার নামটা ঘুরেফিরে বিজ্ঞানী মহলে উঠে আসছে তার কারণ সেই বছর IEEE -এর প্রসিডিংয়ে একটা যুগান্তকারী প্রতিবেদন প্রকাশিত হয়েছে, সেই প্রতিবেদনে লেখা হয়েছে রেডিও-এর প্রকৃত আবিষ্কারক মার্কোনি নন, রেডিও-এর প্রকৃত আবিষ্কারক হচ্ছেন আমাদের মুন্সীগঞ্জের বাঙালি বিজ্ঞানী স্যার জগদীশচন্দ্র বসু। মার্কোনিকে রেডিও-এর আবিষ্কারক বলা হয় কারণ 1901 সালে তিনি কোনো তার ছাড়া আটলান্টিক মহাসাগরের এক তীর থেকে অন্য তীরে প্রথমবার একটা সংকেত পাঠিয়েছিলেন। রেডিও বলতে আমরা আজকাল গান বা খবর শোনার জন্যে যে ছোট যন্ত্রটা বোঝাই, যেটা আমরা আমাদের পকেটে রেখে দিতে পারি, 1901 সালে সেটা মোটেও সেরকম কিছু ছিল না। সংকেতটা পাঠানোর জন্যে যে এন্টেনা ব্যবহার করা হয়েছিল সেটা প্রায় দুইশ ফিট উঁচু ছিল, সেটাকে চালানোর জন্যে ২৫ কিলোওয়াট বিদ্যুৎ লাগত, ভেতরে যে ক্যাপাসিটর ছিল সেটা ছিল প্রায় এক মানুষ সমান উঁচু!
সংকেতটাকে শোনার জন্যে যেটা ব্যবহার করা হয়েছিল সেটা ছিল আরো চমকপ্রদ! প্রায় সাড়ে চারশ ফুট লম্বা একটা এন্টেনাকে ঘুড়ি দিয়ে আকাশে উড়িয়ে দিয়ে সংকেতটাকে ধরতে হয়েছিল। আটলান্টিক মহাসাগর পাড়ি দিয়ে আসা সেই ওয়ারলেস বা বেতার সংকেতটা ছিল খুব দুর্বল, তার জন্যে দরকার ছিল খুবই সূক্ষ্ম যন্ত্রপাতি। যদি সূক্ষ্ম যন্ত্রপাতি না থাকত তাহলে এই ঐতিহাসিক পরীক্ষাটা কখনোই করা সম্ভব হতো না। মার্কোনি এই সূক্ষ্ম পরীক্ষাটি করার জন্যে যে যন্ত্রটা ব্যবহার করেছিলেন সেই সময় তাকে বলা হতো কোহেরার । তখন যে কোহেরার ব্যবহার করা হতো সেগুলো খুব ভালো কাজ করত না-একটা সংকেত পাওয়ার পরপরই কোহেরারকে ছোট হাতুড়ি দিয়ে আঘাত করে পরের সংকেত পাবার জন্যে প্রস্ত্তত করতে হতো। মার্কোনি তার পরীক্ষায় যে কোহেরার ব্যবহার করেছিলেন সেটাই ছিল রেডিও বা তারহীন সংকেত পাঠানোর প্রক্রিয়ার একেবারে মূল বিষয়। মার্কোনি কিংবা তার সমসাময়িক বিজ্ঞানীদের কেউ কখনো ভুলে স্বীকার করেন নি যে সেটা আসলে আবিষ্কার করেছিলেন বিজ্ঞানী জগদীশচন্দ্র বসু! তাই বিজ্ঞানের জগতে রেডিও-এর আবিষ্কারক হিসেবে জগদীশচন্দ্র বসুর পরিবর্তে মার্কোনির নামটা ঢুকে গিয়েছে! 
মজার কথা হচ্ছে এর প্রায় দশ বছর আগে ১৮৯৯ সালে লন্ডনের রয়েল সোসাইটিতে বিজ্ঞানী জগদীশচন্দ্র বসু তার এই কোহেরারটি নিয়ে একটা নিবন্ধ পড়েছিলেন। তিনি যে যন্ত্রপাতিগুলো তৈরি করেছিলেন তার অনেকগুলোই কোলকাতার বোস ইনস্টিটিউটে রাখা আছে। ইতিহাস সাক্ষ্য দেয় মার্কোনির অনেক আগেই তিনি কোলকাতায় ওয়ারলেস বা বেতার দিয়ে সংকেত পাঠিয়েছিলেন। সাধারণ মানুষের মনে প্রশ্ন জাগতে পারে তাই যদি সত্যি হয় তাহলে পৃথিবীর ইতিহাসে রেডিও-এর আবিষ্কারক হিসেবে জগদীশচন্দ্র বসুর নাম নেই কেন? উত্তরটাও খুব সোজা—এর মূল সমস্যা হচ্ছে জগদীশচন্দ্র বসু নিজেই! ১৯০১ সালে মার্কোনির ঐতিহাসিক পরীক্ষার পর জগদীশচন্দ্র বসু কবি রবীন্দ্রনাথ ঠাকুরকে একটা চিঠি লিখেছিলেন, সেই চিঠিটা পড়লেই কারণটা পরিষ্কার হয়ে যাবে। মূল চিঠিটা সম্ভবত বাংলাতেই লেখা হয়েছিল, তার ইংরেজি অনুবাদ থেকে আবার বাংলায় অনুবাদ করা হলে সেটা হয় এ রকম : 
‘‘আমার বক্তৃতার কিছু আগে একটা খুব বিখ্যাত টেলিগ্রাফ কোম্পানির কোটিপতি মালিক আমার কাছে একটা টেলিগ্রাম পাঠিয়ে জানাল খুব জরুরি একটা ব্যাপারে সে আমার সাথে দেখা করতে চায়। আমি তাকে জানালাম আমার কোনো সময় নেই। উত্তরে সে বলল সে নিজেই চলে আসছে, সত্যি সত্যি কিছুক্ষণের মাঝে সে আমার সাথে দেখা করতে চলে এলো, হাতে একটা পেটেন্ট ফর্ম। সে এসে আমাকে সাংঘাতিকভাবে অনুরোধ করে বলল, আমি যেন আজকের বক্তৃতায় কিছুতেই আমার গবেষণার সব তথ্য সবাইকে জানিয়ে না দিই। সে বলল, ‘‘এর মাঝে অনেক টাকা! আমি তোমার জন্যে একটা পেটেন্ট করিয়ে দিই, তুমি কল্পনাও করতে পারবে না তুমি কী পরিমাণ টাকা ছুড়ে ফেলে দিচ্ছ। ইত্যাদি ইত্যাদি’’, মানুষটা অবশ্যই আমাকে জানিয়ে দিল, ‘‘আমি শুধু লাভের অর্ধেক টাকা নেব, পুরো খরচ আমার—ইত্যাদি!’’ 
এই কোটিপতি মানুষটি আমার কাছে ভিক্ষুকের মতো হাত জোড় করে এসেছিল শুধুমাত্র আরো কিছু টাকা বানানোর জন্যে। প্রিয় বন্ধু আমার, তুমি যদি শুধু এই দেশের মানুষের লোভ আর টাকার জন্যে লালসা একটিবার দেখতে! টাকা টাকা আর টাকা—কী কুৎসিত লোভ! আমি যদি একবার এই টাকার মোহে পড়ে যাই তাহলে কোনোদিন এর থেকে বের হতে পারব না। তুমি নিশ্চয়ই বুঝতে পারছ আমি যে গবেষণাগুলো করি সেগুলো বাণিজ্যিক উদ্দেশ্যে নয়। আমার বয়স হয়ে যাচ্ছে, আমি যা করতে চাই আজকাল সেগুলো করার জন্যেও সময় পাই না। তাই আমি মানুষটিকে সোজাসুজি না বলে বিদায় করে দিয়েছি।’’
এটি হচ্ছে তাঁর চিঠিটার ভাবানুবাদ—পড়লেই বোঝা যায় বিজ্ঞানী জগদীশচন্দ্র বসুর টাকা বা নামের জন্যে কোনো মোহ ছিল না। তাই যে গবেষণার ফলাফল পেটেন্ট করে লক্ষ লক্ষ টাকা কামাই করা সম্ভব ছিল তিনি সেই ফলাফল রয়েল সোসাইটির মিটিংয়ে সবার সামনে ঘোষণা করে দিয়ে এলেন। অন্য অনেক কিছুর সাথে সেখানে দুই টুকরো ধাতব পাতের মাঝখানে খানিকটা পারদ রেখে তার একটি নূতন ধরনের কোহেরারের নকশা ছিল। মার্কোনি উদ্যোগী মানুষ—তিনি জগদীশচন্দ্র বসুর নকশার অতি সামান্য গুরুত্বহীন একটা পরিবর্তন করে সেটা পেটেন্ট করে ফেললেন। জগদীশচন্দ্র বসু কোহেরার ছিল ইংরেজি ইউয়ের (U)  মতো, মার্কোনির কোহেরারটা সোজা—ভেতরে বাকি সব একরকম। সেই কোহেরার বের করে তিনি আটলান্টিক মহাসাগরের উপর দিয়ে প্রথম বেতার সংকেত পাঠিয়ে ইতিহাসে নিজের নামটি পাকাপাকি করে নিলেন।
১৯০১ থেকে শুরু করে পৃথিবীর বিজ্ঞানীরা মার্কোনির যুগান্তকারী রেডিও বা বেতার তরঙ্গের পরীক্ষা আলোচনা করতে গিয়ে একবারও জগদীশচন্দ্র বসুর নামটি উচ্চারণ করেন নি! তখন সাদা চামড়ার মানুষেরা পৃথিবীর সকল জ্ঞান-বিজ্ঞানকে নিয়ন্ত্রণ করে এরকম সময় বাদামি চামড়ার একজন বাঙালি বিজ্ঞানী রেডিও বা বেতার যোগাযোগের আবিষ্কারের সম্মানটুকু নিয়ে নেবেন সেটি কেমন করে হয়? 
তাই প্রায় একশ বছর সেটি নিয়ে কোনো আলোচনা হয় নি। শেষ পর্যন্ত ১৯৯৮ সালে বিজ্ঞানের ইতিহাস ঘেঁটে নূতন করে সত্য উদ্ঘাটন করা হলো। পৃথিবীর ইঞ্জিনিয়ারিং বিষয়ে সবচেয়ে গুরুত্বপূর্ণ সংগঠন (IEEE)  আই ট্রিপল ইয়ের জার্নালে পুরো ইতিহাসটা খুঁটিনাটিসহ ছাপা হয়েছে। প্রথমবারের মতো স্বীকার করে নেয়া হয়েছে জগদীশচন্দ্র বসু আবিষ্কৃত কোহেরার ব্যবহার করে মার্কোনি তার রেডিও যোগাযোগ করেছিলেন। তাই রেডিওর আবিষ্কারক মার্কোনি নন—রেডিওর আবিষ্কারক আমাদের মুন্সীগঞ্জের বাঙালি বিজ্ঞানী জগদীশচন্দ্র বসু! বিষয়টি এখনো সব জায়গায় পৌঁছে নি—নূতন যুগ তথ্য বিনিময়ের যুগ—তাই শুধু সময়ের ব্যাপার যখন আমরা দেখব পৃথিবীর মানুষ রেডিও আবিষ্কারক হিসেবে মার্কোনির নাম উচ্চারণ করার আগে জগদীশচন্দ্র বসুর নাম উচ্চারণ করছে!
স্যার জগদীশচন্দ্র বসু অনেক কিছুই করেছিলেন সবার আগে! সবাই কী জানে বাংলা সাহিত্যের প্রথম সায়েন্স ফিকশান লিখেছিলেন তিনি? ১৮৯৬ সালে তার লেখা প্রথম সায়েন্স ফিকশানটি প্রকাশিত হয়—শিরোনাম ছিল নিরুদ্দেশের কাহিনী!
মাঝে মাঝে মনে হয় পৃথিবীর ইতিহাসে তার অবস্থানটি আবার খুঁজে বের করা সত্যিই বুঝি একটি নিরুদ্দেশের কাহিনী।



article4-1371

মুক্তিযুদ্ধের ইতিহাস

প্রফেসর ড. মুহম্মদ জাফর ইকবাল, শাহ্জালাল বিজ্ঞান ও প্রযুক্তি বিশ্ববিদ্যালয়


পঞ্চাশ বছর আগেও পাকিস্তান নামক দেশটি ছিল খুব বিচিত্র একটা দেশ কারণ তখন এই দেশের ছিল দুইটা অংশ- একটা অংশের নাম ছিল পূর্ব পাকিস্তান অন্য অংশের নাম ছিল পশ্চিম পাকিস্তান। এই দুই অংশের মাঝখানে দূরত্ব ছিল প্রায় দুই হাজার কিলোমিটার আর সেখানে ছিল অন্য একটা দেশ- সেই দেশটি হচ্ছে ভারত। বাঙালীরা থাকতো পূর্ব পাকিস্তানে, পশ্চিম পাকিস্তানের লোকদের সাথে তাদের ভাষা, খাবার, পোষাক, আচার, আচরণ কোনো কিছুরই মিল ছিল না। 

পূর্ব পাকিস্তানের বাঙালীদের থেকে পশ্চিম পাকিস্তানের লোক সংখ্যা ছিল কম কিন্তু তারপরেও তারা বাঙালিদের নানাভাবে শোষণ করতো! পূর্ব পাকিস্তান টাকা উপার্জন করতো - সেই টাকা খরচ করতো পশ্চিম পাকিস্তানের মানুষ। শুধু তাই না তারা জোর করে উর্দু ভাষাকে বাঙালিদের উপর চাপিয়ে দেওয়ার চেষ্ঠা করেছিলো। বাঙালিরা সেটা কোনোভাবে মেনে নেয় নি, রীতিমতো আন্দোলন করে প্রাণ দিয়ে বাংলা ভাষাকে রাষ্ট্রভাষা করে ছেড়েছিল। ১৯৫২ সালে সেই দিনটিকে স্মরণ করে সারা পৃথিবীর মানুষ এখন ২১ শে ফেব্রুয়ারী আন্তর্জাতিক মাতৃভাষা দিবস হিসেবে পালন করে।

পূর্ব পাকিস্তানের বাঙালিদের একজন খুব বড় নেতা তখন পশ্চিম পাকিস্তানীদের এই অত্যাচার আর শোষণ থেকে মুক্তি পাবার জন্যে মাথা তুলে দাড়ালেন, তার নাম হচ্ছে বঙ্গবন্ধু শেখ মুজিবর রহমান। তিনি ছয় দফা নামে ছয়টি দাবী করলেন, যে দাবীগুলো মেনে নিলে পূর্ব পাকিস্তানের উপর সব রকম অত্যাচার আর শোষণ বন্ধ হয়ে যাবে। ছয় দফা আন্দোলন করার জন্যে বঙ্গবন্ধু ও তার দলের মানুষের উপর অনেক অত্যাচার হলো কিন্তু তিনি পিছালেন না। ??????   ১৯৬৯ সালে বিশাল আন্দোলন করে তাকে মুক্ত করা হলো। বঙ্গবন্ধু শেখ মুজিবর রহমানের কথা বিশ্বাস করে পূর্ব পাকিস্তানের সব বাঙালি তার পিছনে এসে দাড়ালো। ১৯৭০ সালে যে নির্বাচন হলো সেই নির্বাচনে দুইটি ছাড়া বাকী সব সিটে বঙ্গবন্ধু শেখ মুজিবর রহমানের দল আওয়ামী লীগ অনেক বেশী ভোট পেয়ে জিতে গেলো। যার অর্থ বঙ্গবন্ধু শেখ মুজিবর রহমান এখন শুধু পূর্ব পাকিস্তান নয়, সারা পাকিস্তানের সরকার প্রধান হবেন। 

পাকিস্তানের মিলিটারী শাসক জেনারেল ইয়াহিয়া খান আর তার দালালেরা সেটা কিছুতেই মেনে তিতে চাইল না। বাঙালিরা পাকিস্তানকে শাসন করবে সেটা তারা চিন্তাও করতে পারে না। পশ্চিম পাকিস্তানের রাজনৈতিক নেতা জুলফিকার আলী ভূট্টোকে নিয়ে তারা ষড়যন্ত্র শুরু করে দিলো। ১৯৭১ সালে জাতীয় পরিষদের যে অধিবেশন হবার কথা ছিলো হঠাৎ করে তারা সেটা বন্ধ করে দিলো। সাথে সাথে পূর্ব পাকিস্তানের সকল মানুষ বিক্ষোভে ফেটে পড়ল। বঙ্গবন্ধু অসহযোগ আন্দোলন শুরু করলেন, বললেন যতক্ষন পর্যন্ত পাকিস্তান তার দাবী না মানবে ততদিন তাদেরকে কোনো সহযোগিতা করা হবে না। তার মুখের কথায় পূর্ব পাকিস্তান পুরোপুরি অচল হয়ে গেলো। 

পূর্ব পাকিস্তানের ছাত্র জনতা বুঝে গিয়েছিলো পশ্চিম পাকিস্তানের সাথে তাদের থাকা সম্ভব না। তাই স্বাধীন একটা দেশের জন্যে তারা আন্দেলন শুরু করে দিলো। সেই দেশের নাম দেওয়া হলো ‘‘বাংলাদেশ’’। সেই বাংলাদেশের ম্যাপ বসিয়ে তারা নূতন একটা জাতীয় পতাকা তৈরী করলো, ‘‘আমার সোনার বাংলা’’ গানটিকে জাতীয় সঙ্গীত হিসেবে ঘোষণা করলো। ১৯৭১ সালের ৭ই মার্চ বঙ্গবন্ধু শেখ মুজিবর রহমান রেসকোর্স ময়দানে একটা ভাষন দিলেন সেই ভাষনে তিনি ঘোষণা করলেন, ‘‘এবারের সংগ্রাম আমাদের মুক্তির সংগ্রাম, এবারের সংগ্রাম স্বাধীনতার সংগ্রাম।’’ সেই ভাষণ শুনে লক্ষ লক্ষ মানুষ নিজের প্রাণ দিয়ে হলেও দেশকে স্বাধীন করার জন্যে প্রস্ত্তত হয়ে গেলো।

পশ্চিম পাকিস্তানের মিলিটারীরা তখন বসে ছিলো না। তারা বঙ্গবন্ধুর সাথে কথা বলার ভান করে গোপনে পূর্ব পাকিস্তানে অস্ত্র, কামান গোলা বারুদসহ হাজার হাজার মিলিটারী আনতে শুরু করল। তারপর ২৫শে মার্চ গভীর রাতে তারা বাংলাদেশের মানুষের উপর ঝাপিয়ে  পড়লো। তারা হাজার হাজার মানুষকে হত্যা করল, বাড়ী-ঘর পুড়িয়ে দিল, দালান কোঠা গুড়িয়ে দিলো। বিশ্ববিদ্যালয়ে গিয়ে ছাত্র-শিক্ষকদের হত্যা করল, সাধারণ মানুষকে মেশিনগানের গুলি দিয়ে শেষ করে দিলো। ঢাকা শহরে রাজারবাগের পুলিশ আর পিলখানায় বি.ডি.আর. এর বাঙালি সৈনিকেরা কোনোরকম প্রস্ত্ততি ছাড়াই মিলিটারীর সাথে প্রাণপনে যুদ্ধ করে গেলো। কিন্তু পাকিস্তানী মিলিটারীরা সংখ্যায় ছিলো অনেক বেশী, তাদের কাছে কামান গোলা বারুদ অস্ত্র ট্যাংক এসব ছিল অনেক বেশী তাই শেষ পর্যন্ত তাদের সাথে তারা টিকে থাকতে পারল না।

পাকিস্তান মিলিটার কমান্ডার ২৫শে মার্চ রাতে বঙ্গবন্ধুর বাসায় আক্রমন করে তাকে গ্রেপ্তার করে নিয়ে গেলো কিন্তু ততক্ষনে বঙ্গবন্ধু স্বাধীনতার ঘোষণা প্রচার করে দিয়েছেন। সেই ঘোষণা প্রচারিত হলো রাত বারোটার পর, সে জন্যে আমাদের স্বাধীনতা দিবস ছাবিবশে মার্চ।

পশ্চিম পাকিস্তানের মিলিটারীরা বাঙালি মিলিটারীদের অস্ত্র কেড়ে নিয়ে তাদের হয় বন্ধী না হয় হত্যা করার চেষ্ঠা করল। অসংখ্য বাঙালি মিলিটারী মারা গেলেন। অসংখ্য বাঙালি মিলিটারী বীরের মতো যুদ্ধ করে পাকিস্তান মিলিটারীর ঘাটি থেকে সরে গেলেন। ২৭ মার্চ চট্ট্রগ্রামের কালুরঘাট রেডিও ষ্টেশন থেকে জিয়াউর রহমান বঙ্গবন্ধুর পক্ষে আবার স্বাধীনতার ঘোষণাটি পাঠ করেন। পাকিস্তান মিলিটারীর সাথে যোগ দিলো সারাদেশের সাধারণ ছাত্র জনতা কৃষক শ্রমিক সবাই। 

বাঙ্গালীরা তখন মুক্তিযুদ্ধের জন্যে প্রস্ত্তত ছিল না, তাদের অস্ত্র সস্ত্র নেই, যুদ্ধের অভিজ্ঞতা নেই তাই মে মাসের মাঝামাঝি সময়ের মাঝে পাকিস্তানের মিলিটারীরা সারা বাংলাদেশকে মোটামুটিভাবে দখল করে নিলো।

পাকিস্তানের মিলিটারীদের সাথে তখন এই দেশের কিছু বিশ্বাসঘাতক মানুষ যোগ দিলো, তাদের মাঝে সবচেয়ে বেশী ছিল জামায়েতে ইসলামী দলের মানুষেরা। তারা রাজাকার আল বদর আল শামস্ দল তৈরী করে পাকিস্তানের মিলিটারীর পাশাপাশি এই দেশের মানুষের উপর তখন অত্যাচার শুরু করে দিলো যে এই দেশের প্রায় এক কোটি মানুষ প্রাণ বাচাঁানোর জন্যে পাশের দেশ ভারতে শরণার্থী হয়ে আশ্রয় নিলো। ভারত তাদেরকে আশ্রয় দিলেও এতোগুলো মানুষ হঠাৎ করে হাজির হওয়াতে তাদের জন্যে না ছিল আশ্রয়স্থান, খাবার দাবার বা চিকিৎসা। অবর্ণনীয় কষ্ট সহ্য করে লক্ষ লক্ষ লোক সেখানে মারা গেলো।

বঙ্গবন্ধু শেখ মুজিবর রহমানকে পাকিস্তান মিলিটারী গ্রেপ্তার করে নিয়ে গেছে, তাই তখন হাল ধরতে এগিয়ে এলেন তাজউদ্দিন আহমেদ। সবাইকে একত্র করে ১০ এপ্রিল তিনি বাংলাদেশ সরকার তৈরী করলেন, সেই সরকারের নেতৃত্বে বাংলাদেশের যুদ্ধ শুরু হলো। বাংলাদেশ সামরিক বাহিনীর কমান্ডার ইন চীফের দায়িত্ব নিলেন মেজর এম এ জি ওসমানী। নিয়মিত বাহিনী যখন সামনা সামনি পাকিস্তান সেনাবাহিনীর সাথে যুদ্ধ করছিলো মুক্তিবাহিনীর গেরিলারা তখন পিছন থেকে তাদের উপর আঘাত করতে শুরু করলো। 

সারা দেশকে দশটা সেক্টরে ভাগ করে নূতন উৎসাহে যুদ্ধ শুরু হলো। সেই যুদ্ধটিতে যোগ দিলো এই দেশের লক্ষ লক্ষ ছাত্র, জনতা, কৃষক, শ্রমিক। নারী পুরুষ শিশু কিশোর। পাহাড়ী আর আধিবাসী। যারা সরাসরি যুদ্ধ করছিলো না তারা মুক্তিবাহিনীকে আশ্রয় দিয়ে খাবার দিয়ে সাহায্য করেছিলো। বাংলাদেশ বেতারের শিল্পীরা দেশাত্নবোধক গান দিয়ে, যারা দেশের বাইরে ছিলেন তারা অর্থ সংগ্রহ করে, জনমত তৈরী করে সেই অর্থ দিয়ে সাহায্য করলেন। পৃথিবীর বড় বড় গায়কেরা কনসার্টে গান গাইলেন, কবিরা কবিতা লিখলেন এবং সারা পৃথিবীর মানুষ বাংলাদেশের মুক্তিযুদ্ধের জন্যে এগিয়ে এলেন।

প্রথম দিকে গেরিলাদের অভিজ্ঞতা ছিল কম, ধীরে ধীরে তাদের অভিজ্ঞতা বাড়তে থাকলো তারা দুঃসাহসী হয়ে উঠলো। তারা জীবন পণ করে যুদ্ধ করতে শুরু করলো, কী ভয়ানক তাদের সাহস, দেশের জন্যে তাদের কী গভীর ভালোবাসা! তাদের আক্রমনে পাকিস্তান সেনাবাহিনী ব্যতিব্যস্ত হয়ে পড়লো, গেরিলা আক্রমনের উত্তর দিতো গ্রাম পুড়িয়ে মানুষ হত্যা করে। শেষে তাদের এমন অবস্থা হলো তারা তাদের ঘাটি থেকে বের হতেই সাহস পেতো না। নিজেদের বাংকারে বসে থেকে তারা জান বাচাঁতে লাগলো। আস্তে আস্তে পাকিস্তানীরা বুঝে গেলো তারা যুদ্ধে হেরে যাবে। যেহেতু ভারত মুক্তিযোদ্ধাদের অস্ত্র দিয়ে, প্রশিক্ষণ দিয়ে সাহায্য করেছে, এক কোটি শরণার্থীদের আশ্রয় দিযেছে তাই তাদের রাগটাও বেশী ছিল ভারতের উপর। সেজন্যে ডিসেম্বরের তিন তারিখ ইয়াহিয়া খান ভারত আক্রমন করে বসল। ভারতও তখন পাকিস্তানের সাথে যুদ্ধ ঘোষণা করল। বাংলাদেশে মুক্তিযোদ্ধাদের সাথে এসে যোগ দিলো ভারতীয় বাহিনী - দুই বাহিনী মিলে তৈরী হলো যৌথ বাহিনী।

গেরিলারা পাকিস্তান সেনাবাহিনীদের আক্রমন করে এতো ব্যতিব্যস্ত করে রেখেছিলো যে যখন ভারতের মিলিটারী মুক্তিবাহিনীদের নিয়ে বাংলাদেশে পাকিস্তান সেনাবাহিনীর সাথে যুদ্ধ শুরু করলো তারা কোনো রকমেও টিকে থাকতে পারল না। মাত্র তেরো দিনের যুদ্ধে মুক্তিবাহিনী আর মিত্র বাহিনী ঢাকা শহর ঘিরে ফেললো। পাকিস্তান মিলিটারী দেখলো তাদের বাচাঁর কোনো উপায় নেই, তখন তারা প্রায় এক লক্ষ সামরিক বাহিনী নিয়ে আত্নসমর্পন করল। সেই দিনটি ছিল ষোলই ডিসেম্বর তাই ষোলই ডিসেম্বর হচ্ছে আমাদের বিজয় দিবস।

আমাদের দেশের ভিতরে ঘাপটি মেরে বসেছিলো কিছু বিশ্বাসঘাতক। জামায়াতে ইসলামীর সদস্যদের নিয়ে তৈরী করা আল বদন বাহিনীর সদস্যরা যখন দেখতে পেলো পাকিস্তান মিলিটারী হেরে যাবে, বাংলাদেশের জন্ম হয়ে যাবে তখন বাংলাদেশ যেন কোনোদিন মাথা তুলে দাড়াতে না পারে সেই জন্যে তারা এই দেশের শত শত শিক্ষক ডাক্তার ইঞ্জিনিয়ার সাংবাদিক কবি সাহিত্যিক বিজ্ঞানী হত্যা করেছিলো। এই অপরাধের কোন ক্ষমা নেই বাংলাদেশের মানুষ এই মানুষগুলোকে কোনোদিন ক্ষমা করে নাই। ক্ষমা করবে না।

১৯৭১ সালের ১৬ ডিসেম্বর ৩০ লক্ষ প্রাণের বিনিময়ে এই দেশ থেকে পাকিস্তান সেনাবাহিনীকে পরাজিত করে আমরা বিজয় পেয়েছি। তারপর অনেকদিন কেটে গেছে। আমরা অনেক কিছু পেয়েছি, অনেক কিছু পাই নি, সেগুলো পাওয়ার জন্যে আমরা স্বপ্ন দেখি এই দেশের সব শিশু কিশোর লেখাপড়া করবে, কৃষক শ্রমিক, নারী পুরুষ, পাহাড়া আধিবাসী সবাই মিলে এই দেশটাকে গড়ে তুলবে। তার সাথে সাথে তারা গভীর কৃতজ্ঞতা আর ভালোবাসা জানাবে মুক্তিযোদ্ধাদের।

আমরা সাত জন বীরশ্রেষ্ঠকে সম্মান জানিয়েছি, অল্প কয়েকজনকে বীর মুক্তিযোদ্ধাদের পদক দিয়ে সম্মানীত করেছি কিন্তু তার বাইরেও অসংখ্য মুক্তিযোদ্ধা রয়ে গেছেন যাদের জন্যে কিছু করতে পারি নি।




article5-2166


কাইয়ুম ভাই,

আমি আমার মতো করে ঠিক করে দিয়েছি। ডেইলি স্টার চোলেস রিছিলের হত্যাকান্ডে সেনাবাহিনী সমর্থনপুষ্ট যৌথ বাহিনীর কথা লিখেছেু আপনারা কেন পারবেন না ?
লেখাটির গুরুত্ব অনেক কমে এসেছ - এখন ছাপা হলেও আর কিছু আসে যায় না। যদি এভাবে (হুবহু) ছাপা সম্ভব না হয় তাহলে আর ছাপানোর প্রয়োজন নেই - সব লেখাই ছাপা হতে হবে কে বলেছে ?


মুহম্মদ জাফর ইকবাল



ওকে-এনামুল-মুন্না
ওকে...মৃদুল+জসীমভাই
ওকে: মুন্না-কমলেশ

বৈশাখের হাহাকার
মুহম্মদ জাফর ইকবাল
একটা গল্প বলা যাক, বানানো গল্প নয়, সত্যি গল্প। যে মানুষটিকে নিয়ে গল্প, তিনি অত্যন্ত সুদর্শন। তাঁর বয়স চল্লিশের কোঠায়, পাঁচজন ছেলেমেয়ে আর প্রিয়তমা স্ত্রী নিয়ে তাঁর ভরভরন্ত সংসার। যে মাটিতে জন্ম হয়েছে সে মাটির জন্য তাঁর বুকভরা ভালোবাসা, শুধু মাটি নয়, সেই মাটির মানুষগুলোকেও তিনি বুক আগলে রক্ষা করেন। মানুষটি স্বাধীনচেতা, অসম্ভব তেজস্বী, চারপাশের মানুষগুলো বিপদে-আপদে সবার আগে তাঁর কাছে ছুটে আসেন।
এ মানুষটি একদিন একটা বিয়ের অনুষ্ঠান থেকে ফিরে আসছেন, সঙ্গে আরও তিনজন। ভর দুপুরবেলা তাঁর পথ আটকাল ছয়জন সাদা পোশাকের পুলিশ। কিছু বোঝার আগে তাঁদের সবাইকে পুলিশেরা অ্যারেস্ট করে ফেলল। অ্যারেস্ট করেই তারা থামল না, কোথায় জানি তারা ফোন করে দিল, দেখতে দেখতে সেখানে দুই লরিবোঝাই উর্দি পরা সশস্ত্র মানুষ এসে হাজির। একজন নয়, দুইজন নয়, সেখানে ৪০ জন সশস্ত্র মানুষ - তারা সেই নির্ভীক মানুষ আর তিনজন সঙ্গীকে নিয়ে গেল তাদের ক্যাম্পে।
সুদর্শন সেই তেজস্বী মানুষটিকে জানালার গ্রিলের সঙ্গে বাঁধা হলো। তখন ঘরের ভেতর এলেন একজন অফিসার। গ্রিলে বাঁধা মানুষটির দিকে তাকিয়ে তখন তিনি তাঁর লোকজনকে আদেশ দিলেন-তাঁকে একটা উচিত শিক্ষা দিয়ে শায়েস্তা করতে।
অফিসারের কর্মকর্তার আদেশ শুনে একজন নয়, দুইজন নয়, সেই বাহিনীর নয়জন সদস্য গ্রিলে বাঁধা মানুষটির ওপর ঝাঁপিয়ে পড়ল এক অমানুষিক হিংস্রতা নিয়ে। একসঙ্গে সবাই তাঁকে মারতে শুরু করল। সে কী মার-একজন মানুষ হয়ে অন্য একজন মানুষকে কেমন করে এভাবে মারতে পারে? সুদর্শন তেজস্বী সেই সম্মানী মানুষটি প্রচন্ড যন্ত্রণায় ছটফট করতে লাগলেন, কিন্তু কারও এতটুকু মায়া হলো না। মানুষটিকে তারা মারতে থাকল এবং মারতে থাকল এবং একসময় রক্তবমি করতে করতে মানুষটি অচেতন হয়ে গেলেন। যখন আবার তাঁর জ্ঞান ফিরে এল, তখন তারা আবার তাঁকে মারতে থাকে-একবার নয়, বারবার, অসংখ্যবার। অর্ধমৃত মানুষটিকে তখন জানালার গ্রিল থেকে খুলে উল্টো করে বাঁধা হলো, ফুটন্ত পানি ঢেলে দেওয়া হলো তাঁর নাক দিয়ে, নখগুলো টেনে টেনে আলাদা করা হলো তাঁর আঙুল থেকে, হাতগুলো গুঁড়িয়ে দেওয়া হলো আঘাত করে, পেরেক ঢুকিয়ে দেওয়া হলো হাতে-পায়ে। প্রচন্ড অত্যাচারে হাতের একটা আঙুল ছিন্ন হয়ে গেল। চোখগুলো খুবলে তুলে নেওয়া হলো, শরীরের অঙ্গ-প্রত্যঙ্গ ছিন্নভিন্ন করা হলো পৈশাচিক উন্মত্ততায় (আমি জানি, আমার লেখা পেলেই অনেক ছোট ছেলেমেয়ে সেটা পড়তে শুরু করে, আমি এই নির্যাতনের আরও অনেক কিছু জানি তবু আমি সেই অংশটুকু বর্ণনা করতে চাই না)। 

কোথায় হবে? নয়াদিল্লিতে সম্প্রতি অনুষ্ঠিত চতুর্দশ সার্ক শীর্ষ সম্মেলনে প্রতিনিধিত্বকারী সরকার প্রধানদের কাছে এশিয়ান সেন্টার ফর হিউম্যান রাইটস-এর পাঠানো ই-মেইল বার্তায় এই নির্মম নির্যাতনের বিস্তৃত বিবরণ রয়েছে।   
সৃষ্টিকর্তা নিশ্চয়ই মানুষের ওপর মানুষের এই অত্যাচারটুকু সহ্য করতে পারলেন না। তিনি পরম ভালোবাসায় এই তেজস্বী মানুষটিকে পৃথিবীর সব নৃশংসতা থেকে মুক্ত করে তাঁর নিজের কাছে নিয়ে গেলেন। তাঁর প্রাণহীন দেহটি ঢলে পড়ল সেই সেই সব অফিসার এবং নিষ্ঠুর ভয়ংকর কিছু মানুষের পায়ের কাছে। সেই মৃতদেহটি নিয়ে তাঁরা আনন্দের অট্টহাসি হেসেছিলেন কী না, সে কথাটি কেউ জানে না।
নিষ্ঠুরতাটুকু সম্পূর্ণ করার জন্য তাঁর মৃতদেহটি নিয়ে পৌঁছে দেওয়া হলো তাঁর প্রিয়জনের কাছে। তাঁর স্ত্রী আর সন্তানদের সঙ্গে সঙ্গে এলাকার মানুষের আর্তনাদ আর হাহাকারে নিশ্চয়ই সেই এলাকার আকাশ-বাতাস ভারী হয়েছিল। সৃষ্টিকর্তা তখন কী ঠিক করেছিলেন, কে জানে?
আমি জানি, যারা লেখাটুকু এ পর্যন্ত পড়ে এসেছে, তারা সবাই ভাবছে, আমরা তো শুধু মার্চ মাসে পাকিস্তান সেনাবাহিনীর সেই ভয়ঙ্কর অমানুষিক অত্যাচারের কথা বলি, এখনতো এপ্রিল মাস শেষ হয়ে মে মাস চলে এসেছে এখন কেন আমি সেই কথাগুলোর কথা মনে করিয়ে দিচ্ছি, যে কথাগুলো আমরা ভুলে থাকতে চাই? তার কারণ ঘটনাটি আসলে মার্চ মাসের, তবে সেটি ১৯৭১ এর মার্চ নয় ২০০৭ সালের মার্চ মাস। যে সমস্থ মানুষগুলো এই নৃশংস হত্যাকান্ডটি ঘটিয়েছে তারা পাকিস্তান সেনাবাহিনীর সদস্য নয় তারা আমাদের সেনা বাহিনীর সাহায্যপুষ্ট যৌথবাহিনীর সদস্য, যে তেজস্বী মানুষটিকে যৌথ বাহিনী হত্যা করেছে, তিনি মধুপুরের একজন আদিবাসী নেতা, তাঁর নাম চলেশ রিছিল। আমি জানি, আমরা কেউ এটা বিশ্বাস করতে চাই না, কিন্তু এটি সত্য।
ঠিক কীভাবে ঘটনাটি ঘটেছে সেটি সঠিকভাবে না জানলেও চলেশ রিছিলের সঙ্গে যাঁরা ছিলেন তাঁদের মুখ থেকে শোনা ঘটনায় সেটা জানা যায়। চলেশ রিছিলের ক্ষতবিক্ষত মৃতদেহটি দেখেও তাঁর ওপর অত্যাচারের প্রক্রিয়াটি অনুমান করা যায়। চতুর্দশ সার্ক সম্মেলনে প্রত্যেক দেশের রাষ্ট্রপ্রধানের কাছে এশিয়ান সেন্টার ফর হিউম্যান রাইটস এই নৃশংস হত্যাকান্ডের বিবরণ পাঠিয়েছেন, সেই বর্ণনাটুকু যারা পড়েছে শুধু তারাই বলতে পারবে মানুষের নৃশংসতা কোন পর্যায়ে যেতে পারে।

২.
প্রশ্ন হলো কেন সেনাবাহিনীর সাহায্যপুষ্ট যৌথবাহিনীর একজন বাঙালি অফিসার তাঁর সঙ্গের কিছু মানুষকে নিয়ে এই অমানুষিক নিষ্ঠুরতায় চলেশ রিছিলকে হত্যা করেছেন? সেই কাহিনীটাও কি অবিশ্বাস্য নয়?
এটি শুরু হয়েছে ২০০৩ সালে, যখন জোট সরকার ঘোষণা করেছিল, মধুপুরে তারা একটা ইকোপার্ক করবে। চলেশ রিছিল থাকেন মধুপুরে, সেখানে থাকেন তাঁর মতো আরও অনেক গারো আদিবাসী। তাঁদের কারও সঙ্গে একটি কথা না বলে মধুপুরের তিন হাজার একর অরণ্য ঘিরে একটা দেয়াল তুলে দেওয়ার পরিকল্পনা করা হলো। এই ইকোপার্কের কারণে প্রায় ২৫ হাজার আদিবাসী উৎখাত হয়ে যাওয়ার একটা আশঙ্কা দেখা গেল। হাজার বছর ধরে যে বাপ-দাদার ভিটেতে আদিবাসীরা আছেন, তাঁরা সবাই মিলে ২০০৪ সালের ৩ জানুয়ারি একটা বিশাল প্রতিবাদ মিছিল গড়ে তুললেন। শান্তিপূর্ণ সেই মিছিলে পুলিশ গুলি করল নির্বিচারে, অসংখ্য মানুষ আহত হলো, মারা গেল পিরেন স্লান।
প্রবল প্রতিবাদের মুখে ফরেস্ট ডিপার্টমেন্ট তখন ইকোপার্ক স্থাপনার কাজ বন্ধ করে দিতে বাধ্য হলো, কিন্তু তারা থেমে গেল না, স্থানীয় আদিবাসীর বিরুদ্ধে তখন তারা মামলা করতে শুরু করল, মিথ্যা মামলা-একটি নয়, দুটি নয়, শত শত। প্রায় সব মামলাতেই আসামি হিসেবে নাম রয়েছে চলেশ রিছিলের। তাঁর অপরাধ, তিনি ইকোপার্কের বিরুদ্ধে আন্দোলন গড়ে তুলেছেন। শুনে অবিশ্বাস্য মনে হতে পারে সরল, নিরীহ, শান্তিপ্রিয় আদিবাসীদের শায়েস্তা করার জন্য শুধু মধুপুর এলাকাতেই মামলা করা হয়েছে পাঁচ হাজার।
এ দেশে যাঁরা ইকোপার্কের কথা বলেন, তাঁরা কিন্তু ইকোলজি শব্দটার সঙ্গে পরিচিত নন। ইকোপার্কের নাম দিয়ে তাঁরা আসলে প্রকৃতি, তার নৈসর্গিক সৌন্দর্যকে ছিন্নভিন্ন করে সেখানে কিছু পিকনিক স্পট তৈরি করতে চান। সেখানে শহর থেকে মাইক বাজাতে বাজাতে মানুষজন এসে হিন্দি গান শুনতে শুনতে বিরিয়ানির প্যাকেট খাবে, তারপর পুরো এলাকাটাকে জঞ্জালে পরিপূর্ণ করে চলে যাবে। তা না হলে মধুপুরের মতো এলাকায় ইকোপার্কের নাম দিয়ে কেউ ১০টা পিকনিক স্পট তৈরি করতে চায়? ছয়টা ব্যারাক তৈরি করতে চায়?
চলেশ রিছিলের নেতৃত্বে স্থানীয় আদিবাসীদের প্রবল প্রতিবাদের মুখে ফরেস্ট ডিপার্টমেন্ট ইকোপার্কের কাজ স্থগিত করলেও হাল ছেড়ে দিল না, তারা সুযোগের অপেক্ষা করতে থাকল। সুযোগ এল ১১ জানুয়ারি, যখন দেশে জরুরি অবস্থা ঘোষণা করা হলো। ফরেস্ট ডিপার্টমেন্ট তখন জরুরি অবস্থার ঢাল হাতে নিয়ে আবার সেই রুচিহীন কুৎসিত ইকোপার্ক তৈরি করার কাজে লেগে গেল। আদিবাসীরা আবার প্রতিবাদ করতে নেমে এলেন; আবার নেতৃত্ব দিতে এগিয়ে এলেন চলেশ রিছিল। ইকোপার্কের কাজ বন্ধ হলো সত্যি, কিন্তু চলেশ রিছিল জানতেও পারলেন না তিনি তাঁর মৃত্যু পরোয়ানায় স্বাক্ষর করে দিয়ে এলেন।
ফেব্রুয়ারির ১০ তারিখে যৌথ বাহিনীর একজন ওয়ারেন্ট অফিসার আরও কিছু লোকজন নিয়ে চলেশ রিছিলের গ্রামে হানা দিল। তাঁকে না পেয়ে যৌথ বাহিনী অন্যদের সঙ্গে তাঁর স্কুলপড়ুয়া ছেলেদের ধরে নিয়ে গেল ক্যাম্পে। তারপর সেই কিশোর-তরুণদের ওপর সে কী অত্যাচার! মানুষ হয়ে কেমন করে অন্য মানুষের ওপর এমনভাবে অত্যাচার করে?
যৌথ বাহিনী হাল ছেড়ে দিল না, তারা চোখ-কান খোলা রাখল। শেষ পর্যন্ত তারা চলেশ রিছিলের খোঁজ পেল; ১৮ মার্চ ২০০৭, একটা বিয়ের অনুষ্ঠান থেকে ফিরে আসছিলেন। তাঁকে ধরে ফেলল পথের মধ্যে। এর পরের ইতিহাস সবার জানা। নিজের মাটি, নিজের মানুষকে ভালোবাসার জন্য তাঁকে প্রাণ দিতে হলো এ দেশেরই যৌথবাহিনীর কিছু সদস্যের হাতে। হ্যাঁ, সেনাবাহিনীর সাহায্যপুষ্ট এ দেশের যৌথবাহিনীর কিছু সদস্যের হাতে।

৩.
চলেশ রিছিলের স্ত্রী সন্ধ্যা রানী সিমসাংয়ের বয়স মাত্র ২৮। তিনি এই নৃশংস হত্যাকান্ডের বিচার চেয়ে পুলিশের কাছে কেস করতে গিয়েছিলেন। এপ্রিলের ২ তারিখ পর্যন্ত পুলিশ সেই কেস নেয়নি-আমার ধারণা, পুলিশ কেস নেবে না। বাংলা ভাইয়েরা যখন মানুষকে খুন করে লাশ উল্টো করে গাছের সঙ্গে বেঁধে ঝুলিয়ে রাখত, তখনো পুলিশ কেস নিত না। পুলিশের অনেক রকম বদনাম আছে-কিন্তু তারা নির্বোধ এই বদনাম নেই, তারা খুব ভালো করে জানে কখন কেস নিতে হয় আর কখন নিতে হয় না। কাগজে-কলমে এখন ক্ষমতা কার হাতে আর আসলে ক্ষমতা কার হাতে পুলিশ সম্ভবত সেটা আমাদের চেয়ে ভালো করে জানে, তাই একেবারে দিনদুপুরে একজন মানুষকে খুন করে ফেললেও পুলিশ এখন কোনো কেস নেবে না।
অন্যদের কথা জানি না, কিন্তু আমি নিজে একটা খুব বড় ধাক্কা খেয়েছি। প্রায় প্রতিদিনই এই সরকারের কেউ না কেউ অন্যায়, অবিচার আর দুর্নীতির বিরুদ্ধে কথা বলছেন। এ হত্যাকান্ডটি কি অন্যায় নয়? অবিচার নয়? তাহলে চলেশ রিছিলের স্ত্রী কেন এর বিচার চাইতে পারবেন না? চাঁদাবাজি করার জন্য যদি তারেক রহমানকে জেলে ঢোকানো সম্ভব হয়, তাহলে মানুষ হত্যা করার জন্য কেন যৌথ বাহিনীর কিছু অফিসার জেলে ঢোকানো যাবে না? চাঁদাবাজি থেকে কি মানুষকে হত্যা করা আরও অনেক বড় অপরাধ নয়?
জোট সরকারের আমলে একটা সময় ছিল যখন দেশে কেউ কোথাও বিচার চাইতে পারত না। যারা অন্যায়-অবিচার করত, তারাই আবার দেশ চালাত। বিচারটা কার কাছে চাইবে? আমরা তখন খবরের কাগজের মুখের দিকে তাকিয়ে থাকতাম, সেটাই ছিল আমাদের জজ কোর্ট, আমাদের হাইকোর্ট, সুপ্রিম কোর্ট। জয়নাল হাজারী যখন সাংবাদিক টিপু সুলতানের হাত-পা ভেঙে গুঁড়ো করে দিয়েছিলেন, তখন তাঁর বিচার করেছিল সংবাদপত্র! আহত সেই সাংবাদিকের ওপর নৃশংস অত্যাচারের কথা খবরের কাগজে বড় বড় করে দিনের পর দিন ছাপা হয়েছিল, সারা দেশের মানুষ তখন তাঁর পাশে এসে দাঁড়িয়েছিল। সেই অবিচার, সেই নৃশংসতা নিয়ে দেশের মানুষ খবরের কাগজে ক্ষোভ প্রকাশ করেছে, উদ্বেগ প্রকাশ করেছে।
বাংলা ভাইয়ের দলবল যখন একেবারে মধ্যযুগীয় বর্বরতায় মানুষের ওপর নৃশংস অত্যাচার শুরু করেছিল, তখন জোট সরকারের যুদ্ধাপরাধী মন্ত্রী মতিউর রহমান নিজামী থেকে শুরু করে প্রধানমন্ত্রী খালেদা জিয়া সে কথা বিশ্বাস করেননি। বলেছেন-এগুলো মিথ্যে কথা, সাংবাদিকদের বানানো গল্প। সাংবাদিকেরা এক মুহূর্তের জন্য থামেননি, দিনের পর দিন সংবাদপত্রে লিখে গেছেন। তা না হলে এ দেশে এই জঙ্গিদের বিরুদ্ধে এ রকম ঘৃণা কেমন করে জন্ম হলো? জঙ্গি নেতাদের ফাঁসি হওয়ার পর সাধারণ মানুষ কত বড় স্বস্তির নিঃশ্বাস ফেলেছে সবাই কি লক্ষ করেছে?
অথচ চলেশ রিছিলের নৃশংস হত্যাকান্ডের পর কোথাও কোনো লেখালেখি নেই। কবি নির্মলেন্দু গুণের একটা দুঃখী কবিতা দেখেছি। ডেইলি স্টার-এ বিদেশের কিছু তরুণ-তরুণী লিখেছেন, কিন্তু বাংলাদেশের মূল ধারার সাংবাদিক-বুদ্ধিজীবীরা কেউ কিছু লিখছেন না কেন? এত বড় একটা অবিচার দেশের মানুষ মুখ বুজে সহ্য করবে?

৪.
এই সরকার জানে কি না জানি না, শুরুতে তারা কিন্তু ছিল খুব জনপ্রিয় সরকার। তারা জনপ্রিয় ছিল, তার কারণ সাধারণ মানুষ যা চায় তারা ঠিক সেই কাজগুলো করছিল, দুর্নীতিবাজদের ধরছে, শাস্তি দেওয়ার প্রক্রিয়া শুরু করছে। আমি ঠিক জানি না, সরকারটি যেহেতু নির্বাচন করে ক্ষমতায় আসেনি, তাই দেশের মানুষ তাদের সম্পর্কে কী ভাবছে, তারা সেটা নিয়ে মাথা ঘামায় কি না। যদি মাথা ঘামায়, তাহলে কিন্তু খুব ঠান্ডা মাথায় তাদের একটা জিনিস ভাবতে হবে-সেনাবাহিনীর সাহায্যপুষ্ট যৌথবাহিনীর কিছু অফিসারের কারণে ....? দিয়ে তারা তাদের সব অর্জনকে ধূলিসাৎ করে দেবে কি না। দেশের খবরের কাগজ চলেশ রিছিলকে নিয়ে রহস্যময়ভাবে শীতল থাকতে পারে, দেশের বাইরের মানুষজন কিন্তু নীরব নয়। চলেশ রিছিলের সেই রক্তাক্ত দেহের ছবি কিন্তু সারা পৃথিবীতে ছড়িয়ে পড়েছে। এই সরকার নিজের অজান্তেই কিন্তু দেশের বাইরে একটি সৈরাচারী নির্যাতনকারী সরকার রূপে চিত্রিত হচ্ছে। তত্ত্বাবধায়ক সরকারপ্রধান ড. ফখরুদ্দীন আহমদ ও সেনাপ্রধান জেনারেল মইন উ. চৌধুরী দেশ নিয়ে, দেশের মানুষ নিয়ে অনেক সুন্দর সুন্দর কথা বলেছেন। তাঁদের সঙ্গে আমার ব্যক্তিগত পরিচয় নেই, থাকলে তাঁদেরকে আমি অনুরোধ করতাম, চলেশ রিছিলের স্ত্রীর কাছে গিয়ে তাঁকে জিজ্ঞেস করতে-‘এই দেশ নিয়ে আমাদের অনেক স্বপ্ন-আপনি কি সেই স্বপ্নের কথা বিশ্বাস করেন?’
আমি জানি, চলেশ রিছিলের স্ত্রী সেই প্রশ্নের কোনো উত্তর না দিয়ে ঘৃণায় তাঁর মুখ ফিরিয়ে নেবেন। আর কেউ জানুক আর না-ই জানুক, চলেশ রিছিলের স্ত্রী সন্ধ্যা রানী সিমসাং জানেন, ২০০৭ সালের বাংলাদেশে তাঁর কোনো স্বপ্ন নেই। যে মধ্যযুগীয় বর্বরতায় তাঁর সন্তানের জনককে নিষ্ঠুরভাবে হত্যা করা হয়, সেই বর্বর হত্যাকান্ডের বিচার চাওয়ার জন্যেও এই বাংলাদেশে তাঁর কোনো জায়গা নেই।
৫.
আমি জানি না, আমার এ লেখাটি প্রথম আলোয় ছাপা হবে কি না। যদিও মুখে বলা হচ্ছে এখন জরুরি অবস্থা, কী ছাপা হতে পারে, কী ছাপা হতে পারে না-কে জানে, সেটা নিয়ে হয়তো বিধিনিষেধ আছে। যে মানুষগুলো এ হত্যাকান্ডটি ঘটিয়েছে তাদের নাম সবাই জানে, কিন্তু তা উচ্চারণ করতে সাহস পায় না। আমিও জানি আমি লিখেছিলাম কিন্তু সেটা কেটে সরানো হয়েছে। ১লা বৈশাখ আমি এই লেখাটি লিখেছিলাম, প্রথম আলো ছাপতে সাহস পায় নি। অনেক বাহিনীর নাম সরানো হয়েছে এখনো সাহস পাচ্ছে না। আমি এখনো জানি না - আদৌ লেখাটি ছাপা হবে কী না।
যদি এ লেখাটি ছাপা না হয়, তাহলে আমার হাতে লেখা এই কাগজগুলো নিয়ে আমাকে সেই মধুপুরের এক গ্রামে গিয়ে চলেশ রিছিলের স্ত্রী সন্ধ্যা রানী সিমসাংকে খুঁজে বের করতে হবে। পাঁচ সন্তানের সেই জননীর সামনে আমি মাথা তুলে দাঁড়াতে পারব না, মাথা নিচু করে বলতে হবে, ‘আপনি আমাকে ক্ষমা করুন। বিশ্বাস করুন, আমি চেষ্টা করেছিলাম।’ আমি জানি না, তিনি আমার কথা বিশ্বাস করবেন কি না।
চলেশ রিছিলের স্ত্রী সন্ধ্যা রানী সিমসাংয়ের পাঁচ সন্তানের সবচেয়ে বড়জনের বয়স ১৫, সবচেয়ে ছোটজনের বয়স মাত্র পাঁচ। ফিরে আসার সময় সবচেয়ে ছোট শিশুটির মাথায় হাত রেখে আমার খুব ফিসফিস করে বলার ইচ্ছে করবে, ‘তুমি মন খারাপ কোরো না। দেখো, তুমি যখন বড় হবে তখন এই বাংলাদেশটি হবে তোমার বাবা যে রকম বাংলাদেশের স্বপ্ন দেখছিলেন ঠিক সেই রকম।’
ছোট শিশুটি আমার কথাটিতে কোনো গুরুত্ব দেবে কি না আমি জানি না, কিন্তু আমার এ কথাটি খুব বিশ্বাস করার ইচ্ছা করে।
বৈশাখ মাস দিয়ে একটা নতুন বছর শুরু হয়েছে। এই নতুন বছরকে ঘিরে বাঙালি, পাহাড়ি, আদিবাসী সবার মনে কত স্বপ্ন-কত আনন্দ! সবাই কি জানে, এই স্বপ্নের ঠিক মাঝখানে কারও কারও বুকের মধ্যে কী গভীর শূন্যতা, কী গভীর হাহাকার?
আমরা যদি এই হাহাকার শুনে ছুটে না যাই, কে যাবে?
খবরের কাগজে দেখেছি এই হত্যাকান্ডের জন্যে বিচার বিভাগীয় তদন্তের জন্যে এক সদস্যের একটি কমিটি করা হয়েছে। সুষ্ঠু তদন্ত করে অপরাধীর শাস্তি দিয়ে আমরা কী আমাদের এই গ্লানি থেকে মুক্তি দিতে পারব ? বাংলাদেশের মাটিতে কখনো এই নিষ্ঠুরতার পুনরাবৃত্তি হবে না সেটি নিশ্চিত করতে পারব?
১২.০৪.২০০৭


article6-3232

শিক্ষার মানোন্নয়ন : পরিপ্রেক্ষিত বাংলাদেশ
প্রফেসর ড. মুহম্মদ জাফর ইকবাল
বিভাগীয় প্রধান, কম্পিউটার সায়েন্স এন্ড ইঞ্জিনিয়ারিং বিভাগ
শাহ্জালাল বিজ্ঞান ও প্রযুক্তি বিশ্ববিদ্যালয়, সিলেট

আজ থেকে আট বছর আগে যখন ২০০০ সহস্রাব্দ শুরু হয় তখন পৃথিবীর জ্ঞানীগুনী মানুষেরা অনেক চিন্তা ভাবনা করে একটা ঘোষণা দিয়েছিলেন, ঘোষণাটি ছিল এরকম: ‘‘এই নূতন সহস্রাব্দের সম্পদ হচ্ছে জ্ঞান’’। ঘোষণাটি আমাদের সবার মনে নূতন এক আশার জন্ম দিয়েছে তার কারণ- হঠাৎ করে আমরা বুঝতে পেরেছি সম্পদশালী দেশ হবার জন্যে কিংবা অর্থনৈতিকভাবে মুক্ত হওয়ার জন্যে আমাদের তেলের খনি, গ্যাসের খনির দরকার নেই, সোনার খনি হীরার খনিরও দরকার নেই, জাহাজের ফ্যাক্টরী, অস্ত্রের ফ্যাক্টরী বা ইলেক্ট্রনিক শিল্পেরও দরকার নেই। আমাদের দরকার মানুষ - সেই মানুষকে যদি আমরা শিখিয়ে পড়িয়ে দিতে পারি তাহলে তারা আর সাধারণ মানুষ থাকবে না - তারা হয়ে যাবে সম্পদ। এই ঘোষণাটি আমাদের জন্যে- আমরা যারা শিক্ষক তাদের জন্যে অনেক গৌরবের! আমরা ছেলেমেয়েদের পড়াই তাদের শিক্ষিত করে তুলি, তাদের বুকের ভেতর জ্ঞানের বীজ বপন করি! এই দেশকে সম্পদশালী করে তোলার জন্যে এই দেশে এখন সবচেয়ে গুরুত্বপূর্ণ মানুষ হচ্ছি আমরা, শিক্ষকেরা!

আমাদের খুব দুর্ভাগ্য আমাদের দেশের নীতি নির্ধাকেরা শিক্ষার এই গুরুত্বটা কখনো ঠিক করে ধরতে পারেন নি। শিক্ষা খাতে টাকার বরাদ্দ খুব কম, এই দেশে সবচেয়ে কম বেতন পান শিক্ষকেরা। আমার ছাত্রেরা পাশ করে বের হয়ে যখন প্রথম চাকুরীতে যোগ দেয় আমি সবসময় তাদের জিজ্ঞেস করি ‘‘তোমাদের বেতন আমার বেতন থেকে বেশী তো?’’ তারা খানিকটা অপ্রস্ত্তত হয়ে ঘাড় নেড়ে সায় দিয়ে বলে, ‘‘জী স্যার। বেশী’’! বিশ্ববিদ্যালয় পর্যায়ের শিক্ষকদের তবু কোনো একটা গতি হয়ে যায় কিন্তু স্কুল কলেজের শিক্ষকদের অবস্থা ভয়াবহ। ছাত্র-ছাত্রীদের প্রাইভেট কোচিং পড়াতে বাধ্য করানো, প্র্যাকটিক্যাল বা এস.বি এ. এর মার্কস্ নিয়ে ব্যবসা এই ধরণের অসম্মানজনক কাজগুলো শিক্ষকদের মাঝে ঢুকে যাবার একটা বড় কারণ হচ্ছে শিক্ষকদের কম বেতন। শিক্ষা ব্যবস্থার সংস্কার করার জন্যে বড় প্রকল্পের কথা মাঝে মাঝেই শোনা যায়, হাজার কোটি টাকা খরচ করে সেই প্রকল্পের ফলাফল শূন্য হলেও মেনে নেয়া যেতো - ফলাফল হয় নিগেটিভ। স্মৃতি থেকে চট করে সবচেয়ে প্রথম যে উদাহরণটি দেয়া যায় সেটা হচ্ছে - একমুখী শিক্ষা। মাদ্রাসা, বাংলা মাধ্যম এবং ইংরেজী মাধ্যমকে নিয়ে যে শিক্ষা চালু  করার কথা সেটা হচ্ছে একমুখী শিক্ষা। এই জনপ্রিয় নামটি নিয়ে গত জোট সরকারের আমলে সম্পূর্ণ ভিন্ন একটি প্রক্রিয়ায় চালু করার চেষ্টা করেছিল - এই দেশের শিক্ষা ব্যবস্থায় বিশেষ করে বিজ্ঞান শিক্ষায় তার প্রতিক্রিয়া হত ভয়াবহ। এই প্রতারণা মূলক ষড়যন্ত্রটি অনেক কষ্ট করে বন্ধ করা হয়েছিল - রাতের অন্ধকারে করে ফেলা হয়েছিল বলে যেগুলো বন্ধ করা যায় নি সেগুলো হচ্ছে - পাঠ্যপুস্তকের বেসরকারীকরণ আর এস. বি. এ. বা স্কুল ভিত্তিক মূল্যায়ন। কাঠামোবদ্ধ প্রশ্ন নাম দিয়ে পরীক্ষা পদ্ধতির একটা সংস্কারের চেষ্টা করা হয়েছিল। ঘটনাক্রমে পদ্ধতিটি আধুনিক এবং ভাল - কিন্তু যে প্রক্রিয়ায় সেটি চালু করার চেষ্টা করা হয়েছিল আরেকটু হলে সেটাও মুখ থুবড়ে পড়ে যেতো - অনেক কষ্টে সেটাকে পর্যায়ক্রমে চালু করার একটা ব্যবস্থা করা হয়েছে। বিশ্ববিদ্যালয় পর্যায়ে আমরা লেখাপড়া শেখানোর ব্যাপারে খানিকটা স্বাধীনতা ভোগ করব আশা করে থাকি, কিন্তু সেখানেও বিপর্যয় নেমে আসছে। সম্ভবত ওয়ার্ল্ড ব্যাংকের সুপারিশে পাবলিক বিশ্ববিদ্যালয়ের গলা টিপে ধরা হচ্ছে। আমাদের বিশ্ববিদ্যালয়ে শিক্ষকের অভাবে আমরা ঠিকমত পড়াতে পারি না কিন্তু সরকার থেকে বলে দেয়া হয়েছে ২০০৮ সালের ডিসেম্বরের আগে আমরা শিক্ষক নিতে পারব না এর চাইতে ভয়াবহ ব্যাপার আর কী হতে পারে?

তারপরেও আমরা বুক বেধে ভবিষ্যতের দিকে তাকিয়ে অপেক্ষা করতে থাকি। আমরা স্বপ্ন দেখি এই দেশের শিক্ষা ব্যবস্থার পরিবর্তন হবে - আমরা আমাদের ছেলেমেয়েদের সুশিক্ষিত করে গড়ে তুলব এই দেশ পৃথিবীর বুকে মাথা তুলে দাড়াবে। যদি শিক্ষা ব্যবস্থার পরিবর্তন করতে চাই সেটা শুরু করতে হবে একেবারে প্রাথমিক পর্যায় থেকে। সেই পরিবর্তনগুলো চট করে খুব সহজেই করে ফেলা যাবে সেটা কেউ আশা করে না, কিন্তু সেটা নিয়ে চিন্তা ভাবনা করলে একসময় কার্যকরী হবে সেটুকু আশা করা এমন কিছু অযৌক্তিক ব্যাপার নয়।

প্রাথমিক শিক্ষা ব্যবস্থা:-
এই দেশের সবচেয়ে গুরুত্বপূর্ণ শিক্ষার স্তরটি হচ্ছে প্রাথমিক শিক্ষা কিন্তু আমাদের দুর্ভাগ্য যে এই স্তরটিকেই মনে হয় আমরা সবচেয়ে বেশী অবহেলা করি। কিছুদিন আগে জরীপ করে আবিষ্কার হয়েছে আমাদের প্রাথমিক স্কুলের ছেলেমেয়েদের মাত্র এক থেকে দেড় শতাংশ ছাত্র-ছাত্রী প্রাথমিক স্কুলে যেটুকু শেখার কথা সেটুকু শিখছে! বাকী আটানববই থেকে নিরানববই ভাগছাত্র-ছাত্রীদের প্রাথমিক শিক্ষাটুকু অসম্পূর্ণ! এই অসম্পূর্ণ শিক্ষা নিয়ে ছেলেমেয়েরা যখন মাধ্যমিক স্কুলে লেখাপড়া করতে যায় তাদের সেই শিক্ষাটুকুও অসম্পূর্ণ হতে বাধ্য। তাই আমাদের শিক্ষা ব্যবস্থায় আবিষ্কার করি যাতাকলে আটকে পড়া শিক্ষার্থী। সত্যিকারের প্রাথমিক শিক্ষা পাওয়া ছাত্র-ছাত্রীদের সংখ্যা যদি দেড় শতাংশ থেকে বাড়িয়ে তিন শতাংশও করা যেতো তাহলেই দেশের শিক্ষা ব্যবস্থার শতকরা একশ ভাগ উন্নতি করে ফেলা যেতো। সে কথাটি কী কেউ কখনো ভেবে দেখেছে। প্রাথমিক শিক্ষা ব্যবস্থার মানোন্নয়নের জন্যে কী কী করা যায় তার সুদীর্ঘ তালিকা করা সম্ভব, কিন্তু বাস্তব বিষয়গুলো মনে রেখে যদি তালিকা করা যায় সেটি আমাদের কাছে খানিকটা অবাক করা মনে হতে পারে। আমার ব্যক্তিগত তালিকাটা হবে এরকম:-
প্রাথমিক বিদ্যালয়ের শিক্ষকদের ছাত্র-ছাত্রীদের শিক্ষার বাইরের সকল দায়িত্ব থেকে মুক্ত করে তাদের স্কুলে ঠিকভাবে পড়ানোর সুযোগ করে দিতে হবে। শুনে অবিশ্বাস্য মনে হতে পারে কিন্তু এ কথাটি সত্যি যে প্রাথমিক বিদ্যালয়ের শিক্ষকদের টিকা দান কর্মসূচি থেকে শুরু করে স্যানিটারী টয়লেট গোনার মতো সকল কাজে ব্যতিব্যস্ত রাখা হয় - তারা পড়াবেন কখন ?
আমরা যদি প্রত্যন্ত গ্রামে প্রাথমিক স্কুলেগুলো দেখি তাহলে অবধারিত ভাবে আবিষ্কার করবো সেখানো ক্লাশঘরের অভাব এবং শিক্ষকের অভাব - শিক্ষকেরা দুই ব্যাচে ছাত্র-ছাত্রীদের পড়াচ্ছেন। চট করে এই সমস্যা মেটানো সম্ভব নয় কিন্তু দেশের সরকার শিক্ষা ব্যবস্থার উন্নতি করার জন্যে যদি একটি সিদ্ধান্তও নিতে চায় তাহলে সেটি হতে হবে প্রাইমারী স্কুলে শ্রেণী কক্ষ এবং শিক্ষক বাড়িয়ে এক সাথে সবাইকে পড়ানো ব্যবস্থা করা।
আমাদের দেশের প্রাথমিক শিক্ষার্থীর বেশীর ভাগই রয়েছে গ্রামে এবং তাদের একটা বড় অংশ স্কুলে আসে ক্ষুধার্থ হয়ে। বন্যা ত্রাণ দিতে গিয়ে আমি অনেকবার প্রত্যন্ত গ্রামের স্কুলে এই শিশুদের দেখেছি - হত দরিদ্র ক্ষুধার্ত শিশুগুলোকে ক্লাশ ঘরে দেখে বুকে এক ধরণের বেদনা হয়। যদি আমরা প্রাথমিক স্কুলে সত্যিকার অর্থে শিক্ষা দিতে চাই তাহলে স্কুলে খাবারের ব্যবস্থা করতে হবে। প্রাথমিক স্কুলে খাবারের ব্যবস্থা করা সম্ভব হলেই এই দেশের প্রাথমিক শিক্ষায় আমরা একটি গুণগত পবিরর্তন আবিষ্কার করব।
প্রাথামিক স্কুলে ছাত্র-ছাত্রীদের বিনামূল্যে পাঠ্যবই দেয়াই যথেষ্ট নয় - তাদের বেশীরভাগই শিক্ষার উপকরণ - খাতা কলম পেন্সিল, রাতে পড়ার জন্যে হ্যারিকেন জ্বালানোর কেরোসিন এই জাতীয় জিনিষগুলোও জোগার করতে পারে না। তাদের বেশীর ভাগেরই বাবা মা অশিক্ষিত তাই লেখাপড়ার পরিবেশটুকুও দিতে পারে না। কাজেই ছেলেমেয়েদের জন্যে এই বিষয়গুলোরও নিশ্চয়তা দিতে হবে।
যে বিষয়গুলোর কথা বলা হয়েছে এই দেশের সরকার চট করে সেগুলো দিতে পারবে বলে মনে হয় না, এবং সরকারের মুখের দিকে তাকিয়ে অনির্দিষ্টকাল বসে থাকলেও হবে না। এই কাজের জন্যে স্থানীয় মানুষজনকে (কমিউনিট) এগিয়ে আসতে হবে। আমরা এ ধরণের অনেক সফল শিক্ষা প্রতিষ্ঠান দেখেছি এবং সবগুলো শিক্ষা প্রতিষ্ঠানই গড়ে উঠেছে। কারণ স্থানীয় মানুষজন অভিভাবকেরা তাদের এলাকার স্কুলটিকে গড়ে তোলার দায়িত্ব নিযেছেন। একটি গ্রামের মানুষ যদি তাদের গ্রামের স্কুলটির দায়িত্ব নিয়ে নেয় তাহলে এই দেশের চার কোটি প্রাথমিক শিক্ষার্থী সত্যিকার অর্থেই সুন্দর একটা প্রাথমিক শিক্ষা পাওয়ার স্বপ্ন দেখতে পারবে।


মাধ্যমিক স্কুল:
আমাদের দেশে সম্ভবত: সবচেয়ে বেশীবার গিনিপিগ তৈরী করে পরীক্ষা নিরীক্ষা চালানো হয়েছে মাধ্যমিক স্কুলের ছাত্র-ছাত্রীদের। যখনই আমরা শুনতে পাই শিক্ষা ব্যবস্থায় সংস্কার করা হচ্ছে তখনই আমরা এক ধরণের আতংক অনুভব করি - মনে করি না জানি কী নূতন একটা পরীক্ষা চালানোর ব্যবস্থা করা হয়েছে। সর্বশেষ পরীক্ষাটি ছিল ‘‘কাঠামোবদ্ধ প্রশ্ন’’ - অত্যন্ত চমৎকার একটা পদ্ধতি ভয়ংকর একটা নাম নিয়ে ছাত্র-ছাত্রী এবং অভিভাবকদের সামনে হাজির হয়েছিল একটা মূর্তিমান আতংকের মতো। খুব ভাল একটা জিনিষও যদি জোর করে কারো গলায় ঠেসে দিয়ে খাওয়ানোর চেষ্টা করা হয়, তার যেরকম সেটা গলায় আটকে দম বন্ধ হয়ে মারা যাবার আশংকা থাকে - এখানেও সেটা হবার আশংকা হয়েছিল। কোনো রকম প্রস্ত্ততি না নিয়ে জোর করে এই পদ্ধতি চালু করার চেষ্টা করা হলে সেটা ব্যুমেরাং হয়ে ফেরত আসার আশংকা ছিল। আমাদের খুব সৌভাগ্য দেশের শিক্ষাবিদদের পরামর্শে এটার নাম পরিবর্তন করে ‘‘সৃজনশীল প্রশ্ন পদ্ধতি’’ করা হয়েছে এবং ধীরে ধীরে পর্যায়ক্রমে চালু করার ব্যবস্থা করা হয়েছে। আমাদের ধারণা এই পদ্ধতিটি একক ভাবে মাধ্যমিক শিক্ষা পদ্ধতির একটা বড় পরিবর্তন আনবে। এর সাথে সাথে আরো যে কয়টি বিষয়ের দিকে দৃষ্টি দেয়া প্রয়োজন সেগুলো এরকম:
মাধ্যমিক পর্যায়ে বিজ্ঞান বিষয়গুলোতে ব্যবহারিক পরীক্ষায় ২৫ ভাগ নম্বর থাকে এবং এই নম্বরগুলো ভয়ানকভাবে অপব্যবহার করা হয়। ছাত্র-ছাত্রীরা ব্যবহারিক ক্লাশগুলো করে না, করার সুযোগও পায় না - পরীক্ষার সময় শিক্ষকদের সাথে সুসম্পর্ক রেখে এই ২৫ নম্বরের পুরোটাই পেয়ে যায়। পরীক্ষার মূল্যায়ন বলতে যা বোঝায় সেটা মোটেও হয় না। মাধ্যমিক শিক্ষা ব্যবস্থাকে মান সম্মত করতে হলে ব্যবহারিক ক্লাশগুলো যেন সঠিকভাবে করা যায় তার ব্যবস্থা করতে হবে এবং ব্যবহারিক পরীক্ষা নেবারও একটা সত্যিকারের ব্যবস্থা করতে হবে।
মাধ্যমিক স্কুলের ছাত্র-ছাত্রীরা ভয়ানক ভাবে প্রাইভেট এবং কোচিং পড়ার মাঝে আটকা পড়ে আছে। ছাত্র-ছাত্রীদের এই ভয়ংকর ফাঁদ থেকে রক্ষা করা প্রয়োজন নানা কারণে। প্রথমত: লেখাপড়ার উদ্দেশ্য নয় প্রাইভেট কোচিং পড়ে বেশী নম্বর পাওয়া - লেখাপড়ার উদ্দেশ্য হচ্ছে শেখা। কেউ যদি প্রাইভেট বা কোচিং পড়ে সে তখন কোনোভাবেই একটা বিষয় সত্যিকার ভাবে শিখতে পারে না। প্রশ্নের উত্তরগুলো বটিকা বানিয়ে তাদের মুখস্থ করানো হয় সেটা আর যাই হোক লেখাপড়া নয়। দ্বিতীয়ত: প্রাইভেট বা কোচিং এ পড়া অনেক খরচের ব্যাপার, এই দেশের মধ্যবিত্তদের জন্যে সেটি খুব বড় একটা চাপ। তৃতীয়ত: যে ছেলে বা মেয়ে প্রাইভেট পড়ে - কখনোই তার আত্নবিশ্বাস গড়ে উঠে না। জীবনের সব ক্ষেত্রেই সে অন্যের উপর নির্ভর করতে অভ্যস্ত হয়ে যায়। চতুর্থত: একজন ছাত্র বা ছাত্রী যখন একজন প্রাইভেট শিক্ষক থেকে আরেকজন প্রাইভেট শিক্ষকের কাছে ছুটে যেতে থাকে তখন তার জীবনে অনেক আনন্দ বলে কিছু থাকে না, জীবনের সবচেয়ে স্বপ্নময় সময়টুকু হয়ে যায় অত্যন্ত নিরানন্দ সময়। 
আমাদের দেশে কিছু গাইড বই প্রকাশক প্রতি বছর গাইড বই প্রকাশ করে যাচ্ছেন। প্রাইভেট কোচিংয়ের সাথে গাইড বইয়ের এই চাপটুকু গোদের উপর বিষ ফোড়ার মতো। এই গাইড বই ব্যবসায়ীদের দুঃসাহস এতো বেশী যে তারা দেশের পুস্তক বিক্রেতাদের রীতিমতো জিম্মি করে রাখে এবং গাইড বই কিনতে রাজী না হলে পুস্তক বিক্রেতারা পাঠ্যবইগুলোও বিক্রি করতে রাজী হয় না। এই বছর ‘‘কাঠামোবদ্ধ প্রশ্ন’’ চালু করার সিদ্ধান্ত নেয়ার সাথে সাথে গাইড বই ব্যবসায়ীরা এই গাইড বই বের করে ফেলেছে! সেই গাইড বইগুলো ‘‘কাঠামোবদ্ধ প্রশ্ন’’ এর সৃজনশীল অংশটুকুকেও মুখস্ত করানোর জন্যে দাড়া করিয়ে এনেছে! আমাদের দেশের গাইড বইগুলো দেশের ছেলেমেয়েদের সৃজনশীলতা ধ্বংস করার জন্যে যত বড় ভূমিকা রেখেছে সেরকম আর কিছু নেই। আইন করে এই গাইড বই প্রণেতা, তাদের প্রকাশক এবং বিক্রেতাদের শাস্তি দেয়া হলেও সেটি যথেষ্ট হবে বলে মনে হয় না।
বর্তমান মাধ্যমিক পরীক্ষার একটি বড় সমস্যা হচ্ছে ছাত্র-ছাত্রীদের বিজ্ঞান পড়তে অনীহা। বিভিন্ন তথ্য উপাত্ত থেকে এটি প্রায় নিশ্চিত ভাবে বলা যায় যে আমাদের নূতন প্রজন্ম বিজ্ঞান শিক্ষা থেকে সরে আসছে। যে কারণেই হোক তাদের মাঝে ধারণা হয়েছে - বিজ্ঞান না পড়ে অন্য বিষয় পড়লেই পরবর্তীতে চাকুরী পাওয়ার সম্ভাবনা অনেক বেশী! পাশ করে ভাল একটা চাকুরী পাওয়া জীবনে একটা লক্ষ্য হতে পারে কিন্তু সেটা একমাত্র লক্ষ্য হওয়া উচিৎ নয়। মেধাবী ছাত্র-ছাত্রীদের স্বাভাবিক ভাবেই বিজ্ঞান, গণিত কিংবা গবেষণায় আগ্রহ থাকে, তারা তাদের সেই আগ্রহকে গলাটিপে হত্যা করে ভাল চাকুরীর জন্যে অন্য বিষয় পড়তে যাচ্ছে -এর চাইতে দুঃখের ব্যাপার আর কিছুই হতে পারে না। দেশটাকে ঠিকভাবে এগিয়ে নেয়ার জন্যে ছাত্র-ছাত্রীদের বিজ্ঞান শিক্ষায় আগ্রহী করার বিষয়টি খুব গুরুত্ব নিযে চিন্তা করার সময় চলে এসেছে।

উচ্চ মাধ্যমিক:
দেশের প্রথম শ্রেণীর দুই একটি কলেজের কথা ছেড়ে দিলে বাকী কলেজগুলোর অবস্থা খুবই শোচনীয়। লেখাপড়ার বিষয়টুকু কলেজ থেকে বলতে গেলে উঠেই গেছে - এখন সেটা বিভিন্ন শিক্ষকের বাসায় প্রাইভেট বা ব্যাচে পড়ানো কিংবা কোচিং সেন্টারে কোচিং পড়ানোর মাঝে সীমাবদ্ধ হয়ে গেছে। মাধ্যমিক স্কুলের মতোই প্র্যাকটিক্যালের বিষয়টি এখানেও রয়ে গেছে এবং অনেক সময় সেটা রয়েছে আরো গুরুতর ভাবে। মাধ্যমিক পর্যায়ের লেখাপড়ার বিষয়টুকু ঠিক করতে হলে যে বিষয়গুলোর উপর নজর দিতে হবে সেগুলো এরকম:
উচ্চ মাধ্যমিক পড়ার জন্যে যদিও কাগজে কলমে দুই বছর সময় দেয়া রয়েছে কিন্তু ছাত্র-ছাত্রীরা আসলে এই পর্যায়ে সময় পায় অনেক কম। দুর্ভাগ্যক্রমে উচ্চ মাধ্যমিকের সিলেবাস যেরকমই হোক তাদের পাঠ্যপুস্তকগুলো বিশাল - সেখানে একটা বিষয়ের গভীরে যাওয়ার চেষ্টা নেই, অসংখ্য তথ্য দিয়ে সেগুলো বোঝাই করে রাখা হয়েছে। মাধ্যমিক পর্যায়ে সৃজনশীল পদ্ধতি শুরু করার পর সেটি যদি উচ্চ মাধ্যমিক পর্যায়েও শুরু করা না হয় তাহলে পুরো পদ্ধতিটাই মুখ থুবড়ে পড়বে। বিষয়টি নিশ্চিত করার জন্যে সুপারিশ করা হয়েছে, সেই সুপারিশ গ্রহন করে আমাদের চিন্তামুক্ত করা হবে আশা করছি।
উচ্চ মাধ্যমিক পর্যায়ে পড়ানোর বিষয়গুলো খুটিনাটি চিন্তা করা হয়েছে বলে মনে হয় না। একটা উদাহরণ দেবার জন্যে বলা যায় - পদার্থ বিজ্ঞানের প্রাথমিক বিষয়গুলো পড়াতেও ক্যালকুলাসের দরকার হয়। ছাত্র-ছাত্রীরা ক্যালকুলাস না শিখেই পদার্থ বিজ্ঞানের সেই অংশগুলো পড়তে বাধ্য হয় - যার ফলে তারা আসলে না বুঝে মুখস্ত করে। ক্যালকুলাস পড়ে দ্বিতীয় বর্ষে এসে কিন্তু ততদিনে অনেক দেরী হয়ে গেছে। এই অত্যন্ত সাধারণ কিন্তু গুরুত্বপূর্ণ বিষয় দেশের শিক্ষা কর্মকর্তাদের দৃষ্টি এড়িয়ে গেছে সেটা বিশ্বাস করতে কষ্ট হয়। 
আমাদের কলেজগুলোতে বিজ্ঞান শিক্ষকের বড় অভাব। অতীতে স্বৈর শাসক এবং সামরিক শাসকের যৌথ অত্যাচারের সময় তাদের স্বেচ্ছাচারিতার কারণে দেশের লেখাপড়ার অনেক ক্ষতি হয়েছে। এমনভাবে নিয়ম কানুন করে রাখা হয়েছে যে মাধ্যমিক পর্যায়ের সাধারণ গণিত পড়ে - অন্য কোনো গণিত না পড়েই একজন বিজ্ঞানের ডিগ্রী নিয়ে বের হয়ে আসতে পারে। এই ডিগ্রী পাওয়া মানুষগুলোকে বিজ্ঞানের শিক্ষক হিসেবে স্কুল কলেজে নিয়োগ দেয়া হয় - তাদের পক্ষে সত্যিকার অর্থে ছাত্র-ছাত্রীদের গণিত বা বিজ্ঞান শেখানো সম্ভব নয় - যার কারণে আমাদের ছাত্র-ছাত্রীরা কখনোই সত্যিকারের লেখাপড়াটুকু পাওয়ার সুযোগ পাচ্ছে না।

বিশ্ববিদ্যালয়:
আমাদের দেশে পাবলিক বিশ্ববিদ্যালয়ের সংখ্যা দুই ডজন থেকে একটু বেশী, প্রাইভেট বিশ্ববিদ্যালয়ের সংখ্যা তারও দ্বিগুন। যদিও পরীক্ষামূলক ভাবে অনুমতি দেয়া প্রাইভেট বিশ্ববিদ্যালয়গুলোর বেশীরভাগই ঠিকভাবে কাজ করছিল না, তারপরেও গত জোট সরকারের আমলে প্রায় গণহারে এই প্রাইভেট বিশ্ববিদ্যালয়গুলো খোলা হয়েছে। যে প্রাইভেট বিশ্ববিদ্যালয়গুলো শিক্ষাকে বিবেচনায় না এনে বাণিজ্যকে বিবেচনায় এনেছে সেগুলো দেশে একটা বড় সমস্যার সৃষ্টি করেছে। একটা উদাহরণ দিলে সেটা হয়তো খানিকটা স্পষ্ট হবে। আমরা অনেকদিন থেকেই আশা করে আছি আমাদের দেশে তথ্য প্রযুক্তি শিল্পের এক ধরণের বিকাশ হবে সেই তথ্যের উপর বিশ্বাস রেখে এই দেশের অনেক ছেলেমেয়েই কম্পিউটার সায়েন্সে পড়ার জন্যে আগ্রহী ছিল। সাধারণ ছেলেমেয়ের আগ্রহের সুযোগ নিয়ে অনেক প্রাইভেট বিশ্ববিদ্যালয় সঠিক অবকাঠামো, খাটি শিক্ষক ছাড়াই তাদের বিশ্ববিদ্যালয়ে কম্পিউটার সায়েন্স কিংবা কম্পিউটার সায়েন্স এন্ড ইঞ্জিনিয়ারিং বিষয় খুলে বসে আছে। প্রতি বছরই তাদের বিশ্ববিদ্যালয় থেকে ছাত্র-ছাত্রী পাশ করে বের হয়ে আসছে কিন্তু দুর্ভাগ্যক্রমে তাদের লেখাপড়ার মান ভাল নয়। এই মূহুর্তে দেশে কম্পিউটার সায়েন্স অথবা কম্পিউটার সায়েন্স এন্ড ইঞ্জিনিয়ারিং থেকে পাশ করে বের হওয়া অসংখ্য ছাত্র-ছাত্রী প্রয়োজন, দেশে এরকম অসংখ্য পাশ করা ছাত্র-ছাত্রী রয়েছে কিন্তু তাদের লেখাপড়ার মান এতো নিচু যে তাদেরকে নেয়া সম্ভব হচ্ছে না। কাজেই দেশে একটা নূতন সমস্যার জন্ম হয়েছে সেটি হচ্ছে ডিগ্রীধারী বেকার। সমস্যাটি এতোই গুরুতর যে তার সমাধান করার জন্যে বাংলাদেশ কম্পিউটার কাউন্সিল থেকে সরকারের কাছে একটি সুপারিশ দেয়া হয়েছে। এই সুপারিশ গ্রহণ করা হলে এই ডিগ্রীধারী বেকারদের আবার নূতন করে তাদের দুর্বলতা সারিয়ে নেয়ার সুযোগ দেয়া হবে!

	মোটামুটিভাবে বলা যায় আমাদের দেশের সরকার পাবলিক বিশ্ববিদ্যালয়গুলোর প্রতি সহানুভূতি সম্পন্ন নয়। সম্ভবত: ওয়ার্ল্ড ব্যাংকের প্ররোচনায় এই দেশের নীতি নির্ধারকেরা বিশ্বাস করেন প্রায় নাম মাত্র খরচে পাবলিক বিশ্ববিদ্যালয়ে লেখাপড়া করার সুযোগটি ঠিক নয়! এই সুযোগটি না থাকলে দেশের মূল মধ্যবিত্ত এবং নিম্ন মধ্যবিত্ত তাদের ছেলেমেয়েদের উচ্চ শিক্ষা দিতে পারতো না। আমি নিজেও লেখাপড়া করতে পেরেছি শুধুমাত্র এই কারণেই - অর্থ দিয়ে লেখাপড়া করতে হলে আমি কখনোই উচ্চ শিক্ষা নিতে পারতাম না। কাজেই এই দেশের পরিপ্রেক্ষিতে এখনো পাবলিক বিশ্ববিদ্যালয় অত্যন্ত গুরুত্বপূর্ণ শিক্ষা প্রতিষ্ঠান। যে কোনো মূল্যে শুধু এগুলোকে বাঁাচিয়ে রাখতে হবে না, এগুলোকে আরও বিকশিতও করতে হবে। 
আমাদের পাবলিক বিশ্ববিদ্যালয়গুলোকে আরও বিকশিত করার জন্যে যে কাজগুলো করা দরকার সেগুলো এরকম:
বিশ্ববিদ্যালয় পর্যায়ে শিক্ষার একটি বড় সমস্যা হচ্ছে যে সেটি খুব ধীরে ধীরে বিত্তশালীদের হাতে চলে যাচ্ছে। এক সময় বিশ্ববিদ্যালয়ে গ্রামের ছেলেমেয়েরা ভর্তি হতে পারতো, এখন যতই সময় যাচ্ছে ততই সেটি কমে আসছে, শুধুমাত্র শহরের বিত্তশালী পরিবারের ছেলেমেয়েরাই বিশ্ববিদ্যালয়ে ভর্তি হবার সুযোগ পাচ্ছে। তার অনেকগুলো কারণ রয়েছে এবং একটি কারণ হচ্ছে বিশ্ববিদ্যালয়ের ভর্তি প্রক্রিয়া। যেহেতু দেশের প্রত্যেকটি বিশ্ববিদ্যালয় আলাদা ভাবে ভর্তি পরীক্ষা নেয় সেহেতু যে ছেলে বা মেয়ে যত বেশী পাবলিক বিশ্ববিদ্যালয়ে ভর্তি পরীক্ষা দিতে পারবে তার ভর্তি হবার সুযোগ তত বেড়ে যাবে। একটি বিত্তশালী পরিবারের ছেলে বা মেয়ে দেশের অনেকগুলো বিশ্ববিদ্যালয়ের ভর্তি পরীক্ষা দিতে যেতে পারে, একটি দরিদ্র পরিবারের পক্ষে সেটা সম্ভব নয়। সে তার আবাস স্থলের কাছাকাছি একটি বিশ্ববিদ্যালয়ে ভর্তি পরীক্ষায় অংশ নেয়, যদি সেখানে উত্তীর্ণ হয় সে পড়ার সুযোগ পায়। যদি উত্তীর্ণ না হয় তাহলে বিশ্ববিদ্যালয়ে পড়ার সুযোগ বা সম্ভাবনা চিরদিনের জন্যে বিলীন হয়ে যায়। কাজেই দেশের সাধারণ বা দরিদ্র জন গোষ্ঠিকে বিশ্ববিদ্যালয় পর্যায়ের লেখাপড়ার মাঝে নিয়ে আসতে হলে দেশে সবগুলো পাবলিক বিশ্ববিদ্যালয় মিলে একটি ভর্তি পরীক্ষার আয়োজন করতে হবে। পরীক্ষা দেবার জন্যে একজন ছাত্র বা ছাত্রীকে দেশের নানা এলাকায় ছোটাছুটি করতে হবে না, সে তার বাড়ীর কাছাকাছি একটি পরীক্ষা কেন্দ্রে গিয়ে পরীক্ষা দিতে পারবে। দেশের সকল মেডিক্যাল কলেজের এভাবে পরীক্ষা নেয়া হয় -বিশ্ববিদ্যালয় পর্যায়েও একটি ভর্তি পরীক্ষা নেয়া অসম্ভব ব্যাপার নয়। এ ব্যাপারে একটা সিদ্ধান্ত নেয়ার পর তার খুটিনাটি সমস্যাগুলোর দিকে নজর দেয়া যেতে পারে। 
আমরা লক্ষ্য করেছি দেশে চাকরীর বাজারের উপর নির্ভর করে ছাত্র-ছাত্রীরা কিছু কিছু বিষয়কে ‘‘আকাঙ্খিত বিষয়’’ হিসেবে বিবেচনা করে এবং সেই বিষয়গুলোতে ভর্তি হতে না পারলে তাদের আশা ভঙ্গ হয়। প্রায় সময়েই দেখা যায় যে বিষয়টির প্রতি তার আগ্রহ নেই সে সেই বিষয়টিতে ভর্তি হবার সুযোগ পেয়েছে। কাজেই বিশ্ববিদ্যালয়ের জীবনে সে একজন অনিচ্ছুক ছাত্র হিসেবে আগ্রহহীন ছাত্র হিসেবে সময় কাটায়, লেখাপড়ার ব্যাপারটুকু তার কাছে একটি নিরানন্দ ব্যাপার হিসেবেই থাকে। পরীক্ষায় কিছু নম্বর পেয়ে সে একটি সার্টিফিকেট নিয়ে যায় কিন্তু সত্যিকার অর্থে তার বিষয়ে সে কখনোই বিশেষ কিছু শিখে না। 
একজন ছাত্র তার নিজ বিষয়ে আগ্রহী না হলে তাকে পড়ানো খুব কষ্টকর, শিক্ষক জীবনের আনন্দ অনেকটুকুই এখানে নষ্ট হয়ে যায়। এই সমস্যার একটি সমাধান করার জন্যে আমরা বাইরের জগতের সমাধানটি নিতে পারি। সেখানে একটি বিশ্ববিদ্যালয়ে একজন ছাত্র একাধিক বিষয় থেকে ডিগ্রী নিতে পারে। আমরা একজন ছাত্র বা ছাত্রীকে একটা নির্দিষ্ট বিষয়ে ভর্তি করিয়ে তার জন্যে যদি অন্য বিষয় থেকে ডিগ্রী নেয়ার বিষয়টি উন্মুক্ত রেখে দিই তাহলে হঠাৎ করে তার মাঝে লেখাপড়ার জন্যে ভালবাসা এবং উৎসাহ ফিরে আসবে। নিজের বিষয়ের কোর্সের পাশাপাশি অন্য বিষয়ে ডিগ্রী নেবার জন্যে সে প্রয়োজনীয় কোর্স নিয়ে একাধিক বিষয়ে ডিগ্রী কিংবা এক বিষয়ে মূল (major) এবং অন্য বিষয়ে মাইনর ডিগ্রী নিয়ে বের হয়ে যেতে পারে। এ ধরণের একটি পদ্ধতি গ্রহণ করা হলে এক সাথে অন্য আরো একটি ব্যাপার ঘটতে পারে। অনেক মেধাবী ছাত্র-ছাত্রীই বিজ্ঞান বিষয়ে লেখাপড়া করতে চায় কিন্তু চাকরী পাওয়া যাবে না বলে তারা সেই বিষয়ে ভর্তি না হয়ে ‘‘জনপ্রিয়’’ কোনো বিষয়ে ভর্তি হয়। যদি একাধিক বিষয়ে ডিগ্রী নেবার সুযোগ থাকে তাহলে সে তার প্রিয় বিষয়টিতে ভর্তি হবার সাহস পাবে এবং আমরা আমাদের দেশে আবার বিজ্ঞানের ছাত্র-ছাত্রী দেখতে পাওয়া শুরু করব।
বিশ্ববিদ্যালয় থেকে যে সব ছাত্র-ছাত্রী বের হচ্ছে অনেক ক্ষেত্রেই দেখা যাচ্ছে তারা চাকরী পাচ্ছে না। দুর্ভাগ্যক্রমে হলেও সত্য তার পেছনের কারণ ইংরেজী ভাষায় দুর্বলতা। একটি ছেলে বা মেয়ে স্কুল ও কলেজে বারো বছর ইংরেজী পড়ার পরেও সে যথেষ্ট ইংরেজী জানে না সেটি দুঃখজনক। কিন্তু দুঃখজনক হলেও এই সত্যিটি স্বীকার করে নিয়ে বিশ্ববিদ্যালয় পর্যায়ে তাকে ইংরেজী ভাষা শেখানোর প্রয়োজন রয়েছে। ইংরেজী ভাষার সাথে সাথে বিশ্ববিদ্যালয় পর্যায়ের সকল ছাত্র-ছাত্রীকে কম্পিউটার বিষয়ে পরিচিত করে তুলতে হবে। আমাদের দরিদ্র দেশে সকল ছাত্র-ছাত্রীরা কম্পিউটারের সাথে পরিচিত নয় -কিন্তু একটি বিশ্ববিদ্যালয় থেকে পাশ করে বের হওয়ার পর সে কম্পিউটারে পরিচিত হবে এবং কম্পিউটার ব্যবহার করে প্রয়োজনীয় কাজকর্ম করতে পারবে এটা সবাই আশা করে। সেই আশা যেন ভঙ্গ না হয় এটি বিশ্ববিদ্যালয়ের দায়িত্ব।
একটা বিশ্ববিদ্যালয়ের সাথে অন্যান্য শিক্ষা প্রতিষ্ঠানের খুব বড় একটা পার্থক্য আছে। অন্যান্য শিক্ষা প্রতিষ্ঠানে ছাত্র-ছাত্রীদের জ্ঞান দেয়া হয় কিন্তু বিশ্ববিদ্যালয় শুধু জ্ঞান দেয় না, বিশ্ববিদ্যালয়ে জ্ঞান সৃষ্টি করা হয় এবং জ্ঞান সংরক্ষন করা হয়। যতক্ষন পর্যন্ত একটা বিশ্ববিদ্যালয় জ্ঞান সৃষ্টি করতে না পারে ততক্ষন পর্যন্ত সেটা একটা সত্যিকার বিশ্ববিদ্যালয় হিসেবে গড়ে উঠে না। এবং একটা সত্যিকার বিশ্ববিদ্যালয়ের জন্যে সেখানো গবেষণা শুরু করতে হয় - যে বিশ্ববিদ্যালয়ে গবেষণা হয় না সেটি আসলে সত্যিকারের বিশ্ববিদ্যালয় নয়। গবেষণার কাজটি সহজ নয় - তার জন্যে অনেক প্রস্ত্ততি দরকার। আন্ডার গ্র্যাজুয়েট ছাত্র-ছাত্রীদের দিয়ে গবেষণা করানো যায় না- সত্যিকারের গবেষণা হয় গ্র্যাজুয়েট স্কুলে। আমাদের দেশের সকল বিশ্ববিদ্যালয়গুলো এখনো মূলত: আন্ডার গ্র্যাজুয়েট বিশ্ববিদ্যালয় সেখানো সত্যিকারের গবেষণার সুযোগ নেই। ধীরে ধীরে সকল বিশ্ববিদ্যালয়ে গ্র্যাজুয়েট স্কুল খুলে সেখানো গবেষণা শুরু করতে হবে। গবেষণা করতে অর্থের প্রয়োজন হয়, সেই অর্থ খুব সহজে পাওয়ার উপায় নেই। দেশের ইন্ডাস্ট্রির সাথে যোগাযোগ রেখে তাদের প্রয়োজনের গবেষণা দিয়ে এই কাজটুকু শুরু করা যায়। আমাদের দেশে ব্যাপারটি শুরু হয় নি, কিন্তু দেশের ইন্ডাস্ট্রির সাথে বিশ্ববিদ্যালয়ের যোগাযোগ একটি খুব গুরুত্বপূর্ণ ব্যাপার। যত তাড়াতাড়ি এটা শুরু হয় ততই ভাল।

বাংলাদেশের শিক্ষা ব্যবস্থার মানোন্নয়ন একটি বিশাল বিষয় এর যে কোনো বিষয় নিয়ে কথা বলতে হলে তার জন্যে সময় দরকার। এই আলোচনায় তার খুব ক্ষুদ্র একটা অংশকে বিবেচনার মাঝে আনা হয়েছে। এর বাইরে দেশের শিক্ষার মানোন্নয়ন নিয়ে অসংখ্য বিষয় রয়ে গেছে- সবচেয়ে গুরুত্বপূর্ণ বিষয়টি সম্ভবত নানামুখী শিক্ষা ব্যবস্থা। দেশের সকল ছেলেমেয়েকে এক ধারায় নিয়ে এসে দেশের মূল আদর্শের প্রতি শ্রদ্ধাশীল করে যদি আমরা তাদের গড়ে তুলতে না পারি তাহলে আমাদের শিক্ষা ব্যবস্থার কিন্তু কোনো মূল্যই থাকবে না!



বি:দ্র: চট্টগ্রাম বিশ্ববিদ্যালয়ে ১৪মে ২০০৮ তারিখে সেমিনারে উপস্থাপিত।


article7-916

যুদ্ধাপরাধ ট্রাইবুনালের জন্যে তথ্য:

১৯৭১ সালে জনাব ফয়জুর রহমান আহমেদ তৎকালীন পিরোজপুর মহকুমার সাব ডিভিশনাল পুলিশ অফিসার (এস.ডি.পি.ও.) হিসেবে দায়িত্ব পালন করছিলেন। পঁচিশে মার্চ রাতে পাকিস্তান মিলিটারী যখন অপারেশান সার্চ লাইটের আওতায় ঢাকায় গণহত্যা শুরু করে তখন সাথে সাথেই খবরটি পিরোজপুরে পৌছে যায়। জনাব ফয়জুর রহমান আহমেদ সাথে সাথেই পিরোজপুর থানায় উপস্থিত হন এবং পুলিশ বাহিনীর ওয়ারলেসে ঢাকা এবং দেশের অন্যান্য জায়গার অবস্থা বোঝার চেষ্টা করেন। দেশের বিভিন্ন এলাকার ওয়ারলেসে বিচ্ছিন্ন বক্তব্য থেকে সারা দেশে গণহত্যা, যুদ্ধ এবং প্রতিরোধের খবর পাওয়া যায়। 
পরবর্তী সময়গুলো ছিল অত্যন্ত অস্থির। পাকিস্তান সেনাবাহিনী ঢাকা দিয়ে শুরু করে ধীরে ধীরে সমগ্র বাংলাদেশের তাদের কতৃত্ব স্থাপন করে। পিরোজপুর ছিল সম্ভবত: একেবারে শেষের দিকের অপারেশন, মে মাসের চার তারিখে পাকিস্তান সেনাবাহিনী পিরোজপুর শহর দখল করে নেয়।
নিরাপত্তার জন্যে জনাব ফয়জুর রহমান আহমেদ আগেই তার পরিবারের সবাইকে প্রত্যন্ত গ্রামের দিকে সরিয়ে দিয়েছিলেন। পাকিস্তান সেনাবাহিনী পিরোজপুর পৌছানোর ঠিক আগে আগে তিনি তার পরিবারের অন্য সদস্যদের সাথে বাবলা নামে একটি গ্রামে এসে মিলিত হন। 
মে মাসের পাঁচ তারিখ পিরোজপুর থানার ওসি তফাজ্জল হোসেন একটি চিঠি লিখে একজন পত্রবাহকের হাতে জনাব ফয়জুর রহমানের কাছে পৌছানোর ব্যবস্থা করেন। সেই চিঠিতে তাঁকে এসে অফিসে যোগ দেয়ার জন্যে অনুরোধ করা হয়। জনাব ফয়জুর রহমান আহমেদ তার ছেলে মুহম্মদ জাফর ইকবালকে নিয়ে পিরোজপুর শহরে তার বাসায় আসেন এবং শহরের অবস্থা বোঝার চেষ্টা করেন। তাকে জানানো হয় সামরিক কর্মকর্তারা বিকেলে স্থানীয় প্রশাসনের সাথে আলোচনা করতে চায়। সেই আলোচনায় যোগ দেবার জন্যে জনাব ফয়জুর রহমান আহমেদ অপরাহ্নে অফিসের দিকে রওয়ানা দেন। 
সেই দিন বিকেল বেলাতেই জনাব ফয়জুর রহমান আহমেদ, এস.ডি.ও. জনাব আব্দুর রাজ্জাক এবং ফোর্থ অফিসার জনাব মীজানুর রহমানকে নদীর ঘাটে গুলি করে হত্যা করে তাদের মৃতদেহ নদীতে ফেলে দেয়া হয়। সেই সময়ে পিরোজপুরে পাকিস্তান সেনাবাহিনীর লেফটেনেন্ট কর্ণেল আতিক রশীদ দায়িত্বে ছিল। এই হত্যাকান্ডের দায়িত্ব নিশ্চিতভাবেই আতিক রশীদ এবং তার অন্যান্য সহযোগীদের - যার মাঝে জনৈক ক্যাপ্টেন এজাজের নামটি উঠে এসেছে। কোনো রকম বিচার না করেই একটি মহকুমা শহরের দায়িত্বে থাকা প্রশাসন, পুলিশ এবং বিচার বিভাগের সর্বোচ্চ কর্মকর্তাদের হত্যা করে তাদের মৃতদেহ নদীতে ফেলে দেয়ার মতো ঘটনা পৃথিবীর ইতিহাসে খুব বেশী নেই।
জনাব ফয়জুর রহমান আহমেদ অন্য দুইজন কর্মকতা থেকে একটু বেশী সৌভাগ্যবান কারণ তার মৃতদেহটি কাছাকাছি নদীর ঘাটে এসে আটকে যায় এবং গ্রামের মানুষ অত্যন্ত বড় বিপদের ঝুকি নিয়ে সেটি নদীর তীরে কবর দেয় এবং প্রমান স্বরূপ তার জুতা জোড়া খুলে রাখে। হতভাগ্য জনাব আব্দুর রাজ্জাক এবং জনাব মীজানুর রহমানের মৃতদেহ নদীতে ভেসে যায় এবং আর কখনোই মাটি দেয়া সম্ভব হয় নি।
জনাব ফয়জুর রহমান আহমেদকে হত্যা করার বিষয়টি তার ছেলে মুহম্মদ জাফর ইকবালকে সরাসরি জানাতে সবাই ইতস্তত: করে, তারপরেও তিনি বিষয়টি জানতে পারেন। জনাব ফয়জুর রহমান আহমেদের সরকারী নৌকার মাঝিরা তাকে দ্রুত পিরোজপুর শহর থেকে সরিয়ে বাবলা গ্রামে তাদের পরিবারের কাছে পৌছে দেয়। তাঁর কাছে পরিবারের সবাই জনাব ফয়জুর রহমানের সম্ভাব্য হত্যাকান্ডের কথা জানতে পারে এবং পুরো পরিবারটি একটি ভয়ংকর অনিশ্চিত অবস্থার মুখোমুখি হয়।
জনাব ফযজুর রহমানের স্ত্রী জনাবা আয়েশা আখতার খাতুন সাথে সাথেই পিরোজপুর শহরের উদ্দেশ্যে রওয়ানা হন। পাকিস্তান সেনাবাহিনীর হত্যাকান্ডে তখন পুরো এলাকা বিপর্যস্ত। জনাব আয়েশা আখতার খাতুন স্থানীয় পুলিশ কর্মকর্তাদের কাছ থেকে তথ্য সংগ্রহ করতে গিয়ে ব্যর্থ হন। পিরোজপুরের শান্তিবাহিনীর প্রধান প্রাক্তন মুসলিম লীগ নেতা আফজাল হোসেনের সাথেও দেখা করেন। হত্যাকান্ডের সময় তিনি উপস্থিত ছিলেন বলে জানা থাকলেও তিনি পুরো বিষয়টির কথা অস্বীকার করেন। আয়েশা আখতার খাতুন মে মাসের আট তারিখ তার বাসা ত্যাগ করে বাবলা গ্রামের দিকে রওয়া দেন। তার বাসা ত্যাগ করার কিছুক্ষনের ভেতরেই পাকিস্তান মিলিটারী এসে জনাব ফয়জুর রহমান আহমেদের পুরো বাসা লুট করে নেয়, স্থানীয় মানুষজনকে বাসার সকল জিনিষপত্র নিয়ে যেতে বাধ্য করে।
মিসেস আয়েশা আখতার খাতুন বাবলা গ্রামে ফিরে আসার  পর গৃহকর্তা মোবারক খান তাকে সেই মূহুর্তে এই বাসাটি ছেড়ে চলে যেতে বলে। নিরূপায় হয়ে তিনি তার ছেলে মেয়ে নিয়ে দুটি ছোট নৌকা ভাড়া করে সম্পূর্ণ অনিশ্চিত একটি জীবনের দিকে পা বাড়ান।
স্বাধীনতার পর বাহাত্তর সনে ফেব্রুয়ারীর প্রথম দিকে জনাবা আয়েশা আখতার খাতুন তার ছোট মেয়ে রোখসানা আহমেদ এবং মেজো ছেলে মুহম্মদ জাফর ইকবালকে নিয়ে পিরোজপুরে আসেন। পিরোজপুর থানায় তার স্বামীর হত্যাকান্ডের জন্যে পাকিস্তান সেনাবাহিনীর লেফটেনেন্ট কর্ণেল আতিক রশীদ, ক্যাপ্টেন এজাজ এবং অন্যান্যদের বিরোদ্ধে মামনা করা হয়। পুলিশের কর্মকর্তা, সরকারী হাসপাতালের ডাক্তার ডা. সিরাজুল হক সরদার এবং স্থানীয় এডভোকেট আলী হায়দার খান সহ অন্যান্যদের নিয়ে নদীর তীরে উপস্থিত হয়ে জনাব ফয়জুর রহমানের কবরটি খুড়ে তার দেহাবশেষ উদ্ধার করা হয়। ডা. সিরাজুল হক সিকদার পোষ্ট মর্টেম সম্পন্ন করেন এবং সেটি লিপিবদ্ধ করা হয়। জনাব ফয়জুর রহমানের পুত্র মুহম্মদ জাফর ইকবাল এবং পারিবারিক সহায়ক কমী জনাব আমানুল্লাহ নিজের হাতে কবর খুড়ে দেহাবশেষ বের করেন এবং নাইলনের মোজা, ইউনিফর্মের বোতাম ইত্যাদি থেকে মৃতদেহ সনাক্ত করেন।
জনাব ফয়জুর রহমানের মৃতদেহ একটি কফিনের করে এক রাত থানায় রাখা হয়। পিরোজপুরের শান্তি কমিটির প্রধান এবং পাকিস্তান সেনাবাহিনীর সাথে সহযোগিতাকারী মুসলিম লীগের নেতা আফজাল হোসেনকে সেই দিন গ্রেপ্তার করে থানা হাজতে আনা হয়। জনাব ফয়জুর রহমানের দেহাবশেষ পরদিন জানাজা পড়িয়ে পিরোজপুরের কবরস্থানে সমাহিত করা হয়। তার জানাজায় স্থানীয় সকল মুক্তিযোদ্ধারা এবং পিরোজপুরের অসংখ্য মানুষ অংশ নেন।
জনাব ফয়জুর রহমানের হত্যাকান্ডে অভিযুক্ত আতিক রশীদকে কুমিল্লা ক্যান্টনমেন্ট থেকে গ্রেপ্তার করা হয় - সে তখন বিগ্রেডিয়ার পদে উন্নীত। আতিক রশীদ পাকিস্তানের পক্ষে হকি খেলে ষাটের দশকে জাপানে অনুষ্ঠিত অলিম্পিক খেলায় স্বর্ণপদক পেয়েছিল বলে জনশ্রুতি আছে।
জনাব ফয়জুর রহমানের পরিবার আশা করেছিল ব্রিগেডিয়ার আতিক রশীদ, তৎকালীন ক্যাপ্টেন এজাজ এবং অন্যান্যদের বিরোদ্ধে সুনির্দিষ্ট যুদ্ধাপরাধের অভিযোগ থাকার কারণে তাদেরকে যুদ্ধাপরাধী হিসেবে বিচার করা হবে। দুর্ভাগ্যক্রমে কখনোই তাদের বিচার প্রক্রিয়া সম্পন্ন করা হয় নি।
জনাব ফয়জুর রহমানের স্ত্রী এবং সন্তানেরা বর্তমানে বাংলাদেশের বিভিন্ন শহরে বসবাস করেছেন। তার বড় পুত্র হুমায়ুন আহমেদ একজন প্রতিষ্ঠিত লেখক, বড় কন্যা সুফিয়া হায়দার এবং মেজো পুত্র মুহম্মদ জাফর ইকবাল কলেজ ও বিশ্ববিদ্যালয়ের শিক্ষক। কন্যা মমতাজ শহীদ ও রোখসানা আহমেদ গৃহবধু এবং পুত্র আহসান হাবীব  প্রতিষ্ঠিত কার্টুনিস্ট। জনাব ফয়জুর রহমানের স্ত্রী আয়েশা আখতার খাতুন ২৪/৪ পল্লবী, ঢাকাতে বাস করেন। 



article8-1657


জনস্বার্থে তেল গ্যাস কয়লা রপ্তানি নিষিদ্ধ আইন জরুরী

১. গণপ্রজাতন্ত্রী বাংলাদেশের সংবিধানের ১৪৩ অনুচ্ছেদ অনুযায়ী দেশের খনিজ সম্পদ অর্থাৎ তেল, গ্যাস, কয়লার মতো জ্বালানি সম্পদের মালিক জনগণ। আধুনিক অর্থশাস্ত্র অনুযায়ি মালিকানার অর্থ ’’সম্পত্তির উপর অধিকারের সমষ্টি’’ (Bundle of Property Rights)। অতএব কোন চুক্তির ফলে গ্যাস সম্পদের উপর জনগনের সার্বিক অধিকারের যেকোনটি অর্থাৎ বিক্রয়ের অধিকার (Right to Sell), ব্যবহারের অধিকার (Right to Use) এবং উত্তরাধিকারিত্তের অধিকার (Right to Inherit) খর্ব হলে সংবিধানের ১৪৩ অনুচ্ছেদ লংঘিত হয়। বিগত ৯০ দশকের শেষ দিকে স্বাক্ষরিত পিএসসিতে পাইপলাইনের মাধ্যমে গ্যাস রপ্তানির কোন সুযোগ না থাকা সত্বেও, পাইপলাইনে ভারতে গ্যাস রপ্তানির প্রচেষ্টায় জনগণের এই সাংবিধানিক অধিকার হুমকির সম্মুখীন হয়। দেশের সচেতন মানুষ তখন সুসংগঠিত হয় এবং আন্দোলন গড়ে তোলে। ফলে বিবিয়ানার গ্যাস ভারতে রপ্তানি হয়নি। আবার ২০০৫ সাল থেকে বিদেশি কোম্পানির মালিকানায় রপ্তানির উদ্দেশ্যে উন্মুক্ত পদ্ধতিতে ফুলবাড়ী ও বড়পুকুরিয়া খনির কয়লা উত্তোলনের প্রচেষ্টা এবং সে উদ্দেশ্য সফলের জন্য কয়লানীতি প্রণয়নের তৎপরতাও আন্দোলনের কারণে ব্যর্থ হয়। 

২. ১৯৯৭ সালের মডেল পিএসসিতে এলএনজি করে গ্যাস রপ্তানির সুযোগ ছিল। ক্ষমতায় অধীষ্ঠিত ক্ষনস্থায়ী তত্ত্বাবধায়ক সরকার ১৯৯৭ সালের তুলনায় ২০০৮ সালে দেশে গ্যাসের চাহিদা বৃদ্ধির প্রতি দৃষ্টি না দিয়ে এলএনজি (তরলীকৃত) হিসেবে গ্যাস রপ্তানির সুযোগ রেখে মডেল পিএসসি ২০০৮ অনুমোদন করে এবং সাগরের সর্বমোট ২৮টি গ্যাসব্লক একসাথে ইজারা দেয়ার উদ্যোগ নেয়। তাতে জনগণের মধ্যে প্রবল আপত্তি দেখা দেয়। তখন বিশ্ববিদ্যালয়ের সচেতন শিক্ষকবৃন্দ গ্যাসব্লক ইজারা দেয়ার মতো দীর্ঘমেয়াদী কার্যক্রম অনির্বাচিত তত্ত্বাবধায়ক সরকারের এখতিয়ার বহির্ভূত বিধায় জরুরী অবস্থার মধ্যে এ ধরণের কাজের প্রকাশ্যে বিরোধিতা করেন। ফলে ৯টি ব্লক একত্রে ইজারার জন্য চূড়ান্ত হলেও চুক্তি স্বাক্ষর হয়নি। 

৩. সরকার বিদ্যুৎ ও জ্বালানিখাত উন্নয়নে বিদেশি বিনিয়োগ চায়। তাই সে বিনিয়োগ আকর্ষণে গ্যাস ও কয়লাখাত উন্নয়নে গৃহীত নীতিমালায় গ্যাস ও কয়লা রপ্তানির সুযোগ রাখার বিষয়টি বিশেষভাবে গুরুত্ব পায়। বিদেশী বিনিয়োগে পিএসসি’র আওতায় গ্যাস অনুসন্ধান ও উৎপাদন চলছে। রপ্তানি নীতি ২০০৯-২০১২-তে কোন শর্ত ছাড়া সে উৎপাদিত গ্যাস বিদেশী বিনিয়োগকারীর মালিকানায় রপ্তানির সুযোগ রয়েছে। সেই সাথে মডেল পিএসসি ২০০৮-এ গ্যাস সরকার ব্যতীত তৃতীয় পক্ষের নিকট সরাসরি বিক্রির সুযোগও বিনিয়োগকারী পাচ্ছে। মডেল পিএসসি ২০০৮-এর ১৫(৪) উপধারা মতে বিনিয়োগকারীর প্রাপ্ত ভাগের গ্যাস সরকার যদি না কিনে, তাহলে তৃতীয় পক্ষের নিকট বিক্রি হতে পারে। তা না হলে এলএনজি হিসাবে রপ্তানি হবে। যেহেতু এ গ্যাস কেনা সরকারের জন্য বাধ্যতামুলক নয়, সেহেতু সে গ্যাস তৃতীয় পক্ষের মাধ্যমে রাসায়নিক সার, ইস্পাত, সিমেন্ট এমন সব পণ্য হয়ে অথবা সরাসরি এলএনজি হয়ে রপ্তানির সুযোগ এই মডেল পিএসসি’তে রয়েছে। ফলে জনস্বার্থ বিরোধী ওই বৈশিষ্ট্যের এবং রপ্তানি নীতি ২০০৯-২০১২-তে গ্যাস রপ্তানির আগাম অনুমোদন দেয়ার কারণে মডেল পিএসসি ২০০৮ বাতিলের দাবি উঠেছে। 

৪. মডেল পিএসসি ২০০৮-এ বাৎসরিক উৎপাদিত গ্যাসের শতকরা ৫৫ ভাগ বিদেশী বিনিয়োগকারী কোম্পানি খরচ উঁসুল বাবদ পেতে পারে। বাকী শতকরা ৪৫ ভাগের অর্ধেক অর্থাৎ লাভ হিসেবে চিহ্নিত আরো শতকরা ২২.৫ ভাগ বিদেশী কোম্পানি নিজস্ব হিস্যা হিসেবে পাবে। সরকার নিজের অংশ হিসেবে পাবে বাকী অর্ধেক অর্থাৎ শতকরা ২২.৫ ভাগ। ক্ষেত্রভেদে তার তারতম্য হবে। এই হিসেবে খরচ উঁসুলের সময়কালে উৎপাদিত গ্যাসের শতকরা ৭৭.৫ ভাগের মালিক হতে পারে বিদেশী কোম্পানি। এই গ্যাস বাধ্যতামূলকভাবে সরকারের নিকট বিক্রি করার বিধান থাকলেই সরকার এ গ্যাস ক্রয় করবে এবং উৎপাদিত গ্যাসে জনগণের  মালিকানা সংবিধান মতে নিশ্চিত হবে। অর্থাৎ বিদেশী কোম্পানির প্রাপ্য ওই গ্যাস সরকার ব্যতীত অন্য কোন তৃতীয় পক্ষের নিকট বিক্রি কিংবা বিদেশে রপ্তানির সুযোগ দেয়া হলে সে-গ্যাসের অধিকার থেকে জনগণ বঞ্চিত হবে। মডেল পিএসসি ২০০৮ এর ১৫.৫.৪-এ এলএনজি রপ্তানীর প্রশ্নে লেখা আছে,   পেট্রোবাংলা পাইপলাইন নির্মাণ করতে পারলে বিদেশি কোম্পানী পেট্রোবাংলাকে সমুদ্রাঞ্চলে উৎপাদিত মোট গ্যাসের সর্বোচ্চ ২০% গ্যাস রাখার অধিকার প্রদান করবে, মডেল পিএসসি ২০০৮-এ এ ধরনের অঙ্গীকার থাকা সংবিধান পরিপন্থি। ফলে এ পরিস্থিতি জনগণকে পিএসসি বিরোধী আন্দোলনে নামিয়েছে। 

৫. বিদেশী বিনিয়োগে কয়লাখাত উন্নয়ন এই একই পরিস্থিতির শিকার। বিদ্যমান আইন ও বিধান অনুযায়ী বিদেশী বিনিয়োগে যদি কয়লা তোলা হয়, তাহলে রয়্যালটি হিসেবে সরকার পাবে সে কয়লার শতকরা ৬ ভাগ বা তার সমতুল্য বাজারমূল্য। বাকী ৯৪ ভাগ কয়লা পাবে বিদেশী বিনিয়োগকারী। যদি কয়লার পরিবর্তে কয়লার বাজার মূল্যে বিনিয়োগকারী রয়্যালটি পরিশোধ করে, তাহলে উৎপাদিত সমুদয় কয়লার মালিক হবে এই বিনিয়োগকারী কোম্পানি। কোম্পানির পাওয়া এই সমুদয় কয়লা সরকারের নিকট সরাসরি বাধ্যতামূলকভাবে বিক্রির আইন/বিধান থাকলেই এই কয়লার উপর জনগণের শতভাগ মালিকানা নিশ্চিত হয়। অথচ এমন আইন/বিধান না থাকায় উৎপাদিত শতভাগ কয়লার মালিক হতে পারে বিদেশী কোম্পানি। সেই কয়লা নিজস্ব মালিকানায় সরকারের পরিবর্তে তৃতীয় পক্ষের নিকট বিক্রি করতে পারে এবং/অথবা বিদেশে রপ্তানি করতে পারে। ফলে গ্যাসের অনুরূপ এই কয়লা সম্পদ থেকেও জনগণ বঞ্চিত হবে। সংবিধান পরিপন্থি ও দেশের স্বার্থ বিরোধী বিধায় এই অবস্থা গণআন্দোলনের জন্ম দিয়েছে। 

৬. পরিশেষে বর্তমান সরকারের আমলে ক্ষনস্থায়ী তত্ত্বাবধায়ক সরকার কর্তৃক দরপত্রের মাধ্যমে ইজারার জন্য চূড়ান্তকৃত ৯টি ব্লককের বদলে ভারত ও মিয়ানমারের সাথে সীমানা বিরোধ এলাকা বাদে সাগরের ২টি গ্যাসব্লক বিদেশী কোম্পানিকে ঐ পিএসসি মডেলের আওতায় ইজারা দেয়া হয়েছে। এই ইজারা চুক্তিতে ওই গ্যাসব্লক থেকে তোলা গ্যাসের বিনিয়োগকারীর অংশ কেনা সরকারের জন্য বাধ্যতামুলক না হওয়ায় বিদেশী বিনিয়োগকারীর নিজস্ব মালিকানায় এলএনজি হিসেবে তা রপ্তানির সুযোগ রয়েছে। তাছাড়া সরকার ব্যতিত তৃতীয় পক্ষের নিকট এই গ্যাস বিক্রির সুযোগও তাই বিনিয়োগকারীর রয়েছে। স্বাক্ষরিত পিএসসির ব্যত্যয় ঘটিয়ে কিছুদিন আগে অগভীর সমুদ্রাঞ্চলের গ্যাস কেয়ার্নকে তৃতীয় পক্ষের নিকট বিক্রয়ের অনুমতি প্রদান করা হয়েছে। এমতাবস্থায় স্বাভাবিকভাবেই ধারনা করা হয় যে, ভবিষ্যতে দূরবর্তী সমুদ্রাঞ্চলে অবস্থিত ব্লকের জন্যও প্রথম পদক্ষেপে অনুরূপ সুবিধা প্রদানের জন্য এবং পরবর্তী পদক্ষেপে এলএনজি হিসাবে গ্যাস রপ্তানির জন্য সরকার চাপের সম্মুখীন হবে। আবার কয়লা তোলার ব্যাপারে বিদেশী বিনিয়োগ আকর্ষণ করার উদ্দেশ্যে উন্মূক্ত খনি ও কয়লা রপ্তানির সুযোগ রেখে কয়লানীতি চূড়ান্ত করা হচ্ছে। এ অবস্থায় জ্বালানি সম্পদ গ্যাস ও কয়লার ওপর জনগণের মৌলিক অধিকার খর্ব হতে পারে বলে গণআন্দোলন চলছে।

৭. পিএসসি’র আওতায় বিদেশী বিনিয়োগকারীকে ভ্যাট ও শুল্কমুক্ত সুবিধাসহ নানাবিধ সুবিধা দেয়া হয়। কারণ সরকার যেন তুলনামূলক কম দামে গ্যাস কিংবা কয়লা পেতে পারে। যার ফলে দেশীয় উৎপাদনে সরকার সে গ্যাস/কয়লা কম দামে সরবরাহ করে উৎপাদিত পণ্যের উৎপাদন ব্যয় কমাতে পারে। ফলে জনগণ কম দামে সে পণ্য কেনার সুযোগ পায়। কিন্তু ওই চুক্তিতে সুযোগ থাকায় সে গ্যাস বা কয়লা যদি বিদেশী বিনিয়োগকারী তৃতীয় পক্ষের নিকট বিক্রি কিংবা বিদেশে রপ্তানি করে, তাহলে জনগণের কম দামে জ্বালানী পাওয়ার অধিকার ও দীর্ঘমেয়াদী জ্বালানি নিরাপত্তা খর্ব হয়। এ পরিস্থিতি থেকে জনগণের অধিকার ও জনস্বার্থ রক্ষার জন্য দরকার খনিজ সম্পদ রপ্তানি নিষিদ্ধ বিল জাতীয় সংসদ কর্তৃক পাশ হয়ে আইনে পরিণত করা।

৮. ১৯৯৬ সালের নির্বাচনে জয়ী হয়ে ক্ষমতায় আসে আওয়ামীলীগ নেতৃত্বাধীন সরকার। জনশ্রুতি রয়েছে, এ সরকার বিদেশী বিনিয়োগকারী ইউনোকল-এর প্রস্তাবে ভারতে গ্যাস রপ্তানি করতে রাজী না হওয়ায় বিদেশী কোম্পানির ষড়যন্ত্রের শিকার হয়। ফলে ২০০১ সালের নির্বাচনে আওয়ামীলীগ ক্ষমতায় আসতে পারেনি। উন্মুক্ত খনি ও কয়লা রপ্তানির প্রতিবাদে ফুলবাড়িতে গড়ে ওঠা আন্দোলনে ২০০৬ সালে আওয়ামীলীগ নেতৃত্বাধীন তখনকার বিরোধীদলীয় রাজনৈতিক মহাজোট সমর্থন দেয় এবং ২০০৬ সালে ২৮ আগস্ট সারাদেশব্যাপী আহুত হরতালে সমর্থন দিয়ে আন্দোলনকারীদের পাশে দাঁড়ায়। যেসব গণমুখী কার্যক্রমের কারণে জনগণ ২০০৮ সালের ডিসেম্বরের নির্বাচনে আওয়ামীলীগ নেতৃত্বাধীন বর্তমান সরকারকে ক্ষমতায় আনে, তারমধ্যে এসব কার্যক্রম অন্যতম। তাই আশা করা যায়, এ সরকারের হাতে খনিজ সম্পদ রপ্তানি নিষিদ্ধ আইন হবে এবং গ্যাস ও কয়লা রপ্তানির সুযোগ থাকবে না। বিদেশী বিনিয়োগকারীর মালিকানাধীন গ্যাস কিংবা কয়লা চুক্তিতে নির্ধারিত মূল্যে সরকারের নিকট বিক্রি করা বাধ্যতামূলক হবে। সরকার ব্যতীত কোন তৃতীয় পক্ষের নিকট এই গ্যাস কিংবা কয়লা বিক্রির কোন সুযোগ বিদেশী কোম্পানি পাবে না। ফলে জ্বালানি সম্পদের উপর জনগণের অধিকার অটুট থাকবে। এজন্য দরকার ব্যাপক গণআন্দোলন। সে আন্দোলন বিগত জোট সরকারের আমলে হয়েছে। তত্ত্বাবধায়ক সরকারের আমলে হয়েছে। বর্তমান মহাজোট সরকারের আমলেও হচ্ছে। 

৯. ইতোমধ্যে এ আন্দোলনের সফলতা অনেকখানি স্পষ্ট হয়েছে। ৫০ বছরের জ্বালানি নিরাপত্তা নিশ্চিত না হওয়া পর্যন্ত গ্যাস কিংবা কয়লা রপ্তানি না করার ব্যাপারে বর্তমান সরকার অঙ্গীকারবদ্ধ। গ্যাস কিংবা কয়লা রপ্তানি নিষিদ্ধ বিল আইনে পরিণত হওয়ার বিষয়টি সংসদে প্রক্রিয়াধীন। উন্মুক্ত পদ্ধতি রেখে করা রপ্তানিমুখী কয়লানীতির ব্যাপারে সরকারের মনোভাব এখনও নেতিবাচক। একসাথে ৯টি ব্লক ইজারার পরিবর্তে ২টি ব্লক ইজারা দেয়ায় গ্যাস রপ্তানির ঝুঁকি কিছুটা কমেছে। তবে আরও ৭টি ব্লক হস্তগত করার জন্য যেহেতু সরকারের ওপর বিদেশী কোম্পানির অদৃশ্য চাপ অব্যাহত থাকবে, সেহেতু সে চাপ মোকাবেলার জন্য এ গণআন্দোলন অব্যাহত থাকতে হবে। তাই এ আন্দোলনের ব্যাপারে সরকারকে অবশ্যই ধৈর্য ও সহিষ্ণুতার পরিচয় দিতে হবে। সেইসাথে বিদেশী কোম্পানির চাপের মুখে সরকারকে যেন নতি স্বীকার করতে না হয় এবং সংবিধান অনুযায়ী গ্যাস সম্পদের ওপর জনগণের  অধিকার যেন অক্ষুন্ন থাকে, সেজন্য জ্বালানি সম্পদ রপ্তানি নিষিদ্ধ আইন সংসদে পাশ হওয়া জরুরী। 

১০. তাছাড়া কেউ কেউ মনে করেন, বর্তমানে সাগরের গ্যাস তোলার ব্যাপারে বিদেশী কোম্পানির বিকল্প নেই। কিন্তু স্থলভাগের গ্যাস উত্তোলনের ব্যাপারে নতুন করে বিদেশী কোম্পানির সাথে কোনভাবেই চুক্তি করা সমীচীন হবে না। কারণ দেশী কোম্পানির তুলনায় বিদেশী কোম্পানির নিকট থেকে অনেক বেশী দামে বিদেশী মুদ্রায় গ্যাস কেনায় গ্যাসের সরবরাহ ব্যয় বৃদ্ধি ঘটে। তাছাড়া সরবরাহকৃত গ্যাসে বিদেশী কোম্পানির গ্যাসের অংশ ক্রমাগত বৃদ্ধি পাওয়ায়ও গ্রাহক পর্যায়ে গ্যাসের দাম দ্রুত বৃদ্ধি পাচ্ছে। সে কারণে প্রস্তাবিত পিএসসি ২০১১ বিরোধিতার সম্মুখীন। ইতোমধ্যে বর্তমান সরকারের বলিষ্ঠ সিদ্ধান্তের ফলে ২০১১ সালের ১৬ জানুয়ারী সৃষ্ট গ্যাস  উন্নয়ন তহবিলের অধীনে জনগণের নিকট থেকে আসে বছরে প্রায় ১ হাজার কোটি টাকা। এ অর্থে দেশীয় কোম্পানির মাধ্যমে বিদেশী বিনিয়োগ ছাড়াই অনায়াসে স্থলভাগের গ্যাস তোলা সম্ভব। পেট্রোবাংলাকে গ্যাস অনুসন্ধান ও উত্তোলনে এ অর্থ বিনিয়োগে স্বাধীন সিদ্ধান্ত গ্রহণের সুযোগ দেয়া উচিত। রপ্তানির ঝুঁকি কমানোর জন্য এ কৌশল অপরিহার্য। যদি সাগরে গ্যাসের পর্যাপ্ত মজুদ আবিষ্কার হয় এবং চাহিদার তুলনায় বেশী তোলার প্রয়োজন হয়, সেক্ষেত্রে দেশী কোম্পানি কর্তৃক স্থলভাগের গ্যাস উত্তোলন নিয়ন্ত্রণের মাধ্যমে চাহিদা ও সরবরাহের ভারসাম্য রক্ষা করে রপ্তানির ঝুঁকি হ্রাস করা সম্ভব। তাই স্থলভাগের গ্যাস উত্তোলনে দেশীয় কোম্পানির নিয়ন্ত্রণ বৃদ্ধির বিকল্প নেই। কয়লানীতি অনুমোদনের অজুহাতে কয়লা উত্তোলন বন্ধ না রেখে আমদানির পাশাপাশি ভূ-গর্ভস্থ পদ্ধতিতে দীঘিপাড়া ও খালাসপীর খনির কয়লা বিদেশী বিনিয়োগের অপেক্ষায় না থেকে নিজস্ব বিনিয়োগে উত্তোলন করতে হবে। গ্যাস/কয়লার মতো জ্বালানি সরবরাহ নিশ্চিত না করা হলে বিদ্যুৎ সংকট সমাধান হবে না। নিজস্ব জ্বালানি ব্যবহারের মাধ্যমে জ্বালানি নিরাপত্তা নিশ্চিত করা সবচেয়ে সস্তা এবং নির্ভরযোগ্য বিশ্বব্যাপী স্বীকৃত জ্বালানি উন্নয়ন কৌশল। জনস্বার্থে এমন সব সুযোগ সৃষ্টির জন্য একদিকে গ্যাস ও কয়লা রপ্তানি নিষিদ্ধ আইন দরকার, অন্যদিকে আমাদের নিজস্ব কর্তৃত্বে স্থলভাগে গ্যাস ও কয়লা উত্তোলনের ব্যাপারে সর্বোচ্চ প্রয়াস অব্যাহত রাখা দরকার। তাই সরকারের নিকট আমরা আহবান জানাই:

(ক)	সংসদে উত্থাপিত তেল গ্যাস কয়লা রপ্তানি নিষিদ্ধ বিলটি অবিলম্বে পাশ করা হোক (পরিশিষ্ট)।
(খ) নতুন অনুসন্ধান ও উত্তোলনের জন্য স্থলভাগের গ্যাসব্লক শুধুমাত্র দেশীয় কোম্পানিকে দেয়া হোক।
(গ) দেশীয় কোম্পানির গ্যাস অনুসন্ধান ও উৎপাদন ক্ষমতা বৃদ্ধির লক্ষ্যে বাপেক্স, বিজিএফসিএল এবং এসজিএফএল একীভূত করে একটি জাতীয় কোম্পানি গঠণ করা হোক।




(বিচারপতি গোলাম রাববানী)	        (অধ্যাপক মোঃ নুরুল ইসলাম)	     (অধ্যাপক মুহম্মদ জাফর ইকবাল)


(অধ্যাপক এম. এম. আকাশ)	            (অধ্যাপক এম. শামসুল আলম)



article9-850

বিজ্ঞান এবং তথ্য ও যোগাযোগ প্রযুক্তি মন্ত্রনালয়ের জন্যে কিছু প্রস্তাব
মুহম্মদ জাফর ইকবাল
বিভাগীয় প্রধান, কম্পিউটার সায়েন্স এন্ড ইঞ্জিনিয়ারিং বিভাগ
শাহ্জালাল বিজ্ঞান ও প্রযুক্তি বিশ্ববিদ্যালয়, সিলেট। 
ই-মেইল

বাংলাদেশের বিজ্ঞান ও গণিত শিক্ষাকে জনপ্রিয় এবং সকলের কাছে গ্রহনযোগ্য করে তথ্য প্রযুক্তির বিকাশের জন্যে কিংবা মৌলিক গবেষণার পরিবেশ তৈরী করার জন্যে নিচের বিষয়গুলি বিবেচনা করা যেতে পারে।

বিজ্ঞান ও গণিত শিক্ষা

বিজ্ঞান ভিত্তিক মাল্টিমিডিয়া সিডি প্রস্ত্তত: বাংলাদেশ সরকারের পক্ষ থেকে দেশের স্কুল কলেজে অনেক গুলো কম্পিউটার দেবার প্রস্ত্ততি নেয়া হয়েছে। দুর্ভাগ্যক্রমে আমাদের দেশের স্কুল কলেজে কম্পিউটার বিষয়ক প্রশিক্ষণ দেয়ার মত শিক্ষকের খুবই অভাব এবং স্কুল-কলেজে দেয়া এই কম্পিউটার গুলো যথাযথ ভাবে ব্যবহৃত না হওয়ার বড় আশংকা রয়েছে। এই কম্পিউটার গুলো যথাযথ ভাবে ব্যবহার করার জন্য বিভিন্ন ক্লাশের উপযোগী বিজ্ঞান শিক্ষা - বিশেষ করে ব্যবহারিক বিজ্ঞান শিক্ষার জন্যে বাংলায় সহজবোধ্য করে মাল্টিমিডিয়া সিডি তৈরি করা সম্ভব। যদি পত্রিকায় টেন্ডার বিজ্ঞপ্তির মাধ্যমে এই কাজটি করে দেবার আহবান জানানো হয়, আমার ধারণা খুব সহজেই এটি করা সম্ভব হবে এবং পরবর্তীতে সেগুলো স্কুল-কলেজে বিতরণ  করা যেতে পারে। 

গণিত অলিম্পিয়াড: গণিতকে জনপ্রিয় করার জন্যে বাংলাদেশে নিয়মিত ভাবে গণিত অলিম্পিয়াম করা যেতে পারে। ইতিমধ্যে শাহ্জালাল বিজ্ঞান ও প্রযুক্তি বিশ্ববিদ্যালয়ে জাতীয় পর্যায়ে গণিত অলিম্পিয়াড করার জন্যে প্রস্ত্ততি নেয়া শুরু হয়েছে - বিজ্ঞান এবং তথ্য প্রযুক্তি মন্ত্রনালয়ের সাহায্য পেলে সেটি আরো সুন্দর করে করা সম্ভব হবে। প্রতি বৎসরেই যেন এটি আয়োজন করা হয়- সে ব্যাপারে বিজ্ঞান এবং তথ্য ও যোগাযোগ প্রযুক্তি মন্ত্রনালয় দৃষ্টি রাখতে পারে।

গণিত ও বিজ্ঞানের ওয়ার্কবুক: আমাদের দেশে ভাল শিক্ষকের খুব অভাব এবং ধীরে ধীরে পড়াশুনার পুরো ব্যাপারটি টিউটর, কোচিং নির্ভর হয়ে যাচ্ছে এবং শুধুমাত্র বিত্তশালী মানুষের ছেলেমেয়েরা প্রকৃত পড়াশুনা  গ্রহন করতে পারছে। যেহেতু খুব সহজে এবং খুব দ্রুত ভাল শিক্ষক তৈরী করা সম্ভব নয় সেজন্যে কিছু ভাল গণিত ও বিজ্ঞানের ‘‘ওয়ার্কবুক’’ তৈরী করা প্রয়োজন - ছাত্র-ছাত্রীরা যেগুলো নিজে নিজে ব্যবহার করে গণিত ও বিজ্ঞান শিখতে পারবে। পরবর্তীতে কোন অনুদানের সহায়তায় এগুলো অত্যন্ত অল্পমূল্যে প্রকাশ ও বিক্রয় করা যেতে পারে।

বিজ্ঞানকে জনপ্রিয় করা

বিজ্ঞান জাদুঘর: ঢাকার জাতীয় বিজ্ঞান ও প্রযুক্তি জাদুঘরটি স্কুল কলেজের ছাত্র-ছাত্রীদের জন্যে একটি চমৎকার আনন্দময় স্থান হতে পারতো। বিদেশের জাদুঘরের অনুরূপ এখানে হাতে কলমে করা যায় এধরনের মজার মজার বিজ্ঞানের পরীক্ষা রাখা প্রয়োজন। (আমি বিজ্ঞান প্রজেক্ট দিয়ে জাদুঘরটি সাজানোর জন্যে ইতিপূর্বে দুইবার ভিন্ন ভিন্ন ভাবে পূর্ণাঙ্গ প্রস্তাব দিয়েছিলাম। বিবেচনা করার আশ্বাস দেয়া হলে আমি সেই প্রস্তাবগুলি আবার উপস্থাপন করতে পারি।

ভ্রাম্যমান বিজ্ঞান জাদুঘর: বিজ্ঞানের পুরো ব্যাপারটি শুধুমাত্র বিত্তশালী মানুষের সন্তানদের মাঝে  সীমাবদ্ধ হয়ে গেছে বলে গ্রাম-গঞ্জের সাধারণ মানুষের মাঝে বিজ্ঞানের আনন্দ ছড়িয়ে দেবার জন্যে একটি ভ্রাম্যমান বিজ্ঞান জাদুঘর করা যেতে পারে। মুক্তিযুদ্ধ জাদুঘর বা বিশ্ব সাহিত্য কেন্দ্রের অনুকরণে একটি বড় বাসে করে আকর্ষনীয় বিজ্ঞানের প্রজেক্ট তৈরী করে সেগুলো নিয়ে সারা দেশে যাওয়া যেতে পারে। (বিবেচনার আশ্বাস দেয়া হলে আমি এ ব্যাপারে পূর্নাঙ্গ প্রস্তাব দিতে পারি।)

বিশ্ববিদ্যালয়ে জাদুঘর: বাংলাদেশের প্রায় প্রত্যেকটি বিশ্ববিদ্যালয়ে একটি করে যাদুঘর??? রয়েছে তবে কোন বিশ্ববিদ্যালয়েই বিজ্ঞান ভিত্তিক যাদুঘর নেই। কোন একটি বিশ্ববিদ্যালয়ে বিজ্ঞান যাদুঘর করার ব্যাপারে সহায়তা করা যেতে পারে।

তথ্য প্রযুক্তির বিকাশ

তথ্য প্রযুক্তি: তথ্য প্রযুক্তির ক্ষেত্রে  তিনটি বড় বড় সিদ্ধান্ত নেয়া হলে এই দেশে তথ্য প্রযুক্তির বড় ধরনের বিকাশ হতে পারে। এই তিনটি সিদ্ধান্ত নেয়ার ব্যাপারে বিজ্ঞান এবং তথ্য ও যোগাযোগ প্রযুক্তি মন্ত্রনালয় সহায়তা করতে পারে। সিদ্ধান্ত তিনটি নিম্নরূপ:
	ক) সাবমেরিন ক্যাবল স্থাপন,
		খ) টেলিফোনকে সহজলভ্য করা এবং
গ) দেশের ভেতরে তথ্য প্রযুক্তির ক্ষেত্রে অভ্যন্তরিন মার্কেট তৈরী করা


তথ্য প্রযুক্তির ক্ষেত্রে জনশক্তি: বিজ্ঞান এবং তথ্য ও যোগাযোগ প্রযুক্তি মন্ত্রনালয়ের সহায়তায় বর্তমানে ৫টি বিশ্ববিদ্যালয়ে প্রতিটি বিশ্ববিদ্যালয়ে ১৮০জন করে আন্তর্জাতিক মান সম্পন্ন কম্পিউটার প্রোগ্রামার /প্রশিক্ষক তৈরী করার কাজ চলছে। তিন বছর পর এই প্রজেক্টের কাজ শেষ হয়ে যাবে। যদি রাজস্ব থেকে শিক্ষকদের বেতন ভাতার ব্যবস্থা করা যায় তাহলে এই প্রজেক্টের আওতায় গড়ে তোলা অবকাঠামো ব্যবহার করে ভবিষ্যতেও জনশক্তি তৈরীর কাজ চালিয়ে যাওয়া সম্ভব হবে। আমি M.C.A (Masters in Computer Application) শুরূ করার ব্যাপারে বিশেষ আগ্রহী কারণ তাহলে অন্যান্য বিভাগের ছাত্র-ছাত্রীরাও তাদের ব্যাচেলর ডিগ্রী শেষ করে এই ডিগ্রী নিয়ে কর্মক্ষেত্রে যেতে পারবে।

আই সি টি ইনস্টিটিউট: বাংলাদেশে একটি পূর্নাঙ্গ আই. সি. টি. ইনস্টিটিউট খোলা প্রয়োজন। এখানে এখনো এ ধরনের কোন ইনস্টিটিউট নেই। পূর্নাঙ্গ একটি জাতীয় ইনস্টিটিউট খোলার পাশাপাশি বিভিন্ন বিশ্ববিদ্যালয়ের কম্পিউটার সেন্টার ইত্যাদিকে ইনস্টিটিউট হিসেবে গড়ে তোলার জন্যে সহায়তা দেয়া যেতে পারে।

বিজ্ঞান গবেষণা ও নতুন প্রযুক্তি

গবেষণা: মৌলিক গবেষণার জন্যে প্রতি বৎসর গবেষকদের প্রজেক্ট বিবেচনা করে অনুদান দেয়া প্রয়োজন। আন্তর্জাতিক কনফারেন্স ইত্যাদিতে সহায়তা করা যেতে পারে।  


জিনেটিক ইঞ্জিনিয়ারিং: জিনেটিক ইঞ্জিনিয়ারিং অদুর ভবিষ্যতে প্রযুক্তির ক্ষেত্রে অত্যন্ত গুরূত্বপূর্ণ ভুমিকা পালন করবে। বাংলাদেশে এই প্রযুক্তি, বায়ো-ইনফরমেটিকস্ ইত্যাদি বিষয় গড়ে তোলার জন্যে সক্রিয় সহায়তা করা প্রয়োজন।













স্মারক নং ইসিএস/১৭৪(      )					তারিখ ১৫-০৫-২০০২ইং


বরাবর
জনাব কারার মাহমুদুল হাসান
মাননীয় সচিব
বিজ্ঞান এবং তথ্য ও যোগাযোগ প্রযুক্তি মমনালয়
বাংলাদেশ সচিবালয়, ঢাকা।

বিষয়: বিজ্ঞান ও প্রযুক্তি বিষয়ক কিছু প্রসাব।

মহোদয়:
শুভেচছা নেবেন। বাংলাদেশে বিজ্ঞান ও প্রযুক্তি বিকাশ করার জন্যে আপনাদের মমনালয় কী ভাবে সাহায্য করতে পারে সে ব্যাপারে আমার একেবারে নিজস্ব কিছু চিমাভাবনা আপনার কাছে পাঠাচিছ। পড়ে দেখলে কৃতজ্ঞ হব।

ধন্যবাদামে,


(প্রফেসর মুহম্মদ জাফর ইকবাল)
বিভাগীয় প্রধান, কম্পিউটার সায়েন্স এন্ড ইঞ্জিনিয়ারিং বিভাগ
শাহ্জালাল বিজ্ঞান ও প্রযুক্তি বিশ্ববিদ্যালয়, সিলেট।





























স্মারক নং ইসিএস/							তারিখ ০১-১০-২০০২ইং


বরাবর
জনাব কে এম আলী রেজা
সহকারী প্রধান
বিজ্ঞান এবং তথ্য ও যোগাযোগ প্রযুক্তি মমনালয়
বাংলাদেশ সচিবালয়, ঢাকা।


বিষয়: আইটি প্রশিক্ষনের জন্য বিসিসি প্রণীত ফরমে্র উপর মতামত প্রসঙ্গে।


মহোদয়:
আপনার স্মারক নং বিতযোপ্রম/শা-১৩/আইটি-৩৭/২০০২/২৫৭ তারিখ ০৯-০৯-২০০২ইং এর মাধ্যমে প্রেরিত পত্রের প্রেক্ষিতে এতদ্সঙ্গে ফরমের উপর মতামত প্রেরণ করা হল।

ধন্যবাদামে,



(প্রফেসর মুহম্মদ জাফর ইকবাল)
বিভাগীয় প্রধান, সিএসই বিভাগ।








article10-5172

আমাকে যদি জিজ্ঞেস করা হয় বাংলাদেশের বর্তমান শিক্ষা ব্যবস্থাটি কী রকম আমার উত্তরটি হবে খুব সংক্ষিপ্ত ‘‘ভাল নয়’’। উত্তরটির আগে কিংবা পরে একটি দীর্ঘশ্বাসও থাকবে। কেন এরকম একটি উত্তর হবে সেটি বোঝা খুব কঠিন নয়। 
	নূতন সহস্রাব্দ যখন শুরু হয় তখন পৃথিবীর মানষেরা একটি নূতন সত্যি আবিষ্কার করেছে, সেটি হচ্ছে ‘‘জ্ঞান হচ্ছে এই সহস্রাব্দের সম্পদ’’। মূল্যবান খনিজ নয় প্রাকৃতিক সম্পদ নয়, কল কালখানা নয় সমরাস্ত্র নয় -এই সহস্রাব্দের সম্পদ হচ্ছে জ্ঞান। যে দেশ তার দেশের মানুষকে পড়াশোনা শিখিয়ে জ্ঞানী করতে পারবে সেই দেশ তত সম্পদশালী হয়ে উঠবে। এটি কোন কথার কথা নয় এটি যে সত্যি তার প্রমান পৃথিবী দেখতে শুরু করেছে, আমাদের পাশের দেশ ভারতবর্ষ তার বড় উদাহরণ। শুধু মাত্র তথ্য প্রযুক্তিতে শক্তি তৈরী করে সেই দেশ কী পরিমান সম্পদ গড়ে তুলেছে সেটি দেশে যে কোন দেশের হিংসা হতে পারে। 
আমাদের খুব দুর্ভাগ্য আমরা এই বিষয়টি এখনো গুরুত্ব দিয়ে দেখছি না। দেশের চৌদ্দ কোটি মানুষের একটা বড় অংশ দেশের জন্যে একটা বোঝা, তাদের শিখিয়ে পড়িয়ে নেয়া হলে তারাই দেশের সম্পদ হয়ে উঠবে এই সহজ সত্যটা এখনো কেউ ধরতে পেরেছে বলে মনে হয় না। রাতারাতি সেটি হবে না কিন্তু প্রক্রিয়াটি শুরু করা হলে হয়তো কোন একদিন সেটি অর্জন করা সম্ভব। আমরা কী সেটা শুরু করেছি ?
এটি মোটেও অত্যুক্তি নয় যে আমরা সেটা শুরু করি নি - তার সবচেয়ে বড় প্রমান হচ্ছে পড়াশুনাটা এখন ধীরে ধীরে শুধুমাত্র বিত্তশালীদের হাতে চলে যাচ্ছে। শহরের বিত্তশালী মানুষের ছেলে-মেয়েরা চমৎকার স্কুলে পড়ার সুযোগ পায় আবার প্রত্যন্ত গ্রামের একটি ছেলে বা মেয়ের স্কুল কলেজের এমন দুরাবস্থা যে বসার বেঞ্চ দূরে থাকুক প্রয়োজনের শিক্ষক পর্যন্ত নেই। যে ছেলেটি বা মেয়েটি পড়াশুনা শিখে দেশের সম্পদ হতে পারতো তাকে সে সুযোগটি না দিয়ে যে দেশের সম্পদকে . . . করছি সেটি কেন জানি আমরা কী করে দেখতে পাই না। 
দেশের শিক্ষা ব্যবস্থায় এখন একটি ভয়ংকর নৈরাজ্য। দেশে এখন কতো ধরনের শিক্ষা ব্যবস্থা সেটা চট করে বলে দেয়া কঠিন। যারা অসম্ভব বিত্তশালি তারা তাদের ছেলে মেয়েকে ইংরেজী মিডিয়ামে পড়ান। দেশের শিক্ষা ব্যবস্থায় না পড়ে তারা ব্রিটিশ সিস্টেমের আওতায় ওলেভেল এলেভেলে পড়াশুনা করে। পড়াশোনার মান আন্তর্জাতিক পর্যায়ের কিন্তু স্কুল কলেজগুলো আন্তর্জাতিক পর্যায়ের নয়। একটি ভাল স্কুলের এক মাসের বেতন দিয়ে একটা মধ্যবিত্ত মানুষের এক মাসের সংসার চলে যাবে কিন্তু এই স্কুলের প্রায় শতকরা একশ ভাগ ছাত্র-ছাত্রী স্কুলের পাশাপাশি প্রাইভেট টিউটর বা কোচিং পড়ে। এই প্রাইভেট এবং কোচিংয়ের বিজনেস্ এতো রমরমা যে তারা আজকাল খবরের কাগজে চার রঙ্গা বিজ্ঞাপন দেয় - বিষয়টি যে অশালীন সেটি বোঝার ক্ষমতাও তাদের নেই। বিত্তশালী ছেলেমেয়েদের এই ইংরেজী মিডিয়াম স্কুলগুলোর আরেকটি ভয়ংকর পার্শ্ব প্রতিক্রিয়া  আছে, কোন কোন দিকে সেটি মূল প্রতিক্রিয়া থেকেও ভীতিজনক। এ ধরনের স্কুলের অনেকগুলো এই দেশের মূল ঐতিহ্য সংস্কৃতি এবং মূল্যবোধ থেকে পুরোপুরি বিচ্ছিন্ন। ছাত্র-ছাত্রীরা এই দেশের সন্তান হলেও এই দেশের ইতিহাস জানে না, জানার আগ্রহ নেই। একুশে ফেব্রুয়ারী কী, স্বাধীনতা দিবস কবে বা দেশের মূল কবির নাম কী তারা বলতে পারবে না। প্রাশ্চাত্য দেশকে সামনে রেখে গড়ে ওঠা এপ্রজন্মের ছাত্র-ছাত্রীদের এই দেশের জন্যে কোন সম্মান বা মমত্ববোধ নেই, তাদের কাছ থেকে দেশ এখনো কিছু পাচ্ছে না, ভবিষ্যতে পাবে না।
দেশে কিছু কিছু স্কুলে এখন ভিন্ন আরেক ধরনের ইংরেজী মিডিয়াম শিক্ষা ব্যবস্থা চালু হয়েছে। সেটি হচ্ছে আমাদের মাধ্যমিক শিক্ষা কার্যক্রমের ইংরেজী সংস্করণ। সবগুলো পাঠ্যবই ইংরেজীতে অনুবাদ করে ইংরেজীতে এস. এস. সি. দেয়ার একটি সুযোগ কোন কোন স্কুল ব্যবহার করছে। পাঠ্য বইগুলোর ইংরেজী অনুবাদ দায়সারা, পাশ করে বের হবে তাদের পড়াশোনার মান কী রকম হবে এখনো সে বিষয়ে স্পষ্ট করে কিছু বলতে পারছে না।
ইংরেজীর মতো দেশের আরেক মেরুর ধারাটি হচ্ছে মাদ্রাসা শিক্ষা। মাদ্রাসা শিক্ষাও আবার দু’ধরনের - একটি দেশের মাদ্রাসা বোর্ডের অধীনে অন্যটি কওমী মাদ্রাসা। বলা যেতে পারে মাদ্রাসা শিক্ষা ব্যবস্থাটি সবচেয়ে অবহেলিত। রাজনৈতিক কারণে মাদ্রাসা শিক্ষাকে হঠাৎ করে বাড়াবাড়ি গুরুত্ব দেয়া হচ্ছে, মাদ্রাসা প্রক্রিয়ায় পাশ করে বের হওয়া ছাত্র-ছাত্রীদের সমান সুযোগ দেয়ার একটা রাজনৈতিক চাপ সৃষ্টি হয়েছে। সেটি করার জন্যে মাদ্রাসা শিক্ষার পড়াশোনার মান উন্নত করার যে একটি বিষয় থাকতে পারে সে বিষয়ে কারো কোন মাথা ব্যথা নেই। শুনে অবিশ্বাস্য মনে হতে পারে কিন্তু এটি সত্যি যে এই দেশে এমন অনেক মাদ্রাসা আছে যেখানে ছেলেমেয়েরা বাংলা ভাষাটুকু পর্যন্ত শেখার সুযোগ পায় না।
পৃথিবীর যে কোন বিষয়ে জ্ঞান অর্জন একটি চমৎকার বিষয়, সে হিসেবে ধর্ম সম্পর্কে জ্ঞান অর্জনও চমৎকার একটি বিষয়। কিন্তু দুর্ভাগ্যক্রমে ধর্ম সম্পর্কে জানতে আগ্রহী হয়ে কেউ মাদ্রাসা শিক্ষায় যায় না। দেশের হতদরিদ্র মানুষেরা মূল শিক্ষা কার্যক্রমে অংশ নেবার সুযোগ না পেয়ে মাদ্রাসায় ভর্তি হয়। ধর্মকে রাজনীতির অংশ করে ফেলার উদ্দেশ্য নিয়ে দেশে অনেক ধর্ম ব্যবসায়ীর সৃষ্টি হয়েছে। মাদ্রাসার ছাত্রদের রাজনৈতিক কাজে ব্যবহার করার জন্যে তারা মাদ্রাসার সংখ্যা বাড়িয়ে যায়, মাদ্রাসা শিক্ষার পক্ষে কথা বলে কিন্তু খোঁজ নিয়ে দেখা গেছে তাদের কেউ ভুলেও নিজের সন্তানদের মাদ্রাসার পড়াশোনা করায় নি !
দেশে জঙ্গি মৌলবাদীদের উত্থান হয়েছে সেটি দেশের সরকারও শেষ পর্যন্ত স্বীকার করেছে, বিচ্ছিন্ন ভাবে দেশের নানা জায়গায় জঙ্গি মৌলবাদী ধরা পড়ছে, অনেক ক্ষেত্রেই দেখা গেছে এই সব জঙ্গিদের নানা রকম মাদ্রাসার সাথে সম্পর্ক  রয়েছে। জঙ্গি মৌলবাদী বলে এই ধরনের তরুণদের আমরা ভিন্ন একটা দৃষ্টিতে দেখি, কিন্তু শুধুমাত্র গরীব মানুষের সন্তান হওয়ার কারণে স্কুল কলেজে পড়তে না পেরে বিনামূল্যে কওমী মাদ্রাসায় পড়ার কারণে যে তাদেরকে ব্যবহার করা হচ্ছে, তাদের প্রতি এক ধরণের সহানুভূতি এবং মমতা নিয়ে দেখা উচিৎ আমরা অনেক সময় সে কথাটিও ভুলে যাই।
দেশের এই নানা ধরনের শিক্ষা ব্যবস্থার মাঝে এখনো মূল ধারাটি হচ্ছে স্কুল ও কলেজের এস. এস. সি. ও এইচ. এস. সি. শিক্ষা কার্যক্রম। দুর্ভাগ্যক্রমে এই মূল ধারাটিও এখন ভয়ংকর রকম বিপদগ্রস্থ।
ঠিক কীভাবে এটা ঘটেছে আমার জানা নেই কিন্তু এখন বাংলাদেশে পড়ালেখা এবং মুখস্থ সমার্থক বিষয় হয়ে দাড়িয়েছে। শুনে এটা অবিশ্বাস্য মনে হতে পারে কিন্তু আমি নিজের চোখে খবরের কাগজে স্কুলের বিজ্ঞাপন দেখেছি যেখানে লেখা আছে, ‘‘এখানে মুখস্ত করার সুবন্দোবস্ত আছে’’। যারা ছোট ছোট শিশুদের পড়াচ্ছেন তারা জানেন পর্যন্ত না যে একটি ছেলে বা মেয়েকে পড়া মুখস্ত করানো পড়ালেখার উদ্দেশ্য নয় ! ছেলেমেয়েদের সৃজনশীল হওয়াটা সবচেয়ে বড় কথা, স্কুল কলেজে যেটা শিখবে সেই জ্ঞানটুকু ব্যবহার করে নূতন কিছু করতে পারাটাই হচ্ছে শিক্ষার উদ্দেশ্য কিন্তু সেটা কেউ একটিবার ভেবে দেখছে না।

আমি ব্যক্তিগত ভাবে যখনই সুযোগ পেয়েছি স্কুল কলেজের ছেলে মেয়েদের সামনে মুখস্ত সম্পর্কে ভয়ংকর ভয়ংকর কঠোর বক্তব্য রেখেছি। সাম্প্রতিক কালে গণিত অলিম্পিয়াড নামে স্কুল কলেজের ছেলেমেয়েদের গণিতে উৎসাহী করার একটি প্রক্রিয়ার কারণে আমি দেশের বিভিন্ন জায়গায় অনেক ছেলেমেয়ের সামনে কথা বলার সুযোগ পেয়েছিলাম। সেখানে আমি তাদের বলেছি যে ‘‘মুখস্ত একটা অশ্লীল শব্দ’’। . ..আমার সাথে একমত হয়েছে। মানুষের মস্তিষ্ক আসলে মুখস্ত করার জন্যে তৈরী হয় নি তাই যখন কিছু একটা মুখস্ত করতে হয় তখন মস্তিষ্কের কষ্ট হয়। মানুষের মস্তিষ্ক তৈরী হয়েছে বিশ্লেষণ করার জন্যে, সৃজনশীল কাজ করার জন্যে - সেই কাজটি করে সহজে স্বত:স্ফুর্ত ভাবে। যদি মুখস্ত করাই পড়ালেখার উদ্দেশ্য হতো তাহলে মানুষের পরিবর্তে আমরা কিছু কম্পিউটার কিনেই  সন্তুষ্ট থাকতে পারতাম।
দেশের স্কুল কলেজের ছেলে মেয়েদের সাথে খোলাখুলি কথা বলতে পারলে একটি ভয়ংকর তথ্য জানা যায়। তারা বলে স্কুল কলেজের অনেক শিক্ষক বইয়ে বা নোটে যা আছে সেটা হুবহু না লিখলে তাদের মার্কস্ দেন না, সেজন্যে তারা মুখস্ত করতে বাধ্য হয়। যার অর্থ দেশের শিক্ষকদের এই বিষয়টি শেখানোর ব্যাপার আছে। তাদেরকে জানতে হবে মুখস্ত করে কিছু একটা লিখে দেয়ার কোন অর্থ নেই, তাদেরকে ভেবে চিন্তে বিশ্লেষণ করে নিজের মতো করে সৃজনশীলতা দেখিয়ে কিছু একটা লিখতে উৎসাহ দিতে হবে। যতদিন আমরা সেটা করতে না পারছি ধরে নিতে হবে আমাদের পড়াশুনাটি কার্যকর কোন পড়াশুনা হচ্ছে না। ছাত্র-ছাত্রীরা অনেক পরিশ্রম করছে কিন্তু সেই পরিশ্রমের সমান ফল তারা পাচ্ছে না, যে টুকু শেখার কথা মোটেও সেটুকু তারা শিখছে না।
আমাদের কোন শিক্ষানীতি নেই তাই কখন কী পড়ানো হবে সেটি নিয়েও এক ধরণের নৈরাজ্য। একজন গুরুত্বপূর্ণ সচিবের ইচ্ছে হলো - তিনি ছাত্র-ছাত্রীদের সিলেবাসে নূতন একটা বিষয় ঢুকিয়ে দিলেন, অন্য একজন সচিব সেটা সরিয়ে আরেকটা বিষয় বাধ্যতামুলক করে দিচ্ছেন এরকম উদাহরণ এ দেশে আছে। প্রায় অর্ধশতাব্দী আগে আমরা যখন পড়াশোনা করেছি তখন আমাদের  জন্যে ধর্ম শিক্ষা বাধ্যতামূলক ছিল না, এখন সেটি বাধ্যতামূলক। জোর করে ধর্ম শিক্ষা দিয়ে আমাদের দেশে সৎ ন্যায়বান নাগরিক তৈরী হয়েছে সেই প্রমান কী কেউ দিতে পারবে ? এখন তথ্য প্রযুক্তির যুগ - অনেকেই মনে করে স্কুলে কম্পিউটার শিক্ষা বিষয়টি নিয়ে পড়াশোনা করবে কিন্তু তারা সবিস্ময়ে আবিষ্কার করে তাহলে উচ্চতর গণিত বিষয়টি ছেড়ে দিতে হবে। আমরা যারা কম্পিউটার সায়েন্সে পড়াই তারা সব সময় হাত জোর করে বলি, যদি বিজ্ঞানী ইঞ্জিনিয়ার হতে চাও - তোমাদের দোহাই লাগে আর যাই করো উচ্চতর গণিত বিষয়টি ছেড়ে দিও না। যদি ধর্ম শিক্ষার বিষয়টি ঐচ্ছিক হতো তাহলেই সব সমস্যার সমাধান হয়ে যেতো। কিন্তু এই সমস্যার সমাধানটি হবে না, কারণ এখানে ধর্ম শিক্ষার বিষয়টি ধর্মের প্রতি ভালবাসা থেকে আসে নি, রাজনীতি থেকে এসেছে। গত পঞ্চাশ বৎসরে কিছু কিছু বিষয়ে আমরা সামনে অগ্রসর হই নি, আমরা বেশ কয়েক পা পিছিয়ে গেছি।

আমাদের দেশের শিক্ষার বিষয়টি কী রকম হেলা ফেলা দিয়ে দেখা হয় তার একটা উদাহরণ দেয়া যাক। কিছুদিন আগে একজন গণিতের একটি বই লিখে আমাকে দেখাতে এসেছেন। বইটি দেখে আমি একটু মুষড়ে পড়েছি। নানা জায়গা থেকে কাটছাট করে জোড়া দিয়ে বইটি লেখা হয়েছে - এটাকে আর যাই বলা যাক মৌলিক লেখা বলা যায় না। এতো পরিশ্রম করে এরকম অর্থহীন একটা কাজ কেন করেছেন জানতে চাইলে লেখক আমাকে জানালেন তিনি এই বইটি শিক্ষা বোর্ড থেকে পাশ করিয়ে নিতে চেষ্টা করবেন - এবং তখন আমি আবিষ্কার করলাম আমাদের দেশের শিক্ষাবোর্ড সিদ্ধান্ত নিয়েছে স্কুলের পাঠ্যবইগুলো বাইরের মানুষ দিয়ে লেখাতে। যার ইচ্ছে বই লিখে জমা দেবেন এবং শিক্ষা বোর্ড তার মাঝে কয়েকটা অনুমোদন দেবেন। স্কুল গুলো অনুমোদিত বই গুলোর ভেতর থেকে যেটি ইচ্ছে তার স্কুলের জন্যে বেছে নেবে। এই পদ্ধতিটি কী ভাল না খারাপ সেটি কীভাবে যাচাই করা হয়েছে। আমি বিশ্ববিদ্যালয়ের শিক্ষক, বিশ্ববিদ্যালয়ে সবাই মিলে আমরা একটা স্কুল তৈরী করেছি, সেখানে স্কুলের বাচ্ছাদের পড়াশোনার বিষয়টি সম্পর্কেও আমার কৌতুহল আছে। পড়াশোনা সংক্রান্ত ব্যাপার খবরের কাগজে ছাপা হলে আমি সেটা পড়ি, তারপরেও স্কুলের ছেলেমেয়েদের পাঠ্যবই, তাদের শিক্ষা জীবনের ভবিষ্যৎ নিয়ে এতো বড় একটা সিদ্ধান্ত নেয়া হয়ে গেলো দেশের কোন মানুষ জানতে পারল না এটি কেমন করে হতে পারে ? আমি খোঁজ খবর নিয়ে জানতে পেরেছি শুধু যে বিষয়টা আমি জানি না তা নয় স্কুলের শিক্ষকরাও জানেন না। তাদের কাছে বিভিন্ন প্রতিষ্টান তাদের বই নিয়ে আসছে, তাদের প্রকাশিত বই পাঠ্য বই হিসেবে নেয়ার জন্যে চাপ দিচ্ছে এবং শুধু চাপ দিয়ে লাভ হবে না অনুমান করে নানা ধরনের লোভ লালসা দেখাচ্ছে।
প্রতিযোগিতার মাধ্যমে বই লিখিয়ে সেটা গ্রহন করার কিছু সুফল আছে কিন্তু আমাদের দেশে আমরা সেই সুফল দেখতে পাব না। যে বইটির কিছুতেই অনুমোদন পওয়া উচিৎ নয় এই দেশে সেই বইটিও দুর্নীতির ভেতর দিয়ে অনুমোদন পেয়ে যাবে। যে দুর্বল বইটি কোনভাবেই স্কুলে পাঠ্য হওয়া উচিৎ নয় সেই বইটিও চাপ, ভয় কিংবা টাকার বিনিময়ে পাঠ্যবই হয়ে যাবে। মাঝখান থেকে তার যন্ত্রনা সহ্য করবে ছোট ছেলে মেয়েরা। দেশের ভিন্ন ভিন্ন স্কুলের মাঝে যে সমন্বয় ছিল ভিন্ন ভিন্ন পাঠ্যবইয়ের কারণে সেটিও আর খুঁজে পাওয়া যাবে না।

আমাদের শিক্ষা ব্যবস্থার একটা ভয়াবহ দুর্বল দিক হচ্ছে প্রাইভেট পড়ার বিষয়টি। আমরা যখন স্কুলে পড়েছি তখন প্রাইভেট পড়ার ব্যাপারটি আসলেও খুব ‘‘প্রাইভেট’’ একটা বিষয় ছিল। কদ্যচিৎ এক দুইজন কোন বিশেষ বিষয়ে দুর্বলতা থাকার কারণে তারা প্রাইভেট পড়তো। এখন প্রাইভেট পড়া বা কোচিং পড়া বা ব্যাচে পড়া আর এক দুইজনের বিষয় নয়। প্রাইভেট পড়ে না নিজে নিজে পড়াশোনা করে সেরকম ছাত্র-ছাত্রীই খুঁজে পাওয়া রীতিমত কঠিন একটা ব্যাপার। স্কুলে শিক্ষকেরা পড়াবেন, ছাত্র-ছাত্রীরা নিজে নিজে পড়বে - এটিই পৃথিবীর রীতি। কিন্তু আমাদের দেশে সেই রীতিটি নেই। শিক্ষকদের এতো কম বেতন দেয়া হয় যে বেশী বেতনের জন্যে তাদের কিছু প্রাইভেট ছাত্র-ছাত্রী দরকার। ক্লাশরুমে না পড়িয়ে প্রাইভেট ভাবে তাদের পড়ালেই এই ছাত্র-ছাত্রী জোগাড় করা সহজ এবং দেখতে এই নিয়মটিই এখন সারা দেশে গ্রহনযোগ্য নিয়ম। স্কুলে বা কলেজে শিক্ষকেরা পড়ান না - ছাত্র-ছাত্রীদের প্রাইভেট ভাবে সেই শিক্ষকদের কাছে পড়তে হয়। দেখতে দেখতে সারাদেশে প্রাইভেট পড়ার একটা রমরমা ব্যবসা গড়ে উঠেছে। যে বিষয়টা একটা ছাত্র-ছাত্রী নিজেই পড়ে বুঝতে পারতো এখন তারা আরো বুঝতে পারে না। প্রাইভেট পড়ে তাদের সেই ক্ষমতাটি শেষ হয়ে গেছে - কেউ তাদের বুঝিয়ে না দিলে তারা কিছুই বুঝতে পারে না। ছাত্র-ছাত্রীদের ভেতর থেকে আত্নবিশ্বাস নামের বিষয়টি উঠে যাচ্ছে। সারা দেশে আমরা নূতন প্রজন্ম পড়ে তুলেছি যারা নিজেদের ক্ষমতাকে বিশ্বাস করে না। যারা দুর্বল পরমুখাপেক্ষী এবং আত্নবিশ্বাসহীন।
প্রাইভেট শিক্ষকদের পিছনে অর্থ ব্যয় করতে হয় - যদি একাধিক প্রাইভেট শিক্ষক রাখতে হয় তাহলে সেই অর্থ ব্যয় কয়েকগুন বেড়ে যায়। যাদের সেই অর্থ ব্যয় করার ক্ষমতা নেই তারা দেশের মুখস্ত নির্ভর জোড়াতালি দেয়া এই শিক্ষা ব্যবস্থায় পিছিয়ে পড়ে যাচ্ছে। দেখতে দেখতে পড়াশোনার পুরো ব্যাপারটিই এখন বিত্তশালিদের হাতে চলে যাচ্ছে। এই দেশে যারা দরিদ্র তারা পড়ালেখায় পিছিয়ে পড়ে যাচ্ছে - সেটি ঘটছে এতো দ্রুত যে বিষয়টি আশংকাজনক।
গতবার বন্যার সময় বন্যা ত্রান হিসেবে যুক্তরাষ্ট্র থেকে আমাদের বিশ্ববিদ্যালয়ের বন্যা ত্রান কমিটির কাছে কিছু অর্থ পাঠানো হয়েছিল, বন্যায় ক্ষতিগ্রস্থ স্কুল গুলোর ছাত্র-ছাত্রীদের শিক্ষার উপকরণ কিনে দেয়ার জন্যে। আমরা এই এলাকার প্রায় দশ হাজার ছাত্র-ছাত্রীদের শিক্ষার উপকরণ দিয়ে সাহায্য করেছি। নিজের হাতে সেটি করার জন্যে আমরা অত্যন্ত প্রত্যন্ত এলাকার স্কুলে হাজির হয়েছি এবং দেশের দরিদ্র স্কুল গুলো কীভাবে কাজ করে সেটি নিজের চোখে দেখার সুযোগ হয়েছিল। অনেক স্কুলে একেবারে অত্যাবশ্যকীয় অবকাঠামোটুকুও নেই। পর্যাপ্ত শিক্ষক বলতে গেলে কোথাও নেই। ছাত্র-ছাত্রীদের বসার জায়গা নেই বই পত্র নেই। তার ফলে যা হবার তাই হচ্ছে - একটা স্কুলে গিয়েও বাচ্চারা পড়াশোনা শিখছে না। আমরা স্কুলে বাচ্চাদের কাছে আমাদের ঠিকানা লেখা একটা খাম দিয়ে এসেছি, আমাদের দেয়া ত্রাণ সামগ্রী পেয়ে তারা কী করেছে সেটা আমাদের লিখে জানানোর জন্যে। তাদের পাঠানো চিঠিগুলো দেখে আমাদের চোখে পানি এস যাবার মতো অবস্থা -স্কুলে তৃতীয়, চতুর্থ বা পঞ্চম শ্রেণীতে এসেও তারা বলতে গেলে কোন লেখা পড়াই শিখে নি। শুদ্ধ বাংলা লেখার ক্ষমতাটুকুও হয় নি - অন্য সবকিছুর কথা ছেড়ে দিলেও ! এ ব্যাপারে দেশে আরও গবেষণা হয়েছে এবং তারাও একমত হয়েছেন। আমাদের দেশের গ্রামাঞ্চল বা অনগ্রসর এলাকার স্কুলগুলোতে পড়াশোনার মান খুব খারাপ।
বিষয়টি বোঝার জন্যে এস. এস. সি. বা এইচ. এস. সি. পরীক্ষার ফলাফল এক নজর দেখলেই আমরা বুঝতে পারব। এসব পরীক্ষায় অনেক সময় শতকরা ষাটজন ছাত্র-ছাত্রী ফেল করে বসে থাকে। সবচেয়ে দু:খের ব্যাপার আমাদের শিক্ষা মন্ত্রাী বা শিক্ষার সাথে জড়িত গুরুত্বপূর্ণ মানষেরা এই বিষয়টিতে শিক্ষার মান উন্নত হয়েছে এ রকম একটি সম্ভাবনা খুঁজে পান। যেখানে শতকরা ষাটজন ছেলেমেয়ে দশ বছর পড়াশোনা করে পরীক্ষায় ফেল করে যাচ্ছে তার ভেতর কোন্ বিষয়টি আনন্দের আমার বোঝার ক্ষমতা নেই। রাষ্ট্রীয় ভাবে এতো বড় অপচয়ের আর কোন উদাহরণ আছে বলে আমার জানা নেই।
এতোক্ষন আমরা স্কুল কলেজের কথা বলেছি, এভাবে বিশ্ববিদ্যালয়ের কথা বলতে পারি। বিশ্ববিদ্যালয় পর্যায়ে এখন দুরকম শিক্ষা ব্যবস্থা আছে পাবলিক এবং প্রাইভেট। আগে প্রাইভেট বিশ্ববিদ্যালয়ের সংখ্যা ছিল কম। জোট সরকার আসার পর ফ্লাড গেট খুলে দেয়া হয়েছে এবং বলা যায় প্রায় প্রতিমাসে একটা করে বিশ্ববিদ্যালয়কে অনুমতি দেয়া হয়েছে এবং বর্তমানে সারা দেশে বিশ্ববিদ্যায়ের সংখ্যা অর্ধশত থেকেও বেশী !
বাংলাদেশের জনসংখ্যা চৌদ্দ কোটি, যুক্তরাষ্ট্রের জনসংখ্যা বাংলাদেশের জনসংখ্যার দ্বিগুনের মতো সেখানে কয়েক হাজার বিশ্ববিদ্যালয় কমিউনিটি কলেজ রয়েছে, কাজেই আমাদের দেশে তেরোটি পাবলিক বিশ্ববিদ্যালয় এবং অর্ধশত প্রাইভেট বিশ্ববিদ্যালয় হয়তো খুব বেশী নয়। কিন্তু আমাদের দেশের প্রেক্ষিতে এই প্রাইভেট বিশ্ববিদ্যালয় গুলো গড়ে উঠেছে সম্পূর্ণ অন্যভাবে। দেশের শিক্ষা ব্যবস্থার দিকে তাকিয়ে এটা গড়ে উঠে নি -  এটা গড়ে উঠেছে মূলত: বানিজ্যিক উদ্দেশ্যে। ঢাকার বনানী এলাকার কামাল আতাতুর্ক রাস্তায় দাড়িয়ে একবার আমি তাকিয়ে দেখেছিলাম যে শুধুমাত্র সেই রাস্তাতেই নয়টি প্রাইভেট বিশ্ববিদ্যালয়। পৃথিবীর আর কোথাও এই উদাহরণ খুঁজে পাওয়া যাবে না এবং একটি রাস্তায় সবচেয়ে বেশী সংখ্যক বিশ্ববিদ্যালয় হিসেবে এই রাস্তাটির নাম খুব সহজেই গিনিজবুক অফ রেকর্ডসে উঠে যেতে পারে। একটি রাস্তার এতোগুলো বিশ্ববিদ্যালয় খুঁজে পাবার কারণটি খুব স্পষ্ট -  এটি দেশের স্বচ্ছল এলাকা এবং এই এলাকায় স্বচ্ছল ছেলেমেয়েরা অনেক অর্থ ব্যয় করে এই বিশ্ববিদ্যালয় গুলোতে পড়াশোনা করার ক্ষমতা রাখে। কাজেই এখানে বিশ্ববিদ্যালয় গুলো গড়ে উঠেছে।
পাবলিক বিশ্ববিদ্যালয়ের সাথে তুলনা করলে আমরা দেখতে পাই এক ক্রেডিটের জন্যে টিউশন ফী প্রাইভেট বিশ্ববিদ্যালয়ে দ্বিগুন তিনগুন বা পাঁচগুন বেশী নয়, টিউশন ফী প্রায় একশগুন বেশী। এই দেশে বৈষম্যের এর থেকে বড় উদাহরণ আছে বলে আমার জানা নেই।
প্রাইভেট বিশ্ববিদ্যালয়ের শিক্ষকদের বেতনও অনেক বেশী। পাবলিক বিশ্ববিদ্যালয়ে আমি যতো বেতন পাই - আমার সম পর্যায়ের একজন তার চাইতে দশগুন বেশী বেতন পান। পাবলিক বিশ্ববিদ্যালয়ের শিক্ষক কতো বেতন পান সেই বিষয়টি প্রকাশ করে দিয়ে আমি আমার সহকর্মীদের অপমান করতে চাই না। আমার মনে আছে সংবাদপত্রে একবার প্রকৃত সংখ্যাটি লিখে দেয়ার কারণে একজন জুনিয়র শিক্ষকের বিয়ের প্রস্তাবটি ভেঙ্গে গিয়েছিল। যারা জানেন না তাদেরকে বলা যায় যে পাবলিক বিশ্ববিদ্যালয়ের একজন জুনিয়র লেকচারার যত টাকা বেতন পান একটি সম্ভ্রান্ত মানুষ তার ড্রাইভারকে সাধারনত: এর থেকে বেশী বেতন দিয়ে থাকেন। আমাদের খুব সৌভাগ্য বিশ্ববিদ্যালয়ের সেরা ছাত্র-ছাত্রীরা এর পরেও এখনো পাবলিক বিশ্ববিদ্যালয়ের শিক্ষক হতে আগ্রহ প্রকাশ করেন। এটি আর কতোদিন থাকবে আমাদের জানা নেই। যখন দেখা যাবে সেরা ছাত্র-ছাত্রীরা পাবলিক বিশ্ববিদ্যালয়ের শিক্ষক না হয়ে প্রাইভেট বিশ্ববিদ্যালয়ের শিক্ষক হতে বেশী আগ্রহী তখন বুঝতে হবে আমাদের পাবলিক বিশ্ববিদ্যালয়ের মৃত্যু ঘন্টা বেজে গেছে। 
আমি ব্যক্তিগতভাবে প্রাইভেট বিশ্ববিদ্যালয় পদ্ধতির বিরোদ্ধে নই। পৃথিবীর প্রায় সবদেশেই প্রাইভেট বিশ্ববিদ্যালয় রয়েছে। বিশ্ববিদ্যালয়ে পড়া খরচ সাপেক্ষ ব্যাপার আমাদের দরিদ্র দেশের ছাত্র-ছাত্রীদের সেই খরচ বহন করার ক্ষমতা নেই, কাজেই রাষ্ট্র খরচটি বহন করে ছাত্র-ছাত্রীদের উচ্চ শিক্ষা দেয়ার দায়িত্বটি গ্রহন করেছে। এটি ছাত্র-ছাত্রীদের প্রতি করুনাবশত: করা হয় না, একটি রাষ্ট্র নিজেকে গড়ে তোলার জন্যেই তার মেধাবী তরুন সমাজকে শিক্ষিত করে তোলে। আমাদের দেশে এরকম একটি শিক্ষা ব্যবস্থা ছিল বলেই আমি পাবলিক বিশ্ববিদ্যালয়ে পড়াশোনা করে শিক্ষিত হতে পেরেছি, যদি এই সুযোগটি না থাকতো আমি পড়াশোনা করে শিক্ষিত হতে পারতাম না। আমাদের দেশের বেশীর ভাগ মানুষ এখনো মধ্যবিত্ত, নিম্ন মধ্যবিত্ত কিংবা সাদা কথায় দরিদ্র। তাদের সন্তান সন্ততি কখনোই কোন প্রাইভেট বিশ্ববিদ্যালয়ে পড়ার খরচ বহন করতে পারবে না, এবং তাদের উচ্চ শিক্ষার জন্যে পাবলিক বিশ্ববিদ্যালয়ের কাছেই ফিরে আসতে হবে। আমাদের দেশে পাবলিক বিশ্ববিদ্যালয়গুলোই দেশের মূল ধারার মানুষ অর্থ্যাৎ মধ্যবিত্ত, নিম্ন মধ্যবিত্ত এবং দরিদ্র মানুষের  সন্তান সন্ততিকে পড়াশোনার সুযোগ করে দেবে। কাজেই যে কোন মূলেই আমাদের পাবলিক বিশ্ববিদ্যালয় গুলোকে টিকিয়ে রাখতে হবে। যদিও এই মূহুর্তে আমার মনে হচ্ছে অদূর ভবিষ্যতে সেটি হয়তো সম্ভব হবে না। 
প্রাইভেট বিশ্ববিদ্যালয় গুলোর বিরুদ্ধে আমার সবচেয়ে বড় অভিযোগ যে এগুলো সত্যিকার বিশ্ববিদ্যালয় হিসেবে গড়ে উঠছে না। একটি বিশ্ববিদ্যালয়ের ধারণা অনেক বড়, ইংরেজীতে এটাকে বলে ইউনির্ভাসিটি, ইউনিভার্স শব্দটি বিশ্ব থেকেও অনেক বড়। একজন ছাত্র বা শিক্ষক যখন বিশ্ববিদ্যালয়ে যোগ দেয় সে সাথে সাথে তখন সারা পৃথিবীর অংশ হয়ে যায়। একজন ছাত্র শুধু যে তাঁর বিষয়ে শিক্ষা নেয় তা নয় সে সত্যিকার মানুষ হবার শিক্ষাটুকুও এখান থেকে পায়। কাজেই বিশ্ববিদ্যালয়ে শুধু যদি দুই একটি বিষয় শেখানো হয় সেটি কখনোই সত্যিকার বিশ্ববিদ্যালয় হিসেবে গড়ে উঠতে পারবে না। বিশ্ববিদ্যালয় শুধু যে শিক্ষা দেয়ার জায়গা তা নয়, এটি একটি জ্ঞানের ভান্ডার। একজন শিক্ষক তার নিজের জ্ঞান সমৃদ্ধ করার সাথে সাথে সেই জ্ঞানটুকু ছাত্রদের মাঝে ছড়িয়ে দেন। ছাত্র এবং শিক্ষক মিলে গবেষণা করে নূতন জ্ঞানের জন্ম দেন। যে শিক্ষা প্রতিষ্টান জ্ঞানকে ধরে রাখতে পারবে না এবং নূতন জ্ঞানের জন্ম দিতে পারে না সেই শিক্ষা প্রতিষ্টানকে বিশ্ববিদ্যালয় বলা যায় না  - সেটা বড় জোর একটি ট্রেনিং সেন্টার। আমাদের দেশের বেশীরভাগ প্রাইভেট বিশ্ববিদ্যালয়গুলো এখন এই পর্যায়ে আছে, অত্যন্ত জনপ্রিয় দুই একটি বিষয় ছাড়া আর কিছু সেখানে শেখানো হয় না। সত্যিকার অর্থে যে বিশ্ববিদ্যালয়ে বিজ্ঞান এবং প্রযুক্তি পড়ানো হয় সেখানে সবার আগে থাকা উচিৎ গণিত, পদার্থ বিজ্ঞান, রসায়ন এই ধরনের বিষয়। কিন্তু খুব দু:খের সাথে বলতে হচ্ছে বাংলাদেশের কোন প্রাইভেট বিশ্ববিদ্যালয়ে এই বিষয়গুলো খোলার পরিকল্পনাও নেই। কারণটি খুব সহক, এই বিষয়গুলো পড়ে  আজকাল ভাল চাকরী পাওয়া যায় না। যে বিষয়গুলো হচ্ছে জ্ঞান বিজ্ঞান এবং প্রযুক্তির ভিত্তি সেই বিষয়গুলো না পড়ে কেউ তো শুধু প্রযুক্তি পড়তে পারে না। প্রযুক্তি পড়ানো হবে কিন্তু তার ভিত্তি পড়ানো হবে না এটা তো হতে পারে না।
আমি বেশ কয়েকটি প্রাইভেট বিশ্ববিদ্যালয়ের একাডেমিক কাউন্সিল এবং সিন্ডিকেটের সাথে যুক্ত। কোন কোন প্রাইভেট বিশ্ববিদ্যালয় তাদের একাডেমিক কাউন্সিলে আমার উপস্থিতি নিশ্চিত করার জন্যে আমার অন্যায় আবদার সহ্য করে ছুটির দিনেও সভা আহবান করেন। আমি আমার নিজের ব্যক্তিগত কৌতুহলে গভীর মনোযোগ দিয়ে এই বিশ্ববিদ্যালয়গুলোর অগ্রগতি লক্ষ্য করি। আমি সবসময় মধ্যবিত্ত নিম্ন মধ্যবিত্তের সন্তানদের পড়াশোনার সুযোগ দেয়া নিয়ে চেচামেচি করি বলে প্রাইভেট বিশ্ববিদ্যালয়গুলো প্রতি বৎসর তারা কতো টাকা বৃত্তি প্রদান করেন এবং তাদের টিউশন মাফ করে দেন তার একটি তালিকা দেখেন। অনেক বিশ্ববিদ্যালয়েই টাকার অংকটি বিশাল যদিও হিসাব করলে দেখা যাবে সুযোগ পাওয়া ছাত্র-ছাত্রীর সংখা্যা আসলে খুব বেশী নয়। প্রাইভেট বিশ্ববিদ্যালয় গুলো যখন তাদের টিউশন ফী কমিয়ে আনতে কিংবা বৃত্তি দিয়ে মধ্যবিত্ত এবং নিম্ন মধ্যবিত্ত  মানুষের সন্তানদের নাগালের ভেতর নিয়ে আসবে আমি তখন এই বিশ্ববিদ্যালয় গুলোকে দেশের একটি প্রয়োজনীয় এবং গুরুত্বপূর্ণ সম্পদ হিসেবে বিবেচনা করতে শুরু করব।
আমি প্রাইভেট বিশ্ববিদ্যালয়ের দ্বিতীয় একটি ত্রুটির কথা বলতে চাই। প্রাইভেট বিশ্ববিদ্যালয়ের শিক্ষকদের বেতন অনেক বেশী (আসলে বলা উচিত তাদের বেতন যথাযথ আমাদের বেতন অনেক কম)। আমি এখন এক বৎসরে যত টাকা বেতন পাই প্রাইভেট বিশ্ববিদ্যালয়ে আমার সমপর্যায়ের শিক্ষক এক মাসেই সেই বেতন পান। আমার ছাত্র-ছাত্রীরা যারা এই বছর পাশ করে প্রাইভেট বিশ্ববিদ্যালয়ে যোগ দিয়েছে তারা সবাই প্রায় আমার দ্বিগুন বেতন পাচ্ছে। এরকম একটা পরিবেশে অত্যন্ত সঙ্গত কারণেই পাবলিক বিশ্ববিদ্যালয়ের শিক্ষকরা প্রায় দল বেধে প্রাইভেট বিশ্ববিদ্যালয়ে যোগ দিচ্ছেন। বলা যেতে পারে দেখতে দেখতে পাবলিক বিশ্ববিদ্যালয়ের কিছু কিছু জনপ্রিয় বিভাগ অভিজ্ঞ শিক্ষক শূন্য হয়ে যাচ্ছে। 
এর সাথে দ্বিতীয় আরেকটি বিষয় ঘটতে যাচ্ছে যেহেতু একজন শিক্ষক নিয়োগ দেয়া খরচ সাপেক্ষ ব্যাপার, প্রাইভেট বিশ্ববিদ্যালয় অনেক সময়েই একজন শিক্ষককে পূর্ণ সময়ের জন্যে নিয়োগ না দিয়ে তাকে খন্ডকালীন সময়ের জন্যে ব্যবহার করতে পছন্দ করে। পাবলিক বিশ্ববিদ্যালয়ের শিক্ষকেরাও তাদের স্বল্প বেতনের সাথে বাড়তি আয় হিসেবে এই সুযোগটি সাগ্রহে গ্রহন করে। এর ফলে পাবলিক বিশ্ববিদ্যালয়ের ছাত্র-ছাত্রীরা মারাত্নক ভাবে ক্ষতিগ্রস্থ হয়। দুর্ভাগ্য ক্রমে ইউ. জি. সি. এই একটি নির্দিষ্ট সময় পর্যন্ত খন্ডকালীন নিয়োগের বিষয়টিতে বৈধতা দিয়ে দিয়েছে, কাজেই আইনগত ভাবেই এটি করা সম্ভব। আমি ব্যক্তিগত ভাবে মনে করি পাবলিক বিশ্ববিদ্যালয়ের একজন শিক্ষক আর্থিক কারণে যদি প্রাইভেট বিশ্ববিদ্যালয়ে পড়াতে যান তাহলে সেটি হতে হবে সন্ধ্যেবেলা বা সাপ্তাহিক  ছুটির দিনে। কোন ভাবেই বিশ্ববিদ্যালয়ের নিয়মিত সময়ে তাদের অন্য বিশ্ববিদ্যালয়ে পড়াতে যেতে দেয়া উচৎ নয়।
প্রাইভেট বিশ্ববিদ্যালয় গুলো ধীরে ধীরে তাদের সমস্যাগুলো কাটিয়ে নিজের পায়ের উপর দাড়া হচ্ছে। পাবলিক বিশ্ববিদ্যালয়ের নানা ধরনের বিধি-নিষেধ নাই বলে এর পক্ষে অত্যন্ত গতিশীল হওয়া সম্ভব। কিছু কিছু বিশ্ববিদ্যালয় ইতোমধ্যে অত্যন্ত মান সম্পন্ন ডিগ্রী দিচ্ছে। আবার কিছু কিছু প্রাইভেট বিশ্ববিদ্যালয়ের অবস্থা অত্যন্ত দুর্বল। অনেক ক্ষেত্রেই মূল উদ্দেশ্যটি শিক্ষা না হয়ে বাণিজ্য হবার কারণে সমস্যাগুলো তারা ধরতেও পারছেন না -  সমাধান করার প্রশ্নই উঠে না। আমরা আগ্রহ নিয়ে ভবিষ্যতে কী হয় সেটা দেখার জন্যে অপেক্ষা করে আছি।
প্রাইভেট বিশ্ববিদ্যালয় নিয়ে তবুও যদি দু-একটি ভাল কথা বলা সম্ভব কিন্তু পাবলিক বিশ্ববিদ্যালয় নিয়ে ভাল কিছুই বলার সুযোগ এতো দ্রুত কমে আসছে যে সেটি আশংকাজনক। প্রায় বছর খানেক আগে আমি কোন একটি খবরের কাগেজ লিখেছিলাম যে পাবলিক বিশ্ববিদ্যালয় গুলো এখন মৃত্যুর প্রহর গুনছে, আমরা যারা এই বিশ্ববিদ্যালয় গুলোর কাছের মানুষ তারা মৃত্যুর সময়টি কাছাকাছি বসে আছি। মৃত্যুর পর মৃতদেহ যেন পচে গলে গন্ধ হয়ে না যায় সে জন্যে মাটির নিচে কবর দিয়ে দিয়ে যাব। এক বছর আগে আমি যে কথাটি বলেছিলাম আমি এখনও সে বিষয়ে পুরোপুরি একমত। আমার ধারণা সত্যি সত্যি আমরা এই দেশের পাবলিক বিশ্ববিদ্যালয় গুলোর মৃত্যু নিজের চোখে দেখতে শুরু করেছি।
গত নির্বাচনের পর সবগুলো পাবলিক বিশ্ববিদ্যালয়ে নূতন ভাইস চ্যান্সেলর নিয়োগ দেয়া হয়েছিল। একটি বিশ্ববিদ্যালয়ের ভাইস চ্যান্সেলর অত্যন্ত সম্মানজনক একটি পদ, নিয়োগ প্রাপ্ত কয়েকজন ভাইস চ্যান্সেলরের কাছে সেটি ছিল অচিন্ত্যনীয় একটি সৌভাগ্য - তারা সম্ভবত: এই নিয়োগকে বিশ্বাস করতে পারেন নি, ঘুম ভেঙ্গে সেটাকে যদি স্বপ্ন বলে মনে হয় সেই ভয়ে তাদের কয়েকজন গভীর রাতে ভাইস চ্যান্সেলরের গদিতে বসে গিয়ে দেশের সর্বোচ্চ শিক্ষা প্রতিষ্ঠানের খুব বড় একটি অসম্মান করেছিলেন। সেই সব ভাইস চ্যান্সেলরের প্রায় সবাইকে তাদের বিশ্ববিদ্যালয় থেকে বিতাড়ন করা হয়েছে। কোথাও ছাত্রেরা কোথাও শিক্ষকেরা কোথাও শহরের মানুষেরা। তাদের বিরোদ্ধে নানা ধরণের অভিযোগ, দুর্নীতি স্বজনপ্রীতি থেকে শুরু করে নারীঘটিত ব্যাপার- মুখ ফুটে সেটি বলতেও লজ্জা করে। এক সময় ভাইস চ্যান্সেলররা ছিলেন শিক্ষাবিদ, বর্তমান ভাইস চ্যান্সেলররা হচ্ছেন ক্ষমতাশীল রাজনৈতিক নেতাদের চাটুকার। এক সময় ভাইস চ্যান্সেলররা হতেন জ্ঞান তাপস বর্তমানের অনেক ভাইস চ্যান্সেলররা শুদ্ধ ইংরেজী দূরে থাকুক শুদ্ধ বাংলায় কথা বলতে বা লিখতে পারেন না। তারা বিশ্ববিদ্যালয়ে শিক্ষার পরিবেশ নিয়ে মাথা ঘামান না, বিশ্ববিদ্যালয়ে তাদের নিজেদের রাজনৈতিক দলের ক্ষমতাকে পাকাপুক্ত করতে অনেক বেশী আগ্রহী। শিক্ষক নিয়োগ করার সময় তারা প্রার্থীর মেধা বা শিক্ষাগত যোগ্যতা নিয়ে বিন্দুমাত্র মাথা ঘামানান, সরাসরি তাদের বলা হয়,  ‘‘তোমার রেজাল্ট কী সেটা জানার আমার কোন কৌতুহল নেই, তুমি কী দল করো সেটা বল !’’ আমি জানি সাধারণ মানুষ এই কথাগুলো শুনলে বিশ্বাস করবে না, কিন্তু আমরা যারা বিশ্ববিদ্যলয়ে আছি তাদের কাছে এর থেকেও অনেক ভয়ংকর কাহিনী মজুত রয়েছে লজ্জায় এবং ঘেন্নায় আমরা সেগুলো মুখ ফুটে বলতে পারি নি ! তবে সবচেয়ে দুঃখজনক বিষয়টি সম্ভবতঃ সাম্প্রদায়িকতার বিষয়টুকু। আমরা সবাই আশা করি একটা বিশ্ববিদ্যালয় এর উর্দ্ধে থাকবে, কিন্তু সেটি সত্যি নয়। শুধুমাত্র হিন্দু ধর্মাবলম্বী হওয়ার কারণে কতো মেধাবী র্প্রাথীকে যে ফিরিয়ে দেয়া হয়েছে তার কোন হিসেব নেই। আমি আমার নিজের বিশ্ববিদ্যালয়ের উদাহরণ দিতে পারি - আমি যেন সিলেকশন কমিটিত বসতে না পারি সে জন্যে আমার ফ্যাকাল্টির বিষয়গুলো সরিয়ে অন্য ফ্যাকাল্টিতে সরিয়ে নেয়া হয়েছে। এই নিলর্জ্জ দুর্নীতিতে বিরক্ত হয়ে আমি অনেকদিন আগে ফ্যাকাল্টির ডীন পদ থেকে পদত্যাগ করতে বাধ্য হয়েছি।
একটি বিশ্ববিদ্যালয়েরর প্রাণশক্তি হচ্ছে তাদের শিক্ষকেরা। যখন এই শিক্ষক নিয়োগের সময় দলীয় প্রার্থীদের নেয়া হয় তখন সেই বিশ্ববিদ্যালয়ের অস্তিত্বটিই ধ্বংশ হতে শুরু করে। মেধাহীন দলীয় শিক্ষকদের কোন আত্ববিশ্বাস  থাকে না। নৈতিকতাতেও তারা খুব দুর্বল থাকেন, শিক্ষা বা গবেষণাতেও তাদের কোন উৎসাহ থাকে না। দলীয় কাজকর্মে তারা সময় ব্যয় করেন, অনেক সময় দলীয় ছাত্রদের বাড়তি সুবিধে দেওয়ার চেষ্টা করেন। একটি বিশ্ববিদ্যালয় তখন নিশ্চিত ধ্বংসের দিকে এগিয়ে যেতে থাকে।
আমি জানি আমার এই কথাবার্তা শুনে অনেকেই প্রবল নৈরাশ্যবোধে জর্জরিত হবেন। আমি তাদের মনে করিয়ে দিতে চাই এই প্রবল নেতিবাচক পরিস্থিতিতেও কিন্তু সকল বিশ্ববিদ্যালয়ে অনেক সত্যিকারের শিক্ষক শিক্ষার অলোটা শক্ত হাতে ধরে রেখেছেন। তারা অন্যায়ের প্রতিবাদ করছেন, ছাত্র-ছাত্রীদের পড়াশোনার সাথে সাথে ভবিষ্যতের স্বপ্ন দেখিয়ে সত্যিকারের মানুষ হিসেবে গড়ে তোলার কাজে লেগে আছেন। সম্ভবত এরকম কিছু সত্যিকারের শিক্ষকের জন্যেই আমাদের দেশের শিক্ষা ব্যবস্থাটুকু এখনো কোনমতে টিকে আছে।
আমি জানি বর্তমান শিক্ষা ব্যবস্থায় আমি ইতিবাচক কথা খুব একটি বলতে পারি নি। একেবারে কোন কিছুই ইতিবাচক বিষয় নেই সেটি সত্যি নয়। আমাদের দেশের পড়াশোনায় মেয়েরা তুলনামূলক ভাবে অনেকদূর এগিয়ে এসেছে। তাদের শিক্ষা অবৈতনিক করে দেয়াটি একটি চমৎকার সিদ্ধান্ত, এটি নানাভাবে অপব্যবহার হলেও তার সুফলটা আমরা বেশ স্পষ্টই দেখতে পাই। আমাদের দেশের নানা ধরণের প্রতিষ্ঠান সুযোগ সুবিধা বঞ্চিত শিশুদের জন্যে এক ধরণের অপ্রাতিষ্ঠানিক শিক্ষা ব্যবস্থার আয়োজন করেছে। দেশের মোট প্রয়োজনের একটা ক্ষুদ্র ভগ্নাংশ হলেও মোট সংখ্যাটি হেলা ফেলা করার মতো নয়। দেশের সাধারণ ছাত্র-ছাত্রীদের পড়াশুনার জন্যে আগ্রহ বেড়েছে, তারা আন্তর্জাতিক পর্যায়ে নানা ধরণের প্রতিযোগিতায় অংশ নিতে শুরু করেছে। দেশের মোট জনসংখ্যা চৌদ্দ কোটি, তাদের ভেতর থেকে যখন সবচেয়ে মেধাবী ছাত্রটিকে বেছে নেয়া হয় সে নিৎসন্দেহে সারা পৃথিবীর সেরা একজন মেধাবী ছাত্র হিসেবে বের হয়ে আসে।
এই হচ্ছে বর্তমান। এখন আমরা যদি ভবিষ্যতের কথা বলতে চাই তাহলে কী বলব ?
ভবিষ্যৎ সবসময়েই গড়ে উঠে বর্তমানে উপরে। আমরা যদি বর্তমানের দিকে তাকাই এবং শিক্ষা ব্যবস্থার পরিবর্তনের জন্যে কী ব্যবস্থা নেয়া হচ্ছে সেটা বোঝার চেষ্টা করি তাহলে একটা দীর্ঘশ্বাস ফেলে বলতে হবে যে বাংলাদেশে শিক্ষার ভবিষ্যৎটুকু খুব ভাল নয়। তবে আমি আশাবাদী মানুষ -  আমি আমার জীবনে অনেকবার দেখেছি ভাগ্য এবং নৈরাশ্যের হাতে সবকিছু ছেড়ে না দিয়ে আশা নিয়ে কোন কিছুতে লেগে থাকলে অনেক লাভ হয়। শিক্ষার ব্যাপারেও আমি আশা নিয়োকতে ভালবাসি। খুব ভাল একটা সরকার এসে সবকিছু ঠিক করে দেবে সেটা কখনোই হবে না। দেশের সাধরণ এবং সুশীল সমাজ কোন একটা যৌক্তিক দাবী তুলে ধরলে সরকার সেটি করার সিদ্ধান্ত নিতে পারে। একটা দেশের সবচাইতে গুরুত্বপূর্ণ  ব্যাপার হচ্ছে তার শিক্ষা, অথচ এটি এতোটুকু অত্যুক্তি নয় যে এই দেশে সবচেয়ে অবহেলিত হচ্ছে শিক্ষা। আমাদের মতো সাধরণ মানুষের সেটা নিয়ে সোচ্চার হবার সময় এসেছে। আমি অত্যন্ত আনন্দের সাথে লক্ষ্য করেছি যে বিষয়টি ইতিমধ্যে শুরু হয়েছে। শিক্ষার উন্নতি নিয়ে চিন্তা ভাবরনা করছে এরকম বেশ কয়েকটি সংগঠন গড়ে উঠেছে এবং তারা একেবারে তৃণমূল পর্যায়েগিয়ে কাজ শুরু করেছে। আমাদের দেশের প্রত্যেকটি মানুষের জীবনের সাথে শিক্ষার একটা সম্পর্ক রয়েছে। কোথাও মানুষটি কম বয়সী, সে নিজেই শিক্ষা নিয়েছে। কোথাও মানুষটি অভিভাবক তার সন্তানেরা শিক্ষা নিচ্ছে, কোথাও মানুষটি নিজেই শিক্ষক, ছাত্র-ছাত্রীদের পড়াচ্ছেন! এরকম সবারই শিক্ষা নিয়ে কিছু একটা অভিজ্ঞতা রয়েছে, সবারই এখন এগিয়ে এস মুখ ফুটে কথাটি বলার সময় এসেছে।
সবার প্রথমে দরকার একটি শিক্ষানীতি। সরকার  এসে যে শিক্ষা নীতিটি প্রণয়ন করে সেটি একটি তামাশার মতো। গত সরকার যে শিক্ষানীতি করেছিল সরকার যখন তার কিছু কিছু সিদ্ধান্ত বাস্তাবায়ন করার সিদ্ধান্ত করেছিল তখন শিক্ষানীতি কমিটির আহবায়ক নিজেই প্রতিবাদ করে বলেছিলেন যে, তাদের প্রণীত শিক্ষানীতিতে এগুলো নেই ! বর্তমান সরকারর শিক্ষানীতিটি একটি ম্যাগাজিনের মতো  -  বিভিন্ন মানুষের লেখা রচনা সেখানে স্থান পেয়েছে। পুরো বিষয়টি সমন্বিত নয়। এটি প্রায় একটা কৌতুকের মতো যখন আমি দেখেছি শিক্ষা নীতির এক অংশে একটা বিষয় বাস্তবায়িত করার পরামর্শ দেয়া হয়েছে অন্য অংশে সেই বিষয়টির বিরোদ্ধে কথা বলা হয়েছে। সবচেয়ে বড় কথা বর্তমান সরকারের শিক্ষানীতি ঘোরতর সাম্প্রদায়িক শিক্ষানীতি। দেশের বিজ্ঞজন এরকম সাম্প্রদায়িক একটা দলীল তৈরী করতে পারেন নিজের চোখে না দেখা পর্যন্ত সেটি বিশ্বাস করা সম্ভব নয়।
আমার মনে হয় দেশের সাধারণ মানুষ এবং সুধীজন মিলে এই শিক্ষানীতিটির মূল কাঠামোটি গড়ে তোলা প্রয়োজন। এই দেশে অনেক শিক্ষাবিদ আছেন অনেক শিক্ষানুরাগী আছেন, শিক্ষার সাথে সম্পৃক্ত অনেক মানুষ আছেন, শিক্ষার জন্যে কাজ করছে এরকম প্রতিষ্ঠান আছে, সবাই মিলে নিজের উদ্যোগে যদি চমৎকার একটা শিক্ষানীতি গড়ে তুলে আমি নিশ্চিত সরকার সেটি তার সত্যিকার শিক্ষানীতি বাস্তবায়নের সময় এখান থেকে সাহায্য নিতে পারবে।
আমরা সেই শিক্ষানীতিতে প্রথমেই দেখতে চাইব লেখাপড়ার সুযোগের মাঝে যেন কোন বৈষম্য না থাকে। একজন হতদরিদ্র মানুষের সন্তান এবং বিত্তশালী মানুষের সন্তান যেন একই সুযোগ পায়। আমাদের দরিদ্র দেশটি কবে সত্যি সত্যি সবাইকে সমান সুযোগ দিতে পারবে আমরা সেটা জানি না কিন্তু সেটা আমাদের নীতে এবং স্বপ্নের অংশ হতে হবে।

আমরা শিক্ষানীতি দেখতে চাইব এক ধরণের অভিন্ন শিক্ষা। ইংরেজী বাংলা বা মাদ্রাসা শিক্ষার মতো ভিন্ন ভিন্ন শিক্ষা কার্যক্রম রাখতে হলেও তাদের প্রাথমিক এবং জুনিয়র শিক্ষাটুকু হতে হবে অভিন্ন। যারা ইংরেজী মাধ্যমে পড়বে তারা বাড়তি ইংরেজী পড়বে, যারা মাদ্রাসা শিক্ষায় যাবে তারা বাড়তি ধর্ম শিক্ষঅ নেবে কিন্তু মূল শিক্ষাটি হবে অভিন্ন।
এই শিক্ষানীতি দিয়ে মুখস্ত নির্ভর পড়ালেকার পদ্ধতিটি চিরদিনের জন্যে এই দেশের মাটি থেকে উৎখাত করে দিতে হবে। সৃজনশীল প্রক্রিয়ায় পড়াশোনার পদ্ধতি নিশ্চিত করার জন্যে পাঠ্যপুস্তক ঢেলে সাজাতে হবে। যারা বিজ্ঞান শিক্ষঅ নেবে তাদের জন্যে স্কুলে ল্যাবরেটরি তৈরী করা সহজ কিন্তু সেই ল্যাবরেটরিতে সত্যিকার অর্থে হাতে কলমে বিজ্ঞানের সূত্র পরীক্ষা করে দেখার পদ্ধতিটি শেখা সহজ নয়। আমি খুব কষ্ট পাই যখন দেখি বিখ্যাত স্কুলের চমৎকার ল্যাবরেটরিতে ছেলে মেয়েদের পুরো এক্সপেরিমেন্টটি মুখস্ত করানো হচ্ছে!
দেশের শিক্ষা ব্যবস্থার উন্নতি করতে হলে শিক্ষকদের যথোপযুক্ত সম্মান দিতে হবে। তাদের প্রয়োজনীয় বেতন দেয়াটুকু হচ্ছে সেই সম্মান দেয়ার প্রথম পদক্ষেপ। শিক্ষকদের জন্যে ভিন্ন একটা বেতন স্কেল করে সকল শিক্ষকদের সম্মানজনক বেতন দেয়ার ব্যবস্থা করতে হবে। একই সাথে সকল শিক্ষকদের ট্রেনিংয়ের ব্যবস্থা করতে হবে যেন তারা শিক্ষঅ দান প্রক্রিয়ার ব্যাপারটুকু জানেন। শিক্ষকদেরও একটা বড় দায়িত্ব রয়েছে। তাদেরকে জানতে হবে এটি চাকুর নয় এটি একটি ব্রত। অর্থ বিত্ত সহায় সম্পত্তির দিকে যাদের ঝোক রয়েছে তাদের এই কাজে আসা ঠিক নয়, তাদেরক আগেই ধরে নিতে হবে তাদের জীবনের পূর্ণতাটুকু আসবে সম্পূর্ণ অন্যদিক থেকে । শিক্ষকদের সামাজিক ভাবে সম্মান দেওয়ার একটি প্রক্রিয়া শুরু করতে হবে. যারা জাতিকে নেতৃত্ব দেবেন তারা জাতির কাছে সেই সম্মানটুকু প্রত্যাশা করেন।
পাবলিক বিশ্ববিদ্যালয় গুলোকে রক্ষা করা সম্ভবতঃ আমাদের দেশের সবচেয়ে গুরুত্বপূর্ণ এবং সবচেয়ে কঠিন একটি কাজ। কাজটি অসম্ভব কঠিন হলেও তার প্রকৃত সমাধান আশ্বর্য রকম সহজ, সেখানে একজন স্বাধীনচেতা আত্নসম্মান সম্পন্ন সত্যিকারের শিক্ষাবিদকে ভাইস চ্যান্সেলর হিসেবে নিয়োগ দেয়া। রাজনৈতিক দলগুলো যদি বিশ্ববিদ্যালয়ের স্বাধীন কাজকর্মে হস্তক্ষেপ না করে তাহলে একজন স্বাপ্নিক ভাইস চ্যান্সেলর তার সুযোগ্য সহকর্মীদের নিয়ে বিশ্ববিদ্যালয়টিকে গড়ে তুলতে পারবেন। একটা বিশ্ববিদ্যালয়কে গড়ে তোলার মত ক্ষতা আছে এরকম শিক্ষাবিদ এই দেশে আছেন, রাজনীতি এবং চাটুকারিতা দিয়ে দুষ্ট এই প্রক্রিয়ায় অংশ নিতে চান না বলে তারা দূরে সরে থাকেন। দেশের স্বার্থে তাদের এই প্রক্রিয়ায় অংশ নিয়ে বিশ্ববিদ্যালয় গুলো গড়ে তুলে দিতে হবে।
প্রাইভেট বিশ্ববিদ্যালয়গুলোর জন্যে যে নীতিমালা রয়েছে সেটি পূর্ণাঙ্গ নয়। যেটুকু আছে প্রাইভেট বিশ্ববিদ্যালয় গুলো সেটাও মানতে রাজী নয়। প্রায় প্রত্যেকটি প্রাইভেট বিশ্ববিদ্যালয়ের পিছনেই এক বা একাধিক বিত্তশালি এবং ক্ষমতাশালী মানুষ রয়েছেন, তাদের প্রভাব অনেক বেশী নিয়ম না মেনেও তারা এগিয়ে যেত থাকেন। সত্যিকার বিশ্ববিদ্যালয় হিসেবে গড়ে ওঠার জন্যে একেবারে মৌলিক যে বিষয়গুলো মেনে চলার কথা, তাদেরকে সেই বিষয়গুলো মানতে বাধ্য করতে হবে। খুটি নাটি অনেক ব্যাপারেই দীর্ঘ আলোচনা করা সম্ভব, কিন্তু আমার মনে হয় মৌলিক বিষয়গুলোতে হাত দেয়া হলে খুটি নাটি বিষয়গুলোর সমাধান এমনিতেই চলে আসবে। তবে শিক্ষার ভবিষ্যৎ ঠিক করার জন্যে যে একটি কাজ করতে হবে সেটি হচ্ছে শিক্ষা খাতে অর্থ বরাদ্দ বাড়ানো। অন্য যে কোন খাতে অর্থ খরচ করা হলে আমরা তার প্রতিফল পাব কী পাব না তার কোন গ্যারান্টি নেই। কিন্তু শিক্ষা এমন একটি বিষয় যে এই শিক্ষা খাতে একটি টাকা খরচ করা হলেও আমরা তার ফলটি পেয়ে যাই, কখনো সাথে সাথে কখনো ভবিষ্যতে।
আমাদের সরকারকে বোঝাতে হবে রাস্তাঘাট নয়, দালান কোঠা নয়, পুলিশ মিলিটারী র‌্যাবে নয়, ব্যবসা বানিজ্য নয় এই দেশের সবচেয়ে গুরুত্বপূর্ণ বিষয় হচ্ছে শিক্ষা। দেশের আমলা মন্ত্রী থেকে গুরুত্বপূর্ণ মানুষ হচ্ছে ছাত্র-ছাত্রী। এই দেশকে গড়ে তুলতে হলে শিক্ষা খাতে আমাদের বরাদ্দ বাড়াতে হবে। মুক্তিযুক্ত করে ত্রিশ লক্ষ মানুষের প্রাণের বিনিময়ে এই দেশটি আমরা অর্জন করেছি। এখন দ্বিতীয় মুক্তিযুদ্ধ করে এই দেশটিকে গড়ে তোলার সময় হয়েছে। এই নূতন মুক্তিযুদ্ধের সৈনিক হচ্ছে আমাদের ছাত্র-ছাত্রীরা তাদের অস্ত্র হচ্ছে বই খাতা এবং কলম এবং এই সংগ্রাম হচ্ছে শিক্ষাকে বিজয় করার সংগ্রাম। একাত্তরের মুক্তিযুদ্ধে দেশের সকল মানুষ অংশ নিয়েছিল, এই মুক্তিযুদ্ধেও সবাইকে অংশ নিতে হবে।
তা না হলে আমরা বিজয় ছিনিয়ে আনতে পারব না।



article11-1360


আমাদের পুলিশ বাহিনী
মুহম্মদ জাফর ইকবাল

                 আমার বাবা একজন পুলিশ অফিসার ছিলেন। মোটামুটি ছোট থাকতেই আমি টের পেয়েছিলাম সাধারণ মানুষের কাছে পুলিশের পরিচয়টা খুব ইতিবাচক না। তখন কারণটা বুঝতে পারিনি- এখন পারি। ব্রিটিশ আমলে পুলিশ ব্রিটিশ রাজের জন্য কাজ করেছে, বইপত্রে ‘‘লাল পাগড়ী ’’ নিয়ে নানা রকম ভীতিকর গল্প ছড়িয়ে ছিটিয়ে আছে যেখান থেকে আমরা অনুমান করতে পারি তারা সাধারণ মানুষের কাছাকাছি যেতে পারেনি। সাতচল্লিশ সালে যখন দেশ ভাগ হল তখন পুলিশটা হল পাকিস্তান সরকারের পুলিশ। সেই সময়ে দেশের পুরো ইতিহাসটাই হল আন্দোলনের ইতিহাস। দেশের মানুষ যখন ভাষা আন্দোলন করছে, ছয় দফার আন্দোলন করছে, ঊনসত্তুরের গণ আন্দোলন করছে  পাকিস্তান সরকার তখন তাদের ঠেকিয়ে রাখার জন্যে দমন নির্যাতন নিপীড়ন করেছে। সেই কাজে ব্যবহার করছে কাকে ? পুলিশকে। আমি গ্যারান্টি দিয়ে বলতে পারি বঙ্গবন্ধুর ছয় দফার জন্যে সাধারণ একজন পুলিশ সদস্যের যতই সমর্থন থাকুক তিনি কিন্তু একবারও সেটা মুখ ফুটে উচ্চারণ করতে পারেন নি। কাজেই দেশের সাধারণ মানুষ ধরেই নিয়েছে পুলিশ মানেই হচ্ছে প্রতিপক্ষ।

                একাত্তরে প্রথমবার পুলিশ সাধারণ মানুষের পাশাপাশি এসে দাড়িয়েছিল। পঁচিশে মার্চ যখন পাকিস্তান মিলিটারী ঢাকা শহরে গণহত্যা শুরু করে তখন প্রথম আক্রমন করেছিল রাজারবাগ পুলিশ লাইন আর পিলখানা। পুলিশদের চোর ডাকাত ধরার জন্যে অস্ত্র ব্যবহার শেখানো হয়, যুদ্ধ করার জন্যে অস্ত্র ব্যবহার শেখানো হয় না - তাদের যুদ্ধের জন্য কোনো ভারী অস্ত্র নেইও। তারপরেও রাজারবাগের পুলিশেরা কিন্তু পাকিস্তান মিলিটারীর সাথে প্রথম যুদ্ধটা শুরু করেছিল। আমরা তখন ছিলাম পিরোজপুর, আমার বাবা ছিলেন সেখানকার এস.ডি.পি.ও - গভীর রাতে মাইকে পঁচিশে মার্চের মিলিটারী একশানের খবর শুনে আমরা সবাই জেগে উঠেছিলাম। বাবার সাথে আমরা থানায় ছুটে গিয়েছিলাম। পুলিশের নিজস্ব ওয়ারল্যাসে তখন রাজারবাগ পুলিশ লাইনের কোনো একজন পুলিশ সদস্যের মুখ থেকে সেই যুদ্ধের বর্ণনা শুনেছিলাম। পিছনে গোলাগুলি মেশিনগানের শব্দ, সেখানে কাঁপা গলায় একজন কথা বলছেন, এতদিন পরও আমার স্মৃতিতে সেটা স্পষ্ট হয়ে আছে। 

               দেশ স্বাধীন হবার পর আমাদের পুলিশ বাহিনী প্রথমবার সুযোগ পেয়েছে সাধারণ মানুষের পাশাপাশি এসে দাড়ানোর। আর আন্দোলন থাকবে না, জ্বালাও পোড়াও থাকবে না, সবাই মিলে নিজের দেশের জন্য কাজ করবে। পুলিশ চোর ডাকাত অপরাধীদের ধরে ধরে সবাইকে ঠিক ভাবে কাজ করার সুযোগ করে দেবে।
 
               কিন্তু ঠিক কী কারণ জানা নেই ব্যাপারটা কিন্তু এখনো সেরকম হয় নি। পুলিশ বাহিনী এখনো দেশের মানুষের জন্য কাজ করার সুযোগ পাচেছ না। যখন যে রাজনৈতিক দল দেশ পরিচালনা করে তখন সেই দল পুলিশকে ব্যবহার করে। ঘাঘু অপরাধী উপর থেকে টেলিফোন করিয়ে ছাড়া পেয়ে যায়। বিশাল বিশাল অপরাধ করার পরও পুলিশ তাদের ধরতে পারে না। আমাদের দেশের পুলিশদের অসাধ্য কিছু নেই। তারা যে কোনো অপরাধীকে খুঁজে বের করে ফেলে, কিন্তু আমরা দেখতে পাই কোনো কোনো অপরাধী ধরা পড়ে না, শুধুমাত্র  একটি কারণে, তাদের সাথে রাজনৈতিক দলের যোগাযোগ আছে। তাদেরকে ধরার জন্যে পুলিশ নিশ্চয়ই উপর থেকে ‘গ্রিন সিগনাল’ পায় না।  পুলিশ সেই কথাটা মুখ ফুটে বলতেও পারে না, দেশের মানুষ, পত্রপত্রিকা টেলিভিশনে সবার গালমন্দ তাদের হজম করতে হয়। দেখে আমার মায়াই লাগে।

               এমনিতে পুলিশের বাহ্যিক চেহারা বেশ ভাল হয়েছে। আমরা যখন ছোট ছিলাম তখন পুলিশের কেমন জানি একটা দুর্বল দুর্বল ভাব ছিল। আজকালকার পুলিশ বাহিনীর সদস্যরা শক্ত সমর্থ এবং সুদর্শন, দেখে ভালো লাগে। কিছুদিন আগে গাড়ী  করে দক্ষিণ বঙ্গে যাচ্ছি  পথে অনেক পুলিশ, তারা হাত তুলে গাড়ী থামাল। গাড়ীতে আমি এবং আমার বিশ্ববিদ্যালয়ের বেশ কয়েকজন  শিক্ষক, তাদের মাঝে আমার স্ত্রীও আছেন। পুলিশ যখন হাত তুলে একটা গাড়ী থামায় তখন সব সময়েই গাড়ীর প্যাসেঞ্জাররা এক ধরনের দুর্ভাবনা অনুভব করে? আমি করি না, গাড়ীর কাগজপত্র ঠিক আছে, আমি কোনো অপরাধ করি না তাহলে কেন দুর্ভাবনা করব। তবে ঠিক কী কারণ জানি না যখন একটা গাড়ী থামানো হয় তখন গাড়ীর ড্রাইভারেরা কেমন যেন অপমানিত বোধ করে।
 
            পুলিশের সদস্য গাড়ীর কাগজপত্র নিয়ে দুরে বসে থাকা কয়েকজন অফিসারের কাছে গিয়েছে এবং হঠাৎ করে একজন অফিসার প্রায় ছুটে গাড়ীর কাছে জানালা দিয়ে মাথা ঢোকালেন, তার উচ্ছসিত আনন্দিত কণ্ঠস্বর, ‘‘স্যার! ম্যাডাম! আপনারা? আমি আপনাদের ছাত্র!’’
 
              শিক্ষকতার এই একটা আনন্দ আছে যেটা চিত্র নায়ক থেকে ক্রিকেট প্লেয়ার, মন্ত্রী থেকে রাষ্ট্রপতি কেউ কখনো পায়নি। সমাজের সব জায়গায় শিক্ষকেরা তাদের ছাত্রছাত্রীদের পেয়ে যায়। আমাদের মুখেও হাসি ফুটে উঠল, সৌজন্যের কথা বলার আগেই আমার ছাত্র আবদার করল, ‘‘ স্যার ম্যাডাম নামেন গাড়ী থেকে। চা খেয়ে যান।’’ 
 
              তাড়াহুড়া আছে সময় নেই ইত্যাদি যুক্তি ছাত্রদের সাথে কাজে লাগে না, কাজেই আমাদের নামতে হল এবং  পুলিশ বাহিনী তাদের কাজকর্ম ফেলে আমাদের ঘিরে দাড়ালো। তখন আমি একটা মজার দৃশ্য দেখতে পেলাম,  রাস্তা দিয়ে হুস হাস করে গাড়ী যেতে যেতে গাড়ীগুলো তাদের গতি কমিয়ে, গাড়ীর প্যাসেঞ্জাররা জানালা দিয়ে মাথা বের করে আবাক হয়ে আমাদের দিকে তাকিয়ে আছে। তাদের চোখের দৃষ্টিতে প্রশ্নটি খুব স্পষ্ট, পুলিশ এতগুলো ক্রিমিনালকে ধরে ঘিরে রেখেছে, এরা কারা ? জঙ্গী ? চোরাচালানীর দল ? নাকী নারী ও শিশু অপহরণকারী ? 

              সেইবারই আবার যখন ফিরে আসি আশুলিয়ার কাছাকাছি পুলিশ আবার আমাদের থামাল। যারা সেখানে আছে তাদের মাঝে আমার কোনো ছাত্র নেই, সেই কারনেই কী না জানি না রুটিন চেক হঠাৎ করে কেমন জানি বিগড়ে গেল। পুলিশের লোকজন আমাদের গাড়ী থেকে নামিয়েছে এবং একজন আমার কম বয়সী সহকর্মীর দিকে এগিয়ে এসেছে তার বডি সার্চ করার জন্যে। আমার স্ত্রী কাছেই ছিল, সে একেবারে বোমার মতো ফেটে পড়ল, ‘‘কী? আপনাদের এতো বড় সাহস? ইনি বলছেন ইনি বিশ্ববিদ্যালয়ের শিক্ষক তারপরেও তার বডি সার্চ করে দেখতে হবে? ঠিক আছে, আমিও বিশ্ববিদ্যালয়ের শিক্ষক। আমাকে দিয়ে শুরু করেন, আসেন।’’ 
          
                 দ্রুত সেখানে বিশাল হট্টগোল শুরু হল এবং তাড়াতাড়ি কাছাকাছি কোনো এলাকা থেকে একজন অফিসার চলে এসে কোনোমতে অবস্থাটা রক্ষা করলেন। ঘটনাটি হয়তো ছেলে মানুষী এবং হাস্যকর কিন্তু গুরুত্বপূর্ণ। পুলিশদের হয়তো অনেক অপ্রিয় কাজ করতে হয় কিন্তু তাদের সব সময়েই সেটি করতে হবে যথাযথ সম্মান দেখিয়ে। একজন অপরাধীর হাতে হ্যান্ডকাফ লাগাতে হলেও সেটি করতে হবে সম্মানবোধ বজায় রেখে। একটা গাড়ী থামিয়ে একজন পুলিশ সদস্য যদি বলে, ‘‘কেমন আছেন ভাই আপনি? আমাদের একটা রুটিন ডিউটি করতে হচ্ছে কিছু মনে করবেন না। একটু কাগজপত্রগুলো দেন, দেখে দিয়ে দেব। এক মিনিটও লাগবে না।’’ আমার ধারণা ড্রাইভারেরা তাহলে অপমানিত বোধ করবে না, আনন্দের সাথে কাগজপত্র দেখাবে। কাগজপত্র দেখে পুলিশের সদস্য যদি বলে, ‘‘থ্যাংক ইউ ভেরি মাচ। ডিস্টার্ব করলাম কিছু মনে করবেন না। সাবধানে গাড়ী চালাবেন।’’ তাহলে পুরো ব্যাপারটাই অন্য রকম হয়ে যাবে। পৃথিবীর অনেক দেশেই পুলিশকে সাধারণ মানুষ নিজের মানুষ বলে মনে করে - আগে হোক পরে হোক আমাদের দেশেও নিশ্চয়ই এটা হবে। আমরা চাই সেটা পরে না হয়ে আগেই হোক। অনেক আগে। 
               
                 আমরা যখন ছোট ছিলাম তখন আমার বাবার সাথে সাথে বাংলাদেশের অনেক জায়গায় থেকেছি। রাঙ্গামাটি, বান্দরবান, পঞ্চগড়, জগদ্দল, সিলেট, বগুড়া, কুমিল্লা, পিরোজপুর এমন কোনো জায়গা নেই যেখানে ছিলাম না। ভারী মজার একটা শৈশব ছিল আমাদের, যখন ছোট ছিলাম তখন টের পাইনি বড় হয়ে আবিস্কার করেছি আমাদের খুব টানাটানির সংসার ছিল। বেতনের হাতে গোনা এত অল্প টাকা দিয়ে আমার মা কীভাবে সংসার চালাতেন সেটা এখনো আমার কাছে রহস্যের মতো মনে হয়।
 
               এতদিনেও ব্যাপারটার পরিবর্তন হয়েছে বলে মনে হয় না। আমরা যদি সশস্ত্র বাহিনীর সাথে তুলনা করি তাহলে দেখব পুলিশ বাহিনীর বেতন সুযোগ সুবিধা কিছুই নেই। সেনাবাহিনীর হোটেল রেডিসন আছে, ট্রাস্ট ব্যাংক আছে, তাদের অফিসারদের জন্য হাউজিং সোসাইটি আছে, রূপগঞ্জ আছে, চকচকে পোষাক আছে, ক্যাডেট কলেজ, ইঞ্জিনিয়ারিং ইউনিভার্সিটি, মেডিক্যাল কলেজ সবই আছে তাহলে পুলিশের কিছু নেই কেন ? সশস্ত্র বাহিনী যেরকম দেশের অনেক গুরুত্বপূর্ণ একটা দায়িত্ব পালন করে আমাদের পুলিশ বাহিনীও তো সে রকম কিংবা তার থেকেও বড় একটা দায়িত্ব পালন করে। তাহলে সরকার তাদের এভাবে বঞ্চিত করে রেখেছে কেন ? সে রকম সুযোগ সুবিধে নেই, বেতন অল্প অথচ দেশের সবচেয়ে বড় দায়িত্বটাই তাদের পালন করতে হয় - এই বৈষম্যটা কি সবার চোখে পড়ে না ? আমাদের বাংলাদেশ আজ থেকে ত্রিশ চল্লিশ বছর আগের বাংলাদেশ নয়, দেখতে দেখতে এটা একটা অর্থনৈতিক শক্তিতে পাল্টে যাচেছ (প্রতি তিন দিনে বাংলাদেশ এক বিলিওন ডলার তৈরী করে)। তাহলে আমরা কেন এখন ঠিক জায়গায় অর্থ ব্যয় করতে কার্পন্য করব ? দেশের শিক্ষা ব্যবসহা ঠিক করতে হলে যে রকম সবার আগে প্রাইমারী শিক্ষা ঠিক করতে হয়, ঠিক সে রকম দেশের আইন-শৃংখলা ঠিক করে দেশকে সভ্য দেশ করতে হলে সবার আগে পুলিশ বাহিনীকে ঠিক করতে হবে। সেটা করা সম্ভব পুলিশ বাহিনীতে উৎসাহী তরুণ তরুণী এনে, আধুনিক যন্ত্রপাতি দিয়ে এবং সব রকম সাহায্য সহযোগিতা করে। 

                 আমার পুলিশ অফিসার বাবা তার দায়িত্ব পালন করার সময় উনিশ’শ একাত্তর সালে পাকিস্তান মিলিটারীর হাতে মারা যান। পাকিস্তান মিলিটারী নদীর তীরে দাড়া করিয়ে তাকে গুলি করে হত্যা করে তার দেহটি নদীতে ফেলে দিয়েছিল। তিন দিন পর গ্রামের মানুষ তার দেহটিকে নদী থেকে তুলে গভীর মমতায় নদী তীরে কবর দিয়েছিল। একজন পুলিশ অফিসার হলেও তিনি এলাকার মানুষের ভালোবাসা পেয়েছিলেন। আমি স্বপ্ন দেখি আমাদের পুলিশ বাহিনীও হবে আমার বাবার মত, দেশের সাধারণ মানুষের এই বাহিনীর সকল সদস্যের জন্য থাকবে গভীর ভালবাসা। যখন কোন একজন সাধারণ মানুষের কাছে একজন পুলিশ এসে দাড়াবে, সেই সাধারণ মানুষটির মুখে তখন নিরাপত্তার একটা কোমল হাসি ফুটে উঠবে। 

                পৃথিবীর অন্য দেশ যখন এটা পেরেছে, আমরা কেন পারব না ? 




