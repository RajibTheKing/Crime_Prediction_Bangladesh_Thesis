<doc>
দ্বিতীয় প্রহর
অফ এনি পারপাসের জহির রায়হান বিষয়ক মিথ্যাচার
নব্বইয়ের শেষ দিকে আবেদ খান '‌ঘটনার আড়ালে' নামে একটা অনুষ্ঠান করতেন বিটিভিতে। '৯৮ সালের মার্চে একটি এপিসোড ছিল '‌একাত্তরের দুঃসহ স্মৃতি' নামে। বিভিন্ন ভুক্তভোগীর বয়ানে উঠে এসেছিল রাজাকার-আলবদরদের যুদ্ধকালীন নৃশংসতা। গোলাম আযমসহ জামাত নেতারা আবেদ খান ও অনুষ্ঠান সহযোগীদের বিরুদ্ধে মানহানির মামলা করে বসেন। তাদের দাবি ছিল তারা একাত্তরে মোটেও এ ধরণের কুকর্মে জড়িত ছিলেন না। উল্টো মতিউর রহমান নিজামী সদম্ভে প্রশ্ন তোলেন জহির রায়হানকে নিয়ে। স্বাধীনতার পর কেন তিনি নিখোজ হলেন! এবং তখন থেকেই জামাতসহ মুক্তিযুদ্ধের বিপক্ষ শক্তি সুকৌশলে একটা প্রচারণা চালিয়ে যাচ্ছিল জহির রায়হানকে নিয়ে। তাদের বক্তব্যের সার হচ্ছে ১৪ ডিসেম্বর বুদ্ধিজীবিদের হত্যার যে দায় রাজাকার-আলবদরদের উপর চাপিয়ে দেয়া হয়, সেটা আসলে আওয়ামী লিগের কাজ। জহির রায়হান নাকি একটা ডকুমেন্টারি বানিয়েছিলেন এবং আওয়ামী নেতাদের হুমকি দিয়েছিলেন যুদ্ধকালীন তাদের সব কুকীর্তি ফাস করে দেবেন।
এর আরেকটা সংস্করণ অফ এনি পারপাস নামের এক ব্লগার আমাদের জানালেন। জহির রায়হান ভারতীয় সেনাবাহিনীর লুটপাটের উপর '৭২ সালে নাকি একটা ডকুমেন্টারি বানিয়েছিলেন, সে কারণে ভারতীয় গোয়েন্দা সংস্থা 'র' তাকে গুম করে দেয়। শেখ মুজিবের এতে সায় ছিল। এই হত্যাকাণ্ডে জড়িত ছিলেন বলে মুজিবকে 'বঙ্গবন্ধু' বলা উচিত হবে না বলে মন্তব্য তার। মজার ব্যাপার, উনি ডকুমেন্টারির নাম বলেছেন 'স্টপ জেনোসাইড'। তার মানে উনি জানেইনি না যে মুক্তিযুদ্ধের সময় পাকিস্তানী বাহিনীর নির্মম গণহত্যার ওপর তৈরি এই প্রামান্যচিত্রটি বিশ্বব্যাপী মাস্টারপিসের মর্যাদা পেয়েছে। মিস্টার 'ও.এ.পি', আপনার এই পোস্ট সামহোয়ারে এ জাতীয় শততম পোস্ট। একটু স্থিতিশীল অবস্থা থাকলেই আপনারা শহীদের সংখ্যা, বাকশাল, শেখ কামালের ব্যাংক ডাকাতি থেকে শুরু করে জহির রায়হান, জলিলের কারাদন্ড নিয়ে বিতর্কিত পোস্ট শুরু করেন। উদ্দেশ্য একটাই আমাদের গালিবাজ বানানো। কোনো ডায়নামিক নিক নিয়ে এসব পোস্ট দেয়া হয়নি কখনোই। আমরা আগে গালি দিতাম, এবার তথ্যপ্রমাণসহ আপনাদের এসব উদ্দেশ্যমূলক অপপ্রচারের ওয়ান্স এন্ড ফর অল জবাব দেব ঠিক করেছি।
তার আগে কিছু কথা বলে নেয়া দরকার। জহির রায়হান একইসঙ্গে ছিলেন শহীদুল্লাহ কায়সারের ছোটভাই। সেই শহীদুল্লাহ কায়সার যার 'সংসপ্তক' দেখে এখানকার টেকমোল্লা একজন স্বঘোষিত জনপ্রিয় ব্লগার তার বিরুদ্ধে ইসলামকে হেয় করার অভিযোগ এনেছিল। এবং প্রতিবাদে মুক্তিযুদ্ধ আসায় অবাক হয়েছিল। যেন জানেই না এই শহীদুল্লাহ কায়সারকে আর সব বুদ্ধিজীবিদের সঙ্গে ধরে নিয়ে নির্মমভাবে হত্যা করা হয়েছিল। ওই ব্লগার অজান্তেই শহীদুল্লাহ কায়সারের বিরুদ্ধে একই অভিযোগ এনেছেন যে অভিযোগে তাকে ধরে নিয়ে গিয়েছিল আল-বদররা। ১৬ ডিসেম্বর মিত্রবাহিনীর একটি হেলিকপ্টারে করে জহির রায়হান ঢাকা আসেন। তার সব উদ্বেগ নিখোজ বড় ভাইকে নিয়ে। এরপর তিনি বুদ্ধিজীবি হত্যা ও গণহত্যার তথ্য অনুসন্ধান এবং ঘাতকদের ধরার জন্য একটি কমিশন গঠন করেছিলেন। জহির রায়হান ছিলেন এই কমিটির চেয়ারম্যান, সদস্য সচিব ছিলেন ছাত্র ইউনিয়নের বাশারত আলী। প্রতিদিন শত শত স্বজনহারা মানুষ আসতেন এই কমিটির অফিসে। ঘাতক-দালাল নির্মুল কমিটির এই প্রাথমিক কমিশনটির সাফল্য ছিল কুখ্যাত জামাত নেতা ও আলবদর কমান্ডার আবদুল খালেক মজুমদারকে খুঁজে বের করে গ্রেপ্তার করা। শহীদুল্লাহ কায়সারকে তুলে নিয়ে গিয়েছিলেন খালেক। হত্যার উদ্দেশ্যে অপহরণের অভিযোগ প্রমাণ হওয়ার পরও মাত্র সাত বছর জেল খেটে বেরিয়ে যায় এই ঘাতক শিরোমনি।
দেশ স্বাধীন হয়ে গেলেও তখনো আত্মসমর্পন না করা পাকিস্তানী সেনাবাহিনীর একাংশ, রাজাকার আলবদররা ঠাই নিয়েছিল তখন দুর্গম মিরপুরের বিহারী পল্লীতে। স্বাধীন বাংলাদেশে মিরপুর তখনো মুক্ত হয়নি। ভারতীয় সেনাবাহিনী ঘিরে রেখেছিল চারপাশ থেকে। ৩০ জানুয়ারি বাংলাদেশ সেনাবাহিনীর হাতে দায়িত্ব সঁপে দিয়ে সরে যায় তারা। সেদিনের সেই অভিযানে জোর করে সামিল হয়েছিলেন জহির রায়হান। জানা যায় মাস্তানা নামের এক বিহারী নৃত্যপরিচালক জহির রায়হানকে খবর দিয়েছিলেন যে শহীদুল্লাহ কায়সারসহ বেশ কজন বুদ্ধিজীবি মিরপুর ১২ নম্বর সেকশনে বন্দী আছে। সরকারকে রাজী করিয়ে সেই অভিযানে অংশ নেয়া সৈনিকদের সঙ্গে ভিড়ে যান জহির রায়হান। তাকে পৌছে দিয়ে আসেন তার্ই চাচাত ভাই জামাত এবং এই ব্লগের অনেক ব্লগারের চক্ষুশূল শাহরিয়ার কবির। আর জীবিত ফেরেননি।
এরপর রহস্য উন্মোচিত হতে অপেক্ষা করতে হয়েছে দীর্ঘ ২৮ বছর। এই সময়কালে সামরিক সরকারগুলোর আশীর্বাদপুষ্ট জামাত সমানে চালিয়ে গেছে তাদের প্রচারনা। একটি মিথ্যা ১০০ বার বললে সেটা সত্য হয়ে যায়, লোকে বিশ্বাস করে- গোয়েবলসের সূত্র মেনে জহির রায়হান অন্তর্ধান রহস্যকে রাজনৈতিক পুনর্বাসনে কাজে লাগাতে থাকে তারা। মানুষ বিশ্বাস করতে থাকে তাদের কথা। কিন্তু সত্যি চাপা থাকে না। আচমকাই মোড় ঘুরে যায় এই কাহিনীর।
১৯৯৯ সালের জুলাইয়ে মিরপুর ১২ নম্বরের নুরী মসজিদের সম্প্রসারণ কাজের সময় একটি স্ল্যাব দিয়ে ঢাকা কুপের সন্ধান পায় নির্মাণকর্মীরা। স্ল্যাব ভেঙে তারা আবিষ্কার করে তিনটি মাথার খুলি ও কিছু হাড়গোড়। প্রথম আলো নিউজটি ব্রেক করার পর বুদ্ধিজীবিদের স্বজনরা ছুটে আসেন। এভাবে আবিষ্কার হয় মুসলিম বাজার বধ্যভূমি। ভোরের কাগজের অনুসন্ধানী রিপোর্টার জুলফিকার আলি মানিক সেটা কাভার করছিলেন। একই সময় জহির রায়হানের ছেলে অনল রায়হানও তার বাবার অন্তর্ধান রহস্য ভেদে মরিয়া হয়ে মাঠে নেমেছেন। সূত্র খুজে খুজে মানিক পেয়ে গেলেন ৩০ জানুয়ারি যুদ্ধের একজন সৈনিক আমির হোসেনকে। তার কাছেই জানলেন নিজের চোখে জহির রায়হানকে বিহারী ও রাজাকারদের হাতে গুলিতে শহীদ হতে দেখেছেন তিনি। '৯৯ সালের ১ সেপ্টেম্বর মানিকের প্রতিবেদন নিখোজ নন, গুলিতে শহীদ হয়েছিলেন জহির রায়হান সাড়া ফেলে দেয় সারা দেশে। একইবছর ১৩ আগস্ট সাপ্তাহিক ২০০০ এ (বর্ষ ২ সংখ্যা ১৪) অনল রায়হান তার বাবার মৃত্যুরহস্য নিয়ে প্রচ্ছদ প্রতিবেদন লেখেন বাবার অস্থি'র সন্ধানে নামে।
এ দুটো লিংকের প্রতিবেদন দুটো পড়ার পর আশা করি এ নিয়ে কোনো ধরনের অপপ্রচারে কান দেবেন না কেউ। আগেই বলেছি, এটা ব্লগ অস্থিতিশীল করার জন্য স্বাধীনতা বিরোধীদের উত্তরসূরীদের ষড়যন্ত্র যা আমরা এখন ঘেন্না নিয়েই উপেক্ষা করি। এ ব্যাপারে স্টপ জেনোসাইড এবং জহির রায়হানের একটি যুদ্ধকালীন সাক্ষাতকারের ফুটেজ দেয়ার প্রতিশ্রুতি দিয়ে আপাতত বিদায় নিচ্ছি।
</doc>

<doc>
অগভীর ভাবনা - বামান্দোলনের ব্যর্থতা
আমি অনেক চেষ্টা করেও ডানপন্থী উজবুক এবং যৌক্তিক বামপন্থীদের ভেতরে তফাত খুঁজে পাই না। একদলের নবী নাম মুহাম্মদ আর অন্য দলের নবীর নাম নাম মার্ক্স, এই নামের পার্থক্য যতটুকু ঠিক ততটুকুই পার্থক্য এই দুই ধারণার অনুসারীদের ভেতরে।
১৪০০ বছর আগে মুহাম্মদের প্রয়ানের পর ইসলাম অনেক ভাগে অনেক বিশ্বাসে বিভক্ত হয়েছে, এক একটা মজহাব তৈরি হয়েছে, সে সব মজহাবের ইমাম আছে এবং সেই মজহবের অনুসারীরা সেই তরিকা মতো জীবনযাপন করে, তাদের জীবনদর্শণ সেই মজহাব নিয়ন্ত্রন করে।
২০০ বছর আগে মার্ক্স যখন নিজস্ব অর্থনৈতিক এবং সমাজবিশ্লেষণের তত্ত্ব উপস্থাপন করলেন তারপর থেকেই এই তত্ত্বকে যাচাই করবার জন্য ভিন্ন ভিন্ন ইমামের জন্ম হয়েছে, সেসব ইমামের কারিশমা এবং কৌশল এক একটা মজহাবের জন্ম দিয়েছে। একজন হলেন মহামতি লেলিন, তার অনুসারীরা নিজেদের দলের সাইনবোর্ডে লিখে রাখে কম্যুনিস্ট পার্টি[ মার্ক্স-লেলিন], ১৯১৭তে রাশিয়ায় বিপ্লবের পরে এই মজহাবের অনুসারীরা ব্যপক সম্মানিত হয়েছিলো এবং বিশ্বব্যাপী সাম্যবাদ ছড়িয়ে দেওয়ার দানছত্র এবং একক প্রতিষ্ঠান খুলে বসেছিলো।
ট্রটস্কি, স্ট্যালিন, ব্রেজনেভ এসব বিরলকেশ বৃদ্ধদের কারণে এক সময় রাশিয়ায় কম্যুনিস্ট তন্ত্র পরিণত হয়েছিলো বৃদ্ধতন্ত্রে, তখন সেখানের সংসদকে বলা হলে বৃদ্ধাশ্রম। সেই বৃদ্ধাশ্রমের মানুষগুলো বিভিন্ন দেশে সাম্যবাদ ছড়িয়ে দেওয়ার জন্য গবেষণা প্রতিষ্ঠানও গড়ে তুলেছিলো, এবং লাল বিশ্ব গড়ে তুলবার জন্য পর্যাপ্ত অর্থ সহায়তা ও কুটনৈতিক সহায়তা দিচ্ছিলো নিয়মিত।
দ্বিতীয় বিশ্বযুদ্ধের পর নতুন মজহাবের উৎপত্তি হলো, কিংবা নতুন সফল মতবাদের উৎপত্তি হলো, মজহাবের সাফল্য হলো রাষ্ট্র ক্ষমতা দখল করে শাসনতন্ত্র প্রণয়ন করতে পারা, সে হিসেবে চীনে মাও সে তুং সফল হলো, এবং বামপন্থী ঘারাণার নতুন ইমামের অনুসারীও তৈরি হলো বঙ্গে। তারা নিজেদের সাইনবোর্ডে লিখে রাখতো কম্যুনিস্ট পার্টি [ মার্ক্স- মাও সে তুং]
কিউবায় সাফল্যের পর রাতারাতি ক্যাস্ট্রো এবং চে গুয়েভরা বামপন্থী সাম্যবাদের নায়ক হয়ে উঠলেও বঙ্গ দেশে ঠিক তারা ইমামের মর্যাদা পেলেন না। আমরা বরং চে গুয়েভারাকে বললো ইমাম হানিফা, যার গালগল্প আমরা সবাই জানি।
মুলত মার্ক্স-লেলিন পন্থী এবং মার্ক্স মাওপন্থীদের ভেতরে সাম্যবাদ এবং শ্রমিক এবং কৃষকের ক্ষমতায়ন নিয়ে অনেক রকম থিসিস এন্টি থিসিস চলেছে এবং প্রতিদিন সাম্যবাদ প্রতিষ্ঠার ধারণায় এদের পথনির্দেশনা দুটি ভিন্ন দিকে চালিত হয়েছে, এবং এরই একটা পর্যায়ে এই দুই মতবাদের অনুসারীরা শিয়া সুন্নী বিরোধের মতো নিজেদের ভেতরে মজহাব এবং ইমামজনিত বিভেদের সংঘাতে লিপ্ত হয়েছে।
বঙ্গদেশে একদা চীন এবং রাশিয়ার দুতাবাসের সামনে লাইন দিয়ে দাঁড়িয়ে থাকতো হবু বামপন্থী বিপ্লবীগণ, তাদের নিজেদের ঘাড়ের উপরে একটা মাথা থাকলেও সেটা ব্যবহারের আগ্রহ তাদের সম্ভবত ছিলো না , সুতরাং যুগোস্লোভাকিয়ায় কম্যুনিস্ট সম্মেলনে রাশিয়ার বামপন্থী বস্তুবাদী বিশ্লেষক এদেশে বিপ্লব সম্পর্কে কি ভাবছেন সেটা জানবার জন্য তারা দুতাবাসের সামনের রাস্তায় দাঁড়িয়ে থাকতেন , রাষ্ট্র ভ্রমনে যেতেন, দুতাবাসের চিপা জানালা দিয়ে খয়রাত হলো সাম্যবাদ প্রতিষ্ঠার উপকরণ এবং দিকনির্দেশনা। সেসব চব্য-চুষ্য-লেহ্য-পেয় আস্বাদন করে অবশ্য আমাদের কথিত বামপন্থীদের শীর্ণ শরীরে চর্চির আস্তরণ বেড়েছে, বেড়েছে খাদির চাদর আর পাঞ্জাবির ঝুল, কিন্তু মূলত যেটা অভিলক্ষ্য ছিলো, সে লক্ষ্য অর্জিত হয় নি, সমাজ থেকে ধনবৈষম্য এবং শ্রেণীঘৃণা এবং শোষণ উন্মুল হয় নি, বরং সর্বহারার সংখ্যা বেড়েছে, এবং নতুন থিসিস এসেছে, দেশে সর্বহারা বাড়লে তারাই একদিন বিপ্লব করবে, এবং এই বিপ্লবের নেতৃত্ব সবসময়ই মধ্যবিত্তদের হাতে থাকতে হবে,
যারা হোগা মারা খাচ্ছে তাদের বেদনা বুঝবে কতিপয় হোগামারা দেওয়া পাব্লিক, এই ধারণাটা যথেষ্ট রোমান্টিক, কংসের কারাগারের কৃষ্ণের জন্মের মতো অলৌকিক একটা সান্তনাবানী, যেখান থেকে শোষণের জন্য, সেখানেই শোষণ প্রতিরোধকারীর জন্ম হবে একদিন।
এদেশে বামপন্থীদের ভাবধারা সম্পর্কে সম্যক অবহিতি আমার নেই, আমার জ্ঞান উপরিতলের, অতিগভীরে গিয়ে মুক্তা কিংবা থিসিস আহরণের সাফল্য অর্জন করি নি, সুতরাং এই হালকার উপরে ঝাপসা জ্ঞান নিয়ে আমি যা বুঝি তাই বলি-
সমাজে বৈষম্য আছে, এই অর্থনৈতিক বৈষম্য মূলত পূঁজি এবং ক্ষমতার অসমবন্টনের কারণে উদ্ভুত হয়, সেই বন্টন প্রক্রিয়াকে নিয়ন্ত্রন করলেই সমাজে অসাম্য এবং বৈষম্য নির্মূল করা সম্ভব । আরও কিছু বামপন্থী বুলি আছে, পাতিবুর্জোয়া, বুর্জোয়া, শ্রেণীশত্রু ,ডিক্লাসড এবং সর্বহারা- এইসব সংজ্ঞা নিয়ে আলোচনা করা উচিত হবে না।
এখানে যারা কর্মী বিশেষত যারা মধ্যবিত্ত পরিবারের সুখে থাকতে ভুতেকিলানো পোলাপাইন, তাদের কাজ হলো মূলত দিক নির্দেশনা দেওয়া, সমাজের যে শোষণ এবং অনাচার সেটা সম্পর্কে সকলকে অবহিত করা এবং এর স্বরুপ বিশ্লেষণ করে যারা হোগা মারা খাচ্ছে তাদের এটা বুঝানো যে তুমি বাবা কিন্তু হোগা মারা খাচ্ছো, তোমার হোগা ফাক্কি ফাক্কি হয়ে গেলো, একটু ব্যথায় চিৎকার করো বাবা।
সেই এই সংবেদ তৈরি করবে, সমাজের অব্যবস্থা উপলব্ধি করবে এবং নিজের শ্রেণীচেতনার বিপরীতে গিয়ে শ্রমিক কিংবা কৃষক কিংবা সর্বহারার ভেতরে গিয়ে তাদের বিশ্বাস অর্জন করে তাদের দিয়েই এই বৈষম্য দুর করবে এবং এই আলোকিত মধ্যবিত্ত বালকেরা পরবর্তীতে রাষ্ট্রক্ষমতা অর্জন করবে। এবং সর্বহারাদের চালিত করবে সাম্যবাদের পথে।
মাওবাদ কিংবা নকশালদের সাথে লেলিনবাদীদের বিপ্লবের পন্থা নিয়ে যে বিভেদ তৈরি হলো তাতে একদল শোধনবাদী এবং অন্যদল প্রকৃত বিপ্লবী হয়ে উঠলো, তারা কিংবা এই রোমান্টিক ধারণার বশবর্তী হয়ে ভবিষ্যতের সাম্যবাদী নায়ক হিসেবে অবিস্মরণিয় হয়ে উঠবার তাড়নায় অনেক শিক্ষিত মধ্যবিত্ত কোমলমতি তরুণ এবং যুবক শ্রেণীশত্রু খতমের রাজনীতিতে নাম লেখালো।
যদিও আমি এখনও বুঝি না পুলিশের কনস্টেবল কিংবা গ্রামের চৌকিদারকে খুন করে কিভাবে সমাজ পরিবর্তন সম্ভব , তবুও এদের কাছে রাষ্ট্রের শোষণের মুর্তিমান চরিত্র ছিলো এই উর্দি, মূলত লড়াইটা একটা মনোগ্রামের বিরুদ্ধে লড়াই, রাষ্ট্রের শোষণের নিদর্শণ যেখানে আছে, সেটাকেই প্রতিহত করতে হবে- থানায় রাষ্ট্রের শোষণ কেন্দ্রীভুত হয়, সে শোষণে সক্রিয় অংশগ্রহন করে পুলিশ কনস্টেবল, সুতরাং একজন ১২০ টাকা বেতনের পুলিশের গলা কেটে ফেললেই বিপ্লব ত্বরাণ্বিত হবে, হতেও পারে বলা যায় না, যে মানুষটা অনায়াসে কৃষক হতে পারতো, তার নতুন কর্মক্ষেত্রে তার উর্দির কারণে গলা কেটে ফেললে বিপ্লব হতেই পারে, মহাজনের পরিবার খতম করো, তার গোলা লুট করো, চৌকিদারকে খুন করো, এভাবেই রাষ্ট্রে অব্যবস্থা তৈরি করলে রাষ্ট্রের ভিত নড়বড়ে হয়ে যাবে, এবং সাম্যবাদী লালঝান্ডা দেশের অনক অংশের নিয়ন্ত্রনে থাকবে, এটা ভীতিপ্রদর্শন করে ক্ষমতা অর্জনের তরিকা বলা যায়।
সেটা পরবর্তীতে ভ্রান্ত প্রমাণিত হলেও এই তরিকার অনুসারীদের ফেরানো যায় নি, তারা সাম্যবাদী সবক ভুলে চিরায়ত লুন্ঠক হয়ে উঠেছে, তারা লালঝান্ডা পুতে চাঁদবাজী করছে, এবং প্রাক্তন বিপ্লবী নেতারা পুনরায় খদ্দর পড়ে মাটির নীচ থেকে উপরে উঠে এসেছেন, কেঁচোস্বভাবের কিছু বামপন্থী নেতা কিছু সময় মাটি খুঁড়ে ভেতরে ঢুকছেন, বাইরে আসছেন, লাদি ছড়াচ্ছেন, থিসিস এন্টিথিসিস করছেন, তাদের গবেষণা শেষ হচ্ছে না এখনও।
এত গবেষণা শেষেও সাম্যবাদ চাওয়া মানুষগুলোর ভেতরে কোনো ঐক্য নেই, একদল অন্য দলকে শোধনবাদী এবং গণমানুষের শত্রুজ্ঞান করে, এদের প্রত্যেকেই একএকজন মতাদর্শিক উজবুক হয়ে যায়, মজহাবের বাইরের কোনো ধারণাই তাদের কাছে ভ্রান্ত ধারণা এবং শোধনবাদী আপোষ।
মূলত গণবিচ্ছিন্নতা কিংবা সাধারণ মানুষের বিচারবুদ্ধির প্রতি শিক্ষিত অবজ্ঞা এখানে কোনো সাম্যবাদী আন্দোলনকে সফল হতে দেয় নি। যে কৃষক বাস্তুবাদী দর্শণ পড়ে নি তার সমজবিশ্লেষণ নিয়ে সংশয় থাকা, কিংবা যরা হোগা মারা খাচ্ছে তাদের নিজস্ব উপলব্ধি যে পরিশুদ্ধ নয় এবং উন্নাসিকতা যেমন দায়ী সাম্যবাদী আন্দোলন মুখ থুবড়ে পড়ার পেছনে তেমনই দায়ী আসলে আমাদের বামকর্মীদের পরবর্তী প্রাতঃস্মরণীয় সাম্যবাদী নায়ক হয়ে উঠবার তীব্র লোভ, এরা সবাই ভবিষ্যতের সাম্যবাদী লড়াইয়ে এক একজন চে গুয়েভারা, এক একজন ফিডেল এক একজন লেলিন ট্রটস্টি কয়ে উঠতে চায়, হয়ে উঠতে চায় পাভেক কারগাচিন, এইসব চটি বই পড়ে সেসব চটি বইয়ের নায়কদের ব্যাপারে চিরন্তন ফেটিশ থেকে বের হয়ে সত্যিকারের কর্মি হয়ে উঠতে পারলো হয়তো কিঞ্চিৎ বামপন্থী সাফল্যের সংবাদ আমরা পেতাম। তা হয় নি আফসুস।
</doc>

<doc>
নারীর শ্রম
শ্রম বিষয়ে গুরুতর আলোচনার প্রেক্ষাপট তৈরি হয়েছে এমনটা নিশ্চিত দাবী করা যাবে না, শ্রমিক হিসেবে কাদের চিহ্নিত করা হবে, তাদের শ্রমের ধরণ কিভাবে নির্ধারিত হবে, দক্ষতা এবং সেবার পরিমাণের উপর ভিত্তি করে প্রদত্ত শ্রমের মজুরি কি হওয়া বাঞ্ছনীয়, এইসব নানাবিধ জটিলতা স্বত্তেও আলোচনা শুরু করা জরুরি।
কে দেবে আত্মস্যাৎকৃত শ্রমের মজুরি?
বিভিন্ন ভাষ্যে শ্রম শোষণ এবং শ্রম আত্মস্যাৎ এর অভিযোগ উত্থাপিত হয়, প্রয়োজনের তুলনায় নগন্য মজুরি প্রদান, প্রচন্ড শ্রমঘন কাজের পরও উপযুক্ত পারিশ্রমিক না পাওয়ার উপরে মালিকের লাভের অঙ্ক নির্ভর করে, খুব সরলীকৃত বক্তব্য এটা। যে সময়ে উপযুক্ত পারিশ্রমিক এবং শ্রমের মূল্য নির্ধারণের আলোচনা চলছে সে সময়ে শ্রমিকের জীবন ধারণ এবং সামান্য স্বচ্ছলতার প্রয়োজনীয়তাটুকু উপলব্ধ হয়েছিলো। কৃষি শ্রমিক এবং শিল্পশ্রমিকের সময়ে শুরু হওয়া আলোচনার মাঝে বিভিন্ন প্রতিষ্ঠানে কর্মরত ব্যক্তিদের শ্রমিক না কি মালিক পক্ষের নিযুক্ত ভাড়াটে ব্যক্তি হিসেবে চিহ্নিত করা উচিত সে সংক্রান্ত জটিলতাও ছিলো।
এই বিদ্যমান অস্পষ্টতা খোলাসা না করেই কার্ল মার্ক্স বিশ্বকে দুটি ভাগে বিভক্ত করে ফেলেছিলেন, সেখানে শ্রমিক এবং মালিক'এর বাইরে পৃথক কোনো সম্প্রদায়ের অস্তিত্ব নেই।[ Economic and Philosophical Manuscripts of 1844. Karl Marx] শ্রমিক শ্রম বেচতে বাজারে যায়, একেবারে সহায়সম্বলহীন শ্রমিক এবং সামান্য ভূসম্পত্তি থাকা শ্রমিকের ভেতরেও কার্যকত তফাত থাকে, জীবিকার প্রয়োজনে সহায়সম্বলহীন শ্রমিককে যেকোনো মূল্যেই জীবনের প্রয়োজনে শ্রম বেচতে হয় এবং অপরপক্ষের সে বাধ্যবাধকতা থাকে না।
জীবনের প্রয়োজনে শ্রম বেচবার বাধ্যবাধকতা কখনই শ্রমিককে উৎপাদনের চালকের আসনে বসায় না, এমন কি শ্রমিক যখন কারখানায় শ্রম দিচ্ছে সেখানেও সে নিজের প্রয়োজনটুকু মিটিয়ে যে পরিমাণ বাড়তি সম্পদ উতপাদন করছে সেটাই মালিকের মুনাফা। মুনাফালোভী মালিক শ্রমিককে শোষণ করছে প্রতিনিয়ত। মালিক যেহেতু একক প্রচেষ্টায় বৃহৎ উৎপাদনে যেতে পারবে না সুতরাং শ্রমিকের ক্ষমতা আছে নিজের অধিকার আদায়ে শ্রম প্রদান করা থেকে নিজেকে বিরত রাখার। মূলত অধিকার আদায়ের লড়াইয়ে এ কারণেই বিভিন্ন সময়ে শ্রমিক হরতাল কার্যকরী প্রমাণিত হয়েছে।
যে সময়ে কার্ল মার্ক্স অর্থনৈতিক সম্পর্ক এবং সমাজ বিষয়ে নিজের বিশ্লেষণগুলো লিখছেন তখনও প্রাযুক্তিক উৎকর্ষতা আজকের পর্যায়ে পৌঁছায় নি। সুতরাং শ্রমিকের শোষণ, মালিকের মুনাফা এবং মুনাফাকেন্দ্রীক কারখানাপরিচালনার নীতিগুলো তখনও কার্যকরি ছিলো, তবে বিংশ শতাব্দীর শেষার্ধে পরিস্থিতির ভয়াবহ পরিবর্তন ঘটেছে, এ মুহূর্তে অব্যহত উৎপাদন বজায় রাখার স্বার্থে মালিককে শ্রমিকের উপস্থিতির উপরে নির্ভর করতে হচ্ছে না, যন্ত্র এবং প্রযুক্তির দাপটে শ্রমিক অধিকারগুলো অক্ষুন্ন রাখা সম্ভব হচ্ছে না।
তিন শিফটে শ্রমিক না রেখে ১০ জন ম্যাশিন অপারেটরকে উচ্চমূল্যে নিয়োগ দিয়ে ২৪ ঘন্টা উৎপাদন বজায় রাখা সম্ভব ,সদ্য বিকশিত যান্ত্রিক যুগে যেসব ধ্যান ধারণা প্রচলিত বাস্তবতার প্রেক্ষিতে গৃহীত হয়েছিলো সেসব পরিবর্তনের প্রয়োজনীয়তাও উপেক্ষা করা যাচ্ছে না। উদ্বৃত শ্রম, আত্মস্যাৎকৃত শ্রমের সংজ্ঞা পরিবর্তিত হচ্ছে সময়ের প্রেক্ষিতে।
এ সময়েই নারীর উপেক্ষিত এবং অসংজ্ঞায়িত গেরোস্থালী শ্রমের পারিশ্রমিক বিষয়ে আলোচনা শুরু হয়েছে। যদিও এই উপেক্ষিত, অসংজ্ঞায়িত গেরোস্থালী শ্রমের পারিশ্রমিক কোথা থেকে আসবে তা নিশ্চিত নয় তবে বিদ্যমান অর্থনীতিতে নারীর উপেক্ষিত ও অসংজ্ঞায়িত শ্রমঘন্টার মূল্য দেশের জিডিপির এক তৃতীয়াংশের বেশী, আরও অধিক পরিমাণে নারী শ্রমিকের উপস্থিতিতে নারীর উপেক্ষিত গেরোস্থালী শ্রম এবং মজুরিতে বিক্রিত শ্রমের পরিমাণ নিয়ে আলোচনা চলছে।
কর্মক্ষেত্রে নারীদের প্রতি বিদ্যমান মজুরি ও অন্যান্য বৈষম্য নিরসন করতে হবে এবং নারীদের পুরুষ সহকর্মীদের সমান বেতন প্রদান করতে হবে এই আন্দোলনে অবশেষে নারীরা বিজয়ী হয়েছে, এখন অনেক কর্মক্ষেত্রেই নারীরা পুরুষ সহকর্মীর সমান বেতন ভাতা ও অন্যান্য সুবিধা পাচ্ছেন। কিন্তু এরপরও ঘর গেরোস্থালী গুছিয়ে রাখবার দায়িত্বটাও তাদের পালন করতে হচ্ছে, বনা পারিশ্রমিকে পরিবারের জন্য শ্রম দেওয়া নারীর এই শ্রম উপেক্ষিত এবং সেটা খুবই গুরুত্বুপূর্ণ একটি বিষয় হিসেবে চিহ্নিত হয়েছে।
নারী সন্তান ধারণ করে, আদিমকালে নারী উর্বরতা শক্তির বাহক হিসেবে পূজিত হতো শুধুমাত্র এ কারণেই, এখনও অন্যান্য সকল চাহিদা পূরন করা সম্ভব হলেও রাষ্ট্রের অব্যহত প্রয়োজনে প্রয়োজনীয় শ্রমিকের জোগান দেয় নারীর গর্ভ। রাষ্ট্র গর্ভধারণের জন্য নারীকে কোনো পারিশ্রমিক দেয় না, সন্তান জন্মদানের পর তাকে উপযুক্ত নাগরিক হিসেবে গড়ে তোলার দায়িত্ব, তাকে লালন পালনের জন্য নারী কোনো পারিশ্রমিক পাচ্ছেন না, এইসব বিভিন্ন বিষয়ে নারীবাদী আলোচনা হচমালিক এবং শ্রমিকে বিভাজিত মার্ক্সীয় ব্যবস্থা এর কোনো সমাধান দিয়ে যায় নি, রাষ্ট্রের বিভিন্ন সুচকে নারীর অবদান পরিসংখ্যান এবং জরিপে সম্পূর্ণ উঠে আসে না বাস্তবতাটুকু মেনে নিয়েই প্রশ্নটা উত্থাপন করা যায়
নারীর দৃশ্যমান এবং অদৃশ্য এই শ্রমের মূল্য যোগাবে কারা? মমতার সেবামূল্য অনির্ধারিত, প্রেম ভালোবাসা ও জৈবনিক চাহিদা ও তৃপ্তির মূল্যও অনির্ধারিত, সুতরাং এইসব বিমূর্ত ধারণার প্রেক্ষিতে প্রদত্ত শ্রমের মূল্য কত হওয়া বাঞ্ছনীয় সেটা কেউ নির্ধারণ করতে পারেন নি।
একজ নারী নেপথ্যে আছেন বলেই একজন শ্রমিক সকাল বেলা স্বাস্থ্যকর খাবার খেয়ে কর্পোরেটের দাসত্ব করতে পারছেন, তার ছেলে মেয়ের লালন পালনের জন্য বাসায় নারী নিয়োজিত বলে আরও বেশী মনোযোগ দিয়ে তারা কারখানার সেবা করে যেতে পারছেন। এমন কথা বলে কোনো কারখানায় নিযুক্ত শ্রমিকের নিবেদিত শ্রমের পেছনে যে নারীর অবদান তার অনুপস্থিত শ্রমের মূল্য যোগাতে কতৃপক্ষকে বাধ্য করা যাবে না।
রাষ্ট্রের শ্রমিকের প্রয়োজন মেটাচ্ছে বলে রাষ্ট্র নিজের তহবিল থেকে নারীকে পারিশ্রমিক প্রদান করবেন এ ধারণাও প্রয়োগ করা সম্ভব নয়। কিন্তু কাগজে কলমে, সেমিনারে এইসব শ্রমের অস্তিত্ব মেনে নেওয়া হয়েছে, জাতিসংঘ এবং অন্যান্য সংস্থা এর স্বীকৃতি দিয়েছে। শ্রমকে স্বীকৃতি দিলেই যে পারিশ্রমিক চিহ্নিত করা সম্ভব, সব সময় সেটা সঠিক নয়, নারীর শ্রমের মালিকানা নারীর কিন্তু তার ভোক্তা সমাজের সবাই, বিভিন্ন ভাবে রাষ্ট্র এবং রাষ্ট্রের অভ্যন্তরের প্রতিষ্ঠানগুলো এই শ্রমে লাভবান হলেও সেটার পারিশ্রমিক প্রদানের ভারটুকু কে বহন করবে তা অনির্ধারিত।
বস্তুত অনেক ধরণের জটিলতার ভেতরে পেট চুক্তি এবং মমত্ববোধের অলীক উপস্থিতিতে নারী যুগপত বেশ্যা এবং সেবিকা হয়ে গেরোস্থালী শ্রম দিয়ে যাবে অনির্ধারিত সময়। এখানে আত্মস্যাৎকৃত শ্রমগুলো, উদ্বৃত উৎপাদনগুলোকে কোনো পণ্যমূল্যে নির্ধারণ করা সম্ভব হবে না। বিভিন্ন সেমিনারে বক্তারা বড় গলায় বলবেন নারীর শ্রমের পরিমাণ কিন্তু সেই শ্রমের মজুরি নারী পাবে না। সেটা বিশাল একটা শূণ্যতার গর্ভে হারিয়ে যাবে। 
</doc>

<doc>
আমার প্রেমিকারা - হুমায়রা পর্ব 
দেখিতে ছোটখাটো হইলেও হুমায়রা ছিল বিশাল বুদ্ধিমতী। সে ঠিকই কোন না কোন প্রকারে নিজের দাবী আদায় করিয়া লইতো। যখনই সে বুঝিতে পারিল যে ইলোরার সহিত আমার কিঞ্চিৎ ইটিশ পিটিশ চলিতেছে, তখনই সে লাগিয়া পড়িল আমার দুর্বলতার খোঁজে যাহাতে সে আমারে দ্রুত কাবু করিয়া তাহার বশিভুত করিয়া ফেলিতে পারে। খাদ্য দ্রব্যের প্রতি আমার আসক্তির কথা সর্বজনবিদিত, কাজেই আমার দুর্বলতা খুজিয়া পাইতে উহাকে মোটেও বেগ পাইতে হয় নাই। হুমায়রার মাতৃদেবী (আমাদের শ্রদ্ধেয়া শিক্ষিকা রানু ম্যাডাম) রন্ধন শিল্পে অতি পটু ছিলেন, প্রত্যহ তিনি নানাবিধ মজাদার খাবার প্রস্তুত করিয়া কন্যাত্রয়ের টিফিন বাক্স ভর্তি করিয়া দিয়া দিতেন। আমিও আমার খাবার সবার সহিত বিনিময় করিয়া খাইতাম। উহাতে রোজ নতুন নতুন খাবারের স্বাদ আস্বাদন করা সম্ভব হইতো। ক্রমে আমি হুমায়রার চাইতে উহার টিফিন বাক্সের প্রতি বেশী মনোযোগী হইয়া পড়িলাম। এই সত্য উপলব্ধি করিয়া হুমায়রা একদিন আমাকে তাহার টিফিনের ভাগ দিতে অস্বিকার করিয়া বসিল। পরে আপোষ হইল এইরুপে যে - আমি রোজ একখানা চুম্বনের বিনিময়ে উহার টিফিন বাক্সের অধিকার পাইবো :`> :`>
হুমায়রা আমা হইতে শুধু চুম্বন লইয়াই ক্ষান্ত হয়নাই, একদা সে আমাকে নির্জনে ডাকিয়া লইয়া আমার হস্তে একখানি তাজা লাল গোলাপ পুস্প ধরাইয়া দিয়া পরের দিনের টিফিনে বিরিয়ানী খাওয়াইবার প্রতিশ্রুতি দিয়া অঙ্গিকার করাইয়া লইয়াছিল যে আমরা কিছু দিন পর বিবাহ করিয়া সুখের সংসার করিব। আমি নিত্যদিন উহার মায়ের মজাদার রান্নার লোভে পড়িয়া নিঃসঙ্কোচে রাজী হইয়া গিয়াছিলাম :P কিন্তু গোল বাধিল শ্রেনী কক্ষে ফিরিয়া আসিবার সঙ্গে সঙ্গেই। আমার হাতে গোলাপ দেখিয়া ইলোরা সহ আরও কয়েকজন বালিকা উহা লইবার জন্য ঝাপাইয়া পড়িল, আমিও প্রানপনে উহাদের বাধা দিবার চেষ্টায় গোলাপখানা মুঠোয় ভরিয়া গোলাপ রক্ষার সংগ্রামে লিপ্ত হইলাম। কিন্তু যুদ্ধ জয়ের আনন্দে হুমায়রার সামনে গিয়া দাড়াইতেই কন্যা চোখ ভর্তি জল লইয়া দ্রুত ক্লাস ত্যাগ করিয়া উহার মাতৃদেবীর কক্ষের দিকে ধাবিত হইল। কারন অনুসন্ধান করিয়া দেখিতে পাইলাম যে আমার সাধের গোলাপখানি কুটিকুটি হইয়া ছিড়িয়া পদ দ্বারা দলিত মথিত হইয়া ধুলায় লুটাইতেছে, যুদ্ধ করিবার সময়ে কখন যেন উহা মুঠি হইতে মাঝেতে পড়িয়া গিয়াছে, তাহা আমি খিয়াল করিতে পারি নাই :((
এই ঘটনার কিছুক্ষন পরেই টিচার্স রুমে আমার ডাক পড়িল। আমি দুরু দুরু বক্ষে নানাবিধ দুশ্চিন্তায় ভীত হইয়া উক্ত কক্ষে প্রবেশ করিয়া রানু ম্যডামের মুখোমুখি হইয়া দেখিতে পাইলাম হুমায়রা অশ্রুসজল নেত্রে ম্যাডামের পাশে দন্ডায়মান। আমাকে দেখিয়া ম্যাডাম হাসিহাসি মুখে আসকাইলেন - "তুমি কি আমার কইন্যাকে বিবাহ করিতে ইচ্ছুক?"। আমি মাথা নাড়িয়া সন্মতি প্রকাশ করিতেই টিচার্স রুমে হাসির রোল পড়িয়া গেল, আর হুমায়রা লজ্জা পাইয়া তাহার মাতৃদেবীর কোলে মুখ লুকাইলো। রানু ম্যাডাম আমাকেও তাহার কোলে টানিয়া লইয়া কহিলেন - "তাহা হইলে তুমি আমার কইন্যাকে আর কাঁদাইবেনা, প্রহার করিবেনা, পড়াশুনায় সাহায্য করিবে, আমি ভাল ছেলে হইয়া থাকিবে"। আমি লাজুক মুখে সন্মতি দিয়া উক্ত কক্ষ হইতে নিস্ক্রান্ত হইলাম। আপন শ্রেনী কক্ষে প্রবেশের সাথে সাথেই দেখিতে পাইলাম ইলোরা আমার ব্যাগ বেঞ্চের উপর হইতে টানিয়া মেঝেতে ফালাইয়া দিয়ে হাপুস নয়নে কাঁদিতে কাঁদিতে স্কুল ত্যাগ করিতে উদ্দ্যত হইয়াছে। এমতাবস্তায় টিচার ক্লাসে প্রবেশ করিয়া ইলোরাকে শান্ত করিতে ব্যার্থ হইয়া প্রধান শিক্ষিকা মহাশয়াকে ইনফর্ম করিলেন। তাহার পরে আমার আর হুমায়রার প্রেম কাহিনী গোটা স্কুলে দাবানলের মত ছড়াইয়া পড়িল। :``>> :``>>
এই ঘটনার পর দুইদিন ইলোরা আর স্কুলে আসেনাই। পরে স্কুলে আসিলেও আমি আর তাহাকে কোন ভাবেই পটাইতে সমর্থ হইনাই। নারীজাতী বড়ই মারাত্নক, এই সত্য প্রমান করিতেই ইলোরা কিছুদিন পরে আমার উপর চরম প্রতিশোধ গ্রহন করিয়াছিল, যাহা আমি আজীবন ভুলিতে পারিবোনা X((X((
এই ঘটনার কয়েকদিন পর একদা এক রোজার দিনে আমার পিতামাতা আমাকে প্রত্যহ তিনবেলা চিকেন ফ্রাই ও চাইনিজ খাবারের লোভ দেখাইয়া মুসলমান বানাইয়া দিবার ইচ্ছা প্রকাশ করিলেন :(( আমিও যথারিতি নারায়নগঞ্জের এক ডাক্তারের হস্তে অমুসলমানিত্ব (!) বিসর্জন দিয়া মুসলমান হইয়া আসিলাম। পরের দিন সন্ধায় ইলোরার ডাক্তার পিতা তাহার কইন্যা সম্পদকে সঙ্গে লইয়া আমাকে দেখিতে আসিলেন :| আমি মুসলমান হইয়াও লজ্জা শরমের মাথা খাইয়া ফেলি নাই, কাজেই আমি কোন ভাবেই ঢাকনা উন্মুক্ত করিতে রাজি হইতেছিলামনা :`> কিন্তু উনি ডাক্তার, তাই আমার পিতামাতা উনাকে ...... না দেখাইয়া স্বস্তি পাইতেছিলেননা। অবশেষে পিতার রক্ত চক্ষুর কাছে আমার মান ইজ্জত সমঝোতা করিলো, আমি উন্মুক্ত হইলাম :| এবং আতঙ্কিত হইয়া খিয়াল করিলাম ইলোরা সোফা সেটের উপর উঠিয়া দাঁড়াইয়া উহা অবলোকন করিতেছে :((:((:((:((:(( তখন আর আমার কিছুই করিবার ছিল না /:)
যাইবার প্রাক্কালে ইলোরা আমার কাছে আসিয়া চুপি চুপি কহিল - "এই কথা যদি আমি ক্লাসে না বলিয়া দেই তবে আমার নাম ইলোরা নহে, তুমি আমার সঙ্গে যাহা করিয়াছো, তাহার শাস্তি হিসাবে আমি সবাইকে এই কথা বলিয়া দিব" । শুনিয়া আমি কিছুক্ষন হতভম্ব হইয়া থাকিয়া ক্রন্দন সহকারে ঘোষনা দিলাম আমি জীবনেও আর ওই স্কুলে যাইবোনা 

আমার প্রেমিকারা - ইলোরা পর্ব
অনেকদিন থেকে এই সিক্যুয়েলটা লিখবো ভাবছিলাম, কিন্তু হয়ে উঠছিলোনা। যতবারই লিখতে যাই, মাথার মধ্যে থেকে মহামান্য শয়তান মশাই বাধা দেন। বলেন - "আরে ... লিখিসনা, তোর আশা ভরষা সব শেষ হইয়া যায় নাই তো এখনও X(("। এমনিতে এই সিক্যুয়েল ঠিক কয় পর্বে শেষ হবে তা নিয়ে আমারও যথেস্ট সন্দেহ আছে। প্রথমে হাতে গোনার চেষ্টা করেছি, দুই হাতের আঙ্গুল শেষ হয়ে পায়ে গিয়ে ঠেকেছে। সমস্যা হলো - হাতের কড়ে ষোল পর্যন্ত গোনা যায়, পায়ের কড়া তো দেখা যায়না, তাই গোনায় ভুল হয়ে যায় বারবার। ক্যালকুলেটরে হিসাব করতে গেলে কাকে দিয়ে শুরু করেছিলাম সেটাই ভুলে যাই। এই অবস্থাতেও মহামান্যর অনুরোধে চুপ করেছিলাম, কিন্তু এই রমজান মাসে উনি বাৎসরিক ছুটিতে মৃগয়ায় (মতান্তরে জেলখানায়:|) গমন করেছেন বিধায় আমি সুযোগ পেয়ে এই সিক্যুয়েল শুরু করিলাম। ভাবিতেছি এই সিক্যুয়েল খানা শুদ্ধ ভাষাতেই রচনা করিবো ... যা আছে কপালে :D

ইলোরা পর্ব :`>
জন্মের সময়ের নানাবিধ জ্বালা যন্ত্রনার মধ্য দিয়া বাঁচিয়া যাওয়া ছোট্ট শিশুটি (একটি অসম্পুর্ন গল্প ..... দ্রষ্টব্য) ক্রমে ক্রমে বালকে রুপান্তরিত হইয়াছে। কিন্তু তাহার মাতা তাহাকে প্রায়শই গামছা অথবা টেবল ক্লথের শাড়ীতে জড়াইয়া ঠোঁটে টুকটুকে লাল লিপিশটিক লাগাইয়া এবং কপালে টিপ পড়াইয়া আসন্ন্য কইন্যা সন্তানের আবির্ভাবের মহড়া দিয়া লইতেন। সেও বউ সাজিয়া চুপটি করিয়া খাটের উপর বসিয়া থাকিতে বিশেষ অপছন্দ করিতোনা, কারন স্বল্প পরিচিত প্রতিবেশীদের ভইড়কাইয়া দিয়া যেই আনন্দ তাহার মাতা উপলব্ধি করিতেন, পুত্র নিজেও তাহার কিছুটা হইলেও ভাগ পাইতো ;) এমনি ভাবে সুখে দুঃক্ষে উহাদের সময় অতিবাহীত হইতেছিলো। এমন সময় পুত্রের বাবা দিব্য দৃষ্টিতে তাহার পুত্রকে জজ ব্যারিষ্টার রুপে দর্শন করিয়া ফেলিলেন, এবং পুত্রের অফুরন্ত খেলার সময়কে বিনা দ্বিধায় বিনা কাঁচিতে কাটিয়া ছোট করিয়া দিলেন। বিনা মেঘে ভুমিকম্পের ন্যায় এহেন কষ্টদায়ক কাটাকাটিতে পুত্র যারপর নাই ব্যাথিত হইলেও পিতামাতা বেশ আহ্লাদিত ছেলেন। সুপ্রিয় পাঠক, আপনি যাহা ভাবিতেছেন, ঘটনা আসলে তাহা নয়, আমি বলিতে চাহিতেছি যে - বাবা তার সন্তানকে মুনলাইট কিন্ডারগার্টেন স্কুল নামক জেলখানায় অর্থের বিনিময়ে পোস্ট করিয়া আসিলেন :((
ফকিরাপুলের গলীর গলী তস্য গলীর বাসা ছাড়িয়া উহারা তখন সবে মাত্র বাসাবোতে রেল লাইন সংলগ্ন চারতলা বাসায় নতুন সংসার পাতিয়া বসিয়াছে। বাসা হইতে স্কুলে হাটিয়াই যাওয়া যায়। তথাপি পুত্রের পিতা একদিন পুত্রের বিদ্যালয় বিমুখিতা স্বভাবের পরিবর্তন আনয়নের লক্ষ্যে একখানা ছাতা মার্কা ঢেউটিনের তৈরী জীপ গাড়ী ক্রয় করিয়া আনিলেন। প্যাডেল চালিত সেই জীপ গাড়ীতে বসিয়া ভাবের সহিত বিদ্যালয়ে গমন করিতে পুত্র আর কখনই পিছুপা হয়নাই। এইভাবে কিছুদিন বিদ্যালয়ে গমন করিবার পরে সহপাঠিদের মাঝে সে মর্কট সম্রাটের মর্যাদা লাভ করিল আর পরীক্ষায় আশাতীত নম্বর প্রাপ্তির ফলে শিক্ষিকাদিগের প্রিয় পাত্রে পরিনত হইলো। এমনিভাবে তার পরিচিতি ঘটিল ইলোরা, হুমায়রা আর তিন্নির সহিত। তাহাদের মধ্যে ইলোরা অতিশয় সুন্দরী গোলগাল এবং নির্বুদ্ধিমতি ছিলো। উহার ডাক্তার পিতা উহাকে গাদা গাদা বুদ্ধির ইনজেকশন ক্যাপসুলে ভরিয়া খাওয়াইয়াও উহার মাথার হেড অফিসে কিছু ধরাইতে সমর্থ হন নাই বলিয়া বিদগ্ধজনের ধারনা। এই কারনে তিন্নি এবং হুমায়রার সহিত বালকটির বেশী খাতির জমিয়া উঠিল। অপরদিকে ইলোরার মাতাপিতার সহিত বালকের পরিবারের সম্পর্ক ঘনিষ্ট হইতে ঘনিষ্টতর হইতে লাগিলো। সেই উপলক্ষে প্রায়শই বিদ্যালয় ছুটির পর বালকটিকে হুমায়রা এবং তিন্নিকে বিদায় দিয়া মাতৃদেবীর হাত ধরিয়া ইলোরার বাসার উদ্দেশ্যে যাত্রা করিতে দেখা যাইতে লাগিলো।
এমনি ভাবে চলিতে চলিতে একদিন উভয় পরিবারের সন্মতিতে সকলে মিলিয়া রাজেন্দ্রপুরে পিকনিকের উদ্দ্যেশ্যে যাত্রা করিল। পিকনিকের স্থানে পৌছিয়া বালক খিয়াল করিলো ইলোরা নামের অতিশয় পরিচিতা সেই গোলগাল বোকাসোকা বালকাটিকে আজিকে অতি অতি সৌন্দর্য লাগিতেছে। কিন্তু কেন যেন বালিকা তাহাকে সজতনে এড়াইয়া চলিতেছে। অর্ধঘন্টার কাকুতি মিনতি পর, ৩ খানা চকলেট বার, ২ খানা পুস্প ও এক খানা ঘাস ফরিঙ্গের বিনিময়ে কইন্যা অভিমানে মেঘাচ্ছন্য নেত্রে বালকের দিকে তাকাইয়া বলিলো - "তুমি প্রতিদিন শুধু হুমায়রার সাথে বসো, আমার সাথে বসোনা :(" বালকের অন্তরে কি যেন হইয়া গেল, সে বিনা চিন্তায় বিনা দ্বিধায় বলিয়া ফেলিল যে সে এখন হইতে প্রতিদিন ইলোরার সাথেই উপবেশন করিবে। এতে কইন্যা যারপরনাই আনন্দিত হইয়া জঙ্গলের শুকনা ডালপালা ও ঝড়া পাতা মাড়াইয়া নুপুর নিক্কন তুলিয়া দৌড়াইয়া যাইতে লাগিলো, বালকও তাহার পিছু নিল এবং এক পর্যায়ে তাহারা ক্লান্ত হইয়া পাশাপাশি হাটিতে লাগিলো।
বালক আজও জানেনা কেন তার সেই মুহুর্তে পৃথিবীর সবকিছু ভুলিয়া ইলোরার হাতখানি ধরিতে এত বেশী শখ হইয়াছিল। এক সময় বালক সমস্ত দ্বিধা দ্বন্দ পরিত্যাগ করিয়া বালিকার সুকোমল হাতটি নিজের হাতের মুঠোয় তুলিয়া লইলো। আহা ... সেই স্পর্ষ সে আজও ভুলিতে পারেনা। হাত ধরার সঙ্গে সঙ্গে বালিকা বালকের মুখের দিকে চাহিয়া পৃথিবী আলোকিত করিয়া একখানি হাসি উপহার দিয়া কহিল ... "হুমায়রা আর তিন্নির সাথে আর কথা বলবানা, আচ্ছা? সেই জন্য কিন্তু হাত ধরতে দিয়েছি"। বালকের তখন চোখের সামনে হাজার প্রজাপতির উড়াউড়ি, সে কোন রকমে "আচ্ছা" বলিয়া বালিকার হাতটি আরও জোরে চাপিয়া ধরিল।
উহাদের প্রেমপর্ব খুব বেশীদিন স্থায়ী হয়নাই। পরের দিন ক্লাসে হুমায়রার বাসা হইতে লইয়া আসা নুডোলসের লোভ সামলাইতে না পারিয়া বালক প্রথমে হুমায়রার সাথে কথা বলিয়া ফেলে, পরে উহার সাথেই বসিয়া গল্পগুজবে মত্ত হয়, ফলে ইলোরার সহিত দাম্পত্য কলহ নিত্যদিনের ব্যাপারে পরিনত হয়। এক পর্যায়ে উহাদের মুখ দেখাদেখিও বন্ধ হইয়া যায়।
</doc>

<doc>
জীবিত শামীম হুড এবং খুন হওয়া লোকমান হুড
বাংলা ছবির সরলরৈখিক উপস্থাপন কিংবা কাহিনীর কথিত দুর্বলতা কিংবা অসাঞ্জস্যতা নিয়ে প্রশ্ন তোলা অনুচিত, বাংলা ছবি আমাদের জাতীয় মানসিকতার সবচেয়ে সঠিক চিত্রায়ন। গত দুই দশকে বাংলা ছবিতে উপস্থাপিত সন্ত্রাসবিষয়ক ঘটনাবলী কিংবা সন্ত্রাসীদের সমাজকর্মী এবং আদর্শবাদী হিসেবে চিত্রায়নের বাস্তবতা বাংলাদেশের প্রেক্ষাপটে অস্বীকার করা যায় না।
একজন অপরাধী ও একজন ভালো মানুষ এমন একজন নায়ক গরীবের প্রয়োজনে সন্ত্রাস করে, বস্তিতে রবিন হুড সে সন্ত্রাসী তার লুণ্ঠিত সম্পদ বস্তির ছেলেবুড়োকে বিলিয়ে দিয়ে মহামানবে পরিণত এবং পুলিশ আসলে সবাই শ্রদ্ধা ও অনুগ্রহভাজন নিরবতার সংস্কৃতি অক্ষুন্ন রাখে। সম্পূর্ণ প্রক্রিয়াটিতে লুণ্ঠন এবং অপরাধকে মানবীয় প্রমাণের যে উদ্যোগ থাকে চিত্রনাট্যকারের সেটা পরিস্থিতির সাথে তাল মিলিয়ে অধিকাংশের ভাষ্য হয়ে উঠে, ধনী মাত্রই দুর্নীতিবাজ, অপরাধী এবং অপরাধের উদ্যোক্তা নির্মাণের সময় অন্য কোনো ব্যতিক্রম থাকে না। অবধারিত ভাবেই একজন ধনী অপরাধীকে গরীব অপরাধী ঘায়েল করলে দর্শক সমাজ হাত তালি দিয়ে বলে বেশ হয়েছে, অপরাধীর উপযুক্ত বিচার হয়েছে।
শ্রেণীঘৃণা কিংবা অন্তর্গত হীনমন্যতা এবং প্রতিহিংসাপরায়নতা মিলে মিশে বাঙালী সমাজ মানসের দর্শণে অপরাধ সম্পর্কিত চেতনাগুলো একেবারে দুর্বল, যদিও অপরাধকে বিদ্যমান সামাজিক বাস্তবতায় সামাজিক স্থিরতা নির্মাণের বিরুদ্ধ শক্তি হিসেবেই চিহ্নিত করা অধিকতর যুক্তিসংগত এবং বিভিন্ন সামাজিক প্রেক্ষাপটে এভাবেই অপরাধগুলো চিহ্নিত হয়েছে। সেসব নৈতিকতাবোধের ভিত্তিভুমি স্থানীয় সংস্কৃতি কিংবা ধর্মীয় অনুশাসন, সেসব অনুশাসনের প্রেক্ষিতে যেসব আচরণ অনাচরনীয় বিবেচিত হয়েছে, সে সামাজিক কাঠামোতে সেসব অপরাধই চিহ্নিত হতে হবে- এ যুক্তিটুকু মেনে নিতে অস্বীকার করছে অনেকেই।
অপরাধীকে রবিনহুড বানিয়ে ফেলার প্রক্রিয়াটুকুর বর্তমাণ প্রকট উদাহরণ নরসিংদীর পৌর মেয়র, তিনি সন্ত্রাসী ছিলেন, নির্বাচিত জনপ্রতিনিধিদের সন্ত্রাসী বাহিনী লালন-পালন এবং সন্ত্রাসী কর্মকান্ড পরিচালনার বিষয়ে কোনো স্পষ্ট নিষেধাজ্ঞা নেই, বরং নির্বাচিত জনপ্রতিনিধিদের সন্ত্রাসীবাহিনী প্রতিপালন না করাটাই যেখানে ব্যতিক্রম বিবেচিত হয় সেখানে লোকমানের ব্যক্তিগত খুনের মামলাগুলো বিরোধী দলের সাজানো নাটক হিসেবে প্রতিহিংসামূলক বলে ফেলাটা সহজ। লোকমান মৃত্যুবরণ করার সাথে সাথেই এইসব মামলার অভিযোগগুলো থেকে তার সম্মানসূচক অব্যাহতি মিলেছে, মৃত ব্যক্তি অপরাধী হলেও তার মৃত্যুকালীন স্মরণসভায় সেসব অপরাধের বৃত্তান্ত তুলে না ধরার অসভ্য লুকোচুরি মানসিকতা আমাদের মজ্জাগত।
তিনি নরসিংদীর উন্নয়নে ব্রতী ছিলেন, ব্যপক মাত্রায় দৃশ্যমাণ উন্নয়ন ঘটিয়েছেন, রাস্তায় প্রয়োজনে অপ্রয়োজনে গোলচত্ত্বর বানিয়েছেন, শহরের বিভিন্ন মোড়ে স্থাপনা নির্মাণ করেছেন, ড্রেন আর কালভার্ট সংস্কার করেছেন, রাস্তাঘাটের উন্নয়ন করেছেন। আমাদের সাধারণ নাগরিকের প্রত্যাশার সীমাটা এতটাই নীচে যে পৌর মেয়র হিসেবে তার দায়িত্ব তিনি পালন করেছেন এবং প্রয়োজনীয় স্থাপনা সংস্কার তিনি অব্যহত রেখেছেন বলেই তিনি মেয়র হিসেবে স্বর্ণপদক পেয়েছেন। সাধারণ মানুষ তাকে রবিনহুড হিসেবেই দেখেছে, তার অপরাধসংশ্লিষ্ঠতা তার জনপ্রিয়তার বাধা হয়ে দাঁড়ায় নি।
তারপর পরই মুখ খুলেছেন জনপ্রিয় গডফাদার শামীম ওসমান, তিনি তার স্বভাবজাত ভাষায় সন্ত্রাসের হুমকি দিয়েছেন, এবং প্রধানমন্ত্রীর সাথে সাক্ষাৎকালে তার সাথে প্রধানমন্ত্রীর আলোচনায় তার সন্ত্রাসী মানসিকতা সম্পর্কে প্রধানমন্ত্রী সহৃদয় অবগতির কথাও অকপটে বলেছেন। প্রধানমন্ত্রী অবগত ছিলেন যে শামীম ওসমান চাইলেই যেকোনো সময় ভোট বুথ দখল করে নিতে পারতেন কিন্তু তিনি ভোট বুথ দখল না করার উদারতা দেখানোর প্রধানমন্ত্রী তার প্রতি কৃতজ্ঞ।
তিনি পাঞ্জাবী খুলে জিন্সের প্যান্ট পরে সবার ঘরে ঘরে গিয়ে হুমকি দিয়ে আসবেন এমন স্পষ্ট উচ্চারণের পরও তাকে প্রধানমন্ত্রী বিন্দুমাত্র তিরস্কার করেন নি, তিনি বরং শামীম ওসমানের আনুগত্য প্রকাশের ধরণ দেখে মুগ্ধ, সুশীল সমাজ বিরোধিতা করলেও শামীম ওসমান চান জয় এসে রাজনীতির হাল ধরুক, শেখ মুজিব পরিবারের কেউ এসে আওয়ামী লীগের হাল ধরলেই শুধুমাত্র তিনি আওয়ামী লীগের অনুগত থাকবেন মানসিকতা আপত্তিকর হলেও প্রধানমন্ত্রীর সনদপ্রাপ্ত প্রিয়পাত্র হিসেবে আঞ্চলিক রাজনীতিতে শামীম ওসমানদের উত্থান দীর্ঘস্থায়ী হবে।
অপরাধীদের রাষ্ট্রীয় পৃষ্টপোষকতার মহোৎসব চলছে, রাজনৈতিক অপরাধীদের কোনো খুনের শাস্তি পেতে হচ্ছে না বরং তাদের সসম্মানে মুক্তি দিয়ে নির্বাচিত জনপ্রতিনিধি করা হচ্ছে, ধুরন্ধর সন্ত্রাসী হাইকোর্টে গিয়ে আপীল করে মামলা বিচারাধীন, এখনও চুড়ান্ত রায় হয় নি সনদ নিয়ে নির্বাচনে অংশগ্রহন করছেন, নির্বাচন কমিশন জেনে বুঝেও তাদেরই ছাড়পত্র দিতে বাধ্য, আইনের কোমল শেকল সকল অপরাধীদের নির্বিচার অপরাধের ছাড়পত্র দিয়েছে।
আমাদের আনুগত্য শুধুমাত্র রাজসিংহাসনের প্রতি, সেখানে যে ব্যক্তিই উপনিবেশ করুক না কেনো আমরা তার আজ্ঞাবহ অনুগত সেবক, কথাটি বলেছিলেন মুঘল সম্রাজ্যের স্থপতি বাবুর, তিনি ৫০০ বছর আগে যা উপলব্ধি করেছিলেন তা এখনও সমান ভাবে সত্য। আমরা ক্ষমতার অনুগত সেবক, সুতরাং শেষ দৃশ্যে কাউকে হত্যার পরপর আমাদের নৈতিকতার শিক্ষকেরা " খবরদার আইন নিজের হাত তুলে নিবেন না" বাক্যটা বলার আগে পর্যন্ত আমাদের অন্য কিছু করণীয় নেই।
আমাদের নির্লজ্জতা এই পর্যায়েই পৌঁছেছে, ন্যাংটো ঘুরাঘুরি করলেও বিব্রত হই না, বরং যখন অন্য কেউ এসে বলে "ব্যাটা তুই ন্যাংটা", আমরা লজ্জায় মরে যাই, ক্ষুব্ধ হই। বিদেশী দুতাবাস থেকে এইসব নৈতিকতার সনদ প্রধানমন্ত্রীর সদর দফতর পর্যন্ত পৌঁছালে প্রধানমন্ত্রী হয়তো তার নিজের ইমেজ রক্ষার্থে কিছু বলবেন, তার আগে তার প্রতিক্রিয়া আশা করা বৃথা।
</doc>

<doc>
রূপন্তি
- রূপন্তি, রূপন্তি, রূপন্তি ...
- কি হয়েছে, ডাকো কেন?
- ক্ষুধা পেয়েছে অনেক, খেতে দে ...
- টেবিলে ভাত তরকারি রাখা আছে, নিয়ে খাওনা ভাইয়া, আমি কাজ করছি তো।
- পারবো না, তুই বেড়ে দিয়ে যা ...
- উফফ ... তুমি এত অলস কেন? নিজে নিয়ে খেতে পারো না?
- পারলে কি আর তোকে ডাকি?
কোত্থেকে যেন উড়ে এলো পাগলীটা, কোমরে ওড়না পেঁচিয়ে মারমুখী ভঙ্গীতে দাঁড়াল আমার সামনে। ভয়ে ভয়ে ওর দিকে তাকালাম। কপালে খারাবী আছে আমার মনে হচ্ছে। পাগলীর মেজাজ গরম।
- আমার ডায়েরী কই?
গলায় ঝাঁঝ এনে বলল রূপন্তি।
- তোর ড্রয়ারে নেই? সেখানেই তো রাখিস। না রাখলে তোর তোষকের নীচে খুঁজে দেখ।
- আমার ডায়েরী যে তোষকের নীচে রাখা ছিল সেটা তুমি কেমনে জানো?
- না, মনে হল আর কি, তুই রাতে ডায়েরী লিখে সেখানেও তো রাখতে পারিস।
- ভাইয়া, এখুনি বলো কোথায় রেখেছ আমার ডায়েরী।
ধরা পড়ে গেছি অবশ্য, ওকে আর খেপিয়ে লাভ নেই, তাই বলে দেই ...
- ফ্রিজের মধ্যে দেখ।
আক্ষরিক অর্থেই মুখ হা হয়ে গেল পাগলীটার। তারপর দৌড়ে চলে গেল কিচেনে। সেখান থেকে আরেক চিৎকার দিলো ...
- ফ্রিজে তো নেই
- ডীপ ফ্রিজেও থাকতে পারে
ঠাণ্ডায় জমে যাওয়া, পলিথিন মোড়ানো ডায়েরীটা এনে টেবিলের ওপর রাখলো সে। যেন নিজের চোখকে বিশ্বাস করতে পারছে না, এমন দৃষ্টিতে তাকিয়ে রইলো ওটার দিকে। অবস্থা সুবিধার না, বেশী খেপানো হয়ে গেছে আজকে। কাজেই ভদ্র ছেলের মত প্লেট টেনে নিয়ে ভাত নিতে গেলাম। রূপন্তি এক টানে ভাতের গামলা আর তরকারীর বাটি আমার নাগালের বাইরে নিয়ে গেল। সর্বনাশ, আজকে আমার সত্যি খবর আছে। দু’বার ঢোক গিললাম।

- তুমি একটা কি?
- তুই যা, আমিও তাই। উৎপত্তিস্থল যখন এক, তখন দুজনের একই রকম স্পিশিজ হওয়ার সম্ভাবনা নিরানব্বই পার্সেন্ট।
- উফফ ... এতো পাজি তুমি। কানে ধরো, বলো আর করবা না এমন।
- আচ্ছা ... বলে ভাল মানুষের মত মুখ করে উঠে ওর কান ধরতে গেলাম। এক লাফে পিছিয়ে গেল পাগলীটা। তারপর ঘুরে এসে আমার পিছনে দাঁড়ালো। আমি চেয়ারে বসে পড়লাম আবারও।

- আমার কান ধরতে বলছি?
- না ... মানে তুই তো বলিস নাই যে কোন কান ধরতে হবে।
- এই কান ধরতে বলছি ... বলে দুই হাতে আমার কান আচ্ছা মত টেনে দেয় সেই ছোট বেলার মত করে।
আমি হাসি হাসি মুখ করে ওর দিকে তাকিয়ে থাকি। কান টানা শেষ করে আমার চুলে বিলি কেটে দেয় পাগলী। তারপর চুলের মধ্যে নাক ডুবিয়ে শ্যাম্পুর ঘ্রাণ নেয়। বলে ...
- আজকে শ্যাম্পু দিছো চুলে, না? গন্ধটা এত সুন্দর।
তারপর ভাত তরকারী বেড়ে দেয় আমার প্লেটে। চেয়ার টেনে বসে সামনে।
- বেশী করে খাবা আজকে। তোমার পছন্দের সব খাবার রেঁধেছি। চিংড়ী দিয়ে পুই শাক, বেগুন ভাজি, আলু আর মিষ্টি কুমড়ার ভাজি আর মাসকলাইয়ের ডাল।
আমি হাপুস হুপুস করে খাই, পাগলীটা হাসে আমার খাওয়া দেখে।
- আস্তে খাও, কেউ নিয়ে যাচ্ছেনা তোমার তরকারী।
- যা ভাগ, শান্তি মত খেতে দে। কি না কাজ করছিলি তুই? কাজ করতে যা।
- হুম ... ডায়েরী খুঁজছিলাম। তুমি এত বদ কেন? আর একদিন নিজে বেড়ে নিয়ে খেতে পারো না? ক’দিন পর আমি চলে গেলে কি করবা?
- তোর বাসায় গিয়ে খেয়ে আসবো।
- আমার জামাই তোমাকে খাওয়াবে কেন?
- কেন খাওয়াবে না? আস্ত একটা বিনা বেতনের কাজের মেয়ে দিলাম তাকে, সারা জীবনের জন্য, আর আমাকে তিন বেলা খাওয়াবে না?
- কি? আমি কাজের লোক?

পিঠের উপর দুমাদুম কিল পড়তে থাকে, আমি খাওয়ায় মনোযোগ দেই।

রূপন্তি, আমার একটা মাত্র বোন। আমার চাইতে বছর তিনেকের ছোট। মধ্যবিত্ত পরিবারের সন্তান আমরা, তাছাড়া বাবার ঘন ঘন বদলীর চাকুরী। নতুন একটা জায়গার গিয়ে কিছু বন্ধুবান্ধব হতে হতেই আবার অন্য জায়গায় চলে যেতে হয় আমাদের। তাই ছোটবেলা থেকেই আমার সব চাইতে আপন, আমার সব চাইতে কাছের বন্ধু রূপন্তি। আমার সব আদর, সব দুষ্টুমি, সব রাগ, আবদার, চাওয়া – সব কিছুই রূপন্তির কাছে। রূপন্তি এক কথায় আমার ফ্রেন্ড, ফিলোসফার আর গাইড। বড় হয়ে ওঠার একটা সময়ে কখন যেন রূপন্তি বয়সের তিন বছরের দূরত্বটা পার করে আমার চাইতে খানিকটা বড়ই হয়ে উঠেছে। অনেক কিছুই আমি এখনও বুঝিনা, যেটা রূপন্তি খুব ভাল বোঝে। মাঝে মাঝে ওকে হিংসাও যে হয়না, তা না। বাবা মা ওকে আমার চাইতে বেশী আদর করেন। কারণ সে বংশের এক মাত্র মেয়ে। আর আমিও অন্তত এই ব্যাপারে ওকে হিংসা করিনা। এমন অনেকবার হয়েছে, যখন আমার ঈদের বাজার করার জন্য আমরা মার্কেটে গেছি, আমার আগে রূপন্তির জামা জুতো কিনতে গিয়ে টাকা কম পড়ে গেছে। আমি হাসি মুখেই আমার টাকার ভাগ দিয়ে দিয়েছি ওকে। বড় হয়ে অনার্স করতে চলে গেছি হোস্টেলে। সেখান থেকে টাকা জমিয়ে ওর জন্য এটা সেটা কেনা আমার অভ্যাসে দাঁড়িয়ে গেছে। আর পাগলীটা এখনও আমি বাড়ী এলেই আমার ব্যাগটা কেড়ে নিয়ে আঁতিপাঁতি করে খুঁজে ওর গিফট বের করে নেবে। তারপর শুরু করবে বকা ঝকা। কেন এটা কিনছো? নিজের জন্য খরচ করতে পারোনা টাকা? হাজারটা অভিমানের কথা ওর। আমি জানি ভেতর ভেতর কত খুশী হয়েছে রূপন্তি।

ক’দিন আগে রূপন্তি ফোন দিয়েছিল হোস্টেলে।
- ভাইয়া, তাড়াতাড়ি চলে আসো বাসায়।
- কেন, কি হয়েছে?
- আমার বিয়ে ঠিক করে ফেলেছে আব্বা। ওরা আসবে এনগেজমেন্ট করতে।
- আহা রে ... বিশাল এক দীর্ঘশ্বাস ফেলি। রূপন্তি হকচকিয়ে যায়। তাড়াতাড়ি বলে;
- আই ভাইয়া,একটুও মন খারাপ করবা না কিন্তু।
- মন তো খারাপ হবেই রে পাগলী। কার যে কপাল পুড়ল কে জানে,মন খারাপ তার জন্য।
- মানে?
- মানে ... যে তোকে বিয়ে করছে,বেচারা তো জানে না যে কি জিনিস ঘরে নিয়ে তুলছে। তোকে দেখে তো বোঝার উপায় নেই যে তুই কি পরিমাণ মাস্তান। বেচারার জীবন শেষ করে ঝামা ঝামা,তামা তামা, কয়লা কয়লা করে দিবি তুই। তারপর সেই কয়লা দিয়ে দাঁত মাজবি।
- আম্মা ... বলে বিশাল চিৎকার দেয় রূপন্তি। তারপর বলে ...
- তোমার মত পাজী ভাইয়া এই পৃথিবীতে আর নেই।

বাসায় এসেছি আজ দু’দিন। এর মাঝেই শুরু হয়ে গেছে ওর বিয়ের প্রস্তুতি। বেশ আনন্দ নিয়ে যোগাড়যন্ত্র করছি। অবশ্য বাসায় আসার পরের দিন মা আমাকে ডেকে বলে দিয়েছে যেন মন খারাপ করে না থাকি। আমি হেসেছি মা’র কথা শুনে। আমার মন খারাপ লাগছেনা তো। বন্ধুর বিয়ের একটা আমেজ পাচ্ছি বেশ।
সন্ধ্যের পর দু’ভাইবোন আর পাশের বাসার কয়েকটা পিচ্চি বসেছি ওদের জন্য গিফট প্যাকেট করতে। আমি অবশ্য বরাবরের মতই ফাঁকিবাজ। কাজের চাইতে গল্পই বেশী করছি।
- বুঝছো রূপমা, রূপন্তি যখন ছোট ছিল, তখন একদিন আমি ওর মাথা কলম দিয়ে ফুটো করে দিয়েছিলাম।
মুখ হা করে চেয়ে থাকে পিচ্চি গুলো। বিশ্বাস করতে চায়না আমার কথা।
- সত্যি। ও তখন অনেক ছোট। আমরা খেলতে গিয়ে ফাউন্টেন পেন দিয়ে ওর মাথায় ফুটো করে দিয়েছিলাম। তারপর সে তো চিৎকার, আমি রক্ত দেখে সেখানেই অজ্ঞান। বাসার সবাই দৌড়ে এসে দুই ভাইবোনকে নিয়ে টানাটানি। জ্ঞান হতেই আমার প্রথম কথা “রূপন্তি কেমন আছে?” দেখি পাগলীটা দুই হাতে দুইটা কমলা নিয়ে আমার পায়ের কাছে বসে আছে। আমাকে কথা বলতে দেখেই হামা দিয়ে এগিয়ে এসে আমার বুকের ওপর উঠে বসে একটা কমলা এগিয়ে দিল আমার দিকে। আমি ...
রূপন্তি উঠে চলে গেল ওর ঘরে। আমি জানি ও এখন কাঁদবে।
আজ রূপন্তির এনগেজমেন্ট। বাড়ী ভর্তি লোক। সকাল থেকে চরম ব্যাস্থ হয়ে আছি। কত কি যে করতে হচ্ছে। একলা ভাই আমি। আমার ওপরেই তো সব দায়িত্ব। বাবা তো অফিস নিয়েই পড়ে আছেন। মা সামলাচ্ছেন রান্নাবান্না। রূপন্তি নিজেই সাহায্য করছে মা’কে। সত্যি বলতে কি, আমার মন খারাপ লাগছেনা একটুও। বোনের বিয়ে ব্যাপারটা এত কাছ থেকে দেখিনি আগে। আর কাজের ব্যস্ততায় মন খারাপ করার সময় কই?
যথা সময় ওরা চলে আসলো। আমরা স্বাগত জানালাম ওদের। বেশীরভাগই মুরুব্বি গোছের মানুষ। সবাইকে বসতে দিয়ে নাস্তা পরিবেশন করা হল। এখন আমার মুল দায়িত্ব ছবি তোলা, গানের সিডি বদলে দেয়া আর আমাদের সব আত্মীয়দের সাথে ওদের পরিচয় করিয়ে দেয়া। ভালই সময় কাটছিল। বরের ছোট একটা বোন এসেছে। বেশ ভাব নিয়ে বসে আছে। ওকে পঁচানোর প্লান করছি মনে মনে। এমন সময় আম্মু বললেন রূপন্তি আসবে এখন, ছবি তোলার জন্য তৈরি হতে। আমি বসার ঘরের এক কোণে গিয়ে দাঁড়ালাম। আমার ছোট্ট বোনটা, মাথায় একটা ঘোমটা টেনে বড়দের সাথে এসে বসলো সোফায়। রূপন্তিকে আজকে যে কি সুন্দর লাগছে, বলে বোঝানো যাবেনা। আমি ছবি তুলছি। এক সময় ওদের পক্ষের বয়স্ক এক মহিলা উঠে গিয়ে রূপন্তির গলায় পড়িয়ে দিলেন স্বর্ণের চেইন। ছেলের মা পড়িয়ে দিলেন আংটি। আমি ছবি তুলতে তুলতে হঠাৎ খেয়াল করলাম ক্যামেরার ভিউ ফাইন্ডারটা ঝাপসা হয়ে আছে। ক্যামেরা মুছতে গিয়ে টের পেলাম ভিউ ফাইন্ডার নয়, ঝাপসা হয়ে আছে আমার চোখ। চোখের পানির সাথে কষ্টের একটা প্রত্যক্ষ সম্পর্ক আছে। আমার কোন কষ্ট লাগছে না, অথচ আমি চোখের পানি আটকে রাখতে পারছিনা। কোনভাবেই পারছিনা। আমার দুচোখ বেয়ে, আমার গাল বেয়ে ক্রমাগত অশ্রু গড়িয়ে পড়ছে। ক্যামেরাটা কাজিনের হাতে দিয়ে একটু নির্জনতা খুঁজতে চলে এলাম ছাদে। নাহ্‌ ... কোন ভাবেই চোখের পানি থামছে না। আমার ছোট্ট বোনটা আজ হঠাৎ করেই কি এক জাদুর ছোঁয়ায় যেন বড় হয়ে গেল। বিশটা বছর একসাথে কাটিয়েছি আমরা। ওর মুখে প্রথম ফিডার তুলে দেয়ার সেই স্মৃতি আজও আমি মনে করতে পারি। একটু একটু করে ওর বেড়ে ওঠা, আমার হাত ধরে, দুই বেণী দুলিয়ে, পানির ফ্লাস্ক আর ছোট্ট স্কুল ব্যাগটা কাঁধে নিয়ে ওর স্কুলে যাওয়া, আমার বাইসাইকেলে চেপে দুজনের এডভেঞ্চার, একটু বড় হয়ে ওঠার পর ওর পেছনে ঘুরঘুর করা ছেলের দলকে পিটিয়ে এলাকা ছাড়া করা, ওর প্রথম স্টেজে গান করতে যাওয়া, ওর এসএসসি পরীক্ষার আগের দিন অনেক রাত পর্যন্ত আমার একটা হাত জড়িয়ে ধরে বই পড়া,প্রচণ্ড ঝড়ের রাতে ভয় পেয়ে উঠে এসে গুটিসুটি মেরে আমার কাছে শুয়ে পড়া,দাঁত তুলতে গিয়ে ভয় পেয়ে এক হাতে আমাকে ধরে রাখা – সব, সব স্মৃতি আমার চোখের সামনে ভাসছিল।
একটু পরে কেউ একজন উঠে এলো সিঁড়ি বেয়ে। না দেখেই বুঝলাম এটা রূপন্তি। দ্রুত চোখ মুছে পেছন ফিরলাম। রূপন্তির উদবিঘ্ন চেহারাটা দেখে হেসে ফেললাম। ও জিজ্ঞেস করলো –
- কি করো ছাদে?
- সূর্য ডোবার ছবি তুলি – আমার নির্বিকার উত্তর।
- তোমার ক্যামেরা কই?
- ছিল তো এখানেই।
রূপন্তি ঝাঁপিয়ে পড়লো আমার বুকের ওপর।
~ সমাপ্ত ~
</doc>

<doc>
ব্যক্তিত্বের বিকার
প্রত্যেক মানুষেরই কিছু ব্যক্তিগত বৈশিষ্ট্য থাকে যা তার নিজের এবং বাস্তব জগৎ সম্বন্ধে ধ্যান-ধারণা আচার-অনুষ্ঠানকে দৃঢ়ভাবে নির্ধারণ করে। এই বৈশিষ্ট্যকেই ব্যক্তিত্ব বলা হয় এবং ব্যক্তির এই বিশেষত্ব দিয়েই একের সঙ্গে অন্যের ভিন্নতার বিচার করা হয়। এই ব্যক্তিগত বৈশিষ্ট্যের মধ্যে যখন এমন কিছু বিশেষত্ব থাকে যা তার পারিপার্শ্বিক অবস্থার সঙ্গে মানিয়ে চলার ক্ষমতাকে খর্ব করে এবং তা ঐ ব্যক্তি কিংবা সমাজের অন্যদের পক্ষে পীড়াদায়ক বা ক্ষতিকারক হয়, তখনই ঐ ধরনের ব্যক্তিত্বকে ব্যক্তিত্বের বিকার বলা হয়।

নিম্নোক্ত ব্যক্তিত্বের বিকারগুলো সাধারণতঃ প্রায়ই দেখা যায় :
১। সন্দেহপ্রবণ ব্যক্তিত্ব - এক ধরনের লোক আছে যারা অহেতুক মনে করে অন্য লোক তাদের পেছনে লাগছে, ক্ষতি করার চেষ্টা করছে। এরা সন্দেহ করে অন্য লোকে কেবল তাদের নিজেদের স্বার্থসিদ্ধির জন্য এদের কাজে লাগায়। এরা নিজেদের আত্মীয়, বন্ধু অথবা সহকর্মীদের উপর আস্থা রাখতে পারে না। স্বামী অথবা স্ত্রীর চরিত্রে সন্দেহ করে দাম্পত্য জীবনকে বিষিয়ে তোলে। অতি তুচ্ছ কারণে এরা অপমানিত বোধ করে। এরা কাউকেই বিশ্বাস করতে পারে না এবং সবসময় সতর্কভাবে চলা ফেরা করে। এদের ক্ষেত্রে দীর্ঘদিন ধরে মনোচিকিৎসা (psychotherapy ) সম্ভব হলে সুফল পাওয়া যেতে পারে।
২। সিজয়েড (চিত্তভ্রংশী) ব্যক্তিত্ব - এদের বৈশিষ্ট্যে হচ্ছে এরা আত্মকেন্দ্রিক, লোকজনের সাথে মেলামেশায় অনাগ্রহ এবং কল্পনাপ্রবণ। অসামাজিক মনোভাব এবং রসবোধের অভাব এদেরকে মানুষের সমাজ থেকে বিচ্ছিন্ন করে রাখে। এদের ক্ষেত্রে দীর্ঘদিন ধরে মনোচিকিৎসা (psychotherapy ) সম্ভব হলে সুফল পাওয়া যেতে পারে।
৩। বিষণ্ণতাপ্রবণ ব্যক্তিত্ব - এরা সর্বদাই বিমর্ষ, নৈরাশ্যবাদী, দুশ্চিন্তাগ্রস্ত এবং কাজকর্মে তৎপরতাহীন। এরা জীবনকে উপভোগ করতে পারে না। সাধারণতঃ নীতিবোধ এবং কর্তব্যপরায়ণতার দিকে এদের সজাগ দৃষ্টি থাকে।
৪। ফুর্তিবাজ ব্যক্তিত্ব - এরা বেশি আশাবাদী হয়, ফুর্তি আর হই-চই এর মধ্যে থাকতে ভালবাসে এবং জীবনকে উপভোগ্য মনে করে। এদের বিচারবুদ্ধি অনেকসময় দুর্বল হয় এবং বিবেচনা না করেই চটপট সিদ্ধান্ত নিয়ে বসে।
৫। আবর্তনশীল ব্যক্তিত্ব - এরা কিছুদিন বিষাদে কাটায়, কিছুদিন ফুর্তিতে চলে, আবার কিছুদিন স্বাভাবিকভাবে থাকে।
৬। উৎকন্ঠাপ্রবণ ব্যক্তিত্ব - সব কিছুতেই এদের দুশ্চিন্তা, বিপদের সম্ভাবনাকে বাড়িয়ে দেখতে এরা অভ্যস্ত। তিলকে তাল করে দেখতে এদের জুড়ি নেই, সব সময়েই এরা ভয়-ভীতি-আতন্কের মধ্যে থাকে এবং আশ্বাস ছাড়া এরা চলতে পারে না।
৭। অহঙ্কারী ব্যক্তিত্ব - এরা নিজেদের অহেতুক অত্যন্ত বড় মনে করে যেটা তাদের চাল-চলনে কথা-বার্তায় স্পষ্টভাবে প্রকাশ পায়। এরা সবসময় নিজেদের প্রশংসা চায়, নিজেদের সমালোচনা সহ্য করতে পারে না। অন্যের সাফল্যকে এরা ঈর্ষার চোখে দেখে। যেখানে কিছু পাবার আশা, এরা বন্ধুত্ব পাতায় শুধু সেখানেই।
৮। অবসেসনাল ব্যক্তিত্ব - এরা সব জিনিসই নিখুঁতভাবে করতে চায়। খুঁতেখুঁতে মনোভাবের দরুন ক্ষুদ্র অপ্রয়োজনীয় জিনিসের প্রতি দৃষ্টি দিতে গিয়ে কোনো জিনিসকে পছন্দ করে উঠতে পারে না। নিয়মানুবর্তিতা, সময় নিষ্ঠতার প্রতি অনমনীয় দৃঢ়তা রাখতে গিয়ে এরা ব্যবহারিক জীবনে সামজ্ঞস্য করে চলতে পারে না। এরা প্রায়ই কৃপণ স্বভাবের হয়। স্নেহ-ভালবাসার আদান-প্রদানে যথেষ্ট সন্কোচ থাকার জন্যে এদের বন্ধু-বান্ধবের সংখ্যা খুবই সীমিত হয়। নির্দিষ্ট কাজ নির্দিষ্ট সময়ের মধ্যে করার পক্ষপাতী এরা।
৯। নির্ভরশীল ব্যক্তিত্ব - অন্যের উপর নির্ভরতা এবং পরমুখাপেক্ষিতাই এদের প্রধান বৈশিষ্ট্য। এরা দুর্বলচিত্ত হয়, আত্মবিশ্বাসের অভাব, হীনমন্যতা এবং অসহায় ভাবের জন্য অন্যের বাধ্য হয়ে থাকতে পছন্দ করে। এরা অন্যের অনুগ্রহভাজন হয়ে থাকতে বেশি পছন্দ করে।
১০। সমাজবিরোধী ব্যক্তিত্ব - এরা অল্প বয়স থেকেই আপরাধ প্রবণ, দায়িত্বজ্ঞানহীন, বেপরোয়া, কলহপ্রবণ এবং উগ্র স্বভাবের হয়। এরা স্নেহ-ভালবাসা বর্জিত নির্মম-নিষ্ঠুর, আপরাধবোধহীন এবং নিজের স্বার্থের প্রতি খুবই সচেতন। জীবনের অভিজ্ঞতা থেকে এরা শিক্ষালাভ করতে পারে না; তাই জেল, জরিমানা সত্বেও বারেবারে নির্বিচারে একই আপরাধ করে বসে।

মানুষের সাথে মানুষের ব্যক্ত্যিত্বের তফাৎ থাকবে এটা স্বাভাবিক। কিন্তু ব্যক্ত্যিত্বের দোষ-গুন যখন সীমা ছাড়িয়ে যায়, যা নিজের ও আশেপাশের লোকের সমস্যা সৃষ্টি করে তখন একে ব্যক্তিত্বের বিকার বলা যেতে পারে। উপরোল্লখিত ব্যক্তির বিকারের ক্ষেত্রে ওষুধ প্রয়োগে বিশেষ কিছু সুবিধে হয় না। আত্মপ্রচেষ্টায় সম্ভব না হলে দীর্ঘদিন ব্যাপী মনোচিকিৎসায় (psychotherapy ) সুফল পাওয়া যেতে পারে।
তথ্যসুত্র:
মানসিক রোগ অজানা অধ্যায় - ডাঃ সজল আশরাফ
মনের সুখ-অসুখ - ডঃ শিবেন সাহা
মনের বিকার ও প্রতিকার - ধীরেন্দ্রনাথ নন্দী
ইন্টারনেট 
</doc>

<doc>
আমার স্মৃতিতে হুমায়ুন আজাদ: যেভাবে তাকে হাসপাতলে নিয়েছিলাম এবং পরবর্তী ঘটনাগুলো...
ব্লগে হুমায়ুন আজাদকে নিয়ে কয়েকটি লেখা এবং ছবি দেখলাম। তাতে চোখে পড়লো সেই বিখ্যাত ছবিটিও। রক্তাত্ব হুমায়ুন আজাদকে জড়িয়ে ধরে আছি আমি। এটি আমার জীবনের এক স্মরনীয় ঘটনা। লিখবো লিখবো করেও কখোনো লেখা হয়নি। সবসময় মনে হয়েছে, মানুষকে জানিয়ে লাভ কি?
প্রতি বছর ফেব্রুয়ারি আর আগষ্ট এলেই ভাবি এবার সেই ঘটনা নিয়ে লিখবো। কিন্তু আলসেমিতে হয়ে ওঠে না। আমাদের অফিসের ফিচার সম্পাদক জাহিদ রেজা নূর কয়েকবার বলেছিলেন লিখতে। তাঁর কথায় একবার কিছুটা লিখেওছিলাম। কিন্তু শেষ আর করা হয়ে ওঠেনি নানা ব্যস্ততায়।
আজ মনে হচ্ছে ব্লগে শেয়ার করি সেদিনের ঘটনা। পাঠক বিষয়টি জানুক। আমি মুক্ত হই গণমাধ্যমে ইতিহাস চেপে রাখার দায় থেকে। কারন আমার পরিচিতরা ছাড়া সাধারন মানুষ ঘটনাটি জানে না। আজ তাদের জানাচ্ছি।
আমি তখন ঢাকা বিশ্ববিদ্যালয় চলচ্চিত্র সংসদের (ডিইউএফএস) তুখোড় সদস্য। ক্লাস শেষ করেই কলা ভবন থেকে ছুটে যাই টিএসসিতে। সেখানেই আড্ডা, সেখান থেকে খেতে যাওয়া, আবার ফিরে আসা। রাতে এখান থেকে নয়টা সাড়ে নয়টা কখনো কখনো ১০ টায় হলে ফিরি।
২৭ ফেব্রুয়ারি ২০০৪। তখন শীতকাল। বইমেলা চলছে। টিএসসি জমজমাট। ঢাকা বিশ্ববিদ্যালয়ে তখন একটি গানের উৎসব হবে। টিএসসির নিচে তার মহড়া চলছে। গিটারে গান। আমি বন্ধুবান্ধবদের সঙ্গে সেই গান শুনছি। রাত আটটা থেকে নয়টার মধ্যে। হঠাৎ একটি বোমা ফাটার মতো শব্দ হলো। মাঝারি ধরনের শব্দ। আমার আবার সব কিছুতেই ব্যাপাক কৌতুহল। খুব সাহসী আমি সেটি বলবো না, তবে ভয় ডর নেই এটুকু বলতে পারি।
তো কোথা থেকে এলো সেই শব্দ সেটি জানতে আমি টিএসসি থেকে হাঁটা শুরু করলাম বাংলা একাডেমির দিকে। রাস্তার মাঝে যে ডিভাইডার আমি সেটি ধরে আনমনে হাঁটছি। মনে হলো সোহরাওয়াদী উদ্যান দিয়ে কেউ দৌড়ে পালাচ্ছে। একটু দূরে যেতেই দেখি এক জায়গায় জটলা। গেলাম সেখানে। দেখলাম চাঁর-পাঁচজন পুলিশ সদস্য, কিছু লোক সেখানে দাঁড়িয়ে আছে। তাদের সামনে পড়ে আঝছ রক্তাত্ব একটি দেহ। কিন্তু কেউ ধরছে না। বরং সবাই যেন তামাশা দেখছে। কিংবা হয়তো ঝামেলার ভয়।
আমি দ্রুত সেখানে গিয়ে উপুড় হওয়া লোকটিকে তুললাম। রক্তে ভেজা। মুখ দেখে চিৎকার করে উঠি এ তো হুমায়ুন আজাদ। আমি যখন স্যারকে তুলি স্যারের এক পাশের গাল দুই ভাগ হয়ে দুদিকে চলে গিয়েছিলো। পুরো মুখটা পুরো হা হয়ে ছিল। আমি দুই পাশে চাপ দিয়ে জোড়া লাগানোর চেষ্টা করলাম।
হুমায়ুন আজাদকে আমি সামনাসামনি আগে কখনো দেখি নাই। কিন্তু তাঁর অনেক বই পড়েছি। আমার স্কুলের এক ইংরেজি শিক্ষক যে আমাকে মানুষ হওয়ার দীক্ষা দিয়েছিল তাঁর কাছ থেকে জেনেছি হুমায়ুন সম্পর্কে। অনেক বই পড়েছি স্যারের। ব্যাক কাভারের সেই ছবি আর সেই চুল দেখে তাই স্যারকে চিনতে পারলাম।
মূল ঘটনায় ফিরি। স্যারকে হাসপাতালে নিতে হবে। কি করবো? আমি আমার মোবাইল ফোন থেকে একটি ফোন করলাম বিটু ভাইকে। বললাম-বিটু ভাই, হুমায়ুন আজাদকে বোমা মারছে। আপনি বাংলা একাডমেরি সামনে আসেন। বিটু ভাই তখন ঢাকা বিশ্ববিদ্যায় চলচ্চিত্র সংসদের অর্থ সম্পাদক এবং আমাদের খুব ঘনিষ্ঠ বড় ভাই। (আমি তখন ভেবেচিলাম স্রারকে বোমা মারা হয়েছে। আসলে তকা নয়, তাহলে কোপানো হয়েছিল, দুস্কৃতিকারীরা পালানোর সময় বোমা ফাটায়)
বিটু ভাইকে ফোন করে আমি রক্তাত্ব হুমায়ুন আজাদকে হাপাতালে নেওয়ার জন্য একটি রিকশায় উঠানোর চেষ্টা করলাম। কিন্তু রিকশায় উঠানো সম্ভব হলো না।
স্যারকে কোনভাবেই রিকশায় রাখতে পারছিলাম না।
আমি তখন দৌড়ে টিএসসির দিকে আসলাম। সাদা একটি প্রাইভেট কার এদিকেই আসছিলো। আমি তাকে বললাম ভাই আমাদের এক স্যার হুমাযুন আজাদকে কেউ বোমা মেরেছে। হাসপাতালে নিতে হবে। একটু আসেন। সে কিছুতেই রাজি হলো না। বরং গাড়ি ঘুরিয়ে উল্টো দিকে চলে গেলো। আমি কি করবো বুঝে উঠতে পারছিলাম না। এদিক ওদিক তাকিয়ে কোন দিশা পাচ্ছিলাম না। ছটফট করছিলাম।
হঠাৎ অন্য বুদ্ধি আসে। দেখি পুলিশের বিশাল এক ট্রাক দাঁড়িয়ে টিএসসির সামনে। আমি তখন চিৎকার দিয়ে তাদের বললাম ভাই স্যারকে হাসপাতালে নিতে হবে। আমি এখানকার ছাত্র। প্লিজ আপনাদের গাড়িটা নিয়ে আসেন। একই সঙ্গে আমি হুমকিও দিলাম। চেচামেচি করলাম। পুলিশ সদস্যরা রাজি হলো। তারা এলো গাড়ি নিয়ে। লোকজনের সহায়তায় আমি স্যারকে পুলিশের সেই ট্রাকে তুললাম। স্যারের খুব কষ্ট হচ্ছিল বোঝা যাচ্ছিল।
এদিকে স্যারকে আমি ট্রাকে উঠনোর আগে আগে সেখানে হাজির হলো পাভেল ভাই। (সে বোধহয় নিউ নেশন বা কোন একটা ইংরেজি কাগজে কাজ করতো। মাঝে মাঝে আমাদের সংগটনে আসতো। তাই তাকে চিনতাম।) দেখি পাভেল ভাই তাঁর ক্যামেরা দিয়ে একের পর এক ছবি তুলছে স্যারের সঙ্গে আমার। আমি তাকে গালি দিয়ে বলছি, পাভেল ভাই এখন ছবি তোলার সময়? পরে বুঝেছিলাম সে তার কাজ করেছে। তাঁর তোলা এই ছবিগুলোই পরের দিন সব ফটো সাংবাদিকরা নেয়। পরে সিআইডিও তার ছবিগুলো নিয়েছিল এবং তাকে ফাঁসানোর চেষ্টা করেছিল।
যাই হোক আমি স্যারকে ট্রাকে তুললাম অনেক কষ্টে। কি করবো বুঝে উঠতে পারছিলাম না। এতো ভীড়, চেচাচেমি, আমি খুব অস্থির বোধ করছি। পরিচিত কাউকে খুঁজছিলাম। পুলিশের ট্রাক ছাড়ার আগে আমি দেখলাম আমার পাশে বিটু ভাই আছে। আমি চরম স্বস্তি বোধ করলাম।
ট্রাকের মধ্যে স্যারকে জড়িয়ে ধরে আছি। ট্রাক চলছে। স্যারের হা করা মুখ দিয়ে আমি রাস্তা দেখছি। স্যার আমাকে জিঞ্জাসা করলো বাবা আমাকে কই নিয়ে যাও? আমি বললাম স্যার হাসপাতালে। আপনার কিছু হয়নি। স্যার বললো আমার চশমা কই? আমি বললাম স্যার আছ। স্যার বললো আমি পুলিশের গাড়িতে যাবো না। আমি বললাম ঠিক আছে স্যার আমরা নেমে যাবো এখুনি।
আহত রক্তাক্ত অবস্থায় আমি কোন মানুষকে এতো শক্ত থাকতে দেখিনি। অন্য কেউ হলে এতো ব্যাথা নিয়ে চিৎকার করতো। ভয় পেতো, কিন্তু স্যার খুব শক্ত দৃড় চিত্তে বসে আছে যেন কেউ কোন ভুল করেছে। কেউ যেন ভুল করে তাকে কুপিয়ে গেছে। বিষয়টি নিয়ে তিনি যেন খুব কষ্ট পেয়েছেন। যাই হোক ট্রাক চলছে। আমরা যাচ্ছি ঢাকা মেডিকেল কলেজ হাসপাতালে।
বাংলা একাডেমি থেকে ঢাকা মেডিকেল কলেজ গেলে দোয়েল চত্ত্বর পেরিয়ে সোজা চলে গেলেই হয়। কিন্তু পুলিশের ভ্যান দোয়েল চত্ত্বর হয়ে অবার ডানে স্টেডিয়ামের দিকে চলে গেলো। আমি চিৎকার করলাম। পুলিশকে বললাম ভাই আপনারা ঢাকা মেডিকেল চেনেন না? পুলিশের এই সময় নষ্টে মেজাজ খারাপ হলো। ট্রাক ঘুরে শহীদ মিনার হয়ে ঢাকা মেডিকেল কলেজের জরুরী বিভাগের সামনে গিয়ে থামলো। আমি আর বিটু ভাই অনেক কষ্টে স্যারকে নামালাম ট্রাক থেকে। জরুরি বিভাগে নিয়ে গেলাম।
ঢাকা মেডিকেল কলেজের জরুরী বিভাগে যে কোন রুগীর জন্য পাঁচ টাকা দিয়ে স্লিপ কাটতে হয়। সেটা কাটলাম। এরপর স্যারকে নিয়ে ট্রলিতে করে রওয়ানা দিলাম সম্ভবত ৩২ নম্বর ওয়ার্ডে। সেখানে কর্তব্যরত চিকিৎসককে বললাম উনি আমাদের স্যার। ডাক্তার স্লিপ চাইলো। আমি স্লিপ বের করতে গিয়ে দেখি সেটি রক্তে ভিজে গেছে। কান্না পেল। ডাক্তার আবারো স্লিপ আনতে বললেন। ছুটলাম আবার। এরপর শুরু হলো স্যারের চিকিৎসা।
প্রাথমিক কিছু ওষুধ আমি আর বিটু ভাই নিজেরেদর টাকায় আনালাম। এরপর টাকা শেষ। আমরা সেখানে থাকা এক পুলিশ কর্মকর্তাকে বললম এগুলো আনার ব্যবস্থা করতে। তিনি তাই করলেন। স্যারের চিকিৎসা শুরু হলে আমি শুভকে বললাম শুভ হাসপাতালে আয়। শুভ আসলো। (শুভ মানে আমার বন্ধু। ও তখন প্রথম আলোর বিশ্ববিদ্যালয় প্রতিবেদক) এরপর শুভ, তখনকার ভিসি ফায়েজ স্যারসহ আরো অনেকেই আসলো। আমাদের চলচ্চিত্র সংসদের বড় ভাইরাও আসলো।
সবাই বললেন, আমি যনে এখন হলে গিয়ে রক্তে ভেজা এসব ড্রেস চেঞ্জ করি। আমার হাসপাতাল থেকে আসতে ইচ্ছে করছিল না। তবুও এলাম।
এদিকে স্যারকে নিয়ে আমি যখন ট্রলিতে করে ৩২ নম্বর ওয়র্ডে যাচ্ছিলাম সেটি চ্যানেল আই তাদের খবরে দেখায়। অঅমার বাবা-মা আমার রক্তে ভেজা সে ছবি দেখে ফোন করে আমার বাবা-মা ঘটনা জানতে চাইলো। বললাম আমি ভালো আছি। কোন সমস্যা নেই। আমার কিছু হয়নি। তারা নিশ্চিন্ত হলো।
এরপর আমি আর বিটু ভাই ফজলুল হক হলে এলাম। আমি গোসল করলাম। ড্রেস চেঞ্জ করে বের হলাম। ততোক্ষনে বিশ্ববিদ্যালয়ে মিছিল শুরু হয়ে গেছে। হুমায়ুন আজাদের ওপর হামলা কেন? বিচার চাই এই টাইটের কোন মিছিল। যোগ দিলাম সেই মিছিলেও। অনেক রাতে হলে ফিরলাম। ঘুমালাম।
একটি বিষয় জানা দরকার-ঘটনা ঘটার মাত্র ১১ মিনিটের মাথায় স্যারকে আমি হাসপাতালে নিয়ে গিয়েছিলাম। ঢাকা মেডিকেল কলেজ হাসপাতালের চিকিৎসকেরা বলেছিলো, কোনভবে স্যারকে হাসপাতালে নিতে দেরি হলে রক্তক্ষরনের কারনে স্যারকে বাঁচানো যেতো না। এজন্য খুব ভালো লাগছিল আমাদের। যে স্যারকে বাঁচাতে পারবো।
রাতে ৩ টার দিকে ঘুমাতে গেলাম। সারাদিনের ক্লান্তি, পরিশ্রম, উত্তেজনায় দীর্ঘক্ষন ঘুমালাম।
পরদিন দুপুর ১২ টায় আমার ঘুম ভাঙ্গলো। দ্রুত টিএসসি গেলাম। জানতে পারলাম স্যারকে রাতেই সিএমএইচ নেওয়া হয়েছে। এদিকে পরদিনের প্রায় সব দৈনিকে আমার ছবি। আমি স্যারকে ধরে আছি। এই সেই ছবি। যাই হোক। একটা জনকন্ঠ কিলনাম। খবরটা পড়লাম। নিজের ছবি দেখলাম।
এদিকে আমি মনে মনে বারবার প্রার্তনা করছি -স্যার আপনি সুস্থ্য হয়ে উঠেন। যাই হোক। সারাদিন নানা গুজব। একবার শুনি স্যার নেই। আবার শুনি বেঁচে আছেন। এসবরে মধ্যে সময় কাটছে। এর মধ্যে বিকেলে কলকাতার তারা বাংলা বা কারো কল্যাণে টিএসসিতে খবর শুনলাম স্যার নাকি মারা গেছে। কথাটা শুনেই আমার প্রচন্ড মন খারাপ হলো। টিএসসির দোতালায় সংসদের রুমে এসে আমার মাথা ঘুরতে লাগলো। এরপর আমি অসুস্থ্য হয়ে গেলাম। বমি করলাম। কিছুক্ষন পরেই জানতে পারলাম না স্যার বেঁচে আছে। তাকে চিকিৎসার জন্য দেশের বাইরে নেওয়া হচ্ছে। অঅমি স্বস্তি ফিরে পেলাম। স্যারকে ক'দিন পর যথারীতি দেশের বাইরে নেওয়া হলো।
এদিকে স্যারের উপর হামলার ঘটনার বিচার চেয়ে ক্যাম্পাসে শুরু হলো তীব্র আন্দোলন। সব জায়গায় পোষ্টার টানানো হয়েছে। তাতে একটিই ছবি-আমি স্যারকে ধরে আছি। ক্যাম্পাসের যেদিকেই তাকাই আমার ছবি। আমার হাঁটতে বিব্রত লাগে। মনে হয় সবাই আমাকে দেখছে। টিএসসিতে গেলে মনে হয় পুলিশ আমাকে ফলো করছে। ইনকিলাব সে সময় নিউজ করলো ঘটনা ঘটার কিছুক্ষনের মধ্যেই যে দুই ছাত্র স্যারকে হাসপাতালে নিয়ে গেলো তাদের গ্রেপ্তার করা হোক। তাহলেই সব জানা যাবে।
ছবিটা খেয়াল করুন। দেখুন আমি চিৎকার করছি। কিন্তু সংগ্রাম ইনকিলাব্ নিউজ করলো এই ছেলে হাসে কেন? পরে জানতে পারলাম যথাসময়ে হাসপাতালে নেওয়ায় সংগ্রাম খুবই বিরক্ত। সে সময় স্যারের রাজাকদের বিরুদ্ধে বই নিয়ে সংগ্রাম কেপে আছে।
যাই হোক আমার খালি মনে হয় পুলিশ আমাকে ফলো করে। সবাই বললো বাসা থেকে ঘুরে আয়। ভালো লাগবে। আমি চট্টগ্রাম গেলাম।
মাস খানেক পর স্যার সম্ভবত দেশে আসলেন সুস্থ্য হয়ে। মুখে একটা দাগ হয়ে থাকলো। স্যারের ফেরা উপলক্ষ্যে অপরাজেয় বাংলার সামনে অনুষ্ঠান। সবাই সেখানে বক্তৃতা করছে। আমি দর্শকের মতো শুনছি।
স্যার বক্তৃতা করা শুরু করলো। আমি স্যারের কথাগুলো শুনলাম। মুগ্ধ হয়ে দেখছি। খুব তৃপ্ত লাগছে। মনে মনে বলছি স্যার আপনি কি জানেন রাস্তায় যখন আপনি পড়ে ছিলেন, কেউ যখন আপনাকে ধরেনি, তখন এই আমিই আপনাকে হাসপাতালে নিয়ে গিয়েছিলাম।
স্যারের সঙ্গে দেখা করতে ইচ্ছে করছিলো। শুভকে নিয়ে আমি একদিন স্যারের বাসায় যাওয়ার চেষ্টাও করলাম সেদিনের ঘটনা বলতে। একদিন গেলামও কিন্তু জানানো হলো, স্যার বাসায় নেই। স্যারের সঙ্গে আমার সেই আলাপ আর কখনোই করে ওঠা হয়নি। সস্রার কখনো জানতেও পারিনি কে তাকে হাসপাতালে নিয়েছিলো?
এদিকে স্যার দেশে ফেরার পর এই ঘটনা নিয়ে দায়ের করা মামলার তদন্ত নিয়ে শুরু হলো আলোচনা। তদন্তভার পড়লো সিআইডির ওপর। একদিন আমি ক্লাস করে বের হচ্ছি আমাদের জহরুল হক হলের এক কর্মচারী এসে জানালো, প্রভোষ্ট স্যার আপনাকে এখুনি তাঁর বাসায় যেতে বলছে। আমি বুঝলাম না এতো সকালে স্যার কেন আমাকে ডাকছে? সন্দেহ হলো। শুভকে জানালাম। আমি প্রভোষ্টের বাসায় যাচ্ছি। কোন সমস্যা হলে খবর নিস। সে সময় আমাদের হলের প্রভোষ্ট ছিলেন আমিনুর রহমান মজুমদার।
যাই হোক, আমি সকাল ১০ টার দিকে স্যারের বাসায় গেলাম। স্যার নানান তুচ্ছ বিষয় নিয়ে আমার সাথে গল্প শুরু করলো। কিছুক্ষন পর দেখি সেখানে দু'জন লোক এসে ঢুকলো। স্যার চলে গেলো। তারা দেখি কতোগুলো ছবি দেখছে। পাভেল ভাইয়ের তোলা সেই ছবিগুলো যেখানে আমি স্যারকে নিয়ে হাসপাতালে যাচ্ছি। আমি শুনছিলাম পাভেল ভাইকে জিজ্ঞাসাবাদের জন্য সিআইডি ধরে নিয়েছে। যাই হোক, অনেকক্ষন তারো আমার ছবিগুলো দেখলেন। এরপর নিজেদের পরিচয় দিলেন। জানালেন তারা সিআইডির কর্মকর্তা। একজনের নাম মনে আছে আব্দুল মালেক।
তারা আমাকে নানান বিষয়ে জিজ্ঞাসা করলেন সেদিনের ঘটনা নিয়ে। জানতে চাইলেন স্যার কি সে সময় কারো নাম বলেছিলেন কিনা, স্যার শেষ পর্যন্ত কি বলেছিলেন এসব। বললো আপনার সঙ্গে আরেকটা ছেলে ছিলো ও কই। আমি মোবাইলে বিটু ভাইকেও আসতে বললাম স্যারের বাসায়। বিটু ভাই এল। মালেক ভাই আমাদের দু'জনের সঙ্গে কথা বললেন।
মালেক সাহেব আমাকে বললনে, আপনেকে আমাদের গ্রেপ্তার করে নিয়ে জিজ্ঞাসাবাদ করার কথা ছিল। কিন্তু আপনার প্রভোষ্ট স্যার বলছে সে অপনাকে চেনে। তাই আপনাকে অ্যারেস্ট কলা হলো না। আপনি আর বিটু কাল সিআইডর মালিবাগ অফিসে আসবেন। মালেক ভাই দেখালেন, গতো এক মাসে আমি কখনে কোথায় গেছি সব রিপোর্ট তাদের কাছে আছে। আমি দেখলাম। আমি কবে চট্টগ্রাম গেছি, কথন কি করি সব সেখানে লেখা। কিছুটা ভয় পেলাম। রাতে আমার এক শিক্ষকের বাসায় গেলাম। পুলিশের সাবেক আইজি এনামুল হক তাঁর ঘনিষ্ট। তাকে দিয়ে ফোন করানোর চেষ্টা করলাম। লাভ হলো না।
ভয় নিয়েই কাটলো বাকি রাত। পরদিন সকাল ১১ টায় কিছুটা ভয়েই গিয়ে পৌছালাম মালিবগে সিআইডির হেড অফিসে। কিছুক্ষন পর মালেক সাহেব আমাকে নিয়ে গেলেন সিআইডির উর্ধ্বতন এক অফিসারর রুমে। তিনি সম্ভবত বড় কোন পোষ্টে। দাড়িওয়ালা ভদ্রলোক। এখন আর নাম মনে করতে পারছি না।
তিনি আমাকে ভালো করে দেখলেন। তারপর বললেন, ঘটনার পরদিন যখন আপনার এই ছবিটা পত্রিকয়া ছাপা হলো তখন স্বরাষ্ট্রমন্ত্রী আলতাফ সাহেব আমাকে বলেছিলৈন এই ছেলেটাকে অ্যারেস্ট করে জিজ্ঞাসাবদ করেন। কিন্তু আমি সেটা করি নাই। কারন আমার কাছে মনে হয়েছে, যারা হামলা করে, তারা কখনোই তাকে উদ্ধার করে না। সেখানকার সব পুলিশ কর্মকর্তাদের সঙ্গে আমি কথা বলেছি, সবাই বলেছি, আপনি তাকে উদ্ধার করেছেন। কাজেই আপনাকে আমি গ্রেপ্তার করি নাই।
এরপর তিনি নানান বিষয়ৈ জানতে চাইলেন। ঘুরিয়ে ফিরিয়ে এক কথা। সার শেষ মুহুর্তে কি কি বলেছিলেন মনে করার চেষ্টা করেন। স্যার কারো নাম বরেছিলো কিনা মনে করার চেষ্টা করেন। যাই হোক, আমি একটা লিখিত স্টেমেন্ট দিয়ে সেখান থেকে এলাম। আর মনে মনে ভাবলাম এসব কারনেই মানুষ বোধহয় মানুষের উপকার করে না। একজন মানুষকে আমি বাঁচালম আর এজন্য আমাকে এখন ভোগান্তি পোহাতে হচ্ছে।
মেজাজ খারাপ হলো হুমায়ুন আজাদ এবং তার পরিবারের প্রতিও। কারন তারা গত দুই মাসে একবারও খোঁজ নেওয়ার চেষ্টা করে নাই কে স্যারকে উদ্ধার করে হাসপাতালে নিলো। উল্টো তারাও সংগ্রাম পত্রিকবার সুরে বলছেন এমনকি স্যারও নাকি বলেছেন, এই ছেলেটা হাসছে কেন?
যাই হোক। আজাদ স্যারকে জড়িয়ে আমার গল্পটা এখানেই শেষ হলো ভালো হতো। কিন্তু হলো না। গল্প আরো জড়িয়ে আছে। ২০০৪ সালেরই আগস্ট মাস। আমি তখন কাজ করি বাংলাবাজার পত্রিকায়। ১১ বা ১২ আগষ্ট শুনতে পেলাম জার্মানে স্যার মারা গেছেন। সেদিন সম্ভবত শুক্রবার ছিলো।
সেদিন অফিসে ক্রাইমের কেউ ছিলো না। তখন চীফ রিপোর্টার ছিলেন আশরাফ ভাই। তিনি কি করবেন কিভাবে লিখবেন এই স্টোরি বুঝে উঠতে পারছিলেন না। আমি তাকে বললাম ভাইয়া, আমি স্টোরিরা লিখে দিচ্ছি। আমার পুরো ঘটনা জানা। আমি লিখলাম। আশরফ ভাই বললেন, আমি তারিখ, সময়সহ স্যারের ওপর হামলার ঘটনার এতো বিস্তারিত জানলাম কি করে? পরদিন এই স্টোরিটা সম্ভবত লিড হলো। এরপর টানা কয়েকদিন আমি স্টোরিটা করলাম। আমার কাছে মালেক ভাইয়ের নাম্বার ছিল, তার সঙ্গে যোগযোগ করে মামলার সব তথ্য দিলাম। সব মিলিয়ে আশরাফ ভাই খুব খুশি ছিলেন স্টোরিগুলো দেখে। তিনি প্রায়ই আমাকে বাসায় নিয়ে খাওয়াতেন।
যাই হোক, পরে যখন একটি জঙ্গি সংগঠনের হত্যার লিষ্টের তালিকায় হুমায়ুন আজাদের নাম এবং এ সংক্রান্ত কাগজপত্র পাওয়া গেলো, তখন প্রমানিত হলো জঙ্গিরাই স্যারকে হত্যা করতে চেয়েছিল। সে সময় আমি দেশের একটি প্রধান দৈনিকে। একইভাবে সেবারও আজাদ স্যারের নিউজে পুরোনো ঘটনার ইতিহাস টানলাম আমি।
আমার পরিবার এবং শিক্ষকরা শিখিয়েছেন নিজের শতো সমস্যা হরো মানুষের উপকার করবে। এখনো সেটি মানার চেষ্টা করি। বারবার মানুষের কাছ থেকে কষ্ট পাই, তবুও মানুষকেই ভালোবাসি। চেষ্টা করি মানুষের পাশে থাকার। জানি না কতোটা সফল হয়েছি। তবে আমি ব্যাক্তিগতভাবে তৃপ্ত। আমি জানি মানুষের মুখে হাসি ফুটানোর কি আনন্দ। কিন্তু আফসোস স্যারকে আমরা বাঁচিয়ে রাখতে পারলাম না। অরেকটা আফসোস আজ পর্যণ্ত স্যারের পরিবারের কেউ ককনো খোঁজ করে সেদিনের ঘটনা জানতে চায়নি।
আমি দীর্ঘদিন ক্যাটস আইয়েল সেই গেঞ্জিটা যেটি ভিজে গিয়েছিল আজাদ স্যারের রক্তে সেটি সংরক্ষন করে রেখেছিলাম। এ বছর হল ছাড়ার সময় আর আনিনি সেটা। তবে স্মৃতিগুলো এখনো আছে জ্বলজ্বেলে।
ঢাকা বিশ্ববিদ্যালয়ে পড়ার কালে শামসুন্নাহার আন্দোলন, হ্যাপির মৃতু, ২০০৭ সালের আগস্টের আন্দোলন, শিক্ষকদের গ্রেপ্তার ও মুক্তিসহ নানান ঘটনার প্রত্যক্ষ স্বাক্ষী আমি। প্রায়ই ভাবি বিশ্ববিদ্যালয়ের এই ঘটনাগুলো নিয়ে একটা বই লিখি। হয়ে উঠে না আলসেমিতে কিংবা সারাদিনের ব্যস্ততায়। তাই ভাবলাম এবার ব্লগেই লিখে ফেলি ডিজিটাল ডায়েরি। ভালো লাগছে লেখাটা শেষ করে। 
</doc>

<doc>
ছাম্মাক ছাল্লো আর দেশপ্রেমের বিরোধে নতুন দিন
১৬ ডিসেম্বর, ২০১১। বিজয় দিবসের চল্লিশ বছরের ভোর হচ্ছে। ঢাকা বিশ্ববিদ্যালয়ের টিএসসির একটি কক্ষ থেকে উচ্চস্বরে গান বাজছে। না কোন দেশপ্রেমের গান নয়, কম্পিউটারে চলছে হিন্দি গান। উলালা..উলালা, ছাম্মাক ছাম্মা নাচকে টাইপের গান। আর তার সঙ্গে একটু পর পর চিৎকার করছে কিছু তরুণ-তরুণী যারা বিজয় দিবসের অনুষ্ঠানের সফল আয়োজক।
না এটি কোন কাল্পনিক দৃশ্য নয়। আজ সকালে ঢাকা বিশ্ববিদ্যালয়ের টিএসসিতে এই দৃশ্য দেখতে হয়েছে। আর মনে মনে ভেবেছি, কি কুক্ষনেই না টিএসসি গিয়েছিলাম।
একটু ব্যাখ্যা করি। স্বাধীনতার চল্লিশ বছর উদযাপন উপলক্ষ্যে নানা অনুষ্ঠানের আয়োজন করেছে ঢাকা বিশ্ববিদ্যালয়ের বিভিন্ন সামাজিক ও সাংস্তৃতিক সংগঠন। বিতর্ক, গান, চলচ্চিত্র সবই আছে। ১৪ ডিসেম্বর থেকে সেসব অণুষ্ঠান চলছে। প্রতিবছরই আমি এসব অনুষ্ঠানে যোগ দেই সময় সুযোগ করে। কিন্তু এবার নানান ঝামেলা আর অফিসের ব্যস্ততা এসব কারণে যাওয়া হচ্ছিলো না। ১৫ডিসেম্বর রাতে অফিস শেষ করে মনে হলো সব বিজয় দিবসে কোন না অনুষ্ঠানে যাই এবার স্বাধীনতার চল্লিশ বছরে বসে থাকবো? ঠিক করলাম কোন একটি অনুষ্ঠানে যবো। কিন্তু কোথায় যাবো? ঢাকায় এতো এতো প্রোগাম।
হঠাৎ মনে হলো রাজারবাগ পুলিশ লাইনে স্বাধীনতার চল্লিশ বছর উপলক্ষ্যে যে অনুষ্ঠানের আয়োজন করা হেয়ছে সেখানেই যাই। অনুষ্ঠানের একটি কার্ডও ছিলো আমার কাছে। মনে হলো, চল্লিশ বছর উদযাপনের সবচেয়ে ভালো জায়গা হতে পারে রাজারবাগ।
রাত ১১ টার দিকে গেলাম সেখানে। দেশাত্মবোধক গান, নগরবাউল জ্মেস-এর কয়েকটা অসাধারণ গান আর রাত ১২ টায় পুলিশের প্রতিরোধ যুদ্ধ আর বাংলাদেশের ইতিহাস নিয়ে প্রদর্শণী দেখে ভালো লাগলো। চোখ দুটো ভিজে আসছিলো। মনে হলো, যেখান থেকে স্বাধীনতার প্রথম প্রতিরোধ যুদ্ধ হয়েছিলো মার্চে, যেখানে শহীদ হয়েছিলো ১১৯ জন পুলিশ সদস্য, সেখানে বসে বিজয় দিবসরে মুহুর্তটা উদযাপন করাটা সৌভাগ্যের। রাজারবাগের অনুষ্ঠান শেষে টিএসসি গেলাম রাত সাড়ে ১২ টার দিকে।
টিএসসিতে গিয়ে দেখি আতশবাজি চলছে। অসংখ্য তরুণ। অনেক চেনা পরিচিতি মুখ। পুরোনো কয়েকজনের সঙ্গে গল্প করছিলাম। হঠাৎ করে ছাত্র ইউনিয়নের নেতা মানব দা বললেন, তোর সঙ্গে আলাপ আছে। আয় বসি। শুরু হলো রাজনৈতিক আলাপ। আমরা টিএসতি বসে কথা বলেই যাচ্ছি শীতে কাপতে কাপতে। রাতের খাওয়া হয়নি। তবুও দেশের স্বপ্নে বিভোর হয়ে আমরা নানা স্বপ্ন বুনে যাচ্ছি রাজনীতির।
হঠাৎ উচ্চস্বরে কম্পিউটারে বেজে আসা শুরু হলো হিন্দি গান আর উলালা শব্দ। তাও আবার একাত্তর নামধারী একটি সংগঠন থেকে। মানব দা চরম বিরক্ত ও ক্ষুব্ধ। তার কথা, টিএসসিতে এভাবে সকাল হতে পারে না। চল চলে যাই।
মনে মনে আমিও চরম বিরক্ত। তারপরেও মানবদাকে বোঝানোর চেষ্টা করলাম দাদা ওরা তিনদিন ধরে সারারাত কাজ করছে। ক্লান্ত। তাই হয়তো রাতে হিন্দি গান শুনছে ক্লান্ত দূর করতে। ওরা বুঝতে পারছে না এইটার শব্দ বাইরে যাচ্ছে। অন্যদের খারাপ লাগছে। মানবদার প্রশ্ন, কোন দেশাত্মবোধক গান শুনে তার সঙ্গে তাল মিলিয়েও তো ওরা ক্লান্তি কাটাতে পারতো। আর এই ভোরে যারা টিএসসি আসছ হিন্দি গান শুনে তারা কি ভাববে? আমার জানা নেই সেই প্রশ্নের উত্তর। মনে মনে ভাবছি, এই সংগঠনকে দোষ কি দেওয়া যায়? কিন্তু এই সংগঠনের অনেককে তো আমি দেখেছি কঠোর পরিশ্রম করতে। তাদের মধ্যে আছে অনেক দেশপ্রম। তাহলে কি বাইরে একটি রাত কাটানো আর হৈ হুল্লোড় করাই বিজয় দিবস। এসব ভাবতে ভাবতেই কথা না বাড়িয়ে মানবদাকে বললাম চলো এখান থেকৈ বিদায় নেই।
শীতের সকালে মানব দাকে দিয়ে পুরাণ ঢাকায় দিয়ে আসতে যাচ্ছি। ভোর ছয়টা বাজে। মনটা একটু খারাপই। কিন্তু নগরভবনের সামনে আসতেই মনটা ভালো হয়ে গেলো।
ভ্যান আর পরিবহন শ্রমিকদের মাইকে তখন বাজছে, দেশাত্মবোধক গান। সব কটা জানালা খুলে দাও না এই গান। আমরা পরষ্পরকে তখন বলছি, আজকের এই সকালে কোন গান শুনতে হবে সেটি এই পরিবহন শ্রমিকরাও জানে। কিন্তু টিএসসির কিছু দেশপ্রেমিক সাংস্কৃতিক কর্মী জানে না। একটু আগাতেই বঙ্গবন্ধু অ্যাভিনিউতে আওয়ামী লীগের কার্যালয় থেকে মাইকে ভেসে আসছে বঙ্গবন্ধুর ভাষণ। যাক সকালটা তাহলে মন্দ নয়।
মানবদাকে নামিয়ে বিশ্ববিদ্যালয়ের ভেতর দিয়ে বাসায় ফিরছি। টিএসসি দিয়ে যাওার পথে দেখলাম কিছু তরুণ এবার আজকের অনুষ্ঠানের জন্য কাজ শুরু করে দিয়েছে। ভালো লাগলো। আরেকটু এগিয়ে দেখি বিভিন্ন হলের সামনে ঢাকা বিশ্ববিদ্যালয়ের বাস দাড়িয়ে। যাবে সাভারে জাতীয় স্মৃতিসৌধে। ছাত্ররা ঘুম ভাঙ্গা চোখে সেসব বাসে উঠছে। তাদের চোথে মুখে দেশের জন্য চরম ভালোবাসা। আর তাই শীতের সকালে ঘুম ভেঙ্গে তারা যাচ্ছে সাভারে। দেখেই মনটা ভালো হয়ে গেলো।
আমি চিরকাল আশাবাদী মানুষ। কখনো হতাশ হয়নি। চরম নিরাশার মধ্যেও স্বপ্ন দেখতে আমার ভালো লাগে। আমি স্বপ্ন দেখতে দেখতে বাসায় ফিরছি। আর মনে মনে ভাবছি, আমরা কেউ কেউ ক্ষনিকের মোহে ভুল পথে চললেও সবাই একসঙ্গে ভুল পথে চলি না। কাজেই বিজয় আসবেই।
</doc>

<doc>
দ্বিতীয় বিপ্লব বা বাকশাল : শুনুন বঙ্গবন্ধূর মুখেই
বাংলাব্লগে আমার চার বছর পূরো করা পোস্টে প্রশ্নটা করেছিলেন স্বপ্নপূরণ নামে একজন ব্লগার। জানতে চেয়েছিলেন বাকশাল সম্পর্কে, অনুরোধ করেছিলেন এ নিয়ে লেখার। কয়দিন আগে একটি পোস্ট এলো গরম কফির। সেখানেও একই জিজ্ঞাসা। আমি প্রতিশ্রুতি দিয়েছিলাম এ নিয়ে লেখার। তাগিদটা অবশ্য আগে থেকেই ছিলো, বাকশাল কি এবং এ সম্পর্কে জানার। স্বাধীনতাবিরোধী জামাত শিবির ও তাদের পৃষ্ঠপোষকরা বরাবরই বঙ্গবন্ধুকে তাচ্ছিল্য করতে বাকশাল শব্দটা ব্যবহার করে। নিশ্চিত জানি তারা অনেক কিছুর মতোই শুধু শব্দটাই জানে, এর সম্পর্কে তারা কিচ্ছু জানে না। শুধু মুখস্ত বুলি আউরে যায়। দুঃখজনকভাবে এই জানার ঘাটতিটা স্বাধীনতার পক্ষের শক্তির মাঝেও প্রবল। এমনকি খোদ আওয়ামী লীগের অনেকেই দেখেছি এই বিষয়ে নূন্যতম জ্ঞান রাখেন না বলে বাকশালকে আওয়ামী লীগের বিষফোড়া এবং শেখ মুজিবুর রহমানের একটি ঐতিহাসিক ভূল বলে মানেন। সত্যিই কি তাই?
গরম কফির পোস্টেই বলেছিলাম যে আমি সে সময়ের (স্বাধীনতার পরপর) বাংলাদেশের অর্থনীতি, রাজনৈতিক পরিস্থিতির ধারাটা বোঝার চেষ্টা করেছি, জানার চেষ্টা করেছি। শেখ মুজিব ঠিক কিসের মধ্যে দিয়ে যাচ্ছিলেন সেটা অনুধাবনের চেষ্টা করেছি। শেষ মেষ যা দাঁড়ালো তাতে বাকশালের ওপর আলাদা একটা বইই লিখে ফেলার মতো উপকরণ আমার হাতে। পক্ষে বিপক্ষে, প্রচার-অপপ্রচার, দোষত্রুটি, মূল্যায়ন সব মিলিয়ে। তারপর মনে হলো এত কষ্ট করবো! ঘুরেফিরে এটা তো আওয়ামী ধ্বজাধারী মার্কা পোস্ট বলেই রায় দেবে ছাগুর দল। ধুসর গোধুলী চমৎকার একটি উদাহরণ দিয়ে একবার বলেছিলো যে কাফেররা নবীজীর সব কথা শুনতো আর শেষমেষ বলতো মোজেজা দেখাতে। আর তারপর তাদের আগের সিদ্ধান্তই বহাল- মোহাম্মদ তুমি দেখি মস্ত জাদুকর!
কিন্তু আমি তো ছাগুদের জন্য পোস্ট লিখি না। লিখি তাদের শিং ভাংতে, তাদের অপপ্রচারে, ম্যাতকারে যেন বিভ্রান্ত না হয় মুক্তিযুদ্ধের প্রজন্ম। এ লেখাটা সে কাতারেরই। দুটো দুর্লভ উপাত্ত এই পোস্টে আমি ব্যবহার করেছি। বাকশাল সম্পর্কে আমি বা আপনি বলার চেয়ে সবচেয়ে গ্রহণযোগ্য নিঃসন্দেহে খোদ বঙ্গবন্ধুর বক্তব্য। আবীর আহাদ নামে একজন মুক্তিযোদ্ধা সাংবাদিক বাকশাল কর্মসূচী ঘোষণার কিছুদিনের মধ্যে একটি সাক্ষাতকার নিয়েছিলেন বঙ্গবন্ধুর। এখানে সেই সাক্ষাতকারটির নির্বাচিত অংশবিশেষ তুলে দিলাম। পাশাপাশি রয়েছে একটি ভিডিও ফুটেজ। এটির ঐতিহাসিক গুরুত্বও রয়েছে। ১৯৭৫ সালের ২৬ মার্চ, স্বাধীনতা দিবস উপলক্ষ্যে দেওয়া বক্তৃতাটি জনসম্মুখে বঙ্গবন্ধুর শেষ বক্তৃতা। আর এখানেই তিনি বিশ্লেষণ করেছিলেন তার দ্বিতীয় বিপ্লবের পরিকল্পনার। নেট স্পিডের কারণে অনেকেই হয়তো টানা দেখতে পারবেন না, সেক্ষেত্রে অডিও টেপটি শোনার অনুরোধ রইলো। বক্তৃতাটির পুরো টেক্সটির পিডিএফ ভার্সানও আপলোড করেছি। সঙ্গে বাকশালের কমিটি গঠনের পর এর উদ্বোধনী অনুষ্ঠানে বঙ্গবন্ধুর বক্তৃতাটিও। এই জিনিসগুলো মনযোগ দিয়ে পড়লে, বাকশাল কি ভয়ানক জুজু ছিলো সেই ভ্রান্তিটা অন্তত কাটবে পাঠকের। গালি দিবেন ভালো কথা, কাকে কেনো দিচ্ছেন, সেটা জানা থাকবে না কেনো!
তারপরও প্রাসঙ্গিক কিছু কথা না বললেই নয়। এতে বুঝতে সুবিধে হবে পাঠকের। মৃত্যুর আগপর্যন্ত এমনিতেই সর্বময় ক্ষমতার অধিকারী ছিলেন বঙ্গবন্ধু, তাই আলাদা করে তার ক্ষমতা কুক্ষিগত করার দরকার ছিলো না। যে গণতন্ত্র হত্যার কথা বলে কুমিরের কান্না কাঁদে কেউ কেউ, তার জবাবটাও মুজিব সাক্ষাতকারে দিয়েছেন। তবে তাকে সপরিবারে হত্যার পেছনে এটাকে যতই অজুহাত হিসেবে দেখানো হোক, আসলে কেনো হত্যা করা হয়েছে সেটা তো এখন পরিষ্কার (যদিও মুজিব তাকে হত্যার আশঙ্কা জানিয়ে গেছেন এই সাক্ষাতকারে)। দেশকে আবার পাকিস্তান বানাতে, সেটা না পেরে ঢালাও ভাবে সেনাবাহিনী থেকে মুক্তিযোদ্ধা অফিসারদের গণ ফাঁসি আর স্বাধীনতাবিরোধী শক্তিদের পুনর্বাসন। নৃশংস সেই হত্যাকাণ্ডকে জায়েজ করতে কতই গল্পই না বানালো খুনী আর নেপথ্যের কুশীলবরা। বাকশাল তারই একটি, আর এটাই সময় এ নিয়ে মিথ ভাঙার। স্বাধীনতা যদি বিপ্লব হয়, সেই বিপ্লবের ধারাবাহিকতায় এসেছিল বাকশাল। হঠাৎ করে নয়। প্রথম বিপ্লব, স্বাধীনতা, রাজনৈতিক মুক্তি। দ্বিতীয় বিপ্লব অর্থনৈতিক মুক্তি, সাধারণ মানুষের। চীন-রাশিয়া বাদ দিলাম, কিউবায় ফিদেল ক্যাস্ট্রো, ইরানে ইসলামী বিপ্লবের পর ইমাম খোমেনীও বিপ্লবের রেশ বজায় রাখতেই একদলীয় শাসন ব্যবস্থাই চালিয়ে গেছেন। এদের কাউকে নমস্য মানেন? তাহলে মুজিবের কি দোষ? শুরু থেকেই না করা? একটা ছোট্ট তথ্য দিয়ে মূল পোস্টে চলে যাচ্ছি। বাকশালে অবলুপ্ত দলগুলোর মধ্যে তালিকার প্রথম নামটি জানেন তো- বাংলাদেশ আওয়ামী লীগ। 
আমার রাজনৈতিক চিন্তাচেতনা ধ্যান ও ধারণার উৎস বা মূলনীতিমালা হলো গণতন্ত্র, সমাজতন্ত্র, জাতীয়তাবাদ ও ধর্মনিরপেক্ষতা। এই চার মূলনীতিমালার সমন্বিত কার্যপ্রক্রিয়ার মাধ্যমে একটি শোষণহীন সমাজ তথা আমার দেশের দীনদুখী শোষিত বঞ্চিত শ্রমজীবি মেহনতী মানবগোষ্ঠীর মৌলিক মানবাধিকার ও তাদের সমষ্ঠিগত প্রকৃত ‘গণতান্ত্রিক একনায়কতান্ত্রিক’ শাসন প্রতিষ্ঠাকরণই আমার রাজনৈতিক চিন্তাধারার একমাত্র লক্ষ্য।
বঙ্গবন্ধু, গণতন্ত্র ও সমাজতন্ত্র কি একযোগে বা পাশাপাশি চলতে পারে?
যে গণতান্ত্রিক ব্যবস্থা আমাদের দেশে প্রচলিত আছে তাকে সংখ্যালঘু ধনিক শোষকদের গণতন্ত্র বলাই শ্রেয়। এর সাথে সমাজতন্ত্রের বিরোধ দেখা দেয় বৈকি। তবে গণতন্ত্র চিনতে ও বুঝতে আমরা ভুল করি। কারণও অবশ্য আছে। আর তা হলো শোষক সমাজ গণতন্ত্র পূর্ণভাবে বিকাশলাভ করুক তা চায় না। এবং গণতন্ত্রকে কিভাবে নিজেদের ব্যক্তিস্বার্থ চরিতার্থ করার হাতিয়ারে পরিণত করা যায়- এখানে চলে তারই উদ্যোগ আয়োজন। এভাবেই প্রকৃত গণতন্ত্রকে ধামাচাপা দিয়ে রাখা হয়েছে। সাধারণ অজ্ঞ জনগণই শুধু নয়- তথাকথিত শিক্ষিত সচেতন মানুষও প্রচলিত আর্থসামাজিক ও রাজনৈতিক ব্যবস্থায় গণতন্ত্রকে সঠিকভাবে বুঝতে অক্ষম। এরা ভাবে যে ভোটাভুটিই হলো গণতন্ত্র। একটু তলিয়ে দেখে না প্রাপ্তবয়স্ক মোট জনসংখ্যার কত পার্সেন্ট ভোট দিলো, কোন শ্রেনীর লোকেরা নির্বাচনী প্রতিযোগিতায় অবতীর্ণ হলো, কারা রাষ্ট্র ক্ষমতায় গেলো, ক্ষমতাসীনরা কোন পদ্ধতিতে তাদের শাসন করছে, সাধারণ জনগণ কতোটুকু কি পাচ্ছে। সুতরাং আমি আমার অভিজ্ঞতার আলোকে বলছি- প্রচলিত গণতন্ত্রের বদৌলতে সমাজের মাত্র ৫% লোকের বা প্রভাবশালী ধনিকশ্রেনীর স্বৈরাচারী শাসন ও বল্গাহীন শোষণকার্য পরিচালনার পথই প্রশস্ত হচ্ছে। অর্থাৎ প্রচলিত গণতন্ত্রের মারপ্যাচে সমাজের নিম্নতম সংখ্যালঘু জনগোষ্ঠীর শাসন ও প্রভাব প্রতিপত্তি, সর্বপ্রকার দূর্নীতি শোষন অবিচার অত্যাচার ও প্রতারণায় সমাজের সর্ববৃহত্তম অজ্ঞ দুর্বল মেহনতী কৃষক-শ্রমিক সাধারণ মানব গোষ্ঠীর (শতকরা প্রায় ৯৫ ভাগ) মৌলিক মানবাধিকার ও তাদের গণতান্ত্রিক অধিকার খর্ব হচ্ছে। তারা বঞ্চিত হচ্ছে।
প্রকৃত গণতন্ত্র বলতে আমি এমন একটি রাজনৈতিক ব্যবস্থাকে বুঝি, যে ব্যবস্থায় জনগনের বৃহ্ত্তর সংখ্যাগরিষ্ঠ অংশের বৃহত্তর কল্যাণের নিমিত্তে তাদের জন্য, তাদের দ্বারা এবং তাদের স্বশ্রেণীভুক্ত নির্বাচিত প্রতিনিধিদের নিয়ে গঠিত সরকার প্রতিষ্ঠার ভেতর দিয়ে তাদেরই প্রকৃত শাসন ও আর্থসামাজিক মৌলিক অধিকার সংরক্ষিত হয়। কিন্তু এই ব্যবস্থা প্রচলিত গণতান্ত্রিক উপায়ে অর্জিত হতে পারে না। কারণ প্রচলিত গণতান্ত্রিক পদ্ধতিতে রাজনৈতিক ও আর্থ সামাজিক ক্ষেত্রে চলে অর্থ সম্পদের অবাধ ও মুক্ত প্রতিযোগিতা। এক্ষেত্রে দরিদ্র জনসাধারণের পক্ষে এ জাতীয় আর্থ প্রতিযোগিতায় অবতীর্ণ হওয়া কোনো প্রকারেই সম্ভব না। একমাত্র সমাজতান্ত্রিক পদ্ধতিই এদেরকে রাজনৈতিক প্রতিযোগিতায় অংশগ্রহনের কার্যকরী নিশ্চয়তা দিতে পারে-তাদের আর্থ সামাজিক মৌলিক মানবাধিকার ও তাদের প্রকৃত গণতন্ত্র প্রতিষ্ঠিত হতে পারে। এজন্য আমি মনে করি প্রকৃত গণতন্ত্রের আরেক নাম সমাজতন্ত্র এবং সমাজতন্ত্রের মধ্যেই প্রকৃত গণতন্ত্র নিহিত। এজন্যেই আমি গণতান্ত্রিক উপায়ে সমাজতন্ত্র প্রতিষ্ঠার কথা বলেছি। আমি মনে করি প্রকৃত গণতন্ত্র এবং সমাজতন্ত্রের ভেতর কোনো বিরোধ নেই।
অনেকে বলেন ‘বাকশাল’ হলো একদলীয় বা আপনার স্বৈরতান্ত্রিক শাসন প্রতিষ্ঠার একটি অপকৌশল- এ সম্পর্কে আপনি পরিষ্কার মতামত দিন।
সাম্রাজ্যবাদের অবশেষ পুঁজিবাদী সমাজসভ্যতা ও শোষক পরজীবিদের দৃষ্টিতে ‘বাকশাল’ তো একদলীয় শাসনব্যবস্থা হবেই। কারণ বাকশাল কর্মসূচীর মধ্যে দিয়ে আমি সাম্রাজ্যবাদের প্রতিনিধি বহুজাতিক পুঁজিবাদী শোষক, তাদের সংস্থা সমূহের লগ্নিকারবার এবং তাদের এদেশীয় সেবাদাস, এজেন্ট, উঠতি ধনিক গোষ্ঠীর একচেটিয়া শোষণ ও অবৈধ প্রভাবপ্রতিপত্তি-দুর্নীতি-প্রতারণার সকল বিষদাঁত ভেঙ্গে দেবার ব্যবস্থা করেছি। এজন্য তাদের আঁতে ঘাঁ লেগেছে, বাকশাল ও আমার বিরুদ্ধে অপপ্রচার করে বেড়াচ্ছে। সাম্রাজ্যবাদীশক্তি শাসকরা এদেশে গোপনে অর্থ যোগান দিয়ে তাদের সেবাদাস ও এজেন্টদের মাধ্যমে সমাজতান্ত্রিক কার্যক্রমকে বানচাল করার প্রচেষ্টা চালাচ্ছে। তারা বিভিন্ন পত্রপত্রিকা, সভাসমিতি এমনকি ধর্মীয় অনুষ্ঠানের মধ্যে দিয়ে আমার সরকারের বিরুদ্ধে অপপ্রচারে লিপ্ত হয়েছে। কল-কারখানা, অফিস-আদালত, শিল্প-প্রতিষ্ঠান, বিভিন্ন থানায় তাদের ভাড়াটে চরদের দিয়ে অন্তর্ঘাতমূলক তৎপরতা চালাচ্ছে। বিভিন্ন স্থানে অগ্নিসংযোগ, লুটতরাজ, গণহত্যা, অসামাজিক কার্যকলাপ ও সাম্প্রদায়িক তৎপরতা চালাচ্ছে। প্রতিদিন তাদের ষড়যন্ত্রের খবরা-খবর আমার কানে আসছে।
প্রচলিত গনতান্ত্রিক বৈষম্য, শোষণ-দূর্নীতিভিত্তিক সমাজকে, দেউলিয়া আর্থসামাজিক ব্যবস্থা, জরাজীর্ণ প্রশাসন ও অবিচারমূলক বিচার ব্যবস্থাকে সমূলে উৎপাটিত করে একটি শোষণহীন, দূর্নীতিহীন, বৈষম্যহীন ও প্রকৃত গণতান্ত্রিক সাম্যবাদী সমাজ বিপ্লবের পথ রচনা করেছি। এই সমাজ বিপ্লবে যারা বিশ্বাসী নন, তারাই বাকশাল ব্যবস্থাকে একদলীয় স্বৈরশাসন ব্যবস্থা বলে অপপ্রচার করছেন। কিন্তু আমি এ সকল বিরুদ্ধবাদীদের বলি, এতোকাল তোমরা মুষ্ঠিমেয় লোক, আমার ব্যাপক সংখ্যাগরিষ্ঠ দুখী মেহনতী মানুষকে শাসন ও শোষণ করে আসছো। তোমাদের বল্গাহীন স্বাধীনতা ও সীমাহীন দূর্নীতির মধ্য দিয়ে ব্যক্তিসম্পদের পাহাড় গড়ে তোলার অবাধ ও মুক্ত প্রতিযোগিতার হোলিখেলায় আমার দুখীমানুষের সব আশা-আকাংখা-স্বপ্ন-সাধ ধুলায় মিশে গেছে। দুখী মানুষের ক্ষুধার জ্বালা ব্যথা বেদনা, হতাশা-ক্রন্দন তোমাদের পাষাণ হৃদয়কে একটুও গলাতে পারেনি। বাংলার যে স্বাধীনতা তোমরা ভোগ করছো, এই স্বাধীনতা, এই দেশ, এই মাটি ঐ আমার দুখী মেহনতী মানুষের সীমাহীন ত্যাগ-তিতিক্ষা, আন্দোলন সংগ্রাম এবং জীবন মৃত্যুর বিনিময়ে প্রতিষ্ঠিত হয়েছে। সেখানে তোমাদের অবদান কতটুকু আছে, নিজেদের বুকে একবার হাত দিয়ে চিন্তা করে দেখো। বরং অনেক ক্ষেত্রে স্বাধীনতার বিরোধিতা করেছো। বিদেশী শাসক-শোষকদের সহায়তা করেছো। নিজের ঘরে থেকে ভাইয়ের ঘর পুড়িয়েছো, মানুষকে হত্যা করেছো। মা-বোনদের লাঞ্ছিত করেছো, আরো কি না করেছো! এসবই করেছো ব্যক্তিস্বার্থ উদ্ধারের ঘৃন্য লক্ষ্যে।
আমার দেশের মাত্র ৫ পার্সেন্ট লোক ৯৫ পার্সেন্ট লোককে দাবিয়ে রাখছে, শাসন-শোষণ করছে। বাকশাল করে আমি ওই ৯৫ ভাগ মানুষের স্বাধীনতা, গণতান্ত্রিক শাসন ও অর্থনৈতিক মুক্তির ব্যবস্থা করেছি। এতকাল মাত্র ৫ ভাগ শাসন করেছে, এখন থেকে করবে ৯৫ ভাগ। ৯৫ ভাগ মানুষের সুখ-দুঃখের সাথে ৫ ভাগকে মিশতে হবে। আমি মেশাবোই। এজন্য বাকশাল করেছি। এই ৯৫ ভাগ মানুষকে সংঘবদ্ধ করেছি তাদের পেশার নামে, তাদের বৃহত্তর কল্যাণে, তাদের একক দল বাংলাদেশ কৃষক শ্রমিক আওয়ামী লীগ বা বাকশালে। মূলত বাকশাল হচ্ছে বাঙালীর সর্বশ্রেণী সর্বস্তরের গণমানুষের একক জাতীয় প্লাটফর্ম, রাজনৈতিক সংস্থা, একদল নয়। এখানে স্বৈরশাসনেরও কোনো সুযোগ নেই। কারণ বাঙালী জনগোষ্ঠীর সম্মিলিত বা সমষ্ঠিগত শাসন ব্যবস্থায় কে কার উপর স্বৈরশাসন চালাবে? প্রত্যেক পেশার নির্বাচিত প্রতিনিধিদের নিয়ে শাসন পরিষদ গঠন করা হবে। কোনো পেশা বা শ্রেণী অন্য পেশার লোকদের ওপর খবরদারী করতে পারবে না। যে কেউ যিনি জনগনের সার্বিক কল্যাণের রাজনীতিতে তথা সমাজতান্ত্রিক সমাজ ব্যবস্থার রাজনীতিতে বিশ্বাসী, তিনি এই জাতীয় দলে ভিড়তে পারবেন।
যারা বাকশালকে একদলীয় ব্যবস্থা বলেন, তাদের স্মরণ করতে বলি, ইসলামে ক’টি দল ছিলো? ইসলামী ব্যবস্থায় একটি মাত্র দলের অস্তিত্ব ছিলো, আর তা হলো খেলাফত তথা খেলাফতে রাশেদীন। মার্কসবাদও একটি মাত্র দলের অনুমোদন দিয়েছে। চীন, রাশিয়া, কিউবা, ভিয়েতনাম কিংবা অন্যান্য ইসলামী রাষ্ট্রে কতটি করে দল আছে? এইসব ইসলামী রাষ্ট্রসমূহকে বাদ দাও, ওখানে মহানবীর ইসলাম নেই। বস্তুত প্রকৃত গণতন্ত্র বা সাম্যবাদী সমাজ প্রতিষ্ঠার স্বার্থেই একটি একক জাতীয় রাজনৈতিক সংস্থা থাকা বাঞ্ছনীয়। একটি জাতীয় কল্যাণের অভিন্ন আদর্শে, ব্যাপক মানুষের সার্বিক মুক্তির লক্ষ্যে একটি মাত্র রাজনৈতিক সংস্থার পতাকাতলে জাতিকে ঐক্যবদ্ধ করা ছাড়া গত্যন্তর নেই। কিন্তু বহুদলীয় তথাকথিত গণতান্ত্রিক প্রতিযোগিতায় কোনোভাবেই জাতিকে ঐক্যবদ্ধ করা সম্ভব নয়। সেখানে বহুদলে জনগণ বহুধা বিভক্ত হতে বাধ্য। আর বিচ্ছিন্ন, বিভক্ত, পরস্পর বিরোধী রাজনৈতিক দলের দ্বন্দ্বসংঘাত, হিংসা-বিদ্বেষ ও হানাহানির রাজনীতি দিয়ে জাতির বৃহত্তর কল্যাণ ও সমৃদ্ধি কোনোভাবেই অর্জিত হতে পারে না। ইতিহাস সে সাক্ষ্য দেয় না। আমার দীর্ঘ রাজনৈতিক অভিজ্ঞতাও তাই বলে।
বঙ্গবন্ধূ, বাকশালের মূল লক্ষ্য বা এর কর্মসূচী সম্পর্কে কিছু বলুন
বাকশালের মূল লক্ষ্য তো আগেই বিশ্লেষণ করেছি। তবে এক কথায় আমি যা বুঝি তা হলো একটি শোষণহীন, দূর্নীতিমুক্ত সমাজ ও শোষিতের গণতান্ত্রিক শাসন প্রতিষ্ঠাকরণ। বাকশাল কর্মসূচীকে আমি প্রধানত তিনটি ভাগে ভাগ করেছি। এক. রাজনৈতিক, দুই. আর্থসামাজিক, তিন. প্রশাসনিক ও বিচার ব্যবস্থা
এক. রাজনৈতিক ব্যবস্থাপনায় প্রত্যেক পেশাভিত্তিক লোকদের জাতীয় দল বাকশালে অন্তর্ভুক্ত করার ব্যবস্থা রেখেছি। এবং পর্যায়ক্রমে জাতীয় সংসদ নির্বাচনে প্রত্যেকটি নির্বাচনী এলাকায় জাতীয় দলের একাধিক প্রার্থীদের মনোনয়ন দেওয়া হবে। জনগণ তাদের মধ্যে থেকে একজনকে নির্বাচিত করবেন। প্রেসিডেন্ট জনগণের ভোটে নির্বাচিত হবেন। জাতীয় দলের সদস্য যে কেউ প্রেসিডেন্ট নির্বাচনে প্রার্থী হতে পারবেন। প্রেসিডেন্ট পদাধিকার বলে জাতীয় দলের চেয়ারম্যান হবেন। প্রেসিডেন্ট জাতীয় সংসদের আস্থাভাজন একজনকে প্রধানমন্ত্রী নিয়োগ করবেন। প্রেসিডেন্ট প্রধানমন্ত্রীর সঙ্গে পরামর্শ করে মন্ত্রীদের নিয়োগ করবেন। সংসদ সদস্যদের দুই-তৃতীয়াংশের অনাস্থায় প্রেসিডেন্টকে অপসারিত করতে পারবেন। মন্ত্রীসভা প্রেসিডেন্ট ও জাতীয় সংসদের কাছে দায়ী থাকবেন। স্থানীয় থেকে সর্বোচ্চ পর্যায়ে সর্বস্তরের জনগণের প্রতিনিধিত্ব প্রত্যক্ষভাবে বজায় থাকবে।
দুই. আর্থসামাজিক ব্যবস্থার মধ্যে রয়েছে বাধ্যতামূলক বহুমূখী গ্রাম-সমবায় প্রকল্প। এর মাধ্যমে গ্রামীন আর্থব্যবস্থায় উন্নয়ন বা স্বনির্ভর-স্বাধীন গ্রামীন ব্যবস্থা, বিশেষ করে ভূমিসংস্কারের প্রয়োজনীয় ও কার্যকরী ব্যবস্থার মাধ্যমে ভূমিহীন কৃষকদের পুনর্বাসন তথা কৃষকদের হাতে জমি হস্তান্তর, উৎপাদন বৃদ্ধি ও সাম্যভিত্তিক বন্টন ব্যবস্থা নিশ্চিতকরণ। ভারী শিল্পকারখানা, পরিত্যক্ত সম্পত্তি, বৈদেশিক বানিজ্য, ব্যাংক, বীমা, যোগাযোগ ব্যবস্থা ইত্যাদি জাতীয়করণ করে জনগণের যৌথ শেয়ার মূলধনে নতুন নতুন কৃষিজাত শিল্প ও অন্যান্য শিল্প কলকারখানা ও সংস্থা প্রতিষ্ঠা। সীমিত ব্যক্তিমালিকানাকে উৎসাহদানের ব্যবস্থা রয়েছে। তবে ব্যক্তিমালিকানাধীন সংস্থাসমূহ যাতে জনসাধারণ ও তাদের শ্রমিকদের শোষণ করতে না পারে তার ব্যবস্থা থাকবে।
তিন. প্রশাসনিক কর্মসূচীর মধ্যে রয়েছে বিভিন্ন মন্ত্রনালয়, কর্পোরেশন ও বিভাগগুলোর পুনর্বিন্যাস ও পুনর্গঠন তথা মাথাভারী প্রশাসনের উচ্ছেদ সাধন। প্রশাসনিক ক্ষেত্রে জেলা গভর্নর ও থানা প্রশাসনিক প্রকল্প হাতে নেওয়া হয়েছে। এ লক্ষ্যে দেশের সকল মহকুমাকে জেলায় উন্নীত করা হয়েছে। প্রশাসনিক জটিলতা ও দীর্ঘসূত্রিতার কারণে ইউনিয়ন পরিষদ, মহকুমা ও বিভাগীয় প্রশাসনকে তুলে দেয়া হচ্ছে। জেলা ও থানাগুলো জনগণের নির্বাচিত প্রতিনিধিদের দ্বারা পরিচালিত হবে। গ্রাম সমবায় পরিষদ সদস্যদের ভোটে থানা পরিষদ গঠিত হবে। তবে থানা পরিষদের প্রশাসক/চেয়ারম্যান ও জেলা গভর্ণর জনগণের প্রত্যক্ষ ভোটে নির্বাচিত হবেন। থানা প্রশাসক/চেয়ারম্যানরা ও জেলা গভর্ণররা জনগণ, স্ব স্ব পরিষদ ও প্রেসিডেন্টের কাছে দায়ী থাকবেন। গ্রাম সমবায় পরিষদ থানা পরিষদের কাছে, থানা পরিষদ জেলা পরিষদের কাছে দায়ী থাকবে। গ্রাম সমবায় পরিষদ, থানা পরিষদ, জেলা পরিষদ- এরপরই থাকবে জাতীয় সরকার। এভাবে প্রতিটি ক্ষেত্রে গণতান্ত্রিক প্রশাসনিক কাঠামোর মধ্যে জাতীয় সরকারের প্রশাসনিক ক্ষমতাকে বিপুলভাবে বিকেন্দ্রিকরণ করে প্রশাসনকে জনগণের দ্বারপ্রান্তে পৌছে দেওয়ার ব্যবস্থা নিয়েছি। প্রশাসনিক আমলাতন্ত্র, স্টিলফ্রেম গতানুগতিক বা টাইপড চরিত্রকে ভেঙ্গে গুড়ো করে দেবার ব্যবস্থা নিয়েছি। সরকারী কর্মচারীরা এখন থেকে জনগণের সেবক।
বিচার বিভাগের ক্ষেত্রে সুপ্রিম কোর্টকে রাজধানীতে বহাল রেখে হাইকোর্ট বিভাগকে আটটি আঞ্চলিক বিভাগে বিকেন্দ্রিকরণের ব্যবস্থা নিয়েছি। তবে সুপ্রিমকোর্টের অধিবেশন বছরে অন্তত একবার করে প্রতিটি আঞ্চলিক বিভাগে (হাইকোর্ট) বসবে। জেলা আদালতসমূহ বহাল থাকবে। প্রতিটি থানাতে থাকবে একাধিক বিশেষ ট্রাইবুনাল। প্রত্যেকটি আদালতে যে কোনো মামলা ৩ থেকে ৬ মাসের মধ্যে মিমাংসা করতে হবে। গ্রামে থাকবে একাধিক শালিস বোর্ড। শালিস বোর্ড গঠিত হবে স্থানীয় মুক্তিযোদ্ধা, শিক্ষক ও গণ্যমান্য ব্যক্তিদের সমন্বয়ে। শালিস বোর্ড চেয়ারম্যান থাকবেন সরকার নিয়োজিত বিচার বিভাগীয় ম্যাজিস্ট্রেটরা। এভাবে সুষ্ঠু, ন্যায় ও দ্রুততর গণমুখী বিচারকার্য সম্পন্ন করার লক্ষ্যে বিচার বিভাগের ক্ষমতাকে বিকেন্দ্রিকরণ করা হয়েছে।
বঙ্গবন্ধু, অনেকে বলেন, আপনি নাকি কোনো একটি পরাশক্তির চাপের মুখে বা তাদের দ্বারা প্রভাবিত হয়ে বাকশাল কর্মসূচী দিয়েছেন এবং এ ব্যবস্থা নাকি সাময়িক কালের জন্য করেছেন- এ বিষয়ে আপনি অনুগ্রহ করে কিছু বলবেন কি?
কারো প্রেশার বা প্রভাবের নিকট আত্মসমর্পন বা মাথা নত করার অভ্যাস বা মানসিকতা আমার নেই। এ কথা যারা বলেন, তারাও তা ভালো করেই জানেন। তবে অপপ্রচার করে বেড়াবার বিরুদ্ধে কোনো আইন নেই, তাই উনারা এ কাজে আদাজল খেয়ে নেমেছেন। করুন অপপ্রচার। আমি স্বজ্ঞানে বিচার বিশ্লেষণ করে, আমার অভিজ্ঞতার আলোকে, আমার দীনদুখী মেহনতী মানুষের আশা-আকাঙ্খা বাস্তবায়িত করার লক্ষ্যে আমি বাকশাল কর্মসূচী দিয়েছি। আমি যা বলি, তাই করে ছাড়ি। যেখানে একবার হাত দেই সেখান থেকে হাত উঠাই না। বলেছিলাম এদেশকে মুক্ত করে ছাড়বো, মুক্ত করেছি। বলেছি শোষণহীন দুর্নীতিমুক্ত সমাজতান্ত্রিক বাংলা গড়বো, তাই করে ছাড়বো, ইনশাল্লাহ। কোনো কিন্তুটিন্তু নাই, কোনো আপোষ নাই।
বঙ্গবন্ধু, বাকশাল বিরোধীমহল অর্থাৎ ঐ ৫% সংখ্যায় অতি নগণ্য হলেও তাদের হাতেই রয়েছে বিপুল সম্পদ। তাদের সাথে রয়েছে আন্তর্জাতিক সাম্রাজ্যবাদ ও পুঁজিবাদী শক্তির যোগসাজশ। তাদের পেইড এজেন্টরাই রয়েছে প্রশাসনিক ও অন্যান্য গুরুত্বপূর্ণ ক্ষমতার কেন্দ্রে। তাদের কায়েমী স্বার্থের উপর আপনি আঘাত হানতে যাচ্ছেন, এই অবস্থায় তারা চোখ মেলে, মুখ গুজে বসে থাকবে বলে আপনি মনে করেন? তারা তাদের অবস্থান নিরাপদ ও সংহত করার জন্য প্রচেষ্টা চালাচ্ছে না?
আমি জানি তারা বসে নাই। ষড়যন্ত্র চলছে। প্রতিদিনই ষড়যন্ত্রের উড়ো খবর আমার কাছে আসে। সাম্রাজ্যবাদ ও তার পদলেহীরা এসব ষড়যন্ত্রে লিপ্ত রয়েছে। গোপন পথে অঢেল অর্থ এ কাজে লাগাবার জন্য বাংলাদেশে আসছে। সুকৌশলে আমাদের ওপর চাপ সৃষ্টি করা হচ্ছে। অন্তর্ঘাতমূলক কার্যকলাপ চলছে। অপপ্রচার চলছে। আমি জাতির বৃহত্তর কল্যাণে এ পথে নেমেছি। জনগণ সমর্থন দিচ্ছে। তাই ষড়যন্ত্র করে, বাধার সৃষ্টি করে, হুমকি দিয়ে আমাকে নিবৃত্ত করা যাবে না। আমার কাজ আমি করে যাবোই।
হয়তো শেষ পর্যন্ত ওরা আমাকে মেরে ফেলতে পারে। পরোয়া করি না। ও মৃত্যু আমার জীবনে অনেকবার এসেছে। একসিডেন্টলি আজো আমি বেঁচে আছি। অবশ্যই আমাকে মরতে হবে। তাই মৃত্যু ভয় আমার নেই। জনগন যদি বোঝে আমার আইডিয়া ভালো, তাহলে তারা তা গ্রহণ করবে। আমার কর্মসূচী বাস্তবায়ন করবে। আমার একটা বড় স্বান্তনা আছে, যুদ্ধের সময় আমি জনগনের সাথে থাকতে পারিনি। জনগণ আমারই আদেশ ও নির্দেশে যুদ্ধ করে দেশ স্বাধীন করেছে। আজকের এই শোষণমুক্ত সমাজতন্ত্র বা অর্থনৈতিক মুক্তির বিপ্লবে আমি যদি নাও থাকি, তাহলে আমার দৃঢ় বিশ্বাস আমার বাঙালীরা যে কোনো মূল্যে আমার রেখে যাওয়া আদর্শ ও লক্ষ্য একদিন বাংলার বুকে বাস্তবায়িত করে ছাড়বে ইনশাল্লাহ।
শেষ কথা : বঙ্গবন্ধুর এই আশা পূরণ হওয়ার নয়। সমাজতন্ত্র এখন ইতিহাসের পাঠ্যক্রমে চলে গেছে, আর বাঙালী এই তন্ত্রের উপযুক্তও নয়। আমি গরীব পছন্দ করি, কারণ গরীব থাকলে আমার নিজেকে ধনী মনে হয়। দয়াভিক্ষা করতে পারি। আমি ৫ ভাগ সুবিধাবাদীর দলে থাকতে চাই। বাকশাল স্বাধীনতা পরবর্তী বাংলাদেশে অনিবার্য ছিলো, আমার কাছে মনে হয়েছে যুগান্তকারী পদক্ষেপ। না হলে, বঙ্গবন্ধুকে মরতে হতো না। 
</doc>

<doc>
সাবাশ কম্বোডিয়া!! বাংলাদেশেও শুরু হোক যুদ্ধাপরাধীদের বিচার
ছবির লোকটি একজন যুদ্ধাপরাধী, কম্বোডিয়ার খেমর-রুজ বাহিনীর কুখ্যাত কমরেড ডাচ।
আজ তার যুদ্ধাপরাধের বিচার শুরুর খবর শেয়ার করতে চাই সবার সাথে। হ্যাঁ, আমাদের পরে সংঘটিত হলেও যুদ্ধাপরাধীদের বিচার শুরু করে দিয়েছে কম্বোডিয়া। অভিনন্দন কম্বোডিয়া
১৯৭৫ থেকে ১৯৭৯। টানা চার বছরের গণহত্যা আর নির্যাতনে ২০ লক্ষ মানুষ হত্যা করেছিলো খেমর-রুজ বাহিনী, ধর্ষন, নির্যাতনসহ অন্যান্য অত্যাচার কত করেছিলো তার ইয়ত্তা নেই! এই নারকীয় বাহিনীরই একজন এই কমরেড ডাচ, "সিআইএ'র এজেন্ট" অভিযোগের ধুয়া তুলে ধরে নিয়ে যেতো তার বাহিনী নমপেনের আবাল-বৃদ্ধ-বনিতাকে। তারপর জেলে চলতো অত্যাচার, নির্মম অত্যাচার। প্লায়ার্স দিয়ে হাতের নখ উপড়ে ফেলা আর কানের ভেতর বৈদ্যুতিক শকপ্রদানের অভিজ্ঞতার কথা বলেছেন হাজার হাজার নির্যাতিতের মধ্যে একজন, যিনি সেই কমরেড ডাচের কারাগার থেকে পালিয়ে আসতে পেরেছিলেন। তবে সবাইতো পালাতে পারেননি, তাই পনেরো থেকে বিশ হাজার মানুষ নির্দয়ভাবে খুন হয়েছিলো কমরেড ডাচের অধীনস্থ সেই জেলখানায়।
আজ ১৭ই ফেব্রুয়ারী বিচার শুরু হয়েছে কম্বোডিয়ার নম পেনে, কুখ্যাত কমরেড ডাচকে দিয়েই শুরু হলো। বহুদিন ধরে সেখানে ক্যাম্পেইন চলে আসছিলো এই ওয়ার ক্রাইমের বিচার নিয়ে, কম্বোডিয়ার ডকুমেন্টেশন সেন্টারের উদ্যোগে। আজ সেই পবিত্র কাজের শুরু, লম্বা পথ পাড়ি দেয়া বাকী, কিন্তু শুরু তো হলো!
২.আমার কম্বোডিয়ান বন্ধু মালিন, একই ডর্মে থেকে একবছর পড়াশোনা করেছি। খেমর-রুজদের অত্যাচারে যখন মালিনের বাবা মারা যায়, তখন তার দুবছর বয়েস। চোয়ালশক্ত করে চোখে আগুন ধরে রেখে আমাকে একদিন বলেছিলো, "কতদিন শুধু কচুসেদ্ধ খেয়ে থেকেছি!" এরবেশী কিছু বলেনি, বাকীটা শুনেছি অন্য বন্ধুদের মুখে। কতবার মালিনকে বলেছিলাম ওদের যুদ্ধের গল্প শোনাতে, ফিরিয়ে দিয়েছে, শোনায়নি, বুঝেছিলাম, তার বুকের আগুন নেভেনি।
আজ থেকে নেভা শুরু হোক সেই আগুন, বুকের মাঝে সবকিছু দুমড়ে-মুচড়ে চেপে রাখা মালিনের মতো অসংখ্য মানুষেরা দুনিয়াজুড়ে শোনাক তাদের গল্প, সেই গল্পের জোয়ারে ভেসে যাক সবকিছু। এইদিনে খুব মনে পড়ছে মালিনের সেই অশ্রুবিহীন কান্না, আজ তোর মন জুড়ে অশ্রুবিসর্জন দে, মালিন।
৩.কম্বোডিয়া তো শুরু করে দিলো! আমরাই বা বসে থাকছি কেন? ৭১ এর রাজাকার-আলাবদর-আলশামস-শান্তিকমিটিসহ যাবতীয় যুদ্ধাপরাধীদের কাঠগড়ায় দাঁড় করানোর এটাই সবচেয়ে উপযুক্ত সময়। ন্যায়ের আগুন কম্বোডিয়ায় লেগেছে, সে আগুনে জ্বলেপুড়ে ধ্বংস হয়ে যাক সব অশুভ নরপশুর দল, আর সে আগুন ছড়িয়ে পড়ুক আমাদের এই বাংলায় -- এখনই। আর শুধু মুখে নয়, শুধু স্লোগানে নয়, এবার শুরু হয়ে যাক কাজে!
আর কম্বোডিয়ার এই শুরুর পর, এতদিন যারা বলতো "আজ এত বছর পর এসব বলার মানে হয়না", তারা এখন কি নতুন কান্না জুড়ে দেবে, সেটা দেখাও একটা আগ্রহের বিষয়।
তবে সরকারকে আরো সিরিয়াস হতে হবে এবিষয়ে। তাদের মনে রাখতে হবে এবারের ১ কোটি নতুন তরুন ভোটার কমমূল্যে ভাত খাবার জন্য শুধু তাদের ভোট দেয়নি, যুদ্ধাপরাধীদের বিচারও তাদের প্রত্যাশার বিশাল অংশ জুড়ে আছে। সেই প্রত্যাশা নিয়ে সরকার যদি গড়িমসি করে, তবে সেটা শুধু জাতির জন্য লজ্জাজনক আরেকটা উপাখ্যানই হবে।
গতকাল যখন পাকিস্তানী প্রেসিডেন্টের বিশেষ দূত এসে এদেশে নির্লজ্জের মতো ফতোয়া জারি করে, "যুদ্ধাপরাধের বিচারের সময় এখন নয়", আমরা কিভাবে সহ্য করি! আমাদের পররাষ্ট্রমন্ত্রী, যিনি নতজানু হতে হতে এতটাই নুয়ে পড়েছেন যে, "পাকিস্তানের বাফার স্টেট" গালি হজম করার পর পাকি দূতের কথায়ও তিনি যখন কিছু বলটে পারেননা, তখন আমার ভয় হয়, কম্বোডিয়ায় যে বসন্ত আসা শুরু করেছে, সে বসন্তে, সেই পলাশের আগুন কি এদেশে এবার আসবেনা! কোনভাবেই যেন এই সম্ভাবনার নাশ না হয়।
</doc>

<doc>
ডাক্তার বললেন, " অনুমতি দিলে আপনার বাবাকে এবার মেরে ফেলতে পারি। "
ডাক্তার বললেন, " অনুমতি দিলে আপনার বাবাকে এবার মেরে ফেলতে পারি। "
আমি ডাক্তার সাহেবের দিকে তাকালাম। আমার দষ্টিতে হয়ত অদ্ভুত কিছু ছিল, তাঁকে দেখলাম একটু থতমত খেয়ে গেছেন। তিনি আমার দিকে ভালো ভাবে তাকিয়ে বোঝার চেষ্টা করছেন তাঁর কথাটা আমার কানে গিয়েছে কিনা।
আমি নিজেও বুঝতে পারছিনা তাঁর কথা আমার কানে গিয়েছে কিনা ! তিনি কি সত্যিই বাবাকে মেরে ফেলার অনুমতি চাইছেন আমার কাছে ? এটা কি করে হয় ! এত বড় একজন ডাক্তার এমন নির্লিপ্ত মুখে কাউকে মেরে ফেলার অনুমতি চাইতে পারেন ! তিনি কি ডাক্তার না খুনি ? না, তিনি তো আমার অনুমতি চাইছেন। আমি অনুমতি দিলেই তিনি বাবাকে মারতে পারবেন। খুনি তো আমি !
আইসিইঊ'র ঝাপসা কাচের ভেতর দিয়ে বাবাকে স্পষ্ট দেখা যাচ্ছেনা। আরেকটা কাচের ক্যাপসুলের মত ছোট্ট একটা খুপড়ির মত বাক্সের ভেতর বাবাকে রাখা হয়েছে। তাঁর সারা শরীরে অসংখ্য নলের ছড়াছড়ি। মুখের উপর বড় একটা মাস্ক। ওটাই কি লাইফ সাপোর্ট ? ডাক্তারি এত ভাষা আমি বুঝি না। গতকালও কি আমি দেখলাম না বাবার বুকটা সামান্য উঠানামা করছিল? নাকি ভুল দেখেছিলাম ? আজ অনেকবার চেষ্টা করে দেখেছি কিন্তু কোনো নিঃশ্বাস নিতে দেখলাম না বাবাকে। এজন্যই কি ডাক্তারটা বাবাকে খুন করতে চাইছে ?
স্ট্রোকের আগে শেষ দিকে বাবার সাথে তেমন একটা কথাই হত না। নাহ, তার সাথে আমার কোনো ঝগড়া ঝাটি, মনোমালিন্য ছিল না। ঝগড়া করার, অভিযোগ করার হয়ত অনেক কিছুই ছিল। আক্ষেপ করে বলতে পারতাম, পরিসংখ্যানে সর্বোচ্চ ডিগ্রি নিয়ে জীবনে কি এমন করতে পারলে তুমি ? আর তোমার ছেলেমেয়েদের বলো এখনো আমরা পড়ালেখার মূল্য বুঝি না ! অথর্ব শিক্ষাব্যবস্থার চরকি তে পড়ে চব্বিশ বছর চলে গেলেও এখনো একটা দু'পয়সার চাকরি জোটাবার মত সার্টিফিকেট জোগাঢ় করতে পারলাম না ! এত শিক্ষা কি দিল তোমাকে ? আমি বলতাম মামা-চাচা ছাড়া আজকাল কোথাও কিছু হয় না। বাবা বলত, নিজের যোগ্যতায় সবকিছু পাবে, যোগ্য হও। তখন আমি ঝগড়া করে বলতে পারতাম, হেহ্‌, অনেক যোগ্য তো তুমিও হয়েছিলে, পেরেছো নিজের স্ত্রী-সন্তানের জন্য কিছু করে রেখে যেতে ? কিন্তু কখনো বলিনি তো ! আমি হয়ত ঝগড়া করে বলতে পারতাম, তোমার মেয়েকে কলেজে যাবার সময় বাসে-ক্যাম্পাসে ভদ্দরলোকেরা গায়ের ধাক্কা লাগায়, স্মার্ট ছেলেরা ওড়না ধরে টান দেয়। তোমার আদর্শের বুলি আওড়াতে গিয়ে সারাজীবন তো রাজনীতিকে ঘৃণা করতেই শিখেছি, তাই সভ্য প্রতিবাদের ভাষা আমার জানা নেই। হয় তুমি কিছু কর না হয় আমার হাতে একটা অস্ত্র দাও ! ওদের কন্ঠনালীতে গিয়ে একটা গুলি করে আসি।...এসবওতো কখনো বলিনি ! তোমাদের শেখানো মত তোমার মেয়ে সবসময় মাথা নিচু করেই চলাফেরা করেছে, আর আমিও তোমার কথা মত চুপ থেকেছি। কারণ আমরা তো নিতান্তই মধ্যবিত্ত কুকুর ! লাথি খেয়ে, হজম করি।
আমিতো ঝগড়া করে বলতে পারতাম, বাবা ! আমার বন্ধুদের তাদের বাবারা সবাইকে কোনো না কোনো ভাবে প্রতিষ্ঠিত করে দিচ্ছে। কেউ বাবার জোরে চাকরি পাচ্ছে, কাউকে ব্যবসায় ধরিয়ে দিচ্ছে। আমি এখনো দিন গুনছি একটা সার্টিফিকেটের। কই কখনো বলিনি তো ! কারণ আমি জানি, মা বরাবরি তোমার বেতনের টাকা গুলোর দিকে করুণ চোখে তাকিয়ে ভাবে, "এতে কি সারা মাস চলবে !"
তারপরও কেন যেন বাবার সাথে কোনো কথা খুঁজে পেতাম না। ভাবতাম কি কথা বলব? আমি কি অনেক বড় হয়ে গিয়েছিলাম ! নাকি অন্যরাও আমার মত, বড় হয়ে গেলে ভাবে বাবাদের সাথে আর কি কথা বলবে ? আচ্ছা কত বড় হলে বাবার সাথে কথা বলার কিছু খুঁজে পাওয়া যায় না ? বাবার ইনসমনিয়া রোগ ছিল। রাতে সারা ঘরে হাঁটাহাঁটি করত। প্রায়ই ফ্রিজ থেকে আপেল বের করে কেটে এনে অর্ধেকটা আমায় দিত বাকিটা বাবা খেতো। মাঝেমাঝে হেসে তাকাতাম, মাঝে মাঝে বিরক্তও হতাম, "উফ এত রাতে কেন এত হাঁটাহাঁটি কর !" আমাকে না দিয়ে রাতের বেলা কখনোতো আপেল খাওনি বাবা ! আমি কি একবারো তোমার জন্য কেটে নিয়েছি ? মনে পড়েনা।
বাবার দিক থেকে চোখ ফিরিয়ে চারপাশে তাকালাম। প্রতিদিনের মত অবিচল ছায়া নিয়ে পাশে দাঁড়িয়ে আছেন ছোটমামা। বাবার বড় ভাইটাকে দেখতে পাচ্ছিনা। জ্যাঠু বলতে যাকে গলায় আটকায়। নিশ্চয় দলিল-দস্তাবেজ নিয়ে এরমধ্যে হিসেব শুরু করে দিয়েছেন। ভিটেমাটির কে কোনদিকে পাবে ! মাকেও দেখছিনা। অপলক ভেজা চোখে আর কত তাকিয়ে থাকবে ওই নিথর দেহটার দিকে ?
ডাক্তার এবার একটু স্পষ্ট করে বললেন, " আপনি অনুমতি দিলে, পেশেন্টের লাইফ সাপোর্টা এবার সরিয়ে নিয়ে পারি। সবার সাথে তো ইতিমধ্যে কথা হয়েছে। তবুও আপনি যেহেতু একমাত্র ছেলে....." তিনি কথাটা শেষ করলেন না। ছোটমামা মাথা নিচু করে আমার কাঁধে হাত রাখলেন। এবার তার কথা ঠিকই শুনতে পেলাম। প্রথমে আমিই ভুল শুনেছিলাম । আমাদের ডাক্তাররা অনেক ভদ্র সুশীল। "আপনার বাবাকে মেরে ফেলার অনুমতি দিন" টাইপের কথাবার্তা তাঁরা বলেন না।
মামার চোখের দিকে তাকালাম। অসহায় ছলছলে দৃষ্টি ! কি অদ্ভুত এক পরিবেশ ! সবাই গত দুই দিন ধরে বাবাকে ঘিরে অপেক্ষা করছে তার মৃত্যুর জন্য। গত একসপ্তাহ ধরে তাকে লাইফ সাপোর্ট দিয়ে রাখা হয়েছে। ডাক্তাররাও এখন নিশ্চিত এই লাইফ সাপোর্টের প্রয়োজনীয়তাও এখন ফুরিয়েছে। সবাই তাদের মত দিয়ে দিয়েছেন। মা অবশ্য কিছু বলেননি। অপলক চোখে শুধু চোখের পানি ঝরিয়েছে। তাই ডাক্তার সাহেব এখন আমার কাছে এসেছেন আমার অনুমতি নেয়ার জন্য। আমিইতো একমাত্র ছেলে ! আমার কথাই শেষ কথা ! এটা কি অনুমতি নাকি স্রেফ আনুষ্ঠানিকতা যে, আপনার অনুমতিতেই আপনার বাবাকে মেরে ফেলা হচ্ছে, এ সম্পর্কে আপনারা সজ্ঞানে সকলে অবগত !!!
বাবার দিকে আরেকবার তাকালাম। বাবা ! কখনো তোমার কথার সাথে দ্বিমত করিনি তো ! হাজার আক্ষেপ থাকলেও সবাইকে তো বুক ফুলিয়ে সমসময় বলেছি, "আমার বাবা পৃথিবীর শ্রেষ্ঠ বাবা "
বন্ধুর শুনে খুব অবাক হত যে, আমার বাবা আমাদের ভাই বোনের সাথে বসে একসাথে নাটক সিনেমা দেখত ! ওরা খুব হিংসে করত যে আমাদের কোনো কাজে তুমি কখনো বাঁধা দাওনি। কোনটা ভুল শুধু সেটা বুঝিয়ে দিয়েছ। ওরা বিশ্বাসই করতে চাইনি যে, আমি তোমাকেই সবার আগে বলেছি আমাদের ক্লাসের নীল টিপ পড়া মেয়েটিকে আমার খুব পছন্দ। ওরা ভাবতো এটা কি হয় নাকি ! বাবা বুঝি এমন হয় ? আমি তো জানি, আমার বাবাই প্রতি রাতে আপেল কেটে অর্ধেকটা আমার জন্য নিয়ে আসতো !
তাহলে কেন আমাকে এতো বড় শাস্তি দিচ্ছ বাবা ?? আমি এখন ডাক্তারকে কি বলব ? হ্যাঁ, সরিয়ে ফেলুন ওই যন্ত্র। মেরে ফেলুন বাবাকে। আমি তার খুনি ছেলে বলছি, মেরে ফেলুন বাবাকে !!
এও কি হয় বাবা ?? বল, এটাও কি সম্ভব ???
( পাদদীকাঃ আমার পরিবারের খুব কাছের কিছু মানুষ এখন এরকমই একটা অবস্থার ভেতর দিয়ে যাচ্ছেন। সবাই রোগীকে ঘিরে অপেক্ষা করছেন কখন তার মৃত্যু হবে। কি অদ্ভুত ভয়ংকর এক পরিস্থিতি, তাই না ? হাসপাতাল থেকে তাঁকে দেখে এসে এই লিখাটা মাথায় ঘুরছিল। বছর চারেক আগে এধরনের আরেকটা ভয়াবহ সময় পার করলেও আমার এখন বাবা সুস্থই আছেন। তবে এই বাবার প্রায় প্রতিটি বৈশিস্ট্যই আমার বাবার আছে। আমরাও নিতান্তই মধ্যবিত্ত একটি পরিবার। যে পরিবারে পৃথিবীর শ্রেষ্ঠ বাবাটি থাকেন, যিনি প্রতি রাতে আপেল কেটে নিজে অর্ধেক খান, বাকিটা আমার জন্য নিয়ে আসেন ! ) 
</doc>

<doc>
প্রধানমন্ত্রীর ভাষন বিষয়ে: সংখ্যা নিয়ে মিথ্যাচার
১.
কোয়ালিটি বা গুনগত মান আর কোয়ান্টিটি বা পরিমাণগত মানের মধ্যে একটা বড় পার্থক্য হলো, কোয়ালিটি নিয়ে চাপাবাজি করা যায়, কোয়ান্টিটি নিয়ে করা যায়না অথবা করলেও ধরা খাওয়ার চান্স থাকে। যেমন দেশের প্রধানমন্ত্রী যদি দাবী করেন যে তিনিই এদেশের সবচেয়ে বড় দেশপ্রেমিক, তখন হাসি পেলেও সেটাকে নাকচ করে দেয়ার প্রত্যক্ষ কারণ আমাদের হাতে থাকেনা। কে জানে? হতেওতো পারে যে তাঁর মতো এত বড় দেশপ্রেমিক আর কেউ নেই। হয়তো সেটা রোমিও-জুলিয়েট বা শিরি-ফরহাদকেও হার মানায়। সেই প্রেমের দাবীকে আমরা চ্যালেঞ্জ করতে পারিনা, বড়জোর মুখ চেপে হাসি লুকোতে পারি। পক্ষান্তরে, কেউ যদি বলে এই দেশে আমি সবচেয়ে বেশী করপ্রদান করি, তখন কিন্তু আমরা তাকে চ্যালেঞ্জ করতে পারি। বলতে পারি যে কাগজ দেখাও।
রাজনৈতিক নেতাদের ভাষনের বেলায় এই কোয়ালিটি আর কোয়ান্টিটির ব্যাপারটা একটা বড় প্রভাবক হয়ে দাঁড়ায়। চতুর রাজনীতিক তাই কোয়ালিটি বিষয়ে হালকার উপর ঝাপসা বক্তৃতা দেয়, উন্নয়নের জোয়ারের কথা বলে, দেশের মানুষ "সুখে আছে" কথা বলে, "ক্রয়ক্ষমতা বেড়েছে" বলে, আইনশৃঙ্খলা পরিস্থিতি "সবচাইতে ভালো আছে"বলে। তবে এসবের পক্ষে কোনো ডেটা বা উপাত্ত নিয়ে সে মাথা ঘামায়না। কিন্তু সমস্যা হয় চতুর রাজনীতিক যখন অতি চতুর হতে চায় তখন। এই অতিমাত্রিক চতুরেরা ভাবে জনগন হলো ভোদাই, চালাক শুধু তারাই। দশটা সত্য সংখ্যার মাঝে বিশটা মিথ্যে সংখ্যা ঢুকিয়ে জনগণকে গেলানো যাবে, এমন বোকার স্বর্গে তারা বাস করে। একটু চোখ মেলে দেখতেও চেষ্টা করেনা যে একটু নাড়া দিলেই আজকের "ভোদাই" জনগণ তাদের চাপাবাজিগুলো ধরে ফেলবে।
২.
কদিন আগে প্রধানমন্ত্রী সরকারের তিন বছরপূর্তি উপলক্ষ্যে ভাষন দিলেন। আগ;রহ নিয়ে ইউটিউবে দেখতে বসলাম। প্রথম ছয় মিনিট ভালোই চলছিলো, কিন্তু মোটামুটি আট-ন' মিনিটের মাথায়ই উৎসাহ চলে গেলো, কারণ, এরই মধ্যে গন্ডাখানেক মিথ্যে সংখ্যা তিনি উপস্থাপন করে ফেলেছেন। আর দেখার উৎসাহ বোধ করলামনা, যে কয়টা ডাহা মিথ্যে তিনি বললেন, সেগুলো টুকে রাখার প্রয়োজনবোধ করলাম।
চালের দাম
প্রধানমন্ত্রী বলেছেন, তাঁরা ক্ষমতায় আসার আগে মানুষ যে চাল খেতো কেজি ৪০-৪২ টাকা, এখন নাকি সেই চাল মানুষ খায় কেজি ২৬ থেকে ৩০ টাকায়!
এবার দেখি কথাটা কতটুকু সত্যি।
বর্তমান সরকার ক্ষমতায় আসার মাসখানেক পরে একটা পোস্ট দিয়েছিলাম সিন্ডিকেটিং বন্ধ করতে পারলে চালের দাম কত হতে পারে সেটা নিয়ে আলোচনার জন্য। সেখানে তথ্য উঠে এসেছিলো (শওকত হোসেন মাসুম ভাই জানিয়েছিলেন), ২০০৯ এর শুরুতে ইরি চালের দাম ছিলো ২৫-২৬ টাকা কেজি। এটা গরীবেরা খেতেন। মিনিকেট চাল ৩২-৩৬ টাকা, এটা সাধারণ মধ্যবিত্তরা খেতেন।
পক্ষান্তরে, এখন ২০১১ এর ডিসেম্বরের বাজার দর হলো, মোটা ইরি ৩৬-৩৮ টাকা, মিনিকেট ৫৫-৫৮টাকা!
প্রধানমন্ত্রীর এই কতটা ডাহা মিথ্যা।
নাকি তিনি বুঝাতে চেয়েছেন যে তখন যারা সবচেয়ে দামী চালটা ৪০-৪২ টাকায় খেতো, তারা এখন আর্থিক অবস্থা খারাপ হওয়ায় মোটা চাল খেতে শুরু করেছেন? এতেও তো হিসেব মেলেনা!
তাহলে কি লোকে এখন ৮০০ গ্রাম ইরির সাথে বাকী ২০০ গ্রাম ইট/পাথর মিশিয়ে কেজি ৩৬ টাকার চাল কেজি ৩০ টাকা হিসেবে খাচ্ছেন?
মাননীয় প্রধানমন্ত্রী, চালের নিয়ে দাম নিয়ে চাপাবাজি করা মানে গরীবের পেটে সরাসরি লাথি মারা।
দারিদ্র‌্য বিমোচন
প্রধানমন্ত্রী বলেছেন, দেশে দারিদ্রসীমার নিচে বসবাসকারী জনগোষ্ঠীর শতকরা হার নাকি গত তিন বছরে ৪০% থেকে কমে ২৩% এ নেমেছে। এই উপাত্ত তিনি কোথায় পেলেন? একটা সংখ্যা মাথায় এলেই কি সেটা বলে দিতে হবে? তিনি কি মনে করেন তথ্যপ্রযুক্তির এই যুগেও গোয়েবলসের মতো একটা মিথ্যে সংখ্যা দশবার বললে লোকে সেটা বিশ্বাস করা শুরু করবে?
এবার দেখি পরিসংখ্যান কি বলে?
সিআইএ ফ্যাক্টবুকে ২০১০ সাল শেষে বাংলাদেশে দারিদ্র‌্যসীমার নিচে বসবাসকারী মানুষের শতকরা হার দেয়া আছে ৪০%! এখানেও আছে । মাননীয়া প্রধানমন্ত্রী কি বলতে চাচ্ছেন যে গত একবছরে তিনি দারিদ্র্য প্রায় অর্ধেক কমিয়ে ফেলেছেন? গত বছর কি এমন ঘটেছে যে দেশের গরীব মানুষেরা হঠাৎ অগরীব হয়ে গেছেন? কোথায় পান তিনি এসব সংখ্যা?
আমি তো বরং বলবো তাঁর সাঙ্গপাঙ্গদের হাতে ঘটা শেয়ারবাজার জালিয়াতির ফলে বেশ ভালো সংখ্যক নিন্ম মধ্যবিত্ত ব্যক্তি দারিদ্র‌্যসীমার নিচে চলে গেছেন।
দারিদ্র‌্য কমানোর স্বপ্ন প্রধানমন্ত্রী দেখছেন হয়তো, সাধুবাদ জানাই। তবে কোনটা স্বপ্ন আর কোনটা বাস্তব সেটা তো বোঝা উচিত, তাইনা?
বিদ্যুৎ উৎপাদন
বিদ্যুৎ উৎপাদন নিয়ে শেখ হাসিনা মিথ্যাচার করে আসছেন আজ বহুদিন!তাঁর কথাবার্তায় মনে হয় ২০০১ থেকে ২০০৮ এ আমরা বিদ্যুতের অভাবে অন্ধকারে বাস করেছিলাম, এবং এখন তাঁর আমলে বিদ্যুতের সাগরে সারা দেশ ভাসছে।
তিনি বলেছেন আগের সাত বছরে এক মেগাওয়াট বিদ্যুতও জাতীয় গ্রিডে সোগ হয়নি, আর গত তিন বছরে আড়াই হাজার থেকে চার হাজারের বেশী মেগাওয়াট উৎপাদন হচ্ছে।
এবার দেখি পরিসংখ্যান কি বলে:
ইনডেক্সমান্ডির এই পেজে দেখুন। বছরভিত্তিক বিদ্যুৎ উৎপাদনের উপাত্ত দেয়া আছে।
হতাশাজনক হলেও যেটা সত্য, তা হলো, রাজনৈতিক সরকারের আমলে গড়ে প্রতিবছর মাত্র ১ বিলিয়ন কিলোওয়াট-আওয়ার উৎপাদন বাড়লেও, তত্ত্বাবধায়ক সরকারের আমলে বেড়েছে প্রতিবছর ২.৭ বিলিয়ন কিলোওয়াট-আওয়ারের কাছাকাছি।
একইসাথে শেখ হাসিনার জন্য যেটা হতাশাজনক, তা হলো, মুখে যতই মিথ্যাচার করুননা কেন, বাস্তবে তাঁর এই আমলে এই বৃদ্ধির হার বিএনপির গত আমলের চেয়েও কম!!
মাথাপিছু আয়
শেখ হাসিনা বললেন এই আমলে বাংলাদেশের মাথাপিছু আয় সাড়ে ছয়শ থেকে বেড়ে নাকি আটশো আটাশ ডলার হয়েছে!
আবারও আসুন দেখি পরিসংখ্যান কি বলে?
ইনডেক্সমান্ডির এই পেজে পিপিপি পারক্যাপিটার বছরভিত্তিক ডেটা আছে। পেজের ডেটাগুলো দেখলে কষ্ট পাবেন। মাথাপিছু আয় কমছে! কারণ জিডিপি ৬% হারে বাড়লেও, মুদ্রাস্ফীতির গড় হার ৮% এর বেশী।
প্রধানমন্ত্রী অবশ্য যে ৮২৮ ডলারের কথা বলেছেন, সেটা পিপিপি পার ক্যাপিটা ইনকাম না, সেটা হচ্ছে প্রকৃত মাথাপিছু আয়।
এবার আসুন কিছু হিসেব করে বের করি ২০১১ তে আমাদের মাথাপিছু আয় আসলে কত হতে পারে (শকিং!):
সিআইএ ফ্যাক্টবুকে বাংলাদেশের জিডিপির ২০১০ সালের উপাত্ত দেয়া আছে। ইউ এস ডলারে জিডিপি বা মোট আয় (প্রকৃত), ১০৪৯০ কোটি ডলার, এবং এখান থেকে হিসেব করলে,
প্রকৃত মাথাপিছু আয় হবে, (১০৪৯০ কোটি/১৬ কোটি) = ৬৫৫ ডলার।
উল্লেখ্য, ২০১০ সালে ডলারের এক্সচেঞ্জ রেট ছিলো ৭০.৪৭ টাকা। মানে, বাংলাদেশী টাকায় দেশের জিডিপি দাঁড়ায় (১০৪৯০ * ৭০.৪৭) = প্রায় ৭ লক্ষ ৪০ হাজার কোটি টাকা।
আইএমএফের উপাত্তে ২০১১ তে প্রবৃ্দ্ধির হার ৬.৪%।
ফলে, ২০১১ তে বাংলাদেশী টাকায় দেশের জিডিপি দাঁড়ায়, ৭৪০০০০*১.০৬৪ = ৭৮৭৩৬০ কোটি টাকা।
এখন এই টাকাকে ডলারে বদল করলে (১ ডলার = ৮২ টাকা) পাই,
৭৮৭৩৬০/৮২ = ৯৬০০ কোটি ডলার।
মাথাপিছু প্রকৃত আয় দাঁড়ায়, ৯৬০০/১৬ = ৬০০ ডলার!!
প্রধানমন্ত্রীর দেয়া উপাত্তগুলো শুনতে ভালোই শোনায়, কিন্ত হিসেবগুলো মেলেনা।
</doc>

<doc>
 গহিন জঙ্গলে ছিল ছোট্ট এক মায়া হরিণ। নাম ছিল তার কাঁটচিল। সে ভারি চালাক। এক দিন সে একটা থলে নিয়ে বাঘের আমবাগান থেকে আম চুরি করতে গেল। কিন্তু গাছের তলায় গিয়ে সে অবাক হয়ে দেখল যে, বাঘ আগে থেকেই তাকে ধরার জন্য ওঁৎ পেতে বসে আছে।
‘তুমি আমার গাছের সব আম চুরি করে খেয়েছ’­ বাঘ বলল, ‘আমি এক্ষুনি তোমাকে খাব।’
কাঁটচিল আর বাঘটা মুখোমুখি দাঁড়িয়ে ছিল। কাঁটচিল হঠাৎ করে একটা ফন্দি আঁটল।
সে বলল, ‘দয়া করে আমাকে এখন বিরক্ত করো না। রাজা আমাকে নিয়ে যেতে লোক পাঠিয়েছেন। আমি তো আজ সারাদিন জনসেবা করেই দিন কাটাচ্ছি। রাজাও এ কথা শুনেছেন। তাইতো আমাকে

গহিন জঙ্গলে ছিল ছোট্ট এক মায়া হরিণ। নাম ছিল তার কাঁটচিল। সে ভারি চালাক। এক দিন সে একটা থলে নিয়ে বাঘের আমবাগান থেকে আম চুরি করতে গেল। কিন্তু গাছের তলায় গিয়ে সে অবাক হয়ে দেখল যে, বাঘ আগে থেকেই তাকে ধরার জন্য ওঁৎ পেতে বসে আছে।
‘তুমি আমার গাছের সব আম চুরি করে খেয়েছ’­ বাঘ বলল, ‘আমি এক্ষুনি তোমাকে খাব।’
কাঁটচিল আর বাঘটা মুখোমুখি দাঁড়িয়ে ছিল। কাঁটচিল হঠাৎ করে একটা ফন্দি আঁটল।
সে বলল, ‘দয়া করে আমাকে এখন বিরক্ত করো না। রাজা আমাকে নিয়ে যেতে লোক পাঠিয়েছেন। আমি তো আজ সারাদিন জনসেবা করেই দিন কাটাচ্ছি। রাজাও এ কথা শুনেছেন। তাইতো আমাকে নিতে তিনি লোক পাঠিয়েছেন !’
‘সারাদিন তুমি কিভাবে সময় কাটাচ্ছ?’­ বাঘ জিজ্ঞেস করল।
‘একজন লোক থেকে দুজন লোক বানাচ্ছি’­ কাঁটচিল বলল।
‘এমন কথা তো আমি জীবনেও শুনিনি!’­ বাঘ বলল, ‘কে কবে শুনেছে যে একজন লোক থেকে দুজন লোক বানানো যায়!’
‘সবাই এ কথা শুনেছে। তাই তো আমি ইদানীং এত ব্যস্ত’­ কাঁটচিল বলল, ‘রাজাও তো তাই একজন থেকে দুজন রাজা বানানোর জন্য আমাকে আদেশ দিয়েছেন।’
‘শুনে তো ভারি মজার ব্যাপার বলেই মনে হচ্ছে’­ বাঘ বলল, ‘একটা বাঘ থেকে দুটো বাঘ বানালে নিশ্চয়ই দারুণ হবে তাই না?’
‘তা তো নিশ্চয়ই’­ কাঁটচিল বলল, ‘কিন্তু আমি তো আর একটুও দাঁড়াতে পারছি না। রাজা স্বয়ং আমার জন্য অপেক্ষা করছেন।’
‘আরে বাপু, একটু দাঁড়াও না!’­ বাঘ বলল, ‘যাওয়ার আগে আমার থেকে দুটো বাঘ বানিয়ে দিয়ে যাও না।’
‘রাজা ভীষণ রেগে যাবেন’­ কাঁটচিল বলল, ‘তবে তোমার যখন এতই ইচ্ছে..., ঠিক আছে।’
‘আমাকে কী করতে হবে?’
‘এই থলেটার ভেতর ঢুকে পড়ো’­ এ কথা বলেই কাঁটচিল থলেটা মেলে ধরল।
বাঘ হামাগুড়ি মেরে থলেটার মধ্যে ঢুকে পড়ল। কাঁটচিল সঙ্গে সঙ্গেই থলেটা শক্ত করে দড়ি দিয়ে বেঁধে ফেলল। তারপর সে থলেটা মাটির ওপর দিয়ে টেনেহিঁচড়ে নিয়ে চলল। শক্ত মাটিতে পিঠে ব্যথা পেয়ে থলের ভেতর থেকে বাঘটা কঁকিয়ে উঠে বলল­ ‘আউচ! তুমি কী করছ?’
‘কেন একটা থেকে দুটো বাঘ বানাচ্ছি’­ কাঁটচিল বলল।
থলেটা টানতে টানতে সে নদীর পাড়ে নিয়ে এল।
‘লা, লা, লা !’­ গান গাইতে গাইতে সে থলেটাতে ভীষণ জোরে একটা লাথি মারল।
‘আউচ!’­ বাঘ বলল, ‘তুমি কী করছ?’
‘কোনো গোলমাল করো না!’­ কাঁটচিল বলল, ‘আমার কাজে তুমি বাধা দিয়ো না।’
এ কথা বলেই সে আরো জোরে থলেটাতে লাথি মারতে লাগল।
‘আউচ!’­ বাঘ ব্যথায় আবারও কঁকিয়ে উঠে বলল।
কাঁটচিল এবার থলেটাকে ধাক্কা দিয়ে নদীতে ফেলে দিল। থলেটা ভাটির টানে ভেসে যেতে লাগল। একটা বাঘিনী কাছেই নদীর পাড়ে দাঁড়িয়ে থলেটা দেখতে পেল। সে ভাবল থলেটাতে নিশ্চয়ই ছোট একটা মহিষ আছে। সে মাঝ নদীতে সাঁতার কেটে গিয়ে থলেটা তীরে নিয়ে এল। তারপর থলেটার বìধ মুখটা খুলতেই বাঘ ভেতর থেকে বেরিয়ে এল।
‘ওই ব্যাটা কাঁটচিল!’­ বাঘ বলল, ‘সবই ওর কারসাজি। ব্যাটাকে পেলে আমি ওর ঘাড় মটকিয়ে খাব।’
‘তুমি এত রেগে আছ কেন?’­ বাঘিনী বলল।
‘ও আমাকে বোকা বানিয়েছে!’­ বাঘ বলল, ‘সে বলেছিল যে থলের মধ্যে ঢুকলেই একটা বাঘ থেকে দুটো বাঘ হয়ে যাবে।’
বাঘিনী খানিকক্ষণ কী যেন চিন্তা করল। তারপর সে বলল, ‘থলের মধ্যে ঢোকার আগে ক’টা বাঘ ছিল?’
‘কেন একটা মাত্র বাঘ ছিল’­ বাঘ বলল।
‘বেশ’­ বাঘিনী বলল, ‘এখন ক’টা বাঘ আছে?’
বাঘ একবার গুনল। তারপর খুব সাবধানে আরেকবার গুণে দেখল।
‘আরে আরে তাই তো!’­ ভারি অবাক হয়ে সে বলল, ‘এখানে তো দুটো বাঘই রয়েছে! কাঁটচিল তো তাহলে ঠিকই বলেছে। সে তো মোটেও খারাপ লোক নয়!’
এ কথা বলতে বলতেই বাঘটা হাসতে হাসতে বাঘিনীর সঙ্গে জঙ্গলের মধ্যে চলে গেল।

ইন্দোনেশিয়ার রূপকথা
হ্যারল্ড কোরল্যান্ডার; রূপান্তর : শেখর রায়
</doc>

<doc>
রহিম শেখ বড়ই রাগী মানুষ। কোনো কাজে একটু এদিক-ওদিক হইলেই সে তার বউকে ধরিয়া বেদম মারে। সেদিন বউ সকালে সকালে উঠিয়া ঘর-দোর ঝাঁট দিতেছে, রহিম ঘুম হইতে উঠিয়া বলিল, ‘আমার হুঁকায় পানি ভরিয়াছ?’ বউ বলিল, ‘তুমি তো ঘুমাইতেছিলে, তাই হুঁকায় পানি ভরি নাই। এই এখনই ভরিয়া দিতেছি।’ রহিম চোখ গরম করিয়া বলিল, ‘এত বেলা হইয়াছে, তবু হুঁকায় পানি ভর নাই! দাঁড়াও, দেখাইতেছি তোমায় মজাটা।’ এই বলিয়া সে যখন বউকে মারিতে উঠিয়াছে, বউ বলিল, ‘দেখ, যখন-তখন তুমি আমাকে মার ধর কর, আমি কিছুই বলি না। জান, আমরা মেয়ে জাত? আট কলা হেকমত আমাদের মনে মনে। ফের যদি মার, তবে আট কলা দেখাইয়া দিব।’ 
এই কথা শুনিয়া রহিম শেখের রাগ আরও বাড়িয়া গেল। সে একটা লাঠি লইয়া বউকে মারিতে মারিতে বলিল, ‘ওরে শয়তানী, দেখা দেখি তোর আট কলা কেমন? তুই কি ভাবিয়াছিস আমি তোর আট কলাকে ডরাই?’
বহুক্ষণ বউকে মারিয়া রহিম মাঠের কাজ করিতে বাহির হইয়া গেল। অনেকক্ষণ কাঁদিয়া কাঁদিয়া বউ মনে মনে একটি মতলব আঁটিল। স্বামী-স্ত্রীর ঝগড়া সহজেই মিটিয়া যায়। দুপুরে রহিম ভাত খাইতে আসিলে বউ রহিমের কাছে জানিয়া লইল, কাল সে কোন ক্ষেতে হাল বাহিবে। বিকাল হইলে বউ বাড়ির কাছের এক জেলেকে ডাকিয়া আনিয়া বলিল, ‘জেলে ভাই! কাল ভোর হওয়ার কিছু আগে তুমি আমাকে একটি তাজা শোল মাছ আনিয়া দিবে। আমি তোমাকে এক টাকা আগাম দিলাম। আরও যদি লাগে, তাও দিব। শেষ রাতে আমি জাগিয়া খিড়কির দরজার সামনে দাঁড়াইয়া থাকিব। তখন তুমি গোপনে শোলমাছটি আমাকে দিয়া যাইবে।’
গ্রামদেশে একটি শোল মাছের দাম বড়জোর আট আনা। এক টাকা পাইয়া জেলে মনের খুশিতে বাড়ি ফিরিল। সে এ-পুকুরে জাল ফেলে, ও-পুকুরে জাল ফেলে। কত টেংরা, পুঁটি, পাবদা মাছ জালে আটকায়; কিন্তু শোল মাছ আর আটকায় না। রাত যখন শেষ হইয়া আসিয়াছে, তখন সত্য সত্যই একটি শোলমাছ তাহার জালে ধরা পড়িল। তাড়াতাড়ি মনের খুশিতে সে মাছটি লইয়া রহিম শেখের বাড়ির খিড়কি-দরজায় আসিল। বউ তো আগেই সেখানে আসিয়া দাঁড়াইয়া আছে। মাছটি লইয়া বউ তাড়াতাড়ি যে ক্ষেতে রহিম আজ লাঙল বাহিবে, সেখানে পুঁতিয়া রাখিয়া আসিল। 
সকাল হইলে রহিম ক্ষেতে আসিয়া লাঙল জুড়িল। সে এদিক হইতে লাঙলের ফাড়ি দিয়া ওদিকে যায়, ওদিক হইতে এদিকে আসে। হঠাৎ তাহার লাঙলের তলা হইতে একটি শোলমাছ লাফাইয়া উঠিল। রহিম আশ্চর্য হইয়া মাছটি ধরিয়া লইয়া বাড়ি ফিরিয়া আসিল। তারপর বউকে বলিল, ‘লাঙলের তলায় এই তাজা শোল মাছটি পাইলাম। খোদার কি কুদরত! এই মাছের কিছুটা ভাজা করিবে, আর কিছুটা তরকারি করিবে। অনেক দিন মাছ-ভাত খাই না। আজ পেট ভরিয়া মাছ-ভাত খাইব।’
এই বলিয়া রহিম ক্ষেতের কাজে চলিয়া গেল। দুপুর হইতে না হইতেই বাড়ি ফিরিয়া আসিয়া সে বউ-এর কাছে খাইতে চাহিল। বউ একথালা ভাত আর কয়েকটা মরিচ-পোড়া আনিয়া তাহার সামনে ধরিল। 
একে তো ক্ষুধায় তাহার শরীর জ্বলিতেছে, তাহার ওপর এই মরিচ-পোড়া আর ভাত দেখিয়া রহিমের মাথায় খুন চাপিয়া গেল। সে চোখ গরম করিয়া বলিল, ‘সেই শোলমাছ কি করিয়াছিস শীগ্গীর বল?’ বউ যেন আকাশ হইতে পড়িল, এমনি ভাব দেখাইয়া বলিল, ‘কই, মাছ কোথায়? তুমি কি আজ বাজার হইতে মাছ কিনিয়াছ?’
রহিম বলিল, ‘কেন, আমি যে আজ ইটা-ক্ষেত হইতে শোলমাছটা ধরিয়া আনিলাম।’ বউ উত্তর করিল, ‘বল কি? ইটা-ক্ষেতে কেহ কখনো শোল মাছ ধরিতে পারে? কখন তুমি আমাকে শোলমাছ আনিয়া দিলে? তোমার কি মাথা খারাপ হইয়াছে?’
তখন রহিমের মাথায় রাগের আগুন জ্বলিতেছে। সে চিৎকার করিয়া উঠিল, ‘ওরে শয়তানী! এমন মাছটা তুই নিজে রাঁধিয়া খাইয়া আমার জন্য রাখিয়াছিস মরিচ-পোড়া আর ভাত! দেখাই তোর মজাটা!’ এই বলিয়া রহিম বউকে বেদম প্রহার করিতে লাগিল। বউ চিৎকার করিয়া সমস্ত পাড়ার লোক জড়ো করিয়া ফেলিল, ‘ওরে তোমরা দেখরে, আমার সোয়ামী পাগল হইয়াছে, আমাকে মারিয়া ফেলিল।’ 
বউ-এর চিৎকার শুনিয়া এ-পাড়া ও-পাড়া হইতে বহু লোক আসিয়া জড়ো হইল। তাহারা জিজ্ঞাসা করিল, ‘তোমরা এত চেঁচামেচি করিতেছ কেন? তোমাদের কি হইয়াছে?’ রহিম বলিল, ‘দেখ ভাই সকলরা! আজ আমি একটা তাজা শোলমাছ ধরিয়া আনিয়া বউকে দিলাম পাক করিতে। এই রাক্ষসী সেটা নিজেই খাইয়া ফেলিয়াছে। আর আমার জন্য রাখিয়াছে এই মরিচ-পোড়া আর ভাত। আপনারাই বিচার করেন এমন বউ-এর কি শাস্তি হইতে পারে?’ 
বউ তখন হাত জোড় করিয়া বলিল, ‘দোহাই আপনাদের সকলের। আপনারা ভালোমতো পরীক্ষা করিয়া দেখেন আমার সোয়ামীর মাথা খারাপ হইয়া সে যা’তা’ বলিতেছে কিনা? ওর কাছে আপনারা জিজ্ঞাসা করেন, ও কোথা হইতে মাছ আনিল, আর কখন আনিল?’
রহিম বলিল, ‘আজ সকালে আমি ঐ ইটা-ক্ষেতে যখন লাঙল দিতেছিলাম, তখন একটি এত বড় শোলমাছ আমার লাঙলের তলে লাফাইয়া উঠিয়াছিল। সেইটি ধরিয়া আনিয়া বউকে রান্না করিতে দিয়াছিলাম।’ 
বউ পাড়ার সবাইকে বলিল, ‘আপনারা সবাই বলুন, শুকনা মাঠে তাজা শোলমাছ কেমন করিয়া আসিবে? আমার সোয়ামী পাগল না হইলে এমন কথা বলিতে পারে?’
গাঁয়ের লোকেরা সকলেই বলাবলি করিল, ‘রহিম শেখের ইটা-ক্ষেতের ধারে-পাশে কোনো ইঁদারা-পুকুর নাই। সেখানে শোলমাছ আসিবে কোথা হইতে? রহিম নিশ্চয়ই পাগল হইয়াছে।’ তখন তাহারা যুক্তি করিয়া রহিমকে দড়ি দিয়া বাঁধিতে গেল। সে যখন বাধা দিতেছিল, সকলে তখন তাহাকে কিল-থাপ্পড় মারিতেছিল। একজন বলিল, ‘পানিতে চুবাইলে পাগলের পাগলামি সারে। চল ভাই, একে পুকুরে লইয়া গিয়া কিছুটা চুবাইয়া আনি।’ যেই কথা সেই কাজ। সকলে ধরিয়া রহিমকে খানিকটা পুকুরে চুবাইয়া আনিল। রহিম বাধা দিতে চাহে, কিন্তু কার বাধা কে মানে। 
রহিম রাগে শোষাইতে লাগিল। তখন একজন বলিল, ‘উহাকে আজই পাগলা গারদে লইয়া যাও। নতুবা রাগের মাথায় কাকে খুন করিয়া ফেলে বলা যায় না।’ 
রহিমের বউ বলিল, ‘আপনারা আজকের মতো ওকে খামের সঙ্গে বাঁধিয়া রাখিয়া যান। কাল যদি না সারে, পাগলা গারদে লইয়া যাইবেন।’ 
গাঁয়ের লোকেরা তাহাই করিল। রহিমকে ঘরের একটি খামের সঙ্গে কষিয়া বাঁধিয়া যে যার বাড়ি চলিয়া গেল। 
সব লোক চলিয়া গেলে বউ রহিমের হাতে-পায়ের বাঁধন খুলিয়া দিয়া হাসিতে হাসিতে মাছ-ভাতের থালা আনিয়া তাহার সামনে ধরিল। সদ্য পাক করা মাছের তরকারির গন্ধ সারা দিনের না খাওয়া রহিমের নাকে আসিয়া লাগিল। সে মাথা নীচু করিয়া ভাত খাইতে আরম্ভ করিল। পাখার বাতাস করিতে করিতে বউ বলিল, ‘দেখ, আমরা মেয়ে-জাত, আট কলা বিদ্যা জানি; তারই এক কলা আজ তোমাকে দেখাইলাম। তাতেই এত কাণ্ড! আর বাকি সাত কলা দেখাইলে কি যে হইত বুঝিতেই পার।’ 
রহিম বলিল, ‘দোহাই তোমার, আর সাত কলার ভয় দেখাইও না। এই আমি কছম কাটিলাম। এখন হইতে আর যদি তোমার গায়ে হাত তুলি, তখন যাহা হয় করিও।’
</doc>

<doc>
হাসি চাদর মুড়ি দিয়ে ঘুমাচ্ছে। সকাল সাতটা বাজে। ঘড়িতে এলার্ম দেয়া আছে। এলার্ম বাজতে লাগল। হাসির স্বভাব হচ্ছে এলার্ম বাজার সঙ্গে সঙ্গে ঘুমচোখে চাদরের তলা থেকে হাত বের করে এলার্ম বন্ধ করা। তারপর পাঁচ-সাত মিনিট শুয়ে থেকে ঘুমভাব কাটানো। তারপর চাদরের তলা থেকে বেরোনো। আজও তাই করল।
এলার্ম বাজার সঙ্গে সঙ্গে চাদরের তলা থেকে হাত বের করল। বাটন টিপে ঘড়ির এলার্ম বন্ধ করতে গেল, ঘড়িটা ছিটকে পড়ে গেল। এলার্ম তখনও সমানে বাজছে।
চাদরের তলা থেকে মুখ বের করল হাসি। বিরক্ত ভঙ্গিতে মেঝে থেকে ঘড়ি তুলে এলার্ম বন্ধ করল। জায়গা মতো ঘড়ি রেখে উঠল।
না আজ পাঁচ-সাত মিনিটের আরামটা হলো না।
বিছানা থেকে নেমে সোজা কিচেনে এলো হাসি। চুলা জ্বেলে চায়ের পানি বসালো। একটা চায়ের মগ ধুয়ে রেডি করল। কেবিনেটে রাখা একটা প্লাস্টিকের বয়ামে টোস্ট বিস্কুট আছে। দুটো টোস্ট বিস্কুট বের করে একটা কোয়ার্টার প্লেটে রাখলো। এই করতে করতে চোখের ঘুম হাওয়া।
চটপটে হাতে এসব করতে করতে চায়ের পানি রেডি। একমগ চা বানিয়ে ফেলল হাসি। ছোট্ট ট্রেতে একগ্লাস পানি, চায়ের মগ আর টোস্ট বিস্কুটের কোয়ার্টার প্লেট বসিয়ে মায়ের ঘরে এসে ঢুকল।
নাজমা ওঠেন ফজরের আজানের সঙ্গে সঙ্গে। উঠে অজু করে নামাজ পড়েন। নামাজ পড়েই কাজের টেবিলে বসে যান। স্কুলের বার্ষিক পরীক্ষা হয়ে গেছে। খাতা দেখতে হচ্ছে। সকালবেলা একটানা তিন চারঘণ্টা খাতা দেখেন।
আজও দেখছিলেন। টেবিল ল্যাম্পের আলোয় মাথা নিচু করে লাল কালিতে নাম্বার দিয়ে যাচ্ছেন খাতায়।
হাসি এসে চায়ের ট্রে রাখল মায়ের খাতার পাশে। নাও, তোমার চা টোস্ট বিস্কুট আর পানি। প্রথমে পানিটা খাও, তারপর এক কামড় বিস্কুট আর এক চুমুক চা।
খাতা রেখে মেয়ের দিকে তাকালেন নাজমা। চোখ থেকে চশমা খুলে হাসলেন। সংসারের সব কাজই তুই শিখে ফেলেছিস। এখন আর আমার কোনও চিন্তা নেই।
নাজমা পানি খেলেন।
হাসি বলল, না শিখে উপায় আছে? তুমি তো একটা বুয়াও রাখতে পারছো না।
রাখতে পারছি না কথাটা ঠিক না। বুয়া তো ছিলই। হঠাৎ এভাবে চলে যাবে কে জানতো? এখন শত চেষ্টা করেও জোগাড় করতে পারছি না। বুয়াদের যা অবস্থা! পাঁচ সাতশো হাজার টাকার নিচে কাজই করতে চায় না। এত টাকা বেতন দিয়ে রাখবো কেমন করে? এমনিতেই দিন দিন খরচা যা বাড়ছে। জিনিসপত্রের দাম ভয়াবহ। মুশুরি ডালের দামঃ।
মুশুরি ডাল নিয়ে ভেবে লাভ নেই। চা খাও।
নাজমা এক কামড় বিস্কুট খেলেন, চায়ে চুমুক দিলেন।
হাসি বলল, এখনকার টিচারদের কত ভালো অবস্থা, কিন্তু তোমার কোনও উন্নতি হলো না।
নাজমা আবার হাসলেন। আমার মতো টিচারের আর কী উন্নতি হবে বল? তেমন লেখাপড়া শিখিনি। উপরের ক্লাসে পড়াতে পারি না। টিউশনী পাই না। তোকে নিয়ে যে খেয়ে পরে বেঁচে আছি, এই যথেষ্ট।
পরা ঠিক আছে, খাওয়া কিন্তু ঠিক নেই মা।
চোখ তুলে মেয়ের দিকে তাকালেন নাজমা। মানে?
মুখের মজাদার ভঙ্গি করে হাসি বলল, স্কুল টিচার হওয়ার পরও তোমার মাথাটা ভালো না মা। কোনও কথাই সহজে বুঝতে পারো না।
এবার বুঝেছি।
কী বুঝেছ বলো তো?
বাজার করতে হবে।
এই তো মাথা খুলেছে। তবে দেরি করার উপায় নেই।
না না দেরি করবো না। কাল পরশুর মধ্যেই করে ফেলবো।
আজ অসুবিধা কী?
আজকের মধ্যে এই খাতাগুলো দেখে শেষ করতে হবে। কাল থেকে একদম ফ্রি। আজকের দিনটা একটু কষ্ট কর মা।
হাসি মিষ্টি করে হাসল। কষ্ট মানে ডিমভাজা আর ডাল। আমার অসুবিধা নেই। ডিমভাজা আমার ভালোই লাগে। তোমাকেও ওই দিয়ে চালাতে হবে।
ষোলো বছরের মেয়েটি চঞ্চল ভঙ্গিতে বেরিয়ে গেল। তার দিকে তাকিয়ে একটা দীর্ঘশ্বাস ফেললেন নাজমা। একটা টোস্ট বিস্কুট তখনও রয়ে গেছে, আধমগ চা রয়ে গেছে। স্বভাব মতো এক কামড় বিস্কুট আর এক চুমুক চা খেতে লাগলেন তিনি।
নাজমা স্কুলে চলে যাওয়ার পর এই ছোট্ট দরিদ্র ফ্ল্যাটে হাসি একদম একা।
তার খুব টিভি দেখার শখ। চৌদ্দ ইঞ্চি সস্তা টাইপের ব্ল্যাক এন্ড হোয়াইট একটা টিভি আছে। একেবারেই ঝক্কা হয়ে গেছে। ছবি পরিষ্কার আসে না। ঝির ঝির করে। তাও ডিসের কানেকশন নেই, শুধু বিটিভি। মনোযোগ দিয়ে ওই বিটিভিই অনেকক্ষণ ধরে দেখে। ভালো না লাগলে ক্যাসেট রেকর্ডারে গান শোনে। এই যন্ত্রটাও পুরনো। অল্পদামি। গান কোনও রকমে শোনা যায়। কতগুলো পুরনো ক্যাসেট আছে, ঘুরিয়ে ফিরিয়ে ওই শোনে।
এখন কত আধুনিক যন্ত্রপাতি বেরিয়েছে। পনেরো ষোলো হাজার টাকায় কালার টেলিভিশন পাওয়া যায়। মাসে তিনশো টাকা দিলে ডিস কানেকশন। পঞ্চাশটা চ্যানেল দেখা যায়। চার পাঁচ হাজার টাকায় চমৎকার সিডি প্লেয়ার পাওয়া যায়। তিরিশ-পঁয়ত্রিশ টাকায় সুন্দর সুন্দর গানের সিডি। জেমস, আইয়ূব বাচ্চু, কুমার বিশ্বজিৎ, অর্ণব, শামিনা চৌধুরী, ফাহমিদা নবী, রেজওয়ানা চৌধুরী বন্যা। আর হিন্দি গান তো আছেই। অলকা ইয়াগনিক, শ্রেয়া ঘোষাল, সুখবিন্দার সিং। মোবাইল এত সস্তা হয়ে গেছে, কোনও কোনও বাড়ির কাজের বুয়ারও মোবাইল আছে। হাসির ক্লাসের অনেকেরই আছে। হাসির না থাক, মার তো একটা মোবাইল থাকলে পারতো!
এসব ভেবে কখনও কখনও মার ওপর খুব রাগ হয় হাসির। মা কেন আর একটু লেখাপড়া করেনি? আর একটু লেখাপড়া করলে ভালো টিচার হতে পারতো। টিউশনী করে প্রচুর টাকা রোজগার করতে পারতো। এই জীবনটা তখন অন্যরকম হতো। সুন্দর একটা ফ্ল্যাটে থাকতো তারা। রুমে রুমে সুন্দর ফার্নিচার, একটা নরমাল ফ্রিজ একটা ডিপ ফ্রিজ। তার রুমে একটা মার রুমে আরেকটা কালার টেলিভিশন, কিচেনে মাইক্রোওভেন, দুজনের দুটো মোবাইল ফোন, ল্যান্ডফোন তো থাকতোই। সিডি প্লেয়ার, ডিভিডি, মিউজিক সিস্টেম।
না, এত গরিব হওয়া তাদের ঠিক হয়নি। বাড়িতে একটা বুয়া পর্যন্ত নেই। পাঁচ-সাতশো হাজার টাকা বেতন বুয়ার। মা এত টাকা কোথায় পাবে!
মা যদি টিউশনী করার মতো টিচার হতেন, ব্যাচে ছাত্রী পড়াবার মতো পপুলার টিচার হতেন তাহলে টাকা-পয়সার কোনও অভাব থাকতো না। বাড়িতে অন্তত দুজন বুয়া থাকতো। হাসিকে রান্নাবান্নার কাজ করতে হতো না।
আজ দুপুরে কিচেন থেকে ভাত ডাল আর ডিমভাজা এনে ডাইনিংটেবিলে রাখতে রাখতে এসব ভেবে খুব বিরক্ত হচ্ছিল হাসি। দুজন মানুষের বাজারটা পর্যন্ত ঠিকঠাক মতো হয় না। মাসের শেষদিকে বিরাট টানাটানি। এটা থাকে তো ওটা থাকে না। ডিমভাজা আর ডাল দিয়ে ভাত খেতে হয়।
আর এই যে ডাইনিং টেবিল, এটা কোনও টেবিল হলো?
কাঠের নড়বড়ে টেবিল। চেয়ার চারটাও নড়বড়ে। বার্নিশ মুছে গিয়ে কালচে হয়ে গেছে। কবে কার কাছ থেকে এই ডাইনিং টেবিল আর ওই যে ডাইনিংস্পেসের সঙ্গের জায়গাটায় রাখা বিশ্রী সোফাসেট, নামমাত্র দামে কিনেছিল মা, ওই দিয়ে চলছে। মার ঘরের ছোট্ট টেবিল, খাট ওগুলোরও একই অবস্থা। হাসির খাট চেয়ার টেবিল একটু ভালো। ভালো হওয়ার কারণ হচ্ছে এগুলো বেশিদিন আগে কেনা হয়নি। বছর পাঁচ-ছয়েক হবে বয়স।
হাসির জামাকাপড়েরও একই অবস্থা। স্যান্ডেল কসমেটিকস সবই হতদরিদ্র টাইপের। আজকালকার দিনে এত গরিব হয় মানুষ।
পচা, পচা জীবন!
প্লেটে মাত্র ভাত নিতে যাবে হাসি, কলিংবেল বাজলো।
হাসি অবাক। ভুরু কুঁচকে দরজার দিকে তাকাল। এসময় কে এলো? আমাদের বাসায় তো দুচার ছমাসেও কেউ আসে না।
তারপরই মনে হলো, তাহলে কি মা এসে পড়লো? মা এত তাড়াতাড়ি ফিরল কেন? যাহ্ ডিম তো তাহলে আরেকটা ভাজতে হবে!
হাসি বেশ বিরক্ত হলো। দরজা খুলেই মাকে একটা ধমক দিতে হবে। এত তাড়াতাড়ি ফিরবে বলে গেলেই পারতো!
একটু মারমুখো ভঙ্গিতেই দরজা খুলল হাসি। খুলে অবাক। না, মা না তো? তেইশ চব্বিশ বছরের এক যুবতী দাঁড়িয়ে আছে। রেকসিনের খয়েরি রংয়ের একটা ব্যাগ বুকের কাছে ধরা। পরনে আকাশি রংয়ের সুতি শাড়ি। তেমন লম্বা না মেয়েটি, রোগা ধরনের। চোখ দুটো ডাগর, সুন্দর। মুখটা খুব মিষ্টি, খুব মায়াবী। ঘন সুন্দর চুল পিছন দিকে ঝুঁটি করে বাঁধা। নাকের তলায়, গলায় চিনির রোয়ার মতো ঘাম। মুখ দেখে বোঝা যায় অনেকটা দূর পথ অতিক্রম করে এসেছে।
মেয়েটি অপলক চোখে তাকিয়ে আছে হাসির দিকে। চোখে পলকই পড়ছে না। হাসিও খানিক তাকিয়ে রইলো। তারপর বলল, কাকে চান?
এবার চোখে পলক পড়ল সেই মেয়ের। একটু যেন চঞ্চল হলো। এটা নাজমা ম্যাডামের বাসা না?
জ্বি। কিন্তু মা তো স্কুলে।
মেয়েটি আবার আগের মতো অপলক চোখে তাকাল। মুখটা স্নিগ্ধ হাসিতে উজ্জ্বল হলো। আমি তোমারে চিনছি। তুমি হাসি।
হাসি অবাক হলো। কিন্তু আমি আপনাকে চিনতে পারছি না।
আমার নাম মায়া।
মায়া?
হ। বিক্রমপুর থিকা আসছি।
তাও আমি আপনাকে ঠিকঃ
তোমরা আমার আত্মীয়।
এত আন্তরিক ভঙ্গিতে কথা বলছিল মায়া, এত মায়াবী ভঙ্গিতে, এই ভঙ্গিতে কথা বলার পর কী বলা যায় হাসি ঠিক বুঝতে পারছিল না। আমতা গলায় বলল, ইয়ে, মা স্কুলে। আমি একা বাসায়। মা স্কুল থেকে ফিরবে বিকালে।
ও আইচ্ছা আইচ্ছা।
আপনি, আপনি বিকালে আসেন।
মায়া আগের মতো অপলক চোখে হাসির দিকে তাকিয়ে রইল। তারপর বলল, ঢাকা শহর আমি চিনি না। পরিচিতও কেউ নাই। বহুত কষ্ট কইরা তোমগ বাসা খুঁইজা বাইর করছি। রিকশাঅলা এইদিকে নিয়া যায়, ওইদিকে নিয়া যায়। আধাঘণ্টার মতন খোঁজনের পর এই বাড়িটা পাইছি।
হাসি কী করবে ঠিক বুঝতে পারছে না। বলল, কিন্তু মা নেই। আর আমি আপনাকে চিনিও নাঃ।
মায়া অসহায় গলায় বলল, আমি তোমার কথা বুঝছি। ঠিক আছে।
একটা দীর্ঘশ্বাস ফেলল মায়া। সিঁড়ির দিকে পা বাড়ালো।
হাসি কী ভাবলো কে জানে। বলল, শুনুন।
মায়া ঘুরে দাঁড়াল।
আসেন, ভিতরে আসেন।
মায়ার চোখ দুটো ছলছল করছে। মুখ নিচু করে বলল, না থাউক। বিকালেই আসুমনে।
অসুবিধা নাই। আসেন।
হাসির দিকে আগের মতো কয়েক মুহূর্ত তাকিয়ে রইলো মায়া, তারপর ভিতরে ঢুকল। হাসি দরজা বন্ধ করে বলল, আমি খেতে বসছিলাম। আমাদের বাসায় বুয়া নাই। আমি ভালো রান্না করতে পারি না তো, শুধু ভাত আর ডিমভাজা। আলুভর্তাও পারি।
কথা বলতে বলতে ডাইনিং টেবিলের কাছে এলো হাসি। মায়া আগের জায়গায়ই দাঁড়িয়ে আছে। চোখে সেই অপলক দৃষ্টি।
মায়ার তাকিয়ে থাকা খেয়াল করল না হাসি।
আপনি খেয়েছেন?
মায়া মাথা নাড়ল। না। অসুবিধা নাই। তুমি খাও।
আপনিও খেতে পারেন। ভাত ডাল যা আছে দুজনের হয়ে যাবে। শুধু ডিমভাজাটা ভাগ করতে হবে। মা আসার আগে আমি আবার ডালভাত রান্না করে ফেলবো।
ব্যাগটা মেঝেতে নামিয়ে রাখল মায়া। তোমার করন লাগবো না। আমি রান্নাবান্না সব পারি। আমি রান্না কইরা দিমুনে।
টেবিলে নাজমার প্লেটটা আছে। সেই প্লেট ধরল না হাসি। কিচেনে গিয়ে বাড়তি দুটো প্লেটের একটা নিয়ে এলো। একটা গ্লাসও আনলো। এগুলো ধোয়াই আছে। মায়ার প্লেটে ভাত বাড়লো হাসি। কোয়ার্টার প্লেটে রাখা ডিমভাজা চামচ দিয়ে কেটে দুভাগ করতে গেল, মায়া বলল, আমার ডিমভাজা লাগবো না। তুমি খাও। আমি ডাইল দিয়াই খাইতে পারুম।
হাসি হাসল। কিচ্ছু হবে না। মা আর আমি কত খাবার এরকম ভাগ করে খাই।
অর্ধেক ডিমভাজা মায়ার প্লেটে তুলে দিল হাসি।
মায়া তখনও দাঁড়িয়ে। ডাগর চোখে সেই আগের মতো দৃষ্টি, কী রকম ছলছল করছে চোখ।
নিজের চেয়ারে বসে হাসি বলল, কী হলো? বসেন।
হাসি যাতে তার ছলছল চোখ দেখতে না পায় এমন করে মুখ ঘুরালো মায়া। হাত খুব ময়লা হইছে। ধুইয়া আসি।
এই ফ্ল্যাটে একটাই বাথরুম। মা আর হাসির রুমের মাঝখানে। সেই বাথরুম দেখিয়ে দিল হাসি। মায়া দ্রুত গিয়ে বাথরুমে ঢুকলো। দরজা বন্ধ করেই হু হু করে কাঁদতে লাগলো। ইচ্ছে হচ্ছিল গলা ছেড়ে শব্দ করে কাঁদে। অতিকষ্টে শব্দ আটকে রাখতে হলো।
উনি আসবেন কখন?
খাওয়া শেষ করে চটপটে হাতে প্লেট ধুয়েছে হাসি। বোনপ্লেট, ডিমভাজা রাখার কোয়ার্টার প্লেট ধুয়েছে। ধুয়ে জায়গা মতো রেখে মায়াকে নিয়ে ডাইনিং স্পেসের একপাশে রাখা হতদরিদ্র সোফায় মুখোমুখি বসেছে। তখনই প্রশ্নটা করল মায়া।
হাসি মায়ার দিকে তাকাল। কে? মা?
হ।
মার স্কুলটা দুই শিফটের। মর্নিং শিফট সকাল আটটা থেকে বারোটা। আর ডে শিফট দুপুর একটা থেকে পাঁচটা। মা হলো ডে শিফটের টিচার। সাড়ে এগারোটার দিকে স্কুলে রওনা দেয়। চল্লিশ পঞ্চাশ মিনিট লেগে যায় স্কুলে পৌঁছাতে। পাঁচটার ছুটির পরও বাড়ি আসতে আসতে ছয়টা বেজে যায়। হেঁটে যাওয়া আসা করে তো, সময় লাগে।
তোমার ইস্কুল নাই? তুমি কোন কেলাশে পড়ো?
আমি এবার ক্লাস টেনে উঠবো। মা যে স্কুলের টিচার আমি সেই স্কুলে পড়ি না। আমি পড়ি অন্য স্কুলে।
তোমার ইস্কুলও অনেক দূরে? যাইতে চল্লিশ পঞ্চাশ মিনিট সময় লাগে?
না। আমার স্কুল খুব কাছে। দশ বারো মিনিট লাগে যেতে।
তয় ভালো।
কয়েকদিন আগে আমার পরীক্ষা শেষ হয়েছে। এখন স্কুল ছুটি। মার স্কুলও ছুটি।
তাইলে আইজ যে ইস্কুলে গেছে?
হাসি হাসল। খাতা জমা দিতে গেছে। কয়েকদিন পর স্কুলের রেজাল্ট। এ কদিন মাও আমার মতো ফ্রি। কাল থেকে কোথাও যেতে হবে না।
একটু উদাস হলো হাসি। স্কুল নিয়া মা যা কষ্ট করে! এতদূর হেঁটে যাওয়া আসা। ছুটিছাটা থাকলে মার একটু রেস্ট হয়।
মায়া চোখ তুলে হাসির দিকে তাকাল।
হাসি বলল, বাসায় থাকলেও মার আসলে রেস্ট হয় না। সংসারে কত কাজ। টুকটাক টুকটাক কাজ সারাক্ষণ মা করেই।
একটা দীর্ঘশ্বাস ফেলল হাসি। মার জীবনটা কষ্টে কষ্টেই গেল।
হাসির কথা শুনে চোখ দুটো আবার ছলছল করছে মায়ার। ছলছলে চোখ হাসিকে সে দেখাতে চায় না। মুখটা নিচু করে রাখল।
হাসি বলল, আপনি আমাদের কেমন আত্মীয় বললেন না তো?
চোখের জল সামলে মায়া বলল, আত্মার লগে যাগো সমন্ধ তাগো কয় আত্মীয়। তোমগ লগে আমার আত্মার সমন্ধ। তয় দেখা সাক্ষাৎ আলাপ পরিচয় না থাকলে কোনও সমন্ধই থাকে না। আপনা মানুষ যায় পর হইয়া।
হাসি সরল মুখ করে হাসল। কঠিন কথা।
এইটা তোমার কাছে কঠিন কথা মনে হইল?
হ্যাঁ। বেশ কঠিন। সোজা করে বললে বুঝতে পারতাম।
তারপরই যেন মায়ার মুখটা খেয়াল করল হাসি। কোন ফাঁকে ফ্যাকাশে হয়ে গেছে মিষ্টি মুখখানি। কী রকম ক্লান্ত বিধ্বস্ত দেখাচ্ছে তাকে।
হাসি চমকালো। আপনাকে এমন দেখাচ্ছে কেন? শরীর খারাপ লাগছে?
মায়া ক্লান্ত, অসহায় গলায় বলল, না তেমুন খারাপ লাগতাছে না। সকালে বাসে চড়ছি, ঢাকা কোনওদিন আসি নাই, তোমগ বাসা খুঁজতে খুঁজতে ক্লান্ত হইয়া গেছি। আমি এইখানে একটু শুই?
হাসি অবাক। এখানে কোথায় শোবেন?
মেঝেতেই শুইতে পারুম।
সোফা থেকে নেমে মেঝেতে শুয়ে পড়তে চাইলো মায়া, হাসি প্রায় ছুটে এসে তাকে ধরল। না না, এখানে শোবেন কেন? চলেন, আমার রুমে চলেন। ওখানে গিয়া শোন।
গভীর আন্তরিক ভঙ্গিতে মায়ার পিঠের দিকে একটা হাত দিয়েছে হাসি, আরেক হাতে ধরেছে তার এক হাত। এই স্পর্শে কী ছিল কে জানে, মায়ার চোখ জলে ভরে এলো। হাসির মুখের দিকে খানিক তাকিয়ে রইলো সে। নিজের অজান্তেই যেন একহাতে হাসির কোমরের কাছটা ধরল। হাঁটতে ভুলে গেল।
হাসি বলল, কী হলো?
চোখের জল সামলাবার চেষ্টা করল মায়া। না কিছু না।
হাঁটতে অসুবিধা হচ্ছে?
না।
তাহলে চলুন।
চলো।
মায়াকে জড়িয়ে ধরেই নিজের রুমে এলো হাসি। বিছানায় শুইয়ে দিতে চাইলো তাকে। মায়া শুলো না। বিছানায় বসলো।
হাসি বলল, বসে রইলেন যে? এখন একটু ভালো লাগছে?
হ বইন। ভালো লাগতাছে।
মুখে লাজুক একটা ভঙ্গি খেলা করছে মায়ার। বলল, হঠাৎ আইসা তোমারে একটা ঝামেলায় ফালাইয়া দিছি। তুমি আমারে চিনো না, শোনো নাঃ
পাশে বসে মায়ার একটা হাত ধরল হাসি। এতক্ষণে চিনে ফেলেছি।
মায়া আপাদমস্তক চমকালো। কী চিনছো?
আপনি আমাদের আত্মীয়।
মায়া কেমন একটা হাঁপ ছাড়ল। সেইটা আমি তোমারে বলছি।
না বললেও বুঝতাম।
কীভাবে?
আপনি যখন আমারে জড়ায়া ধরলেন, মা আমারে জয়াড়া ধরলে যেমন লাগে, আমার তখন তেমন লেগেছে।
মায়ার চোখ দুটো আবার ছলছল করে উঠল।
মায়ার চোখের দিকে তাকাল না হাসি। উঠল। শুয়ে থাকেন। মা এলে আমি আপনারে ডাকবো।
কিন্তু আমি যে বললাম তোমার রান্নাটা কইরা দিমু?
হাসি মিষ্টি করে হাসল। করতে হবে না।
ক্যান?
ভাত আর ডাল রান্না খুব সহজ। ডিমভাজা আরও সহজ। বুয়া চলে যাওয়ার পর থেকে আমি রোজই রান্না করি।
হাসি আর দাঁড়াল না।
হাসি চলে যাওয়ার পর শুয়ে পড়ল মায়া। কিন্তু ঘুম এলো না তার। এলো কান্না। দেয়ালের দিকে মুখ করে চোখের জলে ভাসতে লাগল সে।
খুবই ক্লান্ত ভঙ্গিতে সিঁড়ি ভাঙছিলেন নাজমা।
হাতে ব্যাগ আর ভাঁজকরা ছাতা। এতটা পথ হেঁটে এমনিতেই ক্লান্ত, তিনতলায় উঠতে উঠতে আরও ক্লান্ত হয়ে গেলেন। বয়সের সঙ্গে সঙ্গে একটু মুটিয়েছেন। হাঁটার সময় ততটা টের পান না, সিঁড়ি ভাঙার সময় টের পান ওজন বেড়েছে।
আজও পাচ্ছিলেন।
তিনতলায় উঠে বুকে একটু হাঁপ ধরেছে। ক্লান্তির শ্বাস ফেলে কলিংবেল বাজালেন। প্রায় সঙ্গে সঙ্গেই দরজা খুলল হাসি। সে জানে ঠিক এই সময়েই মার কলিংবেল বাজবে।
মেয়ের সঙ্গে কোনও কথা বললেন না নাজমা। ধীর ভঙ্গিতে ডাইনিং টেবিলের সামনে এসে দাঁড়ালেন। ব্যাগ ছাতা টেবিলের ওপর রেখে বসলেন। জগ থেকে একগ্লাস পানি ঢেলে খেলেন।
আজ খুব টায়ার্ড লাগছে রে মা। হেঁটে আসতে খুব কষ্ট হয়েছে।
হাসি বলল, রোজই তো হেঁটে আসো। আজ হঠাৎ বেশি ক্লান্ত লাগল কেন?
কী জানি! মানুষের শরীরে অনেক রকমের রহস্য। সব রহস্য সব সময় বোঝা যায় না।
কঠিন কথা। কিছুই বুঝলাম না।
নাজমা হাসলেন।
হাসি বলল, এতই যখন টায়ার্ড লাগছিল, রিকশা নিলে না কেন?
রিকশার যা ভাড়া! স্কুল থেকে এখানে আসতে বারো টাকার কম নিতো না।
একদিন না হয় বারোটা টাকা খরচা করতে!
সেটা ইচ্ছা করলে করা যেত।
করলে না কেন?
অভ্যাস খারাপ হয়ে যাওয়ার ভয়ে। একদিন রিকশায় চড়লেই অলসতা পেয়ে বসবে। হাঁটতে ইচ্ছা করবে না। টায়ার্ড না লাগলেও রিকশায় উঠতে ইচ্ছা করবে।
টিচারদের এই এক সমস্যা।
এটা কোনও সমস্যা হলো নাকি?
অবশ্যই সমস্যা। টিচাররা ভাবে বেশি। যাও হাতমুখ ধুয়ে আসো, আমি তোমার খাবার রেডি করি। তোমার সঙ্গে জরুরি কথা আছে।
হাতমুখ পরে ধুই, জরুরি কথাট আগে বল।
হাসি মুখ বাঁকালো। টিচারদের এটাও এক সমস্যা। যে কোনও কথা সঙ্গে সঙ্গে শুনতে চায়।
শুধু টিচাররা না, সব মানুষই এরকম।
কিন্তু আমি এখন বলবো না। তুমি খেতে বসার পর ধীরে ধীরে, ধীরে ধীরে, ধীরে ধীরে, ধীরে ধীরে বলব।
নাজমা আবার হাসলেন। তুই যা হয়েছিস না? যত বড় হচ্ছিস ততো দুষ্টুমি বাড়ছে। ফাজিল মেয়ে।
নাজমা উঠলেন। ব্যাগ এবং ছাতা নিয়ে নিজের রুমে গিয়ে ঢুকলেন। পাঁচসাত মিনিটের মধ্যে ঘরে পরার শাড়ি পরে, হাতমুখ ধুয়ে খাবার টেবিলে এলেন। টেবিলে ভাত ডাল সাজানো। এই ফাঁকে ডালটা গরম করেছে হাসি। নাজমা এসে টেবিলে বসার কিছুক্ষণ পর কিচেন থেকে ডিম ভাজা নিয়ে এলো। ততোক্ষণে ডাল দিয়েই খেতে শুরু করেছেন নাজমা।
হাসি অবাক। ডাল দিয়েই শুরু করে দিয়েছ? আমি যে বললাম ডিম ভাজতে যাচ্ছি।
মেয়ের কথা শুনে নাজমাও অবাক। কখন বললি?
সকালবেলা বলেছি না?
সকালবেলা?
হ্যাঁ। ওই যখন বাজার টাজারের কথা হচ্ছিল।
নাজমা হাসলেন। তোরও কিছু সমস্যা আছে।
কী রকম?
এখনকার কথা তখন বলিস।
মায়ের প্লেটে ডিমভাজা তুলে দিয়ে হাসি বলল, সমস্যা তো থাকবেই। টিচারের মেয়ে না? তবে ডালটা নিয়া খারাপ করো নাই। ডালের সঙ্গে ডিমভাজা হেব্বি জমবে।
এই, এইসব হেব্বি মেব্বি বলবি না। বিশ্রী লাগে।
এটা আমাদের জেনারেশানের ভাষা। নতুনদের ভাষা। পুরানোদের বিশ্রীই লাগে।
মায়ের মুখোমুখি বসলো হাসি।
নাজমা খেতে খেতে বললেন, এবার বল, কী কথা?
মা, আমাদের কি কোনও আত্মীয় স্বজন আছে?
থাকবে না কেন? আত্মীয় ছাড়া মানুষ হয়? তোর দিপুমামা, বীনুখালা, তাদের ছেলেমেয়েরা। আমাদের সঙ্গে যোগাযোগ কম, কিন্তু আত্মীয় তো!
এসব তোমার দিককার আত্মীয়। বাবার দিককার কেউ নেই?
মুখে ভাত তুলতে গিয়ে থামলেন নাজমা। গম্ভীর মুখে বললেন, তোকে তো বলেছি, তোর বাবা যখন মারা যান, তুই তখন আমার পেটে। তোকে পেটে নিয়ে আমি ওইবাড়ি থেকে চলে আসি। তাদের কারও সঙ্গে আর কোনও সম্পর্ক রাখিনি।
হাসি বলল, তুমি রাখনি, না তারা রাখেনি?
নাজমা ভাত মুখে দিলেন। দুপক্ষই। বাদ দে এসব কথা। এসব আমি মনে করতে চাই না।
আচ্ছা বাদ দিচ্ছি। কিন্তু বিক্রমপুরে কি আমাদের কোনও আত্মীয় আছে?
আমাদের সব আত্মীয়ই বিক্রমপুরের। আমরা বিক্রমপুরেরই লোক। তবে কারও সঙ্গে কোনও যোগাযোগ নাই। থাকবে কী করে! চলে আসার পর থেকে আমি কি কোনওদিকে ফিরে তাকাতে পেরেছি!
হাসি অন্যদিকে তাকিয়ে বলল, তুমি চলে আসোনি, বলো, তোমাকে তাড়িয়ে দিয়েছিল!
নাজমা একঢোক পানি খেলেন। তাঁর মুখে বিরক্তি। কেন এসব কথা তুলছিস?
আচ্ছা ঠিক আছে, আর তুলবো না। এখন আসল কথাটা বলি।
মায়ের প্লেটের দিকে তাকাল হাসি। তোমার খাওয়া শেষ?
হ্যাঁ।
আগে প্লেট ধুয়ে আনবো, তারপর কথাটা বলবো।
না, আগে বল।
বিক্রমপুর থেকে আমাদের একজন আত্মীয় আসছে।
থতমত খেয়ে মেয়ের মুখের দিকে তাকালেন নাজমা। বিক্রমপুর থেকে আত্মীয় আসছে?
আত্মীয় না। আত্মীয়া, আত্মীয়া। স্ত্রীলিঙ্গ। নাম হচ্ছে মায়া।
মায়া? কোথায় সে?
আমার রুমে।
মেয়ের কথা বিশ্বাস করলেন না নাজমা। খুবই বিরক্ত হলেন। দেখ হাসি, স্কুলে আজ হাড়ভাঙা খাটনি গেছে। আমার সঙ্গে ফাজলামি করিস না।
হাসি সিরিয়াস মুখ করে বলল, আমি তোমার সঙ্গে কখনও ফাজলামি করি?
সব সময়ই করিস।
এখন করছি না। মা, আমার কথা যদি তোমার বিশ্বাস না হয়, তুমি আমার রুমে যাও। গিয়ে দেখে আসো।
নাজমা উঠলেন। যাচ্ছি। কিন্তু ঘটনা যদি সত্য না হয় তাহলে তোর কপালে আজ খারাপি আছে।
আচ্ছা ঠিক আছে।
নাজমার পিছু পিছু হাসিও এসে ঢুকল তার রুমে।
হাসি ভেবেছিল মায়া নিশ্চয় গভীর ঘুমে। তখন যে রকম ক্লান্ত দেখাচ্ছিল তাকে, ওরকম ক্লান্তির পর গভীর ঘুমেই থাকার কথা।
না, হাসির ধারণা ভুল। মায়া ঘুমিয়ে তো নেইই, বিছানায় শুয়েও নেই। সে দাঁড়িয়ে আছে হাসির রুমের একমাত্র জানালাটার কাছে। জানলা খোলা। পর্দা সরানো। হাসিদের ফ্ল্যাট পড়েছে বাড়ির পেছন দিকে। বাড়ির পেছনে একটুকরো খালি জমি। সেই জমির ওপর দিয়ে তাকালে আকাশ খুব পরিষ্কার দেখা যায়। এখন শেষ বিকেল। দিনশেষের আলোয় ভরে আছে চারদিক। খোলা জানালা দিয়ে আকাশের দিকে তাকিয়ে আছে মায়া। দুজন মানুষের পায়ের শব্দে পিছন ফিরে তাকাল সে। হাসির দিকে না, অপলক চোখে তাকিয়ে রইলো নাজমার দিকে।
নাজমা কী রকম একটু থতমত খেলেন। কোনও রকমে বললেন, তুমি কে?
মায়া যেন কথা বলতে ভুলে গেছে। অথবা প্রশ্নটা যেন সে শুনতেই পায়নি। আগের মতোই তাকিয়ে রইলো।
হাসি অবাক। মা প্রশ্ন করছেন মেয়েটি দেখি জবাবই দিচ্ছে না। এভাবে তাকিয়ে আছে কেন?
নাজমা আবার বললেন, কী হলো? বললে না তুমি কে?
মায়ার চোখ দুটো তখন জলে ভরে গেছে। এগিয়ে এসে নাজমাকে পায়ে হাত দিয়ে সালাম করল সে। আঁচলে চোখ মুছতে লাগল।
নাজমা তখন কী রকম বিমূঢ় হয়ে গেছেন। কাঁদছো কেন? তুকি কে?
এবার যেন নিজেকে সামলালো মায়া। বলল, আমার নাম মায়া।
মায়া? আসছো কোথা থেকে?
হাসি বলল, বললাম না তোমাকে বিক্রমপুর থেকে আসছে।
হাসির দিকে তাকিয়ে নাজমা বললেন, তুই চুপ কর।
তারপর মায়ার দিকে তাকালেন। বিক্রমপুরের কোন গ্রাম তোমাদের? তুমি আমাদের কেমন আত্মীয়া?
মায়ার বুকের ভিতরটা কী রকম একটু দুলে উঠল, মাথাটা হঠাৎ করেই যেন কোনও কাজ করতে চাইলো না। চোখ দুটো ঝাপসা হয়ে এলো। তবু কোনও রকমে সে বলল, আমগ গেরামের নাম, গেরামের নাম নূরপুর।
কথা বলতে বলতে টলে পড়ে যাচ্ছিল মায়া, নাজমাকে এলোমেলো হাতে জড়িয়ে ধরল। নিজের অজান্তে নাজমাও জড়িয়ে ধরলেন মায়াকে। দিশেহারা হলেন। এ কী? কী হলো? এমন করছো কেন? এই মেয়ে, এই! কথা বলছো না কেন? এই মেয়েঃ
হাসি চিৎকার করে বলল, মা, ফিট হয়ে গেছে তো!
মায়াকে জড়িয়ে ধরেই বিছানায় বসে পড়লেন নাজমা। হায় হায়, এটা কী হলো? হাসি পানি আন, তাড়াতাড়ি পানি আন। চোখে মুখে পানির ছিটা দে। তাড়াতাড়ি কর, তাড়াতাড়ি।
হাসি ছুটে বেরুল। ডাইনিংটেবিল থেকে পানির জগ নিয়ে এলো। কিন্তু সে ফিরে আসার আগেই চোখ মেলে তাকিয়েছে মায়া, তার জ্ঞান ফিরে এসেছে। দুহাতে শিশুর মতো নাজমাকে সে জড়িয়ে ধরেছে, তার বুকে মুখ গুঁজে রেখেছে। চোখ ভেসে যাচ্ছে তার গভীর কান্নায়। নিজের অজান্তেই মেয়েটির পিঠে হাত বুলাতে শুরু করেছেন নাজমা।
ব্যাপারটা খেয়াল করল না হাসি। ব্যস্ত গলায় বলল, শুইয়ে দাও মা, শুইয়ে দাও। পানির ছিটা দেই।
নাজমাকে ছেড়ে উঠে বসল মায়া। চোখ মুছতে মুছতে বলল, পানি দিতে হইব না। শইলটা হঠাৎ খারাপ হইয়া গেছিল, এখন আবার ঠিক হইয়া গেছে।
হাসি যেন একটু হতাশ হলো। এত তাড়াতাড়ি ঠিক হয়ে গেল? কষ্ট করে পানি আনলাম, পানি দেখি কাজেই লাগল না!
হাতে ধরা প্লাস্টিকের জগটার দিকে তাকাল হাসি। মা, জগটা তাহলে রেখে আসি।
যা।
হাসি বেরিয়ে গেল।
হাসি বেরিয়ে যেতেই মায়ার দিকে তাকালেন নাজমা। তাকিয়ে দেখেন ভেজা চোখে সেই আগের মতোই তাকিয়ে আছে মেয়েটি। কী যে মায়াবী চোখ! চোখের দিকে তাকালে, মুখের দিকে তাকালে কেমন যে লাগে!
নাজমা বললেন, তোমার মুখটা এত পরিচিত লাগে। মনে হয় এই রকম একটা মুখঃ
থেমে অন্য প্রসঙ্গে গেলেন নাজমা। গ্রামের নাম বললে নূরপুর, কিন্তু নূরপুরে তো আমাদের কোনও আত্মীয় নেই।
মায়া ধীর শান্ত গলায় বলল, আছে। তাগো কথা আপনের মনে নাই।
কী জানি। আচ্ছা, এতদূরের আত্মীয় হয়ে তুমি আমাদেরকে খুঁজে বের করলে কী করে?
ইচ্ছা থাকলে উপায় হয়। তয় চেষ্টা করতে হইছে অনেক।
হাসি এসে দরজার সামনে দাঁড়াল।
এক পলক হাসিকে দেখে মায়া বলল, আমি আপনের কাছে আসছি একটা বিপদে পইড়া।
বিপদ? কী বিপদ?
আমার খুব অসুখ। গেরামে ভালো ডাক্তার নাই, ঢাকায় আসছি ডাক্তার দেখাইতে।
তীক্ষ¦ চোখে মায়ার মুখের দিকে তাকালেন নাজমা। কী অসুখ তোমার?
গেরামের ডাক্তার সাবে কইছে হার্টের অসুখ।
নাজমা চমকালেন। এই বয়সে হার্টের অসুখ?
জ্বি। অনুমান কইরা কইছে। সেই আমারে ঢাকায় পাঠাইছে। কইছে হার্টের ভালো ডাক্তার দেখাইতে। ঢাকায় আমার পরিচিত কেউ নাই। এইজন্য আপনের কাছে আসছি। আপনে আমারে একটু দয়া করেন।
কী করতে পারি বলো তো?
কয়েকটা দিন যদি আমারে থাকতে দেন, আমার খুব উপকার হয়। ডাক্তার দেখাইয়া অষুদ নিয়া আমি চইলা যামু।
নাজমার বুকের ভেতরটা কেমন করে উঠল। কাতর গলায় বললেন, এইভাবে বললে কেউ কাউকে ফিরাতে পারে না মা। কিন্তু আমার অবস্থা ভালো না, নিতান্ত গরিব মানুষ।
সেইটা আমি জানি। আপনে কিছু মনে না করলে থাকা খাওয়া বাবদঃ। আমি কিছু টাকা পয়সা নিয়া আসছি। বাড়ির কাজও সব আমিই কইরা দিমু নে। আপনেগ কোনও অসুবিধা হইব না।
মায়ার কথা শুনে হাসির কী রকম যেন লাগছে। বলল, মা, তুমি হ্যাঁ করে দাও।
হাসির দিকে তাকালেন নাজমা।
হাসি বলল, আপাটার মুখের দিকে ভালো করে তাকিয়ে দেখো, আমার চেহারার সঙ্গে মিল আছে। যে কদিন থাকে, আমার বড়বোনের মতো থাকবে।
একথায় মায়ার চোখ আবার ছলছল করে উঠল। সেই চোখে হাসির দিকে তাকিয়ে রইলো সে।
দরজার সামনে থেকে মায়ার পাশে এসে বসল হাসি। খুবই অন্তরঙ্গ ভঙ্গিতে মায়ার কাঁধে হাত দিল। নাজমার দিকে তাকিয়ে বলল, আপুটা থাকবে আমার সঙ্গে। আমরা দুজন একসঙ্গে ঘুমাবো, গল্প করবো, মজা করবো। তোমার সঙ্গে থাকতে থাকতে আমি বোর হয়ে গেছি।
অন্যসময় হলে মেয়ের এরকম কথায় হাসতেন নাজমা। এখন হাসলেন না। একটু যেন চিন্তিত, একটু যেন উদাস হয়ে রইলেন।
সেদিন অনেকরাত পর্যন্ত ঘুম হলো না নাজমার।
খাওয়া দাওয়া সেরে লাইট অফ করে শুয়ে পড়েছিলেন দশটার দিকে। তাঁর ঘুমের কোনও সমস্যা নেই। শোয়ার প্রায় সঙ্গে সঙ্গেই ঘুমিয়ে পড়েন। আজ ঘুম এলো না। এই ছোট্ট অন্ধকার রুম থেকে তাঁর চোখ চলে যাচ্ছিল বিক্রমপুরের এক নিবিড় গ্রামে। গ্রামের চারদিকে সবুজ ধানের ক্ষেত, ধানী মাঠের মাঝখানে গোরস্থান, গোরস্থানে আকাশের দিকে মাথা উঁচিয়ে দাঁড়িয়ে আছে বিশাল এক শিমুল গাছ। চৈত্রমাসে ফুলে ফুলে লাল হয়ে যেত সেই শিমুল গাছ। দুপুরের দিকে হঠাৎ করে তাকালে মনে হতো আগুন লেগেছে গাছে।
যে বাড়ির আঙিনায় তাঁর জীবন কাটছিল এক সময় সেই বাড়িটিও নাজমার চোখে ভেসে উঠল। বাড়ির ঘরদুয়ার গাছপালা আর মানুষজন কোনও কিছুই তিনি দেখতে পেলেন না। তিনি শুধু দেখতে পেলেন বাড়ির বিশাল সাদা উঠোনটি। উঠোনের এককোণে এক্কাদোক্কা খেলার কোট কাটছে একটি সাত বছরের মেয়ে। খুবই মনোযোগ দিয়ে কাজটা সে করছে। কোট কাটা শেষ করে বেশ মনোযোগ দিয়ে খেলা শুরু করেছে। প্রথমে একটা চাড়া ছুঁড়ে মারলো কোনও একটা কোটে, তারপর মনোরম ভঙ্গিতে লাফিয়ে লাফিয়ে একেকটা কোট পার হতে লাগল।
ঘুরে ফিরে শুধু এই দৃশ্যটাই দেখতে লাগলেন নাজমা।
ওদিকে হাসি আজ শোওয়ার সঙ্গে সঙ্গে ঘুমিয়ে পড়েছে।
তার রুমে সবুজ ডিমলাইট জ্বলছে। হালকা সবুজ আলোয় ভরে আছে রুম। এই এক অভ্যাস হাসির, অন্ধকারে ঘুমাতে পারে না। একটু না একটু আলো তার চাই।
এসময় দরজা ঠেলে মায়া ঢুকল। গভীর মায়াবী চোখে হাসির ঘুমন্ত মুখের দিকে একটুক্ষণ তাকিয়ে থেকে নিঃশব্দে তার পাশে শুয়ে পড়লো। প্রায় সঙ্গে সঙ্গে ছোট্ট শিশুর ভঙ্গিতে তার বুকে মুখ গুঁজে দিল হাসি। একটা হাত তুলে দিল মায়ার গলায়। হাসির এই আচরণে মায়ার বুক কেমন তোলপাড় করে উঠল। গভীর মমতায় হাসির মাথায় পিঠে হাত বুলাতে লাগল সে।
ভোরবেলা মায়ার ঘুম ভাঙলো ফজর আজানের সঙ্গে সঙ্গে। এটা তার বহুদিনের অভ্যাস। আজানের পর আর বিছানায় থাকতে পারে না। গ্রামের মসজিদটা তাদের বাড়ির কাছেই, মাইকও আছে মসজিদে। আজান বেশ জোরেই শোনা যায়।
তবে এখানে শোনা গেছে আরও জোরে। দুতিনটা মসজিদ থেকে প্রায় একসঙ্গে। কিন্তু ঘুম ভাঙার পর কী করবে মায়া! কোনও কাজ নেই তো!
পর্দা সরিয়ে জানালা খুলে দিয়েছে মায়া। ভোরবেলার স্বচ্ছ আকাশের দিকে তাকিয়ে দাঁড়িয়ে থেকেছে। বাথরুমে গিয়ে ফ্রেশ হয়ে এসেছে। তারপর আবার এসে দাঁড়িয়েছে জানালার সামনে।
হাসি গভীর ঘুমে। কখন জাগবে কে জানে। তার মুখটা খুব দেখতে ইচ্ছে করছে কিন্তু এমনভাবে চাদর মুড়ি দিয়ে আছে, মুখ দেখার কোনও উপায়ই নেই।
এসময় একটানা শব্দ করে বাজতে লাগল ঘড়ির এলার্ম। আচমকা এরকম শব্দ, মায়া চমকালো, দিশেহারা হলো। ছুটে গিয়ে ঘড়িটা ধরলো। সঙ্গে সঙ্গে ছিটকে পড়লো ঘড়ি। পড়ে বন্ধ হয়ে গেল।
এত দ্রুত ঘটলো ঘটনা, মায়া হতভম্ব। ঘড়িটা মেঝে থেকে তুলে বোকার মতো দাঁড়িয়ে রইলো।
হাসির তখন ঘুম ভেঙেছে। বিছানায় উঠে বসেছে সে। মুখে মিষ্টি একটা হাসি। ঘুমভাঙা গলায় বলল, কিচ্ছু হয়নি। এই ঘড়িটা রোজই আছাড় খায়।
মায়া অপরাধী গলায় বলল, কিন্তু তোমার ঘুমটা তো ভাইঙ্গা গেল?
তাতো ভাঙবেই। ঘুম ভাঙার জন্যই তো এলার্ম দিয়ে রেখেছি।
মায়ার মুখের দিকে তাকাল হাসি। তুমি কখন উঠেছো?
আজানের সঙ্গে সঙ্গে।
এত সকালে?
কী করুম কও? ফজরের আজানের পর আমার চোখে আর ঘুম থাকে না। আমি আর শুইয়া থাকতে পারি না।
আর আমার হয় উল্টা।
কেমুন?
সকালবেলা ঘুম আমার আর ভাঙতেই চায় না।
কও কী?
হ্যাঁ। এই, তুমি চা খাবে? মার জন্য চা বানাবো, খেলে তোমার জন্যও বানাতে পারি।
তোমার বানাইতে হইব না। আমারে দেখাইয়া দেও, আমিই সবকিছু করুমনে! বলছি না, যেই কয়দিন আছি, আমিই সব করুম।
হাসি বিছানা থেকে নামল। ঠিক আছে, চলো।
সকালবেলাও কালরাতের মতো অবস্থা নাজমার।
সেই গ্রাম, সেই পুরনোদিন আর সেই সাত বছরের শিশুর মুখটি তাঁর চোখজুড়ে। কিছুতেই চোখ থেকে, মন থেকে সেই মুখ তিনি সরাতে পারছেন না।
সকালবেলা আজ তেমন কাজ নেই তাঁর। খাতা দেখা শেষ করে সব জমা দিয়ে এসেছেন কাল। এখন কয়েকটা দিন একদম ফ্রি। রেজাল্ট হয়ে গেলে নতুন ক্লাস শুরু হবে। তখন পুরোপুরি স্কুল। সকাল থেকে বিকাল।
তারপরও নাজমা বেকার থাকেন না। সকালবেলা উঠে কিছু না কিছু সংসারের কাজ করেন। আজ তাও করতে ইচ্ছা করেনি। স্টিলের পুরনো একটা আলমারি আছে ঘরে। চাবি ঘুরিয়ে সেই আলমারি খুললেন। কাপড় চোপড়ের তলায় রাখা আছে কিছু কাগজপত্র, একটা বহু পুরনো খাম। খামটা বের করলেন। খামের ভিতর থেকে বের করলেন একটা ছবি। সাত বছর বয়সের সেই মেয়েটির ছবি। সাদা কালো ছবি। তখনও রঙিন ছবির প্রচলন হয়নি। এতদিনের পুরনো ছবি, চেহারা ঝাপসা হয়ে গেছে। তবু সেই ছবির দিকে মায়াময় চোখে তাকিয়ে রইলেন নাজমা। তাঁর চোখে ভেসে উঠল একটা করুণ দৃশ্য। সেই মেয়েটি একাকী দুঃখী বিষণœ ভঙ্গিতে বাড়ির পিছন দিকে হেঁটে যাচ্ছে। ওদিকটা গাছপালা ঝোপঝাড়ে ঘেরা। ফল ফুলের গাছ, বুনো ঝোপঝাড়, একটা পদ্মফোটা পুুকুর। পুকুর পাড়ে ঘন ডালপালার একটা বকুলগাছ। মেয়েটি বিষণœ ভঙ্গিতে সেই বকুলগাছটার কাছে গেল। গাছে হেলান দিয়ে দাঁড়াল। তারপরই যেন তার মুখটা দেখা গেল। চোখের জলে গাল ভেসে যাচ্ছে মেয়ের। গভীর কষ্টের এক কান্নায় কাঁদছে সে। এই বয়সের মেয়ে কোন কষ্টে যে এরকম কাঁদে!
ট্রেতে চা পানি আর টোস্টবিস্কুট নিয়ে নাজমার রুমে এসে ঢুকল মায়া।
নাজমা বসে আছেন বিছানায়। ট্রেটা তার সামনে নামিয়ে রাখল সে। নাজমা একটা দীর্ঘশ্বাস ফেলে ছবিটা খামে ভরলেন। মায়ার দিকে তাকালেন।
মায়া বলল, আপনের চা আনছি।
ঠিক আছে।
আলমারি তখনও খোলা। উঠে আলমারির সামনে গেলেন নাজমা। ছবির খাম জায়গামতো রেখে, আলমারি লক করে আগের জায়গায় এসে বসলেন।
মায়া বলল, খাইয়া দেখেন চা ঠিক আছে কি না। হাসি বানায় নাই, আমি বানাইছি। তয় সে আমারে সব দেখাইয়া দিছে।
আচ্ছা আচ্ছা।
প্রথমে পুরো গ্লাস পানি খেলেন নাজমা। তারপর কামড় দিলেন টোস্টবিস্কুটে।
মায়ার মুখে গভীর উদ্বেগ। কখন চায়ে চুমুক দেবেন নাজমা, কখন ভালোমন্দ বলবেন। ভিতরের উৎকণ্ঠা চেপে অপলক চোখে নাজমার মুখের দিকে তাকিয়ে রইলো সে।
নাজমা চায়ে চুমুক দিলেন। চুমুক দিয়েই মুখটা উজ্জ্বল হয়ে গেল তাঁর। চা খুব ভালো হয়েছে।
শুনে মায়ার মুখটাও উজ্জ্বল হলো। সত্যই ভালো হইছে?
হ্যাঁ। খুবই ভালো চা। এত ভালো চা বহুদিন খাইনি।
ভিতরে ভিতরে খুশিতে ভরে গেল মায়ার মন। সে কোনও কথা বলল না।
নাজমা বললেন, তুমি কি আজই ডাক্তার দেখাবে? কোন ডাক্তার দেখাবে ঠিক করেছ?
না কোনও কিছুই ঠিক করি নাই। গেরামের ডাক্তার সাবে বইলা দিছে, মেডিকেলে গিয়া হার্টের ডাক্তার দেখাইতে। মেডিকেল কোন জাগায় সেইটা আমি জানি না।
চা বিস্কুট খেতে খেতে নাজমা বললেন, ঢাকায় হার্টের জন্য বেশ ভালো কয়েকটা মেডিকেল হয়েছে। আমি তোমাকে ঠিকানা জোগাড় করে দেব, তুমি গিয়ে দেখিয়ে এসো।
আইচ্ছা।
মায়ার মুখের দিকে তাকালেন নাজমা। কথা বলতে বলতে কাল তুমি সেন্সলেস হয়ে গেলে, সবকথা শোনাও হলো না। তুমি আমার কেমন আত্মীয়া এখনও ঠিক বুঝতে পারছি না।
মায়া মাথা নিচু করল। সেইটা আমি আপনেরে বুঝাইয়া বলতেও পারুম না। খালি এইটুকু বলতে পারি, আপনে আমার মায়ের মতন। আপনের নামের শেষেও মা কথাটা আছে। নাজমা। ধইরা নেন আপনে আমার মা।
মায়ার কথা শুনে নাজমা কী রকম একটা ধাক্কা খেলেন। চায়ে চুমুক দিতে মনে রইলো না তাঁর। মায়ার মুখের দিকে তাকিয়ে রইলেন। মায়াও দুয়েক পলক তাকিয়ে রইলো, তারপর বেরিয়ে গেল।
আনুসের একটা গান খুব পছন্দ হাসির।
‘তোমার ঘরে বাস করে কারা ওমন জানো না! তোমার ঘরে বসত করে কয়জনা’। এই গানটা ঝাড়া মুখস্ত করেছে হাসি। যখন ইচ্ছা গলা ছেড়ে গায়। গলা খুব মিষ্টি তার। গানটা গায়ও সুন্দর করে।
আজ গানের সঙ্গে নাচছিল হাসি।
গলা ছেড়ে গান গাইছে আর নাচছে। কী যেন আনন্দে মুখটা অন্যান্য দিনের তুলনায় অনেক বেশি উজ্জ্বল হয়ে আছে।
কিচেনের ওদিক থেকে হাসির গান শুনতে পেল মায়া। পায়ে পায়ে হাসির রুমের সামনে এসে দাঁড়াল।
প্রথমে মায়াকে দেখতে পেল না হাসি। তার মতো করে নাচগান চালিয়ে যাচ্ছিল। হঠাৎই মায়াকে সে দেখতে পেল। সঙ্গে সঙ্গে নাচগান থামালো। একটু যেন লজ্জাও পেল।
মায়া মুগ্ধ গলায় বলল, তুমি খুব সোন্দর গান করো। তোমার গলা খুব সোন্দর।
সত্যি?
সত্যই। তোমার নাচও সোন্দর।
হাসি মিষ্টি করে হাসল। তারপর গম্ভীর হয়ে গেল। এসবের জন্য তুমি দায়ী।
মায়ার মুখটা ম্লান হয়ে গেল। আমি কী করলাম?
তুমি এসে আমার মন ভালো করে দিয়েছ।
কী?

হ্যাঁ। বাসায় শুধু মা আর আমি। সকালবেলা মা যায় তাঁর স্কুলে, আমি যাই আমার স্কুলে। ফিরে আসার পর দুজনে মিলে সংসারের কাজ, রান্নাবান্না। তারপর আমার পড়া। তেমন কোনও আত্মীয়স্বজনও নেই। যাওয়ার জায়গা নেই। বোরিং জীবন। তোমাকে পেয়ে আমার খুব ভালো লাগছে।
মায়া কী বলবে কিছু বুঝতে পারল না। অপলক চোখে হাসির মুখের দিকে তাকিয়ে রইলো।
হাসি বলল, এই, তুমি আমার ওপর রাগ করোনি তো?
হাসির কাছে এগিয়ে এলো মায়া। গভীর মমতায় তার চিবুক ধরল। রাগ করবো ক্যান? কী করছো তুমি?
তুমি বোঝনি?
না।
ঘুম ভাঙার পর থেকে আমি যে তোমাকে তুমি তুমি করে বলছি?
তাতে কী হইছে? আপন মানুষরে তো মানুষে তুমি কইরাই কয়। মারে তুমি কয়, বইনরে তুমি কয়।
তুমি তো আমার বোনই।
মায়াকে পুরনো, সস্তা ধরনের ড্রেসিংটেবিলের সামনে টেনে নিয়ে গেল হাসি। দুহাতে মায়ার গলা জড়িয়ে ধরে তার গালে গাল ঠেকিয়ে আয়নার দিকে তাকাল। তাকাও, আয়নার দিকে তাকাও। তাকিয়ে দেখো তোমার সঙ্গে আমার চেহারার কত মিল। আমার বড় একটা বোন থাকলে ঠিক তোমার মতো হতো।
হাসির কথা শুনে মায়া আর কথা বলতে পারল না। বুকটা তোলপাড় করে উঠল তার। কখন যে জলে চোখ ভরে এলো, কখন যে গাল বেয়ে নামল কান্না, টেরই পেল না।
হাসি অবাক। এই, কী হলো? তুমি কাঁদছো কেন? কাল থেকে দেখছি শুধুই কাঁদছো, শুধুই কাঁদছো!
আঁচলে চোখ মুছতে মুছতে মায়া বলল, আমি হার্টের রোগী তো, হার্টের রোগীরা যখন তখন মইরা যায়। এই জন্য কেউ যখন আমারে খুব মায়া করে, তখন আমার খুব কান্না আসে। মনেহয়, আহা রে, এত মায়া রাইখা আমার চইলা যাওন লাগবো!
মায়াকে আলতো করে একটা ধাক্কা দিল হাসি। ধুৎ। এসব কথা বলো না। আজকাল হার্টের অসুখের অনেক ভালো ভালো চিকিৎসা আছে। ভালো ডাক্তার দেখালে তুমি ভালো হয়ে যাবে। আমাদের বাড়িঅলারও হার্টের অসুখ ছিল। কিছুদিন আগে ওপেন হার্ট সার্জারি করিয়েছে। এখন একদম ভালো। সত্তর আশি বছর বয়েস। এখন দেখলে মনে হয় আরও দশবিশ বছরে মরবে না। অসুখ বিসুখ নিয়ে ভাববে না, মরার কথা বলবে না। চলো আমার সঙ্গে।
কই যামু?
তোমার জন্য একটা সারপ্রাইজ আছে।
জিনিসটা কী?
আরে আসোই না। না এলে বুঝবে কী করে?
মায়ার হাত ধরে ডাইনিংস্পেসের পুবদিকটায় চলে এলো হাসি। এখানে একটা দরজা আছে। দরজাটা বন্ধ। হাসি দরজাটা খুলতে খুলতে মজা করে বলল, খুল যা সিম সিম।
তারপর হাট করে দরজাটা খুলল।
দরজার বাইরে ছোট এক টুকরো বারান্দা। সেখানে কাঠের একটা বাক্স। বাক্সের সামনের দিকটায় নেট লাগানো। ভিতরে তিনটা মাটির হাঁড়ি তিনকোণায় টাঙানো। হাঁড়িগুলোর পেটের কাছটা গোল, সুন্দর করে কাটা। আর বাক্সটার মাঝ বরাবর ওপরে নিচে কঞ্চির মতো দুটুকরো সরু কাঠ বসানো। সেখানে কিচির মিচির করছে তিনটা হলুদ সুন্দর পাখি।
পাখি দেখে মুগ্ধ হয়ে গেল মায়া। আল্লাহ, কী সোন্দর পাখি! এইগুলি কী পাখি?
লাভবার্ড।
লাভবার্ড। পাখির এই রকম নাম তো কোনওদিন শুনি নাই। কোন দেশি পাখি?
আমিও ঠিক জানি না। মনেহয় অস্ট্রেলিয়ান।
তুমি এই পাখি কই পাইলা?
ঢাকায় কিনতে পাওয়া যায়।
তাই নাকি?
হ্যাঁ। আমার দুজোড়া পাখি ছিল। একটা কদিন আগে মরে গেছে। তবে দুটো হাঁড়িতে ডিম আছে। বাচ্চা হলে পাখির সংখ্যা বেড়ে যাবে।
বারান্দায় এত সোন্দর পাখি রাইখা এই দিককার দরজাটা তুমি বন্ধ কইরা রাখো ক্যান?
পাশের বাড়িটা দেখালো হাসি। ওই বাসাটার জন্য।
ওই বাসায় কী হইছে?
একটা বান্দর টাইপের ছেমড়া আছে। আমাকে দেখলেই টাংকি মারে। এইজন্য দরজাটা বন্ধ করে রাখি।
টাংকি মারা জিনিসটা কী?
তুমি বোঝনি?
না।
মানে হলো আমাকে পটাবার চেষ্টা করে।
মায়া গম্ভীর হয়ে গেল।
হাসি আড়চোখে মায়ার দিকে তাকাল। কী হলো?
না কিছু না। বুঝলাম টাংকিমারা কথাটার অর্থ খুব খারাপ।
হাসির কাঁধে হাত রাখল মায়া। খারাপ কথা বলতে হয় না বইন। বলতে হয় ভালো কথা, চাইপা রাখতে হয় খারাপ কথা।
হাসি লজ্জা পেল। দুহাতে মায়ার একটা হাত ধরল সে। সরি, আর কখনও বলবো না। প্রমিজ।
মায়া হাসল। আইচ্ছা ঠিক আছে।
নাজমা বাজারে যাবেন।
আলমারি খুলে কিছু টাকা বের করেছেন। এখন কিচেনে গিয়ে চটের দুটো ব্যাগ নেবেন। মাত্র দরজার কাছে এসেছেন, মায়া এসে দাঁড়াল তাঁর সামনে। হাতে পুরনো বড়ো একটা খাম, দুতিনটা ভাঁজ দেয়া। খামটা বেশ মোটা।
মায়ার হাতের খামের দিকে তাকালেন না নাজমা, তাকালেন তার মুখের দিকে। কিছু বলবে?
জ্বি।
বলো।
খামটা নাজমার দিকে বাড়িয়ে দিল মায়া। এইটা আপনের কাছে রাখেন।
কী এইটা?
টাকা।
না না টাকা লাগবে না। আমি গরিব মানুষ ঠিকই, তাই বলে তোমার মতো একটা মেয়েকে দশ বিশদিন খাওয়াতে পারবো না, এটা ঠিক না। আমার যদি বড় একটা মেয়ে থাকতো, সে যদি এভাবে আমার কাছে আসতো, আমি কি তার কাছ থেকে টাকা নিতাম?
এই ধরনের কথা শুনলেই আবেগে বুক ভরে যায় মায়ার। কান্না পায়। এখনও সেই অবস্থা হলো। জোর করে নিজেকে সংযত করল মায়া। কিন্তু মাইয়ার যদি টাকা থাকতো তয় সে নিশ্চয় মারে দিতো। আমার আছে এইজন্য দিতাছি।
না না, আমার লাগবে না। আমি বুঝতে পারছি তোমার খাওয়া দাওয়ার অসুবিধা হচ্ছে। আমি বাজারে যাচ্ছি। আর অসুবিধা হবে না।
আমার কোনও অসুবিধা হইতাছে না। জীবনে কোনওদিন এর থিকা ভালো খাওয়া দাওয়া আমি করি নাই। বাঁইচা থাকনের জন্য খাইছি ঠিকই, সেই খাওনের সঙ্গে অনেক গঞ্জনাও খাইছি। আদর কইরা কেউ আমারে কোনওদিন একবেলা খাওয়ায় নাই। আপনের এখানে আইসা আদরটা আমি পাইছি। আমার মনেহয় আমি আমার মার কাছে আসছি, আমার বইনের কাছে আসছি।
নাজমা মায়াময় চোখে মায়ার দিকে তাকালেন। তোমার মা বাবা ভাইবোন কেউ নাই?
না। বাপ মইরা গেছে আমার ছয়-সাত বচ্ছর বয়সের সময়। আর মা থাইকাও নাই। যতদিন দাদা দাদী বাঁইচা আছিল ততোদিন তাগো কাছে আছিলাম। তারা মইরা যাওনের পর এই চাচার বাড়ি, ওই ফুফুর বাড়ি।
তারা তোমার বিয়েশাদির চেষ্টা করে নাই?
অসুখঅলা মাইয়া কে বিয়া করবো?
নাজমা কেন যে একটা দীর্ঘশ্বাস ফেললেন।
মায়া বলল, বাপের জায়গা সম্পত্তি বিক্রি কইরা তারা আমার বিয়া দিতে চাইছে। তখনই অসুখটা ধরা পড়ল।
আবার খামটা নাজমার দিকে এগিয়ে দিল মায়া। এইটা রাখেন। চিকিৎসার জন্য লাগলে আমি আপনের কাছ থিকা নিমুনে।
খামটা নিলেন নাজমা। টাকার বাণ্ডিলটা বের করলেন। বের করে চমকালেন। পাঁচশো টাকার একটা বাণ্ডিল।
নিজের অজান্তেই যেন নাজমা বললেন, এত টাকা?
মায়া তার স্বভাব অনুযায়ী সরল মায়াবী গলায় বলল, ওই যে কইলাম, বাপের সম্পত্তির ভাগ পাইছিলাম।
মায়া চলে যাওয়ার জন্য পা বাড়াল।
নাজমা ডাকলেন। শোনো।
মায়া দাঁড়াল। জ্বি।
তুমি, তুমি আসলে কে?
মায়া সেই রকম অপলক চোখে তাকাল। খানিক তাকিয়ে থেকে বলল, আমি কেউ না। আমি আসলে কেউ না। আমার কেউ নাই, কোথাও কেউ নাই আমার।
কথা বলতে বলতে শেষদিকে গলা ধরে এলো মায়ার, চোখ ভরে এলো জলে। চোখের জল লুকিয়ে প্রায় ছুটে চলে গেল সে।
মায়া চলে যাওয়ার পরও কিছুক্ষণ দাঁড়িয়ে রইলেন নাজমা। তারপর বেরিয়ে গেলেন।
হাসি এখন কিচেনে।
রান্নাবান্নার আয়োজন করছে। এই কাজটা করতে তার একদমই ভালো লাগে না। তবু করতে হয়। মার স্কুল নেই। স্কুল না থাকলে তিনিই রান্না করেন। কিন্তু আজ সেটা হয়নি। মা গেছেন বাজারে। ফিরতে সময় লাগবে। হাসি ভেবেছে এই ফাঁকে রান্নাটা সে করে রাখবে।
মায়া এসে হাসির সামনে দাঁড়াল। শাসনের গলায় বলল, তুমি রান্নাঘরে ঢুকছো ক্যান?
হাসি হাসল। তাহলে রান্না করবে কে?
বলছি না আমি করব। বাড়ির সবকাজ আমি করব। সরো, আমি রান্না করতাছি।
হাসি আবার আগের মতো হাসলো। আমিও চাই তুমিই করো।
মুখের মজাদার একটা ভঙ্গি করল হাসি। আমার কাজ করতে ভাল্লাগে না।
তয় করতে আসছো ক্যান?
তোমার কথা ভেবে।
কথাটা বুঝতে পারল না মায়া। বলল, আমার কথা ভাইবা আসছো, অর্থ কী?
অর্থ হলো, তোমার হার্টের অসুখ। বেশি কাজ করা তোমার ঠিক হবে না।
মায়া ততোক্ষণে চটপটে হাতে কাজ শুরু করেছে।
হাসি বলল, এই, তুমি ডাক্তারের কাছে যাবে কবে?
যাইতে হইব না।
কেন?
তোমাদের বাসায় আইসা আমি ভালো হইয়া গেছি।
কী?
হ। এখন আমার হার্টের অসুখ নাই।
হাসি আগের মতো মজার গলায় বলল, হার্টের অসুখ দেখি বেশ মজার। আজ থাকে, কাল থাকে না। ঠিক আছে, আমার জন্য ভালোই হলো। তোমার যেহেতু হার্টের অসুখ নাই, তুমিই রান্না করো।
তুমি কী করবা?
আমি গিয়ে একটু টিভি দেখি।
আইচ্ছা দেখো গিয়া।
কিন্তু টিভি দেখে আরাম পাই না।


ক্যান?


সস্তা পুরানা টিভি। ঝিরঝির করে। ডিসের লাইন নাই, বিটিভি ছাড়া কোনও চ্যানেল আসে না।


আমি তোমারে একটা টিভি কিন্না দিমুনে।


কথাটা এত সহজ ভঙ্গিতে বলল মায়া, হাসির মনে হলো সে তার সঙ্গে মজা করছে। বলল, কী করবে?


টিভি কিন্না দিমু।


তাই নাকি?


হ।


হাসি হাসল। বললে এমনভাবে যেন টিভি হচ্ছে একটা খেলনা। ইচ্ছা করলেই কিনে দিতে পারবে। একটা ভালো রঙিন টিভির দাম কতো জানো?


মায়া তুচ্ছতাচ্ছিল্যের গলায় বলল, কতো? পঞ্চাশ হাজার টাকা?


না না অতো না।


তাইলে?


বিশ হাজার টাকায় এখন ভালো রঙিন টেলিভিশন পাওয়া যায়। ঠিক আছে তুমি রান্না করো। আমি গেলাম।
হাসি ডাইনিংস্পেসের যেদিকটায় বসার ব্যবস্থা সেই দিকটায় চলে গেল। টিভিটা ওখানেই রাখা। সেই টিভি অন করল সে। অস্পষ্ট ঝিরঝিরে ছবি ভেসে উঠল পর্দায়। সোফায় বসে ওই জিনিসই দেখতে লাগল।
দুহাতে দুটো ব্যাগ নিয়ে তিনতলায় ওঠা অতি কষ্টের।
নাজমা খুবই ক্লান্ত হয়েছেন। দরজার সামনে ব্যাগ দুটো রেখে হাঁপাতে হাঁপাতে কলিংবেল টিপলেন। প্রায় সঙ্গে সঙ্গে দরজা খুলল মায়া। নাজমা ব্যাগ দুটো নিতে যাবেন, মায়া বলল, আপনে ভিতরে আসেন। আমি নিতাছি।
না না তুমি একা নিবে কেন? আমিও নেই। বাজার থেকে এতদূর আনতে পেরেছিঃ
মায়া অবাক হলো। এতবড় দুইটা ব্যাগ নিয়া আপনে আসলেন কেমনে?
বাজার থেকে রিকশা নিয়ে আসছি। বাসায় এসে শুধু তিনতলায় উঠিয়েছি। তাতেও খুব কষ্ট। কোমরটা ব্যথা করছে, পা দুটো ব্যথা করছে।
আমারে সঙ্গে নিয়া যাইতেন, আর নাইলে নিচে আইসা আমারে ডাকতেন। আমি গিয়া ব্যাগ দুইটা নিয়া আসতাম।
এইসব কাজ আমিই করি। আমার অভ্যাস আছে।
ভিতরে ঢুকে ডাইনিংটেবিলের একটা চেয়ার টেনে বসলেন নাজমা।
ব্যাগ দুটো কিচেনে রেখে দরজা বন্ধ করল মায়া। নাজমার দিকে তাকাল।
নাজমা বললেন, আগে তেমন কষ্ট হতো না। এখন বয়স হয়েছে, ক্লান্ত লাগে। একটা বুয়া না হলে আর চলতে পারছি না।
মায়া বলল, আপনে ঘরে যান। ঘরে গিয়া আরাম করেন। আমি গুছগাছ করুম নে।
নাজমা কথা না বলে অদূরের টেলিভিশনটার দিকে তাকালেন। সোফায় পা তুলে বসে মগ্ন হয়ে টিভি দেখছে হাসি, তিনি হাসির দিকেও তাকালেন। কিন্তু হাসি কোনওদিকে তাকাচ্ছে না।
নাজমা গিয়ে হাসির সামনে দাঁড়ালেন। কী রে, আমি বাজার থেকে এলাম, তুই দেখি একবার সামনেও এলি না।
টিভি পর্দা থেকে মায়ের মুখের দিকে চোখ ফেরালো হাসি। এখন আর আমি এসে কী করবো? তোমার বড়মেয়ে আছে না? সেই তো সব করছে!
নাজমা থতমত খেলেন। বড়মেয়েঃ।
তারপরই মায়ার দিকে তাকালেন নাজমা। কথাটা মায়ার কানেও গেছে। সে কী রকম চোখে নাজমার দিকে তাকিয়ে আছে। নাজমা আর কোনও কথা বললেন না, নিজের রুমে গিয়ে ঢুকলেন।
রুমে ঢুকে দ্রুত শাড়ি বদলালেন নাজমা। বাজার থেকে আসার পর কী রকম নোংরা লাগছে। শাড়ি বদলে বাথরুমে ঢুকে হাত পা ধুয়ে এলেন। একটু যেন উদাস, একটু যেন আনমনা। বড়মেয়ে শব্দটা বারবার কানে বাজছে। আলামারির ভিতর লুকিয়ে রাখা সেই সাত বছরের মেয়েটির ছবিটা বারবার দেখতে ইচ্ছা করছে।
মায়া আধাবালতি পানি নিয়ে নাজমার রুমে এসে ঢুকল।
নাজমা অবাক। এটা কী?
গরম পানি। একটু লবণও দিছি। এই পানিতে পাও দুইটা ভিজাইয়া রাখেন। আরাম লাগবো। ওই যে বললেন, পাও ব্যথা করতাছে।
নাজমা কিছু বলবার আগেই তাঁর পায়ের কাছে বালতিটা রাখলো মায়া। গভীর মমতায় তাঁর পা দুটো ধরে বালতির পানিতে ডুবিয়ে দিল।
নাজমা টের পেলেন তাঁর খুব আরাম লাগছে। মায়ার মুখের দিকে তাকালেন তিনি। তাকিয়ে তাঁর চোখ চলে গেল সেই ফেলে আসা জীবনে। একটি গ্রাম, গ্রামের চারদিকে সবুজ ধানের ক্ষেত। ধানক্ষেতের মাঝখানে গোরস্থান, লাল ফুলে ভরা চৈত্রমাসের শিমুলগাছ আর একটি সাত বছরের মেয়ে। মেয়েটি যেন ধানক্ষেতের ভিতর দিয়ে ছুটছে।
রাত দশটার দিকে হাসির রুমে ঢুকল মায়া।
ভেবেছিল হাসি ঘুমিয়ে পড়েছে, কিন্তু হাসি ঘুমায়নি। ডিমলাইটও জ্বালায়নি। পরিষ্কার আলোয় ড্যাব ড্যাব করে তাকিয়ে আছে।
মায়া অবাক হলো। কী হইল, তুমি ঘুমাও নাই?
হাসি গম্ভীর গলায় বলল, না।
ক্যান?
তোমার সঙ্গে থাকতে থাকতে আমার অভ্যাস খারাপ হয়ে গেছে।
কও কী?
হ্যাঁ। তোমাকে জড়িয়ে না ধরলে ঘুম আসে না।
ওরে আমার সোনারে!
হাসির পাশে বসল মায়া। ঠিক আছে, আমি শুইতাছি। তোমাকে ঘুম পাড়াইয়া দিতাছি।
লাইট অফ করে শুয়ে পড়ল মায়া। শোয়ার সঙ্গে সঙ্গে হাসি তার গলা জড়িয়ে ধরল। মায়াও জড়িয়ে ধরল হাসিকে, হাসির মাথায় পিঠে গভীর মমতায় হাত বুলিয়ে দিতে লাগল।
কয়েক মিনিটের মধ্যে ঘুমিয়ে পড়ল হাসি।
তারপরও অনেকক্ষণ হাসির পাশে শুয়ে রইলো মায়া। একসময় গলা থেকে হাসির হাত সরিয়ে নিঃশব্দে উঠল। নাজমার রুমে এসে ঢুকল।
এই রুমে ডিমলাইট নেই। নাজমার মাথার দিককার জানালাটা খোলা। বাইরে থেকে একটু আলো এসে ঢুকেছে রুমে। সেই আলোয় ঘুমন্ত নাজমার মুখটা দেখা যাচ্ছে।
নাজমার পায়ের কাছে বসল মায়া। আস্তে আস্তে পা দুটো টিপে দিতে লাগল তাঁর।
নাজমার ঘুম ভেঙে গেল। সঙ্গে সঙ্গে উঠে বসলেন তিনি। বিছানার পাশে রাখা ল্যাম্প জ্বালালেন। কিন্তু যতটা অবাক তাঁর হওয়া উচিত ততোটা হলেন না। বললেন, তুমি?
মায়া বলল, বাজার কইরা আইসা আপনের পাও বেদনা করতেছিল শোননের পর থিকা আমার খুব খারাপ লাগতাছে। ঘুমাইতে পারতেছি না।
নাজমা চিন্তিত চোখে মায়ার দিকে তাকালেন। আমি, আমি তোমাকে ঠিক বুঝতে পারছি না। একসময় মনেহয়, মনেহয়ঃ।
কী মনেহয়?
মনেহয় তুমিই, তুমিই সে। আবার মনেহয়, এত এত বছর পর সে আর আসবে কোত্থেকে? আমি যেমন করে তাকে ভুলেছি সেও তো তেমন করেই আমাকে ভুলেছে। সে কি আর আমাকে মনে রেখেছে?
কে? সে কে?
আজ আর তার কথা না বলে উপায় নাই। আজ আর তার কথা আমি চেপে রাখতে পারছি না। তার বাপ যখন মারা যায় তখন তার সাত বছর বয়স। মা আবার মা হতে চলেছে। এই অবস্থায় মেয়েটিকে রেখে বিধবা গর্ভবতী বউটিকে বাড়ি থেকে তাড়িয়ে দিয়েছিল পাষণ্ড লোকগুলো।
নাজমার সঙ্গে গলা মিলিয়ে অবিকল তাঁর ভঙ্গিতে মায়া বলল, মাইয়াটারে কোনওদিন বলতে দেয় নাই মার কথা। মাইয়াটারে কোনওদিন জানতে দেয় নাই কোথায় চইলা গেছে তার মা।
কিন্তু তার নাম তো মায়া না। তাদের বাড়ি তো নূরপুর না।
তার নাম আঁচল। তাগো গেরামের নাম বনসীমান্ত।
সঙ্গে সঙ্গে নাজমার চোখে ভেসে উঠল সেই সাত বছর বয়সের মেয়েটির মুখ। যা বোঝার বুঝে গেলেন তিনি। চোখের জলে ভাসতে ভাসতে আলতো করে মায়াকে টেনে আনলেন বুকের কাছে। দুহাতে তার মাথাটা চেপে ধরলেন বুকে। আঁচল, আমার আঁচল। আঁচল রে, এতদিন পর মায়ের কথা মনে পড়ল তোর? এতদিন পর মায়ের কাছে তুই ফিরে এলি?
মাকে দুহাতে জড়িয়ে ধরে আঁচলও তখন চোখের জলে ভাসছে। জড়ানো গলায় বলছে, আমি তোমার কথা ভুলতে পারি নাই মা। আমি তোমার কথা একটা দিনের জন্যও ভুলতে পারি নাই। মনে মনে কত খুুঁজছি তোমারে। কোনওখানে তোমারে পাই নাই। কেউরে তোমার কথা জিজ্ঞাসাও করতে পারি নাই। জিজ্ঞাসা করলে তারা আমারে মারতো। খাইতে দিতো না। তোমার জন্য কেউর সামনে আমি কানতেও পারতাম না। কানছি শুধু গোপনে। মাগো, মাঃআমার জীবনটা ক্যান এমুন হইল মা? ক্যান এমুন হইল?
মেয়ের মাথায় পিঠে হাত বুলাতে বুলাতে, কাঁদতে কাঁদতে নাজমা বললেন, তোর কথা ভুলে থাকার জন্য, মাগো, আমি আল্লাহকে শুধু বলেছি, আমার পেটে যে আছে সে যেন মেয়ে হয়। একমেয়ের মুখ দেখে আমি যেন ভুলতে পারি আরেকজনকে।
তুমি সেইটা পারছো, আমি পারি নাই মা। কেমনে পারুম কও? মা তো মানুষের একজনই হয়। ওমা, মাগো, মা।
মায়া শিশুর মতো কাঁদতে লাগল। তার মাথায় টপটপ করে পড়তে লাগল নাজমার চোখের জল।
কী ব্যাপার? আজ দেখি মুখটা একেবারে চকচক করছে?
হাসি পাখিদের খাবার দিচ্ছে, মায়া উজ্জ্বল মুখে তার সামনে এসে দাঁড়িয়েছে। সেই উজ্জ্বল মুখ দেখে প্রশ্নটা করলো হাসি।
মায়া বলল, কাইল রাইতে আমি একটা স্বপ্ন দেখছি। তারপর থিকা আমার মনটা খুব ভালো। বেদম ভালো।
বাপ রে! বেদম ভালো। স্বপ্নটা কী?
বাপ মরণের পর দাদা দাদীরা আমারে রাইখা আমার মারে বিদায় কইরা দিছিল। মার পেটে তখন আমার ছোটবইন। সেই বইনটারে আমি কোনওদিন দেখি নাই। মারেও আমি দেখি নাই। স্বপ্নে দেখলাম, আমি তাগো ফিরত পাইছি। মার লগে আমার দেখা হইছে, বইনটার লগে দেখা হইছে।
মায়ার কথা শুনতে শুনতে চিন্তিত হয়ে গেছে হাসি। কোনও রকমে সে শুধু বলল, তাই নাকি?
মায়ার মুখটা আগের মতোই আনন্দে ফেটে পড়ল। হ। মার চেহারাটা একদম তোমার মার মতন। আর বইনটার চেহারা তোমার মতন। এইজন্য আমার মনটা খুব ভালো।
গভীর মমতায় হাসির চিবুকটা ধরল মায়া। সকালে উইঠা ভাবছি আমার স্বপ্নে পাওয়া বইনটারে আমি আইজ একটা উপহার দিমু।
হাসির হাত ধরল মায়া। চলো, ঘরে চলো। উপহারটা দিমু নে। তয় আমার একটা কথা আছে।
হাসি আগের মতোই চিন্তিত। বলল, কী কথা?
আমি তোরে তুই কইরা কমু। ছোট বইনরে তো বড় বইনে তুই কইরাই কয়। চল।
হাসি ম্লান হাসল। তুমি যাও। পাখির খাবার দিয়েছি, হাতে ময়লা লেগে আছে। হাতটা ধুয়ে আসি।
আইচ্ছা।
মায়া চলে যাওয়ার পর হাত ধুয়ে সরাসরি নাজমার রুমে এসে ঢুকল হাসি। গম্ভীর গলায় বলল, মা, আমি তোমার সঙ্গে একটু কথা বলবো।
নাজমা তাঁর রুমে চিন্তিত ভঙ্গিতে পায়চারি করছিলেন। হাসির কথা শুনে বললেন, আমিও ভাবছিলাম তোর সঙ্গে কথা বলবো। কীভাবে বলবো ঠিক বুঝে উঠতে পারছিলাম না।
তার মানে মায়ার কথা শুনে আমি যা বুঝেছি সেটা ঠিক?
কী বুঝেছিস?
মায়া তোমার মেয়ে। আমার বোন।
নাজমা একটা দীর্ঘশ্বাস ফেললেন। হ্যাঁ। ওর নাম মায়া না, ওর নাম আঁচল।
হাসি অপলক চোখে নাজমার মুখের দিকে তাকালো। তার কথা তুমি আমার কাছে লুকিয়ে রেখেছিলে কেন?
ভুলে থাকার জন্য, ভুলে যাওয়ার জন্য। তোর একটা বোন আছে, কথাটা জেনে গেলে ওই নিয়ে তোর একটা আগ্রহ তৈরি হবে। ওই নিয়ে তুই আমার সঙ্গে কথা বলবি। আর কথা বলতে থাকলে আঁচলের কথা আমি কেমন করে ভুলবো? তার জন্য বুকটা ফেটে যাবে না আমার!
কথা বলতে বলতে কেঁদে ফেললেন নাজমা।
ততোক্ষণে হাসির চোখেও জল। কাঁদতে কাঁদতে সে বলল, আর এখন যে আমার বুকটা ফেটে যাচ্ছে? আমার বোন আমার চারপাশে ঘুরছে, সে জানে আমি তার বোন, আমি জানি না। আমি তার সঙ্গে বাইরের মানুষের মতো ব্যবহার করছি। তাকে বাসায় ঢুকতে দিতে চাইনি। আর তুমি? তুমি কেমন মা? মা কেমন করে মেয়ের কথা ভুলে থাকে? এক মেয়ের মুখ দেখে কেমন করে আরেক মেয়ের কথা ভুলে থাকার বাহানা করে?
চোখের জলে ভাসতে ভাসতে নাজমা বললেন, ঠিকই বলেছিস। বাহানা, আমি বাহানাই করেছি। আমি তাকে ভুলতে পারিনি।
হাসি ভাঙাচোরা গলায় বলল, চোখের সামনে দেখেও নিজের মেয়েকে তুমি চিনতে পারোনি? যত দূরেই চলে যাক মেয়ে, তাকে কি চেনা যায় না? যত বছর পরই ফিরে আসুক, তাকে কোন মা না চিনে পারে?
এসময় মায়া এসে ঢুকল এই রুমে। হাসির সামনে এসে বলল, মার লগে এমনে কথা কইয়ো না, মার মনে দুঃখ দিও না। মারে সব সময় কাছে পাইছো এইজন্য বোঝ না মা কত মূল্যবান। আমি পাই নাই, আমি মার মূল্যটা বুঝি। মার লগে এমুন কইরো না।
হাসি কাঁদতে কাঁদতে মায়াকে জড়িয়ে ধরল। কিন্তু সে তোমার কথা আমাকে বলেনি কেন? কেন আমাকে বুঝতে দেয়নি, আমি একা না, আমার একটা বোন আছে। কেন আমাকে বলেনি, একদিন তুই তোর সেই বোনকে খুঁজে বের করিস!
তাতে কিচ্ছু হয় নাই, কিচ্ছু হয় নাই সোনা। তয় তুই আমার লগে আয়। আয়।
হাসির হাত ধরে ওরা দুজন যে রুমে থাকে সেই রুমে এসে ঢুকলো মায়া। হাসিকে বিছানায় বসালো। বয় তুই, এইখানে চুপ কইরা বয়। কইছিলাম না তোরে আমি একটা উপহার দিমু। এখন সেই উপহারটা দিতাছি।
ব্যাগ খুলে পেটমোটা একটা খাম বের করল মায়া। হাসির হাতে দিয়ে বলল, এই তোর উপহার।
কান্নার রেশটা তখনও রয়ে গেছে হাসির। নাক টেনে খামটা ধরল। এটার মধ্যে কী আছে?
বাইর কইরা দেখ। খামের ভিতর পাঁচশো টাকার একটা বান্ডিল। এতটাকা একসঙ্গে দেখে ভ্যাবাচ্যাকা খেয়ে গেল হাসি। এতটাকা? এতটাকা কেউ কাউকে উপহার দেয়?
মায়া স্নিগ্ধ গলায় বলল, বইন বইনরে দিতে পারে। কইছিলাম না, তোরে একটা টিভি কিন্যা দিমু? এই টেকা দিয়া তুই একটা টিভি কিনিছ।
কিন্তু এতটাকা তুমি কোথায় পেলে?
বাবার সম্পত্তির ভাগ থিকা পাইছি। মোট একলাখ দশহাজার টাকা পাইছিলাম। মারে দিছি পঞ্চাশ হাজার, তোরে দিলাম পঞ্চাশ হাজার। দশ হাজার আমার রইলো। কিছু অবশ্য খরচা হইয়া গেছে। তয় যা আছে তাতেই আমার চইলা যাইবো।
তোমার হার্টের অসুখ? চিকিৎসা?
মায়া আগের মতোই স্নিগ্ধমুখে হাসলো। আমার কোনও অসুখ নাই। মিছাকথা কইছি। একটা বাহানা ধইরা তগো কাছে আইছি। অনেক কষ্ট কইরা ঠিকানা যোগাড় করছি। কত মানুষের কাছে যে গেছি! অসুখের বাহানা না ধরলে তারা আমারে ঢাকায় আসতে দিত না।
হাসি স্বপ্নময় দৃষ্টিতে বোনের দিকে তাকালো। আমি খুব খুশি হয়েছি আপু। জীবনে কেউ আমাকে কোনওদিন কিছু দেয়নি। এই টাকা দিয়ে এখনই টিভি কিনবো না। পুরনোটাই ঠিকঠাক করে নেব। এখন কিনবো একটা ক্যামেরা। আমার ক্যামেরার খুব শখ। বাকি টাকাগুলো রেখে দেব।
কিনিস, তোর যা মন চায় কিনিস। আমি তো থাকবো না, জিনিসটা দেইখা আমার কথা তোর য্যান মনে হয়।
হাসি অবাক। থাকবে না মানে? কোথায় যাবে? পাগল হয়েছ? তোমাকে কি আমি আর যেতে দেব? আমাকে ছেড়ে তুমি যেতে পারবে না।
গভীর মমতায় বোনকে বুকে জড়িয়ে ধরল মায়া। জলে চোখ ভরে গেছে তার। হাসি সেই জল দেখতে পেল না।
খাঁচার সামনে দাঁড়িয়ে উদাস চোখে পাখিগুলোর দিকে তাকিয়ে আছে মায়া। নাজমা এসে তার সামনে দাঁড়ালেন। এখানে দাঁড়িয়ে আছিস কেন?
মায়া ম্লানমুখে হাসল। পাখি দেখতেছি। মা, পাখির খাঁচার দিকে তাকায়া আমার কী মনে হইল জানো? মনে হইল মানুষের সঙ্গে খাঁচার পাখির খুব মিল। পাখি হইল মানুষের আত্মা, আর খাঁচা হইল শরীর। মরণ আইসা খাঁচার দুয়ারটা খুইলা দেয়। পাখিটা যায় উইড়া।
নাজমা তীক্ষ¦চোখে মেয়ের মুখের দিকে তাকালেন। কাল পরশুই আমি ডাক্তারের সঙ্গে এপয়েন্টম্যান্ট করবো। তোকে ডাক্তারের কাছে নিয়ে যাব। টালবাহানা করে ডাক্তারের কাছে তুই যাচ্ছিসই না।
হার্টের অসুখ লইয়া আমি যে মিছাকথা কইছি, হাসি তোমারে বলে নাই? আমার কোনও অসুখ নাই মা। আমি ভালো আছি।
না তুই ভালো নেই। ওই যে সেদিন ফিট হয়ে গেলি, ভালো থাকলে ওভাবে ফিট হওয়ার কথা না।
মায়া হাসল। ফিট তো আমি ইচ্ছা কইরা হইছিলাম। তোমারে দেইখা আমার ইচ্ছা করতাছিল তোমার গলাটা জড়াইয়া ধরি। তোমার বুকে মুখটা লুকাইয়া রাখি। হঠাৎ তো আর সেইটা পারি না, এইজন্য ফিটের বাহানা ধরছিলাম।
গভীর আবেগে মায়ার গালে হাত ছোঁয়ালেন নাজমা। সঙ্গে সঙ্গে তাঁর সেই হাত জড়িয়ে ধরল মায়া।
এসবের কিছুক্ষণ পরই বিপুল উৎসাহ নিয়ে বাইরে থেকে ফিরল হাসি। বাড়িঅলার বেকার শ্যালক নজরুল। বাড়িঅলার ছেলেমেয়েরা তাঁকে নজুমামা নজুমামা ডাকে। হাসিও ডাকে। সেই নজুমামাকে নিয়ে সে ক্যামেরা কিনতে গিয়েছিল। সুন্দর একটা ডিজিটাল ক্যামেরা কিনেছে। নিজেদের ফ্ল্যাটে ঢুকেই পটাপট ছবি তুলতে লাগল সে। নাজমার ছবি তোলে, মায়ার ছবি তোলে। ভারি একটা আনন্দ উৎসব শুরু হয়ে গেছে তিনজন মানুষের মধ্যে।
এক পর্যায়ে মায়াকে জড়িয়ে ধরলেন নাজমা। আমাদের দুজনের ছবি তোল।
সঙ্গে সঙ্গে মায়াও জড়িয়ে ধরল মাকে। হাসি ছবি তুলল।
মায়া বলল, ওই হাসি, কেউরে ডাইকা আন। আমগ তিনজনের একটা ছবি তুইলা দেউক। মায় মাঝখানে আর আমরা দুইবইন দুইপাশে।
হাসি বলল, ডাকতে হবে না। আমিই পারবো।
ক্যামেরাটা ডাইনিংটেবিলে বসিয়ে অটোক্লিকে দিল হাসি। তারপর দৌড়ে এসে নাজমার পাশে দাঁড়ালো। একপাশে হাসি একপাশে মায়া আর মাঝখানে নাজমা। ছবি উঠে গেল।
তিনদিন পর গভীর রাতে ঘুমের ভেতর থেকে মায়ার কাতর আর্তনাদ শুনতে পেল হাসি। ধড়ফড় করে উঠে বসল সে, লাইট জ্বাললো। মায়া শুয়ে আছে তার পাশে। দুহাতে বুক চেপে কুঁকড়ে আছে।
হাসি তাকে জড়িয়ে ধরল। কী হয়েছে আপু? এমন করছো কেন?
মায়া গোঙাতে গোঙাতে বলল, আমার বুকটা খুব ব্যথা করতাছে। বইন, মারে একটু ডাকবি?
হাসি চিৎকার করে মাকে ডাকলো। মা, ওমা, তাড়াতাড়ি আসো। আপু যেন কেমন করছে।
নাজমা প্রায় সঙ্গে সঙ্গে ছুটে এলেন। কী হয়েছে?
মায়ার অবস্থা দেখে দিশেহারা ভঙ্গিতে তাকে জড়িয়ে ধরলেন। কী হয়েছে মা? এমন করছিস কেন?
মায়া মুমূর্ষু গলায় বলল, বুকে খুব ব্যথা। মা, মাগো বুকে খুব ব্যথা।
নাজমা যা বোঝার বুঝে গেলেন। হাসি, বাড়িঅলার ফ্ল্যাটে যা। নজুমামাকে ডাক। বল আমাদের খুব বিপদ। একটা অ্যাম্বুলেন্স যোগাড় করতে বল। আমার মেয়েকে হাসপাতালে নিতে হবে। তাড়াতাড়ি যা, তাড়াতাড়ি।
হাসিও বুঝলো ব্যাপারটা। সেও মায়ের মতোই দিশেহারা হলো। অ্যাম্বুলেন্স যোগাড় করতে দেরি হবে। চলো রিকশা স্কুটার যা পাই তাই করে হাসপাতালে নিয়ে যাই। আমি নজুমামাকে ডাকছি।
ছুটে বেরুতে যাবে হাসি, ওই অবস্থায়ই হাত বাড়িয়ে তার একটা হাত ধরল মায়া। না না আমি যামু না, আমি কোনওখানে যামু না। আমার মা বইনরে ছাইড়া আমি কোনওখানে যামু না। কোনওখানে না।
নাজমা বললেন, আমরা তো তোর সঙ্গেই যাচ্ছি।
না না। মাগো, সেই যে তুমি আমারে ছাইড়া আসলা, তারপর থিকা তোমার কথা ভাইবা আমার বুকটা খুব বেদনা করতো। সেই বেদনার কথা আমি কেউরে বলতে পারতাম না। এখানে আইসা তোমারে বলছি, আবার সেই কথা উল্টাইছি। যাতে আমারে লইয়া তোমরা চিন্তা না করো। যখন বুকে ব্যথা হইত, আমি খুব আল্লারে ডাকতাম। আল্লারে বলতাম, আল্লায় য্যান তোমার লগে আমার শেষ দেখাটা করাইয়া দেয়। আমি য্যান তোমার মুখটা একবার দেইখা যাইতে পারি, আমার বইনডারে একপলক দেইখা যাইতে পারি। আইজ আমার কোনও দুঃখ নাই। তুমি খালি তোমার বুকে আমারে একটু ধইরা রাখো। শক্ত কইরা ধইরা রাখো মা।
দুহাতে মেয়ের মুখটা বুকে জড়িয়ে নাজমা একটা চিৎকার দিলেন। আঁচল, আঁচলরে!
আঁচল মারা যাওয়ার পর সেই ছবিটা বড় করে বাঁধিয়েছেন নাজমা। তিনি মাঝখানে, দু’পাশে দুইমেয়ে। প্রায়ই ছবিটার সামনে এসে দাঁড়ান তিনি। গভীর মমতায় আঁচলের ছবিটায় একটু হাত বুলান। নাজমার চোখ দুটো তখন জলে ভরে আসে।
</doc>
<doc>
ঈদে অবশ্যই বাড়ি যেতে হয়, আর সেখানেই বাধে যত বিপত্তি। মাঠঘাট শুকনো থাকুক অথবা কর্দমাক্ত থাকুক, আমাকে অবশ্যই সেখানে আছাড় খেতে হবে। কয়েকটা উদাহরণ দেওয়া যাক। সবাই মিলে পুকুরঘাটে বড়শি দিয়ে মাছ ধরছে। আমিও যোগ দিতে ঘাটের সিঁড়ি ভেঙে নিচে নামছি। কথা নেই বার্তা নেই, পা পিছলে সোজা পুকুরের পানিতে পড়ে গেলাম। এদিকে ছোট বাচ্চারা আমাকে দেখে এতই মজা পেয়েছে, যেন কোনো সার্কাসের ভাঁড় দেখলেও তারা এত মজা পেত না। যাক, তবু রক্ষা, ঈদের দিন ভালোভাবে কাটাতে পেরেছিলাম। ঈদের দ্বিতীয় দিন ঠিক করলাম, সবাই মিলে মহামায়া (দেশের অন্যতম বৃহৎ কৃত্রিম হ্রদ) দেখতে যাব। আমার ধারণা ছিল, এবারও যাওয়া হবে না। কারণ, আমরা গত আট বছরে ১৬ বার প্ল্যান করেছি, ঈদের দ্বিতীয় ও তৃতীয় দিন কোথায় কোথায় যাব। অবশেষে দেখা যায়, কোথাও না গিয়ে শহরেই ফিরতে হয়। তার পরও এবার যাওয়া হলো। লেকে গিয়ে প্রথমেই আমরা নৌকা ভাড়া করলাম এক ঘণ্টার জন্য। লেকের অনেক ভেতর পর্যন্ত গিয়েছি। মাঝির কাছে শুনলাম, এ হ্রদটা নাকি খাগড়াছড়ি পর্যন্ত বিস্তৃত।
৩০ মিনিটেই যেন এক ঘণ্টা হয়ে গেল। তীরে এসে নৌকা থামার পর একে একে সবাই নামছিলাম। সবার শেষে আমি। সবাই কী সহজেই না নেমে গেল! কিন্তু বিপত্তি ঘটল আমার বেলায়! কোনোভাবেই নামতে পারছি না। সিদ্ধান্ত নিলাম, লাফ দেব। লাফ দেব বলায় সবাই বুঝে গেল, একই ঘটনার পুনরাবৃত্তি ঘটতে যাচ্ছে। পতেঙ্গা সি-বিচে বোট থেকে নামার সময় বালুমিশ্রিত পানিতে আছড়ে পড়ে গিয়েছিলাম। আজও বোধ হয় সেই দিনটা হাতছানি দিচ্ছে। আমি মনে সাহস রাখলাম। গতবার শিক্ষা হয়েছে, এবার তো তা হওয়ার প্রশ্নই আসে না। মনে মনে এই ভাব যে সবাইকে দেখিয়ে দেব। জোরে লাফ দিলাম। পড়ে গেলাম কাদামিশ্রিত পানিতে। পরিস্থিতি ইতিমধ্যেই আমার প্রতিকূলে চলে গেছে। আমার অবস্থা দেখে সবার মধ্যে হাসির রোল পড়ে গেল। এখন হাড়ে হাড়ে বুঝতে পারছি, কাউকে আছড়ে পড়তে দেখে আমার মজা পাওয়াটা কতটা অন্যায় ছিল। সব পর্যটকের দিকে তাকিয়ে দেখলাম, তারা বুঝি হ্রদ দেখার চেয়ে আমাকে দেখেই সবচেয়ে বেশি মজা পেয়েছে। তবু আমি ছোটবেলায় পড়া সেই কবিতার লাইনটাকে জীবনের আদর্শ হিসেবে নিয়েছি, ‘আছাড়ে করিয়া হেলা হাঁট বার বার।’
</doc>

<doc>
বেশ ছিলাম। আপিসে সাহেব এবং গৃহে মা-ষষ্ঠী আমার প্রতি সদয় ছিলেন। সাহেব আমার মাহিনা এবং মা-ষষ্ঠী আমার সংসার বাড়াইতেছিলেন। আমার পিতৃমাতৃকুলে আর কেহ ছিল না। উত্তরাধিকার সূত্রে কিছু টাকাও জুটিয়া গিয়াছিল। খাসা ছিলাম। 
প্রভাবতী অর্থাৎ আমার গৃহিণী গড়ে বছরে দেড়টি করিয়া সন্তান প্রসব করিয়া চারি বৎসরেই আমাকে ছয়টি পুত্রকন্যার মালিক করিয়া তুলিয়াছিলেন—মাঝে দুইবার যমজ হয়। 
এবংবিধ প্রজাবৃদ্ধি সত্ত্বেও কোনো অভাব ছিল না। হঠাৎ কিন্তু বেকুব বনিয়া গেলাম। পঞ্চম বর্ষেও গৃহিণী তাঁহার স্বাভাবিক গর্ভভার বহন করিতেছিলেন। এবার কিন্তু ব্যাপারটা স্বাভাবিক হইলেও সহজ ছিল না, বোঝা গেল। কারণ, তিনি মারাই গেলেন। তিনি তাঁহার পিত্রালয় শান্তিপুরে ছিলেন। যদিও আমার শ্বশুর ও শাশুড়ি উভয়েই অনেককাল স্বর্গীয় হইয়াছেন। কিন্তু আমার শ্যালক বিনোদ ডাক্তার বলিয়া প্রভা প্রতিবারই সেখানে যাইত। বিনোদ লিখিতেছে:
‘হঠাৎ একম্পসিয়া হইয়া দিদি তিন-চার ঘণ্টার মধ্যে মারা গেলেন। আপনাকে খবর দেওয়ার সময় ছিল না। কিডনি খারাপ ছিল। সেজদি ছেলেদের লইয়া সম্বলপুরে চলিয়া গিয়েছেন। তাঁহার চিঠি বোধহয় পাইয়াছেন।’
পাইলাম তো। তিনি লিখিতেছেন: ‘কী করিবে বল ভাই! সবই অদৃষ্ট। তোমার ছেলেমেয়েরা এখন আমার কাছে কিছুদিন থাকুক। আমি তো বাঁঝা মানুষ। আমার কোনো অসুবিধা হইবে না। ছেলেরা ভালোই আছে। কোনো ভাবনা করিয়ো না। ইতি...’
কিংকর্তব্যবিমূঢ় হইয়া ছুটির দরখাস্ত করিলাম। কপালগুণে আমার সাহেবও বদলি হইয়া গিয়াছিলেন। ছুটি সুতরাং মঞ্জুর হইল না। দুই মাস পরে। 
সম্বলপুরবাসিনী শ্যালিকার আর একখানি পত্র পাইলাম। তিনি অন্য নানা কথার পর লিখিতেছেন: 
‘প্রভা সতীলক্ষ্মী ভাগ্যবতী ছিল। সে গেছে, বেশ গেছে। জাজ্বল্যমান স্বামী, ছেলেপুলে সব রেখে গেছে। কিন্তু তোমার তো তা বলে সংসারটা ছারখার করা ভালো দেখায় না। উচিতও নয়। আমার কথা শোনো। আবার বিয়ে করো তুমি।...এখানে একটি বেশ ডাগরডোগর মেয়ে আছে। যদি তোমার ইচ্ছে হয় বলো, সম্বন্ধ করি। আমার তো মেয়েটিকে বেশ পছন্দ। তোমার নিশ্চয়ই পছন্দ হবে।’ ইত্যাকার নানারূপ কথা। 
সাত দিন ভাবিয়া—অর্থাৎ এক টিন চা ও পাঁচ টিন সিগারেট নিঃশেষ করিয়া আমি এই চিরন্তন সমস্যার যে মীমাংসা করিলাম, তাহা মোটেই অসাধারণ নয়। সেজদিকে যে পত্র দিলাম, তাহা অংশত এইরূপ—
“বিয়ে করতে আর ইচ্ছে হয় না। প্রভার কথা সর্বদাই মনে পড়ে। কিন্তু দেখ সেজদি, আমার ইচ্ছে-অনিচ্ছের ওপর নির্ভর করে তো সংসার বসে নেই। সে আপনার চালে ঠিক চলছে ও চলবে। সুতরাং ভাবপ্রবণ হওয়াটা শোভন হলেও সুযুক্তির নয়—এটা ঠিকই। তা ছাড়া দেখ, আমরা ‘মা ফলেষু কদাচ’ দেশের লোক। আর তোমরাও যখন বলছ, তখন আর একবার সংসারটা বজায় রাখবার চেষ্টা করাই উচিত বোধহয়। দ্বিতীয়পক্ষের বিয়েতে আবার পছন্দ-অপছন্দ! তোমার পছন্দ হয়েছে তো?” 
ক্রমশ বিবাহের দিন স্থির হইল। সম্বলপুরেই বিবাহ। সেজদি বুদ্ধিমতী। লিখিয়াছেন, ‘ছেলেদের লাহোরে বড়দির কাছে পাঠিয়ে দিলাম। বাপের বিয়ে দেখতে নেই।’ স্বস্তির নিঃশ্বাস ফেলিলাম। 
যথাকালে সাহেবের হাতেপায়ে ধরিয়া হপ্তাখানেকের ছুটি লইয়া সোজা রওনা হইয়া পড়িলাম। একাই। এ বিয়ের কথা কাউকে বলিতে আছে? কী ভাবিয়া গোঁফটা কামাইয়া ফেলিলাম। একে এই কালো মোটা চেহারা, তাহার ওপর কাঁচা-পাকা একঝুড়ি গোঁফ লইয়া বিবাহ করিতে যাইতে নিজেরই কেমন বাধবাধ ঠেকিতে লাগিল। 
বিবাহবাসর। 
ওই অবগুণ্ঠিতা চেলিপরা মেয়েটিই আবার আমার সঙ্গিনী হইতে চলিয়াছে। প্রভাকেও একদিন এইভাবেই পাইয়াছিলাম, সে কোথায় চলিয়া গেল। আজ আবার আরেকজন আসিয়াছে। ইহার কিডনি কেমন কে জানে। নানারূপ এলোমেলো কথা মনে আসিতে লাগিল। প্রভার মুখ বারবার মনে পড়ে। ছেলেগুলো না জানি এখন কী করিতেছে। মৃত্যুর পরও কি আত্মা সত্যি থাকে?...এ মেয়েটি বেশ বড়সড় দেখিতেছি, কিন্তু ভারি জড়সড় হইয়া বসিয়া আছে—একেবারে মাথা নিচু করিয়া। আচ্ছা, প্রভার আত্মার যদি...গৃহ্নামি গৃহ্নামি...
যন্ত্রচালিতবৎ বিবাহ অনুষ্ঠান চলিতে লাগিল। শুভদৃষ্টির সময় মেয়েটি কিছুতেই ঘোমটা খুলিল না। সেজদি বলিলেন, ভারি লাজুক! বাসরঘরেও শুনিলাম, ভারি লাজুক! আপাদমস্তক মুড়িয়া পাশ ফিরিয়া শুইল। আমিও ঘুমাইলাম। সেজদি লোক জমিতে দেন নাই। তা ছাড়া দ্বিতীয়পক্ষের বিবাহ, কে আমোদ-প্রমোদ করিতে চায়। মেয়েটির আপন বলিতে কেহ ছিল না। পরের বাড়িতে মানুষ। সেজদির বাড়িতেই বিবাহ, বলিতে গেলে সেজদিই কন্যাকর্তা। সুতরাং বিবাহ-উৎসব জমে নাই। 
জমিল ফুলশয্যার রাত্রে। 
বক্ষে অনেক আশা ও আশঙ্কা লইয়া ঘরে ঢুকিয়া দেখি, আমার ছয়টি সন্তান ও আরও এক নবজাতক শিশু লইয়া স্বয়ং প্রভা খাটে বসিয়া। স্বপ্ন দেখিতেছি নাকি? প্রভা কহিল—‘ছিঃ, ছিঃ, সেজদিরই জিত হলো?’ 
তার মানে?
“মানে আবার কী? এবার ছেলে হওয়ার সময় ভারি কষ্ট হয়েছিল। অপরাধের মধ্যে সেজদিকে বলেছিলাম যে আমি মলে ওঁর ভারি কষ্ট হবে। সেজদি বললে, ‘হাতি হবে। তিন মাস যেতে না-যেতে ফের বিয়ে করবে।’ আমি বললাম, ‘ককখনো নয়!’ তারপর বাজি রেখে সেজদি আর বিনোদ মিলে এই ষড়যন্ত্র! আমি শান্তিপুরেই ছিলাম। আজ এই সন্ধ্যাবেলা এসেছি। এসে দেখি সেজদিরই জিত। পাড়ার মানকে ছোঁড়াকে কনে সাজিয়ে সেজদি বাজি জিতেছে। একশটি টাকা দাও এখন। ছিঃ ছিঃ, কী তোমরা! অমন গোঁফটা কী বলে কামালে?” 
আমার অবস্থা অবর্ণনীয়। 
পরদিন প্রভাতে সেজদির পাওনা চুকাইয়া দিয়াছি। এখন গোঁফটা উঠিলে যে বাঁচি।
</doc>

<doc>
কনকনে ঠাণ্ডা। মনে হলো শীতের কাপড় না পরে ভুল করলাম। জিয়া আন্তর্জাতিক বিমানবন্দরের রানওয়েতে দাঁড়িয়ে আছি। সময় তখন রাত পৌনে ১২টা। আর ১৫ মিনেট পর ৫ ফেব্রুয়ারি ২০০৭। শীতের রেশ তখনো কাটেনি। ঘড়ির কাঁটা দ্রুত এগিয়ে যাচ্ছে। মোবাইল থেকে ফোন করে আবার বিদায় নিলাম। আম্মা কান্নাকাটি করছেন। শত পিছুটান থাকার পরও আমরা সবাই যাচ্ছি। জাতিসঙ্ঘ মিশনের বিমানে মালামাল তোলা হচ্ছে। সেনাসদস্যরা লাইন ধরে সুশৃঙ্খলভাবে বিমানে উঠছেন। সবশেষে অফিসার এবং সাংবাদিকরা উঠবেন। তাই অপেক্ষার পালা। এই ফ্লাইটে দুজন মহিলা অফিসারও রয়েছেন। এই প্রথম কোনো মহিলা সেনা কর্মকর্তা জাতিসঙ্ঘ মিশনে যাচ্ছেন। বিমানে ঢাকা থেকে সাড়ে ১২ ঘন্টার জার্নি। আমাদের গন্তব্যস্খল আফিন্সকার সবচেয়ে বড় দেশ দক্ষিণ সুদানের রাজধানী ‘জুবা’। যেখানে ওঁৎ পেতে থাকে এলআর’র (লর্ড রেজিসটেন্স আর্মি) গেরিলারা। তারা দেখতে অত্যন্ত কালো। সুঠাম দেহ। গেরিলা পোশাকে হাতে আধুনিক অস্ত্র। হত্যা, সন্ত্রাস, লুটপাটই যেন তাদের কাজ। একে-৪৭, একে-৮১ এবং আরজেস গ্রেনেড নিয়ে তারা হামলা চালাতে অভ্যস্ত। জাতিসঙ্ঘ মিশনে কর্মরত সেনাদের এদের আক্রমণের আশঙ্কায় বাড়তি সতর্কতায় থাকতে হয়। সুদানের পাশের দেশ কঙ্গো ও উগান্ডা। গেরিলারা সেখান থেকে গভীর বনাঞ্চল দিয়ে সুদানে ঢুকে পড়ে।
আফিন্সকার সবচেয়ে বড় দেশ সুদান। জনসংখ্যার বড় অংশ মুসলমান। প্রাকৃতিক সম্পদে সমৃদ্ধ এ দেশটি হতে পারত বিশ্বের ধনী দেশগুলোর একটি। ২২ বছরের গৃহযুদ্ধে সব সম্ভাবনা ছাড়খার হয়ে গেছে। দেশটির বড় অংশজুড়ে এখনো বারুদের গìধ। এসপিএলএ (সুদান পিপলস লিবারেশন আর্মি) এবং সুদান সরকারের বাহিনী এসএএফ (সুদান আর্ম ফোর্সেস) যুদ্ধে জড়িয়ে যায় ১৯৮৩ সালে। সুদানের প্রেসিডেন্ট হাসান আল বশির সামরিক অভ্যুথানের মাধ্যমে ক্ষমতায় আসেন ১৯৮৯ সাল। তার সরকার সারাদেশে শরিয়াহ আইন জারি করে এ সময়। এর আগে দক্ষিণ সুদানে একটি খ্রিষ্টান রাষ্ট্র গড়ার জন্যই চলছিল যুদ্ধ। হাসান বশির ক্ষমতা নেয়ার পর যুদ্ধ আরো তীব্র রূপ নেয়। দক্ষিণ সুদানে গৃহযুদ্ধ ছড়িয়ে পড়ে। অত্যাচার আর নির্যাতনের বিভীষিকা ছড়িয়ে দেয়া হয় উত্তর সুদানের ‘দারফুরে’। মুসলমানদের বিরুদ্ধে ঝাঁপিয়ে পড়ে বিদ্রোহী খ্রিষ্টান বাহিনী। যেখানে মানুষের কান্না এখনো থামছে না। দারফুর আর দক্ষিণ সুদান নিয়ে আছে সাম্রাজ্যবাদী নানা খেলা। ভেতরের খবর জানাও বড় মুশকিল। লাশ, ধ্বংসযজ্ঞ আর মানবতার পরাজয়ই যেন পথে পথে জানান দিচ্ছে। সুদান যাওয়ার সিদ্ধান্ত হওয়ার পর থেকেই এক ধরনের ‘থ্রিল’ অনুভব করছিলাম। রানওয়েতে দাঁড়িয়ে থেকে ভাবছিলাম এসব। সুদানের সার্বিক পরিস্খিতি নিয়ে সেনাসদরে আগেই আমাদের কয়েক দফা ব্রিফিং করেন সেনা অফিসাররা। বলে রাখা ভালো, উত্তর ও দক্ষিণ সুদান একত্রে বাংলাদেশের ১৮ গুণ বড় একটি রাষ্ট্র। কেবল দক্ষিণ সুদানই আয়তনে বাংলাদেশের পাঁচ গুণ বড়। গোটা সুদানে জনসংখ্যা সাড়ে ৪ কোটি, যা বাংলাদেশে প্রায় তিন ভাগের একভাগ মাত্র।
বিমানবন্দরে আসার জন্য প্রস্তুতি ছিল বিকেল ৪টা থেকে। আর্মি অফিসার্স মেসে সাড়ে ৭টায় ডিনার শেষ হয়। পরে আমাদের নিয়ে আসা হয় বিমানবন্দরে। রাত সোয়া ৮টা থেকে আমরা ভিআইপি লাউঞ্চে বসে রয়েছি। যাবতীয় কাগজপত্র, বোর্ডিং পাস ও ইমিগ্রেশন সম্পন্নের প্রস্তুতি চলছিল। রাত বাড়ছে নীরবে। প্লেন ছাড়তে আরো কয়েক ঘন্টা বিলম্ব। সেনাবাহিনীর অফিসাররা এসেছেন সহকর্মীদের বিদায় জানাতে। এক বছরের জন্য চ্যালেঞ্জিং পেশায় যাচ্ছেন তারা। দেশের মান-মর্যাদা বৃদ্ধি এ পেশার সঙ্গে যুক্ত। ঊর্ধ্বতন সেনা কর্মকর্তাদের উপস্খিতিতে বিমানবন্দরে মিলাদ পড়ানো হলো। কোলাকুলির পর অনেকের চোখ অশ্রুসজল। জাতিসঙ্ঘ মিশনে যারা যাচ্ছেন, তাদের স্ত্রী-পুত্র-কন্যারা কান্নাকাটি করছেন। এ দৃশ্য দেখে আমার মনটা হঠাৎ খারাপ হয়ে গেল। নিজের পরিবার-পরিজন রেখে কোনো দুর্গম অজানা দেশে যাচ্ছি। আমরা যেখানে যাচ্ছি সেখানে প্রতিদিন গোলাগুলি হচ্ছে। গ্রেনেড ফুটছে। এন্টি পার্সোনাল মাইন বিস্ফোরণ হচ্ছে। যুদ্ধ স্খগিত, তারপরও গোটা দেশে চলছে যুদ্ধাবস্খা। প্রকাশ্যে সশস্ত্র মহড়া চলছে। কাঁধে একে-৪৭ ঝুলিয়ে ঘুরে বেড়াচ্ছে যুবকরা। এসব চিত্র আমরা আগেই পেয়েছিলাম।
ফ্ল্যাশব্যাক
আফিন্সকা দেখতে যেতে হলে শক্তি ও সামর্থ্য থাকা প্রয়োজন। আমার কোনোটাই ছিল না। ছিল শুধু মনোবল। ২০ কেজি ওজনের বুলেটপ্রুফ জ্যাকেট পরে চলাফেরা করা। সেনা জিপে উঁচু-নিচু রাস্তায় ৭০-৮০ কিলোমিটার যাত্রা করা। মাথায় দুই কেজি ওজনের বুলেটপ্রুফ হেলমেট লাগিয়ে রাখা। মাইন ফিল্ডে তীব্র গরমেও বুলেটপ্রুফ পোশাক পরা। সশস্ত্র গেরিলাদের অ্যাম্বুশ মোকাবেলা করা। মনের জোড়েই যেন সবকিছুতেই এগিয়ে ছিলাম। পূর্বপ্রস্তুতি রাখার অভ্যাস ছিল। আমার চেয়ে সুঠামদেহী অনেকে কাবু হয়ে পড়েছেন প্রতিকূল পরিবেশে। দিনের তাপমাত্রা ৫৫ ডিগ্রি সেলসিয়াস। দুপুরে মনে হতো সূর্য যেন নিচে নেমে এসেছে। গ্রীষ্ম মৌসুমে তা আরো বাড়ে। জাতিসঙ্ঘ সুদান মিশনে যাওয়ার জন্য আমাকে প্রস্তাব দেয়ার পর বিনয়ের সাথে ‘না’ বলেছিলাম। তবে শেষ পর্যন্ত তা ‘হ্যাঁ’সূচক হয়ে যায়। অবশেষে যাত্রা। একই ফ্লাইটে যাচ্ছেন ১৫২ জন সৈনিক ও অফিসার। যাওয়ার সূচনালগ্নে প্রথম আমি জানালাম আমার সম্পাদককে।
যাওয়ার পাঁচ দিন আগে ‘কর্তব্যকালীন’ ছুটির আবেদন করলাম। সহকর্মীদের কেউ কেউ ভয় দেখালেন আফিন্সকার নানা ঘটনা বলে। তার পরও চলে যাওয়ার প্রস্তুতি। সাহস যোগালেন নির্বাহী সম্পাদক, বার্তা সম্পাদক, চিফ রিপোর্টার ও ক্রাইম চিফ। মনের ভেতরে কালো মানুষের দেশ দেখার অদম্য ইচ্ছা। আগেই সেনাসদরে ব্রিফিংকালে সুদানের যাবতীয় চিত্র তুলে ধরা হয়। মিডিয়া টিমের প্রধান হিসেবে যাচ্ছেন লে. কর্নেল গোলাম কিবরিয়া। তিনি আফিন্সকা সম্পর্কে অনেক কিছু জানেন। তার দেখা এবং অভিজ্ঞতাও বিস্তর। দ্বিতীয় দিন ব্রিফিং শেষে সম্মিলিত সামরিক হাসপাতালে নেয়ার সিদ্ধান্ত হয় আমাদের। সেখানে রক্ত পরীক্ষা, ইউরিন পরীক্ষা এবং পূর্ব সতর্কতামূলক কয়েকটি ভেকসিন দেয়ার আয়োজন ছিল। যাওয়ার এক সপ্তাহ আগে থেকেই ম্যালেরিয়া প্রতিরোধমূলক ওষুধ খেতে দেয়া হয়, যা ফিরে আসার পরও অব্যাহত থাকে। সেনাসদর থেকে সুদান সম্পর্কে জানার জন্য পুস্তকসহ পরিবেশন করা হয় নানা তথ্য-উপাত্ত। শুরু হলো পড়াশোনা। ইন্টারনেট সার্চ। আফিন্সকার বিশাল দেশ ‘সুদান’ ভেসে আসে চোখের সামনে।
এক.
ঘড়ির কাঁটায় রাত ১২টা ২০ মিনিট। জর্ডানের পাইলট ঘোষণা দিলেন আমরা সুদানের পথে রওনা দিচ্ছি। এয়ার হোস্টেজ মিস হামিদা জাফরি হাসিমুখে সিট বেল্ট বাঁধতে অনুরোধ করলেন। এ সময় সবাই যেন তাকেই দেখছে। আমার আসনটি ছিল প্রথম দুই সারি পর তিন নম্বর রো’তে। সামনের দুই সারিতে সেনা অফিসাররা বসা। রাতের আকাশ দেখব ভেবে, আমি বাম পাশে জানালার পাশের সিটে বসলাম। আমার ডান পাশের সিটটি খালি। ভাবনা ছিল আলো-আঁধারীর মধ্যে চাঁদ-তারার খেলা দেখতে দেখতে এবং বই পড়ে ১২ ঘন্টা কাটিয়ে দেবো। কল্পনা সব সময় বাস্তব হয় না। এবারো তা-ই হলো। ঢাকা থেকে রওনা হয়ে বোম্বে টাওয়ার টাচ্ করে আরব সাগর পাড়ি দিয়ে মধ্যপ্রাচ্যে ঢুকে যাবে ফ্লাইটটি। সেখানে দুবাই বা শারজাহ বিমানবন্দরে অবতরণ করে জ্বালানি নিয়ে আবার সুদানের পথে যাত্রা করবে। পরিকল্পনা যত না সুখের, বাস্তবে তা ঘটল না। জিয়া আন্তর্জাতিক বিমানবন্দর থেকে যাত্রা শুরুর সময় আকাশ ছিল চমৎকার। চাঁদ যেন কিছুটা পথ সাথেই ছিল। তারাগুলো ভাসছে দূর আকাশে। বিমানের ‘টেক অফ’ ভালো হলে বাকিটা পথ ভালোভাবেই যাবে­ এমনটাই মনে করেন পাইলটরা। কিন্তু জিয়ায় টেক অফ খুব ভালো হলেও আধা ঘন্টা পর যে আকাশে বিপদের ঘনঘটা দেখা দেবে এমনটা কেউ ভাবতে পারেননি। আধা ঘন্টা ওড়ার পর বিপদ যেন সামনে এসে দাঁড়াল। ভারতের আকাশে প্রচণ্ড ঝড়ের মধ্যে পড়ে যায় বিমানটি। এ অবস্খায় যাত্রীদের মধ্যে কেউ তখন আর আফিন্সকা যেতে চাননি। বিদ্যুৎ চমকানির আলোতে বিমানের ভেতর আলোকিত হতে থাকল। এক পর্যায়ে বিমানটি ঝড়ের তাণ্ডবে পড়ে কয়েক শ ফিট নিচে নেমে যায়। কিছুক্ষণের মধ্যে স্বাভাবিক হওয়ার চেষ্টা করেন পাইলট। কিন্তু আবারো একই ঘটনায় বিমানের কারো দিকে আর তাকানো যাচ্ছিল না। দোয়া-দরুদ পড়ে আল্লাহকে ডাকতে থাকেন। অভিজ্ঞ এয়ার হোস্টেজ হামিদা জাফরির মুখ সাদা ফ্যাকাশে হয়ে গেছে। তিনি কোথাও বসার চেষ্টা করছিলেন। তীব্র ঝাঁকুনিতে তাও পারছিলেন না। দুর্ঘটনার একবারেই সম্মুখে আমরা। মধ্যপ্রাচ্যের এই রুটে আমি আসা-যাওয়া করেছি বেশ ক’বার। কিন্তু এ যাত্রায় যা ঘটেছে, এমনটা কখনো কল্পনাও করা যায় না। এই ফ্লাইটের ক্ষেত্রে যা ঘটেছিল, তা কোনো ‘বাম্পিং’ নয় বা ‘এয়ারফোকেট’ও ছিল না। আমার সামনের ডান সারিতে বসা ছিলেন লে. কর্নেল তাবিব ও লে. কর্নেল সালামসহ অন্য অফিসাররা। তারা নিজেদের পরিবার-পরিজন নিয়ে কথা বলছিলেন। বিমানের ঝাঁকুনিটা এতটাই বিপজ্জনক ছিল যে, এ অবস্খা থেকে পরিত্রাণ পেতে দীর্ঘ সময় লেগেছে। রাতে বিমানের ভেতরে খাবার পরিবেশন করা হয়। কিন্তু ভয়াবহ দুর্ঘটনার কবল থেকে রক্ষা পেয়ে খাবার আর তখন পেটে যাচ্ছিল না। আফিন্সকা যাত্রার শুরুতেই এ ধরনের ঘটনা ছিল ভিন্ন রকমের অভিজ্ঞতা। ভোর রাতে সংযুক্ত আরব আমিরাতের শারজাহ বিমানবন্দরের আকাশে আমরা। সোডিয়াম বাতির আলোয় গোটা শহর যেন নববধূর সাজে সজ্জিত। এই শহরে বিগত ১০ বছরে কোনো দিন এক মিনিটের জন্য বিদ্যুৎ বিভ্রাট হয়নি। ইউএন মিশনের বিমানটি অবতরণ করে ভোর সোয়া ৫টায়। চমৎকার ল্যান্ডিং। দরজা খুলে দিলে আমরা কয়েকজন বাইরে গিয়ে দাঁড়ালাম। শারজার নির্মল রাতের আকাশ যেন মিটিমিটি হাসছে। অভিবাদনের হাসি যেন! আকাশের একপাশে চাঁদ হেলে পড়েছে। তারা ভরা রাতের আকাশ। দরজার বাইরে এসে দাঁড়াতেই মিষ্টি হাওয়া শরীর শীতল করে দিয়ে যায়। হালকা ঠাণ্ডা বাতাসে শরীর-মন জুড়িয়ে যায়। মনে পড়ে যায় পেছনে ফেলে আসা বিপদের মুহূর্তগুলো। দুর্ঘটনার আশঙ্কা নিয়ে পাইলটসহ আমরা আলাপ করি। তবে বড় রকমের দুর্ঘটনার কবল থেকে যে রেহাই মিলেছে, তা সবাই বললেন। বাইরে দৃষ্টি ফেলতেই দেখা গেল দ্রুতগামী ট্রলিগুলো ছুটে চলেছে। ব্যস্ত বিমানবন্দরের কর্মীরা রাত জেগে কাজ করছেন। সেনা বহনকারী বিমান বলে কাউকে নিচে নামতে দেয়া হয়নি। প্রায় পৌনে এক ঘন্টা সময় লাগল রি-ফুয়েলিং করতে। এবার মধ্যপ্রাচ্য থেকে আফিন্সকার উদ্দেশে যাত্রা। বিমানটি ‘টেক অফ’ করল ভালোভাবে। আকাশে পাখা মেলে দিয়ে দিক নির্ণয় করল সোজা পশ্চিমে। সৌদি আরবকে পূর্ব দিকে রেখে পশ্চিমে ছুটে চলল বিমানটি। গতিবেগ ঘন্টায় ৫০০ কিলোমিটার। আকাশে ওঠার পর এবার যেন সময় আর কাটে না। বইয়ের পাতা উল্টাতে মন চায় না। আমার পাশের সারিতে বসা সিনিয়র সাংবাদিক আবু রুশদ ভাই বই পড়তে গিয়ে মনে হলো ঘুমিয়ে পড়েছেন। তাকাতেই দেখি না তিনি ঘুমাননি। চাদরের ফাঁক দিয়ে আমার দিকে তাকিয়ে আছেন। তারপর কিছুক্ষণ নীরবতা। পরে ফিসফিস করে বললেন, ‘আসলে আমরা কোথায় যাচ্ছি বলতে পারেন?’ আমি সংক্ষেপে উত্তর দিলাম ‘আপনি কি ভয় পেয়েছেন? কোথায় যে যাচ্ছি পাইলট বলতে পারবেন।’ সংক্ষিপ্ত এমন কথাবার্তার মধ্যেই সময় কাটছে। আমি কিছু বললেই তিনি হাসেন। বিপদ হলেও মন খারাপ করে থাকাটা আমরা ভালো লাগে না। লে. কর্নেল তাবিবকে বললাম, বিমানে এ ধরনের কোনো অভিজ্ঞতা আপনার আগে ছিল কি? তিনি চিন্তাযুক্ত মুখে বললেন, আল্লাহ আমাদের হেফাজত করেছেন। আমি বললাম, আজকে এই বিমানের কোনো দুর্ঘটনা হলে বাংলাদেশের সব পত্রিকায় লিড নিউজ হয়ে যেত। লাল বড় বড় হরফে ‘ব্যানার হেডিং’। সাংবাদিক বìধুদের কাছে এটি হতো সবচেয়ে ‘ভালো’ নিউজ। কথা শুনে সাংবাদিক আবু রুশদ ও নাদিম কাদির হাসলেন। আমাদের কারো আর সময় কাটছে না। দীর্ঘ জার্নি তা নয়, তবে কত তাড়াতাড়ি মাটিতে গিয়ে নামব সেটিই ছিল সবার মনের আসল কথা। শারজায় বিমানের সব পাইলট, ক্রু, এয়ার হোস্টেজ বদলি হয়ে গেছে। নতুন টিম বিমান চালাচ্ছে। হামিদা জাফরি নেমে গেছেন শারজায়। অলস সময় আর অবসাদ কাটাতে কফি পান করছি। পত্রিকার পাতায় চোখ রাখতে চেষ্টা করি। কিন্তু সারা পথে একবারও ঘুম পায়নি। ফ্লাইট যে দিকে যাচ্ছে, সেদিকে রাত। পেছনে সূর্যের রক্তিম আভা ঝিলিক দিয়ে উঠছে। ভোরের আলো আমাদের ধরতে পারছে না। যে দিকে ঘন অìধকার সেদিকে বিমানটি ছুটে চলেছে। মনে মনে ভাবছি অìধকার এক আফিন্সকার দিকে যাওয়ার মধ্যে কি কোনো আনন্দ আছে। পেছনে সূর্য ওঠার অপূর্ব দৃশ্য এবং সামনে কবরের মতো ঘন অìধকারের মধ্যে যে মিলন রেখা তা দেখা যায়। ঘন অìধকারকে যেন ধাওয়া করছে সোনালি আলো। আলোকিত আকাশ নিয়ে পেছনের বিশাল পৃথিবী। সামনে শত শত মাইল অìধকার। আমরা কি আসলে আফিন্সকার অìধকারের দিকে যাচ্ছি? আসলে আমাদের সঙ্গে আফিন্সকা সময় তিন ঘন্টা পিছিয়ে। বাংলাদেশে যখন সকাল ৬টা তখন সুদানে রাত ৩টা। সে কারণে অফিন্সকায় সকাল হয় দেরি করে। উত্তর সুদানের রাজধানী খার্তুম হয়ে আমরা দক্ষিণ সুদানের রাজধানী ‘জুবা’য় যাচ্ছি। উত্তর সুদান থেকে বিমানে দক্ষিণ সুদান যেতে সময় লাগে ২ ঘন্টা। বিমানটি যখন দক্ষিণ সুদানে অবতরণের প্রস্তুতি নিচ্ছে, তখন ওপর থেকে শুধু বিশাল বন এবং বিরান ভূমিই নজরে এল। ল্যান্ডিং গিয়ার ফেলার শব্দ শোনা গেল। বিমানটি প্রথম দফায় অবতরণ না করে আবার আকাশে উঠে যায়। বিমানবন্দরের কাছেই রয়েছে একটি পাহাড়। পুরোটাই কালো পাথরের। পাহাড়ের ওপর দিয়ে এসে রানওয়ে নির্ধারণ করার পর দেখা গেল বিমানবন্দর বলতে একটি বিশাল টিনের ঘর। কন্ট্রোল টাওয়ারটি মাথা উঁচু করে শুধু দাঁড়িয়ে। এর চেয়ে উঁচু কিছু আর গোটা এলাকায় নেই। নজরেও আসে না। চারপাশে ধু ধু বিরানভূমি। গভীর জঙ্গল আর ছন-বিচালিতে ঢাকা। পাইলট ঘোষণা দিলেন, ‘আমরা এই মুহূর্তে জুবা আন্তর্জাতিক বিমানবন্দরে অবতরণ করতে যাচ্ছি।’ বাংলাদেশ সময় দুপুর সাড়ে ১২টার সময় বিমানটি সুদানের মাটি স্পর্শ করল। দৌড়াতে দৌড়াতে রানওয়ের উত্তর পাশে গিয়ে থামল। হাঁফ ছেড়ে যেন সবাই বাঁচলেন। বিমানবন্দরের চার পাশে কোনো স্খাপনা নেই। বিমানটি থামতেই সশস্ত্র কিছু কালো মানুষ অস্ত্র তাক করে দাঁড়িয়ে আছে। পরে জানা গেল এরা এসপিএলএ’র সদস্য। জাতিসঙ্ঘ শান্তি মিশনের সেনারা এসএএফ ও এসপিএলএ সদস্যদের একই টেবিলে আলোচনায় বসিয়েছে। এটি তাদের সবচেয়ে বড় সাফল্য। অস্ত্রের ভাষায় নয়। আলোচনার টেবিলে সব সমস্যার সমাধান করার উদ্যোগ নেয় জাতিসঙ্ঘ সৈন্যরা।
দুই.
দক্ষিণ সুদানের সবচেয়ে বড় এলাকা হচ্ছে ‘সেক্টর ওয়ান’। এটি নিয়ন্ত্রণ করে থাকে বাংলাদেশের সৈনিকরা। সেক্টর ওয়ানের সেক্টর কমান্ডার হচ্ছেন কর্নেল কুদরত ইলাহী। তিনি বিমানবন্দরে উপস্খিত হয়েছেন বাংলাদেশের সৈনিক ও মিডিয়া টিমকে স্বাগত জানানোর জন্য। স্খানীয় সময় সকাল ৯টার কিছুক্ষণ পর সূর্যের প্রখরতা আমাদের বিচলিত করে তুলল। বিমানবন্দরে উপস্খিত সেনা কর্মকর্তাদের সঙ্গে পরিচয় শেষে আমরা চললাম ক্যাম্পের উদ্দেশে। বিমানবন্দর থেকে ১৫ মিনিটের দূরত্বে বাংলাদেশের সেনাক্যাম্প। বিশাল এলাকাজুড়ে স্খাপনা। তাঁবুর পর তাঁবু। অফিসারদের স্খাপনা স্টিলের ফেন্সমের ওপর একতলা ঘর। তাতে ‘এসি’ লাগানো রয়েছে। বিশেষ করে দুপুরে এসি ছাড়া থাকা অসম্ভব ব্যাপার। কমান্ডিং অফিসারদের বাসস্খান, কম্পিউটার বিভাগ, ডাইনিংসহ জরুরি বিভাগগুলো এ এলাকায় রয়েছে। চারপাশে কাঁটাতারের বেষ্টনী। ভেতরে প্রবেশ করতে তিনটি নিরাপত্তা গেট পার হতে হয়। আগে থেকেই শিডিউল ছিল চূড়ান্ত। ফলে মিটিং, ইন্টারভিউ ও রিপোর্টিং করার সব কিছু ছিল নির্ধারিত। হাতের কাছেই ছিল কম্পিউটার বিভাগ। সংযুক্ত ইন্টারনেট। তবে সব সময় ইন্টারনেট সুবিধা পাওয়া যেত না। হঠাৎ হঠাৎ নেটওয়ার্ক হারিয়ে যেত। আফিন্সকা বলে কথা। দক্ষিণ সুদানের কোথাও বিদ্যুৎ নেই। জাতিসঙ্ঘ মিশনগুলোর অফিস জেনারেটরের সাহায্যে চলে। ক্যাম্পের বাইরে গোটা সুদানে রাতে নেমে আসে ঘন অìধকার।
সìধ্যা হলেই মশার ভয়। আফিন্সকার মশা কামড়ালে ম্যালেরিয়া জ্বর হয়। এই জ্বর এতটাই ভয়ঙ্কর যে, দ্রুত ও সঠিক চিকিৎসা না হলে রোগী মারা যাওয়ার আশঙ্কা থাকে। দক্ষিণ সুদানের রাজধানী ‘জুবা’ এবং আশপাশের জাবেল কুজুর, ইয়েই, মালাকাল, ইয়ামবিও ও মারিদি এলাকায় এ মশার উপদ্রব বেশি। বাংলাদেশ থেকে যারা জুবায় যায়, তাদের ম্যালেরিয়ার ওষুধ ও ভেকসিন দেয়া থাকে। আফিন্সকার জ্বর মানেই ম্যালেরিয়া। কোনো কারণে জ্বর এলে সঙ্গে সঙ্গে তাকে উচ্চমাত্রার ‘কুইনাইন’ ডোজ দেয়া হয়। তা না হলে ফুসফুসে পানি জমে রোগীর মৃত্যুর আশঙ্কা থাকে। পৃথিবীর সবচেয়ে তিতো ওষুধ হিসেবে পরিচিত ‘কুইনাইন’ ম্যালেরিয়ার একমাত্র প্রতিষেধক। প্রবাদ আছে কুইনাইন জ্বর সারাবে বটে। তবে কুইনাইন সারাবে কে। মশার হাত থেকে বাঁচার জন্য সìধ্যার আগে মোটা কাপড়ের প্যান্ট, মোজা, ফুলহাতা জামা পরতে হয়। জাতিসঙ্ঘ মিশনে কর্মরত সবাই এই সতর্কতা অবলম্বন করে থাকেন। দিনে গরম রাতে মশা। সুদানে বিদ্যুৎ ও পানি কোনোটাই নেই। সৈন্যরা বোতলজাত পানি পান করেন। সাধারণ মানুষ মাসের পর মাস গোসল করে না। সারা দিন এক বোতল পানি পান করার সামর্থ্য ও সুযোগ অধিকাংশের নেই। কিন্তু তাতে কী! সìধ্যার পর তারা পানাহারে ঝাঁপিয়ে পড়ে। কঙ্গো ও উগান্ডা থেকে আসা এক ধরনের ‘বিয়ার’ পানির বিকল্প হিসেবে তারা পান করে। তারা আনন্দ-ফুর্তি করে একে ৪৭-এর শত শত রাউন্ড গুলি আকাশে ছুড়ে দিয়ে। তাই রাতে কান পাতলেই গুলির শব্দ পাওয়া যায়।
এসপিএল প্রতিষ্ঠাতা জেনারেল ড. জন গ্যারেং হেলিকপ্টার দুর্ঘটনায় নিহত হলে ক্ষমতায় অধিষ্ঠিত হন জেনারেল সালবাখির। সুদানের ওমর আল বশির সরকারের সাথে চুক্তির পর তিনিই এখন দক্ষিণ সুদানের প্রেসিডেন্ট। একই সঙ্গে তিনি গোটা সুদানের ভাইস প্রেসিডেন্ট। তিনি যে বাড়িতে থাকেন সেটি তার অফিস কাম রেসিডেন্স। একতলা টিনের দেয়াল ঘেরা একটি বাড়ি। সার্বক্ষণিক এসপিএলএ’র সদস্যরা তাকে পাহারা দিয়ে রাখে। সালবাখির খার্তুম যেতে চাইলে জুবা বিমানবন্দরে এমন নিরাপত্তা আরোপ করা হয় যে, সব ফ্লাইট চলাচল বìধ করে দেয়া হয়।
সুদানের প্রাকৃতিক পরিবেশ এশীয়দের জন্য অত্যন্ত প্রতিকূল। প্রচণ্ড গরম হওয়ায় নাক দিয়ে রক্ত ঝরে। এই সমস্যা শতকরা ৯০ জনের ক্ষেত্রে হয়। কতগুলো অসুখ হয় মারাত্মক। এর মধ্যে ম্যালেরিয়া, þিöপিং সিকসেন, ইয়েলো ফিভার, মেনিনজাইটিস, লাসা ফিভার ও এইডস অন্যতম। সুদানের সীমান্ত এলাকা নাবিয়াপাই। জুবা থেকে হেলিকপ্টারে করে আড়াই ঘন্টার দূরত্বে ‘ইয়ামবিও’ প্রদেশ। সেখান থেকে সড়ক পথে ৫০ কিলোমিটার দূরে ‘নাবিয়াপাই’। গভীর অরণ্য। চারপাশে পিনপতন নীরবতা। পথের দুই পাশে শত বছরের পুরনো গাছপালা। এই অরণ্য পথেই কঙ্গো বা উগান্ডা থেকে এলআরএ সন্ত্রাসীরা এসে থাকে। সুদানে যুদ্ধ চলা অবস্খায় তারা একটি নেটওয়ার্ক থেকে অস্ত্র, রসদ, গোলাবারুদ, নগদ অর্থ ও খাবার পেত। কিন্তু ২২ বছরের গৃহযুদ্ধ ২০০৫ সালে জাতিসঙ্ঘের হস্তক্ষেপে স্খগিত হয়ে যায়। তারপরই এলআরএ বা তাদের মতো বিভিন্ন সশস্ত্র অস্ত্রবাজ সঙ্কটে পড়ে। প্রত্যন্ত এলাকায় তারা মানুষের ওপর অত্যাচারের মাত্রা বাড়িয়ে দেয়। আন্তর্জাতিক মহলের দৃষ্টি আকর্ষণ করার জন্য বিদেশীদের অপহরণ করে মুক্তিপণও আদায় করে। তাদের প্রতিরোধ করতে জাতিসঙ্ঘ মিশনে কর্মরত সেনাসদস্যরা পেট্রল অভিযান চালান। অত্যন্ত ঝুঁকিপূর্ণ সড়কে, গভীর অরণ্য দিয়ে যেতে হয় নাবিয়াপাই বা কঙ্গো সীমান্তে। এসব এলাকায় এলআরএ যোদ্ধারা অবস্খান করে মেশিনগান, একে-৪৭, আরজেস গ্রেনেডের মতো মারণাস্ত্র নিয়ে।
জুবাকে ঘিরে জাতিসঙ্ঘ মিশনের সেনাবাহিনীর কর্মতৎপরতা। পৃথিবীর ৬৩টি দেশের সেনাবাহিনী সুদান মিশনে কাজ করে। বাংলাদেশের সেক্টর কমান্ডার কর্নেল কুদরত ইলাহী এবং তার কমান্ডিং ফোর্স অত্যন্ত দক্ষতা, নিয়মানুবর্তিতা ও নিষ্ঠার মধ্যদিয়ে সুনাম অর্জন করেছে। এর মধ্যে মেজর কবীর, মেজর মাহফুজ, লে. কর্নেল তাবিব, মেজর সালাম, লে. কর্নেল রেজা, ক্যাপ্টেন মোমতাজ, ক্যাপ্টেন শাহরিয়ার, ক্যাপ্টেন ইমাদ, ক্যাপ্টেন ফারুক, ক্যাপ্টেন আজমসহ দক্ষ অফিসাররা প্রতিদিন দেশের সুনাম বৃদ্ধি করে চলেছেন। সকাল থেকে রাত পর্যন্ত অবিরাম কাজ করছেন তারা। সুদানের গভীর অরণ্য পরিষ্কার করে তৈরি করা হচ্ছে সড়ক। আবাসিক এলাকায় বাড়ানো হয়েছে নিরাপত্তা। তৈরি হচ্ছে ড্রেনেজ সিস্টেম। ফলে দীর্ঘ গৃহযুদ্ধের সময় যারা এলাকা ছেড়ে চলে গিয়েছিল, তারা ফিরতে শুরু করেছে। চেষ্টা চলছে বিদ্যুৎ ব্যবস্খা চালু করার জন্য। তবে সাধারণ মানুষ কবে বিদ্যুৎ পাবে, তা অনিশ্চিত। রাজধানী জুবায় পাকা সড়ক রয়েছে মাত্র পাঁচ কিলোমিটার। বাকি সব সড়ক কাঁচা। সারা সুদানে পাথরের ছড়াছড়ি। সড়কে মাইলের পর মাইল পাথর বিছিয়ে দেয়া হয়েছে। ট্রাফিক আইল্যান্ড বলতে কয়েকটি মাত্র ইট দিয়ে ঘেরা একটি স্খান। ট্রাফিক নেই। তারপরও গাড়িগুলো চলে নিয়ম মেনে। বিপরীত দিক থেকে কোনো গাড়ি এলে থেমে যায় গাড়ি বহর। সারা শহরে পৃথিবীর নামীদামি গাড়ি ছুটে চলেছে। কিন্তু কোথাও গাড়ির হর্ন শোনা যায় না।
শহরের সর্বত্র অস্ত্রের ঝনঝনানি। মোড়ে মোড়ে যুবকরা অস্ত্র নিয়ে আড্ডা দিচ্ছে। একেকটি আড্ডাস্খল যেন মিনি ক্যান্টনমেন্ট। কাঁধে একে-৪৭ নিয়ে ঘুরে বেড়াচ্ছে যুবকরা। গোষ্ঠীগত দাঙ্গার সাথে এলাকাভিত্তিক আধিপত্য বিস্তারের প্রতিযোগিতা। কিন্তু কোটি টাকা নিয়ে হেঁটে গেলেও কেউ জিজ্ঞেস করবে না। ছিনতাই বলে কিছু নেই। সুদানে বাংলাদেশ পুলিশের কয়েক শ কর্মকর্তা কাজ করছেন। তাদের একজন হচ্ছেন বখশি জাহিদ। তিনি জুবা থেকে চার কিলোমিটার দূরে বসবাস করেন। সেখানেই তার অফিস। গোটা এলাকায় বিদ্যুৎ নেই। সìধ্যার পর আয়োজন করা হয়েছিল খাবারের। স্খানীয় ফল এবং হাতে তৈরি খাবারই ছিল বেশি। তিনি জানালেন, সুদানিরা নিয়ম-নিষ্ঠার ক্ষেত্রে অটল। যুবক ছেলেরা কোনো কাজ করে না। মেয়েরা ঘরে-বাইরে কাজ করে। ছেলেরা ১৫ বছর হলেই এসপিএলএ সদস্য হয়ে যায়। দামি হোন্ডা ও আধুনিক অস্ত্র হচ্ছে তাদের সঙ্গী। এ অর্থ আর অস্ত্রের উৎস কিন্তু পশ্চিমা দেশগুলো। ছেলেরা বিয়ের সময় মেয়ের বাবাকে পণ দিতে বাধ্য। ছেলে পক্ষ থেকে কম করে হলেও ২০টি গরু মেয়ের বাবাকে দিতে হয়। তা না হলে বিয়ে হবে না। ২০টি গরুর মূল্য বাংলাদেশী প্রায় ১ লাখ ২৫ হাজার টাকা। সুদানের মেয়েরা অত্যন্ত সুঠাম দেহের অধিকারিণী। তারা ছোটবেলা থেকে বাইসাইকেল চালায়। মাইলের পর মাইল হাঁটে এবং ভাতজাতীয় কোনো খাবার খায় না। খাদ্য তালিকায় সব থাকে শুকনো খাবার। মুসলিম পরিবারেও একই নিয়ম। খাবারের কারণেই তারা শারীরিকভাবে সুঠাম ও সুন্দর দেহের অধিকারিণী। মুসলমান মেয়েরা মাথায় স্কার্ফ পরে। শরিয়াহ মোতাবেক চলাফেরা করে।
৬ ফেব্রুয়ারি সকালে জুবা থেকে আমাদের নিয়ে যাওয়া হলো জাবেলকুজুর এলাকায়। গোটা এলাকায় পাহাড় আর পাহাড়। মাটি নয় যেন পাথরের বিছানা পেতে রাখা হয়েছে। পাহাড়গুলো পাথরের। এই পাথরের মধ্যেই কাঁটাগাছে ফুল ফুটেছে। মাইলের পর মাইল বিরানভূমির মধ্যে পাথরের ফাঁক দিয়ে বর্ণিল ফুলের সৌন্দর্য অদ্ভুত রকম বিমোহিত করে। ফুলের গাছে এত কাঁটা হয় তা ভাবাই যায় না। ফুলের চারপাশও ঘন কাঁটায় আবৃত। সবকিছুতেই যেন রুক্ষতা। তারপরও ফুল। ফুলের সৌন্দর্য মানুষকে আকর্ষণ না করে পারে না। একবার হলেও আড়চোখে তাকাতে হয়। পাহাড় দেখতে আমাদের নিয়ে যাওয়া হয়নি। এর পাশেই যেন বিশাল বদ্ধভূমি। বড় বড় গর্ত আর খাল হয়ে রয়েছে বিস্তীর্ণ এলাকা। এর মূল কারণ হলো উদ্ধারকৃত ল্যান্ডমাইন, গ্রেনেড, শক্তিশালী বোমার বিস্ফোরণ ঘটানোর ফলে গোটা এলাকায় মাটি ওলটপালট হয়ে গেছে। মনে হয় যেন হাল চাষ করে রাখা হয়েছে। এই এলাকায় হাঁটতে গেলে খুব সাবধানে পা ফেলতে হয়। কারণ মাটির নিচেই হয়তো রয়েছে কোনো অ্যান্টি পার্সোনাল মাইন। রাশিয়ার তৈরি প্রোমজ-২ বা এম-১৪ বা এম-৪২ মাইনগুলো। যুদ্ধকালীন এসপিএলএ’র সদস্যরা গোটা এলাকায় এ ধরনের মাইন পুঁতে রাখে সুদান সরকারি বাহিনীকে (এসএএফ) ঠেকানোর জন্য। ২২ বছর পর এসব মাইনই এখন গলার কাঁটা হয়ে দাঁড়িয়েছে সুদানবাসীর। এসব মাইন যারা পুঁতেছিল, তাদেরও কোনো সìধান নেই। হয়তো তারা মারা গেছে। নয়তো দেশ ছেড়ে পালিয়েছে। মাইন পুঁতে রাখার কোনো নকশাও বর্তমান শাসকদের হাতে নেই। ফলে ঝুঁকির মধ্যে এবং নিখুঁতভাবে মাইনগুলো জাতিসংঘ মিশনে কর্মরত বাংলাদেশের সেনারা অপসারণ করছেন। সেনাবাহিনীর বোমা বিশেষজ্ঞ হিসেবে পরিচিত ক্যাপ্টেন মোমতাজ অত্যন্ত দক্ষতা দেখিয়ে উদ্ধারকৃত বোমার বিস্ফোরণ ঘটিয়ে থাকেন। ৬ ফেব্রুয়ারি এক সাথে ৩৯টি শক্তিশালী বোমার বিস্ফোরণ ঘটানো হলো জাবেলকুজুর পাহাড়ি এলাকায়। বিস্ফোরণের ঠিক আগ মুহূর্তে সেনা কর্মকর্তা, সাংবাদিক ও গাড়িবহর নিরাপদ দূরত্বে সরিয়ে নেয়া হলো। বোমার বিস্ফোরণ ঘটার সময় গোটা জাবেলকুজুরের পাহাড় যেন কেঁপে ওঠে। বিশাল কালো ধোঁয়ার কুণ্ডলি আকাশে দিকে মাথা উঁচু করে দাঁড়ায়। আমরা নিরাপদ দূরত্বে ছিলাম। কিন্তু তারপরও একটি সেল আমাদের সামনে পাঁচ ফিটের মধ্যে এসে পড়ে। অল্পের জন্য রক্ষা। মাইন অপসারণ কাজে সেনাবাহিনীকে সহায়তা করছে বাংলাদেশের চারটি কুকুর। প্রশিক্ষণপ্রাপ্ত একেকটি কুকুর প্রতি মাসে জাতিসঙ্ঘ থেকে ১ হাজার ২০০ ডলার বা ৮৪ হাজার টাকা করে খরচ-ভাতা পাচ্ছে। কুকুরগুলো প্রথমে মাটি শুঁকে মাইনের সìধান দেয়। তারপর মাইন ডিটেক্টর দিয়ে তা নিশ্চিত হওয়ার পর গর্ত করে তুলে আনা হয়। জাতিসঙ্ঘ মিশনে বাংলাদেশ সেনাবাহিনী মাইন অপসারণ করে সবচেয়ে বেশি খ্যাতি অর্জন করেছে। তবে মাইন অপসারণে আরো উন্নত যন্ত্রপাতি প্রয়োজন, যা বিশ্বের বিভিন্ন দেশের সেনাবাহিনী ব্যবহার করে।
জাবেলকুজুর থেকে ক্যাম্পে ফেরার সময় পথে হলো বিচিত্র এক অভিজ্ঞতা। মদনটাক নামের এক ধরনের বিশাল পাখি রাস্তা আগলে আছে। পাখা ছড়িয়ে দিয়ে গাড়ির সামনে এসে দাঁড়ায়। জুবা এলাকায় এসব পাখি বেশি দেখা যায়। এদের কোনো ভয়-ডর নেই। পাখির উচ্চতা ছাগলের চেয়েও বেশি। জুবা এলাকায় প্রচুর ছাগল চড়ে বেড়াতে দেখা যায়। রাখাল বালকরা কাঁধে একে ৪৭ নিয়ে গরু-ছাগল চড়ায়।
তীব্র প্রখরতার মধ্যে ক্যাম্পে এসে গোসল শেষে লাঞ্চ সেরে আবার ছুটে চলা ভিন্ন অনুষ্ঠানে। এ জন্য ক্যাপ্টেন ফারুক ও ক্যাপ্টেন শাহরিয়ারের ব্যস্ততার শেষ ছিল না। তাদের গাইড লাইন ছাড়া আমরা ছিলাম অচল। ক্যাপ্টেন শাহরিয়ার একটি কম্পিউটার নেটওয়ার্ক তৈরি করেছেন। যার সদস্য সবাই। কম্পিউটার মানেই জুবায় শাহরিয়ার। নিউজ পাঠাতে গেলেই তার সহযোগিতার বিকল্প কিছু নেই।
তিন.
৭ ফেব্রুয়ারি সকাল। সেক্টর কমান্ডার কর্নেল কুদরত ইলাহীর নেতৃত্বে আমরা ক’জন যাত্রা করলাম ইয়ামবিও প্রদেশে। হেলিকপ্টারযোগে প্রায় দুই ঘন্টার বেশি সময়ের রাস্তা। রাশিয়ান পাইলট। ‘টেক অফ’ করার পর দীর্ঘ পথ। জুবা থেকে যাত্রার পর শত শত মাইল শুধু বনাঞ্চল। উপজাতীয়রা আগুন লাগিয়ে বনাঞ্চল নিয়ন্ত্রণ করে থাকে। মাইলের পর মাইল দাউ দাউ করে আগুন জ্বলছে। এ এক নারকীয় দৃশ্য। হেলিকপ্টার থেকে বিশাল বনাঞ্চল পুড়ে যাওয়ার দৃশ্য দেখা যায়। প্রতিদিন এভাবে সুদানে বহু মূল্যবান বনাঞ্চল পুড়িয়ে দেয়া হয়। কোনো কোনো সময় দাবানল আকারে তা ছড়িয়ে পড়ে।
জুবা এয়ারপোর্ট থেকে উত্তর দিকে কঙ্গো সীমান্তের কাছে ইয়ামবিও এয়ারপোর্ট। জুবা থেকে ইয়াবমিও যেতে হলে হেলিকপ্টারই একমাত্র বাহন। সড়ক পথে যাত্রা মানে জীবনের ঝুঁকি শতভাগ বাড়ানো। গহিন অরণ্যে ঘেরা সড়ক পথে গেরিলা হামলার আশঙ্কা। ইউপিডিএফ (উগান্ডান পিপলস ডেমোক্রেটিক ফোর্স) এবং এলআরএ (লর্ড রেজিসটেন্স আর্মি) সড়কে পাশে ওঁত পেথে থাকে। ইয়ামবিওর গহিন বনাঞ্চলের ভেতর মাটির একটি রানওয়ে। হেলিকপ্টার নামতে গেলে ধুলায় পৃথিবী অìধকার হয়ে যায়। সারা পথে শুধুই আতঙ্ক ছিল নিচ থেকে গেরিলা অ্যাম্বুশ হলে উপায় থাকবে কি! দুপুরে আমরা পৌঁছলাম ইয়ামবিও এয়ারপোর্টে। সেক্টর কমান্ডারসহ আমাদের স্বাগত জানালেন ক্যাম্প ইনচার্জ ক্যাপ্টেন ইমাদ। এ সময় গোটা এয়ারপোর্ট কর্ডন করা ছিল। গেরিলারা হামলা চালাতে পারে এমন আশঙ্কা উড়িয়ে দেয়া যায় না। তাই এ ব্যাপক নিরাপত্তা প্রস্তুতি।
ইয়ামবিও প্রাকৃতিকভাবে বাংলাদেশের মতো। প্রচুর সবুজ গাছপালা। এখানে সারা বছর আম ধরে। আমগাছগুলো আমাদের দেশের বটগাছের মতো বিশাল। লাখ লাখ আমগাছ। তবে আম নিচে পড়লে কেউ খায় না। স্খানীয়দের বিশ্বাস শয়তান ওপর থেকে আম ছুড়ে ফেলে। শয়তানের ছোড়া আম মানুষ না খাওয়ায় স্তূপাকারে পড়ে থাকে। একই গাছে কাঁচা পাকা আম। ফলনও হয় প্রচুর। তবে বাজারজাত ব্যবস্খা না থাকায় বিপুল পরিমাণ আম নষ্ট হয়।
ইয়ামবিও থেকে সিকসেন একটি জটিল রোগ। সেনাবাহিনীর ডাক্তার মেজর এনায়েত বলেন,  সিকসেন শুধু আফিন্সকায়ই রয়েছে। তিনি জুবার কাছে ইয়েই ক্যাম্পে কর্মরত। তবে আমার সঙ্গে দেখা হয় কঙ্গো সীমান্তে ‘ইয়ামবিও’ ক্যাম্পে। সìধ্যার পর আমরা নিরাপত্তা চৌকির পাশে বসে আফিন্সকার এসব দিক নিয়ে আলাপ করতাম। মাঝে মধ্যে ভয়ও হতো। মেজর এনায়েত জানালেন, þিöপিং সিকসেন বাতাসের মাধ্যমে ছড়ায়। এ রোগ হলে প্রথম কয়েক দিন বেশ ঘুম পায়। পরে ঘুমের মধ্যেই সুস্খ-সবল একজন মানুষ মারা যায়। কঙ্গো সীমান্ত এলাকায় এর ব্যাপকতা চোখে পড়ে। এ অবস্খায় রাতে আমরা অনেকে কম ঘুমাতাম। বেশি ঘুম পেলে মনে করতাম ‘þিöপিং সিকসেন’ হলো কি না।
বাংলাদেশ সেনাবাহিনীর সুনাম সুদানে ছড়িয়ে পড়ে তাদের কর্মদক্ষতা, নিষ্ঠা ও একাগ্রতার কারণে। জাতিসঙ্ঘ মিশনের কর্মপরিকল্পনার বাইরে বহু সামাজিক দায়িত্ব নিজ থেকে পালন করে বাংলাদেশের সৈনিকরা। ফলে প্রত্যন্ত গ্রামের শিশুরা পর্যন্ত ‘বাংলাদেশ বাংলাদেশ’ বলে þেöাগান দেয়। বিদেশের মাটিতে এবং প্রতিকূল পরিবেশে এই জনপ্রিয়তা অনেক ত্যাগ ও নিষ্ঠার বিনিময়ে অর্জিত হয়েছে।
সুদানের মানুষের আরেকটি জটিল রোগ লাসা ফিভার। এক ধরনের ইঁদুর থেকে এ রোগ ছড়ায়। ইঁদুরের কামড়ানো খাবার খেলে লাসা ফিভার হতে পারে। এ ছাড়া এ ধরনের ইঁদুর কামড়ালেও লাসা ফিভার হয়। লাসা ফিভার হলে ২৪ ঘন্টার জ্বরে মানুষ মারা যায়। মৃত ব্যক্তিকে বিমানসহ কোনো পরিবহন বহন করে না। ফলে লাশ ১০ ফিট মাটির নিচে পুঁতে ফেলতে হয়। সুদানে এইডস আক্রান্ত শিশুর সংখ্যা দিনদিন বাড়ছে। নবজাতকরা মাতৃগর্ভ থেকে এইডস আক্রান্ত হয়। ইয়ামবিওর একটি হাসপাতালে এইডস আক্রান্ত চার দিনের এক নবজাতকের দেখা মেলে। নবজাতকের মা ২২ বছর বয়সে এইডসে আক্রান্ত হন। তারপর তিনি এইচআইভি পজিটিভ বহনকারী হিসেবে থেকে যান। বিয়ের পর সন্তান হয়। হাসপাতালের একটি আলাদা কেবিনে শিশু ও তার মাকে রাখা হয়েছে। ৯ ফেব্রুয়ারি সকালে এই নবজাতক আমরা দেখলাম। তখন তার নামও রাখা হয়নি। ফুটফুটে একটি শিশু মায়ের কোলে। সময়ের সঙ্গে বেড়ে উঠছে। তবে পৃথিবীতে বেঁচে থাকবে অতি অল্প সময়ের জন্য। নাইট কুইন ফুলের মতো ফুটেই অল্প সময়ে ঝরে যাওয়ার প্রস্তুতি। এইডস আক্রান্ত হওয়ার পর মারাত্মক আকার ধারণ করতে সময় নেয় ১২-১৫ বছর। এই হাসপাতালের বারান্দায় অবিবাহিত বেশ কয়েকজন কিশোরীকে দেখা গেল, যারা এইচআইভি পজিটিভ বহন করছে। কিশোরী বয়সেই এইডস রোগে আক্রান্ত। তারা অসুস্খ হয়ে হাসপাতালে এসেছে। এখানে ডাক্তার রয়েছেন মাত্র দুজন। মাঝে মধ্যে মেজর এনায়েতও এখানে এসে রোগী দেখে যান। সামাজিক দায়িত্বের কারণে বাংলাদেশ সেনাবাহিনীর সদস্যরা সুদানের গ্রামগঞ্জে অত্যন্ত জনপ্রিয়।
গৃহযুদ্ধ থেমে গেলেও সুদানে সামাজিক অপরাধ বাড়ছে। সুদানে কর্মরত বাংলাদেশের পুলিশ সদস্যরা তাদের সঠিক পথে ফিরিয়ে আনার চেষ্টা করছেন। তবে বাংলাদেশের সঙ্গে তাদের যথেষ্ট পার্থক্য রযেছে। সুদানের জেলে আটক কয়েদিদের জন্য সরকার কোনো খাবার সরবরাহ করে না। আমরা সুদান জেলখানার পাশেই পুলিশ অফিসার বখশির বাসায় বসে কথা বলছিলাম। তিনি জানালেন এখানকার কয়েদিরা অত্যন্ত ভালো। তাদের দুপুরে বা রাতের খাবারের সময় হলে কেউ যদি বাড়ি গিয়ে খেতে চায়, তবে তাকে ছেড়ে দেয়া হয়। খাবার শেষে আবার জেলখানায় ফিরে আসে। খাবারের কথা বলে তারা পালিয়ে যায় না। এই ব্যতিক্রম ঘটনা বোধহয় একমাত্র সুদানেই সম্ভব। সুদানের মানুষ সবচেয়ে বেশি ভয় পায় পুলিশকে। কারণ পুলিশ তাদের সাজা দেয়। জেলখানায় এ ধরনের নিয়ম চালু থাকায় সরকারের কোনো বাড়তি খরচ হয় না কয়েদিদের জন্য।
সুদানের দক্ষিণাঞ্চলে প্রায়ই দেখা যায় আগুন লাগে। ঘন ছন খেতের মধ্যে আগুন ইচ্ছা করেই লাগানো হয়। কারণ এসব খেতের মধ্যে লুকিয়ে থাকে বড় বড় ইঁদুর। আগুন লাগলে ইঁদুরগুলো পুড়ে ‘গ্রিল’ হয়ে যায়। তখন সুদানিরা ইঁদুরগুলো কুড়িয়ে নিয়ে খায়। একই অবস্খা জুবা, ইয়েই ও মারিদি এলাকাতেও ঘটে থাকে। তীব্র খরতাপের সময় কোথাও পানি পাওয়া যায় না। তখন রাখালের দল গরুর পায়ের রগ কেটে দেয়। তাতে তীব্র বেগে বের হয়ে আসে রক্ত। তৃষäার্ত মানুষ রক্ত পান করে তৃষäা মেটায়। তারপর রগটি বেঁধে দেয়া হয়। এই দৃশ্য দক্ষিণ সুদানের ইয়ামবিও, নাবিয়াপাই এলাকায় অহরহ ঘটে। তৃষäার্ত মানুষের এমন ঘটনা আমাদের দেশে বিপুল পরিমাণ পানি অপচয়ের কথা মনে করিয়ে দেয়।
সশস্ত্র রাখাল বালকরা গরু ও ছাগল চড়িয়ে বেড়ায়। গরুর শিং ২-৩ হাত লম্বা এবং বেশ মোটা হয়। রাখাল বালকরা খাবারের সìধানে বনে আগুন দিলে তা চারপাশে ছড়িয়ে পড়ে। মাঝেমধ্যে বিমানবন্দর পর্যন্ত আগুনের হুমকির মুখে পড়ে যায়। তিনবার আগুনের হাত থেকে বিমানবন্দর রক্ষা করেছে বাংলাদেশের সেনারা। সুদানিরা ইঁদুর খাওয়ার জন্য আগুন দিলেও বিমানবন্দর পর্যন্ত পুড়ে যাওয়ার অবস্খা দাঁড়ায়। তাতে তাদের কিছু আসে-যায় না। পোড়া ইঁদুর খাওয়াই তাদের কাছে অনেক আনন্দের ব্যাপার। জুবা এবং আশপাশের বাজারগুলোতে সকাল থেকে সìধ্যা ৬টা পর্যন্ত দোকানপাট খোলা থাকে। ৬টার পর কেউ দোকান খোলা রাখে না। তারপর তারা নেমে পড়ে আনন্দ-ফুর্তিতে। স্খানীয় বাজারের অধিকাংশ পণ্যই চিনের তৈরি। কিছু আছে ভারতীয়। নিজস্ব কোনো পণ্য তাদের নেই। তবে সুদান আকরিক, লোহা, স্বর্ণ, খনিজ তেল ও ইউরেনিয়াম দ্বারা সমৃদ্ধ। এসব খনিজসম্পদ উত্তোলন করার জন্য মার্কিন যুক্তরাষ্ট্র ও চীন আলাদা আলাদাভাবে কাজ করছে। খনিজসম্পদ নিজেদের মধ্যে রাখতে পারলে সুদানের বর্তমান চেহারা আগামী কয়েক বছরের মধ্যে পাল্টে যাবে। ইতোমধ্যে ভারতীয় ব্যবসায়ীরা সুদানে হোটেল ব্যবসা, পর্যটন, খাবার সরবরাহ, তুলা রফতানির মতো বড় বড় ব্যবসায় হাত দিয়েছেন। এ ক্ষেত্রে বাংলাদেশের ব্যবসায়ীদের ডেকেও পাচ্ছেন না জাতিসঙ্ঘ মিশনে কর্মরত অফিসাররা। এটা তাদের কাছে বড়ই আফসোসের বিষয়।
কর্নেল ফরিদ, কর্নেল ইলাহী, কর্নেল নওরোজ, লে. কর্নেল কিবরিয়া, মেজর কবীর, মেজর মাহফুজ, মেজর শামীম, মেজর নাসির, ক্যাপ্টেন শাহরিয়ার, ক্যাপ্টেন মোমতাজ, ক্যাপ্টেন ফারুকসহ অন্য নিষ্ঠাবান অফিসাররা ইউএন মিশনের সুবাস ছড়িয়ে দেয়ার কাজে সদা ব্যস্ত। আমার কাছে মনে হয়েছে, জাবেলকুজুরের পাহাড়ে দুর্লভ অতি বর্ণিল কিছু ফুলের মতোই তারা সবার দৃষ্টি কাড়তে পেরেছেন। সুদান সম্পর্কে তাদের ব্রিফিং, দিকনির্দেশনা, সংবাদ প্রেরণ সম্পর্কে পরামর্শ যে কাউকে উৎসাহিত করবে।
চার.
নাবিয়াপাই থেকে ইয়ামবিও। তারপর সেখান থেকে জুবা আসার প্রস্তুতি। বিদায়ের আগে আয়োজন করা হলো সাংস্কৃতিক সìধ্যা। সব বিদায়ের সুরই বেদনাময় হয়। ছুঁয়ে যায় ছোট ছোট কিছু কষ্ট, যা হৃদয়ের কার্নিশ স্পর্শ করে। চোখ জোড়ানো ‘মায়াবতি’ ইয়ামবিও ছেড়ে যাওয়ার সময় হয়েছে আমাদেরও। ক্যাম্পের সেনা কর্মকর্তা ও সৈনিকরা এসে একেকজন অনেকগুলো করে চিঠি ধরিয়ে দিচ্ছেন। দেশে এসে যেন তা পোস্ট করে দেই। মনের গহিনে জমাট বাঁধা কথাগুলো যেন তাদের প্রিয়জনের কাছে পৌঁছে যায়। কথা না বলতে পারার যন্ত্রণা মনে হয় সবচেয়ে বেশি। বিশেষ করে মাতৃভাষায় কথা না বলতে পারাটা। বিদেশের বৈরী পরিবেশে তারা সে ধরনের এক কষ্টে রয়েছেন। তারপরও সবকিছু ভুলে কর্তব্যনিষ্ঠায় অটল। মাতৃভূমির মর্যাদা বৃদ্ধিতে ৫৫ ডিগ্রি সেলসিয়াস তাপমাত্রায় ছুটে চলেছেন প্রতিনিয়ত। কোনো ক্লান্তি নেই। মনে মনে স্বপ্ন­ এই তো আর কয়েকটা মাস। এই তো আর কয়েকটা সপ্তাহ। তারপরই দেশে যাব। ‘দেশে’ যাওয়ার এই স্বপ্নের মাঝেই সৈনিকরা কঠিন কর্তব্যটুকু পালন করছেন।
বিদায়ের দিন যেন আমাদেরও ঘনিয়ে এল। ৮ ফেব্রুয়ারি দুপুর থেকে ইয়ামবিও সেনাক্যাম্পের চারপাশে কড়া নিরাপত্তাবলয় গড়ে তোলা হয়েছে। ক্যাম্প ইনচার্জ ক্যাপ্টেন ইমাদ সারাদিন ব্যস্ত। শিল্পীদের দাওয়াত করা হয়েছে। তাদের খাবারের ব্যবস্খা এবং নিরাপদে পৌঁছে দেয়ার মতো দায়িত্ব নিয়েছেন। তার পছন্দের শিল্পীদের তিনি আমন্ত্রণ করেছেন। তবে ক্যাম্পে ছিল অতিরিক্ত সতর্কতা। ক্যাম্পের ভেতরে থেকেও আমরা তা টের পাচ্ছিলাম। সাংস্কৃতিক অনুষ্ঠান শুরু হবে সìধ্যায়। আমন্ত্রিত ছিলেন স্খানীয় মহিলাবিষয়ক মন্ত্রী, স্খানীয় গভর্নরের স্ত্রী, ইউএনএইচসিআর’এ কর্মরত মিস ডলফিনোসহ বিভিন্ন দেশের সেনা অফিসারদের স্ত্রীরা। স্খানীয় শিল্পীরা দেশের গান ও শান্তির জন্য সঙ্গীত পরিবেশন করেন ইয়ামবিও সেনাক্যাম্পের উন্মুক্ত মাঠে। সঙ্গীতের তালে তালে আফিন্সকান ‘ড্যান্স’ ছিল বাংলাদেশের সৈনিকদের কাছে বেশ উপভোগ্য। কারণ তারা সঙ্গীত, বিনোদন থেকে পুরোপুরি ছয় মাস বিচ্ছিন্ন থাকেন। নিজস্ব মিডিয়া বলতে মাঝে মধ্যে সেখানে স্যাটেলাইট টিভি ‘চ্যানেল আই’ দেখা গেলেও গত জানুয়ারি থেকে তাও পুরোপুরি বìধ হয়ে যায়। প্রবাস জীবনে ‘সবেধন নীল মণি’ না থাকার কষ্ট অনেক বেশি। তাই সুদানে বসবাসরতদের মধ্যে চাপা কষ্ট ছাপিয়ে উঠতে দেখা গেছে।
রাতে সাংস্কৃতিক অনুষ্ঠান শুরুর আগে থেকেই চারদিকে নিরাপত্তা চৌকিতে অতিরিক্ত ফোর্স মোতায়েন করা হয়। একেকটি চৌকিতে তিনজন করে সেনাসদস্য। মেশিনগান তাক করে দাঁড়িয়ে রয়েছেন। হাতের কাছে গ্রেনেড এবং বিশেষ নিক্ষেপণযোগ্য বোমা। চোখে নাইট ভিশন বায়নোকুলার, যা রাতের দৃশ্য দিনের মতো পরিষ্কার করে ধরা দেয়। ফলে শত্রুপক্ষকে চিহ্নিত করা যায় সহজে। এত সতর্কতা এই কারণে যে, ইয়ামবিও ক্যাম্পে ‘এলআরএ’ সশস্ত্র গেরিলারা হামলা চালিয়েছিল। সে সময় বাংলাদেশের চার সৈনিক গুরুতর আহত হন। তবে পাল্টা হামলায় এলআরএ সদস্যরা নিহত হয়।
১০ ফেব্রুয়ারি ইয়ামবিও ছাড়ার পালা। সকালেই খবর এল হেলিকপ্টার নির্ধারিত সময়েই এসে যাবে। এলও তাই। আবার রাশিয়ান হেলিকপ্টারে চড়ে জুবার উদ্দেশে সকাল সাড়ে ১১টায় রওনা দিলাম সবাই। তবে সরাসরি জুবা না এসে হেলিকপ্টারটি ‘ইয়েই’ বিমানবন্দরে অবতরণ করল। সে এক বিভীষিকাময় দৃশ্য। আমরা অবতরণ করার ঠিক কয়েক মিনিট আগে সামরিক যানে করে অর্ধ শতাধিক এসপিএলএ সদস্য গোটা বিমানবন্দর ঘেরাও করে ফেলে। ধারণা ছিল, আমরা নিজেরা তাদের হাতে আক্রান্ত হচ্ছি বা বন্দী হচ্ছি। সারা বিমানবন্দর ও রানওয়ে তাদের দখলে চলে গেল। তাদের ক্ষিপ্রতা ও তৎপরতার ভয়ে চ্যানেল আই’র সজল ক্যামেরা ধরতে সাহস পায়নি। বিমানবন্দর বলতে একটি দোচালা টিনের ঘর। এর আশপাশে গভীর অরণ্য। আমরা হেলিকপ্টারে বসে সবকিছু দেখছি। কিন্তু না। কিছুক্ষণ পর আমাদের ধারণা ভুল প্রমাণিত হলো। তারা অবস্খান নেয়ার পর বোঝা গেল হেলিকপ্টারটিকে প্রটেকশন দিতেই এ ব্যবস্খা। আমরা পরে নিচে নেমে এলাম। প্রখর রোদ। এখান থেকে কয়েকজন মার্কিন নাগরিক উঠলেন। তাদের একজন মহিলা। তারা মিশনের সঙ্গে যুক্ত। আমাদের পরবর্তী গন্তব্য হলো জুবা। সেখানে যেতে আরো দেড় ঘন্টার পথ। বেলা দেড়টার পর আমরা জুবা বিমানবন্দরে অবতরণ করলাম। তারপর অপেক্ষা গাড়ির জন্য। দীর্ঘ সময় ধরে গাড়ির দেখা নেই। তাহলে কি আমাদের আসার সংবাদ তারা পাননি। এমনই ভাবনা। এক সময় দুটি গাড়ি এসে যায়। বিমানবন্দরের কাজ শেষ করে আমরা গেলাম যার যার থাকার ঘরে।
দক্ষিণ সুদান মিশন শেষে আমরা খার্তুম হয়ে ঢাকায় ফিরব­ এমনই পরিকল্পনা। এবার চূড়ান্ত বিদায়ের আয়োজন। জুবা জাতিসঙ্ঘ মিশনে ডিনার পার্টি এবং সাংস্কৃতিক অনুষ্ঠানের আয়োজন করা হয়েছে। রাতে অনুষ্ঠানস্খলে গেলে দেখা গেল বিশাল ‘মেজবান’। সেক্টর কমান্ডার কর্নেল ইলাহী অতিথিদের স্বাগত জানিয়ে বক্তব্য রাখলেন। মিডিয়া টিমের সাইফুল হুদা, আবু রুশদ, নাদিম কাদির, আমি ও শামীম আহমেদ বক্তব্য রাখলাম। উপস্খিত সেনা কর্মকর্তা এবং আমন্ত্রিতদের অনেকে কৌতুক পরিবেশন করলেন। গান হলো। তবে বাঁশির মূর্ছনা দর্শকদের অভিভূত করে দেয়। ক্যাপ্টেন ফারুকের বাঁশির সুর কার না হৃদয় ছুঁয়ে যায়। কখনো মিষ্টি কখনো করুণ সুরের ধারার সময় আকাশে চাঁদ উঠেছিল। তাঁবুর ফাঁক দিয়ে চাঁদের আলো যেন গলে গলে পড়ছিল। বাঁশি বাজাতে বাজাতে এক পর্যায়ে ফারুক কেঁদে ফেললেন। দর্শকরাও তার সঙ্গে চোখ মুছলেন। এ যেন আনন্দ অশ্রু। বাঁশির সুর শুনে মানুষ কাঁদে এই প্রথম দেখলাম। আমি বয়সে তরুণ ক্যাপ্টেনের দিকে অনেকক্ষণ তাকিয়ে থাকলাম। অনুষ্ঠানে বিশাল খাবার আয়োজন ছিল। দুটি বড় ‘খাসি’ আস্ত গ্রিল করা হয়েছে। সাথে আইসক্রিম থেকে শুরু করে বিভিন্ন সুস্বাদু খাবারের ব্যবস্খা। পরদিন আমাদের ‘জুবা’ থেকে ‘খার্তুম’ যাওয়ার পালা। দক্ষিণ সুদানের প্রেসিডেন্ট জেনারেল সালবাখির খার্তুম যাবেন। তাই জুবা আন্তর্জাতিক বিমানবন্দরে ব্যাপক নিরাপত্তা। তিনি চলে যাওয়ার পর সìধ্যার আগ মুহূর্তে আমরা খার্তুমের উদ্দেশে রওনা হলাম। উত্তর সুদানের রাজধানী খার্তুম একটি আধুনিক গোছানো শহর। রাতের খার্তুম আরো সুন্দর। সারা অঙ্গে যেন আলোর ফল্গুধারা গড়িয়ে পড়ছে। এ দেখার যেন কোনো শেষ নেই। তবে যুদ্ধবিধ্বস্ত দক্ষিণ সুদানের সঙ্গে বা জুবা ইন্টারন্যাশনাল এয়ারপোর্টের সাথে মেলাতে পারলাম না। উত্তর সুদান বিত্তবৈভব-জীবনযাত্রার মান অনেক উঁচুতে। অথচ দক্ষিণ সুদানে এক মগ পানি পাওয়া যায় না কয়েক কিলোমিটারের মধ্যে। মানবসৃষ্ট এই অচলায়তন ভাঙতে দিন-রাত কাজ করছে আমাদের গর্বিত সেনাবাহিনী। যারা সারা বিশ্বে শৌর্যে, বীর্যে ও শান্তি স্খাপনে এখন একটি দৃষ্টান্ত। ফিরে আসার পর মনে হলো সুদান মিশনে না গেলে হয়তো জীবনে অনেক বিষয় অজানাই থেকে যেত। ‘মিস’ করতাম অনেক দুর্লভ কর্মকাণ্ড। জাতিসঙ্ঘ মিশনে সেনাসদস্যরা কিভাবে কাজ করেন, তা দেখার অপূর্ব সুযোগ সৃষ্টি হয়েছিল। তাই যারা এই সফরে আমাকে উৎসাহ জুগিয়েছিলেন তাদের কথা প্রতি মুহূর্তে মনে দাগ কেটে গেছে। আর মনে পড়ে আমাদের সাহসী সেনাসদস্যদের কথা, যারা জীবনের ঝুঁকি নিয়ে একটা দেশ গড়ে তোলার চেষ্টা করছেন। দু:খ হয় এই ভেবে, সুদানের কালো মানুষরা নিজেদের অঢেল সম্পদ থাকা সত্ত্বেও শিক্ষার অভাব, গোষ্ঠিগত দাঙ্গা আর আধিপত্য বিস্তারের প্রতিযোগিতায় অনাহার আর অর্ধাহারে জীবনযাপন করছে।
সুদান পরিচিতি
সাম্রাজ্যবাদের এককালীন চারণভূমি নীল অববাহিকার দেশ সুদান। সাহারা মরুভূমির দক্ষিণে অবস্খিত এ দেশটি আফিন্সকা মহাদেশের বৃহত্তম দেশ। নীল নদ এবং এর উপনদীগুলোর অববাহিকা, উত্তর ও পশ্চিমের রুক্ষ মরু অঞ্চল, মধ্য সুদানের সমভূমি এবং লোহিত সাগরের পানির তরঙ্গমালা সুদানের প্রাকৃতিক বৈশিষ্ট্য। ভূপ্রকৃতির দিক দিয়ে সুদান পাঁচ ভাগে বিভক্ত। এক. দক্ষিণের উচ্চভূমি, দুই. দক্ষিণাঞ্চলের জলাভূমি, তিন. পশ্চিমের নিুভূমি, চার, পূর্বে ইথিওপিয়ার উচ্চভূমির পাদদেশে এবং পাঁচ, লোহিত সাগর পর্বত এবং নীল অববাহিকা। সুদানের উত্তরে মিসর, পূর্বে লোহিত সাগর ও ইথিওপিয়া, দক্ষিণে কেনিয়া, উগান্ডা ও কংগো এবং পশ্চিমে মধ্য আফিন্সকা প্রজাতন্ত্র, শাদ ও সিরিয়ার কিয়দংশ অবস্খিত। দেশটি কৃষিপ্রধান। রাজধানী খার্তুম।
এক নজরে সুদান
সুদানের আয়তন ২৫ লাখ ৬ হাজার বর্গকিলোমিটার বা ৯ লাখ ৭৭ হাজার ৫০০ বর্গমাইল। জনসংখ্যা ২ কোটি ৬ লাখ ৬৩ হাজার। লোকসংখ্যার ৩৯ শতাংশ আরব, ৬ শতাংশ বিজা, ৫২ শতাংশ নিগ্রো এবং বাকিরা অন্য জাতিগোষ্ঠীর মানুষ। জনসংখ্যার প্রায় সবাই মুসলমান। তবে দেশের দক্ষিণাঞ্চলে বেশ কিছু খ্রিষ্টান রয়েছে, যারা এখন বিচ্ছিন্নতাবাদী আন্দোলনে জড়িত। দেশের প্রায় ২২ শতাংশ মানুষ শিক্ষিত।
</doc>
 
<doc>
গভীর রাত, চারদিক নিস্তব্ধ, কোথাও একটা ঝিঁঝি পোকারও সাড়া-শব্দ নেই। ঘরের ভেতর ঘুমিয়ে আছে গোপাল ও তার স্ত্রী। হঠা ৎ শব্দ হলো খুটখুট। গোপাল জেগে উঠল। অন্ধকারে স্ত্রীর গায়ে হাত দিয়ে জাগিয়ে তুলল। ইশারায় দেখিয়ে দিল, ঘরে চোর ঢুকেছে। গোপাল ও তার স্ত্রী চোরটিকে ধরার জন্য যুক্তি-বুদ্ধি করছে, এমন সময় হইহই শব্দ। চোখ ফেলতেই গোপাল দেখল, একদল ডাকাত। বেচারা চোর ভীষণ বিপদে পড়ে গেল। পালানোর কোনো পথ না পেয়ে সে উঠে পড়ল ঘরের চালে। গোপাল ব্যাপারটা লক্ষ করল। তাড়াতাড়ি টাকা-পয়সা, গয়নাগাটি পুঁটলিতে বেঁধে সে সিঁদ দিয়ে বেরিয়ে গেল। যাওয়ার আগে স্ত্রীকে শিখিয়ে দিয়ে গেল একটি মোক্ষম বুদ্ধি।
এদিকে ডাকাতেরা এসে দরজায় হরদম লাথি দিতে শুরু করল। গোপালের স্ত্রী দরজা খোলার আগেই দরজা গেল ভেঙে। ডাকাতের দল হুড়মুড় করে ঘরের ভেতর ঢুকে পড়ল। গোপালের স্ত্রী মাথায় হাত দিয়ে কান্না শুরু করে দিল। গোপালকে না দেখে ডাকাতেরা তার স্ত্রীকে বলল, ‘ওসব কান্না দেখতে আমরা আসিনি, বাঁচতে চাস তো আগে বাক্সের চাবি দে।’
গোপালের স্ত্রী এতক্ষণ এই সুযোগের অপেক্ষায় ছিল। বলল, ‘বিশ্বাস করো, কর্তার কাছেই চাবি। সে তোমাদের সাড়া পেয়ে ভয়ে ওই চালের ওপর গিয়ে বসে আছে। তাকে ধরলেই চাবিটা পেয়ে যাবে।’
ডাকাতেরা আর এক মুহূর্ত দেরি করল না। এক লাফে চোরকে ওপর থেকে নামিয়ে এনে শুরু করল উত্তম-মধ্যম। বেচারা উঃ আঃ করার সময় পর্যন্ত পেল না।
এদিকে গোপাল রাজার বাড়ি গিয়ে পাইক, বরকন্দাজ নিয়ে হাজির হলো। তাদের সাড়া পেয়ে ডাকাতেরা চোরকে ফেলে রেখেই চম্পট। চোর বেচারা লাথি-কিল খেয়ে বসে রইল বোকার মতো। পালানোর ক্ষমতা পর্যন্ত নেই। পাইকেরা তাকে বেঁধে ঠ্যাঙানি দিতে যাবে, অমনি গোপালের স্ত্রী বাঁধা দিয়ে বলল, ‘থাক কর্তাকে আর মেরে লাভ নেই।’
গোপালের স্ত্রীর কথা শুনে সবাই অবাক হয়ে বলল, ‘কী বললেন, কর্তা? কর্তা তো আপনার পাশেই দাঁড়িয়ে আছেন।’ গোপালের স্ত্রী বলল, ‘আমার কর্তার কথা বলছি না। বলছি চোর কর্তার কথা। ওর জন্যই তো আজ আমরা ধনে-প্রাণে বেঁচে গেলাম।’
</doc>

<doc>
গ্রামে এলে কখনোই আমার ঠিকমতো ঘুম হয় না। তার ওপর শুয়েছি মামার সঙ্গে। তাঁর নাক ডাকার আওয়াজ অনেকটা বেইজ গিটারের আওয়াজের মতো। কানের পাশে সারা রাত বেইজ গিটার বাজলে ভালো ঘুম হওয়ার কথা নয়। মামা অবশ্য আরামের একটা ঘুম দিয়ে চেয়ারে বসে পত্রিকা পড়ছেন। ঈদের ছুটিতে আমরা গ্রামে এসেছি। গ্রামে কত কিছু দেখা যায়! কী সুন্দর প্রকৃতি! তার পরও কেন যেন খালি খালি লাগছে। মনে হচ্ছে, ঢাকায় কী যেন ফেলে এসেছি। এ ব্যাপারে মামার সঙ্গে মতবিনিময়ের প্রয়োজন। গ্রামে এত সকালে পত্রিকা আসার কথা নয়। খেয়াল করে দেখলাম, মামা তিন দিনের আগের পত্রিকা পড়ছেন। তাতে কোনো সমস্যাই নেই। আজকাল পত্রিকায় প্রতিদিন একই খবর ছাপা হচ্ছে। ঈদে ঘরমুখো মানুষের উপচে পড়া ভিড়, বিপণিবিতানগুলোয় কেনাকাটার ধুম, যানজট, হত্যা আর বিপুল পরিমাণ ভারতীয় শাড়ি উদ্ধারের খবর ছাড়া পত্রিকাগুলোয় তেমন কিছু থাকে না। আমি আবৃত্তিশিল্পীদের মতো সুন্দর করে ডাকলাম, মামা?
মামা আমার দিকে রাগতভঙ্গিতে তাকিয়ে পত্রিকা পড়ায় মনোযোগ দিলেন। তিনি আমার ওপর রাগ করেছেন। আসার সময় বাসের হেলপারকে মামা বলে ডেকেছিলাম। এটাই তাঁর রাগের কারণ। তাঁর বক্তব্য হচ্ছে, হেলপারকে মামা বলে ডেকে আমি তাঁকে অপমান করেছি। হেলপারকে মামা ডাকা কেন অবৈধ ঘোষণা করা হবে না—এই মর্মে তিনি রুল জারি করেছেন। 
—মামা, কথা বলবে না?
—না।
—কেন? আমাদের মন্ত্রী তো কম খেতে বলেছেন, কম কথা তো বলতে বলেননি। 
—চুপ! একদম চুপ!
রেগে যাচ্ছেন কেন?
—তুই হেলপারকে মামা ডাকলি কেন? ওই ব্যাটা, হেলপার তোর কোন ধরনের মামা?
—হেলপারকে মামা বলে ডাকা যাবে না—এমন কোনো আইন বাংলাদেশে নেই। 
—আমাকে আইন শেখাচ্ছিস? দু-তিনটা আউট বই পড়ে মনে করেছিস সব জানিস? একটা চড় দিলে তো আধা ঘণ্টার জন্য স্মৃতিশক্তি হারিয়ে ফেলবি! হেলপারকে মামা ডাকা কোনোভাবেই মেনে নেওয়া যায় না। তীব্র ধিক্কার!
—তুমি বলেছিলে আমার সঙ্গে কথাই বলবে না! এখন এত কথা বলছ যে? 
—চুপ! একদম চুপ!
আমি চুপ করলাম। জানালা দিয়ে তাকালেই পুকুরঘাট। সেখানে বসে বাবা ল্যাপটপ নিয়ে কী যেন করছেন। আসার পর থেকে এক মুহূর্তের জন্যও বাবা ল্যাপটপের দখল ছাড়েননি। এটা যে কত বড় একটা সমস্যা, তা বোঝানো সম্ভব নয়। মামার দৃষ্টি আকর্ষণ করলাম।
—মামা, বাবা পুকুরঘাটে ল্যাপটপ নিয়ে বসে আছেন। গ্রামে এসেও যান্ত্রিকতার গ্রাসমুক্ত হতে পারেননি। গতকাল তোমাকে দেশসেরা ছাগল বলেছিল। তার প্রতিশোধ নেওয়ার এটাই সুযোগ!
—ওরে, আমি তো ভুলেই গিয়েছিলাম। তুই আয় আমার সঙ্গে! 
—আপুকেও ডাকি।
আমি লাফ দিয়ে বিছানা থেকে নেমে পড়লাম। এ ধরনের স্বল্পদৈর্ঘ্য চলচ্চিত্র পরিচালনা করতে আমার খুব ভালো লাগে। গত রাতে আপুর বালিশের পাশে একটা প্লাস্টিকের টিকটিকি রেখে এসেছিলাম। এখনো কোনো চিৎকার শুনিনি। অতএব ও এখনো ঘুমাচ্ছে—এটা নিশ্চিত। কিন্তু ঘরে ঢুকে দেখি, হাতপাখা দিয়ে মাকে বাতাস করছে আপু। আমি গলায় সংশয়ের একটা ভাব এনে বললাম, 
কী হয়েছে?
—প্লাস্টিকের টিকটিকি দেখে মা ভয় পেয়েছে। প্রেশার বেড়ে গেছে।
—সে কী! টিকটিকি রাখল কে?
—এ ধরনের লো কোয়ালিটির ফাজলামো তুই ছাড়া কেউ করবে না। কত বড় বেয়াদব! মাকে ভয় দেখায়!
—তোকে মামা ডাকছে—বলেই আমি ও ঘর থেকে চলে এলাম। এইচএসসিতে মনোবিদ্যা আপুর থার্ড সাবজেক্ট ছিল। মনোবিদ্যার কিছুই যে ও জানে না, তা আবারও প্রমাণিত হলো। জানলে ঠিকই বুঝত, কাকে ভয় দেখাতে চেয়েছিলাম। 
আমি আসতেই মামা বললেন, মিতি কই?
—মায়ের সেবা করছে।
—ভেরি নাইস। আজকাল তো মাতৃভক্তি দেশ থেকে উঠেই গেছে। তা তুই ওকে হেল্প করলি না? 
—আমি তো তোমাকে হেল্প করতে এলাম। বাবার ওপর প্রতিশোধ নেবে না?
—ও ইয়া ইয়া। চল। শুভ কাজে দেরি করতে নেই। লেটস গো।
বোঝাই যাচ্ছে, মামা বেশ উত্তেজিত। উত্তেজনার কারণেই কাচারিঘরের সামনের পিচ্ছিল জায়গাটা খেয়াল করলেন না। পা পিছলে পড়ে গেলেন। আমি কিছুতেই হাসি আটকাতে পারলাম না। মামা বললেন, চুপ! একদম চুপ!
পুকুরঘাটে এসে হাতমুখ ধুয়ে নিলেন মামা। বাবা ল্যাপটপে কী যেন লিখছিলেন। মামাকে দেখে বললেন,
—তোমার প্যান্টে কাদা লাগল কী করে? পড়ে গিয়েছিলে নাকি?
—সবাইকে নিজের মতো ভাববেন না, দুলাভাই। প্রকৃতির সঙ্গে মিশে যাওয়ার একটা চেষ্টা করেছিলাম। কবি বলেছেন, ‘শত সন্তান সাধ করি এর ধূলি মাখি সারা গায়’ আমি মেখেছি কাদা! আমার মনটাও যে কাদামাটির মতো নরম, তা বুঝলাম। আপনি এসব বুঝবেন না। ল্যাপটপ নিয়ে কী করছেন? এই প্রাকৃতিক শোভার মাঝে আপনার যান্ত্রিকতা এক্কেবারে মানাচ্ছে না। আপনি হালচাষ করলে পারফেক্ট হতো।
—ওটা তোমার কাজ। আমি কবিতা লিখছি। বাসে আসার সময় কিছু ঈদসংখ্যা পড়ে আমার মনে হয়েছে, কবিতা লেখা কঠিন কিছু নয়। ইটস সিম্পল। বাংলা টাইপটা এখনো পুরোপুরি আয়ত্তে আনতে পারিনি। পারলেই কবিতা অটো আয়ত্তে চলে আসবে।
—বাংলা টাইপ আয়ত্তে এলেও কবিতা আপনার আয়ত্তে আসবে না। প্রতিভা লাগে।
—আমার প্রতিভা নাই? তুমি জানো? স্কুল ম্যাগাজিনে ‘ফিশিং ইজ মাই হবি’ নামে ইংলিশে একটা প্রবন্ধ লিখেছিলাম, জানো?
—কোত্থেকে দেখে লিখেছেন, তা কে জানে? আপনি ফিশিংয়ের কী জানেন? জীবনে একটা মাগুর মাছও তো ধরতে পারেননি। 
—হোয়াট! ছাগলটা বলে কী? আমি মাছ ধরতে পারি না? এই, বড়শি আন। দেখিয়ে দিই, মাছ ধরা কাকে বলে। 
—আজ হবে প্রমাণিত কে ছাগল। আমিও দেখিয়ে দেব। 
বড়শি আনার সঙ্গে সঙ্গে বাবা আর মামা উচ্চকণ্ঠে মাছ ধরার প্রতিযোগিতায় নেমে গেলেন। এই ফাঁকে আমি ল্যাপটপটা নিজের দখলে নিয়ে পেছনের বাঁশঝাড়ে চলে গেলাম। আহ! বড় শান্তি লাগছে। ওরা মাছ ধরুক, এই চান্সে আমি সিমির সঙ্গে চ্যাটিং করি! এই প্রথম ছুটিটা ভালো লাগছে। এখন আর মনে হচ্ছে না ঢাকায় কিছু ফেলে এসেছি। মনে হচ্ছে আজই ঈদ! ইশ! ল্যাপটপটা না থাকলে কী যে হতো।
</doc>

<doc>
১৯৭১ সালের ৩ ডিসেম্বর বিকেলে পাকিস্তান বিমান বাহিনী ভারতের পশ্চিম সীমান্তবর্তী বিভিন্ন ঘাঁটিতে আকস্মিক আক্রমণ ও বোমাবর্ষণ দ্বারা আনুষ্ঠানিকভাবে পাক-ভারত যুদ্ধের সূচনা ঘটায়। পূর্ব প্রান্তে মুক্তিযোদ্ধাদের মোকাবিলায় পাকবাহিনী যখন ব্যতিব্যস্ত তখন যুদ্ধের নয়া সীমান্ত তৈরিতে পাকিস্তানের এই প্রয়াস অনেকের কাছেই সামরিক শাসক জেনারেল আগা মোহাম্মদ ইয়াহিয়া খানের হঠকারি সিদ্ধান্ত হিসেবে প্রতিভাত হয়েছে। যুদ্ধের এইসব দিনে তিনি কীভাবে সুরা ও নারীতে ডুবে ছিলেন সেসব নিয়েও কেউ কেউ লিখেছেন। তবে একটি সংগঠিত সামরিক বাহিনী, আমেরিকা ও চীনের সহায়তায় যারা বিপুল অস্ত্রসম্ভারে সজ্জিত এবং দেশের পূর্বাঞ্চলে গণহত্যা তথা রক্তগঙ্গা বইয়ে দিতে কোনোভাবে পিছপা হচ্ছে না, তারা এমন চিন্তাহীন ও হঠকারী পদক্ষেপ গ্রহণ করবে সেটা ভাবা দুষ্কর। তদুপরি আমরা জানি সামরিক অভিযান পরিচালিত হয় সমরনীতি ও কৌশলের ভিত্তিতে এবং জেনারেল হেডকোয়ার্টারে বিশেষজ্ঞ দল প্রতিটি সামরিক পদক্ষেপের পূর্বাপর বিভিন্ন দিক বিশ্লেষণ করে, বিভিন্ন ধরনের বিকল্প পর্যালোচনা করে যথাযথ যুদ্ধনীতি গ্রহণ করে এবং সেইসব বিকল্পের ভিত্তিতে সামরিক প্রস্তুতি তারা নেয়।
একথা ঠিক নভেম্বর মাস থেকে বাংলাদেশ যুদ্ধে নতুন মোড়ফেরা পাকিস্তান হাড়ে হাড়ে টের পেতে শুরু করেছিল। এরও আগে, আগস্ট মাসে গোটা দুনিয়াকে চমকে দিয়ে পাকিস্তানের গোপন দূতিয়ালিতে চীন-মার্কিন আঁতাত গড়ে ওঠার বার্তা প্রকাশ পেয়েছিল ওয়াশিংটন থেকে। যে দুই দেশ ছিল পরস্পরের প্রতিদ্বন্দ্বী, পরস্পরকে উদ্দেশ্য করে নানা হুমকি প্রদান করে আসছিল বিরামহীনভাবে, তারা যে গোপনে একে অপরের এমন কাছাকাছি চলে এসেছিল সেটা কোনো সাংবাদিক বা কূটনীতিক বা বিশেষজ্ঞ কেউই অনুমান করতে পারেন নি। হঠাৎ করেই যেন বোমা ফাটলো এবং বোঝা গেল পাকিস্তান বিশ্বসভায় এক কেউকেটা রাষ্ট্র হয়ে উঠেছে, তারা দুই পরাশক্তিকে পরস্পরের সঙ্গে মিলিয়ে দিতে পালন করেছে মধ্যস্থ ভূমিকা পালন করে, যদিও বাস্তবে এই ভূমিকা ছিল ডাকহরকরা ও খানসামার মতোই হুকুমবরদারের, নীতিগত স্তরে তার কোনো স্থান বা ভূমিকা ছিল না। তাহলেও, বিশ্ব রাজনীতিতে এ-ছিল যুগান্তকারী এক পরিবর্তন এবং সেই পালাবদলে পাকিস্তানের ভূমিকা তাকে আলাদা গুরুত্ব প্রদান করে। আমরা স্মরণ করতে পারি এরও আগে, জুলাই-আগস্ট মাসে পাকবাহিনী পূর্বাঞ্চলে তাদের সামরিক ক্ষমতা বিশেষ জোরদার করে তোলে এবং দেশজুড়ে এক ধরনের সামরিক-প্রশাসনিক নিয়ন্ত্রণ পুনর্প্রতিষ্ঠা করতে সমর্থ হয়। তারা সামরিক শক্তি বলে পূর্ব পাকিস্তানের সমস্যার সমাধান করতে আরো দৃঢ়পণ হয়ে ওঠে। সেই লক্ষ্যে আন্তর্জাতিক ক্ষেত্রে ধোঁকাবাজির মাধ্যমে নিজ অবস্থান গড়তে প্রকাশ করে শ্বেতপত্র, ঘোষিত হয় তথাকথিত বিপথগামীদের জন্য সাধারণ ক্ষমা এবং জাতীয় পরিষদে ‘শূন্য’ পদে নির্বাচনের আয়োজন তারা শুরু করে। আগস্ট মাসেই সামরিক আদালতে বঙ্গবন্ধুর বিচার শুরুর খবর তারা প্রকাশ করে। দেশের ভেতর বিশাল রাজাকার বাহিনী দাঁড় করাবার পাশাপাশি শিক্ষিত মতান্ধ তরুণদের থেকে বাছাই করে গঠিত হয়েছিল ঘাতক বদর বাহিনী। মুক্তিযোদ্ধাদের গেরিলা আক্রমণ মোকাবিলায় তারা কঠোর প্রত্যাঘাতের নীতি অনুসরণ করে চলছিল এবং এভাবে জনগোষ্ঠীকে চিরকালের জন্য দমন করে রাখবার বিষয়ে ছিল নিঃসংশয়। চোরাগুপ্তা গেরিলা হামলা দ্বারা ঘাঁটি গেড়ে-বসা সামরিক বাহিনীকে কখনো পরাভূত করা সম্ভব নয়, সেটাই ছিল তাদের বিবেচনা। এই যুদ্ধ-পরিকল্পনায় আগস্টে পাকিস্তানের পক্ষে বিশাল পাওনা জুটলো চীন-মার্কিন আঁতাতের সংবাদ-ঘোষিত হওয়ায়।
কিন্তু আগস্টেই ঘটলো আরেক ঘটনা, সোভিয়েত ইউনিয়নের পররাষ্ট্র মন্ত্রী আন্দ্রে গ্রোমিকোর ভারত সফরের শেষ দিন সবাইকে বিস্মিত করে স্বাক্ষরিত হলো ভারত-সোভিয়েত মৈত্রী চুক্তি, যে-চুক্তি অনুযায়ী আক্রান্ত হলে বা গুরুতর নিরাপত্তা হুমকির সম্মুখীন হলে এক দেশ অপর দেশের সাহায্যে এগিয়ে আসবে। চুক্তির লিখিত ভাষ্য অনেক আড়ষ্ট তবে এর অন্তর্নিহিত অর্থে ছিল বিশেষ ব্যাপকতা। এই চুক্তি বুঝিয়ে দিল ভারতের সঙ্গে সমাজতান্ত্রিক শিবির তথা শিবিরের নেতৃদেশ কেবল বন্ধুত্ব সম্পর্কে আবদ্ধ নয়, পারস্পরিক নিরাপত্তার প্রশ্নও এখানে গভীরভাবে জড়িত। এই চুক্তি স্বাক্ষরের পরপর মুক্তিযোদ্ধাদের প্রশিক্ষণের ব্যবস্থা বিশেষভাবে সম্প্রসারিত হয়, ভারি ও আধুনিক অস্ত্র যোদ্ধারা পেতে শুরু করেন এবং অচিরেই গড়ে তোলা হয় তিনটি নিয়মিত ব্রিগেড, এস, কে ও জেড ফোর্স নামাঙ্কিত, গেরিলা যোদ্ধারা সম্মুখ সমরে অবতীর্ণ হওয়ার শক্তি সঞ্চয় করতে শুরু করেন।
এইসব পরিবর্তনের অভিঘাত পড়তে থাকে যুদ্ধের ময়দানে। অকাতরে বুকের রক্ত ঢেলে বীর যোদ্ধারা পরাশক্তি ও পাক-সমরশক্তির কবজা থেকে ইতিহাসের নিয়ন্ত্রণ নিজেদের হাতে নিয়ে আসতে সচেষ্ট হয়। তাঁদের আক্রমণের ব্যাপ্তি ও মাত্রা দ্রুত বৃদ্ধি পেতে থাকে। নভেম্বরের শুরু থেকে সীমান্ত সংলগ্ন বিভিন্ন আক্রমণ অভিযানে ভারতীয় বাহিনী মুক্তিযোদ্ধাদের গোলা সমর্থন যোগাতে শুরু করে। পাকবাহিনী সামরিক কর্তৃত্বে নিজস্ব ধারায় যে তথাকথিত রাজনৈতিক সমাধান চাপিয়ে দিতে চেয়েছিল সেই স্বপ্ন ক্রমে খানখান হয়ে যেতে লাগলো। স্পষ্টত বোঝা যাচ্ছিল ভারত-সোভিয়েত সমর্থন এবং দেশের মানুষের সর্বাত্মক সহযোগিতায় মুক্তিবাহিনী ক্রমে যে শক্তি সঞ্চয় করে চলেছে তাতে পাকিস্তানি কায়দায় রাজনৈতিক সমাধান চাপিয়ে দেয়ার সুযোগ আর বিশেষ থাকছে না। এর পাশাপাশি মুক্তিবাহিনী কর্তৃক বাংলাদেশের উল্লেখযোগ্য পরিমাণ ভূখণ্ড অধিকার করে মুক্ত এলাকা ঘোষণার সম্ভাবনা ক্রমেই জোরদার হয়ে উঠছিল। সেটা ঘটলে ‘বাংলাদেশ’ রাষ্ট্রের দাবি বিশ্বসভায় আরো জোরদার হয়ে উঠবে এবং পাকিস্তানের জন্য তা হবে বিশেষ বিব্রতকর। পূর্বাঞ্চলে পাক-সামরিক শক্তি ক্রমেই ক্ষয় হয়ে চলছিল এবং সীমান্তবর্তী বেশ কিছু অবস্থান থেকে পিছু-হটা ছাড়া তাদের আর কোনো উপায় থাকছিল না।
নভেম্বর থেকে যুদ্ধ-পরিস্থিতি যখন এভাবে পাল্টে যেতে শুরু করলো তখন পাক-সামরিক কমান্ড বুঝেছিল তাদের পক্ষে পূর্বাঞ্চলে সামরিক নিয়ন্ত্রণ আর বেশিদিন হয়তো নিরঙ্কুশ রাখা যাবে না এবং জেনারেলরা নতুন সমর-কৌশল গ্রহণ করে। এই কৌশলের প্রকাশ ঘটিয়ে পশ্চিম সীমান্তে ভারত আক্রমণের সিদ্ধান্ত নেয় পাকিস্তান।
পাকিস্তান কোনো হঠাৎ উত্তেজনা থেকে খামোখা ভারত আক্রমণ করেনি। পূর্বাঞ্চলে মুক্তিবাহিনীর বিরুদ্ধে যুদ্ধে জয়ের কোনো উপায় তারা আর দেখতে পাচ্ছিল না, বরং বুঝতে পারছিল মুক্তিবাহিনীর শক্তি দিনে দিনে বেড়ে চলেছে এবং আগামী দিনগুলো তাদের জন্য আরো কঠিন হয়ে পড়বে। এই পরিস্থিতি মোকাবেলায় পাকিস্তান পরিত্রাণের পথ হিসেবে আকস্মিকভাবে ভারত আক্রমণের সিদ্ধান্ত গ্রহণ করে। আক্রমণটা আকস্মিক হলেও সিদ্ধান্ত ছিল সুচিন্তিত এবং এক্ষেত্রে পাকিস্তান এক ঢিলে দু’ পাখি মারতে চেয়েছিল। যুদ্ধের ময়দানে পাকিস্তানের বড় ধরনের গর্ব ছিল তাদের বাহিনীর শ্রেষ্ঠত্ব বিষয়ে, যদিও সেই প্রমাণ তারা ১৯৬৫ সালের ভারত-পাক যুদ্ধের সময় রাখতে পারেন নি। ১৯৭১ সালের সর্বাত্মক যুদ্ধে পাকিস্তান তেমনি আহাম্মকি গর্ব থেকে ভেবেছিল আকস্মিক আক্রমণ হানার সুযোগ গ্রহণ করে প্রথম ধাক্কাতেই তারা ভারতের বিশাল ভূখণ্ড দখল করে নিতে পারবে। এমনটা ভাবার আরেক কারণ ছিল পাকিস্তানের অভ্যন্তরীণ অসঙ্গতি, যেটা শাসকগোষ্ঠী সজ্ঞানে লালন করেছে এবং যেটা হয়ে উঠেছিল তাদের মরণ ফাঁদ। পাকিস্তানের সামরিক শাসকেরা পূর্ব পাকিস্তানের প্রতি সামরিক খাতে সৃষ্ট বৈষম্যের সাফাই গাইতে সবসময়ে বলে আসতো যে, পূর্ব পাকিস্তানের প্রতিরক্ষার চাবিকাঠি নিহিত রয়েছে পশ্চিম পাকিস্তানে। অর্থাৎ পূর্ব পাকিস্তানে জোরদার সামরিক স্থাপনা নেই, সামরিক বাহিনীতে বাঙালিদের অংশভাগ খুবই কম, বাইরের আক্রমণ হলে পূর্ব পাকিস্তান খুব নাজুক অবস্থায় থাকবে এসবই ঠিক; তবে সে-রকম পরিস্থিতিতে পশ্চিম পাকিস্তান তার পূর্বের ভাইদের রক্ষায় ভারতের পশ্চিম সীমান্তে এমনভাবে ঝাঁপিয়ে পড়বে যে ভারত ত্রাহি ত্রাহি রব তুলে পূর্ব পাকিস্তান থেকে হাত গুটিয়ে নেবে। একথা ঠিক, ১৯৭১ সালের পরিস্থিতির সঙ্গে ১৯৬৫ সালের বাস্তবতার মিল ছিল না, সেই সময় ভারত পূর্ব পাকিস্তানের ওপর কোনো ধরনের হামলা পরিচালনা করেনি, ফলে পূর্ব পাকিস্তানের প্রতিরক্ষার নাজুকতা মানুষের চোখে পরিষ্কার হয়ে ওঠে, তবে কোনো সঙ্কট তখন তৈরি হয় নি। কিন্তু একাত্তর সালের পরিস্থিতি ছিল পাকিস্তানের জন্য তাদের প্রতিরক্ষা নীতির যথার্থতা প্রমাণের এক বড় চ্যালেঞ্জ। তবে নিছক চ্যালেঞ্জ মোকাবিলা নয়, পাকিস্তানের প্রধান লক্ষ্য ছিল বাংলাদেশের সঙ্কটকে ভারত-পাকিস্তান যুদ্ধের রূপ দিয়ে জাতিসংঘকে যুদ্ধ-বিরতি ও অস্ত্র-সংবরণ প্রক্রিয়ায় যুক্ত করা এবং তারা জানতো এই যুদ্ধ-বিরতি পশ্চিম রণাঙ্গণের পাশাপাশি পূর্বাঞ্চলেও ঘটতে হবে। ফলে বাংলাদেশের মুক্তিযুদ্ধ একটি অচলাবস্থায় আটক হবে। অস্ত্রসজ্জিত মুক্তিযোদ্ধাদের সবরকম আক্রমণ থেকে বিরত হতে হবে, ভারতকেও মুক্তিযোদ্ধাদের সমর্থনদান বন্ধ করতে হবে এবং এমনি পরিস্থিতিতে শুরু হবে সমস্যার সমাধানে জাতিসংঘের আওতায় আলোচনা, যা এক দীর্ঘ ও জটিল প্রক্রিয়া। এই আলোচনা যত দীর্ঘ ও জটিল হবে সেটা ততই পাকিস্তানের পক্ষে যাবে, কেননা দ্বিতীয় বিশ্বযুদ্ধ-পরবর্তী সেই কালে ৗায়ুযুদ্ধের পটভূমিকায় উদ্ভূত নতুন রাষ্ট্রসমূহের সীমানা পাল্টানো বা স্বাধীনতা ঘোষণাকে ‘বিচ্ছিন্নতাবাদী’ হিসেবেই চিহ্নিত করা হতো, এবং এর প্রতি সমর্থন বিশেষ মিলতো না।
যুদ্ধের ময়দানে পাকিস্তানের সমরকৌশল ছিল দ্রুততম সময়ে যত বেশি সম্ভব ভারতীয় এলাকা দখল করে ফেলা, কেননা যুদ্ধ-বিরতির পর অনুষ্ঠেয় আলোচনায় এই দখলদারিকে দরকষাকষির উপায় হিসেবে ব্যবহার করা যাবে। পাশাপাশি রাজনৈতিক চাল হিসেবে পাকিস্তান সরকার জানায় যে, ১ ডিসেম্বর সামরিক আদালতে বঙ্গবন্ধুর বিচারের শুনানির কাজ শেষ হয়েছে এবং ৪ ডিসেম্বর আদালত রায় ঘোষণা করবে। রায় কি হবে সেটা বুঝতে কারো অসুবিধা ছিল না, যুদ্ধ-শুরুর পরদিন সকালে সামরিক আদালত সর্বসম্মতভাবে বঙ্গবন্ধুর প্রাণদণ্ডের রায় ঘোষণা করে। পাকিস্তানি জেনারেলরা হিসেব কষে রেখেছিলেন যে, পশ্চিম রণাঙ্গণে তাদের বিজয় অভিযানের প্রেক্ষিতে তারা বঙ্গবন্ধুকে ফাঁসিতে ঝোলাতে সক্ষম হবেন, একান্ত তা না পারলেও এই মানুষটির ভাগ্যকে আলোচনায় বড় রকম গুটি হিসেবে ব্যবহার করা যাবে।
কিন্তু পাকিস্তানিদের কোনো কৌশলই আর ধোপে টেকে নি। ভারতের এলাকা দখল তো দূরের কথা, যুদ্ধের প্রথম প্রহর থেকেই ভারতীয় বাহিনীর হাতে বেদম মার খেয়ে পাকবাহিনী পিছু হটতে থাকে। আর পূর্ব রণাঙ্গণের পরিস্থিতি তো ব্যাখ্যার অপেক্ষা রাখে না। এখানে মুক্তিবাহিনী ও মিত্রবাহিনীর যৌথ অভিযানে একের পর এক এলাকা মুক্ত হতে থাকে। এক লক্ষ সদস্য বিশিষ্ট বিশাল পাকবাহিনী না পারছিল নিজেদের অবস্থান ধরে রাখতে, না পারছিল পিছিয়ে এসে পরবর্তী অবস্থানে প্রতিরোধ গড়ে তুলতে। ভূখণ্ড রক্ষার জন্য বাহিনীকে ছড়িয়ে পড়তে হয়েছিল বিতৃত বিভিন্ন ফ্রন্টে, প্রয়োজনে সেই সীমান্ত অবস্থান ছেড়ে পেছনের ক্যান্টনমেন্টে নতুন প্রতিরোধ গড়বার উপায় তাদের ছিল না, কেননা তাহলে ভূখণ্ড হাতছাড়া হয়ে যাবে, এবং সেই ভূখণ্ড হয়ে উঠবে মুক্ত এলাকার মুক্ত বাংলাদেশ, যুদ্ধ বিরতির সময় যা হয়ে উঠবে বিব্রতকর বাস্তব।
পশ্চিম রণাঙ্গনে বিজয় হোক বা না হোক, দ্রুত যুদ্ধবিরতি ছিল পাকিস্তান ও তার মদদদাতা আমেরিকা ও চীনের কাম্য। যথারীতি জাতিসংঘ নিরাপত্তা পরিষদে সেই প্রস্তাব তোলা হয় ৪ ডিসেম্বর তারিখে। আলোচনার পর ৫ ডিসেম্বর প্রস্তাবের ওপর ভোটাভুটির সময় স্বাভাবিকভাবে সোভিয়েত ইউনিয়ন কোণঠাসা হয়ে পড়ে এবং ভেটো প্রয়োগ করে প্রস্তাব গ্রহণে বাধা আরোপ করে। দিনকয়েক পর নিরাপত্তা পরিষদে আবারও যুদ্ধবিরতির প্রস্তাব উত্থাপিত হলে সোভিয়েত ইউনিয়ন দ্বিতীয় ভেটো প্রয়োগ করে। ইতিমধ্যে মুক্তিবাহিনীর সহায়তায় মিত্রবাহিনী দ্রুত ঢাকার দিকে ধাবিত হতে থাকে, কিন্তু যুদ্ধরত একটি সশস্ত্র বাহিনীকে পরাভূত করে রাজধানীর দিকে অগ্রসর হওয়ার ক্ষেত্রে নানা রকম প্রতিবন্ধকতা ছিল। নরম মাটির গাঙ্গেয় বদ্বীপের বিশাল নদীসমূহ ছিল বড় ধরনের প্রাকৃতিক বাধা, বিভিন্ন প্রতিরোধ ব্যুহ উৎখাত করে অগ্রসর হওয়াটা সময় সাপেক্ষও ছিল। কিন্তু মুক্তিবাহিনী ও মিত্রবাহিনীর দৃঢ়তা ও শৌর্য-বীর্যের কাছে এসব বাধা বড় হয়ে উঠতে পারে নি, তদুপরি পাকিস্তান বিমানবাহিনী যুদ্ধের শুরুর দিনগুলোতেই পুরোপুরি নিশ্চিহ্ন হয়েছিল। সর্বোপরি ছিল অগণিত সাধারণ মানুষের সর্বাত্মক সহযোগিতা, যা যুদ্ধে যোগ করেছিল নতুন মাত্রা।
দ্রুততম সময়ে ঢাকা পৌঁছে পাক-সামরিক কম্যান্ডকে পরাভূত করা ছিল বিশেষ জরুরি। আর পাকিস্তানের দিক থেকে যুদ্ধের আন্তর্জাতিকীকরণ ছিল পরিত্রাণের একমাত্র উপায়। জাতিসংঘ নিরাপত্তা পরিষদে দ্বিতীয় ভেটো প্রদানের পর পরিস্থিতি সোভিয়েত ইউনিয়নের জন্যও অস্বস্তিকর হয়ে ওঠে। অপরদিকে পশ্চিম রণাঙ্গণে পাকিস্তানি প্রতিরোধ প্রায় ভেঙে পড়বার উপক্রম হলে সেটাও উদ্বেগের কারণ হয়ে দাঁড়ায়। বিপুল রক্তের বিনিময়ে মুক্তিবাহিনী ও মিত্রবাহিনী দ্রুত রচনা করছিল মুক্তিপথ। পরিস্থিতি পাকবাহিনীর পক্ষে সঙ্কুল হয়ে উঠলে ভীত-সন্ত্রস্ত পূর্বাঞ্চলের কম্যান্ড থেকে ইসলামাবাদে বার্তা পাঠানো হয়। কিন্তু জেনারেল ইয়াহিয়া বা তাঁর জেনারেলরা কেউ পাকিস্তানি সৈনিকের আত্মসমর্পণের দায় নিতে চাচ্ছিল না, যদিও এ দায় সম্পূর্ণভাবে তাদের ওপর বর্তায়। এদিকে নিজেদের চামড়া বাঁচানো হয়ে উঠেছিল ইস্টার্ন কম্যান্ডের বড় দুশ্চিন্তা। ১০ ডিসেম্বর মেজর জেনারেল রাও ফারমান আলী, গর্ভনরের সামরিক সচিব হিসেবে ঢাকাস্থ জাতিসংঘ প্রতিনিধির মাধ্যমে ক্ষমতা হস্তান্তর ও যুদ্ধ-বিরতি এবং সেনাসদস্যদের প্রত্যাবর্তনের প্রস্তাব পেশ করেন। মনে হচ্ছিল, পাকবাহিনীর পরাজয় ঘনিয়ে আসতে আর সময় বাকি নেই। কিন্তু এমনি মুহূর্তে আন্তর্জাতিকভাবে আরেক গোপন তৎপরতা শুরু হয় মার্কিন পররাষ্ট্র উপদেষ্টা হেনরি কিসিঞ্জারের উদ্যোগে। সপ্তম নৌবহর যাত্রা শুরু করে বঙ্গোপসাগরের দিকে, আর চীনারা উত্তর-পূর্ব সীমান্তে ভারতকে আক্রমণ করবে, এমন এক প্রত্যাশা জাগ্রত করা হয়। জেনারেল এ এ কে নিয়াজি লিখেছিলেন যে, ১২ ডিসেম্বর জেনারেল গুল হাসান তাঁকে হেডকোয়ার্টার থেকে বার্তা পাঠান তিনি যেন আরো ৩৬ ঘণ্টা অবস্থান ধরে রাখেন। কেননা, ‘শ্বেতরা আসছে দক্ষিণ থেকে, পীতরা আসছে উত্তর থেকে।’
এদিকে সপ্তম নৌবহরের যাত্রার সঙ্গে সঙ্গে রাশিয়াও প্রশান্ত মহাসাগরে তার বহরকে সতর্ক করে বঙ্গোপসাগরের দিকে রওয়ানা করিয়ে দেয়। চীনারা উত্তরপথে আর কোনো আক্রমণ পরিচালনা করে নি, বরফ-ঢাকা পার্বত্য অঞ্চলে ডিসেম্বর মাসে দ্রুত সেনা চলাচল সম্ভব ছিল না। ১৫ ডিসেম্বর বিকেলে পাকবাহিনীর প্রতিরোধ ক্ষমতা একেবারে ভেঙে পড়ে, তারা আত্মসমর্পণের বার্তা পাঠায় এবং পরদিন অনুষ্ঠিত হয় আনুষ্ঠানিক আত্মসমর্পণ। তবে তার আগে ১৪ ডিসেম্বর, সকল প্রকার সামরিক মূল্যবোধ এবং বীরত্বগাথার মুখে কলঙ্ক লেপন করে, পাকবাহিনীর সহায়তায় আলবদর ঘাতকদল দেশের বরেণ্য বুদ্ধিজীবীদের ঘর থেকে তুলে নিয়ে নৃশংসভাবে হত্যা করে। বাংলাদেশে পাকবাহিনী যে একটি বর্বর ভাড়াটে খুনি গোষ্ঠীতে পরিণত হয়েছিল সেটা প্রকাশ পেয়েছে যুদ্ধ পরিচালনায় তাদের অক্ষমতা ও কাপুরুষতার মধ্য দিয়ে। ইসলামের নামে অন্ধ গর্ব তাদের কত অমানুষ করে তুলেছিল তার প্রমাণ বহন করছে বুদ্ধিজীবী হত্যার নির্মম পাশবিকতা।
এই তো পাকিস্তান সেনাবাহিনী, এর পতন ও অবক্ষয়ের ইতিহাস থেকে আমাদের অনেক শিক্ষণীয় রয়েছে। সেনাবাহিনীর কোন পথে চলা উচিত নয়, সেই শিক্ষা গ্রহণের জন্য এর ইতিহাসের নিবিড় অধ্যয়ন প্রয়োজন। সেই সাথে আন্তর্জাতিক রাজনীতির সবলতা-দুর্বলতার পরিচয়ও আমরা এখানে পাই। সর্বোপরি আমরা বুঝতে পারি আমাদের জনগণের অমিত শক্তি, কত বিপুল বাধার বিরুদ্ধে লড়াই করে তারা বাস্তব করে তুলেছিল স্বাধীন সার্বভৌম বাংলাদেশের অভ্যুদয়।
</doc>

<doc>
অন্যসব চাইনিজ সেটের মতো আমার সেটটাও ডুয়াল সিম। প্রথমে আমার একটা সিম ছিল। কিন্তু সেটা প্রায়ই ঝামেলা করত দেখে আমাকে দ্বিতীয় আরেকটি সিম কিনে দেওয়া হয়। তবে এই সিমটার কথা আমি বন্ধুমহলে গোপন রাখি এবং একটু মজা করার সিদ্ধান্ত নিই। আমি মেয়ে সেজে আমার চার ঘনিষ্ঠ বন্ধু কল্লোল, অসীম, দ্বীপ্ত ও আরিফকে মিসকল এবং মেসেজ পাঠানো শুরু করি। অন্য বন্ধুদেরও মিসকল দিই। কিন্তু কেউ কলব্যাক করলে রিসিভ করি না। শিগগির এটা আমাদের মধ্যে আলোচনার বিষয়বস্তুতে পরিণত হয়। সবাই বলাবলি করতে থাকে, ‘আচ্ছা, মেয়েটা কে হতে পারে? যে আবার আমাদের ফ্রেন্ড সার্কেলের সবাইকে চেনে!’ আমি ভেতরে ভেতরে খুশিতে ছটফট করতে থাকি, কিন্তু বাইরে গম্ভীর ভঙ্গিতে আলোচনায় অংশগ্রহণ করি এবং বলি যে মেয়েটা আমাকেও খুব জ্বালাচ্ছে। তো অন্যরা বিষয়টি মোটামুটি এড়ানোর চেষ্টা করলেও দ্বীপ্ত ভালো রকম ধরা খেয়ে যায়।
মেয়েটি কে হতে পারে, এটা নিয়ে সে গভীর চিন্তায় পড়ে। নিয়মিত মেসেজের উত্তর দেয়। সুযোগ বুঝে আমিও তার সঙ্গে শয়তানির মাত্রা বাড়িয়ে দিই। ‘মেয়েরূপী’ আমার সঙ্গে তার একটা ভালো সম্পর্কও হয়ে যায়। তখন এপ্রিল মাস প্রায় এসে পড়েছে। আমার মাথায়ও একটা চম ৎ কার বুদ্ধি আসে। আমি সব বন্ধুকে ‘এপ্রিলফুল’ বানানোর সিদ্ধান্ত নিই। অর্থা ৎ পয়লা এপ্রিল আমার সব বন্ধুকে আসল পরিচয় জানিয়ে ওই নম্বর থেকে মেসেজ দেব। উফ! কী দারুণ বুদ্ধি! চিন্তা করলেই আনন্দে আমার মন নেচে ওঠে। 
তো পয়লা এপ্রিল আমি চম ৎ কার এক মেসেজ রেডি করি। তার আগে ওই নম্বর থেকে দ্বীপ্তকে সর্বশেষ মেসেজ পাঠাই, অনেকটা ছ্যাঁকা দেওয়ার মতো কথাবার্তা লিখে। সবকিছু ঠিকই ছিল, শুধু একটা জায়গায় গোলমাল হয়ে গেল। ভুল করে আমি মেসেজটা পাঠিয়ে দিই আমার আগের সিম থেকে! একেই বলে কপাল! ডুয়েল সিমের সবচেয়ে বড় সমস্যা।
</doc>

<doc>
ছুটির দিন সকালে এক ধরনের আলস্য নেশা পেয়ে বসে। ঘুম ভাঙলেও চোখে মেলতে ইচ্ছা করে না। কাজের তাড়া বলে, উঠে যা; জেঁকে বসা আলস্য বলে, পড়ে থাক।
আজও এমন এক ঘোরে বুঁদ হয়ে আছি। হঠাৎ কানের কাছে মৃদু কণ্ঠ, ‘আব্বু, একটা কথা বলব?’
চোখ না খুলেও টের পাচ্ছিলাম আমার ক্লাস সিক্সে-পড়ুয়া ছেলে রাতুল আলতো পায়ে ঘরময় পায়চারি করছে। কিছু একটা বলতে চায়। তা হতে পারে উদ্ভট কোনো বায়না। প্রায়ই যা হয়। আমার পা নড়া দেখে টের পেয়েছে, জেগে আছি।
আমি চোখ না খুলেই বলি, ‘বলো।’
‘আচ্ছা, বাবা দিবস আছে, মা দিবস আছে; বাচ্চা দিবস নেই?’
আমি বলি, ‘আছে তো। শিশু দিবস আছে না?’
‘আরে না, শিশু দিবস না। বাচ্চা দিবস। মানে ছেলেমেয়ে দিবস।’
হেসে বলি, ‘খুব দরকার?’
রাতুল ভারিক্কি চালে বলে, ‘হলে ভালো হয়।’
আমি সানন্দে ঘোষণা দিই, ‘যাও, আজ বাচ্চা দিবস।’
‘উফ্, দারুণ!’
এই বলে নাচতে নাচতে চলে যায় রাতুল। খুব সহজে ঝামেলা থেকে পার পেয়ে হাঁপ ছাড়ি। তারপর যেই একটু পাতলা ঘুমে ডুবেছি, অমনি মাথার চুলে আচানক ঝাঁকি। তড়াক করে উঠে পড়ি। আমার তিন বছরের মেয়ে রিশার কাণ্ড।
অস্থিরভাবে মেঝেয় পা আছড়াতে আছড়াতে ও বলে, ‘খবেবাশ, খবেবাশ! আব্বু, খবেবাশ কিনে দাও।’
কচি হাত হলেই কী; চুল বলে কথা। মাথার ভেতর ঝিমধরা লাটিমের চক্কর সয়ে নিতে একটু সময় লাগে। জানি, এটা রাতুলের ফন্দি। প্রথমে কায়দা করে বাবার কাছ থেকে ‘বাচ্চা দিবস’ বাগিয়েছে। এখন বোনকে দিয়ে খবেবাশ, মানে খরগোশ বাগানোর চেষ্টা।
কয়েক দিন আগে রাতুলকে টিনটিনের কয়েকটা বই কিনে দিয়েছি। তখন ও কথা দিয়েছিল, এ মাসে খরগোশ নেবে না। শিশুমনের দুরন্ত ইচ্ছা এতে বাগড়া দিতে বসেছে।
‘খবেবাশ খবেবাশ’ করেই চলেছে রিশা। আদর করে থামানোর চেষ্টা করি ওকে। বলি, ‘দেব মা, দেব। এভাবে লাফালে দেব না।’
রিশার লাফালাফি থেমে যায়। নাক কুঁচকে বলে, ‘কখন দেবে?’
ঝামেলা খসাতে নাশতার কথা পাড়ি, ‘তুমি ডিম খেয়েছ?’
জানি, এখুনি ঝেড়ে এক দৌড় দেবে ও। কিন্তু আমার এ কৌশল কাজে লাগল না। রিশা গোঁ ধরে বলল, ‘তাত্তালি খবেবাশ নিয়ে আতো। ওল ছঙ্গে ডিম খাব।’
আমি এবার দুষ্টুর চূড়ামণিকে ডাকি। রাতুলকে ডেকে শাসাই, ‘পড়াশোনা বাদ দিয়ে এসব কী! তুমি না প্রমিজ করেছ এ মাসে খরগোশ নেবে না। এখন আবার বোনকে উসকে দিয়েছ কেন?’
আমার আক্রমণের মুখে ছেলে পাল্টা ক্ষেপণাস্ত্র ছোড়ে। বলে, ‘আব্বু, বাবা দিবসে তোমাকে আমি গিফট (আড়ংয়ের মগ, যার গায়ে লেখা—ওয়ার্ল্ডস বেস্ট বাবা) দিলাম না একটা। আর আজকে নিজেই বাচ্চা দিবস ঘোষণা করে আমাকে কত বকা দিচ্ছ? লাগবে না তোমার খরগোশ।’
ছেলের কথায় আমার ভেতরকার বাবাটি এক লাফে কাঁধে চড়ে বসে। কানে কানে বলে, ‘দে না রে, খরগোশই তো। টাকা আর কতই যাবে?’
ওদের মা এসে দাঁড়ায় মাঝখানে। বলে, ‘ছেলেমেয়ে যখন এত করে বলছে, দাও না কিনে।’
আমি বলি, ‘পরে তো আবার বলবে ওরা যখন যা চায়, দিয়ে দিয়ে নষ্ট করে ফেলছ।’
গিন্নি বলে, ‘ওসব কথা রাখো। চলো, আমিও যাব।’
খানিক পর স্কুটারে চেপে পৌঁছে যাই কাঁটাবনে। পোষা মাছের দোকানগুলো ছেলেমেয়েকে বেশ আকৃষ্ট করে। ওরা কয়েক কদম হাঁটে, আর হুট করে ঢুকে পড়ে কোনো মাছের দোকানে। মুগ্ধ চোখে দেখতে থাকে অ্যাকুরিয়ামের মাছ। ওদের কথা কী আর বলব, আমরাও মজে যাই।
একসময় গিন্নি বলে, ‘চলো, ছোটখাটো একটা অ্যাকুরিয়াম নিয়ে যাই। আবার কখন আসব ঠিক আছে?’
মায়ের কথায় জোরাল সমর্থন জানায় ছেলে। ছোটটি না বুঝেই লাফাতে থাকে। কেনা হয় একটা ছোটখাটো অ্যাকুরিয়াম। দোকানি সেটা আমার হাতে গছিয়ে দিয়ে বলে, ‘শক্ত করে ধরেন, ভাইসাব। স্কুটার পাওয়া পর্যন্ত একটু কষ্ট করতে হবে।’
ছোট বটে, কিন্তু ওজন কম নয়। এর মধ্যে দোকানি এতে ঝপাঝপ কিছু খুদে পাথর ফেলে আরও ভারী করে তোলে। কিছু রঙিন মাছ কেনা হয়। পলিথিনের একটি ব্যাগে পানি ভরে সেখানে মাছগুলো ছেড়ে মুখটা ভালো করে বেঁধে দেয় দোকানি।
এক হাতে অ্যাকুরিয়াম সামলে মানিব্যাগ বের করে কোনোমতে টাকা দিই। ফেরার সময় দেখি, দোকানি কী মনে করে মুখ টিপে হাসছে। আমার গিন্নির মুখেও দেখি একই হাসি। কারণ খুঁজে দেখার আগেই ঝপাৎ। পলিথিনের মুখ খুলে মাছ আর পানি অ্যাকুরিয়ামের ভেতর ছেড়ে দিয়েছে রাতুল। এতে আরও ওজন বেড়ে গেল অ্যাকুরিয়ামের। আমার নড়াচড়া বন্ধ হওয়ার মতো অবস্থা।
ছেলেকে রাগ দেখিয়ে বলি, ‘এটা কী করলে?’
‘আংকেলটা থলের মুখ এমন টাইট করে বেঁধেছিল না, মাছগুলো দম আটকে মারাই যেত।’
আমি আরও রাগ দেখিয়ে বলি, ‘এখন তো আরও সমস্যা হবে। চারদিকে গাড়ির হর্নের যে সাউন্ড, হার্ট অ্যাটাকেই মারা যাবে মাছগুলো।’
ছেলে এক দৌড়ে ঢোকে মাছের দোকানে। পানিভর্তি পলিথিনের ব্যাগ এনে ফেলে অ্যাকুরিয়ামে। বাধা দেওয়ার কোনো সুযোগই পেলাম না। রাতুল বলে, ‘স্যার বলেছেন, বেশি পানি থাকলে সেখানে সাউন্ড যেতে পারে না।’
হঠাৎ বিকট শব্দে ডেকে ওঠে একটা ভয়ালদর্শন শিকারি কুকুর। আরেকটু হলেই অ্যাকুরিয়ামটা পড়ে যেত হাত থেকে। রিশা কোত্থেকে একটা লম্বা কাঠি কুড়িয়ে খোঁচা মেরেছে খাঁচার ভেতর বসে থাকা কুকুরটাকে। এতেই তার এত রাগ। দেরি না করে শিগগির এক জোড়া খরগোশের ছানা কিনে ফেলি। আমার হাত আটকা থাকায় গিন্নি টাকা দেয়। এবার বাড়ি ফেরার পালা।
আমার অবস্থা বেশ কাহিল। মাছভরা অ্যাকুরিয়াম নিয়ে ফুটপাতে দাঁড়িয়ে আছি। অনেকে মজা করে তা দেখছে। অনেকক্ষণ পর একটা স্কুটারের দেখা মিলল। দরদাম না করেই উঠে পড়লাম। বসার পর মনে হলো, পেছনের পকেটটা ফাঁকা। আমার বেকায়দা অবস্থার সুযোগ নিয়ে দা মেরেছে পকেটমার। বুকটা চচ্চড় করে উঠল। ৫০০ টাকার অন্তত ১০টা নোট ছিল মানিব্যাগে।
গিন্নিই স্কুটারের ভাড়া মেটাল। ঘরে ঢুকে মাছ আর খরগোশ নিয়ে আনন্দে মেতে উঠল ছেলেমেয়ে। আমিও এতে যোগ দিতে পারতাম, কিন্তু বাগড়া দিল মানিব্যাগ হারানোর দুঃখ।
মুখ ব্যাদান করে সোফায় বসে আছি। গিন্নিকে কথাটা বলব কি না ভাবছি, এমন সময় ঝুপ করে কোলের ওপর এসে পড়ল মানিব্যাগ। সামনে গিন্নি। মুখে সেই হাসি। বলল, ‘মাছের দোকানে ব্যাক পকেটে রাখতে গিয়ে ফেলে দিয়েছিলে। টের পাওনি। ভাগ্যিস দেখেছিলাম!’
এতক্ষণে টের পাই দোকানি ও গিন্নির হাসির কারণ। নিমেষে সব ক্লান্তি দূর হয়ে যায়। হারানো টাকা ফিরে পাওয়ার মতো শান্তি আর নেই।
</doc>

<doc>
করিম সাহেব নতুন অফিসে জয়েন করেছেন দুই মাস আগে। করপোরেট অফিস, সবকিছু টাইমলি হয়। নিয়মানুযায়ী, ছয় মাস না হলে বোনাস হয় না। করিম সাহেব একা নন, তাঁরা কয়েকজন একসঙ্গে জয়েন করেছিলেন। করিম সাহেব মানুষটা বেশ বুদ্ধিমান। বলতে গেলে বুদ্ধি বেচে খান। এতে অবশ্য তাঁর কোনো আলাদা অভিব্যক্তি নেই। বুদ্ধি বেচে তো অনেকেই খায়। তিনি তো আর গতর খাটিয়ে খান না! ঈদের আগে বোনাস পাবেন না! এটা কি হয়? বাসায় বউ-বাচ্চা আছে। আর কিছু না ভেবেই বড় সাহেবের রুমে গেলেন তিনি।
‘স্যার, আমার ঈদের বোনাস লাগবে।’
‘জয়েনের সময় তো আমি বলেই দিয়েছি, ছয় মাস না হলে বোনাস হবে না। আপনার ছয় মাস হয়েছে?’
‘না, স্যার। তবে আগামী চার মাস পর ছয় মাস হবে।’
‘আগে ছয় মাস হোক। আমি তো আপনার জন্য অফিসের নিয়ম বদলাতে পারব না।’
‘ঠিক আছে! আমি তাহলে সবাইকে গিয়ে বলছি, স্যার আমাকে এই ঈদে ফুল বোনাস দিয়েছেন!’
‘আচ্ছা, তোমাকেই দিলাম, আর কেউ যেন না জানে!’ 
যথাসময়ে অফিস থেকে ঈদের বোনাস ও বেতন নিয়ে বাড়ি যাচ্ছেন করিম সাহেব। মনটা বেশ ফুরফুরে। অফিসের বসকে কেমন ফাঁদে ফেলে বোনাসটা বাগিয়ে নিয়েছেন। অফিস থেকে বাসের লাইন পর্যন্ত পথটা কম নয়। প্রতিদিন হেঁটেই যেতেন। আজ পকেট গরম। একটা রিকশা ডেকে কিচ্ছু না বলে রওনা দিলেন। বাসস্ট্যান্ডে এসে রিকশাওয়ালাকে ১০ টাকার একটি নোট দিলেন। রিকশাওয়ালা এমনভাবে চোখ বড় করে তাকাল, করিম সাহেব রীতিমতো ভয় পেয়ে গেলেন।
‘ঈদের বোনাসটা দেবেন না?’
করিম সাহেবের বুকের ব্যথা আগে ছিল না, কিন্তু আজ মনে হয় একটু ব্যথা করল। রিকশাওয়ালা কী করে টের পেল ঈদের বোনাসের কথা!
দেন, আরও ১০ টাকা দেন।
বাসের লাইনে লম্বা ভিড়। পকেটটা আজ বেশ গরম, আবহাওয়া গরম। বাসে ঝুলে আজ আর বাসায় যেতে ইচ্ছে করছে না তার। অনেকক্ষণ হাত তুলে রাখার পর একটা সিএনজিচালিত অটোরিকশা এসে থামল পায়ের কাছে।
‘যাবেন?’
‘যাওনের জন্যই তো থামছি। কই যাইবেন?’
‘মিরপুর।’
‘২০০ টাকা।’
‘গুলশান থেকে মিরপুর ২০০ টাকা! আগে তুমি আমাকে বুঝিয়ে বলো, কেন ২০০ টাকা?’
‘যাবেন কি না, সেইটা কন! এত কিছু বুঝাইতে পারুম না। যাইলে ওঠেন, না যাইলে যাই।’
সিএনজিচালিত অটোরিকশা প্রায় টান দিতে যাবে। এদিকে বাসের লাইনের এত মানুষের সামনে মান-ইজ্জত হারানো ঠিক হবে না। বরং ২০০ টাকার মায়া ত্যাগ করে সবাইকে নিজের জাতটা একটু চেনাতে পারলে ক্ষতি কী! মনে মনে সিএনজিওয়ালাকে একটা ধন্যবাদ দিয়ে সিএনজিতে উঠে পড়লেন।
‘আচ্ছা, এইবার বলো, গুলশান থেকে মিরপুর ২০০ টাকা ভাড়া কেমনে হয়!’
‘শুনেন, যে জ্যাম, মিটারে আসবে ১০০ টাকার ওপরে। এদিকে গ্যাসের দাম বাড়াইছে, তার জন্য আরও ৫০ টাকা।’
করিম সাহেব মনে মনে খুশি হয়ে উঠলেন। যাক, ৫০ টাকা বাঁচল।
‘আর ধরেন স্যার, ঈদের বোনাস ৫০! মোট ২০০। আমাগোও ঘরে বউ-বাচ্চা আছে। খালি আফনেরা ঈদ করবেন, আমরা করুম না? আফনারা তো অফিসে বোনাস পান, আমরা কই পাই। আফনেরাই তো ভরসা।’
করিম সাহেবের বুকটা আবার ধক করে উঠল।
এ সময় বাসা থেকে ফোন!
‘এই, তুমি কই?’
‘সিএনজিতে বাসায় আসছি।’
‘বাসায় আসতে হবে না। জলদি রেলস্টেশনে যাও। টিকিট করা লাগবে না?’
করিম সাহেব ভুলেই গিয়েছিলেন টিকিটের কথা।
সিএনজিওয়ালাকে মোট ৩০০ টাকা দিয়ে তিনি কমলাপুরে নামলেন।
টিকিট নেই। টিকিট শেষ। কী করা! টিকিট না হলে বাড়ি যাওয়া হবে না। আর বাড়ি না গেলে ঈদটাই মাটি। এর মধ্যে একজন লোককে বেশ হাসিখুশি চেহারায় এগিয়ে আসতে দেখে তাঁর একটু কৌতূহল হলো। একি! লোকটার হাতে আবার ট্রেনের টিকিট!
‘ভাই, টিকিট কই পাইলেন!’
‘পাইছি! একটু সিস্টেম কইরা পাইছি।’
‘সিস্টেমটা কী, ভাই?’
লোকটি ভিড়ের মধ্যে কালো টি-শার্ট গায়ে একজনকে দেখিয়ে বললেন, ‘কিছু ঈদ বোনাস দিয়ে দেবেন। পৃথিবীর যেকোনো জায়গার টিকিট আছে তার কাছে।’
করিম সাহেব মনে মনে বললেন, কালো টি-শার্ট। এ জন্যই কি বলে ব্ল্যাকে টিকিট!
টিকিট কেটে এবার বাসে। সিএনজি আর না। ৩০০ টাকা দিয়ে বাসে গোটা ঢাকা দুই দিন চক্কর মারা যেত।
বাস কারওয়ান বাজার পার হয়ে ফার্মগেট যেতে না যেতেই আবার ফোন।
‘এই, তুমি কই?’
‘বাসে, ফার্মগেটে। বাসায় যাচ্ছি।’
‘আর বাসায় যেতে হবে না। মার্কেটে আসো। আমরাও আছি।’
ঘড়ির দিকে তাকালেন। রাত ১০টা। এখন এখান থেকে আবার মার্কেটে।
অগত্যা রিকশা! রিকশা তখন পান্থপথের আগের গলিতে। এলাকায় বিদ্যুৎ নেই। আশপাশে রিকশা-গাড়ি দ্রুত ছুটে যাচ্ছে। সবার অনেক তাড়া। একটা মোটরসাইকেল এসে থামল।
‘স্লামালাইকুম, আংকেল।’
‘ওয়ালাইকুম। কিন্তু আমি তো...’
‘ওই ব্যাটা, রিকশা টানস ক্যান! দেখস না আংকেলের সাথে কথা বলছি। আংকেল, বেশি কিচ্ছু বলার নেই, ঈদের বোনাসটা...।’
হাত বাড়িয়ে দিল ছেলেগুলো। বলেছিলাম না, করিম সাহেব বুদ্ধিমান। বেতন আর বোনাস পেয়ে সোজা গিয়েছিলেন অফিসের বাথরুমে। পুরো টাকা মোট চার ভাগ করে দুই পায়ের মোজায় দুই ভাগ, প্যান্টের ভেতরের গোপন পকেটে এক ভাগ, আর মানিব্যাগে এক ভাগ।
মানিব্যাগটা বের করলেন তিনি। ভদ্রঘরের সন্তান। মানিব্যাগে হাতও দেয়নি, তবে পুরো টাকাটা করিম সাহেব নিজেই দিয়ে দিয়েছেন।
‘আংকেল, শপিংয়ে যাচ্ছেন বুঝি! যান।
এই ব্যাটা, তোর রিকশাভাড়া। খবরদার, আংকেলের কাছে আর চাইবি না। আংকেল, স্লামালাইকুম।’
আশপাশের যাত্রীরা দেখল, এক আংকেল তাঁর আদরের ভাইস্তাদের ঈদ বোনাস দিলেন।
পথে রিকশাওয়ালা জিজ্ঞেস করল, ‘স্যার, আফনের ভাতিজা লাগে?’
করিম সাহেব কিছু বললেন না। নিজের বুদ্ধির কারণে এতগুলো টাকা এখনো নিজের কাছে রয়ে গেছে ভেবেই তিনি খুশি।
‘হ্যাঁ, আমার ভাতিজাই তো!’
এরপর শপিং। একে একে নিজের সব গোপন জায়গার টাকা বেরিয়ে গেল করিম সাহেবের।
একটা সিএনজি নিয়ে বাসায় গেলেন। এই ব্যাটা আবার মিটারে রাজি হয়েছে। ভাড়া দেওয়ার পর দেখলেন, আরও ৫০ টাকা তখনো পকেটে। সিএনজিওয়ালার দিকে বাড়িয়ে দিয়ে বললেন, ‘সবাই ঈদ বোনাস নিল, তুই নিবি না!’ বলেই নোটটা বাড়িয়ে দিলেন।
বাসায় গিয়ে করিম সাহেব ভাবতে লাগলেন। ভেবে ভেবে এক ঐতিহাসিক সূত্র বের করলেন। ঈদ বোনাসের টাকা কখনো একা ভোগ করা যায় না, সবাই মিলেমিশে ভোগ করতে হয়। তিনি খুব বেশি দুশ্চিন্তা করলেন না। নিজের বুদ্ধির ওপর এখনো তাঁর পুরো আস্থা আছে।
</doc>

<doc>
মোতালেব সাহেব ঈদের বেতন-বোনাস নিয়ে ফিরছিলেন। তিনি হেঁটেই ফিরছিলেন। এ সময়টায় অফিস থেকে বের হয়ে বাড়ি ফেরার জন্য আর কিছু পাওয়া যায় না। না বাস, না রিকশা; আর সিএনজিওয়ালাদের তো প্রশ্নই ওঠে না। তাদের ভাবভঙ্গিতে মনে হয়, তারা সব সরাসরি মোগলবংশের আত্মীয়-পরিজন..., শাহি নবাবের রক্ত প্রবহমান তাদের চামড়ার নিচে। তাই হেঁটেই ফিরছিলেন মোতালেব সাহেব। হাঁটতে তাঁর ভালোই লাগে। তাঁর হাঁটার স্পিডও ভালো।
এ সময়... হঠাৎ মাটি ফুঁড়ে দুই তরুণ পথ আটকাল তাঁর।
—আঙ্কেল, দেশলাই আছে?
—কেন, দেশলাই কেন? 
—মানে সিগারেট ধরাতাম। মোতালেব সাহেব ভাবলেন, একটা ধমক দেবেন। পুঁচকে ছেলে সিগারেট হাতে নিয়ে তাঁর কাছে দেশলাই খোঁজে। কিন্তু নিজেকে বহু কষ্টে সামলালেন। সময়টা বেশ খারাপ! 
—না, নেই। আমি ধূমপান করি না। 
—কী কন আঙ্কেল, পকেটে দেশলাই নাই, তাইলে আছে কী? যা আছে বাইর করেন।
তখনই মোতালেব সাহেবের মাথায় বিষয়টা ক্লিক করল। প্রায় সঙ্গে সঙ্গেই হাইজ্যাকারদের একজনের হাতে একটা পিস্তলও ক্লিক করল। ‘এরা হাইজ্যাকার। এখন এরা আমার বেতন-বোনাস সব নিয়ে যাবে? আমার ছেলে, মেয়ে ও স্ত্রীর ঈদ করা হবে না। বিষয়টা এত সহজ?’... মোতালেব সাহেব ভাবলেন। ততক্ষণে দ্বিতীয়-জনের হাতে চলে এসেছে একটা চকচকে ক্ষুর। মোতালেব সাহেবের মাথায় দ্রুত চিন্তা চলে, কী করা যায় এখন? কিছু একটা করতেই হবে তাঁকে..., তিনি তাঁর মস্তিষ্কের সর্বোচ্চ ব্যবহারের চেষ্টা করেন, (স্যার আইজ্যাক নিউটনের মতো) তাঁর মনে হলো, খুলির ভেতর ধূসর পদার্থটি নড়েচড়ে উঠল। 
তিনি বলে উঠলেন— 
—ঠিক আছে, ঠিক আছে, বুঝতে পেরেছি তোমরা কী চাচ্ছ। বললেন মোতালেব সাহেব। 
—তাইলে আঙ্কেল আর দেরি কইরেন না। যা আছে বাইর করেন জলদি। 
—শোনো, আমার পকেটে আছে ৪০ হাজারের মতো টাকা। সবই এক হাজারি নোট। তোমাদের দিয়ে দিচ্ছি। এই যে নিয়ে নাও... বলে সত্যি সত্যি পকেট থেকে একটা এক হাজার টাকার নোটের বান্ডিল বের করে এগিয়ে দিলেন তিনি। হাইজ্যাকাররা একটু অবাক হলো! এত সহজে কাজ হয়ে গেল? মোতালেব সাহেব আরেক পকেট থেকে তাঁর একটা ভিজিটিং কার্ডের মতো কার্ড বের করে দিলেন। 
—এটা কী?
—আমার বাসার ঠিকানা আছে এখানে।
—আপনার বাসার ঠিকানা দিয়ে কী করব? 
—রাখো, লাগতে পারে। কথাটা মোতালেব সাহেব গম্ভীর গলায় বললেন। হাইজ্যাকাররা টাকা আর ভিজিটিং কার্ড নিয়ে রওনা দিতে যাবে, তখন মোতালেব সাহেব ওদের আবার ডাকলেন,
—শোনো, আরেকটা কথা।
—কী?
—তোমরা যখন টাকাটা ফেরত নিয়ে আসবে আমার বাসায়, তখন পাঁচ হাজার টাকার ভাঙতি করে এনো একটু কষ্ট করে।
—মানে! দুই হাইজ্যাকার অবাক হয় যেন। 
—বলছি..., তোমরা যখন টাকাটা ফেরত নিয়ে আসবে আমার বাসায়, তখন পাঁচ হাজার টাকার ভাঙতি করে এনো একটু কষ্ট করে। দ্বিতীয়বার একই কথা বলেন মোতালেব সাহেব। 
—টাকা ফেরত দিতে আসব মানে?
মোতালেব সাহেব এবার গলা নামিয়ে ফিসফিস করে খুব কনফিডেন্টলি বললেন, ‘তোমরা তো আসলে আমাকে চিনতে পার নাই...। তাই বলছিলাম, খুব শিগগির যখন টাকাটা ফেরত দিতে আসবে, সম্ভবত আজ রাতেই আসতে হতে পারে, তখন কিছু টাকার ভাঙতি করে এনো...। বোঝোই তো ঈদের সময় আবার ব্যাংকে ভিড়ের মধ্যে যেতে চাচ্ছি না...।’ বলে মোতালেব সাহেব আর দেরি করলেন না, দ্রুত হাঁটা দিলেন। হতস্তম্ভিতমূঢ় ( হতভম্ব + স্তম্ভিত + বিমূঢ়, ত্রিযুক্ত সন্ধি ) হয়ে হাইজ্যাকারা দাঁড়িয়ে থাকল! লোকটা আসলে সত্যিই কে? 
মোতালেব সাহেব দ্রুত হাঁটছেন। ভেতরে ভেতরে প্রচণ্ড টেনশন কাজ করছে তার। এ সময় পেছনে কেউ ছুটে আসার শব্দ শুনলেন। 
—স্যার?
মোতালেব সাহেব থমকে দাঁড়ালেন। সেই দুই হাইজ্যাকারের একজনের হাতে তার সেই ৪০ হাজার টাকার বান্ডিল। 
—কী?
—স্যার, ভুল হয়া গেছে। ওস্তাদ, আপনেরে চিনতে পারে নাই। এই নেন টাকা। বেয়াদবি নিয়েন না। বলে ছেলেটি আর দেরি করে না। টাকার বান্ডিল মোতালেব সাহেবের হাতে ফেলে এক রকম ছুটে পালায়। মোতালেব সাহেব তার ভেতরে চেপে থাকা শ্বাসটা এবার ছাড়েন। তিনি নিজেও নিজেকে চিনতে পারছেন না...। তার মনে হলো, ফিরে পাওয়া ৪০ হাজার টাকা এখন আর ৪০ হাজার নয়, ডাবল হয়ে ৮০ হাজার হয়ে গেছে! ঈদের আনন্দও দ্বিগুণ হবে, সন্দেহ কী? তিনি বাড়ির দিকে দ্রুত হাঁটা দেন। 
—এই গল্পের কিন্তু একটা বিমূর্ত মরাল আছে। সেটা হচ্ছে—
‘কচুপাতার ওপর টলটলায়মান পানির বিন্দুটি যদি হয় ঝুঁকি তবে স্বয়ং কচুপাতাটি আপনার আত্মবিশ্বাস, আর পাশেই বসে থাকা ছোট্ট ব্যাঙটি, যে হয়তো এক্ষুনি লাফিয়ে ওই কচুপাতার ওপরে বসবে, সে হচ্ছে ঝুঁকি; আর আত্মবিশ্বাসের সমন্বয়ে প্রাপ্ত আপনার সাফল্য... !’
</doc>

<doc>
সকালবেলা। মিরপুর টু মতিঝিল। অনেকক্ষণ লম্বা লাইনে দাঁড়িয়ে তুষার যে বাসটাতে উঠল, পরের কাউন্টারেই সেটা মানুষে ঠেসে গেল। এর মধ্যে একটা সুন্দরী মেয়েও উঠল। একেবারে পেছনের দিকের একটা সিটে বসায় প্রচণ্ড ইচ্ছে থাকা সত্ত্বেও তুষারের পক্ষে মেয়েটিকে বসতে দিয়ে সম্মানিত বোধ করার সুযোগটুকু হলো না। বাস চলে আর তুষার ভাবে, তুষার ভাবে আর বাস চলে। একটু ঘুরিয়ে বলি। বাস চলার ভান করে, কিন্তু তুষার ঠিকই ভাবে, তুষার ঠিকই ভাবে কিন্তু বাস চলার ভান করে। একটু পরপর ব্রেক করে। তাতে ঠাসাঠাসির ফাঁকে আরও কিছু নতুন যাত্রী টুপটাপ উঠে পড়ে। 
একসময় মেয়েটির সঙ্গে চোখাচোখি হয় তুষারের। মেয়েটি বোধ হয় একটু হাসেও। তুষার গলে বাস ভিজে যাওয়ার উপক্রম! কিন্তু গলে না। আচমকা কি যেন হলো। টুপটাপ বাস থেকে দাঁড়িয়ে থাকা লোকগুলো নেমে গেল! মেয়েটি এসে তুষারের ঠিক পাশের সিটে গিয়ে বসে। মেয়েটি তুষারকে বলে, তার মন খারাপ। সে যেন এমন কিছু বলে, যাতে তার মন ভালো হয়ে যায়। তুষার তার খুব পরিচিত একটা জোক বলে।
আফ্রিকার এক যোগাযোগমন্ত্রী কোথাও যাচ্ছিলেন তাঁর ব্যক্তিগত গাড়িতে করে। ড্রাইভার গাড়ি চালাচ্ছিল। হঠাৎ রাস্তার ওপর একটা গাধা ছুটে এসে গাড়ির নিচে পড়ে মারা যায়। মন্ত্রী তাঁর ড্রাইভারকে বললেন তাড়াতাড়ি পার্শ্ববর্তী গ্রামে গিয়ে গাধাটা কার খোঁজ নিতে, তিনি তাঁর যথাযথ ক্ষতিপূরণ দেবেন। ড্রাইভার চলে গেল। খানিক পরে সে ফিরেও এল। তার গলায় ফুলের মালা। মন্ত্রী অবাক হয়ে জানতে চাইলেন কী ব্যাপার। ড্রাইভার বলল, ‘আমি গ্রামে গিয়ে শুধু বললাম, “আমি যোগাযোগমন্ত্রীর গাড়ির ড্রাইভার। একটু আগে গাধাটা মরেছে।” সঙ্গে সঙ্গে তারা আমাকে কোলে তুলে নাচল, ফুলের মালা পরিয়ে দিল!’
জোকটা শুনে মেয়েটি হেসে কুটিকুটি, গড়িয়ে পড়ে তুষারের গায়ে। তার মন খুব ভালো হয়ে যায়। 
একটু পরেই বাসে গুনগুন করে কে যেন একটা মিষ্টি প্রেমের গান গেয়ে ওঠে। অন্য সব যাত্রী তাকায়। সবার চোখে খুশির ঝিলিক, মুখে আকর্ণ হাসি। তুষারকে নিয়ে মেয়েটি গান গায়। তুষারও সাড়া দেয় গানে। আর সবাই হাততালি দিয়ে তাল ধরে। ড্রাইভার খুশিতে শিস না বাজিয়ে গগনবিদারী হর্ন বাজায়।
সূর্য তেতে ওঠে মাথার ওপর। বাসের ছাদে ফ্যান নেই। ফ্যান থাকলেও অবশ্য কোনো কাজ হতো না। বাসেও আজকাল লোডশেডিং, লোডশেডিং সর্বত্র। প্রদীপের নিচে যেমন অন্ধকার, তেমনি আমাদের ইলেকট্রিসিটির আড়ালে লোডশেডিং। 
কত দিন ধরে বাসটা চলছে কে জানে! তুষার আর মেয়েটির মধ্যকার প্রেম ঘনীভূত হয়। ওঠে বিয়ের কথা। বাসের যাত্রীরা দুই ভাগ হয়ে গেল। একদল বরপক্ষ, আরেক দল কনেপক্ষ। অনেক বাগিবতণ্ডার পর একটা কিছুতে উভয় দল রাজি হলো। বাসে একজন কাজিও পাওয়া গেল। আর কোথায় যায়, কাজি দিলেন বিয়ে পড়িয়ে। স্বামী-স্ত্রী মহাখুশি। এই সময় বাসে পাওয়া গেল একজন পপকর্নওয়ালাকে। সে সবাইকে পপকর্ন খাওয়াল। সুখে-শান্তিতে বাস এগোতে লাগল।
আচমকা একটা জটিল পরিস্থিতির উদ্ভব হলো। গরমে একজন বয়স্ক লোক বাসের ভেতর মাথা ঘুরে পড়ে গেলেন। পানি! পানি!! তুষারের মনে পড়ল, গত কয়েক সপ্তাহ তার বাসায়ও ঠিকমতো পানি আসে না। বাসের মধ্যে একজন ডাক্তারও পাওয়া গেল। সে সবাইকে সরে গিয়ে বাতাসের জন্য পথ করে দিল। ফ্যানও নেই, পানিও নেই। একটু পরেই বৃদ্ধ লোকটি মারা গেলেন। বাসের সবার মন খারাপ। আহারে, বেচারা! মৃত্যুর সময় সামান্য পানিও মুখে দিতে পারল না।
তখনো বাসজুড়ে শোকের ছায়া। এরই মধ্যে সদ্যোজাত এক শিশুর কান্নার শব্দে সবার মধ্যে সাড়া পড়ে গেল। একটু আগের শোকের কথা বেমালুম ভুলে গেল সবাই। নবাগত শিশুটিকে নিয়ে সবাই মেতে উঠল অন্য রকম এক আনন্দে। তুষারের সদ্য বিবাহিত স্ত্রী ছুটে গিয়ে শিশুটিকে কোলে নিল। 
তারা সবাই আবার একটা খুশির গান গাইল। ড্রাইভার আবার গগনবিদারী হর্ন বাজাল। হর্নের শব্দে নবাগত শিশুটি ভ্যা-ভ্যা করে কেঁদে উঠল। এটা নিয়েও হাসল সবাই। হেসে গড়াগড়ি খেল একজন আরেকজনের গায়ে।
একটা ছোট্ট ছেলে পানি নিয়ে উঠল বাসে। সবাইকে পানি খাইয়ে নেমে গেল। সবাই ঘুমে ঢুলুঢুলু। চোখের পাতা ভারী হয়ে নেমে গেল দোকানের শাটারের মতো।
হঠাৎ কড়া একটা ব্রেক করে থেমে গেল বাস। ড্রাইভার জানাল, বাসের গ্যাস শেষ। গ্যাস না আসা পর্যন্ত সবাইকে অপেক্ষা করতে হবে।
হঠাৎ একটা কড়া ব্রেকে তুষারের তন্দ্রা ভাবটা কেটে গেল। বাস মানুষে ঠাসা। চোখ কচলে তুষার সামনে তাকাল। মেয়েটি একটা সিটে বসে আছে, এত মানুষের ফাঁকে ভালো করে দেখা যায় না। দ্রুত বাইরের দিকে তাকাল। মতিঝিলে তার অফিস। সকাল নয়টায় ইন। বাসা থেকে সাড়ে সাতটায় বের হয়েছে। বাস এখন ফার্মগেট পার হয়ে কেবল কারওয়ান বাজারের জ্যামে। একটা বিশাল লম্বা জ্যামের মাঝামাঝি তাদের বাস। তবু তুষার খুশি। ঠিক যেখানে স্বপ্নটা শেষ হয়েছে ওখান থেকে বাকিটা দেখে ফেলতে পারবে মতিঝিল যেতে যেতে। স্বপ্ন তো খারাপ বিষয় না। এভাবে স্বপ্ন দেখে দেখে পাঁচ-দশ বছর অনায়াসে পার করে দেওয়া সম্ভব! 
তুষার মনে মনে ভাবে, আমাদের দেশে বেঁচে থাকার সবচেয়ে বড় মজাটা হচ্ছে—আমাদের এই সমস্যাগুলো আমাদের কল্পনার চেয়ে বেশি দীর্ঘস্থায়ী। ফলে আমরা এগুলো নিয়ে ভাবতে ভাবতে কখনো বোর ফিল করি না। না জনগণ, না জনপ্রতিনিধি! আসলে আমরা সুখী জাতিই বটে! শত সমস্যার মধ্যেও আমরা কত সুন্দর স্বপ্ন আর দিবাস্বপ্ন দেখে সমস্যাগুলোকে তুড়ি মেরে উড়িয়ে দিয়ে দিব্যি হাসি-আনন্দে বেঁচে থাকি!
</doc>

<doc>
লাইন ধরে মানুষ তাকে শেষবারের মতো দেখে নিচ্ছেন| তিনি খুব জনপ্রিয় ছিলেন না| তবু এত জনসমাগম দেখে অবাকই হয় সুদীপ্ত শাহীন| কবির সঙ্গে তাঁর নানা আড্ডার কথা মনে পড়ে| তিনি যখন একটা দৈনিকের সম্পাদক তখন যেমন, এমনকি এখন তাঁকে কর্মহীন করার জন্য তাঁর ভাষায় ‘দে কিকড মি আপ’ করেছে, তখনো তাঁর সঙ্গে দেখা-সাক্ষাৎ ও আড্ডা হয়েছে| কিন্তু তারপর দীর্ঘদিন দেখা-সাক্ষাৎ নেই, অবশ্য কখনো-সখনো টেলিফোনে কথা হয়েছে| সাংবাদিকতাকে সাহিত্যের শত্রু ভেবেও তিনি দীর্ঘদিন এ পেশায় নিয়োজিত ছিলেন| যখন তাঁর কক্ষের দেয়ালে ওই দিনের সংবাদপত্রের প্রথম পৃষ্ঠা÷লো সাঁটানো থাকত, তখন দেখতে কবিকে একটু অন্য রকম মনে হতো| মনে হতো তিনি কেজো সম্পাদক| তাঁর প্রিয় কবি বিষäু দের ভাষায় তিনি সংবাদকে মূলত কাব্য করে তুলতে চেয়েছেন| তাঁর কবিতার মতো সমাগত জনতার কাছে জানতে ইচ্ছে করে-‘এখানে এসেছি কেন? এখানে কী কাজ আমাদের?’ তাঁর আরও জানতে ইচ্ছে করে, এখানে কারা এসেছে? শুধু ‘ছাত্র,
লাইন ধরে মানুষ তাকে শেষবারের মতো দেখে নিচ্ছেন| তিনি খুব জনপ্রিয় ছিলেন না| তবু এত জনসমাগম দেখে অবাকই হয় সুদীপ্ত শাহীন| কবির সঙ্গে তাঁর নানা আড্ডার কথা মনে পড়ে| তিনি যখন একটা দৈনিকের সম্পাদক তখন যেমন, এমনকি এখন তাঁকে কর্মহীন করার জন্য তাঁর ভাষায় ‘দে কিকড মি আপ’ করেছে, তখনো তাঁর সঙ্গে দেখা-সাক্ষাৎ ও আড্ডা হয়েছে| কিন্তু তারপর দীর্ঘদিন দেখা-সাক্ষাৎ নেই, অবশ্য কখনো-সখনো টেলিফোনে কথা হয়েছে| সাংবাদিকতাকে সাহিত্যের শত্রু ভেবেও তিনি দীর্ঘদিন এ পেশায় নিয়োজিত ছিলেন| যখন তাঁর কক্ষের দেয়ালে ওই দিনের সংবাদপত্রের প্রথম পৃষ্ঠা÷লো সাঁটানো থাকত, তখন দেখতে কবিকে একটু অন্য রকম মনে হতো| মনে হতো তিনি কেজো সম্পাদক| তাঁর প্রিয় কবি বিষäু দের ভাষায় তিনি সংবাদকে মূলত কাব্য করে তুলতে চেয়েছেন| তাঁর কবিতার মতো সমাগত জনতার কাছে জানতে ইচ্ছে করে-‘এখানে এসেছি কেন? এখানে কী কাজ আমাদের?’ তাঁর আরও জানতে ইচ্ছে করে, এখানে কারা এসেছে? শুধু ‘ছাত্র, উজ্জñল তরুণ’, ‘নব্যকালের লেখক’, যার ‘হৃদয় চর্যাপদের হরিণী’, ‘মনে/রাবীন্দ্রিক ধ্যান জাগে নতুন বিন্যাসে?’ নাকি আরও এসেছে ‘চটকলের শ্রমিক’, ‘ঝড়-বাদলের নিত্য সহচর’, ‘মেঘনার মাঝি’, ‘গ্রাম উজাড়ের সাক্ষী’, ‘রমাকান্ত কামারের নয়নপুত্তলি’, ‘মাটিলেপা উঠোনের উদাস কুমোর’ এবং ‘দপ্তরের করুণ কেরানি?’ তাঁর কবিতাকে তো নিন্দুকেরা বলেছিল ‘আত্মছলনার অতি ঠুনকো পুতুল-টিকবে না,/ভীষণ ÷ঁড়িয়ে যাবে কালের কুড়ুলে শেষমেশ|’ বলেছিল, তাঁর কবিতা ‘খুব বেহুদা শহুরে|’ নাগরিক কবি কথাটা অনেকেই তাঁর ক্ষেত্রে নিন্দার্থে ব্যবহার করেছিল| তাহলে এত মানুষ এসেছে কেন? তাদের মনে নিশ্চয়ই কবি ভালোবাসা জাগাতে পেরেছেন| না, শুধু ভালোবাসা নয়, তাঁর প্রতি মানুষের আস্খাও ছিল সুগভীর| এই জনস্রোত সে কথাই বলে| মাইকেলকে খুব রাজনীতিক মনে হয়নি, কিন্তু যশুরে বাঙাল হওয়ার মধ্যে মৃত্তিকার যে রাজনীতি তাঁর মধ্যে বাঙালি ও বাংলাভাষী মানুষ পেয়েছে, কবির ক্ষেত্রে আরও স্পষ্টভাবে সেটা দেখা গেছে|
শাহীনের মনে পড়ে আড্ডায় একদিন কবি তাঁকে তাঁর সদ্যপ্রকাশিত উপন্যাস অদ্ভুত আঁধার এক উপহার দিয়েছিলেন| সেখানে তিনি তাঁকে ‘তরুণ বন্ধু’ বলে সমôান দেখিয়েছিলেন| সে কতদিন আগের কথা| আরেকবার জয়জয়ন্তী নাট্যপ্রদর্শনীতে বিরতির সময় তিনি সবহস্তে তাঁর তল্লাবাগের বাসার ঠিকানা ও টেলিফোন নম্বর লিখে দিয়েছিলেন| সে না হয় অনুজপ্রতিম সহযোদ্ধার প্রতি ছিল তাঁর ভালোবাসা| কিন্তু এখানে এত মানুষ কেন এসেছেন? কোন ÷ণে তিনি তাঁদের হৃদয় জিতে নিয়েছেন? শাহীনের মনে হয়, এর একটি প্রধান কারণ, তিনি তাঁদের ভালোবেসেছেন এবং সে ভালোবাসা তাঁরাও বুঝতে পেরেছেন| কবি যে বলেছেন, তাঁর নশ্বর শরীর যখন স্নৃতি-অনুস্নৃতিসহ ধূলিতে নিশ্চিহ্ন হবে, তখনো পেছনে পড়ে থাকবে ‘জীবন-উর্মিল প্রিয় ঘর’, ‘মৃত্যুর পরেও’ যে রাখবেন তাঁর ‘দুচোখ খুলে স্খির’, তা শুধু প্রিয়তমার জন্য নয়, সাধারণ মানুষের জন্যও সমান সত্য| আর একজন প্রকৃত কবির মতো তিনি নি:সঙ্কোচে তাঁদের কাছে হাত পেতেছেন| তাঁদের কাছ থেকে শিক্ষা নেওয়ার কোনো বিকল্প তিনি খুঁজে পাননি| সে জন্য ঋণ শুধতে নয়, ভালোবাসার টানে এত মানুষ, অসংখ্য মানুষ আজ এখানে এসেছে| শেক্সপিয়ারকে না পড়েও তাঁর সমকাল ও উত্তরকালের মানুষ যেমন তাঁকে পড়েছে, কারণ কবি-নাট্যকার তাঁদের সত্তাকে নিজের মতো করে আত্তীকরণ করেছেন, তেমনি আমাদের কবিকেও পড়ে, কিছুটা পড়ে কিংবা একেবারেই না পড়ে তৃণমূলের মানুষ বুঝতে পেরেছে, তিনি আমাদেরই লোক|
লাইনে দাঁড়িয়ে সুদীপ্ত শাহীনের আরও অনেক কথা মনে পড়ছে| মনে পড়ছে মুক্তিযুদ্ধের পরপর মুক্তিযোদ্ধা-কবি রফিক আজাদ দৈনিকে নিবন্ধ লিখে নতুন করে মৃত্তিকায় প্রোথিত হওয়ার ঘোষণা দিয়েছিলেন| কিন্তু ষাটের দশকেই ঘটেছিল আমাদের কবির রূপান্তর| ‘ছেলেটা পাগল নাকি’ পড়ে শাহীনের মনে হয়েছিল, এই তো, এই তো, তাঁকে পেয়েছি|
‘হ্যারিকেন
শিয়রের কাছে টেনে বই পড়ে, আর ভাবে কী কী অহিফেন
জনসাধারণ করছে সেবন বিভ্রান্তির চৌমাথায়|
দ্যাখে সে কালের গতি মার্কস আর লেনিনের প্রসিদ্ধ পাতায়-···

‘ছেলেটা পাগল নাকি?’ প্রতিবেশী বুড়ো বললেন খনখনে কণ্ঠে
তাঁর|
‘পাগল নিশ্চয়, নইলে ঘরের নির্জনে
কেন দেয়নি সে ধরা’ ভাবেন লাঠিতে ভর দিয়ে বুড়ো,
‘নইলে কেউ বুঝি
মিটিং মিছিলে যায় যখন তখন? সব পুঁজি
খোয়ায়, ঘরের খেয়ে তাড়ায় বনের মোষ? জীবনের সকালবেলায়
গোলাপের মতো তাজা প্রাণ রাজপথে হারায় হেলায়?’
কিন্তু কবির সঙ্গে তখনো তাঁর পরিচয় হয়নি; তাঁকে বলা হয়নি, কবিতাকে কবিতা করে কিংবা সে কারণেই তিনি মানুষের কাছে গিয়েছেন| যখন তাঁর সঙ্গে পরিচয় হয় তখন তিনি সত্য ও সৌন্দর্যের অবিচ্ছিন্ন স্রষ্টা| কিটসের মতো তিনিও জানেন ও মানেন, সত্য না হলে সুন্দর হয় না, সুন্দর না হলে সত্য| মানুষ ও শিল্পের প্রতি তাঁর এই যুগ্ম, আসলে একই অঙ্গীকার থেকে তিনি আর কখনো বিচ্যুত হননি| মানুষ নীরব বটে, কিন্তু তাঁর বোঝার, ভালোবাসার ক্ষমতা অসীম| সে জন্য আজ এত মানুষ কবিকে দেখতে এসেছে|
ভীষণ ভালো লাগছে সুদীপ্ত শাহীনের| এ দেশের মানুষের কোনো তুলনা নেই|
কবির নীরব দেহ থেকে এখনো সে অনেক দূরে| কোনোদিন সে ভুলতে পারবে না কবির কণ্ঠে আবৃত্ত ‘ফেব্রুয়ারি, ১৯৬৯’-এর কথা| কবিই যে তাঁর কবিতার শ্রেষ্ঠ আবৃত্তিকার, সেদিন বটমূলে কবি তা আমাদের মনে গেঁথে দিয়েছেন| কবির এই আবৃত্তি বিশেষভাবে তাঁর মনে আছে আরও দুটি ঘটনার কারণে|
মুক্তিযুদ্ধের সময় সবাধীন বাংলা বেতার কেন্দ্র থেকে প্রচারিত সুকান্ত ভট্টাচার্যের ‘বাংলার মাটি দুর্জয় ঘাঁটি/বুঝে নিক দুর্বৃত্ত’ অবরুদ্ধ মানুষকে উদ্বুদ্ধ করেছে| বাংলা একাডেমী ওই রকম এক স্খান, যেখানে মানুষ উদ্বুদ্ধ হতে ও প্রতিবাদ করতে পারে এবং সে জন্যই এখানে আসে| সৈবরশাসনের সময় একুশে ফেব্রুয়ারি অনুষ্ঠানমালার চূড়ান্ত পর্বে আহমদ শরীফের তৎসমবহুল বাংলার চেয়ে মানুষের মন কেড়ে নিত তাঁর চাঁছাছোলা সত্যভাষণ| অস্ত্রের মতো শাণিত সত্যকে জনগণ করতালি দিয়ে সবাগত জানাত|
কিন্তু এই প্রাঙ্গণ ভুল ভূমিকা পালনকারীদেরও ক্ষমা করেনি| ষাটের দশকের দ্বিতীয়ার্ধের একজন পরিচালক, প্রতিষ্ঠানের তৎকালীন প্রধান হয়েও একাডেমীর একুশে ফেব্রুয়ারির অনুষ্ঠান ম—ে বসে থাকতে পারেননি| জনতা তাঁকে সেই আসন থেকে তুলে দিয়েছিল| এমনকি সবাধীন বাংলাদেশে, যিনি সৈবরাচারের সঙ্গে যুক্ত হয়েছিলেন, ভাষা আন্দোলনকে নিয়ে তাঁর উল্লেখযোগ্য কবিতা থাকা সত্ত্বেও জনগণ তাঁকে ওই একই ম— থেকে তুলে দেয়| এই দুই ঘটনার বিপরীতে আমাদের কবির ওই ম—ে ‘ফেব্রুয়ারি, ১৯৬৯’ পড়া খুবই মনে থাকার মতো ঘটনা| জনগণ যেমন প্রত্যাখ্যান করতে জানে, তেমনি গ্রহণ করতেও তাদের জুড়ি নেই|
এই কবি হঠাৎ বিপ্লবী সাজেননি| ধারাবাহিকভাবে তিনি তা অর্জন করেছেন| সমকাল-এ শাহীন যখন ‘বর্ণমালা, আমার দু:খিনী বর্ণমালা’ পড়ে তখন তাঁর মনে হয়েছিল, মুহমôদ শহীদুল্লাহ, মুনীর চৌধুরী প্রমুখ যা বৌদ্ধিক ব্যাখ্যা করে পাকিস্তানি শাসকদের বাঙালি চেতনাবিরোধী কর্মকাণ্ডের প্রতিবাদ করেছেন, তাঁর কাব্যিক রূপ দিলেন আমাদের কবি| বললেন, ‘তোমাকে উপড়ে নিলে, বলো তবে, কী থাকে আমার?’ বললেন, “উনিশ শ’ বায়ান্নোর দারুণ রক্তিম পুষ্পাঞ্জলি/বুকে নিয়ে আছো সগৌরবে মহীয়সী|” কিন্তু এ কবিতার শুরুতে তিনি যে বলেছেন, ‘নক্ষত্রপুঞ্জের মতো জñলজñলে পতাকা উড়িয়ে আছো আমার সত্তায়’,তাতে মনে হয়, কবি খুব নিভৃতে সবাধীন সবদেশেরও কল্পনা করেছিলেন|

এই কবি বরাবর আমাদের সঙ্গে ছিলেন| ভাষা আন্দোলনে অত্যন্ত গৌরবময় ভূমিকা পালন করেও পরবর্তীকালে মুক্তিযুদ্ধরত সবদেশ থেকে পালিয়ে যিনি পাকিস্তানে গিয়ে মন্ত্রী হন, তিনি আমাদের কেউ নন| কবি সর্বদা ছিলেন আমাদের সহযোদ্ধা| যখন অবরুদ্ধ সবদেশে চাকরি করতে বাধ্য হয়েছেন, তখনো বাংলাদেশের জন্য, বাংলাদেশকে চেয়ে কবিতা লিখেছেন| কবি নিজেই বলেছেন, কীভাবে তিনি ‘আসাদের শার্ট’ লিখেছিলেন| যে শার্ট বর্ষিয়সী জননী ‘স্মেহের বিন্যাসে’ বহুদিন উঠোনের রোদে মেলে দিয়েছেন তা আজ ‘আমাদের প্রাণের পতাকা’, কবির মনে আসন্ন বাংলাদেশের সবপ্ন, তার সম্ভাবনা| এ দেশের মানুষ কি কখনো তা ভুলতে পারবে? তাঁর ‘ইচ্ছা’ কবিতায় তিনি যে ‘চার দশক’ থেকে ‘একদিন’ও যদি বেঁচে যান তাহলেও লিখবেন বলেছেন তাতে তো সবপ্ন, সৌন্দর্য ও ভালোবাসায় বাংলাদেশ ও তার নাগরিকদের আকাáক্ষাকেই রূপ দিতে চেয়েছেন| বাংলাদেশের কাছে এ কবি তাই মরেও অমর| সে জন্যই তিনি মানুষের আকাáক্ষার বিরুদ্ধ পরিবেশ দেখে ‘দেশদ্রোহী’ হতে চান, শহীদ নূর হোসেনকে নিয়ে লেখা কবিতায় বলেন, ‘বুক তার বাংলাদেশের হৃদয়|’
অবিচ্ছিন্ন ধারাবাহিকতার একটি ঘটনার কথা মনে পড়ে সুদীপ্ত শাহীনের| মতিঝিল থেকে উটের কাফেলা চলেছে| সৈবরশাসন মানুষের ধর্মানুভূতিকে ব্যবহার করে জাতিকে বিভ্রান্ত করতে চাচ্ছে| সেদিন কবির অস্খিরতা দেখেছে সুদীপ্ত| আড্ডা জমেনি| বাইরে তাকিয়ে আছেন কবি| তাঁর চেতনা ক্ষত-বিক্ষত| পরে, শাহীনের মনে পড়ে, আমরা পড়ি তাঁর কবিতা:
‘উদ্ভট উটের পিঠে চলেছে সবদেশ বিরানায়; মুক্তিযুদ্ধ
হায়, বৃথা যায়, বৃথা যায়, বৃথা যায়|’

দুই·
একটা কবিতা মাথায় আসছে, আসছে না| খুবই অস্খির কবি| সংসারের দৈনন্দিন কাজে তিনি থাকেন না| তাঁর একটা ঘর রয়েছে| সেখানে তিনি পড়েন, লেখেন, কেউ তাঁকে বিরক্ত করে না| তবু তিনি সবার সঙ্গে মিলেমিশে থাকতে চান, থাকেনও| কিন্তু পরিবারের শিশুরাও জানে, বাবার লেখার সময় তাঁকে একটু একা থাকতে দিতে হয়| উৎসুক শিশুদের মুখের দিকে তাকিয়ে তাঁরই বরং মায়া হয়| আর স্ত্রী তো জানেনই| জেনেশুনেই তিনি কবির ঘর করতে এসেছেন| তবে ১৯০১ সালের মাঝামাঝি পত্নীকে লেখা চিঠিতে রবীন্দ্রনাথ যা লিখেছেন তা তাঁর সম্পর্কেও কমবেশি খাটে, ‘পর্শুদিন বিকেলে শিলাইদহে এসে পৌঁছুলুম|···মনে করেছিলুম অনেকদিন নানা গোলমালের পর একলা বাড়ি পেয়ে নির্জনে আরামবোধ করব| কিন্তু যেখানে বরাবর সকলে মিলে থাকা অভ্যাস এবং একত্রবাসের নানাবিধ চিহ্ন বর্তমান সেখানে একলা প্রবেশ করতে প্রথমটা কিছুতেই মন যায় না|’
দপ্তরে, ঘরে বসেছি কয়েকবার| হচ্ছে না| কেটে কেটে আবার লিখছি| তাও যা চাই তা হয় না| তাহলে কি হবে না? অন্যসব কবিতাংশের মতো এও কি পালিয়ে যাবে? না, লেগে থাকি| দেখা যাক, কতদিনে হয়! হতেই হবে|

সেদিন পথে ইলিয়াসের সঙ্গে দেখা| আখতারুজ্জামান ইলিয়াস| শক্তিশালী গল্পলেখক| এ কথা-সে কথার পর বললাম, চারপাশে যা ঘটছে তাতে আপনার একটা উপন্যাস লেখা উচিত|
হ্যাঁ, লিখব, ইলিয়াস বললেন|
তবে যা ঘটছে তা আরেকটু ভালোভাবে, প্রাণভরে দেখে নিতে চাই| ১৮৫৭-র স্নৃতি আছে ঢাকায় কিন্তু আমরা তো দেখিনি| বাহাদুর শাহ পার্ক যেখানে, সেখানে কত লোককে ফাঁসি দিয়ে গাছে লটকে রাখা হয়েছিল|
তারপর ইলিয়াস অদ্ভুত কথা বললেন|
রাহমান ভাই, আপনি তো ঢাকারই মানুষ| পুরান ঢাকাকে তো আপনি ভালো করেই চেনেন| আমারও এ বিষয়ে খুব উৎসাহ আছে| পুরান ঢাকাকে আমিও অনেক দিন থেকে দেখছি| চলেন তো, আটষট্টির শেষ থেকে এই যে জনস্রোত চলেছে, এই যে মিছিল, এত লোক কি ঢাকা শহরে আছে? নেই| তাহলে কোথেকে আসছে এত লোক? ১৮৫৭ থেকে কিংবা তারও আগে থেকে যত গণ-আন্দোলন হয়েছে, যত লোক শহীদ হয়েছে তারা সব এই মিছিলে, এই জনস্রোতে এসে শামিল হয়েছে, তবেই না মিছিল অত বড় হচ্ছে, মানুষের সংখ্যা আর গোনা যাচ্ছে না| পাকিস্তানি আর্মিরা বন্দুক তাক করে রেখেছে ঠিকই, কিন্তু দেখেছেন নিশ্চয়ই, তাদের কোনো মনোবল নেই| মনোবল আছে নিরস্ত্র কিন্তু অসংখ্য মানুষের| তাই খালি হাতেও তারা আর ভয় পাচ্ছে না|
ইলিয়াস ঠিকই বলেছেন| এই অসংখ্য মানুষই হবে আমার কবিতার কুশীলব|
কবি লিখতে শুরু করেন| লিখতে লিখতে অজস্র ধারায় প্রবাহিত হতে থাকে তাঁর পঙ[্]ক্তিমালা|
‘জীবন মানেই
তালে তালে কাঁধে কাঁধ মিলিয়ে এগিয়ে চলা, নিশান ওড়ানো,
জীবন মানেই
অন্যায়ের প্রতিবাদে শূন্যে মুঠি তোলা,
জীবন মানেই
মায়ের প্রসন্ন কোলে মাথা রেখে শৈশবের নানা কথা ভাবা,
জীবন মানেই
খুকির নতুন °কে নক্সা তোলা, চারু লেস বোনা,
জীবন মানেই
ভায়ের মুখের হাসি, বোনের নিপুণ চুল আচড়ানো,
জীবন মানেই
প্রিয়ার খোঁপায় ফুল গোঁজা;
···জীবন মানেই
গলির মোড়ের কলে মুখ দিয়ে চুমুকে চুমুকে জলপান,
জীবন মানেই
রেশনের দোকানের লাইনে দাঁড়ানো
জীবন মানেই
স্কুলিঙ্গের মতো সব ইস্তাহার বিলি করা আনাচে কানাচে
তিনি লিখে চলেন|’

তিন·
বাংলা একাডেমী তাঁকে কবিতা পড়ার আমন্ত্রণ জানিয়েছে| আগেও তিনি পড়েছেন| অসংখ্য কবি কবিতা পড়েন| সেটা তাঁর ভালো লাগে| কিন্তু এত কবি কবিতা পড়ে বলে তেমন মনোযোগ পায় না| সে জন্য কোনো কোনোবার তিনি যাননি| কিন্তু এবার যাবেন| ‘ফেব্রুয়ারি, ১৯৬৯’ কবিতাটা তাঁকে পড়তেই হবে| একটু দ্বিধাও হচ্ছে| আবু জাফর ওবায়দুল্লাহ, আলাউদ্দিন আল আজাদ, হাসান হাফিজুর রহমানের পর তাঁর কবিতা কি কোনো নতুন মাত্রা যোগ করবে? হয়তো করবে, হয়তো করবে না, কিন্তু তবু পড়ব| ব্যর্থ হতে তো কবিরা ভয় পায় না| আমি কেন পাব?
শাহীন দেখছে, বটতলা লোকারণ্য| আজ কে বা কারা কবিতা পড়বেন? হঠাৎ দেখে আরও কয়েকজনের সঙ্গে তার প্রিয় কবি আসছেন| এক সময় কবি কবিতা পড়া শুরু করেন| তাঁর জীবন মানেই, জীবন মানেইয়ের মধ্যে অসংখ্য শ্রোতার মতো শাহীনও ভেসে যাচ্ছে| নজরুলের ‘বিদ্রোহী’র আমি আমি আমিতে যেমন ১৯২০-এর দশকের বাঙালিরা ভেসে গিয়েছিল তার প্রিয় কবির জীবন মানেই-তে যেন উপস্খিত সবাই তেমনি উদ্বেল হয়ে উঠেছে| কবি পড়ছেন:
‘একুশের কৃষäচূড়া আমাদের চেতনারই রঙ|
এ রঙের বিপরীতে আছে অন্য রঙ’
কবির আবৃত্তি সুদীপ্তর চেতনায় বদলে যাচ্ছে| অন্য রঙের নাম সন্ত্রাস| ঘাতকের সে অশুভ আস্তানা| কবি পড়ে চলেছেন:
‘চতুর্দিকে
মানবিক বাগান, কমল বন তছনছ হচ্ছে|
বুঝি তাই উনিশ ঊনসত্তরেও
আবার সালাম নামে রাজপথে, শূন্যে তোলে ফ্ল্যাগ,
বরকত বুক পাতে ঘাতকের থাবার সমুখে|
সালামের চোখ আজ আলোকিত ঢাকা,
সালামের মুখ আজ তরুণ শ্যামল পূর্ব বাংলা|
দেখলাম রাজপথে, দেখলাম আমরা সবাই
জনসাধারণ
দেখলাম সালামের হাত থেকে নক্ষত্রের মতো
ঝরে অবিরত অবিনাশী বর্ণমালা
··· সেই ফুল আমাদেরই প্রাণ,
শিহরিত ক্ষণে ক্ষণে আনন্দের রৌদ্রে আর দু:খের ছায়ায়|’
স্তব্ধ হয়ে আছে সকল কোলাহল| জনতা যেন ফেটে পড়বার, গর্জে উঠবার আগের বিশাল নীরবতা পালন করছে|
কেউ একজন ঘোষণা করলেন, আজ আর কোনো কবিতা পড়া হবে না|
</doc>

<doc>
আমার বন্ধু শাকিল। ছেলেটি মোটামুটি সব দিক থেকে ভালো। তার একটাই সমস্যা, সে প্রচণ্ড ফেসবুক-আসক্ত। বাংলাদেশে বিভিন্ন মাদকাসক্তিকেন্দ্রের মতো যদি কোনো ফেসবুক আসক্তিকেন্দ্র থাকত তাহলে তাকে সেখানে ভর্তি করিয়ে দিতাম।
বছর খানেক আগের কথা। তখন আমরা এক স্যারের কাছে পড়তে যেতাম। শাকিলও সেখানে পড়ত। সে নিয়মিত পড়তে যেত। একদিন দেখি, তার এ নিয়মিত আসাটা অনিয়মিত হয়ে গেছে। একদিন আসে তো তিন দিন আসে না। জিজ্ঞেস করলাম, ‘কিরে, প্রাইভেটে এলি না কেন?’ শাকিল বলল, ‘নতুন ফেসবুক অ্যাকাউন্ট খুলেছি তো। তাই প্রাইভেটের সময়টা ফেসবুকের পেছনে ব্যয় করছি।’ 
আমি তো হতবাক! প্রাইভেট বাদ দিয়ে ফেসবুক! এর কয়েক দিন পর দেখি, সে স্কুলেও অনিয়মিত হয়ে যাচ্ছে। জিজ্ঞেস করতেই বলল, ‘নতুন একটা মেয়েবন্ধু খুঁজে পেয়েছি ফেসবুকে। তাই ভাবলাম, বন্ধু যখন, সময় তো দেওয়া দরকার। তাই...।’ আর বুঝতে বাকি থাকল না, ব্যাটাকে ভালোভাবেই ফেসবুক রোগে পেয়েছে। একদিন দেখলাম শাকিল তড়িঘড়ি করে হেঁটে চলে যাচ্ছে। আমি ডাকলাম, ‘শাকিল, শোন, কথা আছে।’ সে বলল, ‘দোস্ত, তাড়া আছে, ফেসবুকে যোগাযোগ কর!’ এভাবে যেতে যেতে কিছুদিন পর আমাদের পরীক্ষার রুটিন দিল। শাকিল কিছুই জানে না। তাকে ফোন করলাম, ‘হ্যালো, শাকিল, পরীক্ষার রুটিন দিয়েছে। নিবি না?’ সে বলল, ‘দোস্ত, এক কাজ কর, রুটিনটা আমার ওয়াল-এ পেস্ট করে দে!’ এর বেশ কিছুদিন পর হঠাৎ খবর পেলাম, শাকিল দুর্ঘটনায় গুরুতর আহত হয়েছে। তাড়াতাড়ি তাকে দেখতে গেলাম। দেখি তার সারা শরীরে ব্যান্ডেজ আর সে ব্যথায় কাতরাচ্ছে। আমাকে দেখেই শাকিল অসুগ্গট স্বরে বলল, ‘দোস্ত, একটা ফটো তোল। আমার ফেসবুক অ্যালবামে রাখব!’
</doc>

<doc>
আমি মাঝে মাঝে ভেবে অবাক হই, কাজী নজরুল ইসলামের মতো এমন একজন বিদ্রোহী টাইপ মানুষ কীভাবে সকাল বেলা ঘুম থেকে ওঠায় উৎসাহিত করার জন্য কবিতা লিখতে পারেন! এবং নিজেও ঘুম থেকে ওঠার ব্যাপারে আশাবাদ ব্যক্ত করতে পারেন। আমি হব সকাল বেলার পাখি, সবার আগে কুসুম বাগে উঠব আমি ডাকি। এটা হলো কোনো কিছু? আজব ব্যাপার না? আমি নিশ্চিত, এই কবিতা যখন তিনি লেখেন তখন তিনি নিজের ভেতর ছিলেন না, ফুলের জলসায় তিনি ছিলেন নীরব কবি। তার (ত-এর ওপর চন্দ্রবিন্দু হবে) কি তখন মতিভ্রম ঘটেছিল?
কাজী সাহেবকে আমি ব্যক্তিগতভাবে যতটুকু চিনি, তাতে উনার মতো বান্দার সকালের ঘুম হারাম করে পাখিটাখি হওয়ার ইচ্ছা পোষণ করার কথা না। আমি দিব্যচোখে দেখতে পাই, তিনি সারা রাত হইহুল্লোড় করে ভোরে ঘুমাতে গেছেন। দুপুর বারোটা-একটার দিকে উঠে একটা সিগারেট ধরাচ্ছেন, এর ভেতর কেউ একজন কড়া লিকারের চা এনে দিয়েছে। তিনি চায়ে তিনটা চুমুক দিয়েই ঢুকলেন বাথরুমে। এক-দেড় ঘণ্টা পর বাথরুম থেকে বের হয়ে দেখলেন, মোবাইল স্ক্রিনে তিনটা মিসকল। একান্ত ব্যক্তিগত বিষয় বলে কে মিসকল দিয়েছে সেটা আমি বলছি না। কিন্তু তিনি একটু আড়ালে গিয়ে ফোন ব্যাক করলেন। আমি শুধু প্রথম কয়েকটা শব্দ শুনতে পেলাম, ও আমার জান পাখি...।
তাহলে কি তিনি পাখি নামের কোনো মেয়ের প্রেমে পড়েছিলেন? যে পাখি প্রতিদিন পুজোর ফুল কুড়াতে তাঁর বাগানে আসত? আর তিনি তাকে দেখতে সকালে ঘুম থেকে ওঠার ইচ্ছা ব্যক্ত করেছিলেন নাকি তিনি পাখি হতে চেয়েছিলেন? লিখতে চেয়েছিলেন, আমি হব সকাল বেলার পাখির।
শিক্ষা বোর্ড সিদ্ধান্ত নিয়েছে, ক্লাস ওয়ানের জন্য তারা বাংলা বই বের করবে। ওই বইয়ে বিখ্যাত লেখকদের ছড়া, কবিতা ইত্যাদি থাকবে। রবীন্দ্রনাথের একটি কবিতা মনোনয়ন পেল—আমাদের ছোট নদী চলে বাঁকে বাঁকে। কবিতা বাবদ রবীন্দ্রনাথ ২০ টাকা বিল পেলেন। নজরুলেরও টাকা দরকার। তিনি বিদ্রোহী কবিতা জমা দিলেন। শিক্ষা বোর্ডের সভাপতি বললেন, আপনার কবিতা পড়ে পোলাপান বিদ্রোহী হয়ে উঠবে। আমরা বিদ্রোহী শিশু চাই না। আমরা চাই পোষ মানানো যায় এমন ছেলেপেলে। তিনি আবার কলম নিয়ে বসলেন। লিখলেন, আমি হব সকাল বেলার মোরগ। কিন্তু পরের লাইনে গিয়ে তিনি আর ছন্দ মেলাতে পারেন না। ছন্দ মেলানোর জন্য তিনি কলম কামড়ে আবার লিখলেন, আমি হব সকাল বেলার কাক/সবার আগে কুসুমবাগে দেব আমি ডাক। কবিতা লিখে তিনি চলে গেলেন এক পাখি বিশেষজ্ঞের বাসায়। পাখি বিশেষজ্ঞ কাকের জায়গায় লিখলেন পাখি। ছড়াটা দাঁড়াল, আমি হব সকাল বেলার পাখি, সবার আগে কুসুম বাগে উঠব আমি ডাকি। এই হচ্ছে সংক্ষিপ্ত ইতিহাস।
মাসুদুল হক কবিতার মেইন স্ক্রিপ্টে আসলে ছিল ‘আমি হব রাতের বেলার পাখি’। সেই সময় কাজী সাহেব দৈনিক প্রথম আঁধারে নিয়মিত লিখতেন। এই পত্রিকার এক প্রুফ রিডারের ছেলে ছিল কবির মহাভক্ত। সেই ছেলে এমনিতেই অফ-পিক আওয়ার পুরোটা ফিসফিস করে ফোনে কথা বলে কাটিয়ে শেষ রাতে ঘুমাতে যায়, তার ওপর যদি পত্রিকায় পরদিন এমন একটা ইন্সপায়ারিং কবিতা দেখে, তবে স্কুল পালিয়ে নজরুল না হলেও, রাত জেগে কবে না নজরুল টাইপ হয়ে যায় সেই সীমাহীন আশঙ্কায় তিনি সঙ্গে সঙ্গে কবিতার ওপর কলম চালানো শুরু করলেন। পরদিন দুপুরে পেপার হাতে নিয়ে কবি দেখেন ‘রাত’ ‘সকাল’ হয়ে গেছে।
আসল ঘটনা হলো, কাজী সাহেব সকাল বেলা ফুল কুড়াতে আসা পাখির প্রেমে পড়ে লিখলেন—আমি হব সকাল বেলার পাখির বর/দুজন মিলে বাঁধব সুখের একখান ঘর। এরই মধ্যে এল পাখির জন্মদিন। কাজী সাহেবের হাত একেবারে খালি, গিফট তো দিতে হবে। তিনি শুনলেন, শিক্ষা বোর্ড ক্লাস ওয়ানের জন্য নতুন কবিতা চেয়েছে। হাতের কাছে আর কোনো কবিতা না থাকায় তিনি এটাই পাঠিয়ে দেন। পরে শিক্ষা বোর্ডের কর্মকর্তারা একটু সম্পাদনা করে কবিতাটিকে শিশু-উপযোগীকরে তোলেন।
 কাজী সাহেব আসলে আমাকে (সবাক পাখি) দেখে সুতীব্র অনুপ্রেরণায় মাথায় মুহুর্মুহু চাপ অনুভব করেছিলেন। বস্তুত তিনি চেয়েছিলেন আমার মতো বা অনেকটাই আমার মতো কিছু একটা হতে। সে চরম চাওয়ার পথ ধরে তিনি পরমভাবে উচ্চারণ করেছিলেন—আমি হব সবাক পাখি... কিন্তু পরবর্তী সময়ে অনেকেই সবাককে সকাল বেলা বা সবা কেলা—এসব বলে গুলিয়ে ফেলেছেন। অবশ্য সত্য কখনো চাপা থাকে না।
 সকাল বেলার পাখি কবি ছোটবেলায় হতে চেয়েছিলেন। বড় হওয়ার পর অন্য সবার মতো তিনিও বেলাইনে চলে যান!
 সত্যি কথা বলতে কি, এই রহস্য উদ্ধারে সরকারের পক্ষ থেকে কার্যকর কোনো উদ্যোগ নেই। বিরোধী দলও এই বিষয়ে সহায়তা দিতে রাজি নয়। তারা বলছে, সরকার রহস্য উদ্ধারে আন্তরিক নয়। অজ্ঞাত কারণে মুখে কুলুপ এঁটেছে সুশীল সমাজও। শেষমেশ মার্কিন দাতা সংস্থার অর্থায়নে বাংলাদেশ ডায়াবেটিক সোসাইটির তত্ত্বাবধানে ৩৩ জন কবি-গবেষক (+প্রাবন্ধিক) পরিচালিত এক গবেষণা থেকে জানা যায়, কবি সকালে উঠতেন মূলত ঢাকা স্টক এক্সচেঞ্জে (রূপক অর্থে কুসুম বাগ) সকাল সকাল পৌঁছানোর উদ্দেশ্য নিয়ে। কবি ছিলেন সেখানকার নিয়মিত ক্ষুদ্র বিনিয়োগকারী। ভুতুড়ে স্পিনিং মিলসহ কয়েকটি কোম্পানির শেয়ার কিনে দেখেছিলেন লাভের মুখও। এ ছাড়া একাধিক বোনাস শেয়ার পাওয়ার পর কবির উচ্ছ্বাসের পরিচয় পাওয়া যায় যথাক্রমে তার একটি চতুর্দশপদী কবিতা ও দুটি দ্বিপদী ছড়ায়।
</doc>

<doc>
‘সবুজ পাতা যখন যায় হলুদ হয়ে, ঘাসগুলো যখন পাহাড়ী পথের দিশা ঠিক করে দেয় আপনা আপনি, সে সময়ে তোমাকে নিয়ে ঘর বাঁধতে চেয়েছিলাম।’

সূপর্ণা এই কথাগুলো বলেছিল শেষ চিঠিতে। চিঠিটার খামের রং ছিল সাদা, সাদা কেন? জানে না আলোক। সাদার কোন মানে হয় নাকি? কে যেন বলেছিল, সাদায় সব মানে হয়। সব রং মিলেই তো সাদা।


ভরদুপুরে চাঁদের গাড়িতে চেপে বসলো আলোক।

গ্রামের একটি স্কুলে মাষ্টারি করে সে। ঢাকা বিশ্ববিদ্যালয় থেকে সমাজ বিজ্ঞানে মাষ্টার্স করার পরই সে চলে গেছে গ্রামে। অন্য অনেকের মত ঢাকায় থাকার বাসনা তার কখনোই ছিল না। পত্রিকার শ্রেণীবদ্ধ ছোট্ট একটি বিজ্ঞাপন দেখে সরাসরি চলে গেল কার্পাসডাঙ্গায়। সীমান্ত লাগোয়া এই গ্রামটিতে গিয়েই অদ্ভুত এক ভালো লাগা তাকে আচ্ছন্ন করে রাখলো। বড় বড় তাল গাছ, মেঘের কাছাকাছি গিয়ে ঠেকেছে মাথা। হাত-পা ছড়িয়ে ছায়া দিচ্ছে বটপাকুড় গাছ। বিজ্ঞাপন অনুসারে মৌখিক পরীক্ষা দিলো সে, স্কুল কমিটির সভাপতি বললো, আপনি তো এখানে থাকবে না, তাহলে পরীক্ষা দিচ্ছেন কেন। আমরা আবার বিজ্ঞাপন দিতে পারবো না। আমাদের এত টাকা নেই। আলোক তাদেরকে স্পষ্ট করে জানালো পেট চালানোর মত টাকা পেলেই সে এখানে থাকবেঃ. অনেক অনেক দিন। আলোকের চাকরিটা হয়ে গেল।

স্কুলের বার্ষিক পরীক্ষা শেষ করে, শীতের ছুটির একদিন কোন কিছু না ভেবেই সে চড়ে বসলো ঢাকার বাসে। গাবতলীতে নেমে একবার ভেবেছিল ইউনির্ভাসিটিতে গিয়ে কোন এক বন্ধুর রুমে উঠবে। বন্ধুরা কেউ কেউ আরও পড়ালেখার জন্য এখনো ক্যাম্পাস ছাড়েনি। অথবা ক্যাম্পাস তাদের ছাড়েনি। না আলোকের সেখানে যাওয়া হলো না। চট্টগ্রামের দিকে ছেড়ে যাচ্ছিলো একটি বাস। তাতে সওয়ার হলো সে। জানে না কোথায় যাবে। তার খোঁজ কেউ রাখে না। যে রাখতো মানে নাগমা, সে এখন হাজারো ক্রোশ দূরে, স্বামী সংসার নিয়ে আমর্ষ্ট্রাডামে হয়তো বেশ আছে; নাগমা কি কখনো তাকে ভালোবেসেছিল? কাপার্সডাঙ্গার তার ছোট্ট ঘরের জানালা দিয়ে সবুজ ধানের দোল খাওয়া দেখে অনেকবার ভেবেছে সে, উত্তর পায়নি। অথবা সে জানেই না ভালোবাসা কাকে বলেঃ

চট্টগ্রাম এসেই এবার কী করা যায়, সকালে ছোট্ট একটি হোটেলে ঝাল গরুর মাংস দিয়ে পরোটা খেতে খেতে সিদ্ধান্তটা নিয়েই ফেললো সে। মুরাদপুর বাসষ্ট্যান্ড থেকে খাগড়াছড়ির বাসে উঠে পড়লো। ছোট ছোট বাস। গাদাগাদি মানুষ। সিগারেটের উটকো গন্ধ, না আলোকের সে গন্ধ খারাপ লাগে না। গ্রামে দুই একবার হুক্কোতে পিউরিফাইড ধোঁয়ায় টান দিয়ে সে বুঝেছিল, বেশ মজা আছে। কিন্তু তার নেশা লাগেনি।

খাগড়াছড়িতে নেমেই তার মন খারাপ হয়ে গেল। আবার শহর। না এখানে থাকা যাবে না। বরং অনেক গভীরে যেতে হবে। একটি পত্রিকার দোকানে জিজ্ঞাস করে জেনে নিলো কোথায় যাওয়া যায়। নানা জায়গার খবর পাওয়ার পর মারিশ্যা যাবে সিদ্ধান্ত নিলো। আর ঐ লাইনের একটি চাঁদের গাড়িতে চেপে বসলো সে। তখন ভর দুপুর। জিপ গাড়িতে মুড়ি বোঝাই করার মত মানুষ ভরা হয়েছে। আলোক বসেছে ভিতরে। এই গাড়ির ছাদে বাম্পারেও মানুষ। আলোকের পাশে একটি মেয়ে বসেছে। পাহাড়ী পোশাক। ওড়নাটা খুব সুন্দর। একটু হেসে সে মেয়েটিকে বললো সে মারিশ্যা যেতে চায়। মেয়েটি বললো সেও যাচ্ছে। ও বললো একটু সাহায্য করার জন্য। মাথা নেড়ে সম্মতি জানালো। পথে দুই একবার গাড়ি থামিয়ে চেক করলো উর্দী পরা লোকেরা। কেন এই তল্লাশী? এটা কি বাংলাদেশ নয়। এখানে কি স্বাধীন বাংলাদেশের মানুষ থাকে না ?

আকাঁবাকাঁ পাহাড়ী সরু পথ দিয়ে চলছে জিপ গাড়িটি। মাঝে মাঝে মানুষ নামছে। উঠছে। দুপুরের গরমটা এই শীতেও বেশ জেঁকে বসেছে। ঘন্টা দেড়েক পরে এক চিলতে নদীর পাশে এসে গাড়িটি থামলো। জায়গাটাকে বলে মারিশ্যা স্টেশন।

মেয়েটি বললো

: আপনাকে এখানে নামতে হবে।

অন্য অনেকের মত তারাও নেমে পড়লো। মেয়েটি মেনেই হাঁটতে শুরু করলো।

আলোক ডাকলো, বললো

: শুনুন, আমি এখানকার কিছু চিনি না। আমি ঘুরতে এসেছি

: তো আমি কী করতে পারি?

: আপনি জানেন, এখানে সবচেয়ে ঘন জঙ্গলটা কোন দিকে।

: জঙ্গলে এভাবে যাওয়া যায় না। একা একা। তাছাড়া আপনি থাকবেনই বা কোথায়। বনে তো আর এমনি এমনি থাকা যায় না।

:যায়, আমি থাকতে পারবো। একটা বড় গাছের নীচে। যেখানে মাটি আলো না পেয়ে কালো হয়ে গেছে।

মেয়েটি ফিক করে হেসে দিলো। এতক্ষণ তার হাসি দেখেনি সে। বললো

: আপনি জানেন জঙ্গলে বাঘ আছে, ভাল্লুক আছে।

:থাকুক, আমাকে খাবে না। আমার মাংস মজাদার নয়। স্কুল শিক্ষকের মাংস মজা হয় না। বাঘ ভাল্লুককে ছাত্র বানিয়ে নেবো।

: জোঁক আছে !

: একটা জোঁক আর কত রক্ত খায় বলুন?

: আপনার দেখছি ভয় ডর নেই। আমার সাথে বাঘাইছড়ি যেতে পারেন। ওখানটায় পাহাড়ের জঙ্গল বেশ গভীর।

: আপনি যদি অনুমতি দেন।

: দেখুন আমিও একটি স্কুলে পড়াই, জাতিভাই বলে একটা কথা আছে না। আমাদের নৌকায় যেতে হবে। অনেকটা পথঃ

নৌকায় চলতে চলতে কথা হলো দু’জনের। জেনে নিলো যে যার নাম।

আকাশে মেঘ করেছে। বৃষ্টি আসবে। বৃষ্টির সময় নৌকা চলবে না। আসে আসে করে বৃষ্টিটা এসেই পড়লো।

ঘন কালো মেঘের পুরু ফোটার বৃষ্টি। দুপুর গড়িয়ে বিকেল হয়েছে। একটি ছাউনি মত জায়গায় এসে থেমেছিল। সন্ধ্যা হচ্ছে। নৌকার যাত্রীরা যে আট দশজন ছিল, তাদের বেশিরভাগই চলে গেছে আশেপাশে থাকা কোন আতœীয়-স্বজনের বাড়ি। এখানে আলোক বা সুপর্ণার কেউ নেই।

ছাউনির তলায় বসে বৃষ্টির শব্দ শুনছে। দুইজন জানে না এখানে কি করে পুরো রাত থাকবে। আর এই বৃষ্টি যে সারা রাতে ছাড়বে না, তা সেখানে থাকা চার পাঁচজনের সকলেই বুঝতে পারছে। নিজের পিঠব্যাগ থেকে একটা চাদর বের করলো আলোক। চট্টগ্রাম থেকে কেনা চানাচুরের প্যাকেটা। কোন প্রশ্ন না তুলে চানাচুর খেয়ে নিলো সূপর্ণা।

রাত বাড়ছে। শীত বাড়ছে। এমন সময় এতো গভীর বৃষ্টিপাত, রাতের বৃষ্টিতে ভিজতে চাইলো আলোক। কড়া শাসনের সুরে সুপর্ণা বারণ করলো। সেই বারণ টপকে বৃষ্টিতে ভেজার সাধ্যি ছিল না আলোকের।

: আপনি ঢাকা থেকে পাস করে কেন গ্রামে চলে গেলেন?

: সবাই তো শহরে থাকে। আমি চাইছি অন্তত একজনকে মানুষ বানাতে। তাহলেই আমার মিশন সাকসেস।

: বিয়ে করেছেন, অত্যন্ত এই ব্যক্তিগত প্রশ্নটি করার মত আমাদের সম্পর্ক হয়েছে, কি বলেন?

: না বিয়ে থা করা হয়নি। গত বছর পাস করলাম। প্রায় এক বছর হলো চাকরি করছি। আর বিয়ের জন্য যে অর্থবিত্ত থাকতে হয়, তা আমার নেই। চাল-চুলো ছাড়া একটা জীবনের সঙ্গে কোন জীবন এসে জড়ো হতে চাইবে, বলুন?

: খুঁজুন, পেয়ে যেতে পারেন।

: খাগড়াছড়ি কলেজ থেকে পাস করে এখানে ছাত্র পড়াতে কেমন লাগছে?

পাল্টা প্রশ্নের জবাবের উত্তর পাহাড়ী মেয়েটি দিলো হেসে। কোন শব্দ উচ্চারণ না করে।

: বাড়িতে কে আছে?

: মা। বাবা কয়েক বছর আগে গত হয়েছেন।

রাত কালো হচ্ছে। নিকষ কালো রাত। পাহাড়ের জঙ্গল থেকে নানা শব্দ হচ্ছে। ঘুম পাচ্ছে সূপর্ণার। পাহাড়ী রাতের দৃশ্য একটু অন্যরকম। ছাউনিটা একটু বড় বলে যে যার মত স্থান করে নিয়েছে। হাতের চাদরটি সূপর্ণার হাতে দিয়ে বললো এটা জড়িয়ে ঘুমিয়ে নিন। আমি আপনাকে পাহারা দিচ্ছি।

: আপনার শীত লাগছে না।

: আমি তো মোটা একটা কাপর পরে আছি। কোন সমস্যা হবে না।

মেয়েটি ঘুমিয়ে পড়েছিল। আলোক মেয়েটিকে অন্ধকারে দেখছে। অন্ধকারের নিজস্ব যে একটা আলো থাকে সেই আলো দিয়ে। রাত বাড়ছে। বৃষ্টি বাড়ছে। বাড়ছে নানা ধরনের প্রাণীর হাঁকডাক। এক সময় ঘুমিয়ে গেল আলোক।

উত্তাপটি তার বেশ ভালো লাগছে। এখন কেমন যেন শীত কমে গেছে। অদ্ভুত সুন্দর একটি গন্ধ পাচ্ছে আলোক। কেউ তাকে জড়িয়ে ধরেছে। মেঘের বিশাল গর্জনে ঘুম ভেঙ্গে গেল আলোকের। না নড়তে পাচ্ছে না সে। কখন যে তাকে চাদরের তলে নিয়ে এসেছে মেয়েটি, জানে না সে। এক চাদরে বুকের মধ্যে আটকে রেখেছে তাকে। প্রথমবারের মত কোন মেয়ের বুকে লেপ্টে আছে সে। উত্তাপ আসছে। এমন উত্তাপ আগুনে আসে না, আসে না রুম হিটারেও। আর সেই সুন্দর অদ্ভুত গন্ধঃ কোন মেয়ের শরীরে এত সুন্দর গন্ধ থাকতে পারে কোনদিন চিন্তাও করেনি সে। অবশ্য কোন নারীর বুকে নিজেকে লুকিয়ে রাখার সৌভাগ্য তার আগে হয়নি। ভাবতে ভাবতে আবার ঘুমের রাজ্যে চলে গেল আলোক।

সকালের আলো ফুটতেই ঘুম ভেঙ্গে গেলো আলোকের।

সূপর্ণা দূরে তাকিয়ে আছেঃ

ও উঠেছে দেখেই বললো

: রাতে বেশ জ্বর এসেছিলো আপনারঃ। বৃষ্টি নেই, আবার নৌকা ছাড়বে।

বুনো গন্ধ ছড়িয়ে পড়েছে ভোরের বাতাসে। মেয়েটিকে দেখছে সেঃ

নৌকা ছেড়ে দিলো।

সুপর্ণার বাড়িতে দুই রাত ছিল।

নাপ্পি শুঁটকির তরকারী খেয়েছিল।

ফিরে আসবার সময় যে যার ঠিকানা বিনিময় করলো।

: আবার কবে আসবেন, এমন প্রশ্নের উত্তর জানে না আলোক।

কুল কুল করে বয়ে যাওয়া পাহাড়ী নদীতে নৌকা ভেসে চলছিল। কোন বাঁক না নেয়া পর্যন্ত হাত নেড়ে বিদায় জানিয়েছিল মেয়েটি।

এরপর প্রতি সপ্তাহে চিঠি বিনিময় হতো। একদিন দুই দিন করেঃ অনেকদিন। কত যে কথা। কত যে অভিমান। কত যে প্রেম। দুজন দুজনকে ভালোবেসে ছিল। কিন্তু সবার জীবন তো এক রকম নয়। আলোকের জীবনও একটু ভিন্ন রকম। সূপর্ণাকে এক চিঠিতে সে জানিয়ে দিলো, তার পক্ষে হয়তো ঘর করা হয়ে উঠবে না। তাই ভুলে যেন যায়, তাকেঃ

অনেকদিনের চিঠি বিনিময়ে সূপর্ণা বুঝে গিয়েছিল কেমন সোজাসাপ্টা ভাবে কঠিন কথা বলে দিতে পারে আলোক।

ঘর করার স্বপ্নের কথা জানিয়ে যে চিঠিটি সাদা খামে সূপর্ণা দিয়েছিল, তাতে সে বলেছিলঃ

: আলোক তুমি দুঃখ ভালোবাসো। আমি সুখ। ভালো থেকো!

আলোকরা ভালো থাকতে পারে না।
</doc>

<doc>
ছুটির দিন সকালে এক ধরনের আলস্য নেশা পেয়ে বসে। ঘুম ভাঙলেও চোখে মেলতে ইচ্ছা করে না। কাজের তাড়া বলে, উঠে যা; জেঁকে বসা আলস্য বলে, পড়ে থাক।
আজও এমন এক ঘোরে বুঁদ হয়ে আছি। হঠাৎ কানের কাছে মৃদু কণ্ঠ, ‘আব্বু, একটা কথা বলব?’
চোখ না খুলেও টের পাচ্ছিলাম আমার ক্লাস সিক্সে-পড়ুয়া ছেলে রাতুল আলতো পায়ে ঘরময় পায়চারি করছে। কিছু একটা বলতে চায়। তা হতে পারে উদ্ভট কোনো বায়না। প্রায়ই যা হয়। আমার পা নড়া দেখে টের পেয়েছে, জেগে আছি।
আমি চোখ না খুলেই বলি, ‘বলো।’
‘আচ্ছা, বাবা দিবস আছে, মা দিবস আছে; বাচ্চা দিবস নেই?’
আমি বলি, ‘আছে তো। শিশু দিবস আছে না?’
‘আরে না, শিশু দিবস না। বাচ্চা দিবস। মানে ছেলেমেয়ে দিবস।’
হেসে বলি, ‘খুব দরকার?’
রাতুল ভারিক্কি চালে বলে, ‘হলে ভালো হয়।’
আমি সানন্দে ঘোষণা দিই, ‘যাও, আজ বাচ্চা দিবস।’
‘উফ্, দারুণ!’
এই বলে নাচতে নাচতে চলে যায় রাতুল। খুব সহজে ঝামেলা থেকে পার পেয়ে হাঁপ ছাড়ি। তারপর যেই একটু পাতলা ঘুমে ডুবেছি, অমনি মাথার চুলে আচানক ঝাঁকি। তড়াক করে উঠে পড়ি। আমার তিন বছরের মেয়ে রিশার কাণ্ড।
অস্থিরভাবে মেঝেয় পা আছড়াতে আছড়াতে ও বলে, ‘খবেবাশ, খবেবাশ! আব্বু, খবেবাশ কিনে দাও।’
কচি হাত হলেই কী; চুল বলে কথা। মাথার ভেতর ঝিমধরা লাটিমের চক্কর সয়ে নিতে একটু সময় লাগে। জানি, এটা রাতুলের ফন্দি। প্রথমে কায়দা করে বাবার কাছ থেকে ‘বাচ্চা দিবস’ বাগিয়েছে। এখন বোনকে দিয়ে খবেবাশ, মানে খরগোশ বাগানোর চেষ্টা।
কয়েক দিন আগে রাতুলকে টিনটিনের কয়েকটা বই কিনে দিয়েছি। তখন ও কথা দিয়েছিল, এ মাসে খরগোশ নেবে না। শিশুমনের দুরন্ত ইচ্ছা এতে বাগড়া দিতে বসেছে।
‘খবেবাশ খবেবাশ’ করেই চলেছে রিশা। আদর করে থামানোর চেষ্টা করি ওকে। বলি, ‘দেব মা, দেব। এভাবে লাফালে দেব না।’
রিশার লাফালাফি থেমে যায়। নাক কুঁচকে বলে, ‘কখন দেবে?’
ঝামেলা খসাতে নাশতার কথা পাড়ি, ‘তুমি ডিম খেয়েছ?’
জানি, এখুনি ঝেড়ে এক দৌড় দেবে ও। কিন্তু আমার এ কৌশল কাজে লাগল না। রিশা গোঁ ধরে বলল, ‘তাত্তালি খবেবাশ নিয়ে আতো। ওল ছঙ্গে ডিম খাব।’
আমি এবার দুষ্টুর চূড়ামণিকে ডাকি। রাতুলকে ডেকে শাসাই, ‘পড়াশোনা বাদ দিয়ে এসব কী! তুমি না প্রমিজ করেছ এ মাসে খরগোশ নেবে না। এখন আবার বোনকে উসকে দিয়েছ কেন?’
আমার আক্রমণের মুখে ছেলে পাল্টা ক্ষেপণাস্ত্র ছোড়ে। বলে, ‘আব্বু, বাবা দিবসে তোমাকে আমি গিফট (আড়ংয়ের মগ, যার গায়ে লেখা—ওয়ার্ল্ডস বেস্ট বাবা) দিলাম না একটা। আর আজকে নিজেই বাচ্চা দিবস ঘোষণা করে আমাকে কত বকা দিচ্ছ? লাগবে না তোমার খরগোশ।’
ছেলের কথায় আমার ভেতরকার বাবাটি এক লাফে কাঁধে চড়ে বসে। কানে কানে বলে, ‘দে না রে, খরগোশই তো। টাকা আর কতই যাবে?’
ওদের মা এসে দাঁড়ায় মাঝখানে। বলে, ‘ছেলেমেয়ে যখন এত করে বলছে, দাও না কিনে।’
আমি বলি, ‘পরে তো আবার বলবে ওরা যখন যা চায়, দিয়ে দিয়ে নষ্ট করে ফেলছ।’
গিন্নি বলে, ‘ওসব কথা রাখো। চলো, আমিও যাব।’
খানিক পর স্কুটারে চেপে পৌঁছে যাই কাঁটাবনে। পোষা মাছের দোকানগুলো ছেলেমেয়েকে বেশ আকৃষ্ট করে। ওরা কয়েক কদম হাঁটে, আর হুট করে ঢুকে পড়ে কোনো মাছের দোকানে। মুগ্ধ চোখে দেখতে থাকে অ্যাকুরিয়ামের মাছ। ওদের কথা কী আর বলব, আমরাও মজে যাই।
একসময় গিন্নি বলে, ‘চলো, ছোটখাটো একটা অ্যাকুরিয়াম নিয়ে যাই। আবার কখন আসব ঠিক আছে?’
মায়ের কথায় জোরাল সমর্থন জানায় ছেলে। ছোটটি না বুঝেই লাফাতে থাকে। কেনা হয় একটা ছোটখাটো অ্যাকুরিয়াম। দোকানি সেটা আমার হাতে গছিয়ে দিয়ে বলে, ‘শক্ত করে ধরেন, ভাইসাব। স্কুটার পাওয়া পর্যন্ত একটু কষ্ট করতে হবে।’
ছোট বটে, কিন্তু ওজন কম নয়। এর মধ্যে দোকানি এতে ঝপাঝপ কিছু খুদে পাথর ফেলে আরও ভারী করে তোলে। কিছু রঙিন মাছ কেনা হয়। পলিথিনের একটি ব্যাগে পানি ভরে সেখানে মাছগুলো ছেড়ে মুখটা ভালো করে বেঁধে দেয় দোকানি।
এক হাতে অ্যাকুরিয়াম সামলে মানিব্যাগ বের করে কোনোমতে টাকা দিই। ফেরার সময় দেখি, দোকানি কী মনে করে মুখ টিপে হাসছে। আমার গিন্নির মুখেও দেখি একই হাসি। কারণ খুঁজে দেখার আগেই ঝপাৎ। পলিথিনের মুখ খুলে মাছ আর পানি অ্যাকুরিয়ামের ভেতর ছেড়ে দিয়েছে রাতুল। এতে আরও ওজন বেড়ে গেল অ্যাকুরিয়ামের। আমার নড়াচড়া বন্ধ হওয়ার মতো অবস্থা।
ছেলেকে রাগ দেখিয়ে বলি, ‘এটা কী করলে?’
‘আংকেলটা থলের মুখ এমন টাইট করে বেঁধেছিল না, মাছগুলো দম আটকে মারাই যেত।’
আমি আরও রাগ দেখিয়ে বলি, ‘এখন তো আরও সমস্যা হবে। চারদিকে গাড়ির হর্নের যে সাউন্ড, হার্ট অ্যাটাকেই মারা যাবে মাছগুলো।’
ছেলে এক দৌড়ে ঢোকে মাছের দোকানে। পানিভর্তি পলিথিনের ব্যাগ এনে ফেলে অ্যাকুরিয়ামে। বাধা দেওয়ার কোনো সুযোগই পেলাম না। রাতুল বলে, ‘স্যার বলেছেন, বেশি পানি থাকলে সেখানে সাউন্ড যেতে পারে না।’
হঠাৎ বিকট শব্দে ডেকে ওঠে একটা ভয়ালদর্শন শিকারি কুকুর। আরেকটু হলেই অ্যাকুরিয়ামটা পড়ে যেত হাত থেকে। রিশা কোত্থেকে একটা লম্বা কাঠি কুড়িয়ে খোঁচা মেরেছে খাঁচার ভেতর বসে থাকা কুকুরটাকে। এতেই তার এত রাগ। দেরি না করে শিগগির এক জোড়া খরগোশের ছানা কিনে ফেলি। আমার হাত আটকা থাকায় গিন্নি টাকা দেয়। এবার বাড়ি ফেরার পালা।
আমার অবস্থা বেশ কাহিল। মাছভরা অ্যাকুরিয়াম নিয়ে ফুটপাতে দাঁড়িয়ে আছি। অনেকে মজা করে তা দেখছে। অনেকক্ষণ পর একটা স্কুটারের দেখা মিলল। দরদাম না করেই উঠে পড়লাম। বসার পর মনে হলো, পেছনের পকেটটা ফাঁকা। আমার বেকায়দা অবস্থার সুযোগ নিয়ে দা মেরেছে পকেটমার। বুকটা চচ্চড় করে উঠল। ৫০০ টাকার অন্তত ১০টা নোট ছিল মানিব্যাগে।
গিন্নিই স্কুটারের ভাড়া মেটাল। ঘরে ঢুকে মাছ আর খরগোশ নিয়ে আনন্দে মেতে উঠল ছেলেমেয়ে। আমিও এতে যোগ দিতে পারতাম, কিন্তু বাগড়া দিল মানিব্যাগ হারানোর দুঃখ।
মুখ ব্যাদান করে সোফায় বসে আছি। গিন্নিকে কথাটা বলব কি না ভাবছি, এমন সময় ঝুপ করে কোলের ওপর এসে পড়ল মানিব্যাগ। সামনে গিন্নি। মুখে সেই হাসি। বলল, ‘মাছের দোকানে ব্যাক পকেটে রাখতে গিয়ে ফেলে দিয়েছিলে। টের পাওনি। ভাগ্যিস দেখেছিলাম!’
এতক্ষণে টের পাই দোকানি ও গিন্নির হাসির কারণ। নিমেষে সব ক্লান্তি দূর হয়ে যায়। হারানো টাকা ফিরে পাওয়ার মতো শান্তি আর নেই।
</doc>

<doc>
টেনিদা কুলপির শালপাতাটা শেষবার খুব দরদ দিয়ে চেটে নিলে, তারপর সেটাকে তালগোল পাকিয়ে ক্যাবলার মুখের ওপর ছুড়ে দিয়ে বললে, ‘তবে শোন! আমি তখন যুদ্ধ করতে করতে আরাকানের এক দুর্গম পাহাড়ি জায়গায় চলে গেছি। জাপানিদের পেলেই এমন করে ঠেঙিয়ে দিচ্ছি যে ব্যাটারা “ফুজিয়ামা টুজিয়ামা” বলে ল্যাজ তুলে পালাতে পথ পাচ্ছে না। ১৩ নম্বর ডিভিশনের আমি তখন কম্যান্ডার—তিন-তিনটে ভিক্টোরিয়া ক্রস পেয়ে গেছি। টিড্ডিমে তখন পেল্লায় যুদ্ধ হচ্ছে। জাপানি পেলেই পটাপট মেরে দিচ্ছি। জাপানিদের যখন প্রায় নিকেশ করে ছেড়েছি, তখন হঠাৎ একটা বিতিকিচ্ছিরি কাণ্ড হয়ে গেল। আর সেইটেই হলো আমাদের আসল গল্প।’
‘বলো, বলো!’ আমরা তিনজন সমস্বরে প্রার্থনা জানালাম।
টেনিদা আবার শুরু করল, ‘আমার একটা কুকুর ছিল। তোদের বাংলাদেশের ঘিয়ে ভাজা নেড়িকুত্তো নয়, একটা বিরাট গ্রে-হাউন্ড। যেমন গাঁক গাঁক ডাক, তেমনি তার বাঘা চেহারা। আর কী তালিম ছিল তার! ঘণ্টার পর ঘণ্টা সে দু পায়ে খাড়া হয়ে হাঁটতে পারত। বেচারা অপঘাতে মারা গেল। দুঃখ হয় কুকুরটার জন্যে, তবে মানুষের জন্যে মরেছে, ব্যাটা নির্ঘাত স্বর্গে যাবে।’ 
‘কী করে মরল?’ হাবুল প্রশ্ন করল।
‘একদিন বিকেলবেলা, হাতে তখন কোনো কাজ নেই—আমি সেই কুকুরটাকে সঙ্গে করে বেড়াতে বেরিয়েছি। পাহাড়ি জঙ্গলে বেড়াচ্ছি হাওয়া খেতে। দু দিন আগেই জাপানি ব্যাটারা ওখান থেকে সরে পড়েছে। কাজেই ভয়ের কোনো কারণ ছিল না। কুকুরটা আগে আগে যাচ্ছে আর আমি চলেছি পিছনে। কিন্তু ওই বেঁটে ব্যাটাদের পেটে পেটে শয়তানি। দিলে এই টেনি শর্মাকেই একটা লেঙ্গি কষিয়ে। যেতে যেতে দেখি পাহাড়ের এক নিরিবিলি জায়গায় এক দিব্যি আমগাছ। যত না পাতা, তার চাইতে ঢের বেশি পাকা আম তাতে। একেবারে কাশির ল্যাংড়া। দেখলে নোলা শকশক করে ওঠে।’
‘আরাকানের পাহাড়ে কাশির ল্যাংড়া!’ আমি আবার কৌতূহল প্রকাশ করে ফেললাম।
‘দেখ প্যালা, ফের বাধা দিয়েছিস—একটা চাঁটি হাঁকিয়ে—! হ্যাঁ, যা বলছিলাম। খাস কাশির ল্যাংড়া। কুকুরটা আমাকে একটা চোখের ইঙ্গিত করে বললে, গোটা কয়েক আম পাড়ো।’
ক্যাবলা বললে, ‘কুকুরটা আম খেতে চাইল?’
‘চাইলই তো। এ তো আর তোদের এঁটুলি-কাটা নেড়িকুত্তো নয়, সেরেফ বিলিতি গ্রে-হাউন্ড। আম তো আম, কলা, মুলো, গাজর, উচ্ছে, নালতে শাক, সজনেডাঁটা—সবই তরিবত করে খায়। আমি আম পাড়তে উঠলাম! আর যেই ওঠা—!’ টেনিদা থামল।
‘কী হলো?’
‘যা হলো তা ভয়ংকর। আমগাছটা হঠাৎ জাপানি ভাষায় ফুজিয়ামা-টুজিয়ামা বলে ডালপালা দিয়ে আমায় সাপটে ধরলে। তার পরেই বীরের মতো কুইক মার্চ। তিন-চারটে গাছও তার সঙ্গে সঙ্গে নিপ্পন বানজাই বলে হাঁটা আরম্ভ করলে!’
‘সেকি!’ আমরা স্তম্ভিত হয়ে গেলাম, ‘গাছটা তোমাকে জাপটে ধরে হাঁটতে আরম্ভ করলে!’
‘করলে তো। আরে, গাছ কোথায়? স্রেফ ক্যামোফ্লেজ।’
‘ক্যামোফ্লেজ! তার মানে?’
‘ক্যামোফ্লেজ মানে জানিসনে? কোথাকার গাড়ল সব!’ টেনিদা একটা বিকট মুখভঙ্গি করে বললে, ‘মানে ছদ্মবেশ। জাপানিরা ও-ব্যাপারে দারুণ এক্সপার্ট ছিল। জঙ্গলের মধ্যে কখনো গাছ সেজে, কখনো ঢিবি সেজে ব্যাটারা বসে থাকত। তারপর সুবিধে পেলেই—ব্যস্!’
‘সর্বনাশ! তারপর?’
‘তারপর?’ টেনিদা একটা উচ্চাঙ্গের হাসি হাসল, ‘তারপর যা হওয়ার তাই হয়ে গেল। আমাকে ধরে জঙ্গলের মধ্যে নিয়ে গেল। ক্যামোফ্লেজটা খুলে ফেললে, তারপর বত্রিশটা কোদালে কোদালে দাঁত বের করে পৈশাচিক হাসি হাসল। কোমর থেকে ঝকঝকে একটা তলোয়ার বের করে বললে, মিস্টার, উই উইল কাট ইউ!’
‘কী ভয়ানক!’ ক্যাবলা আর্তনাদ করে বললে, ‘তুমি বাঁচলে কী করে?’
‘আর কি বাঁচা যায়? বললে, নিপ্পন বানজাই—মানে জাপানের জয় হোক। তারপর তলোয়ারটা ওপরে তুলে—!’
হাবুল অস্ফুট স্বরে বললে, ‘তলোয়ারটা তুলে—?’
‘ঝাঁ করে এক কোপ! সঙ্গে সঙ্গে আমার মুণ্ডু নেমে গেল। তারপর রক্তে রক্তময়!’
‘ওরে বাবা!’ আমরা তিনজন একসঙ্গে লাফিয়ে উঠলাম, ‘তবে তুমি কি তাহলে—।’
‘ভূত? দূর গাধা, ভূত হব কেন? ভূত হলে কারও কি ছায়া পড়ে? আমি জলজ্যান্ত বেঁচেই আছি—কেমন ছায়া পড়েছে, দেখতে পাচ্ছিস না?’
আমাদের তিনজনের মাথা বোঁ বোঁ করে ঘুরতে লাগল।
হাবুল অতিকষ্টে বলতে পারল, ‘মুণ্ডু কাটা গেল, তাহলে তুমি বেঁচে রইলে কী করে?’
‘হুঁ হুঁ, আন্দাজ কর দেখি।’ টেনিদা আমাদের মুখের দিকে তাকিয়ে মিটিমিটি হাসতে লাগল।
‘কিছু বুঝতে পারছি না।’ কোনোমতে বলতে পারলাম আমি। টেনিদা বলে ভুল করে তাহলে কি এতকাল একটা স্কন্ধ-কাটার সঙ্গে কারবার করছি?
‘দূর গাধা!’ টেনিদা বিজয়গর্বে বললে, ‘কুকুরটা পালিয়ে এল যে!’
‘তাতে কী হলো?’
‘তবু বুঝলি না? আরে এখানেও যে ক্যামোফ্লেজ!’
‘ক্যামোফ্লেজ!’
‘আরে ধ্যাৎ! তোদের মগজে বিলকুল সব ঘুঁটে, এক ছটাকও বুদ্ধি নেই। মানে আমি টেনি শর্মা—চালাকিতে অমন পাঁচ শ জাপানিকে কিনতে পারি। মানে আমি কুকুর সেজেছিলাম, আর কুকুরটা হয়েছিল আমি। বেঁটে ব্যাটাদের শয়তানি জানতাম তো! ওরা যখন আমার, মানে কুকুরটার মাথা কেটে ফেলেছে, সেই ফাঁকে লেজ তুলে আমি হাওয়া! আর তার পরেই পেলাম ৩ নম্বর ভিক্টোরিয়া ক্রসটা!’ (সংক্ষেপিত)
নারায়ণ গঙ্গোপাধ্যায়: বিখ্যাত শিশুসাহিত্যিক। জন্ম অবিভক্ত বাংলার দিনাজপুরে ১৯১৮ সালে। মৃত্যু ১৯৭০ সালে কলকাতায়।
</doc>

<doc>
গত জানুয়ারিতে একটি সাংস্কৃতিক অনুষ্ঠানে গেছি। আমি, সঞ্জয়, সোহান, শাহ আলী ও আনন্দ। অনুষ্ঠান শুরু হতে দেরি হচ্ছে। তথ্যকেন্দ্রে বসা ছেলেটিকে জিজ্ঞেস করলাম, ‘ভাই, শুরু হবে কখন?’ ছেলেটি পোশাক-আশাকে পরিপাটি। কথাও বলে বেশ। সুন্দর করে বলল, ‘ভাইয়া, এটা ডিপেন্ড করবে গেস্টদের ওপর। ওনারা এলেই আমরা স্টার্ট করব।’ লক্ষ করলাম, ছেলেটা ‘নির্ভর’ বলতে গিয়েও সেটা বাতিল করে ‘ডিপেন্ড’ বলল। একটা বাক্যে সর্বোচ্চসংখ্যক ইংরেজি শব্দের উপস্থিতি নিশ্চিত করতে তার সচেতন প্রচেষ্টা। 
বিষয়টি সেদিন আমাদের সান্ধ্য আড্ডার প্রধান জ্বালানি হওয়ার যোগ্যতা অর্জন করল। ‘তরুণ প্রজন্মের উদ্ভট ভাষারীতি ও তাতে ইলেকট্রনিক মিডিয়ার ভূমিকা’ শীর্ষক একটা জ্বালাময়ী বক্তব্য পেশ করলাম আমি। বক্তব্যের দাপটে মুরাদ ভাইয়ের চায়ের দোকানটার পরিবেশ থমথমে হয়ে উঠল। এমন মুহূর্তে সোহান প্রস্তাব রাখল, ‘সামনে ভাষা আন্দোলনের মাস। আয়, আমরা শুরু করি। কথার মধ্যে ইংরেজি শব্দ বলা বন্ধ করি।’ ‘হ্যাঁ, প্রথম আলোও এটাই বলে। আপনি শুরু করুন, বাকিরা ঠিকই বদলাবে’—সঞ্জয়ের সমর্থন। আমি সো ৎ সাহে ঘোষণা করলাম, ‘এখন থেকে আমাদের এই পাঁচজনের মধ্যে যে ইংরেজি শব্দ ইউজ করবে, সে বাকি চারজনের হাতে চড়-থাপড় খাবে।’
‘তাইলে তুই-ই প্রথমে খা’ বলে আনন্দ হাত উঁচিয়ে এগিয়ে এল। বাকিরা ওকে অনুসরণ করল। আমার গায়ে বৃষ্টির মতো ঝমঝমিয়ে চড়-থাপড় পড়তে লাগল। বুঝলাম, ইংরেজি শব্দ ব্যবহার করে ফেলেছি। পিঠ গরম হয়ে উঠল। দৌড় দিয়ে অসহিষ্ণুর মতো বলে ফেললাম, ‘সরি, সরি ভুল হয়ে গেছে।’ বলে খেয়াল হলো আবার ভুল করেছি। ওরা ‘কী বললি, কী বললি’ বলে হইহই করে তেড়ে এল। আমি দৌড় অব্যাহত রাখলাম। কান দুটো বেশ গরম হয়ে উঠেছে। দৌড়াচ্ছি আর ভাবছি, ‘একেই বুঝি বলে বুমেরাং।’ এই, বুমেরাংটাও আবার ইংরেজি শব্দ নাকি? দৌড়ের গতি বাড়ালাম।
</doc>

<doc>
লোকটা খুব আগ্রহ নিয়ে পান চিবোচ্ছে। ফিনফিনে দাড়ি। মাথায় সুতি টুপি। ভদ্রলোকের গায়ের রং আগে গৌরবর্ণ ছিল; রোদে পুড়ে তামাটে হয়ে গেছে। 
কুষ্টিয়াগামী বাসটা অস্বাভাবিক আস্তে যাচ্ছে। এত আস্তে কেন যাচ্ছে, বোঝা যাচ্ছে না। লোকটা ভীষণ অস্থির। বাচ্চাদের মতো এপাশ-ওপাশ করছে। আমি রস+আলো পড়ছিলাম। লোকটা এটা খপ করে নিয়ে বাতাস খেতে লাগল। 
‘ভাইস্তা কি কুষ্টিয়া যাবা?’ লোকটা দাড়িতে হাত বুলাতে বুলাতে বলল। 
‘জি।’ 
‘অ। তুমার পাশে যেজন বইসে আছে, সে আমার আসল ভাইস্তা।’ 
আমি দেখলাম, খোঁচা খোঁচা দাড়ি নিয়ে এক যুবক আমার পাশে বসে ঘুমাচ্ছে। ঠোঁটটোট কালো। ‘যশোর থেকে আসছি তো পেরেশান হইছে।’ 
লোকটা আবার অস্থির হয়ে গেল। পানের পিক ফেলতে হবে। কিন্তু বোঝা যাচ্ছে না, কোথায় ফেলবে। 
আমি সাবধান হয়ে গেলাম। এই পরিস্থিতিতে শুনেছি অনেকে পাশের আরোহীর পকেটে পিক ফেলে। তারপর, সরি বলেই মাফ।
‘পান খাবা? হাকিমপুরি জর্দা, মিষ্টি জর্দা। আমার পোদ্দাদার দাদা সম্রাট শাহজাহানের পান বানায়ে দিতেন। বুঝলা? ল্যাও।’ 
‘জি না। ইয়ে, আমার পান-বিড়ির নেশা নাই। মানে... নো থ্যাংকস, চাচা।’ 
লোকটির আশা ভঙ্গ হলো। হওয়াটাই স্বাভাবিক। সে জানালার দিকে তাকিয়ে গজগজ করতে লাগল। তখনই অ্যাঁইইই চিপসসস-চকলেট বলে এক ফেরিওয়ালার উদয় হলো। এদিক-সেদিক করে সে আমার সামনে থামল। বিনা পয়সায় চকলেট দিতে শুরু হলো তার বিরাট সাধাসাধি। আমি শেষমেশ বিরক্তির সীমা অতিক্রম করে বললাম, ‘ওই ভাগলি, না দিমু!’
আশপাশের সব আরোহী নাটা নাটা চোখে তাকিয়ে আছে। কিন্তু আশ্চর্য দাড়িওয়ালা ভদ্রলোক মধুর হাসি নিয়ে আমার দিকে তাকিয়ে আছে। 
‘বসো, ভাইস্তা।’ গায়ে হাত বুলাতে বুলাতে লোকটা বলে। ‘কিয়ের এত মাতা গরম। তুমার আর দোষ কী। এরা আসলে এই পদেরই, জোঁকের মতন।’ 
কুষ্টিয়া এসে গেল। আমি তাড়াতাড়ি করে বাস থেকে নেমে গেলাম। ভয়ংকর যন্ত্রণা!

[ভদ্রলোক আর তার ভাতিজার ভেতর কথোপকথন]
‘হালায় এক্কেবারে জংলি খবিস। কুনু চালই কামে গেল না।’ 
‘বুইলেছে। এই দ্যাকো। হালার মানিব্যাগ। দুম্বার সাইজের মুটা। হেঃ হেঃ।’ 
মানিব্যাগ খুলে দুজনের মাথায় মহাকাশ ভেঙে পড়ল। ভেতরে বিচালি ভর্তি। এক টুকরো শুধু কাগজ আছে। সেখানে সুন্দর করে লেখা, ‘অধমের গোস্তাকি মাফ করবেন।’ 
এক পশলা গালি দিয়ে দুজন যখন অটোতে উঠবে, তখনই বুঝল গোস্তাকিটা কী। 
তাদের দুজনের পকেটে মানিব্যাগ নামক কোনো বস্তু নেই।
</doc>

<doc>
রাজু ভাইয়া, আপনি এত মজার কেন? এত ফানি ফানি কথা বলেন, হেসেই মরে যাই। আপনার সঙ্গে কথা বলতে খুউব মজা লাগে। আর আপনি এত্ত ক্রিয়েটিভ! ভাবি আসলে খুব লাকি! আমার মনে হয়, ভাবি সারা দিন আপনার কথা শোনে আর হাসে—হাসে আর শোনে। এভাবেই মনে হয় আপনাদের দিন চলে যায়। খুব ইচ্ছা করে, একদিন সারা দিন আপনাদের সঙ্গে থাকি আর দেখি, আপনারা কীভাবে সংসার করেন। উফ্, সত্যি হিংসে হয়।
রাজু একজন মোটামুটি সাদামাটা আধুনিক চিন্তাধারার মানুষ। জীবিকার জন্য একটি প্রাইভেট কোম্পানিতে চাকরি করে। বেতন ভালোই। অফিসে সবাই কমবেশি পছন্দ করে আর তার কথাকে বেশ গুরুত্বও দেয়। কিন্তু সংসারে তার সুখের সময় হলো তার স্ত্রীর ঘুমুতে যাওয়া থেকে ঘুম থেকে ওঠা পর্যন্ত। কেননা, এই সময়টুকুতেই শুধু সে রাজুকে কোনো প্রশ্ন করে না অথবা উপদেশ দেয় না। মাঝরাতে মাঝেমধ্যে প্রকৃতি ডাক দিলেও রাজু সাড়া দেয় না। পাছে মাঝরাতে কোনো প্রশ্নের সম্মুখীন হতে হয়! এই যেমন পানি কতটুকু খরচ করেছ, ফ্লোরে পানি পড়েছে কি না, রাতে ঘুমানোর আগে পানি খাবে না, তুমি ঘুম থেকে উঠলে আমার ঘুম ভেঙে যায়, আর একবার ঘুম ভাঙলে সারা রাত জেগে থাকতে হয়। আমার সেই জন্য সকালে ঘুম থেকে উঠতে দেরি হয়, আর ঘুম থেকে উঠতে দেরি হলে আমার...। এভাবে সে আগামী এক সপ্তাহের সব দেরির হিসাব দেবে। এর চেয়ে ভালো চেপে যাওয়া। 
স্ত্রী তার খুব একটা খারাপ না। খালি প্রতি পদে রাজুকে উপদেশ দেয়। ব্যাপারটা এমন যে সামনে রাজুর কোনো ফাইনাল পরীক্ষা আছে, ‘বুদ্ধিমত্তা আর উ ৎ কৃষ্ট জীবন যাপনের’ ওপর স্ত্রী হলো তার টিচার, আর তাঁর স্ত্রীর লক্ষ্য হলো রাজুকে সেই পরীক্ষায় স্ট্যান্ড করানো।
এই তো সেদিন রাজু গোসল থেকে বের হওয়ার পরপরই স্ত্রী জিজ্ঞেস করল, ‘কোন সাবান ব্যবহার করেছ? ফেসওয়াশ কোনটা লাগিয়েছ? শোনো, এখানে আমার, তোমার আর বাচ্চার সাবান, ফেসওয়াশ আলাদা আলাদা করা আছে। দেখে ব্যবহার করবে।’ 
‘খেয়াল করিনি, তাড়াহুড়ায় মাঝেমধ্যে খেয়ালও থাকে না।’ রাজুর স্বীকারোক্তি। ‘তবে তুমি একটা লোককে খাতা-কলম দিয়ে ছোট টুল নিয়ে বাথরুমের কোনায় বসিয়ে রাখতে পারো, আমি যখন গোসল করব, সে হিসাব রাখবে। আর গোসল শেষে তোমাকে রিপোর্ট দেবে।’ রাজু একটা সলিউশন দেওয়ার চেষ্টা করে।
ঘুম থেকে ওঠার পরমুহূর্ত থেকে রাজুর দিনের প্রধান লক্ষ্য থাকে কত তাড়াতাড়ি ঘর থেকে বের হয়ে ৪০ কদম দূরে চলে যাবে। কেননা, ৪০ কদম দূরে গেলেই সে নিজেকে ব্যাচলর মনে করে, হালকা বোধ করে। স্ত্রীর এ উপদেশের বোমাবর্ষণ মাঝেমধ্যে রাজুকে ভাবায়, ‘আসলেও সে কি বিওএলওডি (Bolod), তার মনে হয় না। দুজন বসে ক্রিকেট ওয়ার্ল্ডকাপ খেলা দেখছিল। মাঝে বিজ্ঞাপন বিরতিতে এল নতুন মডেলের এলইডি এইচডি টিভির বিজ্ঞাপন। এক ক্রিকেট খেলোয়াড়ের ঘামের বিন্দু পর্যন্ত দেখা যাচ্ছে। ‘দেখেছ, কী দারুণ পিকচার কোয়ালিটি, আমাকে একটা এ রকম টিভি কিনে দাও না’—স্ত্রীর আবদার। ‘আমার পুরোনো টিভিতে যখন ওই ধরনের পিকচার কোয়ালিটি দেখতে পাচ্ছি, আমার মনে হয় আমাদের টিভি খুব একটা খারাপ না। খারাপ হলে ঘাম দেখতে পারতাম না।’ রাজু আবার ডিফেন্সিভ খেলল আর মনে মনে টিভি কোম্পানিকে বলল, ‘বিওএলওডি।’
রাজু তার স্ত্রীর সঙ্গে কোনো কথা বললেই ‘তুমি একটা বোকা’, ‘এত বোকা মানুষ হয়’, ‘তুমি কি পাগল’, ‘তোমার মাথায় কি মগজ নেই’—এ ধরনের বাক্য দিয়ে শুরু হয়। আর এ জন্যই রাজু ঘরে মোটামুটি পারতপক্ষে চুপচাপ থাকে আর যতক্ষণ সম্ভব কানে হেডফোন লাগিয়ে গান শোনে। তার নতুন থিওরি বিহাইন্ড এভরি সাকসেসফুল ম্যান দেয়ার ওয়াজ এ ওম্যান অ্যান্ড বিহাইন্ড এভরি হ্যাপি ম্যান দেওয়ার ওয়াজ ওয়াকম্যান।
রাজুর মাথায় আরেকটা চিন্তা প্রায়ই আসে, সেটা হলো সব ধরনের রেজিস্ট্রেশনের একটা এক্সপায়েরি ডেট থাকে। যেমন, গাড়ির রেজিস্ট্রেশন বছর বছর রিনিউ করতে হয়। সে রকম বিয়ের পর যদি রেজিস্ট্রেশনের রিনিউ থাকত, তাহলে রাজু বছর দুয়েক বিয়ে রিনিউ না করে বিনদাস ‘রূপা গাঙ্গুলি’র সিনেমা দেখত। রাজুর অফিসে রূপা নামে সুন্দরী মহিলা কলিগ আছেন বিধায় রাজুর রূপা গাঙ্গুলির মুভি দেখা বন্ধ।
তবে একটা ভালো জিনিস হলো তার স্ত্রী শুধু তাকে ‘বিওএলওডি’ মনে করে, তা নয়। গাড়ি নিয়ে ড্রাইভে বের হলে আশপাশের সবাইকে সে বিওএলওডি মনে করে। যেমন, কোনো বিয়েবাড়ি দেখলে বলবে, ‘অ্যা, কী খ্যাত, এভাবে সাজানো কেন? ওভাবে সাজাল কেন? ওভাবে সাজাল না কেন?’ এবং আশা করে রাজু এসব প্রশ্নের উত্তর জানে এবং আর যদি না জানে বলবে, বিওএলওডি।
আবার কোনো বিয়ে বাড়ি থেকে একা দাওয়াত খেয়ে ফেরার পর স্ত্রী তাকে ধরাবাঁধা প্রশ্ন করবে, জামাই কী করে, দেখতে কেমন, বউকে কেমন লাগছিল, কে সাজিয়েছে, খাবার কেমন ছিল, বাবুর্চি কে ছিল, তুমি টিপস দিয়েছ? কত দিয়েছ? পরিচিত কেউ ছিল কি না? জামাইয়ের বাবা কী করেন? বাড়ি কোথায়? ইত্যাদি এবং রাজু যথারীতি সব প্রশ্নের উত্তর দিয়ে যায় নতুবা বিওএলওডি।
যা-ই হোক, ঘরের বাইরে প্রাণবন্ত হাসিখুশি রাজু ঘরের মধ্যে বন্দী অবস্থায় থাকলেও বুকটা ভরে ওঠে, যখন তার ছোট্ট মেয়েটি তার গলা জড়িয়ে বলে, ‘আমার বাবা বিইএসটি (Best)।’ 
</doc>

<doc>
‘ব্যস্ত জীবন’ যখন দূ’হাত দুরের মানুষের সাথে সম্পর্কহীনতার লাগসই অজুহাত, তখনও কোন এক অদৃশ্য সুতোর টানে ওরা প্রায় সব বন্ধুরা জড়ো হয়েছে টুটুলের বাসায়। অনেক বছর পর খোকন দেশে ফিরেছে। সেটাকে উপলক্ষ্য করে টুটুলের উদ্যোগে আবার সবার এই এক হওয়া। দেখতে দেখতে কেমন করে ষোলটি বছর পার হয়ে গেল ওরা ইউনিভার্সিটি ছেড়েছে! কেউ কেউ ছিটকে পড়েছে দূরে। কেউ কেউ কাছে থেকেও রয়ে গেছে চোখের আড়লে। স্কুল কলেজ আর বিশ্ববিদ্যালয়ের পুনর্মিলনীগুলিতে যেমনটি দেখা যায় ঠিক তেমনই সবাই উচ্ছ্বসিত এখানেও। চোখে মুখে হাসি ছড়িয়ে সবাই শুধু বলছে আর বলছে। সম্মিলিত অতীত ফুঁেড় নতুন নতুন প্রসঙ্গ উঠে আসছে। এমনতরো কোলাহলের মধ্যেই কথা হচ্ছে মম আর খোকনের মধ্যে যারা এক সময় অনেকটা কাছাকাছি এসেছিল। আরেকটু সাহসী হলে আজ তারা দম্পতিও হতে পারতো। যাক্ সে কথা।

‘কতদিন পর দেখলি কোথায় একটা ভাল কথা বলবি তা না, আমার ভাল স্বাস্থ্যটাকে অমন করে খোঁচা দিলি!’

‘খোঁচা দিলাম কোথায়? যা সত্যি তাই-ই তো বললাম!’

‘মানলাম সত্যি, তাই বলে ওভাবে বলতে হবে?’

‘বলবো না? কী সাইজ হয়েছিস দেখিস্ না আয়নায়! মধ্যপ্রদেশ আর ভুড়ির যে সাইজ তাতে কি কিছু না বলে উপায় আছে? বেঢপ শরীরটা দেখলেই বোঝা যায় যে, বুড়ি হচ্ছিস।’

‘কী করবো বল? ঘর সংসার সামলাতেই দিন চলে যায়। নিজের দিকে তাকাব কখন? তাছাড়া তাকাবার প্রয়োজনও তো দেখি না।’

‘কেন রে? তোর মুখটা কিন্তু সেই আগের মতো মিষ্টি আছে। মনে আছে আমি তোকে কী বলে ডাকতাম? মায়াবতী।’

‘মনে আছে।’

একটু ব্যায়াম ট্যায়াম করলেই পারিস। ঢাকায় অনেক জিম হয়েছে দেখছি। সময় করে যা না একটু। কন্ট্রোল না করলে তো মরবি।’

খোকনের কথায় পুরান দিনের আদর ঝরে পড়ে।

টিপ্পনী, কথার ঝড়, হাসি, হুল্লোড়, স্মৃতি রোমন্থন, সিডিতে অদিতি মহসীনের রবীন্দ্রসঙ্গীত সব মিলিয়ে অন্য রকম এক পরিবেশ। এমন পরিবেশের অপ্রতিরোধ্য প্রভাবে প্রায় চল্লিশের মমও যেন এক সদ্য তরুণী।

সন্ধ্যা পেরিয়েছে অনেকক্ষণ। বাড়ি ফিরতে হবে। কিন্তু কেউই তেমন তাড়া দেখায় না। এমন বিরল প্রিয়-সান্নিধ্য ছেড়ে উঠতে কার মন চায়? তবে মন না চাইলেও অনেক কিছু করতে হয়। যেমন করেছে মম। সবার আগেই পুরনো বন্ধুদের কাছে বিদায় নিয়ে ঘরে ফিরেছে। কিন্তু ফেরাতে পারেনি মনটাকে। বাসায় ফিরে দৈনন্দিনের অভ্যাসে নিজেম্ন ঘর-সংসার দেখে মম। টুকটাক কাজে ব্যচ্চতা দেখায় , কিন্তু মনে কাজ করে পুরনো দিনের কত মধুর স্মৃতি।

অন্যান্য দিন রাতের বিছানায় স্বামীর সাথে সংসারের প্রয়োজনের বাইরে তেমন একটা কথা হয় না তার। আজ ব্যতিক্রম ঘটে। সন্ধ্যায় ছেড়ে আসা পুরনো বন্ধুদের জলসা প্রসঙ্গে কথা উঠলে লোকটি কৌতূহল দেখায়। আর মম’র মন তো মগ্ন ছিল পুরনো বন্ধুদের সান্নিধ্য-স্মৃতিতে। অনুচিত কিছু ভাবছে না সে, এটা বোঝাতেই যেন মম আজ হারানো দিনের আনন্দের ভাগ দিতে চায় স্বামীকেও। হঠাৎ ফিরে পাওয়া তারুণ্যের উচ্ছলতায় ফেলে আসা জীবনের কথা বলে চলে সে।

স্বামীদেবতাটিও উদার আজ, দাম্পত্য শয্যায় স্ত্রীর কণ্ঠে অপর পুরুষের কথা শোনে অথবা শোনার ভান করে। কারণ দিনটি বৃহস্পতিবার। কাল ছুটি। ভোরে অফিসে ছুটতে হবে না। আজ যথারীতি একটু বেশি রাত করেই ঘুমাবে। তার আগে রুটিনমাফিক দৈহিক ক্ষুধা মেটাতে জাগিয়ে রাখবে স্ত্রীকেও।

মম স্বামীকে পুরনো দিনের গল্প শোনায়, কিন্তু টের পায়, শ্রোতার মনোযোগ ও তৎপরতা তার শরীরে কেন্দ্রীভূত হচ্ছে। স্ত্রীর হৃদয় নয়, শরীর নিঙড়ে সবটাই যেন পেতে চায় সে। অভ্যচ্চ দাম্পত্য প্রেমের ধারাবাহিকতায় আজ হঠাৎ তীব্র বিরাগ ও বিরক্তি নিয়ে বলে সে, ‘কি বানিয়েছো শরীরটাকে? ঢিলাঢালা সব কিছু। মনে হয় বালির বচ্চা!’

শরীরে খোঁচা বুকের গভীরে কোথাও তীক্ষ¦ হুল ফোটায়। স্বামীর বলা কথাটা মুহূর্তেই অতীতের অনুরাগমাখা স্মৃতির জগৎ থেকে মমকে বর্তমানে ফিরিয়ে আনে, যেখানে সে আর প্রাণবন্ত তরুণী নয়, অতি ব্যবহারে জীর্ণ বা ঢিলেঢালা স্থূল এক নারীশরীর মাত্র। স্বামীটি স্ত্রীর শরীর নিয়ে এমন খোঁচা আজকাল প্রায়ই দেয়। তারপরও দেহের ক্ষুধা মেটাতে স্ত্রীশরীরে যে স্পর্শ রাখে, তা মমকে বুঝিয়ে দেয়, কেবলই খাদ্য সে, যা, লোকটার ক্ষুধা নিবৃত করতে পারে কিন্তু মন ভরাতে পারে না।

জান্তব ক্ষুধা মিটিয়ে পাশ ফিরে লোকটা ঘুমায়। কিন্তু ঘুমাতে পারে না মম। শরীর নিয়ে স্বামীর খোঁচাটি সেই যে বুকে হুল ফুটিয়েছে, তা এখন নীল বেদনা হয়ে বিধ্বচ্চ শরীরেও ছড়িয়ে পড়ছে যেন।

দিনে সংসারের চাহিদা ও শৃঙ্খলা বজায় রাখতে গিয়ে ঠিকা কাজের মেয়ে রেনুর ওপর নির্ভরতা যেমন ঘনিষ্ঠতাও গড়ে উঠেছে কিছুটা। জরুরি প্রয়োজনে যোগাযোগের জন্য রেনু তার স্বামীর মোবাইল নাম্বার যেমন দিয়েছে, তেমনি স্বামীকেও হয়ত এ বাসার মেমসাহেবের নাম্বার দিয়েছে। রেনুর স্বামী মম’কে ফোন করে স্ত্রীকে জরুরি তলব করে। মম রান্না ঘরের দিকে এগিয়ে বলে, ‘রেনু তোমার স্বামী ফোন করেছে। তোমাকে এখনই মোড়ের দোকানের সামনে দেখা করতে যেতে বলছে।’

‘আফা, আপনি কইতে পারলেন না যে, আমার হাতে অনেক কাম, আমি এহন যাইতে পারমু না?’

‘না বলিনি। খুব রেগে আছে মনে হল। তোমার সম্পর্কে আজে বাজে কথা বলছিল। আমি থামিয়ে দিয়েছি। বলেছি যে, তোমাকে আমি অনেকদিন থেকে চিনি। যাক্, যাও গিয়ে শুনে আস কি বলে।’

‘হারামীর বাচ্চা এট্টা। প্যারালাইস হইয়া এক পাশ পরছে। কাম কইরা খাওয়ানোর মুরোদ নাই। তা-ও তেজ কমে না। বউয়ের কামাই খায় হ্যারপরও স্বামীগিরি ফলাইতে আসে।’

‘থাক্ আর বক্ বক্ না করে দেখা করে আস। অনেক কাজ বাকী।’

‘আফা কন্ কেমন লাগে? পাঁচ বাসায় কাম করি। পোলাপান তিনডা আর অই ব্যাডারে কি খাওয়ামু হেই চিন্তা করতে করতে দিন যায়। হ্যারপরেও যদি আজে বাজে কথা কয়, সন্দ করে কেমন লাগে? শরীরে আমার কিছু আছে? এমন শুকনা শরীর দেইখা কোন্ ব্যাডা আবে আমার ধারে, কন্ দেহি আফা?’

কথা চালাতে চালাতে রেনু দরজা খুলে সিঁড়ি বেয়ে নেমে যায়।

পনের বিশ মিনিট পরে ফিরে আনে রেনু। মুখে কোন কথা নেই। চেহারায় থমথমে বিষাদ। চোখে জ্বালা। মম কৌতূহল দেখায়।

‘কী ব্যাপার, কী বলল তোমার স্বামী? ডেকেছিল কেন?’

‘আমি নাকি সকালে সুমিতগো ঘরে কামে যাই নাই!’

‘কোথায় গিয়েছিলে তবে? ও কী বলে?’

‘হ্যায় আর কী কবে? অই একই কথা। সারাডাক্ষণ উল্ডা পাল্ডা প্রশ্ন করতে থাহে। অরে আমি কইছি তুমি যাইয়া সুমিতের মায়রে জিগাও।’

হঠাৎ কাঁদতে শুরু করে রেনু। বুকের ভার লাঘব করতে মমকেও দুঃখের ভাগী করতে চায়।

‘দ্যাহেন আফা, হের পরেও দোকানের সামনে কেম্নে আমারে মারল, থুতনীডা সিগারেটের আগুন দিয়া পোড়াইয়া দিল! আমি এট্টা ধাক্কা দিলে ও কিছৃু করতে পারতো?’

মম দেখল সত্যিই রেনুর ঠোঁটের নীচের অনেকটা জায়গা লালচে হয়ে আছে। প্রচণ্ড রাগ হল ওর ।

‘তুমি কিছু বললে না? এটা কোন ধরনের অসভ্যতা? থাক্, যাও আগে ওখানে একটু স্যাভলন ক্রিম লাগাও। ঐ টেবিলের ড্রয়ারে আছে।’

‘আমি কইছি আবার এমন করলে আমি অরে ছাইড়া দিমু। অমন স্বামী কোন্ কামে লাগে কন্?’

আঁচলে নাক মুছতে মুছতে রেনু রান্না ঘরের দিকে এগোয়। সব কাজ শেষ করে নিজের ভাগের খাবার নিয়ে বাসায় ফিরতে তার রাত নয়টা বেজে যাবে।

রাতে একটা দাওয়াত আছে। স্বামী অফিস থেকে ফিরলে এক সাথে বেরুবে ওরা। মম একটা নীল শাড়ি বের করেছে পরার জন্যে। নীল রঙে নাকি একটু বেশি আভিজাত্য ফোটে। তৈরি হওয়ার জন্যে ড্রেসিং টেবিলের সামনে দাঁড়ায় ও। ম্যাক্্ির খুলে চওড়া স্ট্র্যাপের ব্রা টাইট করে পরে। ব্লাউজ পরে। শরীরের এ অংশটি নিয়ে মম কিছুটা বিব্রত। স্বামীর বালির বচ্চা’ উপমাকে মিথ্যে প্রমাণ করার জন্য বুকের স্বাস্থ্যসৌন্দর্য উদ্ধত রাখতে চায আগের মতো। প্রসাধন করতে আয়নার সামনের টুলটিতে বসে। যতœ নিয়ে নিজেকে সাজায়। মুখের সাজ প্রায় শেষ। শাড়ি পরার পর বাকিটা সারবে। শাড়ি পরা শুরু করতেই, ঘর মোছার জন্য শোবার ঘরে ঢোকে রেনু। মম টের পায় কাজ করতে গিয়ে রেনু বারবার মুগ্ধ দৃষ্টিতে এ মমকে দেখছে আজ।

‘আফা, টিপ দেবেন না? ’

‘হ্যাঁ।’

‘আপনি শাড়ি পরলে সব সময় বড় টিপ দ্যান। দ্যাখতে যে কী ভাল লাগে!’

কুঁচি ঠিক করতে করতে মমর আলগোছ উত্তর-

‘তাই?’

‘হ। আপনি তো কত সুন্দর, যা পরেন তাতেই সুন্দর দ্যাহায়।’

‘সাজলে সবাইকেই সুন্দর দেখায়। তুমি সাজ, তোমাকেও সুন্দর দেখাবে।’

‘কি যে কন!’

‘কেন? তোমার চেহারাটা তো মিষ্টি!’

‘শরীরে নাই কিচ্ছু।’ টেনে টেনে কথাটা বলে হঠাৎ করে থেমে যায় যেন রেনু।

মম এবার মনোযোগী হয়। ওর দিকে তাকায়। মলিন মুখে বড় চোখ দু‘টিকে করুণ দেখাচ্ছে।

‘দ্যাহেন না বুক টুক নাই! কেমন সমান! আমি সাজলেও কি আর কারো ভাল লাগবে?’

‘দেখবে তোমার স্বামীর ঠিকই ভাল লাগবে।’

‘না লাগবে না। এমন শুকনা শরীর হের পছন্দ না।’

তারপর একটু থেমে বলে,

‘মাইয়াগো এমন হইলে কী আর শাড়ি পরলে, সাজলে ভাল লাগে? লাগে না। জানেন আফা, অর প্যারালাইস হওয়ার পর অরে লইয়া সাভারের সিআরপিতে গেছিলাম। ছিলাম কয়াক মাস। ওহানের ডাক্তাররা অরে অনেক ব্যায়াম দিছে। নরম এক রহমের রাবারের বল কিনতে কইছে। কইছে নুলা হাতটায় ওই বল নিয়া আচ্চে আচ্চে চাপতে। টাকা নাই পয়সা নাই। তাই খুঁজিও নাই ওই বল কই পাওয়া যায়।’

মম কৌতূহল নিয়ে চেয়ে আছে রেনুর কথার শেষটুকু শোনার জন্যে।

‘তো?’

‘হেদিন ও কি কয় জানেন? আমার লাইগাই নাকি ওর হাতটা তাড়াতাড়ি ভাল হয় না।’

‘কেন? তুমি তো ওর জন্য অনেক করছো।”

‘হেইডা কি আর চোহে দ্যাহে? ওর অই দোকানদার বন্ধুডা নাকি অরে কইছে, তোমার বউডার শরীরে যদি জায়গামতো মাংস থাকতো তাইলে তো আর বল লাগতো না।

মম কী বলবে ভেবে পায় না। রেনু দীর্ঘশ্বাস ছেড়ে ঠাট্টার সুরে যোগ করে,

‘ইস্ আফা আমার বুকটা যদি আপনার মতো ভরা হইতো!’

স্তব্ধ মম অন্য ধরনের এক জোড়া লোভাতুর দৃষ্টির সামনে দাঁড়িয়ে বড় অসহায় বোধ করে। মুখে ওর কথা সরে না। স্বামীর বিরাগময় খোঁচাটি মনে পড়ে। মনে মনে কাজের মেয়েটিকে জবাব দেয় সে, রেনু, তুমি শুধু একটি কথাই জেনেছ। আর তা হল তোমার স্বামীর মতো হা-ভাতেদের ক্ষুধা মেটাতে অনেক অনেক ভাত লাগে। কিন্তু এর বিপরীত চিত্রটি তোমার জানা নেই।

তুমি জান না যে, ভরাপেট মানুষের বেশি ভাত দেখলে বমি পায়, মোটা ভাত তাদের একদম পছন্দ নয়। পরিতৃপ্তির জন্য তাদের প্লেটে চাই চিকন চালের শিউলি ফুল ভাত। তাও কাপ মাপা। ভাইটাল স্ট্যাট যাকে বলে। পেটের ক্ষুধা মেটানোর পরেই যে আসে চোখের ক্ষুধা মেটানোর বিষয়টি!

কাজের মেযেকে সানত্বনা দেবে কী, অভিজাত গৃহবধূ মমর বুক চিরে বের হয়ে আসে অধিকতর দীর্ঘ একটি দীর্ঘশ্বাস।
</doc>

<doc>
দাদার ফাউন্টেন পেন হারিয়ে গেল; চিনুদার কবিতার খাতা হারিয়ে গেল; বদ্যিনাথের নতুন চটি হারিয়ে গেল গোরামামার বাড়ি নেমন্তন্ন খেতে গিয়ে; সেইদিনই আবার পার-সাহেবের ছাতাও কোথায় হারিয়ে গেল; ছোড়দির চুড়ি ড্রেনের ভিতর তলিয়ে গেল, এত সব গেল কোথায়? তারকিচ্ছু মোটে কোত্থাও পাওয়াই গেল না। অথচ সেই লোক দুটো কত কাদা ওঠাল!
রাত্রে মাস্টারমশাই পড়াতে আসেন, বুবু পড়ে না, কলু পড়ে।—রোজ রাত্রে, রবিবার ছাড়া। কলু কত সময়ে সেই দুজনের কথা ভাবে, সন্ধি-সমাস গোল হয়ে যায়, মাস্টারমশাই রেগে কাঁই! বলেন, ‘ওরে আহাম্মুক! আমার ছেলে বিধুশেখর তোর অর্ধেক বয়েসে তোর তিনগুণ পড়া শিখত।’ 
ছেলে বটে ওই বিধুশেখর। তার কথা শুনে শুনে কলু তো হেদিয়ে গেল। সে কক্ষনো হাই তুলত না, কক্ষনো চেয়ারে মচ্মচ্ শব্দ করত না, কক্ষনো চটি নাচাত না। প্রথম প্রথম কলু ভাবত তা হলে সে বোধ হয় এত দিনে নিশ্চয় মরে গিয়েছে। কিন্তু মাস্টারমশাই বলেছেন সে নাকি বিয়ে করে কোথায় পোস্টমাস্টারি করে। 
একদিন বদ্যিনাথ কতকগুলো সাদা বড়ি এনেছিল। বলেছিল ওগুলো নাকি ছানা বাঁদরের রস দিয়ে তৈরি, কোনো কবিরাজের কাছ থেকে এনেছে। নাকি অনেকদিন আগে মানুষদের পূর্বপুরুষরা বাঁদর ছিল, সেই বাঁদুরে রক্ত মানুষের গায়ে আছেই আছে, ওই আশ্চর্য বড়ি খেলে তাদের আবার বাঁদর হয়ে যাওয়ার সম্ভাবনা আছে—ওই একরকম ধাত কিনা! কলু তার দুটো বড়ি চেয়ে রাখল, কাজে লাগাতে পারে। 
মাস্টারমশাইয়ের বাড়ি বহুদূরে, উনি তবু রোজ ঠিক সময়ে এসে উপস্থিত হতেন। কী সখ বাবা পড়াবার! মাঝে মাঝে দাদারা এসে মাস্টারমশাইয়ের সঙ্গে গল্প জুড়ত, কলুকে শব্দরূপ মুখস্থ করতে হত। কলুর চোখ বুজে আসত, মাথা ঝিমিঝম্ করত, আর দাদারা শুধু কথাই বলত। কলু দড়িবাঁধা ছেলেটার কথা ভাবত, আর শুনতে পেত পাশের বাড়ির ছোটো ছেলেরা খেতে বসে হল্লা করছে। আর ভাবত, এমন অবস্থায় পড়লে মাস্টারমশাইয়ের ছেলে সেই বিধুশেখর কী করত!
এক-একদিন যেই পড়া শেষ হয়ে আসত, বাইরে ঝম্ঝম্ করে বৃষ্টি নামত। মাস্টারমশাই হয়তো বাড়িতে ছাতা ফেলে আসতেন, আটকা পড়তেন। 
কলু ব্যস্তভাবে বলত, ‘ছাতা এনে দিই, ভালো ছাতা?’
মাস্টারমশাই বলতেন, ‘না না, থাক্, থাক্। একটু বসে যাই।’ কলু আবার সেই মচ্মচে চেয়ারটাতে বসত। 
মাস্টারমশাই তাঁর ছোটোবেলাকার অনেক গল্প বলতেন। তখন বাবাও নাকি ছোটো ছিলেন, একসঙ্গে ইস্কুলে পড়তেন, পুজোর সময় কাদের বাড়ি যাত্রাগান হত, পালিয়ে গিয়ে শুনতেন। কলুর চোখ জড়িয়ে আসত, হাই তুলতে সাহস হত না; ভাবত এতক্ষণে সেই দড়িবাঁধাটা নিশ্চয়ই ঘুমুচ্ছে। হাইগুলো মাথায় গিয়ে জমাট বাঁধত, চমকে জেগে যেত, শুনত মাস্টারমশাই বলছেন, ‘দে বাবা, ছাতাই দে। এ আর আজ থামবে না।’ কলু ছুটে ছাতা এনে দিত, মাস্টারমশাই চলে যেতেন আর কলুর ঘুমও ছুটে যেত। 
এমনি করে দিন যায়। একদিন বাইরে বৃষ্টি পড়ছে, মাস্টারমশাই বিধুশেখরের কথা বলছেন। সে শ্বশুরবাড়ি যাবার আগে কক্ষনো বায়স্কোপ দেখেনি, থিয়েটারে যায়নি, বিড়ি টানেনি, গল্পের বই খোলেনি। বলতে বলতে মাস্টারমশাই বললেন, ‘ওরে, চুপিচুপি দুটো পান সেজে নিয়ে আয় তো দেখি।’ 
কলু দৌড়ে গেল, পান দিল, চুন দিল, দুটো করে এলাচ-দানা দিল, বড়ো-বড়ো সুপুরির কুচি দিল, আর সব শেষে কি মনে করে বদ্যিনাথের সেই আশ্চর্য বড়িও একটা করে গুঁজে দিল। 
মাস্টারমশাই একটা পান তক্ষুনি মুখে পুরে দিলেন, একটা বইয়ের মতন দেখতে টিনের কৌটোতে ভরলেন। কলু তাক করে রইল। প্রথমটা কিছু মনে হল না—তার পর ভালো করে দেখল, মনে হল মাস্টারমশাইয়ের কপালের দিকটা কিরকম যেন লম্বাটে দেখাচ্ছে, থুতনিটা যেন ঢুকে পড়েছে, চোখ দুটোও কিরকম পিটিপট করতে লাগল। 
কলুর বুকের ভিতর কেমন ঢিপিঢপ্ করতে লাগল। মাস্টারমশাই বাড়ি যান না কেন? যদি হঠাৎ ল্যাজ দলিয়ে হুপ্ করেন? এমন সময়ে বৃষ্টি থেমে গেল, মাস্টারমশাই ধুতির খুঁটটা কাদা থেকে বাঁচিয়ে বাঁচিয়ে চলে গেলেন। কলু ভাবতে লাগল, কদিন আর ধুতির খুঁট? অন্য পানটা বিধুশেখর বোধ হয় আজ রাত্রে চেয়ে নেবে, তারপর সেই—বা ধুতি নিয়ে করবে কি!
পরদিন বিকেলে বই নিয়ে কলু অনেকক্ষণ বসে রইল, কিন্তু মাস্টারমশাই এলেন না। সন্ধ্যাবেলা বাবা বললেন, ‘ওরে তোর মাস্টারমশাই যে হেডমাস্টার হয়ে বিষ্টুপুর চলে গেলেন।’
কলু ভাবল, বিষ্টুপুর কেন, কিষ্কিন্ধে হলেও বুঝতাম!
তারপর বহুদিন চলে গেছে। কলুর নতুন মাস্টার এসেছেন, তাঁর ছেলের নাম বিধুশেখর নয়, তাঁর ছেলেই নেই। তিনি কলুকে রোজ ফুটবলের, ক্রিকেটের গল্প বলেন—কিন্তু কলুর থেকে থেকে মনে হয়, অন্ধকারে ও বাড়ির পাঁচিলে দুটো কি ল্যাজঝোলা বসে আছে! একটার মুখ কেমন চেনাচেনা, অন্যটা বোধ হয় বিধুশেখর! 
</doc>

<doc>
কাঁটাতারের কোনো বেড়া নেই। খুঁটি কিংবা সীমানা পিলার খুঁজতে চাইলেও লাভ নেই। দেখা মিলবে না কোনোটারই। তার পরও মানুষগুলো চারদিক থেকে বন্দী। চাইলেই যখন-তখন যেভাবে খুশি বের হওয়ার উপায় নেই। রাস্তা বলতে কোথাও জমির আল ধরে চলা। আবার জলাভূমি থাকলে তার ওপর তৈরি হয়েছে বাঁশের সাঁকো। ভূমি থাকলেও দেশের ওপর অধিকার নেই। বাংলাদেশ ও ভারতে এ ধরনের ১৬২টি ভূখণ্ড রয়েছে, যার মধ্যে ভারতের ১১১টি ভূখণ্ড বাংলাদেশে। আর বাংলাদেশের ৫১টি ভূখণ্ড রয়েছে ভারতে। ছুটে যাওয়া বলেই হয়তো এসব ভূখণ্ড পরিচিত ছিটমহল নামে। আর ‘ছিটের মানুষ’ নামে পরিচিত ছিটমহলের অধিবাসী।
সাতচল্লিশের দেশভাগের পরেই শুরু ছিটমহল আখ্যানের। মৌলিক সুবিধাবঞ্চিত মানুষগুলো মূল ভূখণ্ডের সঙ্গে যোগাযোগ রাখলেও তাদের কোনো দেশ নেই, পরিচয় নেই। অথচ মজার বিষয় হচ্ছে, ভারতীয় ছিটের লোকজনের ভাষা ও সংস্কৃতিতে বাংলাদেশের জনগণের সঙ্গে কোনো অমিল নেই। ভারতে বসবাসকারী বাংলাদেশের ‘ছিটের মানুষে’র ছবিটা একই। বাংলাদেশের ছিটমহলগুলোর লোকজনের সঙ্গে বাংলাদেশের কোনো যোগাযোগ নেই, সম্পর্কও নেই। এসব লোকজন পূজা এলে উৎসবে মাতে। কিন্তু বাইরে গেলেই লোকজন তাদের ডাকে ছিটের লোক। এই পরিচয় শুনে স্বভাবতই নিজেদের গুটিয়ে নেয় এসব মানুষ। বাংলাদেশ যেমন এদের নাগরিকত্ব দেয়নি, দেয়নি ভারতও। পড়াশুনা, জীবিকা—সবকিছুর জন্যই ছিটমহলের লোকজনকে নির্ভর করতে হয় ‘অন্য দেশের’ ওপর। তার পরও তাদের অবস্থা ‘না ঘরকা, না ঘাটকা’। ব্রিটিশ শাসকদের খেয়ালখুশির বলি দেশহীন ও পরিচয়হীন এসব মানুষ। দেশভাগের দুই যুগ পরে জন্ম হয়েছে বাংলাদেশের। কিন্তু বাংলাদেশের স্বাধীনতার চার দশক পরও দুঃখ ঘোচেনি দেশহীন এসব মানুষের।
ইতিহাসের ভাষ্য: কুচবিহার রাজ্যের কোচ রাজার জমিদারির কিছু অংশ রাজ্যের বাইরের বিভিন্ন থানা পঞ্চগড়, ডিমলা, দেবীগঞ্জ, পাটগ্রাম, হাতিবান্ধা, লালমনিরহাট, ফুলবাড়ী ও ভুরুঙ্গামারিতে অবস্থিত ছিল। ভারত ভাগের পর ওই আট থানা পূর্ব পাকিস্তানে অন্তর্ভুক্ত হয়। আর কুচবিহার একীভূত হয় পশ্চিমবঙ্গের সঙ্গে। ফলে ভারতের কিছু ভূখণ্ড আসে বাংলাদেশের কাছে। আর বাংলাদেশের কিছু ভূখণ্ড যায় ভারতে। এই ভূমিগুলোই হচ্ছে ছিটমহল।
সরকারি তথ্য অনুযায়ী, ১৯৪৭ সালে বাংলা ও পাঞ্জাবের সীমারেখা টানার পরিকল্পনা করেন লর্ড মাউন্টবেটন। তাঁর পরিকল্পনা অনুযায়ী ব্রিটিশ আইনজীবী সিরিল রেডক্লিফকে প্রধান করে সে বছরই গঠন করা হয় সীমানা নির্ধারণের কমিশন। ১৯৪৭ সালের ৮ জুলাই লন্ডন থেকে ভারতে আসেন রেডক্লিফ। মাত্র ছয় সপ্তাহের মাথায় ১৩ আগস্ট তিনি সীমানা নির্ধারণের চূড়ান্ত প্রতিবেদন দেন। এর তিন দিন পর ১৬ আগস্ট জনসমক্ষে প্রকাশ করা হয় সীমানার মানচিত্র।
কোনো রকম সুবিবেচনা ছাড়াই হুট করে এ ধরনের একটি সিদ্ধান্ত নেওয়ায় সীমানা নির্ধারণের বিষয়টি যথাযথভাবে হয়নি। অভিযোগ রয়েছে, কমিশন সদস্যদের নিষ্ক্রিয়তা আর জমিদার, নবাব, স্থানীয় রাজনীতিবিদ ও চা-বাগানের মালিকেরা নিজেদের স্বার্থে দেশভাগের সীমারেখা নির্ধারণে প্রভাব ফেলেছে। আর উত্তারিকার সূত্রেই উপমহাদেশের বিভক্তির পর এই সমস্যা বয়ে বেড়াচ্ছে দুই দেশ।
১৯৫৮ সালের নেহেরু-নুন চক্তি অনুযায়ী বেরুবাড়ীর উত্তর দিকের অর্ধেক অংশ ভারত এবং দক্ষিণ দিকের অর্ধেক অংশ ও এর সংলগ্ন এলাকা পাবে বাংলাদেশ। চুক্তি অনুযায়ী বেরুবাড়ীর সীমানা নির্ধারণের উদ্যোগ নেওয়া হলেও ভারতের অসহযোগিতায় তা মুখ থুবড়ে পড়ে। ফলে বেরুবাড়ীর দক্ষিণ দিকের অর্ধেক অংশ ও এর ছিটমহলের সুরাহা হয়নি।
এরপর সাতচল্লিশের ইন্দিরা-মুজিব চুক্তির পর দুই দেশ ছিটমহলের আলাদা আলাদাভাবে তালিকা তৈরির কাজ শুরু করে। কিন্তু দুই পক্ষের তালিকায় দেখা দেয় গরমিল। পরে ১৯৯৭ সালের ৯ এপ্রিল চূড়ান্ত হয় বাংলাদেশের অভ্যন্তরে ভারতের ১১১টি ও ভারতের অভ্যন্তরে বাংলাদেশের ৫১টি ছিটমহল রয়েছে।
এখানে বলে রাখা ভালো, ১৯৫৮ সালে সই হওয়া নেহেরু-নুন চুক্তিতে ছিটমহল বিনিময়ের উল্লেখ থাকলেও এ ব্যাপারে ভারতের তৎকালীন রাষ্ট্রপতি সে দেশের সংবিধানের ১৪৩ ধারা সম্পর্কে সুপ্রিম কোর্টের মতামত চান। তখন আদালতের পক্ষ থেকে বলা হয়, সংবিধানের সংশোধনীর মাধ্যমে বিষয়টির নিষ্পত্তি করতে হবে। পরে ভারতের পক্ষ থেকে বিভিন্ন সময়ে সংবিধান সংশোধনী আর জনগণনার অজুহাতে বিলম্বিত হয়েছে ছিটমহল বিনিময়।
অবস্থান: বাংলাদেশে থাকা ভারতের ১১১টি ছিটমহলের আয়তন ১৭ হাজার ১৫৮ একর। ভারতে থাকা বাংলাদেশের ৫১টি ছিটমহলের আয়তন সাত হাজার ১১০ একর।
ভারতীয় ছিটমহলগুলোর বেশির ভাগই রয়েছে বাংলাদেশের উত্তর-পশ্চিমাঞ্চলে। এসব ছিটমহলের ৫৯টি লালমনিরহাটে, পঞ্চগড়ে ৩৬টি, কুড়িগ্রামে ১২টি ও নীলফামারিতে চারটি।
ছিটমহল মানে ভারতের ভেতরে বাংলাদেশের আর বাংলাদেশের ভেতের ভারতীয় ভূখণ্ড। আবার এমনও আছে, বাংলাদেশের ভেতরে ভারত, তার ভেতরে আবার বাংলাদেশ। যেমন কুড়িগ্রামে ভারতের ছিটমহল দাশিয়ারছড়া। দাশিয়ারছড়ার ভেতরেই আছে চন্দ্রখানা নামের বাংলাদেশের একটি ছিটমহল।
বাংলাদেশের ৫১টি ছিটমহলের অবস্থান ভারতের পশ্চিমবঙ্গ রাজ্যে। ৪৭টি কুচবিহার এবং চারটি জলপাইগুড়ি জেলায়।
মুজিব-ইন্দিরা চুক্তি: সীমান্তের অমীমাংসিত সমস্যা সমাধানের লক্ষ্যে ১৯৭৪ সালের ১৬ মে দিল্লিতে স্থল সীমানা চিহ্নিতকরণ-সংক্রান্ত এক চুক্তিতে সই করেন বাংলাদেশের তৎকালীন প্রধানমন্ত্রী শেখ মুজিবুর রহমান ও ভারতের তৎকালীন প্রধানমন্ত্রী ইন্দিরা গান্ধী। ভূমি হস্তান্তরের বিষয়ে চুক্তির তৃতীয় ধারায় বলা হয়েছে, ভূমি বিনিময়ের সময় লোকজন কোথায় থাকতে চান, সে ব্যাপারে তাদের নিজেদের সিদ্ধান্ত নেওয়ার সুযোগ দিতে হবে। ভূমি বিনিময় হলে বাড়তি ১০ হাজার একর জমি বাংলাদেশের পাওয়ার কথা।
ভারতের অবস্থান পরিবর্তন: দুই দেশের পররাষ্ট্রসচিব পর্যায়ের বৈঠকে ২০০০ সালের ডিসেম্বরে যৌথ সীমান্ত কার্যদল (জয়েন্ট বাউন্ডারি ওয়ার্কিং গ্রুপ-জেবিডব্লিউজি) গঠনের সিদ্ধান্ত হয়। এরপর এ পর্যন্ত চারটি বৈঠক করে ওই কমিটি। গত বছরের নভেম্বরে দুই পক্ষ দিল্লিতে সর্বশেষ বৈঠক করে ১৯৭৪ সালের চুক্তির আলোকে বিষয়গুলো সুরাহার সিদ্ধান্ত নেয়।
প্রসঙ্গত, এবারকার বৈঠকের আগে প্রতিবারই ভারত আলাদা-আলাদাভাবে সীমান্তের অনিষ্পন্ন বিষয়গুলো সুরাহার ব্যাপারে অটল থাকে। এ ক্ষেত্রে ভারতের পক্ষ থেকে বলা হয়েছিল, সাড়ে ছয় কিলোমিটার সীমান্ত চিহ্নিত করা, চুয়াত্তরের চুক্তির অনুসমর্থন, ছিটমহল এবং অপদখলীয় জমি হস্তান্তর—এই ধারাবাহিকতায় বিষয়গুলো সমাধান করা হবে। ২০০৭ সালে ছিটমহল ও অপদখলীয় জমিগুলোতে যৌথ সফরের পর বাংলাদেশও ধাপে ধাপে বিষয়গুলো সুরাহার প্রস্তাব দেয়। এ ক্ষেত্রে বাংলাদেশের তালিকায় ক্রমানুসারে ছিল: ছিটমহল বিনিময় এবং চুয়াত্তরের চুক্তির অন্য বিষয়গুলো। কিন্তু ভারতের পক্ষ থেকে তখন বলা হয়, ধাপে ধাপে নয়, তারা সমন্বিতভাবে বিষয়গুলো সমাধান করতে চায়। ভারতের এই প্রস্তাব তাদের দীর্ঘদিনের অবস্থান থেকে সরে আসা।
হঠাৎ পালে হাওয়া: ২০০৭ সালে ভারত সীমান্তের অনিষ্পন্ন বিষয়গুলো সমন্বিতভাবে সুরাহার পক্ষে মত দেওয়ায় আশায় বুক বাঁধতে শুরু করেন ছিটমহলবাসী। ছিটমহল বিনিময়ের অংশ হিসেবে জনগণনা শেষ হয়েছে। এখন অপেক্ষা ছিটমহল বিনিময়ের।
অবস্থানগত পরিচয়ে তারা বাংলাদেশের মানুষ। থাকতে হয় ভারতের ভেতর। ওরা ভারতের মানুষ। বসবাস বাংলাদেশের ভেতর। কিন্তু বাস্তবে এরা দেশহীন, নাগরিকত্বহীন। এদের পরিচয় ‘ছিটের মানুষ’। আবদ্ধ জীবনযাপনের কষ্ট, যাতায়াত, শিক্ষা ও স্বাস্থ্যসেবার কষ্ট, নিরাপত্তা ও বিচ্ছিন্নতার কষ্ট—সব মিলে দীর্ঘশ্বাসে ভরা জীবন তাদের। উভয় দেশের কয়েকটি ছিটমহল ঘুরে অধিবাসীদের হতাশা আর আকাঙ্ক্ষার কথা জেনেছে প্রথম আলো। তা নিয়ে এই বিশেষ আয়োজন
‘বলতে পারেন কোথায় যাব? কী-ই বা আমাদের পরিচয়? এটুকু জানি, আমরা বাংলাদেশের নাগরিক। কিন্তু বাংলাদেশ সরকার আমাদের খোঁজ রাখে না। আমরা তো ভারতের মাঝে একটি বিচ্ছিন্ন দ্বীপে পড়ে আছি। অথচ ভারত সরকারও আমাদের মেনে নেয়নি, দেয়নি নাগরিকত্ব। বেঁচে আছি ভারতের করুণা, দয়া আর সাহায্য নিয়ে। দেশভাগের পর থেকে এটাই যেন আমাদের নিয়তি। দুর্বিষহ এ নিয়তি থেকে এখন আমরা মুক্তি চাই।’
ভারতের পশ্চিমবঙ্গের কোচবিহার জেলার মশালডাঙ্গা ছিটমহলের প্রবীণ বাসিন্দা মহম্মদ তালেব আলীর এই বক্তব্য আসলে ছিটমহলের সব মানুষেরই মনের কথা। ৮০ বছর পেরোনো তালেবের কৈশোরে ঘটেছিল র‌্যাডক্লিফের মানচিত্র আঁকার ‘ছেলেখেলা’। চেয়ে চেয়ে দেখলেন পাকিস্তান, তারপর বাংলাদেশ নামের নতুন দেশ জন্ম নিল। দেশ বদলে দেশ হয়েছে। কিন্তু শেষ হয়নি তাদের বঞ্চনার আখ্যান।
গত ১৬ জুলাই পশ্চিমবঙ্গের কোচবিহার জেলার দিনহাটা মহকুমার নাজিরহাটের মশালডাঙ্গা ছিটমহলে গিয়ে শুনতে হলো অসহায় মানুষের যন্ত্রণার সঙ্গে বসবাসের বয়ান।
পূর্ব মশালডাঙ্গায় ননীবালা বর্মণও বললেন, ‘ভারতের পেটের মধ্যে বাস করায় এখানকার মানুষজন আমাদের যেমন সাহায্য করে, তেমনি অবজ্ঞাও করে। বেঁচে আছি তো তাদের দয়ায়। অবজ্ঞা করলেও যে মুখ বুজে সহ্য করতে হয়।’
তালেব কিংবা ননীবালার মতো মো. বেল্লাল হোসেনের স্বরটা অত নিচু নয়। দিনযাপনের কথা শুনতে চাইলে ক্ষোভ উগরে পড়ল ৪০ পেরোনো কণ্ঠে। ‘আমাদের ছিটমহলে চিকিৎসার কোনো ব্যবস্থা নেই। স্থানীয় হাতুড়ে ডাক্তারই আমাদের সম্বল। তবে গুরুতর অসুখ হলে আমরা শহরে ছুটে যাই। মিথ্যা পরিচয় দিয়ে সেখানে চিকিৎসা নিই। সত্যি কথা কী, ছিটমহলের বাসিন্দার পরিচয় দিলেই আর কোনো চিকিৎসা হবে না। কারণ আমরা বাংলাদেশি। তাই আমাদের ভুয়া পরিচয় দিয়ে চিকিৎসা নিতে হয়। থানা তো আমাদের মামলা নেয় না। আমরা সেখানে অবাঞ্ছিত। ঝগড়াঝাঁটি হলে নিজেদের মিটিয়ে নিতে হয়।’
আবদুল আজিজ বলেন, ‘আমরা বাংলাদেশি ছিটমহলের বাসিন্দা। আদালতেও আমাদের ঠাঁই নেই। আর মামলা দায়েরের সুযোগ কোথায়! তবে সত্যটা হলো, আমরা এখনো বেঁচে আছি এখানকার মানুষজন এবং পঞ্চায়েতের সাহায্য-সহযোগিতা নিয়ে। তাঁরাই আমাদের বন্ধু। বিপদে-আপদে সাহায্য করেন। নইলে নিরাপত্তাহীনতার কারণে ছিটমহলে বেঁচে থাকতে পারতাম না।’
মকবুল হোসেন বলেন, ‘আমরা বেঁচে আছি চাষাবাদ এবং দৈহিক শ্রম বিক্রি করে। ভাগ্য ভালো, ভারতের সরকারি কাজে যোগ দিতে না পারলেও অনেক ভূমালিকের কাজ করার সুযোগ পাই আমরা। আমাদের সব সময়ই যেতে হয় ভারতের বাজারে। আমাদের নিজেদের উৎপাদিত কৃষিজাত পণ্যও বিক্রি করতে হয় ভারতীয় বাজারে। আবার কিনতে হয় ভারতীয় পণ্য।’
তোজাম্মেল হক জানালেন, তাঁরা তাঁদের সন্তানদের ভুয়া ভারতীয় ঠিকানা ব্যবহার করে ভারতের স্কুলে ভর্তি করান। তাঁদের ভোটার পরিচয়পত্র নেই। তাই বাঁচার জন্য ভুয়া ভারতীয় প্রমাণপত্র তৈরি করতে হয়। এভাবেই চলছে এঁদের পরগাছার মতো জীবন।
কিন্তু অন্য দেশে ‘পরগাছা’ হিসেবে থাকতে চান না ভারতের ভূখণ্ডে থাকা বাংলাদেশের ৫১টি ছিটমহলের বাসিন্দারা। তাঁরা দাবি তুলেছেন ছিটমহল বিনিময়ের, যার মাধ্যমে তাঁরা হয়ে যাবেন ভারতের নাগরিক।
‘সারা দিন ভটভটি চালিয়েছি পাটগ্রামে। সন্ধ্যা সাড়ে ছয়টার মধ্যে গ্রামে ফিরতে হবে। সবকিছু ভেবে সতর্কই ছিলাম। কিন্তু পথে ভটভটির চাকা পাংচার হওয়ায় সময়মতো আসতে পারিনি। আর বিএসএফও সন্ধ্যা সাড়ে ছয়টায় গেট বন্ধ করে দেয়। তাই রাত কাটাতে হয়েছে পরিচিত এক লোকের বাড়িতে।’
বিড়ম্বনার এই গল্পটা দহগ্রাম-আঙ্গরপোতা ছিটমহলের বাসিন্দা মকবুল হোসেনের। গত ২৮ জুলাই এই প্রতিবেদকের সঙ্গে আলাপের সময় মকবুল জানান, দহগ্রাম-আঙ্গরপোতার সব বাসিন্দার একটাই চিন্তা—যে করেই হোক, সন্ধ্যা সাড়ে ছয়টার আগে বাড়ি পৌঁছাতেই হবে। তা না হলে যে ‘গেট ফেইল’। গেট ফেইলের বৃত্তে বন্দী এখানকার ১৫ হাজার মানুষের জীবন।
দহগ্রাম ও আঙ্গরপোতার ডানে-বাঁয়ে ভারত। সামনে বাংলাদেশের ভূখণ্ড। তবে তা কয়েক কদম হাঁটা পথের এক টুকরো ভারতীয় ভূখণ্ড দিয়ে বিচ্ছিন্ন। এই পথটুকু কেড়ে নিয়েছে ছিটমহলের মানুষের অবাধ চলাচলের স্বাধীনতা। আর এই হাঁটা পথটাই হচ্ছে তিনবিঘা করিডর। বাংলাদেশ থেকে দহগ্রাম ও আঙ্গরপোতা ছিটমহলে যেতে ভারতের তিনবিঘা করিডর পেরোতে হয়। ভারতীয় সীমান্তরক্ষী বাহিনী (বিএসএফ) তিনবিঘা করিডরের গেট খুলে দেয় সকাল সাড়ে ছয়টায়। গেট বন্ধ হয়ে যায় সন্ধ্যা সাড়ে ছয়টায়। মাঝখানের এই ১২ ঘণ্টার মধ্যেই তাদের বাইরের কাজ সারতে হয়।
দহগ্রাম-আঙ্গরপোতা ছিটমহলে ঢুকতেই বাংলাদেশের সীমান্তরক্ষী বাহিনী (বিজিবির) নিরাপত্তা চৌকি। এরপর তিনবিঘা করিডর। এরপর আবার বিজিবির চৌকি। মাঝখানের তিনবিঘা করিডর ভেদ করে চলে গেছে ভারতীয় সড়ক। সড়ক ও করিডরের নিয়ন্ত্রণ করে বিএসএফ। এই সড়কেই বিএসএফের গেট।
ভারতের অভ্যন্তরে বাংলাদেশের যে ৫১টি ছিটমহল আছে, এর মধ্যে দহগ্রাম-আঙ্গরপোতাই বাংলাদেশ সীমান্তঘেঁষা। বাকি সবই বাংলাদেশ সীমান্ত থেকে এক থেকে পাঁচ কিলোমিটার দূরে। ১৯৯২ সালের ২৬ জুন ভারত তিনবিঘা করিডর খুলে দিলে দহগ্রাম-আঙ্গরপোতার বাসিন্দারা বাংলাদেশে যাতায়াতের সুযোগ পায়। এর আগে লোকজন ভারতে গেলেও বাংলাদেশে আসত বিএসএফের নজর এড়িয়ে। প্রথম দিকে তিনবিঘা করিডরের গেট দিনে এক ঘণ্টা পর পর বিরতি দিয়ে ছয় ঘণ্টা খোলা থাকত। এখন থাকে একটানা ১২ ঘণ্টা।
২৪ ঘণ্টা গেট খোলা রাখার দাবি: দহগ্রাম-আঙ্গরপোতা দুটি ছিটমহল নিয়ে একটি ইউনিয়ন। প্রায় ১৫ হাজার জনগোষ্ঠীর এই ইউনিয়নে স্কুল থাকলেও কোনো কলেজ নেই। ছোট্ট একটা বাজার আছে। স্বাস্থ্যকেন্দ্র থাকলেও সার্বক্ষণিক চিকিৎসকের দেখা মেলে না। তাই চিকিৎসার জন্য এখানকার লোকজনকে ছুটতে হয় পাটগ্রাম উপজেলা সদর ও লালমনিরহাটে।
ছিটমহলের পানবাড়ীর হাবিবুল্লাহ, খাইরুল আলম ও বদিউজ্জামান জানান, গত ২৯ জুলাই তাঁরা পাটগ্রামের হাট থেকে ফিরে তিনবিঘা করিডরের গেটে আসতে সন্ধ্যা ছয়টা ৩১ মিনিট হয়ে যায়। এরপর আর বিএসএফ ঢুকতে দেয়নি। পরে পাটগ্রামে ফিরে গিয়ে আত্মীয়ের বাড়িতে থাকেন। আঙ্গরপোতার প্রধান বাড়ির সৈয়দ দুলাল হোসেন ও দুলু ইসলাম বলেন, সপ্তাহে কোনো না কোনো দিন গেট ফেইল করেনি, এমন লোক খুঁজে পাওয়া যাবে না। আধা মিনিট দেরি হলেও বিএসএফ ঢুকতে দেয় না।
দহগ্রাম উচ্চবিদ্যালয়ের দশম শ্রেণীর ছাত্র নূর হোসেন বলে, সম্প্রতি তার এক আত্মীয় রাতে গুরুতর ডায়রিয়ায় আক্রান্ত হন। লালমনিরহাটে নিয়ে যাওয়ার জন্য বিজিবির মাধ্যমে বিএসএফকে গেট খোলার অনুরোধ জানানো হলে প্রথমে সাড়া দেয়নি। অনুনয়-বিনয়ের পর গেট খোলার অনুমতি পাওয়া গেলেও ততক্ষণে প্রায় দুই ঘণ্টা চলে যায়।
বাসিন্দাদের আয়ের প্রধান উৎস কৃষিকাজ ও গবাদিপশু পালন। পাটগ্রামে সপ্তাহে দুই দিন হাট বসে। ছিটমহলের বাসিন্দারা গবাদিপশু বিক্রি করে ওই হাটে। বিএসএফ হাটবারে ১০টির বেশি গবাদিপশু নিতে দেয় না। তাই ইউনিয়ন পরিষদের চেয়ারম্যান ঠিক করেন, কার কার গবাদিপশু বেচার অনুমতি দেওয়া হবে।
দহগ্রাম-আঙ্গরপোতায় সম্প্রতি ইউনিয়ন পরিষদ নির্বাচন হয়েছে। সদ্য বিদায়ী চেয়ারম্যান সাইফুল ইসলাম প্রামাণিক বলেন, ‘ছিটমহলের মানুষের জীবন এখন অনেক ব্যস্ত। বাংলাদেশি ভূখণ্ডের বিভিন্ন স্থানে যাতায়াত করতে গিয়ে “গেট ফেইল” আতঙ্কে ভোগে সবাই। আমাদের দাবি, ২৪ ঘণ্টা গেট খোলা থাকুক।’
১৯৪৭ সালে রেডক্লিফের মানচিত্র বিভাজন থেকেই উদ্ভব ছিটমহলের। এক দেশের ভূখণ্ডে থেকে যায় অন্য দেশের অংশ। উদ্ভব হয় এক মানবিক সমস্যার।

১৯৭৪ সালে মুজিব-ইন্দিরা সীমান্ত চিহ্নিতকরণ চুক্তিতে বলা আছে, ভূমি বিনিময়ের সময় লোকজন যেখানে থাকতে চাইবে, সেখানেই তাদের থাকতে দেওয়া হবে।

১৬২ টি ছিটমহল আছে দুই প্রতিবেশী দেশে। এর মধ্যে ভারতের ১১১টি ছিটমহল আছে বাংলাদেশে। আর বাংলাদেশের ৫১টি ছিটমহল ভারতে।

৫১০০০ জনসংখ্যা রয়েছে এসব ছিটমহলে। সাম্প্রতিক জনগণনা অনুযায়ী, ভারতের ছিটমহলের লোকসংখ্যা ৩৭ হাজার। বাংলাদেশের ছিটমহলের লোকসংখ্যা ১৪ হাজার।

২৪২৬৮ একর ভূমি নিয়ে দুই দেশের ছিটমহল। তার মধ্যে ভারতের ১৭ হাজার ১৫৮ একর। বাংলাদেশের ছিটমহলের জমির পরিমাণ ৭ হাজার ১১০ একর।
সাম্প্রতিক বছরগুলোয় বাংলাদেশ-ভারত সম্পর্কে বিশেষ উন্নতি চোখে পড়েছে। গত বছর বাংলাদেশের প্রধানমন্ত্রী শেখ হাসিনার দিল্লি সফরের পর আগামী মাসে ফিরতি সফরে ঢাকায় আসছেন ভারতের প্রধানমন্ত্রী মনমোহন সিং। এ সফরে পানিবণ্টন ও সীমান্ত বিরোধের মতো অমীমাংসিত সমস্যার সমাধান হওয়ার কথা। সম্প্রতি ঢাকায় এসেছিলেন দেব মুখার্জি ও শ্রীরাধা দত্ত। সোহরাব হাসান ও রাহীদ এজাজের সঙ্গে আলাপচারিতায় তাঁরা মূল্যায়ন করেছেন বাংলাদেশ-ভারত সম্পর্ক।

প্রথম আলো: বাংলাদেশ ও ভারতের পক্ষ থেকে বলা হচ্ছে, বিশেষ পর্যায়ে পৌঁছেছে দ্বিপক্ষীয় সম্পর্ক। এমন এক পরিস্থিতিতে বাংলাদেশ সম্পর্কে সম্প্রতি কিছু মন্তব্য করেছেন ভারতের প্রধানমন্ত্রী মনমোহন সিং। এ মন্তব্য কি সম্পর্কের ওপর নেতিবাচক প্রভাব ফেলবে?
দেব মুখার্জি: ভারতীয় প্রধানমন্ত্রীর মন্তব্য যে দুঃখজনক, সেটা অনেকেই স্বীকার করেছেন। এ সম্পর্কে ঢাকায় ভারতীয় হাইকমিশন একটি বিবৃতি দিয়েছে। তবে এ জিনিসটাকে পেছনে ফেলে আমাদের সামনে এগিয়ে যেতে হবে। উনি যা বলেছেন তাতে কোনো কোনো জায়গা ভিত্তিহীনও ছিল। কাজেই আমার মনে হয় না যে এ বিষয়কে আলোচিত করে দেখার প্রয়োজন আমাদের আছে।
শ্রীরাধা দত্ত: আমি জানি বাংলাদেশে কথাটি বারবার উল্লেখ হবে। তাদের এ ব্যাপারে দুঃখজনক একটা জায়গা আছে। তবে দুই দেশের সরকারি পর্যায়ে বিভিন্ন বিষয়ে যে আলোচনা ও কাজ চলছে, ওই বক্তব্য তাতে প্রভাব ফেলবে না। কিন্তু দুঃখের একটা জায়গা থেকে যাবে। সেটা হয়তো হতে পারে।
প্রথম আলো: বাংলাদেশে রাজনৈতিক পটপরিবর্তন ঘটার ব্যাপারে মনমোহন যে মন্তব্য করেছেন, তার কোনো ভিত্তি রাষ্ট্রীয় পর্যায়ে রয়েছে কি?
শ্রীরাধা দত্ত: আমি যতটা বুঝি, কোথাও কোনো ধরনের ভুল-বোঝাবুঝি হয়েছিল।
দেব মুখার্জি: আমি তাঁর সঙ্গে সম্পূর্ণ একমত। আমি তো আগেই বলেছি, তাঁর মন্তব্যের কতগুলো বিষয় আমার কাছে ভিত্তিহীন বলে মনে হয়েছে।
প্রথম আলো: কিন্তু মনমোহনের মুখ থেকে কথাটা এসেছে বলেই সম্পর্ক নিয়ে প্রশ্ন উঠেছে?
দেব মুখার্জি: সে জন্যই তো বললাম, পুরো ঘটনাটাই দুঃখজনক।
প্রথম আলো: নিরাপত্তার ক্ষেত্রে বাংলাদেশের পক্ষ থেকে বর্তমান সরকারের আমলে যথেষ্ট সহযোগিতা করা হয়েছে। কিন্তু বাংলাদেশের পক্ষ থেকে মনে করা হয়, দিল্লিতে শীর্ষ বৈঠকের পর সিদ্ধান্ত বাস্তবায়নে ভারত যথাযথ সহযোগিতা করছে না।
শ্রীরাধা দত্ত: দেরি হওয়ার বিষয়টি শুধু একপক্ষের ওপর নির্ভর করে না। এতে দুই দেশেরই ভূমিকা রয়েছে। ধরা যাক, ১০০ কোটি ডলারের ঋণচুক্তি বাস্তবায়ন। এটি তো নিশ্চয়ই রাতারাতি বাস্তবায়ন সম্ভব নয়। তবে এ বিষয়ে বাংলাদেশের পক্ষ থেকে একধরনের তাগিদ রয়েছে। আমি জানি বিভিন্ন বিষয়ে কাজ চলছে। হয়তো একটু ধীরগতিতে কাজ চলছে। তবে কাজ কিন্তু হচ্ছে। রাজনৈতিক নেতৃত্ব যখন কোনো বিষয়ে সিদ্ধান্ত নেন, তা বাস্তবায়নে কিছু সময় লাগে। বিশেষ করে বড় ধরনের কোনো অবকাঠামোর ক্ষেত্রে।
দেব মুখার্জি: আমি মনে করি, বিষয়গুলো আরেকটু দ্রুত হওয়া উচিত ছিল। সব জায়গাতেই কাজ হচ্ছে। তিস্তা ও ফেনী নদীর পানি বণ্টন, সীমান্ত সমস্যার সমাধান। আমি নিজে তো বিশ্বাস করি, ভারতের প্রধানমন্ত্রী বাংলাদেশে আসার আগেই এ ব্যাপারে সিদ্ধান্তে পৌঁছানো যাবে। ’৭৪-এর সীমান্ত চুক্তি যেটা বহুদিন ধরে অমীমাংসিত রয়েছে, তা যত দ্রুত সম্ভব সমাধান করা যায়, সে ব্যাপারে দুই দেশকেই যথেষ্ট আন্তরিক মনে হচ্ছে। আমি এটা আশা করি, মনমোহন সিং যখন ঢাকায় আসবেন, বাণিজ্যের ক্ষেত্রে বাংলাদেশের যেসব বক্তব্য আছে, সে ব্যাপারে তিনি আরও কিছু করতে পারবেন।
প্রথম আলো: সুনির্দিষ্ট সময়সীমা বেঁধে কাজ করলে কি বাস্তবায়ন-প্রক্রিয়া আরও দ্রুত হতো না? দেরি নিয়ে দুশ্চিন্তার বিষয়কে কতটা যৌক্তিক মনে করেন?
শ্রীরাধা দত্ত: পালাটানার বিদ্যুৎকেন্দ্রের জন্য পণ্য পরিবহনসহ বেশ কিছু বিষয়েই সিদ্ধান্ত ইতিমধ্যেই বাস্তবায়িত হয়েছে। অন্য বিষয়েও কাজ এগোচ্ছে। আর সময়ের যে বিষয়টি বললেন, সুনির্দিষ্ট সময় ধরে বাস্তবায়ন এগিয়ে চললেও সময়ের চেয়ে কিছুটা পিছিয়ে রয়েছে।
দেব মুখার্জি: দুশ্চিন্তা বা উৎকণ্ঠার কোনো কারণ নেই। বিভিন্ন বিষয়ে অনেকগুলো মন্ত্রণালয় জড়িত। আবার প্রকল্পের বাস্তবায়ন কিন্তু রাতারাতি হয় না—বিষয়টি ভুলে গেলে চলবে না।
প্রথম আলো: টানাপোড়েন কিংবা সন্দেহ-অবিশ্বাস কাজ করছে কি?
দেব মুখার্জি: সন্দেহ-অবিশ্বাসের কোনো প্রশ্ন এখানে নেই। এটা সন্দেহ-অবিশ্বাসের প্রশ্ন নয়। যে বিষয়টা আমাদের দেখতে হবে, এখন দুই দেশে দুই সরকার ক্ষমতায় আছে। বাংলাদেশে বর্তমান সরকার ক্ষমতায় আছে। তত্ত্বাবধায়ক সরকারের সময় থেকেই বাংলাদেশ-ভারত সম্পর্কে আমরা খানিকটা উন্নতি দেখতে পাই। গত দুই-আড়াই বছরে নিরাপত্তার ব্যাপারে, বিশেষ করে ভারতের বিচ্ছিন্নতাবাদীদের দমনের বিষয়ে বাংলাদেশ যেভাবে সহযোগিতার হাত বাড়িয়েছে, ভারতের সবাই সেটা স্বীকার করছে। তবে আমাদের প্রধানত দেখতে হবে আমরা একে অন্যকে কীভাবে দেখি। আমরা কি একে অন্যকে সন্দেহের চোখে দেখি, নাকি সুযোগের চোখে দেখি? আমার মনে হয়, আমরা সন্দেহের চোখ থেকে সুযোগের চোখে দেখার পর্যায়ে উত্তরণ করেছি। সেটাকে বাস্তবায়িত করতে হবে। এখানে সবার একটা ভূমিকা আছে। রাজনৈতিক সদিচ্ছার একটা ভূমিকা আছে। আমরা আজকে দুই সরকারের মধ্যেই সেই সদিচ্ছা দেখতে পাচ্ছি। আমি আশাবাদী, আমাদের সম্পর্ক একটা অন্য পর্যায়ে উন্নীত হবে।
প্রথম আলো: দুই দেশের মধ্যে সহযোগিতার সমন্বিত রূপরেখা বলতে আসলে কী বোঝাতে চাইছে ভারত সরকার?
শ্রীরাধা দত্ত: আমার মনে হয়, দুই দেশের পক্ষ থেকেই বিষয়টিকে পুরো প্যাকেজের আওতায় দেখা হচ্ছে। পানি, সীমান্তসহ দীর্ঘদিনের সব বিষয় এর আওতায় থাকবে। ভারত হয়ে নেপাল ও ভুটানের সঙ্গে সড়ক যোগাযোগ প্রতিষ্ঠার যে সিদ্ধান্ত হয়েছিল, তার বাস্তবায়ন শুরু হয়েছে। বাণিজ্যের বিষয়টিও সমন্বিত কাঠামোর আওতায় আনা হবে।
দেব মুখার্জি: এখন ভারতে যে বিষয়টি আলোচিত ও লেখালেখি হচ্ছে, যাতে আমাদের সম্পর্ক বিনিময় থেকে উন্নত করে অংশীদারির সম্পর্কে নিয়ে যেতে পারি। এ ব্যাপারে আমি যথেষ্ট আশাবাদী।
প্রথম আলো: মিয়ানমার ও চীনের তুলনায় বাংলাদেশের প্রতি ভারতের আগ্রহ কম কি?
দেব মুখার্জি: দেখুন, আগ্রহ কথাটা আমি ঠিক ব্যবহার করব না। আমি এ কথাটা এতবার বলেছি, সেটা আপনি দেখেছেন বলেই প্রশ্নও করছেন। যেটা আমার অস্বীকার করার উপায় নেই। দেখুন, ভারত ঐতিহ্যগতভাবে একটা প্রতিবেশী নিয়ে এত বেশি চিন্তা করে যে অন্য প্রতিবেশীদের ওপর তাদের আরও নজর দেওয়া উচিত।
প্রথম আলো: সমন্বিত সহযোগিতার রূপরেখার কথা বলার মধ্য দিয়ে ভারত এটা কি বোঝাতে চাইছে যে বাংলাদেশ, নেপালসহ অন্য প্রতিবেশীদের ব্যাপারে তার দৃষ্টিভঙ্গির পরিবর্তন হয়েছে?
শ্রীরাধা দত্ত: আমরা ভাবি যে বন্ধুর সঙ্গে রোজ দেখা না হলেও বন্ধুত্ব থাকবে। বেসরকারি পর্যায়ে এখন বিভিন্নভাবে যোগাযোগ হচ্ছে। সেটা ব্যবসায়ী বলুন, চলচ্চিত্র অথবা সংস্কৃতি বিনিময় বিষয়ে বলুন। ঐতিহাসিকভাবে পশ্চিমবঙ্গের সঙ্গে আগে থেকে প্রচুর যোগাযোগ রয়েছে। ইদানীং ঢাকার সঙ্গে বিভিন্ন পর্যায়ে দিল্লির যোগাযোগ বাড়ছে।
দেব মুখার্জি: সম্প্রতি দিল্লিতে বিভিন্ন ক্ষেত্রে বাংলাদেশের অবস্থান খুব দৃশ্যমান হচ্ছে।
প্রথম আলো: পশ্চিমবঙ্গের সঙ্গে যতটা, ভারতের উত্তর-পূর্বাঞ্চলের সঙ্গে সম্পর্কটা আমাদের ততটা নিবিড় নয়। ট্রানজিট কার্যকর হলে এ সম্পর্ক জোরালো হবে বলে মনে করেন কি?
দেব মুখার্জি: আমি শুনেছি, গুয়াহাটি ও ত্রিপুরাতে বাংলাদেশের সঙ্গে বাণিজ্য বিষয়ে বেশ কয়েকটি বৈঠক হয়েছে।
প্রথম আলো: ট্রানজিট নিয়ে দুই পক্ষের মতপার্থক্য কি বাস্তবায়ন-প্রক্রিয়াকে বিঘ্নিত করবে?
শ্রীরাধা দত্ত: আমি তো একটু আগেই বলেছি, নেপালের সঙ্গে ট্রানজিটের চুক্তিটি সই হয়েছে। এটি কার্যকর করতে ভারত-নেপাল সীমান্তে আরেকটি সড়ক তৈরি হচ্ছে। এ বিষয়গুলোকে ভারত কিন্তু আঞ্চলিক যোগাযোগের কাঠামো হিসেবেই দেখছে।
দেব মুখার্জি: গণমাধ্যমের দায়িত্ব পুরো বিষয়টিকে সমন্বিতভাবে দেখা। আমাদের পররাষ্ট্রমন্ত্রী এবং আপনাদের পররাষ্ট্রমন্ত্রী যা বলেছেন, তাতে আমি কোনো ভিন্নমত দেখছি না। দুই দিকেই কাজ চলছে। নেপাল-ভুটানে আপনাদের পণ্য যাতায়াত শুরু হয়েছে।
প্রথম আলো: অভিন্ন নদীর পানি সমস্যার সমাধান কীভাবে করা যায়?
দেব মুখার্জি: যদি আমরা ভবিষ্যতের কথা বিবেচনা করি, পানি বণ্টনের বিষয়টিকে আঞ্চলিক দৃষ্টিভঙ্গি থেকে দেখতে হবে—নেপাল, ভুটান, বাংলাদেশ ও ভারত—অদূর ভবিষ্যতে আমি সেটা দেখতে পাচ্ছি না। কিন্তু আমাদের সেদিকেই এগোতে হবে। নদী রাষ্ট্রীয় সীমানা মানে না। সব বিষয়ে স্বচ্ছতা থাকা দরকার। একই বিষয়ে যাতে ভুল-বোঝাবুঝি না হয়, সেদিকটা দেখতে হবে। আমি মনে করি, টিপাইমুখ বাঁধ সম্পর্কে বাংলাদেশের যে ভিন্নমত আছে, ভারতের তা খতিয়ে দেখা উচিত। ভারত থেকে বাংলাদেশের বিভিন্ন নদীতে যে পানি আসে, সে ব্যাপারে বন্যা সতর্কীকরণের বিষয়ে বাংলাদেশকে আগাম তথ্য দেওয়া উচিত। অর্থাৎ এ ব্যাপারে স্বচ্ছতা থাকা উচিত।
প্রথম আলো: সুযোগের সদ্ব্যবহার ও সংকটকে কীভাবে মোকাবিলা করা যেতে পারে?
দেব মুখার্জি: দেখুন, টিপাইমুখে অগমেন্টেশন হতে পারে। কিন্তু ভারতে অগমেন্টেশনের সুযোগ তেমন নেই। ব্রহ্মপুত্রে আছে যেটা হতে পারে উত্তর-পূর্বাঞ্চলে। কাজেই পানির প্রবাহ বাড়ানোর সুযোগ ভারতে নেই। আছে নেপালে।
প্রথম আলো: বলা হচ্ছে মনমোহনের সফরে তিস্তা ও ফেনী নদীর পানি বণ্টনে চুক্তি হবে। গঙ্গার পানি বণ্টন চুক্তির বিষয়ে বিতর্ক রয়েছে। এ প্রেক্ষাপটে তিস্তা ও ফেনী নদীর পানি বণ্টন চুক্তি কিসের ভিত্তিতে হওয়া উচিত?
দেব মুখার্জি: চুক্তির বিষয়টি নির্ভর করবে পানির ওপর কে কতটা নির্ভরশীল। ১৯১২ সালের হেলসিংকি চুক্তি রয়েছে আন্তর্জাতিক পানি বণ্টনের বিষয়ে। এখন পর্যন্ত দুই দেশের মধ্যে পানি বণ্টনের বিষয়ে কোনো আন্তর্জাতিক চুক্তি নেই। আর চুক্তি না থাকার কারণে প্রতিবারই আপনাকে আলোচনা করতে হয়। কাজেই তিস্তা ও ফেনীর পানি বণ্টন চুক্তির সময় দেখতে হবে, ভারতের মানুষ কতটা ওই নদীর ওপর নির্ভর করে আর বাংলাদেশের মানুষ কতটা নির্ভর করে। এর ভিত্তিতে সিদ্ধান্ত নিতে হবে। কারণ এ ক্ষেত্রে অভিন্ন কোনো নিয়ম নেই।
শ্রীরাধা দত্ত: আমিও মনে করি, অভিন্ন কোনো নিয়ম না থাকায় আমরা ৫৪টি অভিন্ন নদীর পানির সমস্যা একসঙ্গে সমাধান করতে পারছি না। আশা করছি, মনমোহনের সফরের সময় তিস্তা ও ফেনী নদীর পানি বণ্টনে চুক্তি হবে।
প্রথম আলো: বারবার আশ্বাসের পরও সীমান্তে বাংলাদেশি হত্যা তো থামছে না। এটি কীভাবে রোধ করা যায়?
শ্রীরাধা দত্ত: আমাদের দেশে এ নিয়ে ইদানীং যথেষ্ট আলোচনা হচ্ছে। ব্যাপারটি আমাদের দুই পক্ষের জন্যই দুঃখজনক। বাংলাদেশি অথবা ভারতীয় নাগরিক মারা যাচ্ছে—এভাবে না দেখে আমরা বিষয়টিকে প্রাণহানির দৃষ্টিকোণ থেকে দেখছি। সম্প্রতি সীমান্তে রাবার বুলেট ব্যবহারের সিদ্ধান্ত হয়েছে। তবে একটা বিষয় উল্লেখ করতে চাই, সীমান্তে প্রাণহানির যেসব ঘটনা ঘটে, তার সবই কিন্তু বাংলাদেশের নয়। এর মধ্যে ৪০ শতাংশই হচ্ছে ভারতের নাগরিক। আর প্রাণহানির বেশির ভাগ ঘটনাই ঘটে রাতে। অথচ ওই সময় সান্ধ্য আইন জারি থাকার কথা। কাজেই ওই সময় অপরাধমূলক তৎপরতা রোধ করতে গিয়েই প্রাণহানির ঘটনাগুলো ঘটে। তাই দুঃখজনক হলেও রাতের বেলা চলাচল বন্ধের বিষয়টিতে সচেতনতা সৃষ্টির ওপর গুরুত্ব দেওয়া উচিত। এ বিষয়ে ভারতের পক্ষ থেকে লোকজনকে সতর্ক করার ব্যাপারে একটি কর্মসূচি নেওয়া হয়েছে।
দেব মুখার্জি: আমিও তাঁর সঙ্গে সম্পূর্ণ একমত।
প্রথম আলো: সীমান্তের দীর্ঘদিনের সমস্যার কথা যখন বলছি তখন আবার কাঁটাতারের বেড়া দেওয়া হচ্ছে। কাজেই সীমান্ত বিরোধের নিষ্পত্তির ক্ষেত্রে কাঁটাতারের বেড়া নির্মাণ কতটা সংগতিপূর্ণ?
দেব মুখার্জি: ভারতের অভিমত, বাংলাদেশ থেকে বিপুল সংখ্যায় অবৈধ অনুপ্রবেশের ঘটনা ঘটেছে। সেটাকে প্রতিহত করতে ভারত কাঁটাতারের বেড়া দেওয়ার একটা প্রয়োজন বোধ করেছে। একটা অভিমত যে কাঁটাতারের বেড়ার কারণে অবৈধ অভিবাসন উল্লেখযোগ্য হারে কমেছে। তার দুটো কারণ থাকতে পারে। এটা শুধু কাঁটাতারের বেড়া নয়, বাংলাদেশে সাম্প্রতিক কালে অর্থনৈতিক যে প্রবৃদ্ধি ঘটেছে, তাতে করে এখানকার মানুষ বাইরে যাওয়ার ততটা প্রয়োজন মনে করে না।
শ্রীরাধা দত্ত: একটা প্রবাদ আছে, ভালো বেড়া ভালো বন্ধু তৈরি করে। দুই দেশের ক্ষেত্রেই কথাটা প্রযোজ্য। অহেতুক প্রাণহানি কমবে, যদি সীমান্তের পুরোটাতেই বেড়া থাকে এবং চলাচল নিয়ন্ত্রিত হয়।
প্রথম আলো: সমুদ্রসীমার বিরোধ নিষ্পত্তিকে কীভাবে দেখছেন?
শ্রীরাধা দত্ত: দীর্ঘ বিরতির পর ২০০৭ সালে আলোচনা শুরু হয়। প্রথমে অনড় থাকলেও পরে ছাড় দেয় ভারত। আমরা ভেবেছিলাম বাংলাদেশ আলোচনায় ফিরে আসবে। কিন্তু আওয়ামী লীগ ক্ষমতায় আসার পর হঠাৎ করে জাতিসংঘে সালিসের সিদ্ধান্ত নেয়। অথচ আমাদের আলোচনা কিন্তু ইতিবাচকভাবে এগোচ্ছিল। হঠাৎ করে বাংলাদেশ কেন সালিসি-প্রক্রিয়া বেছে নিল, তাতে আমরা অবাক হয়েছি।
দেব মুখার্জি: আমি মনে করি সালিসিটাই এখন শ্রেয়। কারণ দ্বিপক্ষীয়ভাবে হলে তখন এক দেশ হয়তো বলত, আমরা এটুকু ছাড় দিয়েছি। বিষয়টি তো তিন দশকের বেশি ঝুলে থাকার পর সালিসি-প্রক্রিয়ায় গেছে। এখন সেটিকে তার মতো করে এগোতে দেওয়া উচিত।
প্রথম আলো: বাংলাদেশ-ভারত সম্পর্কের ক্ষেত্রে বাণিজ্য-বৈষম্যের বিষয়টি একটি গুরুত্বপূর্ণ প্রসঙ্গ। দীর্ঘদিন ধরে বাংলাদেশের পক্ষ থেকে বলা হলেও বৈষম্য বাড়ছে। এ সমস্যার সমাধান কীভাবে সম্ভব?
দেব মুখার্জি: দেখুন, আমি বাণিজ্য-বৈষম্যের বিষয়টিকে সেভাবে বড় করে দেখতে চাই না। এটার একটা রাজনৈতিক একধরনের ফলও আছে। আমি এটার গুরুত্ব বুঝি। কিন্তু আপনি যখন কোনো পণ্য কিনবেন, লাভ আছে বলেই কিনবেন। ক্ষতি করে তো কিনবেন না। বিষয়টাকে আমাদের সব সময় মনে রাখা উচিত। তাই বাণিজ্য-বৈষম্যের ইস্যু তোলা উচিত বলে আমি মনে করি না। আমি তো মনে করি আপনারা উন্নতি করলে, আপনারা লাভবান হলে ভারতই লাভবান হবে। সেই পরিপ্রেক্ষিতে ভারত বাণিজ্যিক ক্ষেত্রে কিছু ছাড় দিলে আমি খুশি হব। আমি আশা করি, ভারত সে ছাড় দেবে।
শ্রীরাধা দত্ত: আমি মনে করি, প্রধানমন্ত্রী যখন আসবেন, আপনাদের দেওয়া প্রস্তাব অনুযায়ী ৬১টি পণ্য নেতিবাচক তালিকা থেকে বাদ দেওয়া হবে। এ প্রসঙ্গে আরেকটা বিষয় উল্লেখ করতে চাই। ভারতের উত্তর-পূর্বাঞ্চল, বিশেষ করে ত্রিপুরা রাজ্যের সঙ্গে বাংলাদেশের বাণিজ্য সম্প্রতি উল্লেখযোগ্য হারে বেড়েছে। আর বাণিজ্যের পরিমাণ বেড়ে যাওয়ায় ওই রাজ্যের জন্য ঘাটতি তৈরি হয়েছে। তবে এতে ত্রিপুরা এতটুকু দুঃখিত নয়। কারণ, বাণিজ্য বাড়ার কারণে অবকাঠামোর উন্নয়ন হচ্ছে। ত্রিপুরার মুখ্যমন্ত্রী মানিক সরকার আমাকে জানিয়েছেন, এখন বাংলাদেশ থেকে ১৫ মিলিয়ন ডলারের পণ্য কেনা হয়। আগামী দুই বছরের মধ্যে তিনি ৩০ মিলিয়ন ডলারের পণ্য কিনবেন। তা ছাড়া অবকাঠামোর যেভাবে উন্নয়ন শুরু হয়েছে, তা শেষ হলে ভারতের উত্তর-পূর্বাঞ্চলে বাংলাদেশের পণ্যের এক বিশাল বাজার তৈরি হবে।
দেব মুখার্জি: এ প্রসঙ্গে আমি বলব, ভারতের উত্তর-পূর্বাঞ্চলের জনসংখ্যা সব মিলিয়ে আড়াই কোটি। আর সমগ্র ভারতের জনসংখ্যা ১২০ কোটি। কাজেই বাংলাদেশের উচিত ভারতের ১২০ কোটি জনগণের বাজারের বিষয়টিকে অগ্রাধিকার দেওয়া। শুধু উত্তর-পূর্বাঞ্চলের ওপর মনোযোগ দিলে সেটি খুব সংকীর্ণ ভাবনা হয়ে থাকবে।
প্রথম আলো: বাংলাদেশে বিনিয়োগের ব্যাপারে ভারতের কোনো দ্বিধা কাজ করছে কি?
দেব মুখার্জি: এ নিয়ে বাংলাদেশে যদি থাকে, তবে তার উত্তর আমি দিতে পারব না। ভারতের দিক থেকে এ ব্যাপারে কোনো দ্বিধাদ্বন্দ্ব নেই—সেটা আমি নিশ্চিত করেই বলতে পারি।
প্রথম আলো: আপনাদের ধন্যবাদ।
দেব মুখার্জি ও শ্রীরাধা দত্ত: ধন্যবাদ।
১৯৭৪ সালের মে মাসে বাংলাদেশ এবং ভারতের মধ্যে স্থল-সীমানা নির্ধারণ এবং আনুষঙ্গিক বিষয়গুলো নিয়ে একটি চুক্তি হয়েছিল। এই চুক্তিটি দুই দেশের প্রগাঢ় বন্ধুত্ব, আন্তরিক মনোভাব ও পারস্পরিক বিশ্বাস, আর সবার ওপর বঙ্গবন্ধু শেখ মুজিবুর রহমান এবং শ্রীমতী ইন্দিরা গান্ধী—এ দুজন মহান রাষ্ট্রনায়কের শান্তি ও সম্প্রীতির অন্তর্দৃষ্টির প্রতীক। এই দুটি জাতির ওপর ঐতিহাসিকভাবে বর্তানো কিছু প্রলম্বিত এবং জ্বালাতনকারী (vexing) সমস্যার মীমাংসা করাই ছিল এই সমন্বিত চুক্তির অভিপ্রায়। সংশ্লিষ্ট সবাই এটা কবুল করেছেন যে, দুই দেশের মধ্যকার সুদীর্ঘ সীমান্তে জারি থাকা ছোট-বড় নানা অস্থিরতার কারণ নির্মূল করার ক্ষেত্রে একটি অপরিহার্য কর্তব্য হলো শুধু কাগজে-কলমে নয়, মনেপ্রাণে এই চুক্তির পূর্ণাঙ্গ বাস্তবায়ন। চুক্তির নানা ধাপ বাস্তবায়নের জন্য যে কিছু সময় দরকার, সেটা দুই নেতা জানতেন এবং সেই অনুযায়ী বাস্তবানুগ সময়সীমাও তাঁরা নির্ধারণ করে দিয়েছিলেন। কিন্তু পরবর্তী সময়ে দুই দেশের সরকারপক্ষ এবং যাঁরা বিষয়টির কর্তৃত্বে ছিলেন, তাঁরা এ বিষয়ে তাঁদের আকাঙ্ক্ষা পূরণে ব্যর্থ হন। তাঁরা তাঁদের ওপর ন্যস্ত ঐতিহাসিক দায়িত্ব পালন করতে পারেননি। তাঁরা সত্যের অপলাপ এবং কালক্ষেপণ করেছেন, আর যেটা করা আবশ্যক ছিল, সেটা করেননি। ফলে সীমান্তের বিদ্যমান সমস্যাগুলোকে দীর্ঘস্থায়ী হতে দেওয়া হয় এবং কালক্রমে সমস্যাটি আরও জটিল হয়ে উঠতে থাকে।
একটু যদি পেছন ফিরে তাকাই তাহলে এ বিষয়টি বুঝতে সুবিধা হবে। বাংলাদেশ ও ভারতের মধ্যে সীমান্ত নিয়ে বিদ্যমান সমস্যার বেশির ভাগই অতি পুরোনো, ১৯৪৭ সালে ব্রিটিশদের কাছ থেকে পাওয়া ভারতের স্বাধীনতা ও বিভক্তির সময় এসব সমস্যা শুরু হয়েছে। ভারত ও পূর্ব পাকিস্তানের (অর্থাৎ ৭১-পরবর্তী বাংলাদেশ) জরিপ-আমিনরা প্রথম দিন থেকেই আন্তর্জাতিক সীমানা চিহ্নিত ও অঙ্কিত করার জন্য কাজ করছিলেন। তাঁদের চেষ্টা ছিল যথাসাধ্য স্যার সিরিল র‌্যাডক্লিফের আঁকা রেখা এবং লিখিত বিবরণ মেনে চলা, কিন্তু শিগগির তাঁরা এমন ভিন্নতার মুখোমুখি হলেন, যাকে মেলানো একেবারে অসম্ভব। এই সূত্র ধরেই এলো ব্যাগি রোয়েদাদ (২৬ জানুয়ারি ১৯৫০), আর তার সঙ্গে এল রাশি রাশি রাজনৈতিক আর আইনি ব্যাপার—যার পরিণাম আগে থাকতে আঁচ করা হয়নি। ভারতের প্রধানমন্ত্রী জওহরলাল নেহরু আর পাকিস্তানের ফিরোজ খান নুন প্রথম সীমান্ত চুক্তি সম্পাদন করলেন ১৯৫৮ সালের ১০ সেপ্টেম্বর। পূর্বাঞ্চলে ১৯৫৮ সালের চুক্তির মাধ্যমে অন্যান্য বিষয়গুলোর সঙ্গে প্রধানত তিনটি লক্ষ্য অর্জনের কথা ভাবা হয়েছিল। প্রথমত, সীমান্তের বিভিন্ন সেক্টরে সীমানা নির্ধারণে যেসব অসংগতি বিঘ্ন সৃষ্টি করছে, সেগুলোর নিষ্পত্তি করা। সেই সঙ্গে দক্ষিণ বেরুবাড়ির ১২ নম্বর ইউনিয়নের সমস্যার সমাধান। এই ইউনিয়নটি স্যার র‌্যাডক্লিফের অঙ্কিত রেখা অনুসারে ভারতের ভাগে পড়ে, আর তাঁর লিখিত বিবরণ অনুসারে পড়ে পাকিস্তানের ভাগে। কোথাও এ রকম অসংগতি দেখা দিলে সীমান্তের লিখিত বিবরণকেই মান্য ধরা হবে এ রকম কথা ছিল। কিন্তু এই ইউনিয়নের অধিবাসীদের সিংহভাগ অমুসলিম হওয়ায় তারা পাকিস্তানের সঙ্গে অন্তর্ভুক্ত হওয়ার বিরোধিতা করে। এভাবেই পেরিয়ে যায় এক দশকেরও বেশি সময়; কিন্তু এই ইস্যুটির নিষ্পত্তি করা সম্ভব হয় না। দক্ষিণ বেরুবাড়ি ১২ নম্বর ইউনিয়ন ভারতের অংশ হিসেবে ভারতের সঙ্গেই যুক্ত থেকে যায়। ভারতের সরকার পাকিস্তানের কাছে এর মালিকানা হস্তান্তর করতে পারেনি। আর পাকিস্তানের সরকারও এটির কর্তৃত্ব গ্রহণ করতে পারেনি। ১৯৫৮ সালের চুক্তিতে স্থির হয়, ইউনিয়নটিকে মোটামুটি সমানভাবে দুই ভাগ করে ফেলতে হবে। দক্ষিণের অর্ধেক আরও দুটি ছিটমহলের সঙ্গে—পাবে পাকিস্তান, আর উত্তরের অর্ধেক ভারতের অন্তর্ভুক্ত থেকে যাবে। দ্বিতীয়ত, এই চুক্তির লক্ষ্য ছিল, তথাকথিত ছিটমহল সমস্যার মীমাংসা করা। পূর্ব পাকিস্তানে ভারতীয় ছিটমহল ছিল ১১৩টি, আর ভারতের মধ্যে পূর্ব পাকিস্তানের ছিটমহল ছিল ৫৩টি। এই চুক্তিতে নির্ধারিত হয় যে, ছিটমহলগুলো যে দেশের মধ্যে পড়েছে, সেই দেশেরই অঙ্গীভূত হবে। অর্থাৎ পূর্ব পাকিস্তানে যেসব ভারতীয় ছিটমহল আছে, সেগুলো পূর্ব পাকিস্তানের হয়ে যাবে, আর ভারতে যেসব পূর্ব পাকিস্তানের ছিটমহল আছে, সেগুলো পাবে ভারত। ফলে যে বাড়তি জায়গা পেয়ে যাচ্ছে পাকিস্তান, সে জন্য ভারত কোনো ক্ষতিপূরণ পাবে না। তৃতীয়ত, সীমান্তের সীমানা নির্ধারণের পর সেই অনুযায়ী ভূখণ্ড বিনিময় করা হবে। সীমান্ত চিহ্নিত করার ফলে যেসব ভূখণ্ড অন্যায্যভাবে কোনো দেশের অধিকারে আছে (যেটার অর্থ হলো, অপদখলীয় এলাকা) বলে জানা যাবে, সেগুলো ন্যায্যত যে দেশের অধিকারে থাকা উচিত, সেই দেশের কাছে হস্তান্তর করতে হবে।
তা সত্ত্বেও ১৯৫৮ সালে স্বাক্ষরিত নেহরু-নুন চুক্তির সেসব দিক বাস্তবায়ন করা সম্ভব ছিল না, যে দিকগুলোতে ছিটমহলগুলোর পারস্পরিক বিনিময় এবং দক্ষিণ বেরুবাড়ি ১২ নম্বর ইউনিয়নের দক্ষিণ অংশ ভারত কর্তৃক পূর্ব পাকিস্তানের কাছে হস্তান্তরের মতো বিষয়গুলো ছিল। এর কারণ ছিল ভারতীয় নাগরিকদের রুজু করা মামলা। এই মামলায় দক্ষিণ বেরুবাড়ির গোটা ইউনিয়নটি দাবি করা হয়, কারণ এটা ভারতীয় সংবিধান বলবৎ হওয়ার সময়কাল থেকেই ভারতীয় ভূখণ্ডের অংশ, এবং কোচবিহার রাজ্যের অন্তর্ভুক্ত যেসব ছিটমহল আছে, সেগুলোও ভারতের অংশ। সে কারণেই ইউনিয়নের দক্ষিণ ভাগ এবং ছিটমহলগুলোর কোনোটিই কোনো বিদেশি রাষ্ট্রের কাছে ছেড়ে দেওয়া যেতে পারে না। যথাসময় মামলাটি ভারতের সুপ্রিম কোর্টে গড়ায়। কোর্ট রায় দেন রিপাবলিক অব ইন্ডিয়া থেকে দক্ষিণ বেরুবাড়ি ১২ নম্বর ইউনিয়নের দক্ষিণ অর্ধেক বাদ দিতে হলে এবং পূর্ব পাকিস্তানের অভ্যন্তরে থাকা ভারতীয় ছিটমহলগুলো চুক্তির আবশ্যকীয় শর্ত হিসেবে বিনিময় করতে গেলে ভারতের সংবিধান সংশোধন করতে হবে। সেই অনুযায়ী ১৯৬০ সালে ভারতের সংবিধান সংশোধন করা হয় (নবম সংশোধনী)। তা সত্ত্বেও আবশ্যকীয় বিনিময় কার্যকর হয়নি। কেন হয়নি, সেটা আবার অন্য কাহিনি; সম্ভবত বিধির বিধান। তাই অভ্যুদয়ের সঙ্গে সঙ্গেই বাংলাদেশ ভারতের সঙ্গে তার দীর্ঘ আন্তর্জাতিক সীমান্তের কারণে অন্য বিষয়গুলোর সঙ্গে সঙ্গে এই তিনটি অমীমাংসিত সমস্যা উত্তরাধিকার সূত্রে লাভ করে। দুই, প্রধানমন্ত্রী, বঙ্গবন্ধু শেখ মুজিবুর রহমান এবং শ্রীমতী ইন্দিরা গান্ধী এসব সমস্যাগুলোকে সর্বোচ্চ দ্রুততার সঙ্গে সমাধানে মনোযোগী হন, কারণ তাঁরা জানতেন যে একটি পরিচ্ছন্নভাবে চিত্রিত সীমান্ত এবং এটির অলঙ্ঘনেয়তার প্রতি পারস্পরিক শ্রদ্ধাবোধ দুই দেশের মধ্যকার স্থায়ী এবং শক্তিশালী বন্ধুত্বের জন্য অপরিহার্য। এটি নিয়ে তাই কর্ম পর্যায়ে, উচ্চপদস্থ কর্মকর্তাদের পর্যায়ে এবং চূড়ান্তভাবে একেবারে সর্বোচ্চ রাজনৈতিক পর্যায়ে, ব্যাপকভাবে গতানুগতিক বিষয়গুলোর ওপর দেন-দরবার চলতে থাকে। অবশেষে ১৬ মে ১৯৭৪ নয়াদিল্লিতে দুই দেশের প্রধানমন্ত্রী বাংলাদেশ এবং ভারতের মধ্যকার স্থল-সীমানা নির্ধারণ ও আনুষঙ্গিক বিষয়গুলো নিয়ে চুক্তিস্বাক্ষর করেন। এই স্থল-সীমানা চুক্তি ১৯৭৪ দ্রুত ও শান্তিপূর্ণভাবে সীমান্তের মূলত ১৩টি সেক্টরে থাকা অনির্ধারিত এলাকাগুলোতে সীমানা চিহ্নিত করার জন্য এবং সেই সঙ্গে সংশ্লিষ্ট বিষয়গুলো, যেমন ছিটমহল বিনিময় এবং অপদখলীয় এলাকা বিনিময়, যথাযথ দ্রুততার সঙ্গে সমাধানের জন্য, দুই দেশের জরিপ কর্তৃপক্ষকে পুঙ্খানুপুঙ্খ নির্দেশনা দেয়। সেই সঙ্গে আদালতে নিষ্পত্তিযোগ্য এবং রাজনৈতিকভাবে সংবেদনশীল দক্ষিণ বেরুবাড়ি ১২ নম্বর ইউনিয়ন ইস্যুটির প্রায়োগিক এবং সুবিবেচনাপ্রসূত সমাধান দেয়। এই ইউনিয়নটি ১৯৫৮ সালে স্বাক্ষরিত নেহরু-নুন চুক্তি বাস্তবায়িত না হওয়ার কারণে ১৯৪৭ সালে স্যার সিরিল র‌্যাডক্লিফ অঙ্কিত সীমান্তরেখা অনুসরণ করে ভারতেরই অন্তর্ভুক্ত থেকে গেছে।
যে দুর্ভাগ্যজনক পরিস্থিতির কথা এতক্ষণ ধরে বলা হলো সে কারণে, এবং ১৯৭৪ সালে স্বাক্ষরিত স্থল-সীমানা চুক্তির বাস্তবায়নে কোনো অগ্রগতি না ঘটার ফলে ইতিমধ্যেই দুই দেশের মধ্যকার বন্ধুত্বপূর্ণ সম্পর্ককে অনেক দূর পর্যন্ত মাশুল দিতে হয়েছে। বর্তমানে দুই দেশের সম্পর্কের উন্নতির ক্ষেত্রে গুণগত পরিবর্তন চোখে পড়েছে। তাই দুই সরকারকেই সমস্যা সমাধানের জন্য আন্তরিকভাবে সমন্বিত পদক্ষেপ নিতে হবে।
১৯৭৪ সালের স্থল-সীমান্ত চুক্তির ৫ অনুচ্ছেদ অনুসারে আরও বেশি বিলম্ব এবং অকারণ উত্তেজনা পরিহার করে, চুক্তি অনুযায়ী বিনিময়ের কাজটি সম্পন্ন করতে দুই বন্ধুপ্রতিম সরকারের জন্য এখনো খুব বেশি দেরি হয়ে যায়নি। দুই পক্ষই তাদের কার্যক্রমের মাধ্যমে এটা স্পষ্টভাবে প্রতিপাদন করেছে যে তারা কার্যত এই চুক্তিটিকে অনুমোদন করে এবং এই চুক্তির আওতাধীন সুবিধাগুলো তারা স্বতঃপ্রণোদিতভাবেই ভোগ করেছে। শুধু চুক্তির প্রক্রিয়াটি সম্পন্ন করা হয়নি বা এজন্য প্রয়োজনীয় আনুষ্ঠানিকতাগুলো পালন করা হয়নি। এখন দুই দেশের জন্য জরুরি কর্তব্য হলো অনতিবিলম্বে তাদের নিজ নিজ প্রতিনিধিদের ১৯৭৪ সালের স্থল-সীমানা চুক্তির অনুসমর্থনের দলিলে স্বাক্ষর করার ক্ষমতা প্রদান করা এবং একটি নির্ধারিত দিনে এই দলিল বিনিময় করা—যা ভূতাপেক্ষভাবে এই চুক্তিকে বলবৎ করবে এবং এই চুক্তির আওতায় নির্ধারিত সীমানাকে আইনি মোড়ক প্রদান করবে। একইভাবে তিন বিঘার কাছে বাংলাদেশকে দেওয়া করিডোরের চিরস্থায়ী ইজারা দেওয়ার বিষয়টিকেও দেবে আইনি মোড়ক।
ব্রিটিশ আমলে সৃষ্টি ভারত ও বাংলাদেশের ভূখণ্ডে থাকা ছিটমহলের বিনিময়ের দাবি উঠেছে। ছিটমহলবাসী চান, তাঁরা যে দেশের ভূখণ্ডে বসবাস করছেন সেই দেশের নাগরিকত্ব। অন্য দেশে ‘পরগাছা’ হিসেবে থাকতে চান না। ভারতের পশ্চিমবঙ্গের ভূখণ্ডে থাকা ৫১টি বাংলাদেশি ছিটমহলের বাসিন্দারা ছিটমহল বিনিময়ের দাবি তুলেছেন। এ জন্য পশ্চিমবঙ্গের কোচবিহার ও জলপাইগুড়িতে ভারত-বাংলাদেশ ছিটমহল বিনিময় সমন্বয় কমিটি গঠিত হয়েছে। ছিটমহলবাসী স্বপ্ন দেখছেন, আগামী মাসে ভারতের প্রধানমন্ত্রী মনমোহন সিংয়ের বাংলাদেশ সফরের সময় বাংলাদেশের প্রধানমন্ত্রী শেখ হাসিনার সঙ্গে দ্বিপক্ষীয় বৈঠকে খুলে যেতে পারে ছিটমহল বিনিময়ের জট। পশ্চিমবঙ্গের কয়েকটি বাংলাদেশি ছিটমহল ঘুরে এসে রিপোর্ট করেছেন আমাদের কলকাতা প্রতিনিধি অমর সাহা

চোখে না দেখলে বিশ্বাসই করা যায় না! কী এক দুর্বিষহ জীবন যাপন করছেন ভারতের ভূখণ্ডে থাকা বাংলাদেশের ছিটমহলবাসী। একটি স্বাধীন দেশের ভেতরে ছোট ছোট দ্বীপের মতো দাঁড়িয়ে থাকা আরেকটি দেশের ভূখণ্ড, অভূতপূর্ব দৃশ্যই বটে। বিচ্ছিন্ন এসব ভূখণ্ডই হচ্ছে ছিটমহল। ভারতীয় ভূখণ্ডে থাকা বাংলাদেশের ছিটমহলবাসীরা কেমন আছেন, তা দেখতে সম্প্রতি গিয়েছিলাম পশ্চিমবঙ্গের কোচবিহার জেলার থেকে দিনহাটা মহকুমার নাজিরহাটের মশালডাঙ্গায়। এখানেই রয়েছে সবচেয়ে বেশি ছিটমহল। অন্তত ২১টি ছোট ছোট ছিটমহলের অবস্থান। এই ছিটমহলকে বলা হয় গুচ্ছ ছিটমহল। লোকসংখ্যা এখন ৩ হাজার ৮০০। মশালডাঙ্গা থেকে কাছেই বাংলাদেশ সীমান্ত, দীঘরটারি। ওপারে কুড়িগ্রাম।
মশালডাঙ্গায় গিয়ে দেখলাম ছিটমহলের বিনিময়ের প্রস্তুতি হিসেবে চলছে জনগণনা। এখানেই শোনা গেল ছিটমহলবাসীর জীবনযন্ত্রণার নানা কথা। উপস্থিত সবার একটাই দাবি, তাঁরা আর পরগাছা হয়ে দুঃসহ জীবনযাপনের ইতি টানতে চান। নাগরিকত্ব চান। অধিকার চান সুস্থভাবে বাঁচার।
আপনারা তো বাংলাদেশের বাসিন্দা। থাকছেন ভারতের ভেতরে। এবার কী চান আপনারা? তাদের উত্তর, ‘আমরা ছিটমহল বিনিময়ের মাধ্যমে ভারতেই থেকে যেতে চাই।’
পাশে বসা ছিলেন বাংলাদেশের কুড়িগ্রাম জেলার ফুলবাড়ি উপজেলার উপজেলা কৃষি কর্মকর্তা টি আই এম জায়দুর রহমান, কোচবিহারের দিনহাটার ২ নম্বর ব্লকের বিডিও অফিসের কর্মকর্তা সুশেন চন্দ্র দেবনাথ, ভারতের সেন্সাস বিভাগের কর্মকর্তা অপরূপ ব্যানার্জিসহ দুই দেশের আরও কজন কর্মকর্তা। এঁরা এসেছেন এই মশালডাঙ্গার ছিটমহলের লোকগণনা করতে। এদের সামনেই মধ্য মশালডাঙ্গার ছিটমহলবাসীরা জানিয়ে দেন, তাঁরা ভারতীয় ভূখণ্ডেই থাকতে চান। সেই ব্যবস্থাই গ্রহণ করুক দুই দেশ।
ছিটমহলের প্রবীণ বাসিন্দা মুহম্মদ তালেব আলী আমার দিকে পাল্টা প্রশ্ন ছুঁড়লেন। ‘আমরা কোথায় যাব বলেন তো? কী আমাদের পরিচয়? আমরা জানি, আমরা বাংলাদেশের নাগরিক। অথচ কোনো সুযোগ-সুবিধা পাচ্ছি না। বাংলাদেশ সরকার আমাদের খোঁজও নেয় না। কোনো সাহায্য পাই না আমরা। আমরা তো ভারতের মধ্যে একটি বিচ্ছিন্ন দ্বীপে পড়ে আছি। বেঁচে আছি ভারতের করুণা, দয়া আর সাহায্য নিয়ে। অথচ ভারত সরকারও আমাদের মেনে নেয়নি তাদের দেশের নাগরিক হিসাবে। দেয়নি রেশন কার্ডও। দৈহিক শ্রম আর চাষাবাদ করে বেঁচে আছি আমরা। বংশ পরম্পরায়। নেই আমাদের ছেলেমেয়েদের পড়াশোনা করার জন্য কোনো স্কুল-কলেজ। নেই চিকিৎসার জন্য হাসপাতাল। বলুন, কীভাবে আমরা যাব বাংলাদেশে? আমাদের চারদিকে ভারতীয় ভূখণ্ড। আমাদের বাংলাদেশের নাগরিকত্বের কোনো প্রমাণপত্র নেই। নেই পাসপোর্ট। বলুন, কীভাবে পার হব সীমান্ত? সীমান্ত এখান থেকে দূরে। ইচ্ছে করলেই তো আর সীমান্ত পার হওয়া যায় না। বলুন কীভাবে বাঁচব আমরা? তাই তো আমরা চাইছি আইনসম্মতভাবে ভারতের নাগরিক হয়ে বাঁচতে। তাই আমরা দাবি করেছি, বিনিময় করা হোক ছিটমহল। আমরা চাই আমাদের এই জীবনযন্ত্রণা থেকে মুক্তি।’
কথা শুনলাম ছিটমহলবাসী তোজাম্মেল হক (৫৫), আবদুল আজিজ (৫০) মকবুল হোসেন (৫৮), মো. বিল্লাল হোসেনের (৪০) মুখ থেকেও। একই কথা বললেন তাঁরাও।
জীবনযন্ত্রণার একই ছবি পূর্ব মশালডাঙ্গায়ও। চিন্তেশ্বর বর্মণ, কবিন্দ্র বর্মণ, সুশীল বর্মণ, ননীবালা বর্মণ বললেন, ‘ভারতের ভেতরে বাস করায় এখানকার মানুষজন এখন সত্যিই আমাদের যেমন সাহায্য করে, তেমনই আবার অবজ্ঞাও করতে দ্বিধা করে না। তবু এই অবজ্ঞা আর ওদের ভালোবাসার আঁচলের মধ্যে থেকে আমরা বেঁচে আছি। আমরা জমি ক্রয়-বিক্রয় করতে পারি না। সেটা করতে হলে যেতে হয় বাংলাদেশে। আনতে হয় বাংলাদেশের স্ট্যাম্প। এটা কি সম্ভব? কীভাবে যাব বাংলাদেশে? পাসপোর্ট নেই। চট করে তো সীমান্ত পার হওয়া যাবে না? কীভাবে সীমান্ত পার হয়ে বাংলাদেশে যাব? আমাদের ছেলেমেয়েদের ভারতীয় স্কুলে পড়াতে হয় ভুয়া ভারতীয় ঠিকানা দিয়ে। নেই কোনো পরিচয়। তাই বাঁচার জন্য আমাদের ভুয়া ভারতীয় প্রমাণপত্র তৈরি করতে হয়। ওই প্রমাণপত্র দিয়ে আমাদের ছেলেমেয়েদের ভর্তি করাতে হয় স্কুল-কলেজে। তাই তো আমরা এখানে পরগাছা হিসাবে বেঁচে আছি।’
মকবুল হোসেন বলেন, ‘অনেক ছোট ছোট ছিটমহল রয়েছে এখানে। উত্তর মশালডাঙ্গায় একটি ছিট মহল আছে মাত্র ৮২ বিঘা জমি নিয়ে। কামাথ শেওভাগুড়িতে রয়েছে ২৬ বিঘা এবং মধ্যসিট মশালডাঙ্গায় রয়েছে আরও একটি ৩৬ বিঘা জমির ছিটমহল। বলুন, এসব ছোট ছোট ছিটমহলবাসী কীভাবে ভারতের সাহায্য-সহযোগিতা ছাড়া বাঁচবে?’
ক্ষোভ উগরে পড়লো মো. বিল্লাল হোসেনের কণ্ঠে। বললেন, ‘আমরা হাসপাতালে চিকিৎসা নিই ভুল ঠিকানা দিয়ে। মিথ্যা পরিচয় দিয়ে। আমাদের এখানে চিকিৎসার কোনো ব্যবস্থা নেই। স্থানীয় হাতুড়ে ডাক্তারই আমাদের সম্বল। তবে গুরুতর অসুখ হলে আমরা শহরে ছুটে যাই। মিথ্যা পরিচয় দিয়ে সেখানে চিকিৎসা নিই। সত্যি কথা কি, ছিটমহলের বাসিন্দার পরিচয় দিলেই আর কোনো চিকিৎসা হবে না। কারণ, আমরা বাংলাদেশি। তাই আমাদের ভুয়া পরিচয় দিয়ে চিকিৎসা নিতে হয়। আবার আমাদের মা-বোনদের সন্তান ভূমিষ্ঠ করানোর জন্যও আমরা মিথ্যে ভারতীয় ঠিকানা ও নাম দিয়ে হাসপাতালে ভর্তি করাই আমাদের গর্ভবতী মা-বোনদের। এবার বলুন, কীভাবে বেঁচে থাকব আমরা? কোথায় যাব বিচার চাইতে? থানা তো আমাদের মামলা নেয় না। থানা আমাদের জন্য নয়। ঝগড়াঝাঁটি হলে নিজেরা মিটিয়ে নিই। ছিটমহলের অভিভাবকেরাই বিচার করে আমাদের ঝগড়াঝাঁটি মিটিয়ে দেন। আদালতেও আমাদের ঠাঁই নেই। তবে সত্যি কথা হলো, আমরা এখনো বেঁচে আছি এখানকার মানুষজন এবং পঞ্চায়েতের সাহায্য-সহযোগিতা নিয়ে। তারাই আমাদের বন্ধু। বিপদে-আপদে সাহায্য করে। তা না হলে আমরা নিরাপত্তাহীনতার কারণে আর এই ছিটমহলে বেঁচে থাকতে পারতাম না।’
লোকজনের সঙ্গে কথা বলে জানা গেলো চাষাবাদ আর শ্রম নির্ভর কাজ করে এখানকার মানুষের জীবন চলে। উৎপাদিত কৃষিজাত পণ্য তাঁরা বিক্রি করেন ভারতীয় বাজারে। এখান থেকেই আবার কেনেন ভারতীয় পণ্য।

ছিটমহল নিয়ে আন্দোলন
ছিটমহলের লোকজনের অভিযোগ দুঃসহ এই যন্ত্রণা নিয়ে এখনো বংশপরম্পরায় তাঁরা বেঁচে আছেন বাংলাদেশের এই বিচ্ছিন্ন দ্বীপে। তাই তো আমরা ছিটমহল বিনিময়ের দাবিতে সোচ্চার হয়েছেন। যোগ দিয়েছেন এই আন্দোলনে। এ বছরই তাঁরা সর্বহারা চিরসাথী সংঘ নামের ক্লাবের মাধ্যমে ছিটমহল বিনিময়ের আন্দোলনে নেমেছেন।
প্রসঙ্গতঃ ভারতীয় ভূখণ্ডে রয়েছে ৫১টি বাংলাদেশি ছিটমহল। এই ছিটমহলের অবস্থান পশ্চিমবঙ্গের কোচবিহার ও জলপাইগুড়ি জেলায়। ১৯৪৭ সালের ১৫ আগস্ট ভারত স্বাধীন হলেও কোচবিহার ভারতের অন্তর্ভুক্ত হয়নি। কোচবিহার ছিল রাজাশাসিত পৃথক রাজ্য। ১৯৪৯ সালের ১২ সেপ্টেম্বর কোচবিহারের রাজা জগদ্বীপেন্দ্র নারায়ণ কোচবিহারকে ভারত রাষ্ট্রের সঙ্গে অন্তর্ভুক্ত করার এক চুক্তিতে আবদ্ধ হন। এরপর ১৯৫০ সালের ১ জানুয়ারি কোচবিহারকে পশ্চিমবঙ্গের একটি জেলা হিসেবে ঘোষণা করা হয়। ভারত স্বাধীন হলেও ছিটমহলের ব্যাপারে কোনো সিদ্ধান্ত না হওয়ায় বিষয়টি ঝুলে থাকে। বারবার এই ছিটমহলবাসীর নানা সমস্যার কথা তোলা হলেও তৎকালীন পাকিস্তান সরকার এবং পরবর্তীকালে বাংলাদেশ সরকারও এ ব্যাপারে কোনো যথাযথ সিদ্ধান্ত নেয়নি। সমস্যা সমাধানের লক্ষ্যে পাকিস্তান এবং বাংলাদেশ সরকার ভারতের সঙ্গে তিনটি চুক্তি করলেও সেই চুক্তি বাস্তবায়ন হয়নি। ফলে ছিটমহলবাসীর মুক্তির একমাত্র পথ ছিটমহল বিনিময়—এই স্লোগান তুলে ছিটমহল বিনিময়ের প্রথম দাবি তোলেন দিনহাটার সাবেক বিধায়ক প্রয়াত দীপক সেনগুপ্ত। তিনিই ১৯৯৩ সালে প্রতিষ্ঠা করেন ভারত-বাংলাদেশ ছিটমহল বিনিময় সমন্বয় কমিটি। ২০০০ সাল থেকে এই দাবির সমর্থনে গড়ে তোলেন তীব্র আন্দোলন। দীপক সেনগুপ্ত ১৯৭৭ থেকে ১৯৯৬ সাল পর্যন্ত ফরোয়ার্ড ব্লকের বিধায়ক ছিলেন কোচবিহারের সিতাই কেন্দ্রের। এরপর এই আন্দোলনের হাল ধরেন অন্য নেতাদের সঙ্গে দীপক সেনগুপ্তের ছেলে দীপ্তিমান সেনগুপ্ত। তিনি এখন ভারত-বাংলাদেশ ছিটমহল বিনিময় সমন্বয় কমিটির যুগ্ম সম্পাদক। যদিও এই ছিটমহল বিনিময় আন্দোলনের সঙ্গে যুক্ত ছিলেন ফরোয়ার্ড ব্লক নেতা কমল গুহও। তিনিও ছিলেন পশ্চিমবঙ্গ বিধানসভার দিনহাটা কেন্দ্রের ফরোয়ার্ড ব্লকের বিধায়ক। তাঁর ছেলে উদয়ন গুহ এবার বিধানসভার বিধায়ক হয়েছেন ফরোয়ার্ড ব্লকের প্রার্থী হিসেবে। তিনি বলেন, ছিটমহল সমস্যার সমাধানের একমাত্র পথ ছিটমহল বিনিময়। এটা না হলে ছিটমহলবাসীর বাঁচার কোনো পথ খোলা থাকবে না। কারণ, ভারতের অভ্যন্তরে থাকা বাংলাদেশের ছিটমহলবাসী ভারতের সাহায্য-সহযোগিতা ছাড়া জীবন অতিবাহিত করতে পারবে না।

জনগণনা ঘিরে আনন্দ উৎসব
সত্যি কথা কি, ভারতীয় ভূখণ্ডের মধ্যে অবস্থিত বাংলাদেশের ছিটমহলের বাসিন্দারা এই প্রথম ১৫ জুলাই থেকে তিন দিন ধরে আনন্দ-উৎসবে মেতে উঠে। ভারত বিভাগের পর এই প্রথম ছিট মহলের লোকগণনা শুরু হওয়ার সঙ্গে সঙ্গে ছিটমহলজুড়ে শুরু হয় আনন্দ-উৎসব। গত ১৫ জুলাই থেকে ভারতীয় ভূখণ্ডে থাকা ৫১টি বাংলাদেশের ছিটমহলের লোকগণনা শুরু হয় দুদেশের যৌথ উদ্যোগে। ১৭ জুলাই রোববার সেই লোকগণনা শেষও হয়। এই লোকগণনাকে ঘিরেই আনন্দে মেতে ওঠে ছিটমহলবাসী। ছিটমহলবাসীর স্বপ্ন, এবার ছিটমহল সমস্যার একটা সমাধান হয়ে যাবে।
আগামী ৬-৭ সেপ্টেম্বর ভারতের প্রধানমন্ত্রী মনমোহন সিং বাংলাদেশ সফরে যাচ্ছেন। তিনি বৈঠক করবেন বাংলাদেশের প্রধানমন্ত্রী শেখ হাসিনার সঙ্গে। ছিটমহলবাসী মনে করছেন, এই বৈঠকের আলোচনার টেবিলেই হয়তো খুলে যাবে ছিটমহল সমস্যার জট। এটা ভেবেই গোটা ছিটমহলবাসী অকাল হোলি উৎসবে মেতে ওঠেন। তাঁরা মনে করেছেন, গত অর্ধশতাব্দীর বেশি সময় ধরে ছিটমহল সমস্যা নিয়ে ভুগছে দুদেশের ছিটমহলবাসী। তাই এবার দুই দেশ যৌথভাবে ছিটমহলের লোকগণনা শুরু করলে নতুন করে স্বপ্ন দেখতে শুরু করেন উভয় দেশের ছিটমহলবাসী। এ কারণেই পশ্চিমবঙ্গে কোচবিহার আর জলপাইগুড়ি জেলার অভ্যন্তরে থাকা বাংলাদেশের ৫১টি ছিটমহলের বাসিন্দারা পালন করেছেন আনন্দ-উৎসব। চলেছে গানবাজনা ও বাজি ফুটানোর উৎসব। শুধু কি তাই, এবার ছিটমহলে লোকগণনাকারীদের ছিটমহলবাসী বরণ করে নিয়েছে পান-সুপারি আর গামছা উপহার দিয়ে। শুধু তা-ই নয়, বিভিন্ন ছিটমহলে দুদেশের গণনাকারীদের সংবর্ধনা দিয়েছেন তাঁরা— আনন্দ মিছিল করেছেন বিভিন্ন ছিটমহলে।
ভারত-বাংলাদেশ ছিটমহল সমন্বয় পরিষদের যুগ্ম সাধারণ সম্পাদক দীপ্তিমান সেনগুপ্ত জানান, কোচবিহারের দিনহাটা, তুফানগঞ্জ, মেখলিগঞ্জ ও মাথাভাঙ্গা মহকুমায় থাকা সব ছিটমহলেই চলছে এই আনন্দ-উৎসব। ভারত বিভাগের এতকাল পরও দুই দেশের এই ছিটমহলের সমস্যার সমাধান হয়নি। নেহেরু-নুন, ইন্দিরা-মুজিব এবং নরসীমা রাও-খালেদা জিয়া ছিটমহল সমস্যার সমাধানের জন্য উদ্যোগ নিলেও সেই উদ্যোগ বা চুক্তি বাস্তবায়িত হয়নি। এবার ছিটমহলবাসীরা যখন দেখতে পেয়েছেন, জনগণনা, তখনই তাঁরা আশায় বুক বাঁধতে শুরু করেন। তাঁদের বিশ্বাস, এবার মনমোহন-হাসিনার বৈঠকে এ সমস্যা নিয়ে আলোচনা হতে পারে। মিলতে পারে কোনো সমাধান সূত্র। তাই লোকগণনা শুরু হওয়ার সঙ্গে সঙ্গে গোটা ছিটমহলে শুরু হয় আনন্দ-উৎসব।
‘কম হলেও ছিটের জমির কিছু দাম আছে। কিন্তু ছিটের মানুষের কোনো দামই নেই।’
বাংলাদেশের অভ্যন্তরে ভারতের ছিটমহল কুড়িগ্রামের ভূরুঙ্গামারী উপজেলার ছোট গারালজোড়ার বাসিন্দা পঞ্চাশোর্ধ্ব মো. মকবুল হোসেন দীর্ঘশ্বাস ছেড়ে বললেন কথাটি।
ষাটোর্ধ্ব মহিউদ্দিন বলেন, ‘ছিটের জমি ভারতের। আমরা তার নাগরিক। তাহলে আমাদের চলাচলের রাস্তা, অসুখ-বিসুখের চিকিৎসা, ছেলেমেয়ের পড়াশোনার ব্যবস্থা কোথায়?’ মহিউদ্দিন বাংলাদেশের ভেতরে ভারতের আরেক ছিটমহল বড় গারালজোড়ার বাসিন্দা।
ছিটমহলের ‘বন্দিজীবন’ থেকে মুক্তি চান কালামাটির শাহেদ আলী। বললেন, ‘আর সহ্য হয় না রে ভাই। এই ছিট বাংলাদেশ হয়ে গেলে আমি গরু জবাই করে তবারক খাওয়াব।’
কুড়িগ্রামের ভূরুঙ্গামারী উপজেলার কালামাটি, বড় গারালজোড়া, ছোট গারালজোড়া ও ফুলবাড়ী উপজেলার দাশিয়ার ছড়ায় খণ্ড খণ্ড কয়েকটি ছিটমহল ঘুরে একই দীর্ঘশ্বাস শোনা গেল।
অবকাঠামোর চিত্র সর্বত্রই একই—হাঁটাচলার রাস্তা নেই। শিক্ষা-চিকিৎসার ব্যবস্থা নেই। বিদ্যুৎ নেই। প্রাকৃতিক দুর্যোগ-দুর্বিপাকের সময়েও কপালে জোটে না সরকারি সহযোগিতা। উল্টো পদে পদে হয়রানি ও বৈষম্যের শিকার হতে হয়।
সীমান্তের বেশির ভাগ জায়গায় কাঁটাতারের বেড়া দিয়ে সীমানা চিহ্নিত করে রেখেছে ভারত। সেখানে অস্ত্র হাতে টহল দেয় বিএসএফ।
কিন্তু বাংলাদেশে ভারতের ছিটমহলগুলোতে কোনো সীমানাপ্রাচীর বা পাহারা নেই। আশপাশের বাংলাদেশি ও ছিটমহলবাসী ভারতীয় নাগরিকদের ভাষা, গায়ের রং ও ধর্মীয় বিশ্বাস প্রায় অভিন্ন। এসব ছিটমহল থেকে ২০-২৫ কিলোমিটার দূরে ভারতের দিনহাটা থানা ও ৪৫-৫০ কিলোমিটার দূরে কোচবিহার জেলা সদর।
এক ছিটের পেটে আরেক ছিট: বাংলাদেশের ভেতরে ভারত, তার ভেতরে আবার বাংলাদেশ। যেমন কুড়িগ্রামে ভারতের ছিটমহল দাশিয়ার ছড়া। দাশিয়ার ছড়ার ভেতরেই আছে চন্দ্রখানা নামের বাংলাদেশের একটি ছিটমহল।
কুড়িগ্রাম জেলায় ভারতের ১৮টি ছিটমহল আছে। বড় গারালজোড়ার ছিটমহলে বসবাস করে ১০টি পরিবার। এর আয়তন ৩৫ দশমিক ২৪ একর। এ ছাড়া ছোট গারালজোড়া ১৭ দশমিক ৭৮ একর ও কালামাটির আয়তন ২১ একর।
ভূরুঙ্গামারী উপজেলার নির্বাহী কর্মকর্তা মো. হামিদুল হক বলেন, এই উপজেলায় ভারতের ১০টি ছিটমহল আছে। লোকগণনা অনুযায়ী, এই ১০টিতে ২৬২টি পরিবারে এক হাজার ১৬৯ জন বাস করে।
ছিটের জীবন-জীবিকা: ছিটমহলের মানুষ কৃষিনির্ভর। অধিকাংশ মানুষ দিনমজুর। উৎপাদিত পণ্য বাংলাদেশের হাটবাজারেই তাঁরা বেচাকেনা করেন।
বড় গারালজোড়ার ছিটমহলে কথা হয় আলিমুদ্দীনের (৬০) সঙ্গে। উদোম শরীরে কাদামাটি মাখা, পরনে আধা ভেজা লুঙ্গি। দেহে দিনভর পরিশ্রমের ক্লান্তি। সাংবাদিক পরিচয় দেওয়ার পর আলিমুদ্দীন বলেন, ‘মাত্র ওপার থেকে (ভারত) আসলাম। সারা দিন বদলা দিয়ে দেড় কেজি মোটা চাল, দেড় শ রুপি (ভারতীয় মুদ্রা) নিয়ে ঘরে ফিরলাম।’
এভাবেই বাংলাদেশের ভূখণ্ডে অথবা সীমান্তের ওপারে নিজ দেশ ভারতে দিনমজুরি করে চলছে আলিমুদ্দীনের মতো আরও অনেকের জীবন। তবে ওপারে গিয়ে মজুরি বিক্রি করা সহজ নয়। এর জন্য বিএসএফের ‘দয়ার জন্য অপেক্ষা করতে হয়’।
বাসিন্দারা জানান, ওপারে মজুরি বেশি। কিন্তু তাঁদের প্রায়ই ফিরিয়ে দেয় বিএসএফ। নিজের দেশে ঢুকতে তাঁদেরকে নির্ভর করতে হয় বিএসএফের করুণার ওপর।
কালামাটি ছিটমহলে চলাচলের কোনো রাস্তা নেই। জমির আইল ধরে যাতায়াত করেন মানুষ। একই চিত্র বড় ও ছোট গারালজোড়া ছিটমহলেও।
নেই চিকিৎসার ন্যূনতম সুবিধা। বেশির ভাগ মায়ের সন্তান প্রসব হয় গ্রাম্য দাইদের হাতে। অবস্থা জটিল হলে পরিচয় গোপন করে বাংলাদেশের হাসপাতালে গিয়ে ভর্তি হন।
শিক্ষার কোনো ব্যবস্থা নেই। ভূরুঙ্গামারী উপজেলার মইদাম কলেজ থেকে এবার উচ্চমাধ্যমিক (এইচএসসি) পাস করেছে বড় গারালজোড়া ছিটমহলের রফিকুল ইসলাম। কালামাটি ছিটমহলের মানিক পড়ছে বাগভান্ডা দ্বিমুখী উচ্চবিদ্যালয়ে সপ্তম শ্রেণীতে। একই স্কুলে তার সঙ্গে আছে হূদয় ও সাইফুল। স্কুলে ভর্তির সময় পরিচয় দিয়েছে ভূরুঙ্গামারীর ভোটহাট এলাকার বাসিন্দা হিসেবে।
ছোট গারালজোড়ার মিজানুর রহমান বলেন, ‘ছিটের বাসিন্দারা পড়ালেখা করে কী করবে? তাদের তো কোনো ভবিষ্যৎ নেই। ভারতেও চাকরি পায় না, বাংলাদেশেও না।’
ছিটমহলের বাসিন্দারা নিজেদের মধ্যে আত্মীয়তার পাশাপাশি বাংলাদেশিদের সঙ্গেও বিয়েশাদির সম্পর্ক গড়ছেন। হাতেগোনা দু-চারজন খুঁজে পাওয়া যায়, যাঁরা একসময় ভারতের কোনো এলাকায় বিয়েশাদি করেছেন।
স্বাধীনভাবে বাঁচার আকুতি: স্বাধীনভাবে, আত্মমর্যাদা নিয়ে বাঁচাসহ অনেক মৌলিক অধিকার নেই ছিটমহলে। এই অবস্থার অবসান চান তাঁরা। আত্মীয়তা, যোগাযোগব্যবস্থা ও ধর্মীয় বিশ্বাস ইত্যাদি কারণে বড় একটা অংশ বাংলাদেশের নাগরিক হয়ে থাকতে চান।
এলেঙ্গামারী ছিটমহলের মহিউদ্দিন (৬০) এখন জীবনের শেষ প্রান্তে। মৃত্যুর আগে ছিটের জীবনের অবসান চান। বাংলাদেশের নাগরিক হয়ে মরতে চান।
আবার ব্যতিক্রমও আছে। ছোট গারালজোড়া ছিটের আয়েশা বেগম। তিনি বলেন, ‘আমরা ভারতে থাকতে চাই। মানুষ দিল্লি থেকে ম্যালা টাকা কামাই করে নিয়ে আসে। ভারতে কাজের দাম বেশি।’
এ প্রজন্মের চান মিয়া বলেন, ‘বাংলাদেশ বুঝি না, ভারতও বুঝি না। যেখানেই থাকি, স্বাধীন দেশের নাগরিকের মর্যাদা নিয়ে থাকতে চাই।’
আমেনা বেগম প্রথম আলোকে বলেন, ‘দুই সপ্তাহ আগে বিএসএফ বলেছে, “দিল্লি থেকে কাগজ আসছে রে, এখন আর তোদের যাইতে দেব না।”’
‘হামার কোনো দ্যাশও নাই, সরকারও নাই, হামার কোনো মূল্য নাই। বাংলাদেশি পরিচয় দিয়ে, মিছা কথা কহে চিকিৎসা করিবা নাগেছে। ছুয়াপুতালাক স্কুলত নেয় না। তাই সবাই মনেপ্রাণে বাংলাদেশি হতি চাই, একটা পরিচয় লিয়ে মরতি চাই।’
কথাগুলো বললেন বাংলাদেশের অভ্যন্তরে পঞ্চগড় সদর উপজেলার ভারতীয় গারাতি ছিটমহলের অধিবাসী মুক্তিযোদ্ধা মো. বছিরউদ্দিন (৭০)।
সম্প্রতি জনগণনা হওয়ার পর আশার আলো দেখতে শুরু করেছে ছিটমহলের অধিবাসীরা। জনগণনা শুরুর পর এখানকার লোকজন আনন্দ-উৎসব করে মিষ্টি বিতরণ করেছে। তাদের আশা, এবার তাদের দীর্ঘদিনের সমস্যার সমাধান হবে। স্বীকৃতি মিলবে বাংলাদেশি নাগরিক হিসেবে।
পঞ্চগড় জেলা শহর থেকে ১২ কিলোমিটার পূর্বে সদর উপজেলার হাঁড়িভাসা, হাফিজাবাদ ও অমরখানা ইউনিয়নের মধ্যে ভারতীয় সীমান্ত থেকে চার কিলোমিটার দূরে অবস্থিত গারাতি ছিটমহল। ১৩৫০.৫০ একরের এই ছিটমহলের লোকসংখ্যা এক হাজার ৯২৭। এর মধ্যে পুরুষ ৯৯২ ও নারী ৯৩৫ জন। ৩৭০টি পরিবারের ৪৫টিই ভূমিহীন।
কৃষিনির্ভর এই ছিটমহলের লোকজন ধান, পাট, আখ, গমসহ সব ধরনের ফসলের আবাদ করে। ছিটমহল ঘুরে দেখা গেছে, সড়কগুলো কাঁচা, খানাখন্দকে ভরা। স্কুল, হাটবাজার ও স্বাস্থ্যকেন্দ্র নেই। তবে বাংলাদেশের ভেতরে চলাচলে তাদের কোনো বাধা নেই।
ছিটমহলের শিশুদের অধিকাংশই লেখাপড়ার সুযোগ থেকে বঞ্চিত। আর যারা লেখাপড়া করে, তারা মিথ্যা ঠিকানা ব্যবহার করে স্কুলে ভর্তি হয়। যাঁরা সামর্থ্যবান, তাঁরা বাংলাদেশি এলাকায় বাড়ি তৈরি করে সন্তানদের লেখাপড়ার ব্যবস্থা করছেন।
বঞ্চনার সঙ্গী নিরাপত্তাহীনতা: তারা বাংলাদেশের ভূখণ্ডে অবাধে চলাচল করলেও তাদের পরিচয় ভারতীয়। কিন্তু চাইলেই ভারতে যেতে পারে না তারা। তাদের জন্য নেই কোনো আইন-আদালত কিংবা বিচারব্যবস্থা। মৌলিক সব সুবিধা থেকে বঞ্চিত হওয়ার পাশাপাশি প্রশাসনিক নিয়ন্ত্রণ না থাকায় নিরাপত্তাহীনতা ছিটমহলবাসীর নিত্য সঙ্গী।
সেখানকার নাগরিক কমিটির চেয়ারম্যান মফিদার রহমান জানান, দিনদুপুরে এখানে খুনোখুনি হলেও বিচারের কোনো ব্যবস্থা নেই। আধিপত্য নিয়ে প্রায় সংঘর্ষ ও মারামারির ঘটনা ঘটে। সম্প্রতি দুটি খুনের ঘটনা ঘটলেও কোনো বিচার হয়নি। তিনি বলেন, কোনো অপরাধের ঘটনা ঘটলে চেয়ারম্যান হিসেবে তিনি বিচার-সালিসে বসলেও বিচারের রায় কেউ মানে, কেউ মানে না।
এ ছাড়া সাদা কাগজে টিপসই দিয়ে জমি কেনাবেচা করতে হয়। কারণ, জমি রেজিস্ট্রি করতে হলে তাদের ভারতের হলদিবাড়িতে যেতে হয়, কিন্তু সেখানে যাওয়ার মতো ব্যবস্থা এখানকার মানুষের নেই।
আধুনিকতা থেকে বহু দূরে: বিদ্যুৎ না থাকায় এই ছিটমহলের লোকজনের বিনোদনের কোনো সুযোগ নেই। পাকা ঘরবাড়ি নেই বললেই চলে। সবই শণের ঘর। স্বাস্থ্যসম্মত পায়খানা এবং পর্যাপ্ত বিশুদ্ধ পানির ব্যবস্থা নেই।
অসুখে-বিসুখে সেবা দিতে নেই কোনো স্বাস্থ্যকেন্দ্র। প্রসূতি মায়েদের দুর্ভোগ বেশি। গৃহবধূ জমিলা বেগম (৪৫) ও তাহমিনা (২৫) বলেন, অসুখ-বিসুখ হলে মুন্সির কাছ থেকে তাঁরা তেলপড়া আর পানিপড়া খান।
চিকিৎসার জন্য ভরসা গ্রাম্য করিরাজ।
গ্লানি থেকে মুক্তি চান: গারাতি ছিটমহলের ফয়জুল হক (৭০) বলেন, ‘দুই দেশের সম্মতিতে ছিটমহলের অধিবাসীদের জনগণনা শেষ হয়েছে। আশা করছি, এবার ছিটমহল বিনিময়ের মাধ্যমে আমাদের দীর্ঘদিনের স্বপ্ন বাস্তবায়িত হবে। আমরা বাংলাদেশি নাগরিক হিসেবে পরিচয় পেতে চাই। বাংলাদেশিদের মতো শিক্ষা, স্বাস্থ্য, উন্নত যোগাযোগব্যবস্থা, বিদ্যুৎ ও পানীয় জলের সুবিধা পেতে চাই।’
কৃষক সপিজুল ইসলাম (৬০) বলেন, ‘ছিটমহলের ছেলেমেয়েরা আগে বাংলাদেশের স্কুলে লেখাপড়া করত। জন্মনিবন্ধন সনদ চালুর পর এই সুযোগও হারাতে হচ্ছে। আমরা যে ফসল উৎপাদন করি, তা বাংলাদেশেই বিক্রি করি। অথচ আমাদের সার, বীজ, কীটনাশক দেওয়া হয় না। খুব কষ্টে আছি।’
এসএসসি পাসের পর পড়াশোনা আর এগোয়নি মো. আলমগীর হোসেনের (২৫)। এখন মডেলহাটে ব্যবসা করছেন। তিনি বলেন, ‘ছিটমহলে জন্মটাই হলো পাপ। দাম নাই, পরিচয় নাই, লজ্জা লাগে। ছিটের জনগণনা শেষ হয়েছে। সরকারের সিদ্ধান্ত গ্রহণের জন্য প্রয়োজনে ছিটমহলে গণভোট দিতে পারে। তবে আমরা বাংলাদেশি হতে চাই।’
একই দাবি মমিনুল ইসলাম ও তবিবর রহমানেরও। এই দুই যুবক বলেন, ‘এভাবে আর থাকতে চাই না। দ্রুত ছিটমহল বিনিময় চাই। পরিচয় নিয়ে যে গ্লানি আছে, তা থেকে মুক্তি চাই।’
ভারতীয় ছিটমহল শরণার্থী সমিতির উপদেষ্টা জয় প্রকাশ বলেন, ‘এভাবে আর কত দিন। দেখতে দেখতে ৫০ বছরের বেশি সময় কেটে গেল। ভারতীয় নাগরিক হয়েও বাস করছি বাংলাদেশের মধ্যে। তাই ভারত সরকার আমাদের কোনো নাগরিক-সুবিধা দিতে পারছে না। মানবেতর জীবন যাপন করছি। ১৯৭৪ সালে ইন্দিরা-মুজিব চুক্তি বাস্তবায়িত হলে অনেক আগেই আমরা বাংলাদেশি নাগরিক হয়ে যেতাম। তাহলে এত দুর্ভোগ পোহাতে হতো না।’
পঞ্চগড়ের ১২ ছিটমহল: জেলা প্রশাসন সূত্রে জানা গেছে, পঞ্চগড় জেলায় রয়েছে ভারতের ১২টি ছিটমহল। এর মধ্যে সদর উপজেলায় গারাতি ও শিঙ্গিমারী, দেবীগঞ্জ উপজেলায় নাটকটোকা, বেহুলাডাঙ্গা, বালাপাড়া খাসবাড়ী, কোটভাজনী, দহলা খাগড়াবাড়ী এবং বোদা উপজেলায় পুঁটিমারী, নাজিরগঞ্জ, দৈখাতা, শালবাড়ী এবং কাজলদীঘি ছিটমহল বোদা ও দেবীগঞ্জ উপজেলায় পড়েছে। এসব ছিটমহলে জমির পরিমাণ ৬১৯০.৭৮ একর, পরিবারের সংখ্যা ৩৯৮৭টি, ভূমিহীন পরিবারের সংখ্যা ২৮০টি। জনগণনার তথ্য অনুযায়ী লোকসংখ্যা ১৮ হাজার ৮৯১। এর মধ্যে পুরুষ নয় হাজার ৭৯১ এবং নারী নয় হাজার ১০০ জন।
লালমনিরহাট-বুড়িমারি রেলপথ। পাটগ্রামের জংড়া ইউনিয়নের ভারতের বাঁশকাঁটা ছিটমহলের ওপর দিয়ে গেছে এ রেলপথ

ছবি: প্রথম আলো

লালমনিরহাটের পাটগ্রাম থেকে আট-নয় কিলোমিটার দক্ষিণে জোংড়া ইউনিয়ন। ভেতরে পুরোটাই পাকা রাস্তা। এ ইউনিয়নের মধ্যেই রয়েছে ভারতের ভূখণ্ড, ছিটমহল।
ছিটমহলের বাসিন্দারা ভারতের নাগরিক। তারা ‘নিজ দেশে পরবাসী’র মতো বঞ্চনার জীবন কাটাচ্ছে। নিজ দেশে ঢুকতে গিয়ে তাদের অনেককে ‘অনুপ্রবেশকারী’ হিসেবে কারাভোগও করতে হয়েছে।
চার বছর কারাভোগের পর গত জানুয়ারিতে দেশে ফিরেছেন পাটগ্রামের ১৬ নম্বর ভোটবাড়ী ছিটমহলের মো. রুবেল। তিনি প্রথম আলোকে বলেন, ২০০৭ সালে তিনি সদাইপাতি কেনার জন্য সীমান্তে ওপারে ভারতের চেংড়াবান্ধা বাজারে গেলে সেখানকার পুলিশ তাঁকে আটক করে। ছিটমহলের পঞ্চায়েত কমিটির পাস দেখালেও কাজ হয়নি। তিনি বলেন, ‘পুলিশ বলে ভারতের পরিচয়পত্র দেখাতে। কিন্তু ভারত তো আমাদের কোনো পরিচয়পত্র দেয়নি। শেষে আমাকে অনুপ্রবেশকারী হিসেবে মামলা দেয়।’
একইভাবে ১১ মাস জেল খেটেছেন শফিউল ইসলাম। তাঁর বাবা আজিজুর রহমান বলেন, ১৯৯৮ সালের ঘটনা। তাঁর ছেলেকে নদীর তীর থেকে বিএসএফ ধরে নিয়ে যায়। সে সময় শফিউলের বয়স ছিল ১৫ বছর। পরে পঞ্চায়েত কমিটির নেতাদের নিয়ে ছেলেকে ছাড়িয়ে আনেন।
ভোটবাড়ী পঞ্চায়েত কমিটির সভাপতি মোজাহারুল ইসলাম জানান, তিনি এ রকম ১০-১২ জনকে ভারতীয় কারাগার বা বিএসএফের কাছ থেকে ছাড়িয়ে এনেছেন।
ভোটবাড়ীর ১৬ নম্বর ছিটমহলের মাজেদা বেগম (৪০) বলেন, ‘হামা যে দেশত যাবার পাই না, সে দেশের কাহো কোনো খোঁজ নেয় না। সেই দেশের মানষি হয়া কী লাভ। হামা বাংলাদেশের মানষি হয়া গেছি। হামা এলা এটেকার মানষি, হামার এটা এলা বড্ড পরিচয় (এ দেশের মানুষ আমরা, এটাই বড় পরিচয়)।’
বাঁশকাটা ছিটমহলের এই প্রজন্মের বীথি রানী শর্মা বাংলাদেশের কলেজ থেকে এবার এইচএসসি পাস করেছেন। তাঁদের বাড়ির পাশ দিয়ে বাংলাদেশ সরকার পাকা রাস্তা করে দিয়েছে। ছিটমহলের বাসিন্দা পরিচয় নিয়ে থাকতে চান না তিনি।
পঞ্চাশোর্ধ্ব দীনবন্ধুর আক্ষেপ পরিচয়-সংকট নিয়ে। তাঁরা ‘ভারতীয় নাগরিক’ ও ‘ছিটের’ বাসিন্দা, এই পরিচয় ঘোচাতে চান। বাংলাদেশি হিসেবে পরিচিত হতে চান।
লালমনিরহাটের পাটগ্রাম উপজেলায় ৫৫টি ভারতীয় ছিটমহল রয়েছে। গত ১৫ জুলাই ভারত ও বাংলাদেশের যৌথ উদ্যোগে ছিটমহলের বাসিন্দাদের প্রথমবারের মতো মাথা গণনা করা হয়। পাটগ্রামের ছিটমহলগুলোতে প্রায় আট হাজার লোক বসবাস করে বলে উপজেলা প্রশাসন সূত্র জানায়।
এই প্রতিবেদক পাটগ্রামের ভোটবাড়ী, পানিশাল, লতামারী, বাঁশকাটাসহ ঘনবসতি রয়েছে—এমন অন্তত আটটি ছিটমহল সরেজমিন ঘুরে বিভিন্ন বয়সের নারী-পুরুষের সঙ্গে কথা বলেছেন। তাঁরা জানান, ভারত সরকার কোনো দিন তাঁদের খোঁজ নেয়নি। বাংলাদেশই তাঁদের শেষ ঠিকানা। তাই আনুষ্ঠানিকভাবে তাঁরা বাংলাদেশি হতে চান।
সম্প্রতি শেষ হওয়া মাথা গণনা কার্যক্রমকে বাংলাদেশি পরিচয় নিশ্চিত করার প্রাথমিক ধাপ হিসেবে দেখছেন তাঁরা। গত ১৬ ডিসেম্বর ভোটবাড়ী ছিটমহলের বাসিন্দারা বাংলাদেশি পতাকা উড়িয়ে স্বাধীনতা দিবস উদ্যাপন করে।
জমি বেচাকেনা নিয়ে সংকট: ছিটমহলের জমি কেনাবেচার দলিল বাংলাদেশে হয় না। পাটগ্রামের ছিটমহলগুলো ভারতের কোচবিহার জেলার মেকলীগঞ্জ ও মাথাভাঙ্গা মহকুমার অধীন।
ছিটমহলের বাসিন্দারা জানান, আশির দশকে কিছু লোক ভারতে গিয়ে জমির দলিল নিবন্ধন করাত। গত এক যুগের মধ্যে আর কোনো দলিল নিবন্ধন হয়নি। এখন জমি বেচাকেনা হয় স্ট্যাম্পে টিপসই করে। ১৯৯০ থেকে ১৯৯৮ সাল পর্যন্ত ভারত থেকে স্ট্যাম্প এনে জমি কেনাবেচা হতো। এখন ভারত থেকে স্ট্যাম্পও আনা যায় না। বাংলাদেশি স্ট্যাম্পেই কেনাবেচা হচ্ছে।
ভোটবাড়ীর হাবিবুল ইসলাম বলেন, ‘বেটির বিয়ে বা কারও অসুখ হলেই জমি বেচতে হয়। তখন মেলা ঝামেলা হয়। জমির তো দলিল হয় না? এ জন্য কম দামে জমি বেচির নাগে মুখের কথা বিশ্বাস করি। আর না হলে বাংলাদেশের স্টামত করি দিবার নাগে।’
জুংড়া ইউনিয়ন পরিষদের চেয়ারম্যান শাহ মাহমুদুন্নবী বলেন, বাংলাদেশি ভূখণ্ডে যে জমির দাম বিঘাপ্রতি দেড় লাখ টাকা, পাশেই ছিটমহলের জমি বিঘাপ্রতি দাম হয় এক লাখ টাকা।
নেই আইনি সুরক্ষা: ১৬ নম্বর ভোটবাড়ী ছিটের মোজাহারুল ইসলাম বলেন, ছিটমহলে থাকা তাঁদের জমি নিয়ে প্রতিবেশী বাংলাদেশি নাগরিক হাবিবুর রহমানের সঙ্গে বিরোধের জের ধরে তাঁর বাড়িতে হামলা ও ভাঙচুর হয়। ছিটমহলের বাসিন্দা বলে থানা মামলা নেয়নি। তাই নিজেকে বাংলাদেশি নাগরিক পরিচয় দিয়ে লালমনিরহাট আদালতে মামলা করেন। পরে তদন্ত করতে এসে ঘটনাস্থল ছিটমহল এলাকা দেখে মামলা বাতিল হয়ে যায়।
মোজাহারুলের আইনজীবী নূর আলম প্রথম আলোকে বলেন, ছিটমহলবাসী বাংলাদেশের আইনশৃঙ্খলা রক্ষাকারী বাহিনী বা আদালতের কাছে আইনি কোনো সুরক্ষা পান না। কারণ তাঁরা ভারতীয় ভূখণ্ডের বাসিন্দা।
পাটগ্রাম থানার ভারপ্রাপ্ত কর্মকর্তা (তদন্ত) ফরিদউদ্দিন বলেন, ‘ছিট এলাকার ঘটনায় মামলা নেওয়ার প্রশ্নই আসে না। এলে বলে দিই নিজেরা মীমাংসা করে নিতে।’
নীলফামারী জেলার ডিমলা উপজেলার টেপাখড়িবাড়ী ইউনিয়নে ভারতীয় ছিটমহল জিগাবাড়ী। সম্প্রতি দুই দেশের উদ্যোগে জনগণনা হওয়ায় কিছুটা আশার আলো দেখছেন ছিটমহলের অতুল চন্দ্র রায়। তাঁদের ধারণা, এবার একটা সমাধান হবে।
নীলফামারী জেলা সদর থেকে প্রায় ৬০ কিলোমিটার উত্তরে ডিমলা উপজেলায় অবস্থিত চারটি ভারতীয় ছিটমহলে গেলে সেখানকার অনেকে এই আশাবাদের কথা বলেন। তাঁরা বাংলাদেশের নাগরিক হতে চান।
জিগাবাড়ী ছিটমহলের জয়নাল আবেদীন (৬২) বলেন, ছিটমহলের বেশির ভাগ মানুষ গরিব। প্রায় সবাই কৃষিশ্রমিক। তিনি বলেন, ডিমলার সবগুলো ছিটমহলের প্রাপ্তবয়স্ক প্রায় সবাই বাংলাদেশের ভোটার তালিকায় নাম তুলেছেন। অনেকে তাঁদের ভোটার পরিচয়পত্রও দেখিয়েছেন।
গয়াবাড়ী ইউনিয়নের বড়খানকি গিদালদহ ছিটমহলের বাসিন্দা চাতালশ্রমিক নূর হোসেন (৪০) বলেন, ‘হামরা বাংলাদেশে বাস করি, ভোট দেই, বাংলাদেশে কাম-কাজ করি খাই। আর কাগজে-কলমে হামরা নাকি ইন্ডিয়ার।’
একই ইউনিয়নের বড়খানকি খারিজা গিদালদহ ছিটমহলটি সবচেয়ে ছোট। এখানে মাত্র আটটি পরিবারের বাস। চলাচলের জন্য কোনো রাস্তা নেই। তাঁরা জমির আল বেয়ে হাঁটেন। ওই ছিটমহলের বাচ্চু (৪০) ও মোজাম্মেল (৪৫) বলেন, তাঁদের সবার বাংলাদেশি ভোটার পরিচয়পত্র আছে।
জানতে চাইলে টেপাখড়িবাড়ী ইউনিয়নের চেয়ারম্যান রবিউল ইসলাম শাহীন প্রথম আলোকে বলেন, ভোটার তালিকা করার সময় তাঁরা খাসজমিতে এসে ভোটার হয়েছেন। বয়স্ক ভাতা, বিধবা ভাতাসহ বাংলাদেশ সরকারের অন্যান্য সুযোগ-সুবিধাও পাচ্ছে ছিটমহলবাসী।
ডিমলা থানার ভারপ্রাপ্ত কর্মকর্তা মনিরুল ইসলাম বলেন, ছিটমহলের কোনো মামলা নেওয়ার আইনগত কোনো সুযোগ বাংলাদেশ পুলিশের নেই। তাই সেখানে কোনো সমস্যা হলে স্থানীয়ভাবে সমাধান করা হয়।
ডিমলা উপজেলা নির্বাহী কর্মকর্তা মিজানুর রহমান জানান, নীলফামারীর একমাত্র ডিমলা উপজেলায় ভারতীয় ছিটমহল রয়েছে। এই চারটি ছিটমহলে মোট জমির পরিমাণ ৯৩ একর। সর্বশেষ জনগণনা অনুসারে চারটি ছিটমহলে মোট ১১৯টি পরিবার বাস করে। জনসংখ্যা ৪৯৬ জন। এর মধ্যে পুরুষ ২৫৮ ও মহিলা ২৪৮ জন।
</doc>

<doc>
সাক্ষাত্কারে শিক্ষামন্ত্রী নুরুল ইসলাম নাহিদ
গতানুগতিক ধারায় শিক্ষার গুণগত পরিবর্তন সম্ভব নয

প্রথম আলো: গত ১০ মাসে শিক্ষা নিয়ে আপনার অভিজ্ঞতা ও ভাবনার কথা বলুন।
নুরুল ইসলাম নাহিদ: এই সময়ের মধ্যে একটি উপলব্ধি এসেছে যে, গতানুগতিক ব্যবস্থার মধ্য দিয়ে শিক্ষার গুণগত পরিবর্তন করা যাবে না। বিশাল জনগোষ্ঠীকে জনসম্পদে পরিণত করতে হলে গুণগত শিক্ষার পাশাপাশি জীবনসমৃদ্ধ শিক্ষা দিতে হবে। শিক্ষায় বরাদ্দ যেটুকু আছে, তার সদ্ব্যবহার নিশ্চিত করার পাশাপাশি বরাদ্দ আরও বাড়াতে হবে। এ ছাড়া অনিয়ম-দুর্নীতি কমাতে হবে। আর্থসামাজিক বাস্তবতায় এটা কঠিন কাজ। তবে দুর্নীতি কমানো কঠিন হলেও অসাধ্য কোনো বিষয় নয়।
প্রথম আলো: কয়েক মাস আগে আপনি দুর্নীতির বিরুদ্ধে সংবাদ সম্মেলন করেছিলেন। অগ্রগতি কতটুকু হয়েছে?
নুরুল ইসলাম: শিক্ষার বিভিন্ন কার্যালয়ে বিভিন্ন কাজে আর্থিক লেনদেনের খবর বেশ পুরোনো। আমি সংবাদ সম্মেলন করে বলেছি, মন্ত্রণালয়ের কোনো কাজের জন্য কাউকে একটি টাকাও দিতে হবে না। প্রত্যাশিত কাজটি বিধিসম্মত হলে নিয়মনীতির মধ্যে তা এমনিতেই সম্পাদিত হবে। অনেক ক্ষেত্রে বিধি অনুযায়ী একটি নথি সাধারণভাবেই নিষ্পত্তি হয়। কিন্তু দালাল শুধু নথির গতিবিধি পর্যবেক্ষণ করেই সংশ্লিষ্ট ব্যক্তিদের কাছ থেকে আর্থিক সুবিধা আদায় করে।
একই সঙ্গে শিক্ষা মন্ত্রণালয় এবং এর আওতাধীন সংশ্লিষ্ট সব দপ্তরের কর্মকর্তা-কর্মচারীদের বলেছি, কোনো ধরনের অবৈধ কাজের সঙ্গে কোনোভাবেই নিজেদের সম্পৃক্ত করবেন না এবং দালাল বা কোনো অসত্ ব্যক্তির সঙ্গে সম্পর্ক রাখবেন না। এ ধরনের কাজে কোনোভাবে জড়িত থাকার প্রমাণ পাওয়া গেলে কঠোর ব্যবস্থা নেওয়া হবে।
প্রথম আলো: শিক্ষানীতির খসড়া নিয়ে আলোচনা-সমালোচনা হচ্ছে। কেউ কেউ বলছে, এটা বাস্তবায়িত হলে ইসলাম ধ্বংস হয়ে যাবে। আসলে কি তাই?
নুরুল ইসলাম: এ পর্যন্ত দেশে একটি শিক্ষানীতিরও বাস্তবায়ন হয়নি। জাতীয় শিক্ষানীতি প্রণয়ন কমিটি চার মাসের মধ্যে একটি খসড়া শিক্ষানীতি প্রণয়ন করেছে। এটার ওপর জনমত যাচাই চলছে। পক্ষে-বিপক্ষে কয়েক হাজার মত এসেছে। প্রথম আলোর মাধ্যমে এদের সবাইকে ধন্যবাদ জানাই ভালো কাজে সঙ্গী হওয়ার জন্য। কিন্তু দুঃখজনক হলেও সত্য, ধর্মের কথা বলে একটি মহল বিভ্রান্তি সৃষ্টির চেষ্টা করছে। ভাষা আন্দোলন, মুক্তিযুদ্ধসহ সব আন্দোলন-সংগ্রামে ধর্মের অপব্যবহার করার চেষ্টা হয়েছে। বাস্তবতা হচ্ছে, মাদ্রাসাশিক্ষা ও নৈতিক শিক্ষার ওপর বিশেষ গুরুত্ব দেওয়া হয়েছে। এর পরও আলেম-ওলামাদের সঙ্গে আমরা বিষয়টি নিয়ে প্রয়োজনে আরও আলোচনা করবে। আগামী জানুয়ারি থেকে শিক্ষানীতির বাস্তবায়ন শুরু হবে বলে আশা করছি।
আমি একটি কথা জোর দিয়ে বলতে চাই, শিক্ষানীতি কোনো দলের বিষয় নয়। এটা সমগ্র জাতির বিষয় এবং জাতীয় স্বার্থ প্রাধান্য দিয়ে দলনিরপেক্ষভাবে এবং জাতীয় দৃষ্টিভঙ্গিতে শিক্ষানীতি তৈরি হচ্ছে। কারণ আমরা সবাই জানি, শিক্ষার ওপর নির্ভর করবে জাতির ভবিষ্যত্।
প্রথম আলো: এমপিওভুক্তি নিয়ে কী হচ্ছে? দেশে আর শিক্ষাপ্রতিষ্ঠানের প্রয়োজন আছে কি?
নুরুল ইসলাম: দেখুন, দেশে অপরিকল্পিত শিক্ষাপ্রতিষ্ঠান হয়েছে অনেক। আবার ঢাকা শহরে যেমন আরও ভালো শিক্ষাপ্রতিষ্ঠানের দরকার। সমস্যা হচ্ছে, রাজনৈতিক কারণে এত দিন বেশির ভাগ প্রতিষ্ঠান হয়েছে। বেকারত্ব ঘোচাতে প্রতিষ্ঠান তৈরিরও নজির রয়েছে। ছাত্রের চেয়ে শিক্ষক বেশি এবং কাম্য শিক্ষার্থী না থাকা শিক্ষাপ্রতিষ্ঠানের সংখ্যা এখন কয়েক হাজার। এই প্রেক্ষাপটে প্রায় অর্ধযুগ ধরে এমপিও স্থগিত রাখা হয়েছে। জাতীয় বাজেটে এই খাতে ১১২ কোটি টাকা বরাদ্দ আছে। প্রকৃতপক্ষে প্রয়োজন ছিল ৬০০ কোটি টাকা। অতএব, বুঝতেই পারছেন, চাপ কতটা প্রবল হবে। ইতিমধ্যে সাড়ে ছয় হাজার আবেদন পড়েছে। পরিস্থিতি সামাল দেওয়ার লক্ষ্যে আমরা ১২ সদস্যের কমিটি গঠন করেছি। প্রধানমন্ত্রীর রাজনৈতিক উপদেষ্টা আলাউদ্দিন আহমেদের নেতৃত্বে ওই কমিটি এমপিওভুক্তির নীতি তৈরি করবে।
প্রথম আলো: কারিগরি শিক্ষা সেভাবে গুরুত্ব পাচ্ছে না কেন?
নুরুল ইসলাম: আমরা কারিগরি শিক্ষাকে ঢেলে সাজানোর উদ্যোগ নিতে যাচ্ছি। কারণ আমরা মনে করি, আধুনিক ও যুগোপযোগী কারিগরি শিক্ষায় শিক্ষিত আগামী প্রজন্মই হবে জাতীয় অর্থনীতির মূল চালিকাশক্তি। নিয়োগকারী কর্তৃপক্ষ, শিল্পোদ্যোক্তা ও বিদেশি শ্রমবাজারের ভবিষ্যত্ চাহিদা মূল্যায়ন করে কারিগরি ও ভোকেশনাল শিক্ষার কারিকুলাম প্রণয়ন করা হচ্ছে। কারিগরি খাতের বাজেটও বাড়ানো হবে।
বর্তমান সরকার উচ্চশিক্ষাকে বিশ্বমানে পৌঁছাতে চায়। তবে শুধু মেধাবীদেরই উচ্চশিক্ষা গ্রহণে এগিয়ে আসা উচিত। বিপুল জনসংখ্যার এ দেশে কারিগরি শিক্ষাই আমাদের জাতীয় অগ্রগতি ও সমৃদ্ধিকে এগিয়ে নিতে পারে। এ জন্য খসড়া শিক্ষানীতিতে ষষ্ঠ শ্রেণী থেকে বাধ্যতামূলক কারিগরি বিষয় সংযুক্ত করা হয়েছে। এর ফলে বেকার না থেকে আত্মকর্মসংস্থানমুখী আয়বর্ধক কারিগরি শিক্ষার বিকাশ ঘটবে। এ ক্ষেত্রে সামাজিক দৃষ্টিভঙ্গিরও পরিবর্তন প্রয়োজন।
প্রথম আলো: পাঠ্যপুস্তক বোর্ডের গুদামে সম্প্রতি ভয়াবহ অগ্নিকাণ্ড ঘটেছে। এর ফলে পাঠ্যবই ছাপার কাজে বিঘ্ন ঘটবে কি? এটা দুর্ঘটনা, না নাশকতা?
নুরুল ইসলাম: প্রাথমিক তদন্তে দেখা গেছে, এটি নাশকতা। এর সঙ্গে কার কীভাবে সম্পৃক্ততা, তা খতিয়ে দেখা হচ্ছে। একাধিক গোয়েন্দা সংস্থা বিষয়টি নিয়ে কাজ করছে। তবে সামগ্রিকভাবে এটা বলা যায়, সরকারবিরোধী গোষ্ঠী এই নাশকতার সঙ্গে জড়িত থাকতে পারে।
দেশবাসী জানেন, এ বছর প্রাথমিক ও ইবতেদায়ির পাশাপাশি মাধ্যমিকেও বিনামূল্যে বই দেওয়ার সিদ্ধান্ত হয়েছে। এ ছাড়া প্রাথমিকে আগে তৃতীয় ও চতুর্থ শ্রেণীতে অর্ধেক পুরোনো বই দেওয়া হতো। আগামী বছর থেকে প্রাথমিকের সব শিক্ষার্থী নতুন বই পাবে। সব মিলিয়ে এ বছর ১৯ কোটি বই ছাপা হচ্ছে। এটা বিশাল এক কর্মযজ্ঞ। যত চ্যালেঞ্জই আসুক, সরকার সারা দেশে সব শিক্ষার্থীর হাতে ১ জানুয়ারির আগে বই পৌঁছে দিতে বদ্ধপরিকর।
প্রথম আলো: মন্ত্রিসভা সম্প্রতি বেসরকারি বিশ্ববিদ্যালয় আইন অনুমোদন করেছে। এতে উল্লেখ থাকা দূরশিক্ষণ, শাখা ক্যাম্পাস এবং বিদেশি বিশ্ববিদ্যালয়ের শাখা নিয়ে প্রশ্ন উঠেছে।
নুরুল ইসলাম: বেসরকারি পর্যায়ের উচ্চশিক্ষাকে নিয়মনীতি ও ন্যূনতম মানে আনার জন্য আইনটি খুবই গুরুত্বপূর্ণ। ছয়-সাত বছর ধরে আইনটি তৈরির চেষ্টা হচ্ছে। আপনারা জানেন এবং পত্রপত্রিকায় প্রায়ই লেখা হয়, আইনটি যাতে না হয়, সে জন্য চাপ ছিল। আমরা উচ্চশিক্ষার গুণ ও মানের স্বার্থে চাপ ও বাধা উপেক্ষা করেছি। দূরশিক্ষণ, শাখা ক্যাম্পাস ও বিদেশি বিশ্ববিদ্যালয়ের প্রসঙ্গ বিদ্যমান আইনে নেই, কিন্তু সেগুলো চলছে। কেউ বা আইনের আশ্রয় নিয়ে, কেউ কেউ গায়ের জোরে। আমরা সব ধরনের প্রতিষ্ঠানকে আগে আইনের মধ্যে আনতে চাই। এরপর সব ধরনের শিক্ষার ক্ষেত্রে নীতি তৈরি করে দেওয়া হবে।
প্রথম আলো: শিক্ষাক্ষেত্রে কী কী উদ্যোগ নেওয়া হয়েছে?
নুরুল ইসলাম: ইতিমধ্যে আমার বেশ কিছু উদ্যোগ নিয়েছি। মাধ্যমিক স্তরের শিক্ষাব্যবস্থায় প্রতিবছর জানুয়ারি মাসে শিক্ষাবর্ষ শুরু হলেও নানা কারণে পাঠদান শুরু করতে বেশ দেরি হয়। এতে শিক্ষাবর্ষের একটি গুরুত্বপূর্ণ সময় নষ্ট হয়। ২০১০ সাল থেকে মাধ্যমিক স্তরের সব শ্রেণীর ক্লাস আবশ্যিকভাবে জানুয়ারি মাসের প্রথম কার্যদিবস থেকে শুরু করতে হবে।
এ ছাড়া উচ্চশিক্ষার মান উন্নয়নে বিশ্বব্যাংকের সহায়তায় ৮০০ কোটি টাকা ব্যয়ে একটি প্রকল্প হাতে নেওয়া হয়েছে। আমাদের লক্ষ্য, ঋণের এই টাকার সদ্ব্যবহার করে পাবলিক বিশ্ববিদ্যালয়ে উচ্চশিক্ষার গুণগত মান বাড়ানোর সাধ্যমতো চেষ্টা করা; পাশাপাশি পাবলিক বিশ্ববিদ্যালয়ের দুর্নীতি, অনিয়মগুলো তদন্ত করা হচ্ছে। শিক্ষা অধিদপ্তর, এনসিটিবি, শিক্ষা বোর্ড, শিক্ষা প্রকৌশল অধিদপ্তরসহ বিভিন্ন কার্যালয় দুর্নীতিমুক্ত করা এবং এসব কার্যালয়ের কাজেকর্মে গতি আনার জন্য বিভিন্ন পদক্ষেপ নেওয়া হচ্ছে।
প্রথম আলো: আপনাকে ধন্যবাদ।
নুরুল ইসলাম: প্রথম আলোকেও ধন্যবাদ। প্রতিষ্ঠাবার্ষিকীতে এই প্রতিষ্ঠানের সবাইকে শুভেচ্ছা।

দেশের ১৬ হাজার ১৪২টি গ্রামে কোনো প্রাথমিক বিদ্যালয় নেই। এর মধ্যে সরকারের নীতিমালা অনুযায়ী, জনসংখ্যার ঘনত্ব বিবেচনা করলে এক হাজার ৯৪৩টি গ্রামে প্রাথমিক বিদ্যালয় থাকা উচিত ছিল। প্রাথমিক ও গণশিক্ষা মন্ত্রণালয়ের এক জরিপে ওই তথ্য পাওয়া গেছে।
জানা যায়, দেশের চর, সীমান্ত, হাওর-বাঁওড় ও পাহাড়ি এলাকায় প্রয়োজন থাকলেও বিদ্যালয় গড়ে না ওঠায় প্রাথমিক শিক্ষা ব্যাহত হচ্ছে। তত্ত্বাবধায়ক সরকারের সময় সাবেক উপদেষ্টা রাশেদা কে চৌধুরী দেশের কোন কোন গ্রামে প্রাথমিক বিদ্যালয় নেই, তার হিসাব বের করার উদ্যোগ নেন।
এ প্রসঙ্গে সাবেক উপদেষ্টা রাশেদা কে চৌধুরী প্রথম আলোকে বলেন, ‘এই চিত্র প্রমাণ করে, সরকার ও বেসরকারি সংস্থাগুলো দেশের সর্বত্র, সব মানুষের কাছে, বিশেষ করে অনুন্নত ও অনগ্রসর এলাকায় পৌঁছাতে পারেনি।’ তিনি বলেন, ‘উপদেষ্টা হিসেবে দায়িত্ব নেওয়ার পর দেশের কতটি গ্রামে প্রাথমিক বিদ্যালয় নেই, সংশ্লিষ্টদের সেই হিসাব বের করতে বলেছিলাম।’ এ প্রসঙ্গে উপদেষ্টা বলেন, সরকার না-হয় করতে পারেনি, বেসরকারি সংস্থাগুলো এসব প্রত্যন্ত এলাকায় কেন যায়নি—এটা তাঁরও প্রশ্ন।
প্রাথমিক ও গণশিক্ষা মন্ত্রণালয়ের হিসাবে, দেশে সরকারি-বেসরকারিসহ ১১ ধরনের প্রাথমিক বিদ্যালয়ের সংখ্যা ৮০ হাজার ৩৯৭টি। এর মধ্যে সরকারি প্রাথমিক বিদ্যালয়ের সংখ্যা ৩৭ হাজার ৬৭২টি এবং নিবন্ধিত প্রাথমিক বিদ্যালয়ের সংখ্যা ১৯ হাজার ৬৮২টি। প্রাথমিক স্তরের সব শিক্ষাপ্রতিষ্ঠানে পড়াশোনা করে প্রায় এক কোটি ৮০ লাখ শিশু-কিশোর।
জানা যায়, গত ১০ সেপ্টেম্বর ২০০৮ প্রাথমিক ও গণশিক্ষা মন্ত্রণালয় প্রাথমিক বিদ্যালয় না থাকা গ্রামের তালিকা চূড়ান্ত করে। ওই প্রতিবেদন অনুযায়ী কুমিল্লা জেলার এক হাজার ১৭৩টি গ্রামে, মানিকগঞ্জ জেলার ৫৪৮টি গ্রামে, টাঙ্গাইল জেলার ৫২৮টি গ্রামে প্রাথমিক বিদ্যালয় নেই। এ ছাড়া দিনাজপুরের ৩৩৬, রংপুরের ২৩৭, জয়পুরহাটের ৩২৬, সিরাজগঞ্জের ৩৫৬, পাবনার ৩৬৮, সাতক্ষীরার ৩৩৫, নেত্রকোনার ৮৭৯টি গ্রামসহ বিভিন্ন জেলার কয়েক শ গ্রামে প্রাথমিক বিদ্যালয় নেই।
বগুড়ার সারিয়াকান্দি উপজেলার কামালপুর ও বোহাইলইউনিয়নের মধ্যবর্তী মাত্র আড়াই কিলোমিটার এলাকায় ১৮টি প্রাথমিক বিদ্যালয়গড়ে উঠেছে। অথচ বোহাইলইউনিয়নের নদীবেষ্টিত চরমাঝিড়া গ্রামে কোনো বিদ্যালয় না থাকায় ওই গ্রামের শিশুরা শিক্ষা থেকে বঞ্চিত হচ্ছে। যমুনা তীরের বিভিন্ন গ্রাম ভাঙনের কবলে পড়ে নদীবক্ষে বিলীন হওয়ার পর ওইসব গ্রামের স্কুলগুলো কামালপুর ইউনিয়নের দড়িপাড়া গ্রাম ও এর আশেপাশের আড়াই কিলোমিটারের মধ্যে ঠাঁই করে নেয়। পরে সরকারি উদ্যোগের অভাবে স্কুলগুলো আর আগের ঠিকানায়ফিরতে পারেনি।
টেকনাফ প্রতিনিধি গিয়াসউদ্দিন জানান, কক্সবাজারের মিয়ানমার সীমান্ত উপজেলা টেকনাফের ছয়টি ইউনিয়নে গ্রাম রয়েছে ১৪৩টি। এগুলোর মধ্যে ৭৭টি গ্রামে সরকারি-বেসরকারি কোনো ধরনের শিক্ষাপ্রতিষ্ঠান নেই। ব্যক্তি উদ্যোগে দুর্গম গ্রামে পাঁচটি প্রাথমিক বিদ্যালয় স্থাপন করা হলেও নানা সমস্যায় সেগুলোও পাঁচ মাসের বেশি সময় ধরে বন্ধ রয়েছে। ফলে প্রায় ৪৫ হাজারের মতো শিশু-কিশোর শিক্ষার সুযোগ থেকে বঞ্চিত হচ্ছে। এসব শিশু-কিশোর লেখাপড়ার পরিবর্তে সমুদ্র উপকূলে চিংড়ি পোনা আহরণ, মাছ ধরা, পাহাড় থেকে জ্বালানি কাঠ সংগ্রহসহ বিভিন্ন পেশায় জড়িয়ে পড়ছে।
উপজেলা নির্বাহী কর্মকর্তা (ইউএনও) মো. তোফায়েল ইসলাম জানান, বিভিন্ন বেসরকারি সংস্থা ও সরকারের উচ্চ মহলে লেখালেখি করে ৭৭টি গ্রামে শিক্ষাপ্রতিষ্ঠান স্থাপনের চেষ্টা চলছে বলেও তিনি জানান।
হোয়াইক্ষ্যং ইউনিয়নের কম্বনিয়া পাড়ার বাসিন্দা সাহিলা চাকমা জানান, পাহাড়ঘেরা এই দুটি গ্রামে চার শতাধিক উপজাতি পরিবার বসবাস করে। এসব পরিবারে বিদ্যালয়ে গমনোপযোগী অন্তত দেড় হাজার শিশু-কিশোর থাকলেও দুটি গ্রামে কোনো বিদ্যালয় নেই।
উপজেলা প্রাথমিক শিক্ষা কর্মকর্তা (ভারপ্রাপ্ত) মো. মোবারক আখতার জানান, গ্রামগুলোতে বিদ্যালয় স্থাপনের গুরুত্ব তুলে ধরে ওপর মহলে কয়েকবার চিঠি পাঠানো হয়েছে।


আওয়ামী লীগ সরকার ক্ষমতায়, আর বঙ্গবন্ধু শেখ মুজিবুর রহমান বা ফজিলাতুন্নেসা মুজিবের নামে গড়া প্রতিষ্ঠান স্বীকৃতি বা এমপিওভুক্তি পাবে না, এটা কি হয়? বিএনপি ক্ষমতায় থাকলে জিয়াউর রহমান বা ওই দলের মন্ত্রী-সাংসদদের নামে শিক্ষাপ্রতিষ্ঠান গড়া ঠেকাবে কে?
১৯৯০ সালের পর বিএনপি এবং আওয়ামী লীগ দুবার করে ক্ষমতায় এলে ওই দুই দলের প্রতিষ্ঠাতা ও নেতাদের নামে শিক্ষাপ্রতিষ্ঠান গড়ার হিড়িক পড়ে যায়। মন্ত্রী ও সাংসদদের অনেকে নিজের নাম তো বটেই, মা-বাবা এবং স্ত্রীর নামে শিক্ষাপ্রতিষ্ঠান করে অমরত্ব লাভের ব্যবস্থা করেছেন। এর আগে সাবেক রাষ্ট্রপতি এইচ এম এরশাদ তাঁর নিজের এবং স্বজনদের নামে সারা দেশে বেশ কয়েকটি শিক্ষাপ্রতিষ্ঠান স্থাপন করে এই ধারায় অগ্রবর্তী ভূমিকা পালন করেন।
দেশের বিভিন্ন এলাকার কয়েকজন অধ্যক্ষ জানিয়েছেন, শিক্ষাপ্রতিষ্ঠান গড়তে হলে প্রভাবশালী বা স্থানীয় সাংসদদের ইচ্ছার বাইরে যাওয়ার উপায় থাকে না। সহযোগিতা ও সহানুভূতি পাওয়ার জন্য নামকরণের বিষয়ে তাঁর ইচ্ছাকে প্রাধান্য দিতে হয়।
বঙ্গবন্ধুর নামে ১৭টি শিক্ষাপ্রতিষ্ঠান: জাতীয় বিশ্ববিদ্যালয়ের অধীন শিক্ষাপ্রতিষ্ঠানগুলোর মধ্যে শেখ মুজিবুর রহমানের নামে ১৭টি প্রতিষ্ঠানের খোঁজ পাওয়া গেছে। এর বাইরে দেশের বিভিন্ন এলাকায় মাধ্যমিক, উচ্চমাধ্যমিক, দাখিল ও কারিগরি পর্যায়ের বেশ কিছু শিক্ষাপ্রতিষ্ঠানের নামকরণ হয়েছে এই জাতীয় নেতার নামে। ডিগ্রি পর্যায়ের ১৭টি প্রতিষ্ঠানের মধ্যে রয়েছে মিরপুর বঙ্গবন্ধু কলেজ, চন্দ্রা জাতির পিতা বঙ্গবন্ধু কলেজ, টুঙ্গিপাড়ার পাটগাতী শেখ মুজিবুর রহমান কলেজ, গোপালগঞ্জ সরকারি বঙ্গবন্ধু কলেজ, ফুলপুরে তারাকান্দা বঙ্গবন্ধু কলেজ, সিরাজগঞ্জের কাজীপুর বঙ্গবন্ধু কলেজ, রাজশাহীর বোয়ালিয়ায় বঙ্গবন্ধু কলেজ, মেহেরপুর মুজিবনগর কলেজ, রূপসা বঙ্গবন্ধু ডিগ্রি কলেজ, বসুরহাট সরকারি মুজিব কলেজ, কচুয়া বঙ্গবন্ধু কলেজ, বহিমানগর শেখ মুজিবুর রহমান কলেজ, বগুড়া সরকারি মুজিবুর রহমান মহিলা কলেজ, জলঢাকায় শিমুলবাড়ী বঙ্গবন্ধু কলেজ, মতিঝিলে বঙ্গবন্ধু ল কলেজ, মাদারীপুর বঙ্গবন্ধু ল কলেজ এবং চট্টগ্রাম বঙ্গবন্ধু ল টেম্পল।
জিয়াউর রহমানের নামে ১৩টি কলেজ: জাতীয় বিশ্ববিদ্যালয়ের অধীনে থাকা শিক্ষাপ্রতিষ্ঠানগুলোর মধ্যে জিয়াউর রহমানের নামে ১৩টি প্রতিষ্ঠানের খোঁজ পাওয়া গেছে। এগুলো হচ্ছে পল্লবী শহীদ জিয়া মহিলা কলেজ, ভূঞাপুর শহীদ জিয়া মহিলা কলেজ, পিরোজপুরের নাজিরপুর শহীদ জিয়া কলেজ, বরিশালের সাহেবের হাট শহীদ জিয়াউর রহমান কলেজ, রাজশাহী শহীদ জিয়াউর রহমান কলেজ, গাবতলী শহীদ জিয়া কলেজ, জয়পুরহাট শহীদ জিয়া কলেজ, ফতেপুর শহীদ জিয়াউর রহমান ডিগ্রি কলেজ, ফেনী সরকারি জিয়া কলেজ, জিয়া সারকারখানা কলেজ, ঝিনাইদহ শহীদ জিয়াউর রহমান আইন কলেজ, নোয়াখালী জিয়া এডুকেশন অব ডেভেলপমেন্ট ইনস্টিটিউট ও রাজশাহীর শ্যামপুরে শহীদ জিয়াউর রহমান শারীরিক শিক্ষা কলেজ। এ ছাড়া জিয়াউর রহমানের নামে মাধ্যমিক, উচ্চমাধ্যমিক, কারিগরি ও মাদ্রাসা পর্যায়ের বেশ কিছু শিক্ষাপ্রতিষ্ঠান রয়েছে।
ফজিলাতুন্নেসার নামে আটটি কলেজ: বঙ্গবন্ধুর সহধর্মিণী শেখ ফজিলাতুন্নেসার নামেও দেশের বিভিন্ন এলাকায় শিক্ষাপ্রতিষ্ঠান গড়ে উঠেছে। এর মধ্যে জাতীয় বিশ্ববিদ্যালয়ের অধিভুক্ত আটটি কলেজ রয়েছে। এছাড়া বঙ্গবন্ধু পরিবারের সদস্য শেখ জামাল, শহীদ আব্দুর রব সেরনিয়াবাতসহ কয়েকজনের নামে শিক্ষা প্রতিষ্ঠান গড়ে তোলা হয়েছে।
নিজের ও বাবা-মায়ের নামে প্রতিষ্ঠানের নমুনা: ঝিনাইদহ-২ আসনের সাবেক সাংসদ বিএনপির নেতা মসিউর রহমান ও তাঁর বাবা-মায়ের নামে রয়েছে সাতটি প্রতিষ্ঠান। ঝিনাইদহ-৩ (কোটচাঁদপুর-মহেশপুর) আসনের সাবেক সাংসদ বিএনপির নেতা শহিদুল ইসলাম ও তাঁর বাবা-মায়ের নামে রয়েছে তিনটি শিক্ষা প্রতিষ্ঠান। ঝিনাইদহ-১ (শৈলকুপা) আসনের সাবেক সাংসদ এম এ ওহাব বাবার নামে কলেজ স্থাপন করেছেন। ঝিনাইদহ-৩ আসনের বর্তমান সাংসদ শফিকুল আজম খাঁন চঞ্চল তাঁর বাবার নামে দুটি প্রতিষ্ঠান গড়ার উদ্যোগ নিয়েছেন।
নামকরণের নমুনা: চরফ্যাশন উপজেলার রসুলপুর এলাকায় ১৯৯৭ সালে রসুলপুর মহাবিদ্যালয় স্থাপন করা হয়। এরপর বিএনপির সাংসদ নাজিমউদ্দিন আলম নিজের নামে একই এলাকায় দুই কিলোমিটার ব্যবধানে নাজিমউদ্দিন আলম কলেজ গড়ে তোলেন। এরপর তিনি রসুলপুর কলেজকে নাজিমউদ্দিন আলম কলেজের সঙ্গে মিলিয়ে ফেলেন।এ ছাড়া সাবেক ওই সাংসদ এলাকাবাসীর গড়া কলেজের নাম বদলে শহীদ জিয়াউর রহমান কলেজ নাম রেখেছেন। এ ছাড়া বাবা ও স্ত্রীর দুটি প্রতিষ্ঠান স্থাপন করেন।
সাবেক সাংসদ নাজিমউদ্দিন আলম বলেন, ‘এলাকার জনগণ আমাকে এবং শহীদ জিয়াউর রহমানকে ভালোবেসে শিক্ষাপ্রতিষ্ঠানগুলোর নামকরণ করেছে।’ এসব নামকরণ নিয়মতান্ত্রিকভাবে হয়েছে বলে দাবি করেন তিনি।
ভোলা-৪ আসনের বর্তমান সাংসদ আবদুল্লাহ আল ইসলাম জ্যাকব প্রথম আলোকে বলেন, বিএনপি সরকারের আমলে জনতা বাজার কলেজ জবরদখল করে অবৈধভাবে শহীদ জিয়াউর রহমান কলেজ নামকরণ করা হয় এবং রসুলপুর কলেজকে সম্পূর্ণ অবৈধভাবে নাজিমউদ্দিন আলম কলেজ নামকরণ করা হয়।
ভিন্ন চিত্র: রাজধানী ঢাকা ও নরসিংদীর রায়পুরায় নিজের এলাকায় মোট ছয়টি শিক্ষাপ্রতিষ্ঠান স্থাপন করেছেন সমাজসেবক আর কে চৌধুরী। তিনি বলেন, এসব প্রতিষ্ঠান স্বাধীনভাবে পরিচালিত হচ্ছে। প্রতিষ্ঠানের পক্ষ থেকে কোনো রকম সহযোগিতা বা পরামর্শ চাওয়া হলে তিনি সাধ্যমতো চেষ্টা করেন। আর কে চৌধুরী আরও বলেন, এসব প্রতিষ্ঠান গড়ে দেওয়ার পর তাঁর আর চাওয়া বা পাওয়ার কিছু নেই। এগুলো ভালোভাবে চলুক—এটাই তাঁর প্রত্যাশা।
সাবেক শিক্ষামন্ত্রী এম ওসমান ফারুক বলেন, কেউ শিক্ষাপ্রতিষ্ঠান গড়লে এটা তার হয়ে যায় না। যাঁরা নিজের কর্তৃত্ব ধরে রাখতে চান তাঁরা ভুল করেন এবং ওই সব প্রতিষ্ঠান তখন সুষ্ঠুভাবে পরিচালিত হয় না।
সরকারপ্রধানের অনুমতি লাগবে: বর্তমান সরকার ক্ষমতায় আসার পর প্রভাবশালী ও সুবিধাবাদী কিছু ব্যক্তি বঙ্গবন্ধু ও তাঁর পরিবারের সদস্যদের নামে শিক্ষাপ্রতিষ্ঠান গড়ার চেষ্টা শুরু করে। এই পরিপ্রেক্ষিতে শিক্ষা মন্ত্রণালয় গত সেপ্টেম্বর মাসে একটি পরিপত্র জারি করে। এতে বলা হয়, বঙ্গবন্ধু্রশেখ মুজিবুর রহমান ও তাঁর পরিবারের সদস্য, চার জাতীয় নেতা, সাতজন বীরশ্রেষ্ঠ, ভাষাশহীদসহ জাতীয় প্রয়াত ও জীবিত নেতাদের নামে বেসরকারি শিক্ষাপ্রতিষ্ঠান প্রতিষ্ঠা করতে হলে শিক্ষা মন্ত্রণালয়ে আবেদন করতে হবে। আবেদন পরীক্ষা করে শিক্ষা মন্ত্রণালয় সরকারপ্রধানের কাছে তা অনুমোদনের জন্য পেশ করবে। শুধু সরকার প্রধান অনুমতি দিলে এ ধরনের নামকরণ করা যাবে।
প্রতিবেদন তৈরিতে সহায়তা করেছেন ঝিনাইদহ থেকে আজাদ রহমান এবং চরফ্যাশন প্রতিনিধি মো. ইয়াছিন।
আওয়ামী লীগ সরকার ক্ষমতায়, আর বঙ্গবন্ধু শেখ মুজিবুর রহমান বা ফজিলাতুন্নেসা মুজিবের নামে গড়া প্রতিষ্ঠান স্বীকৃতি বা এমপিওভুক্তি পাবে না, এটা কি হয়? বিএনপি ক্ষমতায় থাকলে জিয়াউর রহমান বা ওই দলের মন্ত্রী-সাংসদদের নামে শিক্ষাপ্রতিষ্ঠান গড়া ঠেকাবে কে? 
১৯৯০ সালের পর বিএনপি এবং আওয়ামী লীগ দুবার করে ক্ষমতায় এলে ওই দুই দলের প্রতিষ্ঠাতা ও নেতাদের নামে শিক্ষাপ্রতিষ্ঠান গড়ার হিড়িক পড়ে যায়। মন্ত্রী ও সাংসদদের অনেকে নিজের নাম তো বটেই, মা-বাবা এবং স্ত্রীর নামে শিক্ষাপ্রতিষ্ঠান করে অমরত্ব লাভের ব্যবস্থা করেছেন। এর আগে সাবেক রাষ্ট্রপতি এইচ এম এরশাদ তাঁর নিজের এবং স্বজনদের নামে সারা দেশে বেশ কয়েকটি শিক্ষাপ্রতিষ্ঠান স্থাপন করে এই ধারায় অগ্রবর্তী ভূমিকা পালন করেন। 
দেশের বিভিন্ন এলাকার কয়েকজন অধ্যক্ষ জানিয়েছেন, শিক্ষাপ্রতিষ্ঠান গড়তে হলে প্রভাবশালী বা স্থানীয় সাংসদদের ইচ্ছার বাইরে যাওয়ার উপায় থাকে না। সহযোগিতা ও সহানুভূতি পাওয়ার জন্য নামকরণের বিষয়ে তাঁর ইচ্ছাকে প্রাধান্য দিতে হয়।
বঙ্গবন্ধুর নামে ১৭টি শিক্ষাপ্রতিষ্ঠান: জাতীয় বিশ্ববিদ্যালয়ের অধীন শিক্ষাপ্রতিষ্ঠানগুলোর মধ্যে শেখ মুজিবুর রহমানের নামে ১৭টি প্রতিষ্ঠানের খোঁজ পাওয়া গেছে। এর বাইরে দেশের বিভিন্ন এলাকায় মাধ্যমিক, উচ্চমাধ্যমিক, দাখিল ও কারিগরি পর্যায়ের বেশ কিছু শিক্ষাপ্রতিষ্ঠানের নামকরণ হয়েছে এই জাতীয় নেতার নামে। ডিগ্রি পর্যায়ের ১৭টি প্রতিষ্ঠানের মধ্যে রয়েছে মিরপুর বঙ্গবন্ধু কলেজ, চন্দ্রা জাতির পিতা বঙ্গবন্ধু কলেজ, টুঙ্গিপাড়ার পাটগাতী শেখ মুজিবুর রহমান কলেজ, গোপালগঞ্জ সরকারি বঙ্গবন্ধু কলেজ, ফুলপুরে তারাকান্দা বঙ্গবন্ধু কলেজ, সিরাজগঞ্জের কাজীপুর বঙ্গবন্ধু কলেজ, রাজশাহীর বোয়ালিয়ায় বঙ্গবন্ধু কলেজ, মেহেরপুর মুজিবনগর কলেজ, রূপসা বঙ্গবন্ধু ডিগ্রি কলেজ, বসুরহাট সরকারি মুজিব কলেজ, কচুয়া বঙ্গবন্ধু কলেজ, বহিমানগর শেখ মুজিবুর রহমান কলেজ, বগুড়া সরকারি মুজিবুর রহমান মহিলা কলেজ, জলঢাকায় শিমুলবাড়ী বঙ্গবন্ধু কলেজ, মতিঝিলে বঙ্গবন্ধু ল কলেজ, মাদারীপুর বঙ্গবন্ধু ল কলেজ এবং চট্টগ্রাম বঙ্গবন্ধু ল টেম্পল। 
জিয়াউর রহমানের নামে ১৩টি কলেজ: জাতীয় বিশ্ববিদ্যালয়ের অধীনে থাকা শিক্ষাপ্রতিষ্ঠানগুলোর মধ্যে জিয়াউর রহমানের নামে ১৩টি প্রতিষ্ঠানের খোঁজ পাওয়া গেছে। এগুলো হচ্ছে পল্লবী শহীদ জিয়া মহিলা কলেজ, ভূঞাপুর শহীদ জিয়া মহিলা কলেজ, পিরোজপুরের নাজিরপুর শহীদ জিয়া কলেজ, বরিশালের সাহেবের হাট শহীদ জিয়াউর রহমান কলেজ, রাজশাহী শহীদ জিয়াউর রহমান কলেজ, গাবতলী শহীদ জিয়া কলেজ, জয়পুরহাট শহীদ জিয়া কলেজ, ফতেপুর শহীদ জিয়াউর রহমান ডিগ্রি কলেজ, ফেনী সরকারি জিয়া কলেজ, জিয়া সারকারখানা কলেজ, ঝিনাইদহ শহীদ জিয়াউর রহমান আইন কলেজ, নোয়াখালী জিয়া এডুকেশন অব ডেভেলপমেন্ট ইনস্টিটিউট ও রাজশাহীর শ্যামপুরে শহীদ জিয়াউর রহমান শারীরিক শিক্ষা কলেজ। এ ছাড়া জিয়াউর রহমানের নামে মাধ্যমিক, উচ্চমাধ্যমিক, কারিগরি ও মাদ্রাসা পর্যায়ের বেশ কিছু শিক্ষাপ্রতিষ্ঠান রয়েছে।
ফজিলাতুন্নেসার নামে আটটি কলেজ: বঙ্গবন্ধুর সহধর্মিণী শেখ ফজিলাতুন্নেসার নামেও দেশের বিভিন্ন এলাকায় শিক্ষাপ্রতিষ্ঠান গড়ে উঠেছে। এর মধ্যে জাতীয় বিশ্ববিদ্যালয়ের অধিভুক্ত আটটি কলেজ রয়েছে। এছাড়া বঙ্গবন্ধু পরিবারের সদস্য শেখ জামাল, শহীদ আব্দুর রব সেরনিয়াবাতসহ কয়েকজনের নামে শিক্ষা প্রতিষ্ঠান গড়ে তোলা হয়েছে। 
নিজের ও বাবা-মায়ের নামে প্রতিষ্ঠানের নমুনা: ঝিনাইদহ-২ আসনের সাবেক সাংসদ বিএনপির নেতা মসিউর রহমান ও তাঁর বাবা-মায়ের নামে রয়েছে সাতটি প্রতিষ্ঠান। ঝিনাইদহ-৩ (কোটচাঁদপুর-মহেশপুর) আসনের সাবেক সাংসদ বিএনপির নেতা শহিদুল ইসলাম ও তাঁর বাবা-মায়ের নামে রয়েছে তিনটি শিক্ষা প্রতিষ্ঠান। ঝিনাইদহ-১ (শৈলকুপা) আসনের সাবেক সাংসদ এম এ ওহাব বাবার নামে কলেজ স্থাপন করেছেন। ঝিনাইদহ-৩ আসনের বর্তমান সাংসদ শফিকুল আজম খাঁন চঞ্চল তাঁর বাবার নামে দুটি প্রতিষ্ঠান গড়ার উদ্যোগ নিয়েছেন।
নামকরণের নমুনা: চরফ্যাশন উপজেলার রসুলপুর এলাকায় ১৯৯৭ সালে রসুলপুর মহাবিদ্যালয় স্থাপন করা হয়। এরপর বিএনপির সাংসদ নাজিমউদ্দিন আলম নিজের নামে একই এলাকায় দুই কিলোমিটার ব্যবধানে নাজিমউদ্দিন আলম কলেজ গড়ে তোলেন। এরপর তিনি রসুলপুর কলেজকে নাজিমউদ্দিন আলম কলেজের সঙ্গে মিলিয়ে ফেলেন।এ ছাড়া সাবেক ওই সাংসদ এলাকাবাসীর গড়া কলেজের নাম বদলে শহীদ জিয়াউর রহমান কলেজ নাম রেখেছেন। এ ছাড়া বাবা ও স্ত্রীর দুটি প্রতিষ্ঠান স্থাপন করেন। 
সাবেক সাংসদ নাজিমউদ্দিন আলম বলেন, ‘এলাকার জনগণ আমাকে এবং শহীদ জিয়াউর রহমানকে ভালোবেসে শিক্ষাপ্রতিষ্ঠানগুলোর নামকরণ করেছে।’ এসব নামকরণ নিয়মতান্ত্রিকভাবে হয়েছে বলে দাবি করেন তিনি।
ভোলা-৪ আসনের বর্তমান সাংসদ আবদুল্লাহ আল ইসলাম জ্যাকব প্রথম আলোকে বলেন, বিএনপি সরকারের আমলে জনতা বাজার কলেজ জবরদখল করে অবৈধভাবে শহীদ জিয়াউর রহমান কলেজ নামকরণ করা হয় এবং রসুলপুর কলেজকে সম্পূর্ণ অবৈধভাবে নাজিমউদ্দিন আলম কলেজ নামকরণ করা হয়। 
ভিন্ন চিত্র: রাজধানী ঢাকা ও নরসিংদীর রায়পুরায় নিজের এলাকায় মোট ছয়টি শিক্ষাপ্রতিষ্ঠান স্থাপন করেছেন সমাজসেবক আর কে চৌধুরী। তিনি বলেন, এসব প্রতিষ্ঠান স্বাধীনভাবে পরিচালিত হচ্ছে। প্রতিষ্ঠানের পক্ষ থেকে কোনো রকম সহযোগিতা বা পরামর্শ চাওয়া হলে তিনি সাধ্যমতো চেষ্টা করেন। আর কে চৌধুরী আরও বলেন, এসব প্রতিষ্ঠান গড়ে দেওয়ার পর তাঁর আর চাওয়া বা পাওয়ার কিছু নেই। এগুলো ভালোভাবে চলুক—এটাই তাঁর প্রত্যাশা।
সাবেক শিক্ষামন্ত্রী এম ওসমান ফারুক বলেন, কেউ শিক্ষাপ্রতিষ্ঠান গড়লে এটা তার হয়ে যায় না। যাঁরা নিজের কর্তৃত্ব ধরে রাখতে চান তাঁরা ভুল করেন এবং ওই সব প্রতিষ্ঠান তখন সুষ্ঠুভাবে পরিচালিত হয় না। 
সরকারপ্রধানের অনুমতি লাগবে: বর্তমান সরকার ক্ষমতায় আসার পর প্রভাবশালী ও সুবিধাবাদী কিছু ব্যক্তি বঙ্গবন্ধু ও তাঁর পরিবারের সদস্যদের নামে শিক্ষাপ্রতিষ্ঠান গড়ার চেষ্টা শুরু করে। এই পরিপ্রেক্ষিতে শিক্ষা মন্ত্রণালয় গত সেপ্টেম্বর মাসে একটি পরিপত্র জারি করে। এতে বলা হয়, বঙ্গবন্ধু্রশেখ মুজিবুর রহমান ও তাঁর পরিবারের সদস্য, চার জাতীয় নেতা, সাতজন বীরশ্রেষ্ঠ, ভাষাশহীদসহ জাতীয় প্রয়াত ও জীবিত নেতাদের নামে বেসরকারি শিক্ষাপ্রতিষ্ঠান প্রতিষ্ঠা করতে হলে শিক্ষা মন্ত্রণালয়ে আবেদন করতে হবে। আবেদন পরীক্ষা করে শিক্ষা মন্ত্রণালয় সরকারপ্রধানের কাছে তা অনুমোদনের জন্য পেশ করবে। শুধু সরকার প্রধান অনুমতি দিলে এ ধরনের নামকরণ করা যাবে।
প্রতিবেদন তৈরিতে সহায়তা করেছেন ঝিনাইদহ থেকে আজাদ রহমান এবং চরফ্যাশন প্রতিনিধি মো. ইয়াছিন।
পেশায় তিনি শিক্ষক। কিন্তু শ্রেণীকক্ষে পড়ানো ছাড়াও রয়েছে শিক্ষার্থী সংগ্রহের দায়িত্ব। ভর্তি মৌসুমে নিরুপায় হয়েই শিক্ষার্থীদের বাড়ি বাড়ি ছুটতে হয় তাঁকে। ভর্তি-ইচ্ছুক এবং তার অভিভাবককে অনুরোধ করেন। দিতে হয় ভালোভাবে পড়াশোনা করানোসহ নানা রকমের আশ্বাস আর প্রতিশ্রুতি। 
এই শিক্ষক ঝিনাইদহ-৩ আসনের সাবেক সাংসদ শহিদুল ইসলামের মায়ের নামে প্রতিষ্ঠিত আলফাতুন্নেছা মহাবিদ্যালয়ে চাকরি করেন। নাম প্রকাশে অনিচ্ছুক ওই শিক্ষক বলেন, ‘চাকরি নেওয়ার সময় শর্ত ছিল, শিক্ষার্থী জোগাড় করতে হবে। এটা না করলে কলেজ চলবে কীভাবে?’ তিনি আরও বলেন, ‘শিক্ষার্থী না থাকলে কলেজ থাকবে না, কলেজ না থাকলে চাকরিও থাকবে না।’
এই অবস্থা শুধু ঝিনাইদহের আলফাতুন্নেছা কলেজের নয়, দেশের অনেক শিক্ষাপ্রতিষ্ঠানের। বাইসাইকেল, বিনা বেতনে পড়ার সুযোগ, বিনামূল্যে বই ও পোশাক দেওয়ার প্রলোভন দেখিয়েও এখন শিক্ষার্থী ভর্তি করার চেষ্টা চলে।
শিক্ষা বিভাগ সূত্রে জানা গেছে, বর্তমানে ঝিনাইদহ জেলায় এমপিওভুক্ত প্রতিষ্ঠান রয়েছে মাধ্যমিক বিদ্যালয় ২৮০টি, কলেজ ৫৫টি আর মাদ্রাসা ১১০টি। আর এমপিওভুক্তি ছাড়া মাধ্যমিক বিদ্যালয় ২৮টি, কলেজ পাঁচটি ও মাদ্রাসা ২৩টি। অনুসন্ধানে দেখা গেছে, ১৯৯০ সালের পর এসব বেশির ভাগ শিক্ষাপ্রতিষ্ঠান গড়ে উঠেছে। এসব প্রতিষ্ঠানে এক লাখ ১২ হাজার শিক্ষার্থী রয়েছে বলে জানিয়েছেন জেলা শিক্ষা কর্মকর্তা। স্থানীয় সাংসদ ও তাঁদের স্বজনের নামে গড়া হয়েছে বেশির ভাগ প্রতিষ্ঠান। মূলত নামকরণের আশায় গড়া প্রতিষ্ঠানগুলোর বেশির ভাগই বর্তমানে ভুগছে শিক্ষার্থীর সংকটে।
অভিযোগ রয়েছে, শুধু নিজের বা বাবা-মায়ের নামেই প্রতিষ্ঠান গড়াই লক্ষ্য ছিল না। ওই সব প্রতিষ্ঠানে শিক্ষক নিয়োগ দিয়েও ব্যাপক আর্থিক বাণিজ্য হয়েছে।
জানা যায়, ঝিনাইদহ-২ আসনের সাবেক সাংসদ বিএনপির নেতা মসিউর রহমান এবং তাঁর বাবা-মায়ের নামে রয়েছে সাতটি প্রতিষ্ঠান। ঝিনাইদহ-৩ (কোটচাঁদপুর-মহেশপুর) আসনের সাবেক সাংসদ বিএনপির নেতা শহিদুল ইসলাম ও তাঁর বাবা-মায়ের নামে তিনটি প্রতিষ্ঠান গড়া হয়েছে। ঝিনাইদহ-১ (শৈলকুপা) আসনের সাবেক সাংসদ বিএনপির নেতা এম এ ওহাবের বাবার নামে প্রতিষ্ঠা করা হয়েছে কলেজ। ঝিনাইদহ-৩ আসনের বর্তমান সাংসদ শফিকুল আজম খাঁনের বাবার নামে দুটি প্রতিষ্ঠান গড়ার উদ্যোগ নেওয়া হয়েছে। 
সাবেক সাংসদদের নিজের ও পরিবারের সদস্যদের নামে শিক্ষাপ্রতিষ্ঠান গড়ার বিষয়ে সদর উপজেলার গান্নাবাজার মুক্তিযোদ্ধা মসিউর রহমান কলেজের প্রতিষ্ঠাতা সভাপতি সিরাজুল ইসলাম জানান, তাঁরা প্রথমে গান্নাবাজার কলেজ নামকরণ করেছিলেন। কিন্তু এমপিওভুক্তির সময় সাংসদের দাবির পরিপ্রেক্ষিতে নাম পরিবর্তন করা হয়। সরকারি নিয়ম অনুযায়ী নামকরণের ক্ষেত্রে এককালীন ১৫ লাখ টাকা কলেজে দান করার বিধান থাকায় তিনি কলেজের হিসাবে ১৫ লাখ টাকা জমা দেন। পরে জমি ক্রয়সহ বিভিন্ন খরচ দেখিয়ে তিনি টাকা ফেরত নিয়েছেন। কোটচাঁদপুর জি টি কলেজের শিক্ষক আব্দুল ওয়াহেদ বলেন, সাংসদ ও তাঁদের পরিবারের সদস্যদের নামের ক্ষেত্রে কলেজের হিসাবে টাকা জমা ও খরচ—সবই হয় কাগজ-কলমে।
নাম প্রকাশে অনিচ্ছুক কয়েকজন অধ্যক্ষ জানান, শিক্ষাপ্রতিষ্ঠান গড়তে হলে সাংসদদের ইচ্ছার বাইরে যাওয়ার উপায় থাকে না। তাঁদের সহায়তা চাওয়া হলে কেউ কেউ নিজেদের ইচ্ছেমতো নামকরণের শর্ত জুড়ে দেন।
একাধিক স্কুল, কলেজ ও মাদ্রাসাশিক্ষক নাম প্রকাশ না করার শর্তে জানান, রাজনৈতিক কারণে আর শিক্ষক নিয়োগের মাধ্যমে অর্থবাণিজ্যের আশায় বেশির ভাগ প্রতিষ্ঠান গড়া হয়েছে। প্রায় প্রতিটি স্কুল-কলেজে যাঁরা শিক্ষক হিসেবে নিয়োগ পেয়েছেন, তাঁদের মোটা অঙ্কের টাকা দিতে হয়েছে। টাকা দিয়ে চাকরি নিয়ে বেতন পাননি এমন শিক্ষকও রয়েছেন অসংখ্য। বিশেষ করে ঝিনাইদহ জেলার ১৫টি ডিগ্রি কলেজে শতাধিক তৃতীয় শিক্ষক নিয়োগ দেওয়া হয়েছে। তাঁরা আজও বেতন পাননি। 
টাকা দিয়ে চাকরি নিয়ে বেতন না পাওয়ায় ঝিনাইদহের মহেশপুর উপজেলার কাঠগড়া কলেজের শিক্ষকেরা বিগত তত্ত্বাবধায়ক সরকারের সময় প্রতিবাদ শুরু করেছিলেন। পরিস্থিতি বুঝতে পেরে যারা তাঁদের টাকা নিয়েছিল, পরবর্তীকালে তাঁদের সেই টাকা ফেরত দেওয়া হয়েছে। ওই কলেজের এক শিক্ষক নাম প্রকাশ না করে জানান, তাঁদের কলেজের প্রায় সব শিক্ষককে মোটা অঙ্কের টাকা দিয়ে চাকরি নিতে হয়েছে। কলেজের বিজ্ঞান শাখা অনুমোদন না থাকলেও শুধু টাকার জন্য ওই বিভাগে আটজন শিক্ষক নিয়োগ দেওয়া হয়। যাঁরা আজও সরকারি বেতন পাননি। একইভাবে ঝিনাইদহ সদর উপজেলার ডাকবাংলো কলেজে অতিরিক্ত আটজন শিক্ষক নিয়োগ দেওয়া হয়।
ঝিনাইদহের ছয়টি উপজেলার ১৫টি বেসরকারি ডিগ্রি কলেজে শতাধিক তৃতীয় শিক্ষক রয়েছেন। শিক্ষা মন্ত্রণালয় থেকে তাঁদের জানানো হয়েছে, একটি বিষয়ে দুজনের অতিরিক্ত শিক্ষকের বেতন দেওয়া সম্ভব নয়।
ঝিনাইদহ সদর উপজেলার ডাকবাংলোয় অবস্থিত আব্দুর রউফ ডিগ্রি কলেজের অর্থনীতি বিভাগের প্রভাষক শাহানুর আলম জানান, এনজিওর চাকরি ছেড়ে এখানে যোগদান করেন। তৃতীয় শিক্ষক হিসেবে নিয়োগ হওয়ায় আজও বেতন পাননি। দীর্ঘদিন বেতন না পেয়ে চাকরির পাশাপাশি নিজে একটি প্রি-ক্যাডেট স্কুল অ্যান্ড কলেজ পরিচালনা করে সংসার চালাচ্ছেন। অপর এক শিক্ষক নাম প্রকাশ না করার শর্তে জানান, চাকরি পেতে তাঁকে এক লাখ টাকা দিতে হয়েছে। তিনি বলেন, নিয়োগকর্তারা টাকার জন্য নিয়োগ দেন, কিন্তু তাঁরা ভাবেন না, নিয়োগ পাওয়া ব্যক্তিরা বেতন পাবেন কি না।
সুনামগঞ্জের কৃষ্ণনগর হোসেনিয়া উচ্চবিদ্যালয়ের ৬১৭ জন শিক্ষার্থীর জন্য শিক্ষক রয়েছেন ১০ জন। একজন বিএসসির শিক্ষক নবম ও দশম শ্রেণীতে পদার্থবিজ্ঞান, রসায়ন, গণিত ও জীববিজ্ঞান পড়ান। ইংরেজি পড়াচ্ছেন বাংলা ও ইতিহাসের শিক্ষকেরা। বিদ্যালয়ে বিজ্ঞানের ব্যবহারিকের জন্য কোনো গবেষণাগার ও সহায়ক শিক্ষক নেই। নেই কোনো গ্রন্থাগারও। প্রায় একই চিত্র দেখা যায় সিলেটের পাঠানটুলা দ্বি-পাক্ষিক উচ্চবিদ্যালয় ও চট্টগ্রামের রায়পুর ইউনিয়ন উচ্চবিদ্যালয়ে।
পর্যাপ্ত্রদক্ষ শিক্ষক, পাঠ্যবই ও অবকাঠামোগত নানা সংকটের ফলে দেশের মাধ্যমিক স্তরে বিজ্ঞান, গণিত ও ইংরেজি শিক্ষা নাজুক হয়ে পড়েছে। এসব বিষয়ে যথাযথ জ্ঞান লাভ করতে না পেরে শিক্ষার্থীরা কোনো রকমে পাঠ্যবিষয় মুখস্থ করে পরীক্ষায় পাস করছে। ফলে বিজ্ঞান, গণিত ও ইংরেজি শিক্ষা নিয়ে প্রচণ্ড হিমশিম খাচ্ছে দেশের অসংখ্য শিক্ষার্থী।
‘বিজ্ঞান ও ইংরেজি বইয়ের ভাষাগুলো কঠিন হওয়ায় আমরা অনেকেই ঠিকমতো বুঝতে পারি না। স্কুলে একদিকে বিষয়ভিত্তিক ও পর্যাপ্ত শিক্ষক নেই। অন্যদিকে দুর্বোধ্য পাঠ্যবই নিয়ে বড়ই ঝামেলা পোহাতে হয়।’ জানাল রায়পুর উচ্চবিদ্যালয়ের দশম শ্রেণীর ছাত্রী নুসরাত শিরিন। সুনামগঞ্জের সরকারি এস সি বালিকা বিদ্যালয়ের দশম শ্রেণীর ছাত্রী ফাহমিদা বলে, ‘আমরা প্রাথমিক বিদ্যালয় থেকেই ইংরেজিতে দুর্বল। এখন মাধ্যমিকের বইয়ের ভাষা খুব কঠিন মনে হয়।’ শিরিন ও ফাহমিদার মতো এমন অভিযোগ দেশের অন্যান্য বিদ্যালয়ের শিক্ষার্থীদের।
বিজ্ঞান ও গণিতে শিক্ষকসংকট প্রকট, নামেই ব্যবহারিক ক্লাস: সরেজমিনে ঘুরে দেখা যায়, চট্টগ্রামের আনোয়ারা উপজেলার রায়পুর ইউনিয়ন উচ্চবিদ্যালয়ের নবম ও দশম শ্রেণীতে বিজ্ঞান শাখায় শিক্ষক আছেন মাত্র একজন। তিনি একাই পড়াচ্ছেন পদার্থ, রসায়ন ও গণিত। এ বিদ্যালয়ে নেই কোনো বিজ্ঞানের গবেষণাগার। বিদ্যালয়ের শিক্ষার্থীরা জানায়, ‘ব্যবহারিক ক্লাস না হওয়ায় বিজ্ঞানের অনেক কিছুই ঠিকমতো বুঝতে পারছি না। মুখস্থ করেই ব্যবহারিক পরীক্ষা দেওয়ার প্রস্তুতি নিতে হচ্ছে।’ তত্ত্বীয় বিষয়ের ক্লাসও ঠিকমতো হয় না বলে ভুক্তভোগী শিক্ষার্থীদের অভিযোগ। বিদ্যালয়ের বিজ্ঞানের শিক্ষক প্রদীপ কান্তি জানান, বিদ্যালয়টি সমুদ্র উপকূলে হওয়ায় প্রায়ই বন্যা, ঘূর্ণিঝড়সহ নানা প্রাকৃতিক দুর্যোগের মুখোমুখি হয়। শিক্ষকসংকটের কারণে শিক্ষকদের অনেক বাড়তি চাপ নিতে হয়। ব্যবহারিকের যন্ত্রপাতি ও কক্ষসংকটের ফলে ঠিকমতো ক্লাস হয় না বলে তিনি জানান।
সিলেটের পাঠানটুলা দ্বি-পাক্ষিক উচ্চবিদ্যালয়ে ১২ শ শিক্ষার্থীর জন্য রয়েছেন ১৪ জন শিক্ষক। এর মধ্যে বিজ্ঞানের শিক্ষক আছেন মাত্র চারজন। এ বিদ্যালয়ের সহকারী প্রধান শিক্ষক রণধীর দত্ত প্রথম আলোকে বলেন, শিক্ষকসংকটের ফলে বিজ্ঞানের ক্লাস ঠিকমতো হয় না। গবেষণাগারে পর্যাপ্ত সরঞ্জামাদি না থাকায় ব্যবহারিক ক্লাসও যথাযথভাবে হচ্ছে না। সংকটের সমাধানে একাধিকবার কর্তৃপক্ষকে বলা হলেও এখন পর্যন্ত কোনো সমাধান হয়নি।
চট্টগ্রামের বটতলী উচ্চবিদ্যালয়, সুনামগঞ্জের কৃষ্ণনগর হোসেনিয়া উচ্চবিদ্যালয়, মঙ্গলকাটা উচ্চবিদ্যালয়, এস সি বালিকা বিদ্যালয়, সিলেটের এইডেড হাইস্কুল, শাহ পরান উচ্চবিদ্যালয় ও জহিরিয়া এম ইউ উচ্চবিদ্যালয় ঘুরে দেখা গেছে, শিক্ষক ও গবেষণাগার-সংকটের প্রায় একই চিত্র। বিদ্যালয়ের শিক্ষকেরা জানান, সংকটের ফলে শিক্ষকদের বাড়তি চাপ নিতে হচ্ছে। এক বিষয়ের শিক্ষক অন্য বিষয়ে ক্লাস নিচ্ছেন। 
প্রকট শিক্ষকসংকট ও বিজ্ঞানের ব্যবহারিক ক্লাস না হওয়ায় বিজ্ঞানের জটিল ও গুরুত্বপূর্ণ বিষয়গুলো না বুঝেই মুখস্থ করে শিক্ষার্থীরা পরীক্ষায় পাস করছে বলে সংশ্লিষ্ট শিক্ষকেরা জানান।
ইংরেজিতে দক্ষ শিক্ষক নেই: অভিজ্ঞ্রও দক্ষ্রশিক্ষকের অভাব, জটিল ও দুর্বোধ্য পাঠ্যবই এবং প্রাথমিক পর্যায়ে দুর্বল ইংরেজি শিক্ষার ফলে দেশের মাধ্যমিক স্তরের ইংরেজি শিক্ষা নিয়ে চরম ভোগান্তিতে রয়েছে শিক্ষার্থীরা। বিভিন্ন বিদ্যালয়ের শিক্ষার্থীদের সঙ্গে কথা বলে তাদের ভোগান্তি ও উদ্বেগের কথা জানা গেছে। শিক্ষকদের অনেকেই ছাত্রছাত্রীদের এ সমস্যার সঙ্গে একমত পোষণ করেন।
‘ইংরেজি ক্লাসে পড়া ঠিকমতো বুঝতে পারি না। পাঠ্যবইটাও জটিল মনে হয়। ক্লাসে স্যাররা যদি সহজভাবে বোঝাতেন, পাঠ্যবই কঠিন ও জটিল না করে বোঝার মতো করলে ইংরেজিটা ভালোভাবে পড়তে পারতাম।’ বলল সিলেটের শাহ পরান উচ্চবিদ্যালয়ের নবম শ্রেণীর শিক্ষার্থী খোরশেদ, তানজিনা ও এনায়েত।
চট্টগ্রামের ড. খাস্তগীর সরকারি বালিকা উচ্চবিদ্যালয়ের ইংরেজির শিক্ষক ও এফ এম ইউনূস প্রথম আলোকে বলেন, ‘শিক্ষার্থীরা প্রাথমিক পর্যায়ে বলতে গেলে ইংরেজির কিছুই শেখে না। দুর্বল ভিত্তি নিয়ে তাদের মাধ্যমিক পর্যায়ের ইংরেজি পড়তে অনেকটা বেগ পেতে হচ্ছে। পাশাপাশি শিক্ষকদের প্রশিক্ষণও জরুরি।’
সুনামগঞ্জ্রএস সি বালিকা বিদ্যালয়ের ইংরেজির শিক্ষক আনিসুর রহমান কামাল বলেন, ‘বর্তমান পাঠ্যসূচি ইংরেজি শেখার উপযোগী বলে আমার মনে হয় না।’ 
ঢাকা বিশ্ববিদ্যালয়ের ইংরেজি বিভাগের অধ্যাপক সৈয়দ মনজুরুল ইসলাম বলেন, ‘বর্তমান ইংরেজি শিক্ষাপদ্ধতিতে যে পাঠ্যবই আছে, তাতে কল্পনা করার জায়গা নেই। এটি একটি অনাকর্ষণীয় পাঠ্যসূচি।’ বর্তমান, পুরোনোসহ সব পদ্ধতির সংমিশ্রণে নতুন এক পদ্ধতিতে ইংরেজি শেখানোর কথা বলেন তিনি।
শিক্ষাবিদ মুহম্মদ জাফর ইকবাল প্রথম আলোকে বলেন, ‘শিক্ষকদের মানসম্মত বেতন ও সামাজিক মর্যাদা নিশ্চিত করে সরকারকে পুরোনো সব আবর্জনা দূর করে দক্ষ শিক্ষক নিয়োগ দিতে হবে।’ তিনি বলেন, ‘সংকটের সমাধানে শিক্ষার্থীদের জন্য অতিরিক্ত তথ্য পরিহার করে তাদের কাছে সহজ ও বোধগম্য পাঠ্যবই প্রণয়ন, আধুনিক পরীক্ষাপদ্ধতি, সমৃদ্ধ গ্রন্থাগার ও সাংস্কৃতিক কার্যক্রম চালু করতে হবে। খুব দ্রুত এ সিদ্ধান্ত নিতে হবে।’ এ ছাড়া সরকারকে ‘পরীক্ষায় পাসের হার প্রতিযোগিতা’ থেকে বেরিয়ে আসতে হবে বলে তিনি জানান।
সিলেট শিক্ষা বোর্ডের পরীক্ষা নিয়ন্ত্রক মোহাম্মদ মনির উদ্দিন বলেন, ‘সিলেটের বিভিন্ন বিদ্যালয়ে বিজ্ঞান ও ইংরেজিতে শিক্ষকসংকট রয়েছে। বিজ্ঞানের গবেষণাগারও অনেক জায়গায় নেই। সংকটের সমাধানের জন্য আমরা মন্ত্রণালয়কে জানিয়েছি। ধীরে ধীরে এর সমাধান করা হচ্ছে।’
মানিকগঞ্জের শিবালয় উপজেলার তেওতা ইউনিয়নের চরবৈষ্ণবী গ্রামের দিনমজুর বিল্লাল শেখের চার ছেলেমেয়ের কেউই কখনো বিদ্যালয়ে যায়নি। স্কুলে যাওয়ার বয়সেই বিয়ের পিঁড়িতে বসতে হয় তাঁর বড় মেয়ে বিলকিস আক্তারকে (১২)। ছেলে হাকি শেখ (১০), মো. তালুকদার (৮) ও ছোট মেয়ে ফতে খাতুনেরও (৭) কখনো স্কুলে যাওয়া হয়নি। শুধু বিল্লাল শেখের ছেলেমেয়েরাই নয়, যমুনা নদীতীরবর্তী ওই গ্রামের শিক্ষার চিত্র প্রায় একই।
চরবৈষ্ণবী গ্রামটিতে পরিবারের সংখ্যা ২৫০। এসব পরিবারে বিদ্যালয়ে যাওয়ার উপযোগী শিশুর সংখ্যা প্রায় ৪০০, যাদের বেশির ভাগই স্কুলে যায় না। গ্রামটিতে একটি আনন্দ স্কুল থাকলেও সেটি কালেভদ্রে খোলা হয়। ওই স্কুলে ৩০ জন ছাত্রছাত্রীর বেশির ভাগ নিজেদের নামটাই লিখতে পারে না।
গ্রামের বাসিন্দা আবদুর রহমানের মেয়ে রহিমা খাতুন (১২) চরবৈষ্ণবী গ্রামের গেদা ঘোষের বাড়ির আনন্দ স্কুলের চতুর্থ শ্রেণীর ছাত্রী। স্কুল প্রতিষ্ঠার পর থেকে চার বছর ধরে সে ওই স্কুলেই পড়ালেখা করছে। কিন্তু সে কোনো পাঠ্যবইয়ের নামই বলতে পারে না।
রহিমার মা মমতা খাতুন বলেন, ‘আমাগো বাড়ির থিকা হরকারি (সরকারি) পাইমারি স্কুল সাত মাইল দূরে। হেনে যাইতে চাইরডাখাল পার অইতে অয়। তাই আমার চাইরডা পুলামেয়ার কাউরেই পড়াইবার পারি নাই। অনেক শক কইরা বড় মেয়াডারে আনন্দ স্কুলে বতি (ভর্তি) করচিলাম। কিন্তু স্কুলই খুলে না, পড়া লেহা আর কি শিকবো।’
শিবালয়ের আরিচা বন্দর থেকে নৌপথে অন্তত ১৫ কিলোমিটার পথ পাড়ি দিয়ে পাবনার সীমান্ত এলাকায় চরবৈষ্ণবী গ্রামের অবস্থান। চারদিকে যমুনা নদীঘেরা ওই গ্রামের প্রায় প্রতিটি বাড়িতেই ছোট ছোট ছনের ঘর। বিদ্যুত্, রাস্তাঘাটসহ নাগরিক-সুবিধা বলতে কিছুই নেই গ্রামটিতে। দু-একটি পরিবার ছাড়া মাছ ধরা আর অন্যের বাড়িতে মজুরি খাটাই তাদের মূল পেশা।
১৬ অক্টোবর ওই গ্রামে গেলে সেখানকার শিক্ষাব্যবস্থা নিয়ে ক্ষুব্ধ মনোভাব প্রকাশ করেন স্থানীয় ব্যক্তিরা। গ্রামের কৃষক আকতার হোসেন, হারুন আলী শেখ ও রহম আলী জানান, গ্রামের প্রতিটি পরিবারেই চার থেকে সাতজন করে বিদ্যালয়ে গমনোপযোগী শিশু রয়েছে। শুধু বিদ্যালয়ের অভাবে এই ছেলেমেয়েদের তাঁরা পড়ালেখা করাতে পারেন না। 
চরবৈষ্ণবী গ্রাম থেকে কাছের যে বিদ্যালয়, সেটির নাম মধ্যনগর সরকারি প্রাথমিক বিদ্যালয়। ওই গ্রাম থেকে বিদ্যালয়টির দূরত্ব অন্তত ছয় কিলোমিটার। ছেলেমেয়েরা দূরের ওই বিদ্যালয়ে যেতে আগ্রহী নয়।
শিবালয় উপজেলা শিক্ষা কর্মকর্তার কার্যালয় সূত্রে জানা গেছে, যমুনা নদীতীরবর্তী তেওতা ইউনিয়নের বিস্তীর্ণ চরাঞ্চলে রয়েছে মাত্র চারটি বিদ্যালয়। এসব বিদ্যালয়ের একটি থেকে অপরটির দূরত্ব পাঁচ থেকে সাত কিলোমিটার, আর শিবালয় ইউনিয়নের চরাঞ্চলে কোনো বিদ্যালয়ই নেই। 
শিবালয় উপজেলা শিক্ষা কর্মকর্তা রণতোষ কুমার সেন বলেন, চরাঞ্চলে বিদ্যালয় গমনোপযোগী শিশুর তুলনায় বিদ্যালয়ের সংখ্যা খুবই অপ্রতুল। 
করুণ অবস্থা গাইবান্ধার চরে: গাইবান্ধার চরাঞ্চলের শিক্ষাপ্রতিষ্ঠানে প্রয়োজনীয় শিক্ষক নেই। নেই শ্রেণীকক্ষ, চেয়ার-টেবিল ও বেঞ্চ। বেশির ভাগ প্রতিষ্ঠান টিনের তৈরি। দু-একটি পাকা ভবন থাকলেও সেগুলো সংস্কারের অভাবে বিধ্বস্ত হয়ে যাচ্ছে। নদীভাঙনে নিশ্চিহ্ন হয়েছে অনেক বিদ্যালয় ভবন। এ ছাড়া অনুন্নত যোগাযোগব্যবস্থার কারণে অনেক শিক্ষক বিদ্যালয়ে নিয়মিত উপস্থিত হন না। কোনো কোনো বিদ্যালয়ে বদলি শিক্ষক দিয়ে পাঠদান চালানো হচ্ছে বলে অভিযোগ রয়েছে। ফলে বিদ্যালয়গুলোতে লেখাপড়া নেই বললেই চলে।
জেলা প্রাথমিক শিক্ষা অফিস সূত্র জানায়, গাইবান্ধার সাত উপজেলার মধ্যে চারটি নদীতীরবর্তী। এগুলো হচ্ছে: গাইবান্ধা সদর, ফুলছড়ি, সাঘাটা ও সুন্দরগঞ্জ। চার উপজেলায় ১৩টি ইউনিয়নে ৫৪টি চর রয়েছে।
গাইবান্ধার এই ১৩ ইউনিয়নের চরাঞ্চলে মোট ৯৮টি প্রাথমিক বিদ্যালয় রয়েছে। এর মধ্যে ৪৭টি সরকারি ও ৫১টি রেজিস্টার্ড বেসরকারি। বিদ্যালয়গুলোতে মোট ১৫ হাজার ৮৪ জন শিক্ষার্থী থাকলেও শিক্ষক রয়েছেন মাত্র ৩৪৮ জন। বেসরকারি প্রাথমিক বিদ্যালয়গুলোরও একই চিত্র।
মোল্লারচর রেজিস্টার্ড বেসরকারি প্রাথমিক বিদ্যালয়ের প্রধান শিক্ষক ইকবাল হোসেন বলেন, বিদ্যালয়ের পাকা ভবন নেই। ২৮ হাত টিনের ঘরে কোনোমতো চারজন শিক্ষক দিয়ে ১০০ শিক্ষার্থীকে পাঠদান করা হচ্ছে। বেঞ্চ না থাকায় মাটিতে চট বিছিয়ে ক্লাস নেওয়া হচ্ছে। বিদ্যালয়ের পঞ্চম শ্রেণীর ছাত্র রাশেদুল ও সুমন জানায়, বিদ্যালয়ে নলকূপ ও ল্যাট্রিন নেই। 
সিধাই গ্রামের মেম্বার আবু হানিফ জানান, সড়ক যোগাযোগ না থাকায় শিক্ষকেরা এখানে বেশি দিন থাকতে চান না। দু-এক মাস থেকেই বদলি নেন।
নাম প্রকাশে অনিচ্ছুক এক শিক্ষক বলেন, দুর্গম চরের বিদ্যালয়ে যাতায়াত করতে বেতনের অর্ধেক টাকা খরচ হয়। তাই বাধ্য হয়ে কয়েক মাস চাকরি করার পর অন্যত্র বদলি নিতে হয়। 
ফুলছড়ি উপজেলার ফজলুপুর ইউনিয়নের হেলেঞ্চা সরকারি প্রাথমিক বিদ্যালয়ে একটি টিনশেড ঘর থাকলেও বেঞ্চ নেই। তিনজন শিক্ষক ১১১ শিক্ষার্থীকে মেঝেতে বসিয়ে পড়াচ্ছেন। বিদ্যালয়টির প্রধান শিক্ষক আবুল কাশেম বলেন, প্রয়োজনীয় বেঞ্চ ও ভবন নির্মাণের জন্য সংশ্লিষ্ট দপ্তরে আবেদন জানিয়েও কোনো কাজ হয়নি। 
জেলা প্রাথমিক শিক্ষা কর্মকর্তা মনোয়ারা বেগম বলেন, চরাঞ্চলের বিদ্যালয়ে প্রয়োজনীয় শিক্ষক চেয়ে শিক্ষা মন্ত্রণালয়ে আবেদন জানানো হয়েছে। বরাদ্দ চাওয়া হয়েছে চেয়ার টেবিল বেঞ্চ কেনার জন্য। মন্ত্রণালয়ের অনুমতি পাওয়া গেলে এসব সমস্যার সমাধান হবে। 
চরফ্যাশনের আট চরে স্কুলই নেই: ভোলা জেলার চরফ্যাশন উপজেলার জনসংখ্যার তুলনায় শিক্ষাপ্রতিষ্ঠান নগণ্য। আটটি চরে কোনো শিক্ষাপ্রতিষ্ঠানই নেই। ফলে এখানকার শিশুরা প্রাথমিক শিক্ষা থেকে বঞ্চিত।
চরফ্যাশনের মাধ্যমিক শিক্ষা কর্মকর্তা মোঃ সামালগীর আলম জানান, উপজেলার সিকদারের চর, চর ফারুকী, চর হাসিনা, চর স্টেফিন, জাহাজমারা, চর লিউলিন, চরহাদী, চর ফকিরা—এ আটটি চরে কোনো স্কুল নেই। ফলে চরাঞ্চলের শিশুরা প্রাথমিক শিক্ষা থেকে বঞ্চিত। এসব চরে দ্রুত বিদ্যালয় স্থাপন প্রয়োজন।
জাতীয় বিশ্ববিদ্যালয়ের নাম পরিবর্তন এবং বিশ্ববিদ্যালয়ের অধীনে ছয় বিভাগে ছয়টি আঞ্চলিক কেন্দ্র স্থাপনসহ বেশ কিছু বিষয়ে সুপারিশ করে একটি প্রতিবেদন শিক্ষা মন্ত্রণালয়ে জমা দিয়েছে সংস্কার কমিটি। শিক্ষা মন্ত্রণালয়ের নির্দেশেই গঠন করা হয়েছিল ওই কমিটি। কিন্তু কমিটি কয়েক মাস আগে প্রতিবেদন জমা দিলেও তা বাস্তবায়নে শিক্ষা মন্ত্রণালয় এখনো কার্যকর কোনো পদক্ষেপ নেয়নি। বর্তমান সরকার ক্ষমতায় আসার পর এ কমিটির মতো শিক্ষাসংক্রান্ত বিভিন্ন বিষয়ে বেশ কিছু কমিটি গঠন করে শিক্ষা মন্ত্রণালয়। এর মধ্যে বেশির ভাগ কমিটিই তাদের প্রতিবেদন জমা দিয়েছে। কিন্তু প্রতিবেদনের সুপারিশ বাস্তবায়নের পর্বটি চলছে ধীরগতিতে।
কমিটি গঠনের বিষয়ে শিক্ষামন্ত্রী নুরুল ইসলাম নাহিদ একাধিকবার বলেছেন, তাঁরা চান সবার মতামতের ভিত্তিতে শিক্ষাসংক্রান্ত বিষয়ে সিদ্ধান্ত নিতে। এর জন্যই বিশেষজ্ঞদের দিয়ে বিভিন্ন কমিটি গঠন করা হয়েছে। তিনি আরও বলেন, ‘কমিটি যেহেতু আমরাই গঠন করছি; সুতরাং তা বাস্তবায়নের দায়িত্বও আমাদেরই। হয়তো অগ্রাধিকার ভিত্তিতে যেটা আগে বাস্তবায়ন করা দরকার, সেটা আগে করা হচ্ছে। বাকিগুলো কিছু প্রক্রিয়া অনুসরণ করে আস্তে আস্তে করা হবে।’ 
এ প্রসঙ্গে বিশ্বসাহিত্য কেন্দ্রের সভাপতি অধ্যাপক আবদুল্লাহ আবু সায়ীদ বলেন, সুপারিশ চিন্তার বিষয়। আর বাস্তবায়ন বস্তুগত বিষয়। এ জন্য সময় ও সম্পদের প্রয়োজন। তাই সুপারিশ বাস্তবায়নে একটু সময় লাগতেই পারে।
বর্তমান সরকার ক্ষমতায় আসার পরপরই শিক্ষামন্ত্রী নুরুল ইসলাম নাহিদ দেশের শিক্ষাবিদদের নিয়ে মতবিনিময় সভা করেন। এরপর থেকেই বিভিন্ন বিষয়ে শিক্ষাবিদসহ সংশ্লিষ্ট বিষয়ে অভিজ্ঞদের দিয়ে একাধিক কমিটি গঠনের প্রক্রিয়া শুরু হয়। গত ১০ মাসে মন্ত্রণালয় অন্তত ২০টি কমিটি গঠন করেছে বলে জানা যায়।
বর্তমান সরকার ক্ষমতায় আসার পরপরই পাঠ্যপুস্তক সংকট মোকাবিলায় করণীয় ঠিক করতে ঢাকা বিশ্ববিদ্যালয়ের শিক্ষক মো. আখতারুজ্জামানের নেতৃত্বে একটি কমিটি গঠন করা হয়। এতে সংকট সৃষ্টিকারীদের বিরুদ্ধে ব্যবস্থা নেওয়ার সুপারিশ করা হলেও ব্যবস্থা নেওয়া হয়নি। এর আগে বই-সংকটের সঙ্গে জড়িত ব্যক্তিদের চিহ্নিত করতে টাস্কফোর্স গঠন করা হলেও এর প্রতিবেদন নিয়ে প্রশ্ন ওঠে।
এদিকে প্রাথমিক ও মাধ্যমিক স্তরের পাঠ্যবইয়ে সঠিক ইতিহাস সংযোজনের জন্য কমিটি গঠন করা হয়। দুটি কমিটি ইতিমধ্যে প্রতিবেদন দিয়েছে। শিক্ষামন্ত্রী বলেছেন, আগামী শিক্ষাবর্ষ থেকে কমিটির অতি প্রয়োজনীয় সুপারিশগুলো বাস্তবায়ন করা হবে। আর বাকিগুলো পরের বছর থেকে কার্যকর করা হবে। অর্থাত্ এখানেও সব সুপারিশ দ্রুত বাস্তবায়ন হচ্ছে না।
গত ২৫ মার্চ জাতীয় বিশ্ববিদ্যালয়ের বর্তমানে বিরাজমান সমস্যা থেকে উত্তরণের জন্য বিশ্ববিদ্যালয় মঞ্জুরি কমিশনের চেয়ারম্যান নজরুল ইসলামের নেতৃত্বে একটি কমিটি গঠন করে শিক্ষা মন্ত্রণালয়। ওই কমিটির সুপারিশ বাস্তবায়নে পদক্ষেপ নিচ্ছে না শিক্ষা মন্ত্রণালয়। এ বিষয়ে বিশ্ববিদ্যালয় মঞ্জুরি কমিশনের চেয়ারম্যান নজরুল ইসলাম বলেন, ‘আমরা তো সুপারিশসহ প্রতিবেদন শিক্ষা মন্ত্রণালয়ে জমা দিয়েছি। এখন মন্ত্রণালয়ের উচিত তা পর্যালোচনা করে কার্যকর ব্যবস্থা নেওয়া।’
২০১০ সালের এসএসসি পরীক্ষায় বাংলা প্রথম পত্র ও ধর্ম শিক্ষা বিষয়ে সৃজনশীল প্রশ্ন পদ্ধতিতে পরীক্ষা নেওয়ার সিদ্ধান্ত নেয় সরকার। এ বিষয়ে শিক্ষকদের প্রশিক্ষণের বিষয়ে গত ১ জুলাই বিশ্বসাহিত্য কেন্দ্রের সভাপতি অধ্যাপক আবদুল্লাহ আবু সায়ীদকে আহ্বায়ক করে ছয় সদস্যের একটি কমিটি গঠন করে শিক্ষা মন্ত্রণালয়। এ কমিটির সুপারিশ আংশিক কার্যকর হয়েছে।
গত ৩ আগস্ট দেশের অঙ্ক শিক্ষার সার্বিক মানোন্নয়নে সুপারিশ প্রদানের জন্য বিশ্ববিদ্যালয় মঞ্জুরি কমিশনের সদস্য তাজুল ইসলামকে চেয়ারম্যান করে সাত সদস্যের কমিটি গঠন করে শিক্ষা মন্ত্রণালয়। একইভাবে দেশের ইংরেজি শিক্ষার মানোন্নয়নের লক্ষ্যে গত ২৬ জুন বিশ্ববিদ্যালয় মঞ্জুরি কমিশনের চেয়ারম্যান আতফুল হাই শিবলীকে চেয়ারম্যান করে ১৬ সদস্যবিশিষ্ট একটি কমিটি গঠন করা হয়। ইংরেজি শিক্ষার মানোন্নয়নে প্রয়োজনীয় সুপারিশ দিতে দুই মাসের সময় দেওয়া হয় কমিটিকে।
গত ৩০ সেপ্টেম্বর দেশের মাধ্যমিক ও উচ্চমাধ্যমিক শিক্ষা বোর্ডের বর্তমান ব্যবস্থাপনার দুর্বলতা নিরসনের লক্ষ্যে সুপারিশ প্রদানের জন্য রাজশাহী শিক্ষা বোর্ডের সাবেক চেয়ারম্যান নূরুল আলমকে সভাপতি করে ছয় সদস্যবিশিষ্ট একটি কমিটি গঠন করা হয়। এ কমিটি তাদের প্রতিবেদন তৈরির কাজ চালিয়ে যাচ্ছে বলে জানা গেছে।
এদিকে আগামী শিক্ষাবর্ষের পাঠ্যপুস্তক ছাপার জন্য কাগজ ক্রয়/সংগ্রহ, মুদ্রণ ও বিতরণকাজ পর্যবেক্ষণ ও প্রয়োজনীয় সুপারিশ দেওয়ার জন্য অধ্যাপক আখতারুজ্জামানের নেতৃত্বে একটি কেন্দ্রীয় কমিটি গঠন করা হয়েছে। পাশাপাশি বিভাগ, জেলা ও উপজেলা পর্যায়েও স্থানীয় প্রশাসনের নেতৃত্বে কমিটি গঠন করা হয়েছে। 
কিছুদিন আগে জাতীয় অধ্যাপক নিয়োগের লক্ষ্যে সুপারিশ প্রদানের জন্য শিক্ষামন্ত্রী নুরুল ইসলাম নাহিদের নেতৃত্বে চার সদস্যবিশিষ্ট একটি গঠন করা হয়। এ ছাড়া শিক্ষামন্ত্রণালয়ের অনিয়ম ও দুর্নীতি দেখভালের জন্য একজন যুগ্মসচিবের নেতৃত্বে কমিটি হয়েছে।
গত ৬ এপ্রিলের এক পরিপত্রে শিক্ষানীতি ২০০০ অধিক সময়যোগী করতে জাতীয় অধ্যাপক কবীর চৌধুরীর নেতৃত্বে একটি কমিটি গঠন করা হয়। ইতিমধ্যে কমিটি তাদের প্রতিবেদন শিক্ষামন্ত্রীর কাছে জমা দিয়েছে। ওয়েবসাইটের মাধ্যমেও মতামত নেওয়া হয়েছে। শিক্ষামন্ত্রী বলেছেন, আগামী জানুয়ারি থেকে শিক্ষানীতির সুপারিশ বাস্তবায়ন শুরু হবে।
শিক্ষাসংশ্লিষ্ট ব্যক্তিরা বলছেন, কমিটি গঠনের মাধ্যমে সিদ্ধান্ত গ্রহণ অবশ্যই একটি ভালো উদ্যোগ। কিন্তু ফল পেতে কেবল কমিটি গঠন করলেই চলবে না, সুপারিশগুলো বাস্তবায়ন করতে হবে।
জাহাঙ্গীরনগর বিশ্ববিদ্যালয়ের সাবেক উপাচার্য কাজী সালেহ আহমেদ বলেন, ‘এটা ঠিক যে কমিটির অনেক সুপারিশই বাস্তবায়ন হয় না। তবে আমার মতে, সুপারিশের আগেই ভাবা উচিত, যা সুপারিশ করা হচ্ছে তা বাস্তবায়নযোগ্য কি না, সেটা দেখা।’
কওমি মাদ্রাসা এবং এর শিক্ষার্থীদের সংখ্যা বিবেচনায় এই শিক্ষাব্যবস্থাকে অগ্রাহ্য করার সুযোগ নেই। সঠিক পরিসংখ্যান না থাকলেও ধারণা করা হয়, দেশে কওমি মাদ্রাসার সংখ্যা ১০ হাজারের বেশি। শিক্ষার্থীর সংখ্যা নিদেনপক্ষে ১৮ লাখ বলেও দাবি করছেন এ মাদ্রাসাগুলো নিয়ন্ত্রণকারী বিভিন্ন সংস্থার নেতারা। এই ধারার শিক্ষার কোনো সরকারি স্বীকৃতি বা নিয়ন্ত্রণ নেই। 
কওমি মাদ্রাসার শিক্ষার্থীদের অধিকাংশই আসে হতদরিদ্র পরিবার থেকে। ফলে সমাজের উঁচু শ্রেণী বা সরকার দীর্ঘদিন এই শিক্ষাব্যবস্থা নিয়ে মাথা ঘামায়নি। এই শিক্ষার পৃষ্ঠপোষকেরা সব সময়ই বলে আসছেন, কোনো কোনো বিপত্গামী জঙ্গি তত্পরতার সঙ্গে জড়ালেও শিক্ষার্থীরা মূলত সমাজের শান্তি, স্থিতিশীলতার পক্ষে কাজ করেছে।
মাদ্রাসা, শিক্ষক, শিক্ষার্থীর সংখ্যা অজানা: কওমি মাদ্রাসাগুলো সরকারের স্বীকৃতি, অনুমোদন ও অর্থায়ন ছাড়াই চলছে। এতে কত শিক্ষার্থী পড়াশোনা করছে, তার সঠিক হিসাব শিক্ষা মন্ত্রণালয় বা সরকারের কোনো সংস্থাতেই নেই।
খেলাফত মজলিসের ভারপ্রাপ্ত মহাসচিব আবদুর রব ইউসুফী প্রথম আলোকে জানান, গত ৮ এপ্রিল মালিবাগের জামেয়া শ্যরিয়া মাদ্রাসায় এক বৈঠকে কওমি মাদ্রাসার সংখ্যা গণনার উদ্যোগ নেওয়া হয়। কওমি মাদ্রাসা শিক্ষা বোর্ড বেফাকুল মাদারাসিল আরাবিয়ার (বেফাক) মহাসচিব মাওলানা আবদুল জাব্বার বলেন, এই জরিপের কাজ এখনো শেষ হয়নি। 
২০০৬ সালে কওমি মাদ্রাসার সরকারি স্বীকৃতির দাবিতে প্রধানমন্ত্রীর কার্যালয়ে যে হিসাব দেওয়া হয়েছিল, তাতে বলা হয়েছে, আটটি স্তরে কওমি মাদ্রাসার সংখ্যা ১৫ হাজার ২৫০টি। শিক্ষার্থীর সংখ্যা ১৮ লাখ ৫৭ হাজার ৫০০ এবং শিক্ষক এক লাখ ৩২ হাজার ১৫০ জন। এই সংখ্যা নিয়েও অবশ্য বিতর্ক আছে।
স্বীকৃতি মেলেনি: লাখ লাখ শিক্ষার্থী তাদের ১৩ বছরের শিক্ষাজীবনে যা পড়ে, এর কোনো রাষ্ট্রীয় স্বীকৃতি নেই। শিক্ষাব্যবস্থায় নেই কোনো রাষ্ট্রীয় নিয়ন্ত্রণ। বিভিন্ন সময়ে এসব মাদ্রাসার নিয়ন্ত্রণকারী সংস্থাগুলো সরকারের কাছে এই স্বীকৃতি দাবি করেছে। গত এক দশকের অভিজ্ঞতায় দেখা গেছে, এই দাবি নিয়ে বাস্তবসম্মত পদক্ষেপের বদলে রাজনৈতিক স্বার্থপ্রসূত কূটকৌশলই হয়েছে বেশি।
চারদলীয় জোট সরকার ক্ষমতা ছাড়ার আগ মুহূর্তে কওমি মাদ্রাসার সর্বোচ্চ ডিগ্রি দাওরায়ে হাদিসকে ‘মাস্টার্সে’র সমমান দেওয়ার ঘোষণা দেয়। তবে মনে করা হয়, এই ঘোষণা যতটা না এই ধারার শিক্ষাকে রাষ্ট্রীয় মূল কাঠামোতে নিয়ে আসার উদ্যোগ ছিল, এর চেয়ে বেশি ছিল কওমি মাদ্রাসার ছাত্র-শিক্ষকের ভোট টানার কৌশল। প্রধানমন্ত্রী গত ১৮ এপ্রিল কওমি মাদ্রাসা শিক্ষা বোর্ড বেফাক এবং উত্তরবঙ্গ ও দক্ষিণবঙ্গভিত্তিক চারটি আঞ্চলিক বোর্ডের সমন্বয়ে গঠিত ‘সম্মিলিত কওমি মাদ্রাসা শিক্ষা বোর্ড সংস্থা’র ৬২ জন আলেমের সঙ্গে বৈঠক করেন। বৈঠকে কওমি সনদের স্বীকৃতি ও পাঠক্রমের আধুনিকায়ন বিষয়ে আলেম-ওলামাদের নিয়ে একটি কমিশন গঠনের সিদ্ধান্ত হয়।
যে কারণে কমিটি হয়নি: বৈঠকের ১৫ দিনের মধ্যে কমিশন গঠনের কথা থাকলেও গত ছয় মাসে তা গঠিত হয়নি। বেফাক ও সম্মিলিত শিক্ষা বোর্ডের মধ্যে দ্বন্দ্বের পাশাপাশি কওমি মাদ্রাসাকেন্দ্রিক রাজনৈতিক দলগুলোর মধ্যে নানা মেরুকরণও এ জন্য দায়ী। কয়েকটি দলের নেতা আওয়ামী লীগের সঙ্গে সুসম্পর্ক গড়ে তুলেছেন। প্রধান বিরোধী দল বিএনপির সঙ্গে জোট হিসেবে আছে আরও কয়েকটি দল। সরকারের বিরোধী নেতারা স্পষ্ট করেই বলছেন, বর্তমান সরকারের হাত থেকে কওমি মাদ্রাসার সনদের স্বীকৃতি আসুক—এটা তাঁরা চান না।
বেফাকের মহাসচিব মাওলানা আবদুল জাব্বার প্রথম আলোকে জানান, সম্মিলিত কওমি মাদ্রাসা শিক্ষা বোর্ডের অধীনে মাদ্রাসার সংখ্যা কম থাকলেও কমিশনে তারা বেশি সদস্য দাবি করার কারণে জটিলতা কাটেনি। 
অন্যদিকে সম্মিলিত শিক্ষা বোর্ডের মহাসচিব মাওলানা রুহুল আমিন বলেন, বেফাক আসলে এই সরকারের কাছ থেকে কিছু নিতে আগ্রহী নয়। সেটা প্রকাশ করতে পারে না বলে একেক সময় একেক কথা বলে।
রাজনৈতিক স্বার্থ: প্রধানমন্ত্রীর সঙ্গে আলেমদের বৈঠকের পর কওমি মাদ্রাসাশিক্ষার উন্নয়নের সম্ভাবনা দেখা দিয়েছিল। কিন্তু এরপর আবার রাজনৈতিক স্বার্থের দ্বন্দ্ব শুরু হয়ে যায়। আওয়ামী লীগের সমর্থক আলেমরা এ নিয়ে সন্তোষ প্রকাশ করলেও সরকারবিরোধী রাজনৈতিক দল ও সংগঠনের নেতারা সরকারের সঙ্গে আলোচনা বাদ দিয়ে আলেম-ওলামাদের আন্দোলনে নামার পরামর্শ দেন।
গত ২৭ এপ্রিল জাতীয় প্রেসক্লাবে আয়োজিত এক সেমিনারে বিএনপিপন্থী পেশাজীবী নেতা ও দৈনিক আমার দেশ-এর ভারপ্রাপ্ত সম্পাদক মাহমুদুর রহমান আলেমদের উদ্দেশে বলেন, ‘বর্তমান সরকার আপনাদের আবেদন-নিবেদনে সাড়া দেবেন—এ রকম আপনারা চিন্তা করছেন কেন?’
২১ এপ্রিল জামায়াতে ইসলামীর এক সমাবেশে দলের সহকারী সেক্রেটারি জেনারেল আবদুল কাদের মোল্লা বলেন, ‘যেসব আলেম নামের কলঙ্ক দালালি করতে গেছেন, তাদের কাজ শেষ হলে টয়লেট পেপারের মতো ছুড়ে ফেলে দেবে।’
বেফাকের শীর্ষ পর্যায়ের একজন সদস্য বলেন, ‘চারদিকে নানা ঘটনা ঘটছে। বিভ্রান্তির কোনো শেষ নেই।’
২০০৬ সালে জোট সরকার কওমি সনদের স্বীকৃতি ঘোষণা করার আগেও রাজনৈতিক স্বার্থের দ্বন্দ্ব শুরু হয়েছিল। ঘোষণা আসবে—এটা নিশ্চিত হয়ে কওমি মাদ্রাসাকেন্দ্রিক বিভিন্ন রাজনৈতিক দল রীতিমতো কৃতিত্ব নেওয়ার প্রতিযোগিতায় নামে। ঘোষণার কয়েক দিন আগে খেলাফত মজলিস স্বীকৃতির দাবিতে মুক্তাঙ্গনে অনির্দিষ্টকালের জন্য অবস্থান কর্মসূচিও পালন করে। অথচ দলটি সে সময় চারদলীয় জোটের শরিক ছিল। এর আগে মুফতি ফজলুল হক আমিনীর নেতৃত্বাধীন ইসলামী ঐক্যজোটও একাধিকবার এই স্বীকৃতির কৃতিত্ব দাবি করে।
নেই একক সংস্থা: কওমি মাদ্রাসা নিয়ন্ত্রণে কোনো একক সংস্থা নেই। বেফাকুল মাদারাসিল আরাবিয়ার অধীনে চার থেকে পাঁচ হাজার মাদ্রাসা আছে। গোপালগঞ্জের গওহরডাঙ্গায় আঞ্চলিক বোর্ড বেফাকুল মাদারিস, বগুড়ায় উত্তরবঙ্গভিত্তিক তানজিমুল মাদারিস, চট্টগ্রামের পটিয়ার ইত্তেহাদুল মাদারিস এবং সিলেটের আজাদ-দ্বিনী এ দারা—এই চারটি আঞ্চলিক বোর্ড মিলে গঠিত ‘সম্মিলিত কওমি মাদ্রাসা শিক্ষা বোর্ড সংস্থা’র অধীনে প্রায় দুই হাজার মাদ্রাসা আছে।
সিলেট বিভাগের আজাদ-দ্বীনি এদারা (সিলেট বিভাগ), ব্রাহ্মণবাড়িয়ার এ দ্বারা এ তালিমিয়া, নারায়ণগঞ্জের আড়াইহাজার ও নরসিংদী এলাকার মাদানীনগর এ দ্বারা, সিলেটের জৈন্তাপুর, কানাইঘাট ও গোয়াইনঘাটের মাদ্রাসাগুলোর নিয়ন্ত্রণের জন্য কানাইঘাট এ দ্বারা, দ্বীনি শিক্ষা বোর্ড নামের সংস্থা হবিগঞ্জের মাদ্রাসাগুলো নিয়ন্ত্রণ করে।
বেফাকের মহাসচিব মাওলানা আবদুল জাব্বার জানিয়েছেন, ‘কোনো বোর্ডের আওতায় নেই, এমন মাদ্রাসার সংখ্যা প্রায় চার হাজার।’
আরও যত মাধ্যম ও পাঠক্রম: মূলত দরিদ্র পরিবারের সন্তানদের ধর্ম শিক্ষা দেওয়ার জন্য কওমি মাদ্রাসা ছাড়াও আছে বিভিন্ন ধরনের প্রতিষ্ঠান। এগুলোর মধ্যে নূরানী, হাফিজিয়া বা ফোরকানিয়া ও মসজিদকেন্দ্রিক মক্তব উল্লেখযোগ্য।
নূরানী মাদ্রাসায় মূলত কোরআন পড়ার সঠিক পদ্ধতি শিক্ষা দেওয়া হয়। হাফিজিয়া ও ফোরকানিয়া মাদ্রাসায় কোরআন মুখস্থ করানো হয়।
বর্তমানে কওমি মাদ্রাসায় ১৩ বছর মেয়াদের শিক্ষা দেওয়া হয়। নূরানী মাদ্রাসায় দুই বা তিন বছর পড়ে ছাত্রছাত্রীরা হাফিজিয়া বা ফোরকানিয়ায় ভর্তি হয়। এ ছাড়া কেউ কেউ জামাত বিভাগে পড়াশোনা করে।
যারা নূরানীতে পড়াশোনা করে না, তারা প্রথম চার বছর ইবতেদায়ি মাদ্রাসায় পড়াশোনা করে। এটা প্রাথমিক শিক্ষা বলে পরিচিত। চার বছরের প্রাথমিক শিক্ষা শেষে শিক্ষার্থীরা ভর্তি হয় জামাত বিভাগে। এখানে পরের নয় বছরে আরবি ব্যাকরণ, দর্শন, ইসলামের ইতিহাস, যুক্তিবিদ্যা, কোরআন, হাদিস, তাফসির, ফেকাহ, আরবি সাহিত্য প্রভৃতি পড়ানো হয়।
উপলব্ধি এসেছে উদ্যোক্তাদের মধ্যে: কয়েক বছর ধরে জামাত বিভাগে অষ্টম শ্রেণী পর্যন্ত বাংলা, ইংরেজি, গণিত ও ভূগোল পড়ানো হচ্ছে। তবে সরকারি পাঠক্রম পরিবর্তন করে নিজেদের মতো বইগুলো তৈরি করেছে বেফাক। বেফাকের মহাসচিব জানিয়েছেন, তাঁরা দশম শ্রেণী পর্যন্ত একে নিয়ে যেতে চান। ২০০৬ সালে বেফাক কওমি মাদ্রাসার পাঠক্রম প্রণয়নে একটি কমিটি গঠন করে। কমিটি দশম শ্রেণী পর্যন্ত বাংলা, ইংরেজি, গণিত, ভূগোল, বিজ্ঞান অন্তর্ভুক্তির সুপারিশ করে। 
যশোরের জামেয়া ইসলামিয়া দড়াটানা মাদ্রাসায় শিক্ষার্থীরা কোরআন-হাদিস শিক্ষার বাইরে সরকারি পাঠক্রমের দশম শ্রেণী পর্যন্ত পাঠ্যক্রমও অনুসরণ করছে।
সম্মিলিত কওমি মাদ্রাসা শিক্ষা বোর্ড সংস্থার মহাসচিব রুহুল আমিন জানিয়েছেন, তাঁদের অধীনে থাকা মাদ্রাসাগুলোর কোনোটাতে পঞ্চম শ্রেণী, কোনোটাতে অষ্টম শ্রেণী পর্যন্ত সাধারণ শিক্ষার বইগুলো পড়ানো হয়। তবে যে মাদ্রাসাগুলো কোনো বোর্ডের অধীনে নয়, সেগুলোতে কোরআন-হাদিস শিক্ষার বাইরে কোনো শিক্ষা দেওয়া হয় না।
গাইবান্ধার শিবরাম শ্রেষ্ঠ মডেল সরকারি প্রাথমিক বিদ্যালয়ের অনুকরণে দেশে প্রায় আড়াই হাজার প্রাথমিক বিদ্যালয় গড়ে উঠছে। শিবরামের শিক্ষাদান পদ্ধতি, অভিভাবকদের কাছে শিক্ষকদের জবাবদিহি, পোশাক, প্রতিদিনের অ্যাসেম্বলি, সাংস্কৃতিক কর্মকাণ্ডসহ নানা বিষয় অনুকরণ করে এসব বিদ্যালয় এগিয়ে যাচ্ছে।
জেলা প্রাথমিক শিক্ষা অফিস সূত্র জানায়, শিবরামের সার্বিক কর্মকাণ্ড অনুকরণ করে এর চারদিকেই গড়ে উঠছে ১৩টি বিদ্যালয়। শিবরামের অদূরে সুন্দরগঞ্জ উপজেলার রামজীবন ইউনিয়নের অন্তর্গত সুবর্ণদহ মডেল সরকারি প্রাথমিক বিদ্যালয়। গাইবান্ধা-সুন্দরগঞ্জ মহাসড়ক ঘেঁষে প্রকৃতিঘেরা পরিবেশে বিদ্যালয়টি অবস্থিত। চারদিকে সীমানাপ্রাচীর, প্রাচীরের ভেতরে সবুজ বৃক্ষ। সুসজ্জিত গেট পেরিয়ে মূল ভবন। প্রতিটি শ্রেণীকক্ষে ফলমূল ও মনীষীদের ছবি আঁকা। শিবরামের মতোই এখানে গড়ে তোলা হয়েছে আবাসিক ব্যবস্থা।
এই বিদ্যালয়ের শিক্ষার্থীদের নির্ধারিত পোশাক রয়েছে। বিনোদনের জন্য রয়েছে চিত্রাঙ্কন শেখানো, দৈনিক অ্যাসেম্বলি, টিফিনের ব্যবস্থা ও সাংস্কৃতিক কর্মকাণ্ড। খণ্ডকালীন সংগীত শিক্ষক দ্বারা ৫০ জন ছাত্রছাত্রীকে গান শেখানো হচ্ছে। শুধু লেখাপড়াই অনুকরণ নয়, দেশখ্যাত শ্রেষ্ঠ ব্যক্তিত্বদের সম্পর্কে জানার জন্য তাঁদের নামে প্রতিটি শ্রেণীকক্ষের নামকরণ করা হয়েছে। সাধারণ প্রাথমিক বিদ্যালয়ের চেয়ে এখানকার ছাত্রছাত্রীরা লেখাপড়ায় অনেক অগ্রসর।
পঞ্চম শ্রেণীর ছাত্র আশরাফুল ইসলাম ও ছাত্রী সীমা আক্তার জানায়, ‘স্যাররা আমাদের খেলাধুলা ও বিনোদনের মাধ্যমে পাঠদান করে থাকেন। সারা দিন কীভাবে কেটে যায় বুঝতে পারি না।’ সুবর্ণদহ গ্রামের কৃষক শরিফুল আলম বলেন, ‘ভালো নেকাপড়া হবার কথা শুনি হামরা ছোলট্যাক এই স্কুলোত ভর্তি করি দিচি। হামার ছোল একন নেকাপড়াত ভালো পায়।’
বিদ্যালয়ের প্রধান শিক্ষক মালিহা খাতুন বলেন, ‘দেশ-বিদেশে শিবরাম প্রাথমিক বিদ্যালয়ের খ্যাতি দেখে উদ্বুদ্ধ হয়েছি। তাই শিবরামের শিক্ষাপদ্ধতি অনুকরণ করে এগিয়ে যাচ্ছি। দেশের সব প্রাথমিক বিদ্যালয়কে শিবরামের অনুকরণে করা উচিত।’ 
শিবরামকে অনুকরণ করা আরেক বিদ্যালয় সুন্দরগঞ্জ মডেল সরকারি প্রাথমিক বিদ্যালয়। এখানেও চিত্রাঙ্কন শেখানো ও প্রতিদিন অ্যাসেম্বলি করা হয়। শিক্ষকেরাই ৭০ ছাত্রছাত্রীকে গানের তালিম দিয়ে থাকেন। 
বিদ্যালয়ের প্রধান শিক্ষক রওশন আলম বলেন, ‘শিবরাম বিদ্যালয়ের প্রধান শিক্ষক নুরুল আলম তাঁর বিস্ময় জাগানো কর্মকাণ্ড দিয়ে সুন্দরগঞ্জ তথা গাইবান্ধাকে দেশ-বিদেশে পরিচয় করে দিয়েছেন। তাই শিবরামের মতো বিদ্যালয় গড়ে তোলার চেষ্টা চালাচ্ছি।’
প্রধান শিক্ষক বলেন, অভিভাবকের কাছে শিক্ষকদের জবাবদিহির ও পাঠদানে শিক্ষকদের মনোযোগী করে তোলা হয়েছে। ফলে বিদ্যালয়ে শিক্ষাব্যবস্থার উন্নতি হয়েছে। বিদ্যালয় থেকে এবার ট্যালেন্টপুলে বৃত্তি পেয়েছে নয়জন। এমনকি জেলা পর্যায়ে আয়োজিত এবারের উপকরণ মেলায় সুন্দরগঞ্জ মডেল প্রাথমিক বিদ্যালয় প্রথম স্থান লাভ করেছে। এ ছাড়া বিদ্যালয়টি এবারের বৃত্তি পরীক্ষায় উপজেলা পর্যায়ে দ্বিতীয় স্থান লাভ করেছে।
শিবরাম শ্রেষ্ঠ মডেল সরকারি প্রাথমিক বিদ্যালয়ের প্রধান শিক্ষক নুরুল আলম প্রথম আলোকে বলেন, ‘শিবরামকে অনুকরণ করে গাইবান্ধাসহ সারা দেশে প্রায় আড়াই হাজার বিদ্যালয় গড়ে উঠছে, এটা আমার জন্য বড় কিছু পাওয়া। এখানেই আমার প্রচেষ্টা সার্থক হয়েছে। আমি ওই সব বিদ্যালয়ের শিক্ষকদের অনেককে প্রশিক্ষণ দিয়েছি। তাঁদের নিয়মিত পরামর্শ দিচ্ছি।’ তিনি বলেন, ‘আমি চাই, সারা দেশের প্রাথমিক বিদ্যালয়গুলো শিবরামের অনুকরণে হোক। এতে দেশে প্রাথমিক শিক্ষার উন্নয়ন ঘটবে।’
সুন্দরগঞ্জ উপজেলা প্রাথমিক শিক্ষা কর্মকর্তা শহিদুর রহমান বলেন, শিবরামের আদলে গড়ে ওঠা বিদ্যালয়গুলোকে অনুপ্রেরণা ও সরকারি সহায়তা দেওয়া হচ্ছে। জেলা প্রাথমিক শিক্ষা কর্মকর্তা মনোয়ারা বেগম বলেন, জেলার অন্যান্য প্রাথমিক বিদ্যালয়কে শিবরামের মতো অনুকরণের জন্য পরামর্শ দেওয়া হচ্ছে।
গাইবান্ধার সুন্দরগঞ্জ উপজেলার সোনারায় ইউনিয়নে ১৯১৬ সালে শিবরাম আদর্শ সরকারি প্রাথমিক বিদ্যালয় গড়ে ওঠে। ১৯৯০ সাল থেকে শিবরাম শ্রেষ্ঠ মডেল সরকারি প্রাথমিক বিদ্যালয় হিসেবে পরিচিতি লাভ করে। ১৯৮১ সালে প্রধান শিক্ষক হিসেবে যোগ দেন নুরুল আলম। ১৯৮৪ সালে শুরু করেন বিদ্যালয়কে বদলে দেওয়ার প্রক্রিয়া। সুশৃঙ্খল পরিবেশ, দক্ষভাবে পরিচালনা, আকর্ষণীয় শিক্ষাপদ্ধতি, শিক্ষা উপকরণ সমাবেশ, শিক্ষার মান, পাঠক্রমের অতিরিক্ত প্রতিভা বিকাশের অনুকূল সাংস্কৃতিক-সামাজিক কর্মকাণ্ডের জন্য ১৯৮৫ সালে নুরুল আলম শ্রেষ্ঠ শিক্ষক হিসেবে জাতীয় পুরস্কার পান। ১৯৯১ সালে ইউনিসেফ শিবরামকে শ্রেষ্ঠ বিদ্যালয় হিসেবে স্বীকৃতি দেয়। ১৯৯৬ সালে বিদ্যালয়টিও জাতীয় পর্যায়ে শ্রেষ্ঠত্ব অর্জন করে।
২০০০ সালে জাতীয় পদক লাভ করে বিদ্যালয় পরিচালনা কমিটি। ২০০৬ সালে শতভাগ ছাত্রছাত্রীর উপস্থিতির জন্য এটি দেশের শ্রেষ্ঠ বিদ্যালয় হিসেবে জাতীয় পুরস্কার লাভ করে। বিদ্যালয়ের সাফল্যগাথা ইতিহাস বিশ্ববাসীর কাছে পৌঁছে যায়। ইতিমধ্যে চীন, ফ্রান্স, পাকিস্তান, ভারত, যুক্তরাষ্ট্র, ব্রিটেন, জাপানসহ বিভিন্ন দেশের প্রতিনিধিরা বিদ্যালয়টি পরিদর্শন করেছেন। প্রতিমাসে প্রায় ২০ দিন দেশ-বিদেশ থেকে অসংখ্য শিক্ষার্থী ও বিভিন্ন বিভাগের লোকজন বিদ্যালয়টি পরিদর্শনে আসেন। বিদ্যালয়ে সরকার অনুমোদিত ১১ জন শিক্ষকের সঙ্গে ৫০ জন শিক্ষক-শিক্ষিকা বেসরকারিভাবে কর্মরত আছেন। মোট এক হাজার ৪১০ ছাত্রছাত্রী রয়েছে। এর মধ্যে আবাসিক ছাত্রছাত্রী ২৮০ জন। এ নিয়ে ২০০৪ সালের ২৩ জানুয়ারি প্রথম আলোতে বিশেষ প্রতিবেদন এবং ২০০৮ সালের ৪ নভেম্বর প্রথম আলোর প্রতিষ্ঠাবার্ষিকীর সংখ্যায় প্রতিবেদনটি দুই দফায় প্রকাশিত হয়।
লই তাদের জমিন, জলেই তাদের বসত। বরিশাল সদর থেকে ২৫ কিলোমিটার পশ্চিমে বানারীপাড়া বাজারের পেছনে ছোট ছোট ডিঙি নৌকায় তাদের বসবাস। স্থানীয় নাম বানারীপাড়া লঞ্চঘাট। প্রায় ৫০টির মতো জেলে-পরিবার ছোট ছোট ডিঙি নৌকায় এভাবে ভাসমান জীবন যাপন করছে।
স্থানীয় লোকজন এদের বেদে হিসেবে চেনে। পেশা তাদের মাছ ধরা। বরিশালের সন্ধ্যা, সুগন্ধা, শৌলা, আড়িয়াল খাঁ, জাফরুল নদী এবং এই নদীসংলগ্ন খালে তারা সারা বছর মাছ ধরে। 
নদীর উত্তাল তরঙ্গের সঙ্গে এখানে চলে তাদের প্রতিমুহূর্তের সংগ্রাম। কিন্তু এই সংগ্রামী জীবনের মূল্য কোথাও মেলে না। এদের চাওয়া-পাওয়ার কথাও কেউ ভাবে না। তাদের দাবির কথা কেউ কখনো উত্থাপন করে না। সমাজ, সভ্যতার আলো কিংবা সরকারি কোনো সুবিধাও তারা পায় না।
বেদে শিশুরা তাদের বাবা-মায়েদের সঙ্গেই মাছ ধরে দিন কাটায়। নৌকাই তাঁদের মাছ ধরার সহায়ক বাহন। 
খালের পাড়ে আইলায় আধভাঙা একটা কাঠের ঘরের পাশে গোড়ালি-সমান পানিতে তখন দাঁড়িয়ে আছি। দেখি হন্তদন্ত হয়ে একজন নারী জনা সাতেক শিশুকে সঙ্গে নিয়ে বেদে-বহরের খাল পাড় থেকে বের হচ্ছেন। অনেক পরে তাঁর পরিচয় জানা গেল। নাম তাঁর স্বর্ণা ঘোষ। পাশেই তাঁর বাড়ি। তিনি বেদে শিশুদের স্কুলে পড়ান। এখানে কোথায় সেই স্কুল? প্রশ্ন করতেই স্বর্ণা সুগন্ধা নদীর পাড়ঘেঁষা একটা কাঠের বেড়ার ঘর দেখিয়ে বললেন, ‘ওই তো ওইখানে।’
কেমন চলছে বেদে শিশুদের পড়াশোনা? জিজ্ঞেস করতেই শিক্ষিকা স্বর্ণা ঘোষ প্রথম আলোকে বললেন, ‘ওদের পড়াশোনার আগ্রহ প্রবল; কিন্তু নৌকায় ওদের পড়ার পরিবেশ নেই। সারা দিন মাছ ধরার কাজে মা-বাবাকে সাহায্য করাই ওদের কাজ। বিকেলে ডাঙায় ফিরে যেটুকু সময় পায়, সেটুকুতেই চলে ওদের বর্ণচর্চা ও গণনা শেখানোর চেষ্টা। আজ যা শেখানো হয়, কালই তারা সেটা ভুলে যায়। এর মধ্যে ভালো একটা বিষয় হলো, এসব শিশুর অনেকে খুব অল্প সময়ের মধ্যেই এক-দুই গুনতে শিখে ফেলেছে। বর্ণমালাও মনে রাখতে পারে।’ 
শিক্ষিকার সঙ্গে যখন কথা হচ্ছিল, তখন মাছ ধরার অভিযান শেষে খাল পাড়ে ফিরে এসেছেন বৃদ্ধ আলী সর্দার বললেন, হেই মাস্টার মোগো ছাওলপাওলের লায় শিক্ষা দিতাছে। হ্যাগো একখান ঘর দিয়েন।’
জানা গেছে, এই বৃদ্ধ বেদে সর্দার মোহাম্মদ আলী তাঁর একমাত্র জ্বালানি কাঠ রাখার ঘরেই শিশু শিক্ষার স্কুল চালাতে দিয়েছিলেন। সাইক্লোন আইলায় সে ঘরটিরও অর্ধেকটা ভেঙে গেছে। আর এই আধভাঙা ঘরেই চলছে সুবিধাবঞ্চিত শিশুদের এই স্কুল। অবশ্য এখানে সরকারি-বেসরকারি কোনো সংস্থার তেমন কোনো সহযোগিতাই নেই। সম্প্রতি একটি বেসরকারি সংস্থার যত্সামান্য সহযোগিতা পাওয়া গেছে। তবে প্রয়োজনের তুলনায় তা খুবই নগণ্য। 
বাবুগঞ্জেরই একটি উচ্চবিদ্যালয়ের শিক্ষক তপন ঘরামি জানালেন, সভ্যতার প্রতি নিরাসক্ত এই ভাসমান বেদেদের মৌলিক অধিকার পূরণের জন্য রাষ্ট্রের উন্নয়ন খাত খেকে কোনো বরাদ্দ নেই। রাষ্ট্রের না থাকুক, বিবেকবান নাগরিকের দায় কিন্তু রয়েছে।
সারা দেশের শিক্ষাপ্রতিষ্ঠান-গুলোর সুষ্ঠু অবকাঠামোগত ব্যবস্থার অভাব থাকলেও শিক্ষক, শিক্ষার্থী—কোনোটিরই অভাব নেই। একদল শিক্ষার্থী পাস করে বেরিয়ে গেলে আরেক দল নতুন করে ভর্তি হচ্ছে। শিক্ষকদের পদ শূন্য হলে আবার তা পূরণ হয়ে যাচ্ছে। কিন্তু অর্থমূল্য কম হওয়ায় এবং ভবিষ্যত্ সমৃদ্ধির সম্ভাবনা কম থাকায় যোগ্য ও প্রকৃত মেধাবীরা এই পদে আসছেন না।
১৯৯৭ সালে প্রকাশিত শিক্ষাবার্তার দশম বর্ষের নবম সংখ্যায় অধ্যাপক আনু মুহাম্মদ বলেছেন, ‘শুধু অর্থনৈতিক দিকটি বিবেচনা করলে শিক্ষকতা পেশার প্রতি যোগ্য মেধাবী ছাত্রছাত্রীদের আকৃষ্ট হওয়ার কোনো যুক্তি পাওয়া মুশকিল।’ তিনি আরও বলেছেন, অতীতে একসময় শিক্ষকতাকে পেশা না ভেবে ব্রত হিসেবে গণ্য করা হতো এবং মেধাবী ও প্রতিভাবানেরাই এই ব্রত পালনে উদ্দীপ্ত ছিলেন। কিন্তু অর্থ উপার্জন দিয়ে যখন সামাজিক মর্যাদা নির্ধারণ করা শুরু হয়, তখন থেকেই এই ধারা ভেঙে পড়েছে।
এই প্রসঙ্গে বুদ্ধিজীবী যতীন সরকার ২০০১ সালে অনুষ্ঠিত এক শিক্ষা সম্মেলনে বলেছিলেন, “আমি যখন বিএ পাস করি, এলাকার মানুষ খুব খুশি। দেখা হলে জিজ্ঞাসা করে, ‘এখন করতাছো কী?’ উত্তরে মাস্টারি করছি বললে তারা মুখ বেজার করে বলে, ‘মাস্টারি করতাছো, কাজটাজ পাইলা না’?” মানে মাস্টারিটা কোনো কাজের মধ্যে পড়ে না। একজন বিএসসি শিক্ষককে দেখলাম, কেরানির চাকরির জন্য দরখাস্ত করছেন নিয়মিত। কেন জিজ্ঞেস করলে তিনি বলেছেন, ‘আসল কথা হলো, মাস্টারের সাথে কেউ মেয়ের বিয়ে দিতে চায় না। কেরানির চাকরিতে বেতন বেশি না থাক, উপরি আছে। পাত্রীপক্ষ জামাইয়ের উপরি দেখে।’ অর্থাত্ কামাই দেখে সামাজিক মর্যাদা নির্ধারিত হয়; কিন্তু এটা ঠিক নয়। একজন নিজে যদি সামাজিক মর্যাদার বিষয়টি না বোঝে, তাহলে কেউ তার সামাজিক মর্যাদা বাড়াতে পারে না।
শিক্ষা আন্দোলন মঞ্চের সাধারণ সম্পাদক সাইফুর রহমানের মন্তব্য, ‘শিক্ষকতা পেশায় যাঁরা যুক্ত, রাষ্ট্রের পক্ষ থেকে তাঁদের জন্য সর্বোচ্চ বেতন-ভাতা ও সামাজিক মর্যাদা নিশ্চিত করতে হবে। তাহলে জাতির শ্রেষ্ঠ সন্তানেরা এখানে আসবেন।’
জানা যায়, একজন সরকারি প্রাথমিক শিক্ষকের মূল বেতন তিন থেকে চার হাজার টাকার মধ্যে। বাড়ি ভাড়া ও অন্যান্য ভাতা মিলিয়ে এই অঙ্ক প্রায় আট থেকে ১০ হাজার টাকা দাঁড়ায়। আর বেসরকারি শিক্ষকদের সব মিলিয়ে কারও বেতন তিন হাজার টাকা, আবার কারও বেতন ১৫ হাজার টাকারও বেশি। এই বৈষম্যের কারণ হলো, সরকার সব বেসরকারি প্রাথমিক শিক্ষককে দিচ্ছে শতভাগ মূল বেতন। ফলে কোনো বিদ্যালয়ে যদি শিক্ষার্থীর সংখ্যা কম থাকে অথবা দরিদ্র হয়, তাহলে তাদের সরকারি শিক্ষকদের মতো শুধু মূল বেতনসহ মোট সাড়ে তিন হাজার টাকা দিয়েই সংসার চালাতে হয়। বেসরকারি শিক্ষকেরা বাড়ি ভাড়া বাবদ পান মাত্র ১০০ টাকা।
এর পরও শিক্ষকদের বেতন বাড়ানোর ব্যাপারে সুনির্দিষ্ট কোনো সুপারিশ জাতীয় শিক্ষানীতি ২০০৯-এর খসড়ায় দেওয়া নেই। এতে শিক্ষকদের মর্যাদা বাড়ানোর বিষয়ে বলা হলেও বেতন নিয়ে কোনো কথা নেই। তবে দ্বিতীয় অধ্যায়ের শিক্ষক নিয়োগ ও পদোন্নতিসংক্রান্ত অনুচ্ছেদে কেবল বলা হয়েছে, অর্থনৈতিক বাস্তবতা এবং জাতির ভবিষ্যত্ গঠনে শিক্ষকদের গুরুত্ব ও মর্যাদা বিবেচনায় নিয়ে তাঁদের বেতনকাঠামো নির্ধারণ করা উচিত। 
এদিকে দেশের সরকারি প্রাথমিক বিদ্যালয়ের শিক্ষকেরা শিশু জরিপ, আদামশুমারী, উপবৃত্তি, বাড়ি বাড়ি গিয়ে শিক্ষার্থীদের খোঁজখবর নেওয়া, স্কুলের বিভিন্ন ধরনের প্রশাসনিক কাজে অংশ নেওয়া, বিভিন্ন নির্বাচন, নারী ও শিশু পাচারসংক্রান্ত তথ্য সরবরাহ করা আরও অনেক কাজ করে থাকেন। এ ছাড়া তাঁদের সরকারের জনশিক্ষা ও জনস্বার্থবিষয়ক বিভিন্ন কাজেও অংশ নিতে হয়। কিন্তু পরিশ্রম অনুযায়ি তাঁরা পারিশ্রমিক পান না। 
বেতন বৈষম্য বা জ্যেষ্ঠদের চেয়ে কনিষ্ঠদের বেশি বেতন-ভাতা পাওয়া, রাজনৈতিক বিবেচনা ও তদবিরের জোরে ভালো কলেজ ও পদে পোস্টিং পাওয়া, বছরের পর বছর ধরে কিছু নির্দিষ্ট ব্যক্তির রাজধানীসহ শহরাঞ্চলের কলেজ এবং শিক্ষা প্রশাসনের বিভিন্ন পদে অবস্থান করা, যোগদানে জটিলতা, পুরস্কার-তিরস্কারের ব্যবস্থা না থাকা, পদোন্নতিতে জটিলতাসহ বিভিন্ন কারণে অসন্তোষ চলছে শিক্ষা ক্যাডারে।
বিশ্ববিদ্যালয় পর্যায়ে শিক্ষককে যে বেতন দেওয়া হয়, তা মোটেও যথেষ্ঠ নয়। সাধারণত প্রথম শ্রেণীতে উত্তীর্ণ হওয়া শিক্ষার্থীরা বিশ্ববিদ্যালয়ের শিক্ষক হিসাবে নিয়োগ পেয়ে থাকেন। 
দেশের বিভিন্ন বেসরকারি শিক্ষাপ্রতিষ্ঠানে অপেক্ষাকৃত মেধাবীদেরই শিক্ষক হিসেবে নিয়োগ দেওয়ার চেষ্টা করা হয়—এমন মত দিয়েছেন বেসরকারি বিশ্ববিদ্যালয়ের একজন উপাচার্য। তিনি বলেন, বেসরকারি শিক্ষাপ্রতিষ্ঠানের মান যত ভালো হবে, সেখানে শিক্ষার্থীরাও বেশি হারে ভর্তি হতে চাইবে। তাই বেসরকারি প্রতিষ্ঠানে মেধাবীদেরই শিক্ষক হিসেবে নিয়োগ দেওয়ার চেষ্টা করা হয়।
নদীর তীরে স্কুল। সামনে উড়ছে লাল-সবুজ জাতীয় পতাকা। চারদিকে সবুজ গাছগাছালি। বিদ্যালয়ের পাশ দিয়ে চলে গেছে একটি মেঠোপথ। একদম নদী অবধি। নদীর ওপারে সূর্যের আলোয় উদ্ভাসিত গোটা গ্রাম। এর তীরে ভেড়ানো একটি পালতোলা নৌকা। নৌকা থেকে খাদ্যসামগ্রী শ্রমিকদের মাথায় বোঝাই হয়ে আসছে বিদ্যালয়ে।
ঠিক এ রকম একটি ছবি এঁকে আন্তর্জাতিক শিশু চিত্রাঙ্কন প্রতিযোগিতায় পুরস্কার জিতেছে বাংলাদেশের মুহিব্বা তানজুম। বিশ্ব খাদ্য কর্মসূচির আওতায় ইতালিতে এ বছর এই চিত্রাঙ্কন প্রতিযোগিতা অনুষ্ঠিত হয়। তানজুম গাইবান্ধার গোবিন্দগঞ্জ উপজেলার শোলাগাড়ি সরকারি প্রাথমিক বিদ্যালয়ের চতুর্থ শ্রেণীর ছাত্রী। বিশ্ব খাদ্য কর্মসূচির আওতায় এই স্কুলে শিক্ষার্থীদের মধ্যে বিস্কুট বিতরণের কাজ চলছে। 
সর্বজনীন প্রাথমিক শিক্ষা নিশ্চিত করতে জাতিসংঘের সহযোগী প্রতিষ্ঠান বিশ্ব খাদ্য কর্মসূচি (ডব্লিউএফও) সরকারের সঙ্গে যৌথ উদ্যোগে ২০০১ সাল থেকে দেশের বিভিন্ন জেলায় এই স্কুল ফিডিং কর্মসূচি শুরু করে। এই কর্মসূচির সফলতা দেখে সরকার এবার ‘দারিদ্র্যপীড়িত এলাকার জন্য ‘স্কুল ফিডিং কর্মসূচি’ নামে আরেকটি প্রকল্প হাতে নিয়েছে। উদ্দেশ্য, সবার জন্য প্রাথমিক শিক্ষা নিশ্চিত করা।
আগের কর্মসূচির সাফল্য: সংশ্লিষ্ট ব্যক্তিরা জানিয়েছেন, বর্তমানে কুড়িগ্রাম, গাইবান্ধা, কিশোরগঞ্জ ও তিন পাবর্ত্য জেলার চার হাজার ২৯৪টি স্কুলের ছয় লাখ শিক্ষার্থী স্কুল খাদ্য কর্মসূচির সুবিধা পাচ্ছে। এ ছাড়া সিডরবিধ্বস্ত এলাকার পাঁচটি জেলা—পটুয়াখালী, পিরোজপুর, বরগুনা, বাগেরহাট ও বরিশালে এই কর্মসূচি চলছে। সব মিলিয়ে সাত হাজার স্কুলের ১০ লাখ শিশু স্কুল খাদ্য কর্মসূচির আওতাভুক্ত। বিশ্ব খাদ্য কর্মসূচি (ডব্লিউএফপি) বিশ্বের বিভিন্ন দেশ ও দাতা সংস্থার কাছ থেকে প্রয়োজনীয় তহবিল সংগ্রহ করে এই কর্মসূচি বাস্তবায়ন করছে।
ডব্লিউএফপির বাংলাদেশের কর্মকর্তা এম. ইমামুল হক জানান, স্কুল খাদ্য কর্মসূচির আওতায় প্রতিদিন জনপ্রতি আটটি বা ৭৫ গ্রাম বিস্কুট বিতরণ করা হয়ে থাকে। এই বিস্কুট একটি শিশুকে দৈনন্দিন ৩৩৮ কিলোক্যালরি শক্তি এবং প্রতিদিনের প্রয়োজনীয় ভিটামিনের ৬৭ ভাগ জোগান দিয়ে থাকে। তিনি জানান, এই কর্মসূচির ফলে শিশুদের স্কুলে আসার হার বেড়েছে। বাংলাদেশে এই কর্মসূচি পুরোপুরি সফল বলে মনে করেন তিনি।
বাংলাদেশে ডব্লিউএফপির প্রতিনিধি জন আইলিয়েফ জানান, এই বিস্কুট শিশুদের কতটা কাজে আসছে, সেটা জানার জন্য ইন্টারন্যাশনাল ফুড রিসার্চ ইনস্টিটিউট (আইএফপিআরই) ও টাফট ইউনিভার্সিটি যৌথভাবে একটি জরিপ চালায়। জরিপে দেখা গেছে, যেসব স্কুলে এই কর্মসূচি চলছে, সেসবে মোট ভর্তির হার বেড়েছে শতকরা ১৬ ভাগ, হাজিরা বেড়েছে ১৪ ভাগ, ঝরে পড়া কমেছে ১০ ভাগ, ফল ভালো হয়েছে ১৬ ভাগ, রক্তশূন্যতা কমেছে পাঁচ গুণ। কাজেই একটি বিষয় পরিষ্কার যে এই কর্মসূচি আসলেই সফল।
জন আইলিয়েফ বলেন, ‘বাংলাদেশের মতো সম্ভাবনাময় একটি দেশে দারিদ্র্যের কারণে অনেক শিশু স্কুলে যেতে পারে না কিংবা গেলেও ঝরে পড়ে। বিষয়টি দুঃখজনক। এ কারণে ডব্লিউএফপি স্কুল খাদ্য কর্মসূচি শুরু করে। বিশ্বের ৭১টি দেশে স্কুল খাদ্য কর্মসূচি চলছে। বাংলাদেশে এর সাফল্য দেখে আমরা অনুপ্রাণিত।’
প্রাথমিক শিক্ষা অধিদপ্তরের পরিচালক (পরিকল্পনা) বাবলু কুমার সাহা জানান, বিশ্ব খাদ্য কর্মসূচির আওতায় যে বিস্কুট বিতরণ কর্মসূচি চলেছে, সত্যিকার অর্থেই তা শিশুদের স্কুলমুখী করেছে। এখন ঝরে পড়া শিক্ষার্থীদেরও সংখ্যা কমেছে। দরিদ্র এলাকার স্কুলগুলোতে শিক্ষার্থী উপস্থিতির হার এখন অনেক বেশি। এই বিস্কুট তাদের পুষ্টিও বাড়াচ্ছে।
মাঠপর্যায়ের চিত্র: যেসব স্কুলে খাদ্য কর্মসূচি চলছে, সেগুলোর প্রধান শিক্ষক ও উপজেলা প্রাথমিক শিক্ষা কর্মকর্তারা জানিয়েছেন, এই কর্মসূচি চালু হওয়ার ফলে ঝরে পড়া শিশুদের হার অনেক কমেছে। না খেতে পেয়ে অপুষ্টির শিকার হয়ে আগে দরিদ্র শিশুরা প্রায়ই নানা ধরনের অসুখে ভুগত। এখন আর তা হচ্ছে না।
গাইবান্ধার শোলাগাড়ি সরকারি প্রাথমিক বিদ্যালয়ের প্রধান শিক্ষক সাহানা আক্তার বলেন, তাঁর স্কুলে ২০০৬ সালের নভেম্বর থেকে বিশ্ব খাদ্য কর্মসূচির বিস্কুট বিতরণ কার্যক্রম শুরু হয়। এই কর্মসূচি চালু হওয়ায় শিক্ষার্থীর সংখ্যা ও উপস্থিতির হার বেড়েছে। ২০০৬ সালের আগে ছাত্রছাত্রী ছিল ৯০ জন, কিন্তু বর্তমানে তাদের সংখ্যা বেড়ে দাঁড়িয়েছে ১২০ জন।
কুড়িগ্রামের নাগেশ্বরী উপজেলা প্রাথমিক শিক্ষা কর্মকর্তা মোকসেদুর রহমান প্রথম আলোকে বলেন, বিস্কুট দেওয়ার কারণে স্কুলে শিক্ষার্থীদের উপস্থিতি বেড়েছে। ঝরে পড়ার হারও কমে গেছে। আগে এই হার ছিল ২০ ভাগ। এখন সেটা বড়জোর এক থেকে দুই ভাগ। কুড়িগ্রামের মতো দরিদ্র এলাকার জন্য এই কর্মসূচি খুবই ইতিবাচক ভূমিকা রেখে চলেছে।
কুড়িগ্রাম সদর উপজেলার ২ নম্বর সরকারি প্রাথমিক বিদ্যালয়ের প্রধান শিক্ষক শামীমা আখতার বলেন, এ বিস্কুট অপুষ্টি দূর করে। একটি শিশুর এক দিনে যে পরিমাণ ক্যালরি প্রয়োজন, বিতরণ করা বিস্কুটে তা আছে। এ ছাড়া বিস্কুটে ভিটামিন থাকায় শিশুদের মুখের ঘা কমে গেছে, আয়োডিনের অভাব দূর হয়েছে। তাদের বুদ্ধিমত্তাও বেড়েছে।
কুড়িগ্রামের রসুলপুর সরকারি প্রাথমিক বিদ্যালয়ের প্রধান শিক্ষক আব্দুল মান্নান জানান, বিস্কুট দেওয়ার ফলে শিশুরা বিদ্যালয়মুখী হয়েছে। আগে বাড়ি বাড়ি গিয়ে শিশুদের স্কুলে আনতে হতো। এখন তেমনটা করতে হয় না। 
গাইবান্ধা জেলা প্রাথমিক শিক্ষা কর্মকর্তা মনোয়ারা বেগম প্রথম আলোকে বলেন, গ্রামাঞ্চলের বিদ্যালয়ের শিক্ষার্থীরা সাধারণত অপুষ্টিতে ভোগে। বিশ্ব খাদ্য কর্মসূিচর আওতায় অপুষ্টি দূর করতে জেলার সাঘাটা, গোবিন্দগঞ্জ ও সুন্দরগঞ্জ উপজেলার ৬০৮টি সরকারি-বেসরকারি প্রাথমিক বিদ্যালয়ে খাদ্য সহায়তা দেওয়া হচ্ছে। এই কর্মসূচি চালু হওয়ায় ওই সব বিদ্যালয়ে ছাত্রছাত্রীদের উপস্থিতির হার বেড়েছে। গ্রামাঞ্চলের প্রতিটি বিদ্যালয়ে এই কর্মসূচি চালু করা হলে শিক্ষার্থীদের উপস্থিতির হার যেমন বাড়বে, তেমনি তাদের মানসিক বিকাশেও তা সহায়ক হবে বলে তিনি মনে করেন।
ঢাকা মহানগরের ৩৬৪টি বিদ্যালয়ে স্কুল খাদ্য বিতরণ কর্মসূচি পরিচালনা করছে বেসরকারি সংগঠন ইকো সোশ্যাল ডেভেলপমেন্ট অর্গানাইজেশন (ইএসডিও)। এই কর্মসূচির মাঠ পরিদর্শক কামাল হোসেন বলেন, এর মাধ্যমে উপকৃত হচ্ছে ৭৫ হাজার ৩৫৮ জন শিক্ষার্থী। তাদের ঝরে পড়ার হার কমেছে, বেড়েছে উপস্থিতির হার।
প্রাথমিক শিক্ষা অধিদপ্তরের কর্মকর্তারা জানিয়েছেন, জাতিসংঘের সহস্রাব্দ লক্ষ্যমাত্রা অনুযায়ী (এমডিজি) ২০১৫ সালের মধ্যে সবার জন্য প্রাথমিক শিক্ষা নিশ্চিত করতে হবে। এ জন্য বর্তমান সরকার ২০১১ সালের মধ্যে সবার জন্য প্রাথমিক শিক্ষা নিশ্চিত করার ঘোষণা দিয়েছে।
প্রাথমিক শিক্ষা অধিদপ্তরের পরিচালক (পরিকল্পনা) বাবলু কুমার সাহা প্রথম আলোকে জানান, সহস্রাব্দ উন্নয়ন লক্ষ্যমাত্রা (এমডিজি) অর্জন করতে হলে সব শিশুর জন্য প্রাথমিক শিক্ষা নিশ্চিত করতে হবে। কিন্তু শহরভুক্ত এলাকার প্রায় সব শিশু স্কুলে গেলেও দারিদ্র্যপীড়িত এলাকার শিশুরা নানা কারণে স্কুলে যেতে পারে না। তাদের স্কুলে না আনতে পারলে সর্বজনীন প্রাথমিক শিক্ষা নিশ্চিত করা কঠিন হয়ে পড়বে। এ কারণেই দারিদ্র্যপীড়িত এলাকার সব শিশুর প্রাথমিক শিক্ষা নিশ্চিত করতে এ প্রকল্প হাতে নেওয়া হয়েছে। আর ডব্লিউএফপির উদ্যোগে বিভিন্ন জায়গায় যে বিস্কুট বিতরণ কর্মসূচি চলছে, তার সফলতা সরকারকে অনুপ্রাণিত করেছে।
সর্বজনীন প্রাথমিক শিক্ষা অর্জনই লক্ষ্য: প্রাথমিক শিক্ষা অধিদপ্তরের কর্মকর্তারা জানান, দারিদ্র্যপীড়িত এলাকার জন্য স্কুল ফিডিং কর্মসূচির নামে যে প্রকল্প হাতে নেওয়া হয়েছে, তার মূল উদ্দেশ্যই দরিদ্র শিশুদের স্কুলে আনা। এ কারণেই দেশের ছয়টি বিভাগের দারিদ্র্যপীড়িত এলাকা, বিশেষ করে উত্তরাঞ্চলের মঙ্গাকবলিত এলাকা রংপুর, কুড়িগ্রাম, গাইবান্ধা, লালমনিরহাট, সিডর ও আইলায় ক্ষতিগ্রস্ত পটুয়াখালী, পিরোজপুর, বরগুনা, বাগেরহাট ও বরিশালের ব্যাপারে বিশেষ গুরুত্ব দেওয়া হবে। এ ছাড়া দেশের সব কটি বিভাগের দারিদ্র্যপীড়িত গ্রামগুলোর স্কুল এই প্রকল্পের আওতায় নিয়ে আসা হবে।
ডব্লিউএফপির বাংলাদেশের কর্মকর্তা এম. ইমামুল হক জানান, ‘স্কুল খাদ্য কর্মসূচির সফলতা দেখেই সরকার এ উদ্যোগ নিয়েছে। আমরাও মনে করি, এর মাধ্যমে সত্যিকারভাবে সর্বজনীন প্রাথমিক শিক্ষা নিশ্চিত করা সম্ভব হবে।’ 
সংশ্লিষ্ট ব্যক্তিরা জানান, প্রকল্পে মোট খরচ হবে ৯৬৯ কোটি ৮৭ লাখ টাকা। প্রাথমিক ও গণশিক্ষা মন্ত্রণালয়ের প্রাথমিক শিক্ষা অধিদপ্তরের মাধ্যমে এই কাজ পরিচালিত হবে। নীতিগতভাবে প্রকল্পটি অনুমোদিত হয়েছে। এখন জাতীয় অর্থনৈতিক পরিষদের নির্বাহী কমিটির (একনেক) সভায় বিষয়টি চূড়ান্ত অনুমোদন হবে। ২০১০ সালের জানুয়ারি মাস থেকেই এ কর্মসূচির সূচনা হবে বলে আশা করছেন তাঁরা। প্রকল্পের মেয়াদ শেষ হবে ২০১২ সালের ডিসেম্বরে। এর আওতায় ২৩ লাখ ৪৫ হাজার ৭৪৯ জন প্রাথমিক শিশুর শারীরিক পুষ্টির মান বাড়ানোর লক্ষ্যমাত্রা নির্ধারণ করা হয়েছে। 
প্রতিবেদন তৈরিতে সহায়তা করেছে প্রথম আলোর কুড়িগ্রাম ও গাইবান্ধা অফিস।
</doc>

<doc>
১৩ মার্চ প্রথম আলোর উদ্যোগে ‘ক্ষুদ্রঋণ ও দারিদ্র্য বিমোচন’ শীর্ষক গোলটেবিল বৈঠক অনুষ্ঠিত হয়। এতে সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য এখানে সংক্ষিপ্ত আকারে ছাপা হলো:

যাঁরা অংশ নিলেন
অধ্যাপক রেহমান সোবহান
চেয়ারম্যান, সেন্টার ফর পলিসি ডায়ালগ (সিপিডি)
হোসেন জিল্লুর রহমান
সাবেক উপদেষ্টা, তত্ত্বাবধায়ক সরকার
ড. সিদ্দিক ওসমানী
অধ্যাপক, স্কুল অব ইকোনমিকস, ইউনিভার্সিটি অব আলস্টার, ইউকে
ড. সালেহউদ্দিন আহমেদ
সাবেক গভর্নর, বাংলাদেশ ব্যাংক ও অধ্যাপক, নর্থ সাউথ বিশ্ববিদ্যালয়
ড. বাকী খলিলী
অধ্যাপক, ফিন্যান্স বিভাগ, ঢাকা বিশ্ববিদ্যালয়
ড. মাহবুব হোসেন
নির্বাহী পরিচালক, ব্র্যাক
ড. সৈয়দ এম হাশেমী
পরিচালক, ব্র্যাক ডেভেলপমেন্ট ইনস্টিটিউট
মোস্তফা কে মুজেরী
মহাপরিচালক, বাংলাদেশ উন্নয়ন গবেষণা প্রতিষ্ঠান (বিআইডিএস)
ড. সাজ্জাদ জহির
পরিচালক, ইকোনমিক রিসার্চ গ্রুপ
এম এম আকাশ
অধ্যাপক, অর্থনীতি বিভাগ, ঢাকা বিশ্ববিদ্যালয়
বিনায়ক সেন
গবেষণা পরিচালক, বাংলাদেশ উন্নয়ন গবেষণা প্রতিষ্ঠান (বিআইডিএস)
সূচনা বক্তব্য
মতিউর রহমান: সম্পাদক, প্রথম আলো
সঞ্চালক
আব্দুল কাইয়ুম: যুগ্ম সম্পাদক, প্রথম আলো

আলোচনা
মতিউর রহমান
বাংলাদেশে ক্ষুদ্রঋণের ইতিবাচক প্রভাব রয়েছে, দারিদ্র্যের হার এখন ৪০ শতাংশের নিচে। এখানে ক্ষুদ্রঋণের বিরাট ভূমিকা রয়েছে বলে অর্থনীতিবিদেরা মনে করেন।
১৯৯০ থেকে ২০০৮ সালের মধ্যে ১৮ বছরে বাংলাদেশের প্রায় ২০ লাখ দরিদ্র পরিবার দৈনিক সোয়া এক ডলারের বেশি (প্রায় ১০০ টাকার ওপর) খরচ করার সামর্থ্য অর্জন করেছে, অর্থাৎ দারিদ্র্যসীমা পার হতে পেরেছে।
নারীর আর্থিক ও সামাজিক ক্ষমতায়নের পথ সুগম হচ্ছে, যা একটি প্রকৃত গণতান্ত্রিক সমাজ বিনির্মাণ, সংকীর্ণতা ও কুসংস্কারমুক্ত চিন্তার প্রসার এবং গ্রামাঞ্চলে মৌলবাদী ধ্যান-ধারণা দূর করার একটি অন্যতম শর্ত সৃষ্টি করছে।
শুধু ঋণ প্রদানই নয়, সেই সঙ্গে উৎপাদনশীল খাতে ঋণের টাকা বিনিয়োগ করে মুনাফা অর্জন ও ঋণ পরিশোধের সক্ষমতা অর্জন সম্পর্কেও পরামর্শ দেওয়া হয়, যা ক্ষুদ্রঋণ প্রদানকারী বেসরকারি সংগঠনগুলো করে থাকে। এখানেই সাধারণ ঋণ কার্যক্রমের সঙ্গে ক্ষুদ্রঋণের পার্থক্য। ক্ষুদ্রঋণ মানুষকে উৎপাদনশীল কার্যক্রমে নিয়োজিত করে, তৃণমূল পর্যায়ে অর্থনীতিতে গতি সঞ্চার করে।
তবে সমস্যাও আছে। সুদের হার বেশি বলে সমালোচনাও রয়েছে। সম্প্রতি মাইক্রোক্রেডিট রেগুলেটরি অথরিটি (এমআরএ) সংশ্লিষ্ট বিভিন্ন মহলের সঙ্গে মতবিনিময় করে সর্বোচ্চ সুদের হার ২৭ শতাংশ নির্ধারণ করেছে।
ক্ষুদ্রঋণ হয়তো দারিদ্র্য চিরতরে দূর করতে পারে না, কিন্তু গরিব মানুষের জীবনমান উন্নয়ন ও দারিদ্র্য নির্মূলের পথে অগ্রসর হওয়ার প্রয়োজনীয় শর্ত সৃষ্টি করে। অনেকে দারিদ্র্যচক্র ভেঙে বেরিয়েও আসে। তা ছাড়া ক্ষুদ্রঋণ শিক্ষা-স্বাস্থ্য-পুষ্টি সমস্যার সমাধানে সহায়তা করে।
ক্ষুদ্রঋণের সমস্যা যেমন আছে, তেমনই সম্ভাবনাও বিপুল। সম্প্রতি দেশে ও দেশের বাইরে ক্ষুদ্রঋণ নিয়ে বেশ কিছু বিতর্ক দেখা যাচ্ছে। আমাদের পার্শ্ববর্তী দেশ ভারতে এ বিতর্ক জোরেশোরে উঠতে দেখা গেছে। সবকিছুর পরও বাংলাদেশের প্রেক্ষাপটে ক্ষুদ্রঋণ একটি গুরুত্বপূর্ণ ভূমিকা রাখছে। অনেক ক্ষেত্রেই ক্ষুদ্রঋণ আমাদের দেশে সফলতা নিয়ে এসেছে। পাশাপাশি বহির্বিশ্বে এর মাধ্যমে অনেক সুনাম আমাদের অর্জিত হয়েছে।
সম্প্রতি দেশে ও বিশ্বে ক্ষুদ্রঋণ নিয়ে যে বিতর্ক সৃষ্টি হয়েছে, এরই পরিপ্রেক্ষিতে আজকের এই গোলটেবিল বৈঠকের আয়োজন। আজকের আলোচনায় আপনাদের বক্তব্যের মাধ্যমে ক্ষুদ্রঋণ নিয়ে মানুষের মনে যেসব প্রশ্নের সৃষ্টি হয়েছে সে সম্পর্কে স্পষ্ট ধারণা পাবে তারা। আলোচনার শুরুতে বাংলাদেশ উন্নয়ন গবেষণা প্রতিষ্ঠানের (বিআইডিএস) গবেষণা পরিচালক বিনায়ক সেনকে অনুরোধ করব বলার জন্য।

বিনায়ক সেন
ক্ষুদ্রঋণ ও দারিদ্র্য বিমোচন সম্পর্কে বলতে গিয়ে কেন ‘গোড়ার কথা’য় ফিরে যেতে হচ্ছে? সত্যের ওপর কারও একচেটিয়া অধিকার (মনোপলি) নেই, বিশেষজ্ঞদেরও নেই। তার পরও কেন বিশেষজ্ঞদের দ্বারস্থ হওয়া, সে প্রশ্ন উঠতেই পারে। সাম্প্রতিককালে ক্ষুদ্রঋণ নিয়ে কতগুলো অভিযোগ শুনতে পাওয়া গেছে, যার সঙ্গে গবেষণালব্ধ পেশাগত জ্ঞানের মিল খুঁজে পাওয়া ভার। বর্তমান পরিস্থিতিতে ক্ষুদ্রঋণ নিয়ে হালকা আলোচনাই প্রধান ধারা হলে তা হবে খুবই দুঃখজনক। এযাবৎ ক্ষুদ্রঋণ নিয়ে অসংখ্য গবেষণাপত্র দেশে-বিদেশে রচিত হয়েছে। সেসব গবেষণার আলোকে প্রচণ্ডভাবে নিস্পৃহ, নির্মোহ ও তলদর্শী আলোচনা করার তাগিদ থেকে আমরা আজকের এই সংলাপে অংশগ্রহণের প্রয়োজনীয়তা অনুভব করেছি। ওপর-ভাসা ধ্যান-ধারণার ‘জনতুষ্টি জ্ঞান’ ও পেশাগত জ্ঞানের মধ্যে ব্যবধান কমিয়ে আনা এর একটি বড় লক্ষ্য। সে কারণে আমাদের সীমিত উদ্দেশ্য—ক্ষুদ্রঋণ ও দারিদ্র্য বিমোচন সম্পর্কে গবেষণাপত্রাদি থেকে আমরা যতটুকু জানি, তা যথাযথভাবে জনসমক্ষে তুলে ধরা। কাজটি করা গবেষক-অর্থনীতিবিদদের সামাজিক ও নৈতিক দায়িত্ব।
গত ১০ বছরে উন্নত দেশগুলোয় উন্নয়ন অর্থনীতি শুধু নয়, অর্থশাস্ত্রের এমন কোনো সিরিয়াস-ধর্মী পাঠ্যবই (গ্র্যাজুয়েট ও আন্ডার গ্র্যাজুয়েট পর্যায়ে) পাওয়া যাবে না, যেখানে অন্তত একটি অধ্যায় বা পরিচ্ছেদ নেই ক্ষুদ্রঋণের ওপর। তাত্ত্বিকভাবেই ক্ষুদ্রঋণ সম্পর্কে বহির্বিশ্বে ও এ দেশে শিক্ষার্থীদের পড়ানো হয়ে থাকে। অর্থাৎ ক্ষুদ্রঋণসংক্রান্ত তত্ত্বসমুদয় কোনো ভুঁইফোড় বিষয় নয়। গবেষণালব্ধ জ্ঞান ক্রমে পরিপক্ব ও পরিশীলিত হলেই তা কেবল পাঠ্যবইয়ের পাতায় স্থান পায়।
কোনো সিরিয়াস একাডেমিক গবেষণাপত্রেই এই দাবি করা হয়নি যে ক্ষুদ্রঋণের মাধ্যমেই কেবল দারিদ্র্য দূরীকরণ সম্ভব। বরং যেটা দেখানো হয়েছে, দারিদ্র্য দূরীকরণে ক্ষুদ্রঋণ একটি সহায়ক হাতিয়ার। বিভিন্ন গবেষণাপত্রে যেটা বলা হয়েছে, তাকে কয়েকটি ভাগে বিন্যস্ত করা যায়।
প্রথম ভাগ: ক্ষুদ্রঋণ হচ্ছে দরিদ্রদের জন্য একটি ‘টেকসই’ ব্যাংকিং-ব্যবস্থা। ক্ষুদ্রঋণের সবচেয়ে বড় অবদান হলো, এটি প্রথাগত ব্যাংকিং-ব্যবস্থা যাদের কাছে পৌঁছাতে পারে না, সেই জামানতবিহীন নিঃস্ব গোষ্ঠীর কাছে ব্যাংকিংসেবা পৌঁছে দেয়। এর থেকে প্রমাণিত হয়েছে, গরিবেরাও ঋণ পাওয়ার উপযুক্ত। প্রায় দুই কোটি পরিবার ক্ষুদ্রঋণ নিয়ে থাকে। একাধিক সংস্থা থেকে যাঁরা ঋণ নেন, তাঁদের সংখ্যা সামঞ্জস্য করে এই হিসাব করা হয়েছে। দরিদ্রদের ব্যাংকিং-চাহিদা মেটানোর একটি সাসটেইনেবল সিস্টেম প্রতিষ্ঠা করাই ক্ষুদ্রঋণের সবচেয়ে বড় কৃতিত্ব। সাসটেইনেবল বা ‘টেকসই ব্যাংকিং সার্ভিস’ শব্দবন্ধের ওপর আমরা জোর দিতে চাই। ব্যবস্থাটি টেকসই এই অর্থে যে তা এনজিও, বেসরকারি ও সরকারি যেকোনো খাতেই প্রয়োগ সম্ভব এবং যেকোনো ভৌগোলিক, অর্থনৈতিক পরিসরেই পরিচালিত হওয়া সম্ভব। ক্ষুদ্রঋণের ছকের আদি প্রাণপুরুষ গ্রামীণ ব্যাংকের অধ্যাপক মুহাম্মদ ইউনূসের দ্বারা এই মডেল উদ্ভাবিত হলেও পরে তা যেমন বিভিন্ন এনজিও গ্রহণ করেছে, তেমনই অনুসৃত হয়েছে বিভিন্ন সরকারি ঋণ কার্যক্রমের ভেতরেও। বাংলাদেশে এই কার্যক্রম ক্ষুদ্রঋণের মূলধারার প্রতিষ্ঠান ‘মুনাফার ভিত্তিতে নয়’ (নট ফর প্রফিট)—এ ভিত্তিতে পরিচালনা করে আসছে। বাংলাদেশের বাইরে অন্যত্র (যথা—ভারতে বা লাতিন আমেরিকায়) ‘মুনাফার ভিত্তিতে’ (ফর প্রফিট) পরিচালিত করছে, সে রকম ব্যক্তি খাতের উদ্যোগেও ক্ষুদ্রঋণ মডেল অনুসৃত হয়েছে। চীন থেকে আমেরিকায়, তৃতীয় বিশ্ব থেকে উন্নত বিশ্ব—অর্থনৈতিক, ভৌগোলিক ও সাংস্কৃতিক ফারাক থাকা সত্ত্বেও ক্ষুদ্রঋণের মডেল চালু হয়েছে এবং সেসব কার্যক্রম সম্প্রসারিত হয়েছে। এটি মডেলটির ‘টেকসই’ দিকের প্রতি নির্দেশ করে।
দ্বিতীয় ভাগ: দারিদ্র্য দূরীকরণে ক্ষুদ্রঋণের অবদান। ক্ষুদ্রঋণ শুধু দরিদ্রদের জন্য টেকসই ব্যাংকিং-ব্যবস্থাই নয়, এটি দারিদ্র্য দূরীকরণেও প্রত্যক্ষ ও পরোক্ষভাবে ভূমিকা রেখেছে। গত তিন দশকে বিভিন্ন গবেষণাপত্রের একটি প্রধান ঝোঁক ছিল এই প্রত্যক্ষ ও পরোক্ষ ভূমিকা বা অবদানকে স্পষ্ট করার ওপর। ক্ষুদ্রঋণ কীভাবে অকৃষি খাতনির্ভর হয়ে পরিচালিত হচ্ছে, কীভাবে কৃষি খাতের প্রাতিষ্ঠানিক ব্যবস্থায় তা পরিবর্তন আনছে, কীভাবে শ্রমের বাজারের ওপর প্রভাব রাখছে—এসবই এই আলোচনার অংশ। এখানে আজ যেসব বিশেষজ্ঞ সমবেত হয়েছেন, তাঁরা সবাই কোনো না কোনো পর্যায়ে এ নিয়ে গবেষণা করেছেন, যা আজকের আলোচনায় উঠে আসবে বলে আশা করছি। এখানে যেটা যোগ করা দরকার তা হলো, প্রথমত, ক্ষুদ্রঋণের অবদান আলোচনার জন্য শুধু দারিদ্র্যরেখাকেন্দ্রিক (পোভার্টি লাইন) ভাবনাই যথেষ্ট নয়। দারিদ্র্যরেখার ওপর ক্ষুদ্রঋণের সুবিধাভোগীদের অংশ ‘কতটা পরিমাণে উঠে গেল’ সে রকম সংখ্যাতাত্ত্বিক বিচারের জন্য সাবধানতা অবলম্বন প্রয়োজন। এর কারণ, ক্ষুদ্রঋণ যাঁরা পাচ্ছেন, তাঁদের সংখ্যাগরিষ্ঠ অংশই প্রথমাবধি দারিদ্র্যরেখার অনেক নিচে বাস করছিলেন। ফলে ক্ষুদ্রঋণের সুবিধা নিয়ে তাঁদের অনেকে দারিদ্র্যরেখা অতিক্রম করতে না পারলেও দারিদ্র্যের ভেতরে থেকেও তাঁদের আয় বা ভোগ বা সম্পদ বাড়াতে পেরেছেন। শুধু দারিদ্র্যরেখাকেন্দ্রিক ‘হেডকাউন্ট ইনডেক্স’-এর সংখ্যাতাত্ত্বিক পরিমাপে তা ধরা না-ও পড়তে পারে। এ জন্য বিভিন্ন গবেষণাপত্রে ইনকাম মবিলিটির নানা সূচক (যথা—‘পোভার্টি গ্যাপ’ সূচক এবং ‘দারিদ্র্যের তীব্রতা’ সূচক) ব্যবহূত হয়ে আসছে। দ্বিতীয়ত, দারিদ্র্য দূরীকরণের ক্ষেত্রে ক্ষুদ্রঋণের অবদান যথাযথভাবে পরিমাপ করার জন্য চাই একই ক্ষুদ্রঋণগ্রহীতা পরিবারকে কালানুক্রমে পর্যবেক্ষণ করা। অর্থাৎ চাই ‘প্যানেল ডেটা’। তা ছাড়া চাই, যারা ক্ষুদ্রঋণ পায়নি, সেসব পরিবারকেও কালানুক্রমে অনুসরণ করা অর্থাৎ দরকার যথাযথ ‘কন্ট্রোল’। এভাবেই ক্ষুদ্রঋণের সুবিধাভোগী ও সুবিধাভোগী নয় এমন পরিবারের তুলনামূলক বিচারপূর্বক উপসংহারে আসা যাবে দারিদ্র্য বিমোচনে ক্ষুদ্রঋণ প্রকৃতপক্ষে অবদান রাখতে পেরেছে কি না। বাংলাদেশের ক্ষেত্রে এ রকম কয়েকটি প্যানেল স্টাডিজের বিশ্লেষণ থেকে এটা দেখা গেছে, দারিদ্র্য দূরীকরণেও ক্ষুদ্রঋণের অবদান ছিল তাৎপর্যপূর্ণ। মাহবুব হোসেন পরিচালিত জরিপের ভিত্তিতে এক হিসাবে দেখা যাচ্ছে, ১৯৮৮-২০০৭ কালপর্বে গ্রামীণ দারিদ্র্য প্রতিবছর ১ শতাংশ হারে কমেছে। দারিদ্র্য মোট যতটুকু কমেছে, তার অন্তত এক-চতুর্থাংশ কমেছে কেবল ক্ষুদ্রঋণের কল্যাণে। আলোচকেরা নিশ্চয়ই এর ওপর আলোকপাত করবেন।
তৃতীয় ভাগ: ক্ষুদ্রঋণ দরিদ্র মানুষের সামাজিক উন্নয়নে অবদান রাখছে। শুধু দারিদ্র্য নয়, দরিদ্রের শিক্ষা, স্বাস্থ্য ও ক্ষমতায়নের ক্ষেত্রে ক্ষুদ্রঋণের অবদানপ্রাপ্ত গবেষণাপত্রাদির অভিনিবেশের বিষয় ছিল। এ দেশে ক্ষুদ্রঋণগ্রহীতার এক বিপুল ও সংখ্যাগরিষ্ঠ অংশ নারী। শুধু এই নিরিখেই নারীর সামাজিক বিকাশে ক্ষুদ্রঋণের ভূমিকা বিশেষভাবে লক্ষ করার মতো। রক্ষণশীল অনেক চোখরাঙানি উপেক্ষা করে ক্ষুদ্রঋণের নারীরা ঘরের বাইরের জগতে পা ফেলতে শুরু করেছেন। এমনকি যখন নারীদের নেওয়া ঋণ পরিবারের পুরুষ সদস্যরা নিয়ে ব্যবহার করেছেন, তাতেও গৃহে ও গৃহের বাইরে নারীদের মর্যাদা বেড়েছে, ‘ভয়েস’ ও ‘প্রভাব’ বেড়েছে তাঁদের। আশির দশকের গোড়ার দিকে গ্রামীণ ব্যাংক পরিচালিত ক্ষুদ্রঋণ কার্যক্রমের অর্ধেক ছিল নারী। নব্বইয়ের দশকের গোড়ায় এই অংশ বেড়ে দাঁড়ায় প্রায় ৯০ শতাংশে। গ্রামীণ ব্যাংক ও তার দেখাদেখি মূলধারার অন্যান্য ক্ষুদ্রঋণ প্রতিষ্ঠানেও নারীকেই ক্ষুদ্রঋণের এজেন্সি বা চালিকাশক্তি হিসেবে দাঁড় করায়। ক্ষুদ্রঋণ কার্যক্রমের অংশ হিসেবে স্বাস্থ্য ও শিক্ষাসচেতনতা বৃদ্ধিও ছিল একটি আবশ্যিক উপকরণ। এর ফলে তুলনামূলকভাবে ক্ষুদ্রঋণের সুবিধাভোগী পরিবারে জন্মনিয়ন্ত্রণের হার, ছাত্রছাত্রীদের শিক্ষার হার ও শিশুপুষ্টি বেড়েছে। কমেছে শিশু ও মাতৃমৃত্যুর হার। বাংলাদেশে আয়ের বিচারে অপেক্ষাকৃত অনগ্রসর এলাকায়ও (যেমন—রাজশাহী বিভাগে) এটা দেখা গেছে। বিভিন্ন গবেষণাপত্র থেকে ক্ষমতায়নের এসব প্রবণতা স্পষ্ট।
যে বিষয়টি নিয়ে প্রায়ই আলোচনা হয়, ক্ষুদ্রঋণে উত্তরণের (গ্র্যাজুয়েশন) বিষয়টি কীভাবে ধরতে পারি। গবেষণাপত্রাদি থেকে এটাও দেখা গেছে, ক্ষুদ্রঋণের মাধ্যমে অর্থনৈতিক সচলতা অর্জন করে ক্রমশ একটি গোষ্ঠী ক্ষুদ্র প্রতিষ্ঠানের জন্য ঋণ নিয়েছে এবং ক্ষুদ্র প্রতিষ্ঠান (মাইক্রো-এন্টারপ্রাইজ) কার্যক্রম প্রতিষ্ঠা করেছে। প্রথাগত ক্ষুদ্রঋণ কার্যক্রম মূলত আত্মকর্মসংস্থানমূলক এবং বেশির ভাগ ক্ষেত্রে এটি কোনো পরিবারের একমাত্র বা প্রধান আয়ের উৎস নয়, বরং একটি ‘বাড়তি আয়ের’ উৎস কেবল। গড়পড়তায় ক্ষুদ্রঋণের পরিমাণ যেখানে পাঁচ থেকে ১০ হাজার টাকা, ক্ষুদ্র প্রতিষ্ঠানের (মাইক্রো-এন্টারপ্রাইজ) ঋণের পরিমাণ সেখানে হয়তো ৪০ থেকে ৭০ হাজার টাকা। সবাই অবশ্য এই উত্তরণ ঘটাতে পারেননি। সবাই এই উত্তরণ ঘটাতে পারবেন, সেটা আশা করাও যুক্তিসংগত নয়—কেননা, সবারই সমান মাত্রার ‘এন্ট্রাপ্রেনিউরশিপ’ অর্জনের গুণ নেই। তার পরও অধ্যাপক ওয়াহিদউদ্দিন মাহমুদের এক হিসাবে, এ দেশের প্রায় দুই কোটি ক্ষুদ্রঋণগ্রহীতা পরিবারের প্রায় ৮ শতাংশ মাইক্রো-এন্টারপ্রাইজ ঋণ নিয়েছে। এসব মাইক্রো-এন্টারপ্রাইজে যদি তিন-চারজনের কর্মসংস্থান ঘটে, তাহলেও এতে যে কর্মসংস্থানের সৃষ্টি হয়, তা দেশের মোট শ্রমশক্তির ১৮ থেকে ২০ শতাংশ। অর্থাৎ মজুরি কর্মসংস্থানের নিরিখেও ক্ষুদ্রঋণের উত্তরসূরি ক্ষুদ্র প্রতিষ্ঠানের ভূমিকা তাৎপর্যপূর্ণ হয়ে উঠেছে। এরই মধ্যে আমরা জানি, অর্থনৈতিক প্রবৃদ্ধির সঙ্গে সঙ্গে মজুরি শ্রমভিত্তিক কর্মসংস্থান প্রধান ভূমিকা দেশে দেশে পালন করে আসছে। সে ক্ষেত্রে বর্তমানের প্রবণতাকে আরও বলিষ্ঠ করে তুলতে পারলে ভবিষ্যতের অর্থনৈতিক প্রবৃদ্ধিতে ক্ষুদ্র ও মাঝারি প্রতিষ্ঠানের (এসএমই) ভূমিকাকে আরও বেগবান করে তোলা সম্ভব। আমরা আশা করছি, আজকের আলোচনায় এ বিষয়গুলোও স্থান পাবে। কোন ‘নিয়ত’ থেকে আমরা এ ধরনের বিতর্কে অংশ নেব, তা বিতর্কের বিষয়বস্তু থেকে কম গুরুত্বপূর্ণ বিবেচনা নয়।
তবে ক্ষুদ্রঋণ সম্পর্কে কয়েকটি বিতর্ককে আমরা অস্বীকার করতে পারি না। ক্ষুদ্রঋণসংক্রান্ত মূল বিতর্ক দানা বাঁধছে অন্যখানে। এর মধ্যে রয়েছে এসব কার্যক্রমের সুদের হার বা সার্ভিস চার্জের প্রসঙ্গ, এসব কার্যক্রমের পরিচালনা ব্যয়ের প্রসঙ্গ, এসব কার্যক্রমের সঙ্গে সরকারি বিভিন্ন সামাজিক নিরাপত্তা কর্মসূচির আন্তসম্পর্ক এবং সবশেষে ক্ষুদ্রঋণের সঙ্গে সামগ্রিক অর্থনৈতিক প্রবৃদ্ধির সম্পর্ক। এসব বিতর্কে প্রবেশের আগে বিতর্কের দৃষ্টিভঙ্গিটি প্রথমে আলোচিত হওয়া প্রয়োজন।
এক. ক্ষুদ্রঋণের সুদের হার নির্ণয়ের সঙ্গে জড়িয়ে আছে পরিচালনা ব্যয়ের প্রসঙ্গ। অনেকেই বলেছেন, ক্ষুদ্রঋণের সুদের হার আরও কমিয়ে আনা উচিত। যেহেতু বৃহৎ ঋণের পরিচালনার চেয়ে নিবিড় তদারকির কারণে ক্ষুদ্রঋণের পরিচালনা ব্যয় বেশি পড়ে, এতে করে সুদের হার কমানোর বিষয়টি পরিচালনা ব্যয়ের সঙ্গে জড়িয়ে পড়ে। ক্ষুদ্রঋণ কার্যক্রমের পরিচালনা ব্যয়ের বড় অংশ যদি সরকার ভর্তুকি দিতে রাজি হয়, তাহলে এর সুদের হার অনেকখানি, এমনকি জিরো ইন্টারেস্ট রেটের কাছাকাছি পর্যন্ত কমিয়ে নিয়ে আসা সম্ভব। এর কারণ, অন্যান্য দেশের সঙ্গে তুলনা করে দেখা গেছে, এ দেশে মূলধারার ক্ষুদ্রঋণ কার্যক্রম পরিচালনাকারী সংস্থাগুলো (গ্রামীণ ব্যাংক, ব্র্যাক, আশা প্রভৃতি) পরিচালনা ব্যয়ের নিরিখে তুলনামূলকভাবে দক্ষ (ইফিশিয়েন্ট)। সুতরাং সংস্থা পর্যায়ে পরিচালনা ব্যয় কমানোর খুব একটা অবকাশ এখানে নেই। ফলে পরিচালনা ব্যয় কমিয়ে এনে সুদের হার কমানোর অবকাশও এ দেশে কম, যদি না সরকার এ ক্ষেত্রে এগিয়ে আসে ভর্তুকির সহায়তা দিতে।
দুই. ক্ষুদ্রঋণ কার্যক্রমে সুদের হার কিছুটা বেশি হওয়ার একটি বড় কারণ হলো, এ ক্ষেত্রে মূলধারার ক্ষুদ্রঋণ কর্মসূচিগুলো কিছুটা ‘মার্জিন’ তুলে রাখে স্বাস্থ্যবিমা, শিক্ষা এবং ঋণ কার্যক্রম সম্প্রসারণের জন্য। যেহেতু বাংলাদেশে এখনো সর্বজনীন স্বাস্থ্যবিমা চালু হয়নি এবং নানা স্তরে শিক্ষার সুযোগও সবার জন্য চালু হয়নি, সেহেতু এখানে সরকারের একটি কার্যকর ভূমিকা গ্রহণ ছাড়া এ রকম ‘মার্জিন’ আকস্মিকভাবে উঠিয়ে নেওয়া সামাজিকভাবে অভিপ্রেত নয়।
তিন. অনেক সময় বলা হয়, বছরের পর বছর ক্ষুদ্রঋণ দেওয়ার পরও কেন গরিবি অবস্থার নাটকীয় পরিবর্তন হলো না। এই যুক্তিটিও তলিয়ে দেখার। প্রথমত, আগেই বলা হয়েছে, ক্ষুদ্রঋণ দরিদ্র পরিবারের জন্য ‘বাড়তি আয়’-এর উৎস কেবল। এই আয় ‘বাড়তি’ হলেও গরিবদের জন্য সংকট মোচনে অত্যন্ত জরুরি এবং সময় সময় তা ক্ষুধা ও অস্তিত্ব রক্ষার সংগ্রামে নির্ধারক ভূমিকা পালন করে থাকে। একে কোনোভাবেই ছোট করে দেখা যায় না। স্থায়িত্বশীল দারিদ্র্য দূরীকরণের পথে ক্ষুদ্রঋণ এভাবে একটি ‘মঞ্চ’ (প্লাটফরম) তৈরি করে দেয়, যার ওপর দাঁড়িয়ে গরিবদের পক্ষে অন্যান্য বিনিয়োগ সিদ্ধান্ত নেওয়া সম্ভব হয়ে ওঠে। দ্বিতীয়ত, সরকার নিজেও প্রতিবছর উন্নয়ন বাজেটের অধীনে প্রায় ৩০ হাজার কোটি টাকা খরচ করছে, যার মধ্যে ২৭ হাজার কোটি টাকা ব্যয় হচ্ছে (অন্তত খাতাপত্রে) ‘প্রত্যক্ষ দারিদ্র্য দূরীকরণ’ কর্মসূচির পেছনে। বছরের পর বছর এত বিপুল পরিমাণ অর্থ খরচ করেও সরকারি উন্নয়ন বাজেট কেন গরিবি অবস্থার নাটকীয় পরিবর্তন করতে পারল না—এ প্রশ্ন সরকারের ক্ষেত্রেও উঠতে পারে। এখানে স্মরণ করা যেতে পারে, সরকারি সামাজিক বেষ্টনী সর্বোচ্চ কেবল ১০ শতাংশ পরিবারের কাছে পৌঁছাতে পেরেছে। লক্ষণীয়, ক্ষুদ্রঋণ খাত বাবদ বছরে ১৭ হাজার কোটি টাকা চক্রায়িত তহবিল হিসেবে দেওয়া হচ্ছে, অর্থাৎ বছর বছর তা ব্যবহূত হচ্ছে; পক্ষান্তরে সরকারের উন্নয়ন ব্যয় মূলত এককালীন ব্যয়। ক্ষুদ্রঋণ তহবিলের একাংশ আসছে পিকেএসএফ (সরকার) থেকে, কিছুটা আসছে দাতাদের কাছ থেকে, আর প্রায় এক-তৃতীয়াংশ বা এক-চতুর্থাংশ আসছে ঋণগ্রহীতাদের ‘নিজস্ব সঞ্চয়’ থেকে। গ্রামীণ ব্যাংক ও ব্র্যাকের ক্ষেত্রে এই ‘নিজস্ব সঞ্চয়’-এর পরিমাণ তুলনামূলক আরও বেশি (প্রায় ৫০-৬০ শতাংশ)। কেননা, এসব কার্যক্রম অন্যান্যের তুলনায় আরও আগে শুরু হয়েছিল। গরিবেরা যে নিজেরাও সঞ্চয় করতে পারে এবং উত্তরোত্তর তারা প্রাতিষ্ঠানিক সঞ্চয়ে অভ্যস্ত হচ্ছে—এটা বাংলাদেশের আর্থিক খাতের একটি উল্লেখযোগ্য সংযোজন। এর জন্য কিছুটা কৃতিত্ব ক্ষুদ্রঋণ দাবি করতেই পারে। মোদ্দাকথা, ক্ষুদ্রঋণকে সরকার পরিচালিত সামাজিক বেষ্টনী-ব্যবস্থার বিপরীতে দাঁড় না করিয়ে পরস্পরকে প্রতিদ্বন্দ্বী হিসেবে দেখার এখানে সুযোগ নেই—উভয়ের মধ্যে আন্তসম্পর্ক আরও ঘনিষ্ঠ করা এবং উভয়ের সামর্থ্য আরও বৃদ্ধি করা প্রয়োজন। এ ব্যাপারে সংশ্লিষ্ট পলিসি-প্রণেতাদের স্বচ্ছ দৃষ্টিভঙ্গি নেওয়া কাম্য।
ক্ষুদ্রঋণের বিকল্প (সাবস্টিটিউট) সরকারি সামাজিক বেষ্টনী কর্মসূচি নয়। বরং মহাজনি ঋণই হচ্ছে ক্ষুদ্রঋণের সাবস্টিটিউট। গবেষণাপত্রাদির একটি সাধারণ (কমন) পর্যবেক্ষণ হলো, ক্ষুদ্রঋণ যেখানে গেছে, সেখানেই তা মহাজনি ঋণের পরিধি সংকুচিত করেছে। সিডরের (২০০৭) সময় একপর্যায়ে সিডর এলাকায় ক্ষুদ্রঋণ সংস্থার কার্যক্রমকে নিরুৎসাহিত করা হয়েছিল। পরে দেখা গেছে, এর সুযোগ নিয়েছে মহাজনি ঋণ। মাসিক সুদের হারে বিরাট পার্থক্য ছাড়াও এই দুই ব্যবস্থার অভিপ্রায়ে মৌলিক পার্থক্য রয়েছে। ক্ষুদ্রঋণ কার্যক্রম চায় না যে গরিবেরা ঋণখেলাপি হোক। পক্ষান্তরে, মহাজন এটা চায়। কেননা, গরিবেরা ঋণখেলাপি হলে তারই লাভ—সে সেখানে বেগার শ্রম, আগাম শ্রম, আগাম ফসল বিক্রির সুবিধা নিতে পারবে। সুতরাং ক্ষুদ্রঋণের বিরুদ্ধে যখন ঋণখেলাপিদের কাছ থেকে প্রয়োজন হলে ‘চাল খুলে নেওয়া’র অভিযোগ শোনা যায়, তার পেছনে রয়েছে ঋণ-শৃঙ্খলা আরোপের তাগিদ। অন্যদিকে মহাজন নিজেই ঋণখেলাপির প্রবণতাকে উৎসাহিত করে। এ কারণে মহাজনি ঋণের সঙ্গে ক্ষুদ্রঋণের মিল খোঁজার চেষ্টা তাত্ত্বিক বা যৌক্তিক নিরিখে অন্যায় ও অযৌক্তিক তুলনা ছাড়া কিছু নয়। এ ব্যাপারেও সংশ্লিষ্ট পলিসি-প্রণেতাদের দৃষ্টি আরও নির্মোহ ও আরও স্বচ্ছ হওয়া প্রয়োজন।
ক্ষুদ্রঋণ মডেলের প্রভাব সরকারি কার্যক্রমের ক্ষেত্রেও শুভ প্রভাব বয়ে নিয়ে আসতে পারে। ক্ষুদ্রঋণের জামানতবিহীন ব্যবস্থা পরিচালিত হচ্ছে আস্থার ওপর ভিত্তি করে, এককথায় সামাজিক পুঁজির ওপর ভিত্তি করে। প্রতিবছর ১৭ হাজার কোটি টাকার সমতুল্য ‘ঘূর্ণায়মান ঋণ তহবিল’ পরিচালিত হচ্ছে কেবল এ আস্থার ওপর দাঁড়িয়ে। বাংলাদেশের মতো দুর্নীতিগ্রস্ত দেশে এই বিপুল পরিমাণ আর্থিক ট্রানজেকশনের ক্ষেত্রে বিচ্ছিন্ন কিছু ঘটনা ছাড়া কোনো ‘লিকেজ’ বা দুর্নীতি পরিলক্ষিত হয়নি। গ্রুপের সামনে, সামাজিকভাবে উন্মুক্ত পরিবেশে, ঋণ দেওয়া ও আদায়ের প্রক্রিয়ায় থাকে যেমন স্বচ্ছতা, তেমনই থাকে সামাজিক চাপ ও দায়বদ্ধতা। স্বচ্ছতা, সামাজিক চাপ ও দায়বদ্ধতা এবং আস্থাই ক্ষুদ্রঋণ কার্যক্রমের চালিকাশক্তি। সম্প্রতি বাংলাদেশ ব্যাংকের উদ্যোগে উন্মুক্ত সভা ডেকে কৃষিঋণ বণ্টনের যে প্রথা চালু হয়েছে, এতে করে ক্ষুদ্রঋণের থেকে স্বচ্ছতা ও সামাজিক পুঁজির ধারণার প্রয়োগ করা হয়েছে। এতে করে সরকারেরই লাভ হয়েছে। ক্ষুদ্রঋণের ভিত্তি যে আস্থা, সেটাকে কোনোভাবেই অপপ্রচারের মাধ্যমে বা বিরূপ দৃষ্টিভঙ্গিকে প্রশ্রয়ের মাধ্যমে ক্ষতিগ্রস্ত করা সমীচীন হবে না কোনো বিচারেই। এর সঙ্গে ক্ষুদ্রঋণের জনক হিসেবে এ দেশের আন্তর্জাতিক ভাবমূর্তির বিষয়টিও জড়িত, তা না বললেও চলে। ক্ষুদ্রঋণ যখন আবারও কাঠগড়ায়, তখন এ বিষয়ে আজকের আলোচকেরা আরও আলোকপাত করবেন সে আশা করছি।

সালেহউদ্দিন আহমেদ
ক্ষুদ্রঋণ প্রচলনের আগে দরিদ্রদের জন্য আর্থিক সেবা পাওয়ার সুযোগ তেমন ছিল না আমাদের দেশে। বহু মডেল হয়েছে, কোনো কাজ হয়নি। ক্ষুদ্রঋণ সমাজে গরিব লোকের কাছে সদর দরজার মতো। ক্ষুদ্রঋণ হলো দারিদ্র্য বিমোচনের জন্য শক্তিশালী মাধ্যম, তবে এটি কখনোই একমাত্র মাধ্যম নয়। বাংলাদেশের উন্নয়নের দিকে লক্ষ করলে কুমিল্লা মডেলসহ বিভিন্ন মডেল (বিআরডিবি) দেখলে বোঝা যায়, সেখানে এই ক্ষুদ্রঋণের প্রয়োজনীয়তা উপলব্ধি করা হয়েছে। ক্ষুদ্রঋণ যে আঙ্গিকে বা ব্যবস্থাপনায় করা হয়েছে, সেখানে একটি প্রাতিষ্ঠানিক রূপ বা প্রক্রিয়া দাঁড় করিয়ে দিল গ্রামীণ ব্যাংক। আমাদের মতো এ বিশাল একটি জনগোষ্ঠীকে সংগঠিত করে প্রতিদিন দেশের আনাচকানাচে লোকজন নিজেদের অর্থনৈতিক কর্মকাণ্ড এত সুশৃঙ্খলভাবে করছে, যা অন্য কোনো সরকারি বা বেসরকারি কর্মকাণ্ড পরিচালনার ক্ষেত্রে দেখা যায় না। এটি আমাদের সামাজিক মূলধন (সোশ্যাল ক্যাপিটাল)। ক্ষুদ্রঋণ বিভিন্ন দিক থেকে সমাজের ওপর প্রভাব রাখছে। যখন সার্বিকভাবে ক্ষুদ্রঋণের প্রভাব নিয়ে আলোচনা হয়, তখন যারা ঋণগ্রহীতা, তাদের অবস্থা আগের থেকে কতটুকু পরিবর্তন হলো—এসব বিষয় আসে। ক্ষুদ্রঋণ সমাজের ওপর কতটুকু প্রভাব ফেলছে, সে প্রশ্ন তোলার আগে উপলব্ধি করা উচিত, ক্ষুদ্রঋণ না থাকলে আসলে কী হতো আমাদের সমাজে। আমি মনে করি, ক্ষুদ্রঋণ না থাকলে মানুষের প্রাকৃতিক দুর্যোগ মোকাবিলার ক্ষেত্রে যে নিজের ওপর আত্মনির্ভরশীলতা ও সাহস বেড়েছে, তা ব্যাহত হতো। ক্ষুদ্রঋণের কিছু প্রভাব খোলা চোখে দেখা যায়; আবার কিছু আছে উপলব্ধি করতে হয়। শুধু পরিসংখ্যান, তথ্য-উপাত্ত দিয়ে ক্ষুদ্রঋণের প্রভাব নিয়ে প্রশ্ন করা উচিত নয়।
ক্ষুদ্রঋণ নিয়ে বেশ কিছু বিতর্ক দেখা যায়, যদি ক্ষুদ্রঋণকে অন্যান্য যেমন—শিক্ষা, স্বাস্থ্য, পুষ্টি প্রকল্পের সঙ্গে সংযুক্ত করা যায়, সরকারি ও বেসরকারি পর্যায়ে যদি আরও সমন্বয় করা যায়, তবে সমাজের ওপর এই ক্ষুদ্রঋণের প্রভাব আরও বাড়বে। বাংলাদেশের পরিপ্রেক্ষিতে বর্তমান সময়ে ক্ষুদ্রঋণদানকারী প্রতিষ্ঠানগুলো (এমএফআই) ভাবছে, কমার্শিয়ালের দিকে যাবে। ক্ষুদ্রঋণকে বাড়িয়ে একটু বাণিজ্যিক দিকে যাওয়ার চিন্তাভাবনা তারা করছে। এ চিন্তাধারণাটা সমাজের ওপর ক্ষুদ্রঋণের যে ইতিবাচক প্রভাব, তা কিছুটা ক্ষতিগ্রস্ত করেছে। অনেকে ক্ষুদ্রঋণ প্রতিষ্ঠানকে কমার্শিয়ালরূপে (মুনাফার জন্য ও বাণিজ্যিকভাবে) নিয়ে আসার কথা বলছেন।
ক্ষুদ্রঋণের ক্ষেত্রে বলা হয়, দারিদ্র্য দূরীকরণে তা গুরুত্বপূর্ণ ভূমিকা রাখতে পারছে না, কিন্তু বিষয়টি সঠিক নয়। ক্ষুদ্রঋণের সেবামাশুল সহনীয় পর্যায়ে আনা দরকার। এ জন্য ক্ষুদ্র অর্থায়নকারী প্রতিষ্ঠানগুলোর দক্ষতা বাড়াতে হবে। যদিও বাংলাদেশে এর সুযোগ অন্য দেশের তুলনায় অনেক কম। ভারতের অন্ধ্র প্রদেশে ক্ষুদ্রঋণ নিয়ে যে বিতর্ক সৃষ্টি হয়েছে, সে ক্ষেত্রে বলতে চাই, সেখানে ক্ষুদ্রঋণের প্রকল্পের মধ্যে কমার্শিয়াল মনোভাব প্রবেশ করেছিল বলে সমস্যা দেখা দেয়। কিন্তু অন্ধ্র প্রদেশে ক্ষুদ্রঋণ ব্যর্থ হয়েছে বলে একে দোষারোপ করা ঠিক নয়। ক্ষুদ্রঋণের বাণিজ্যিক দৃষ্টিভঙ্গির কারণে এর উদ্দেশ্য ব্যাহত হচ্ছে। বাণিজ্যিক ব্যাংক থেকে টাকা এনে ক্ষুদ্র অর্থায়নকারী প্রতিষ্ঠানগুলো ঋণ দিচ্ছে। ক্ষুদ্রঋণের কার্যক্রম নিয়ন্ত্রণমূলক কাঠামোর মধ্যে আনা উচিত। ব্যাংকিং খাতের ঝুঁকিবিষয়ক আন্তর্জাতিক মানক্রমে (ব্যাসেল) ক্ষুদ্রঋণকে আনার চেষ্টা চলছে। এটা ঠিক হবে না। কেননা, ক্ষুদ্রঋণের ব্যবস্থাপনা আর বাণিজ্যিক ব্যাংকের ব্যবস্থাপনা এক নয়। ক্ষুদ্রঋণে একটি সামাজিক অঙ্গীকার থাকে, আর বাণিজ্যিক ব্যাংকের মুনাফামুখী চেষ্টা থাকে।
ক্ষুদ্রঋণকে রেগুলেটরি ফ্রেমওয়ার্কের মধ্যে আনা উচিত। তবে এই রেগুলেটরি ফ্রেমওয়ার্কটি যেন ব্যাংক ও আর্থিক প্রতিষ্ঠানের মতো না হয়। মাইক্রোক্রেডিট রেগুলেটরি অথরিটি যেন ক্ষুদ্র অর্থায়নকারী প্রতিষ্ঠানগুলোকে এমনভাবে আষ্টেপৃষ্ঠে বেঁধে না রাখে, যাতে এর সৃজনশীলতা নষ্ট হয়। ক্ষুদ্রঋণ প্রতিষ্ঠানগুলোর মধ্যে স্বচ্ছতা ও জবাবদিহি আরও নিশ্চিত করতে হবে। অ্যাডাম স্মিথের একটি কথা বলতে চাই, ‘টাকা টাকা বানায়’। কিছু থাকলে তবেই কিছু পাওয়া যায়। ছোট্ট একটি পুঁজি পেতে প্রাথমিক সাহস পাওয়াই সবচেয়ে কষ্ট। ক্ষুদ্রঋণকে এই ক্ষুদ্র পুঁজির হাতিয়ার হিসেবে ব্যবহার করা যায়।

রেহমান সোবহান
ক্ষুদ্রঋণ নিয়ে আমার কিছু মতামত আছে। এখন ২০১১ সালের মাঝখানে আমরা অবস্থান করছি। আশির দশকের ক্ষুদ্রঋণের ধারণা এখন অনেক পরিণত এবং প্রাতিষ্ঠানিকভাবে দৃঢ়। সাম্প্রতিক সময়ে ক্ষুদ্রঋণ নিয়ে, বিশেষ করে ক্ষুদ্রঋণের টাকা ফেরত নেওয়া নিয়ে কিছুটা বিতর্ক সৃষ্টি হয়েছে। বক্তারা এ নিয়ে অনেক কথা বলেছেন এবং বলবেন। বর্তমান সময়ের বিতর্কের মূল ইস্যু হচ্ছে ক্ষুদ্রঋণ প্রদানের শর্তাবলি এবং ঋণের টাকা সংগ্রহে মাঠপর্যায়ের কর্মকাণ্ড। একে ব্লাড সাকার সিনড্রোম বলা হচ্ছে। বাংলাদেশের প্রেক্ষাপটে ক্ষুদ্রঋণের টাকা ফেরত নেওয়ার পদ্ধতিতে জটিলতা রয়েছে। মাঠপর্যায়ের অভিজ্ঞতা এখানে বেশি সুখকর নয়।
আলাপ-আলোচনার মধ্যে অনেকে ক্ষুদ্রঋণের টাকা ফেরত নেওয়ার ক্ষেত্রে আইনের সুষম প্রয়োগ এবং নতুন বিধিনিষেধের কথা বলেছেন। আরেকটি বিতর্ক হচ্ছে, ক্ষুদ্রঋণ প্রতিষ্ঠানের শেয়ার মালিক কারা। আমার মত যে ঋণগ্রহীতারাই হচ্ছে শেয়ারের মূল মালিক বা অংশীদার। এ ক্ষেত্রে ভারতের অন্ধ্র প্রদেশের কথা বলা যায়, সেখানে ক্ষুদ্রঋণ প্রতিষ্ঠানগুলো নিয়ে বিতর্ক থাকলেও মুম্বাই শেয়ারবাজারে ক্ষুদ্রঋণ প্রতিষ্ঠানগুলোর আইপিও ছাড়া হচ্ছে। আমাদের দেশের গ্রামীণ মডেল ও ব্র্যাক মডেল ক্ষুদ্রঋণ দিয়ে সমাজে পরিবর্তন এনেছে।

সৈয়দ এম হাশেমী
ক্ষুদ্রঋণ নিয়ে সমালোচকেরা প্রায়ই বলেন, ক্ষুদ্রঋণের মাধ্যমে দারিদ্র্য হ্রাস পায়, তার প্রমাণ খুবই কম রয়েছে। তাঁরা আরও বলেন, ক্ষুদ্রঋণের প্রভাব খুবই ক্ষীণ। তাঁদের মত হচ্ছে, ক্ষুদ্রঋণ শিক্ষাক্ষেত্রে, স্বাস্থ্য বিষয়ে, সুশাসন প্রতিষ্ঠার ক্ষেত্রে, দারিদ্র্য দূরীকরণে একক কোনো সমাধান দিতে পারে না। বরং এটি শুধু দারিদ্র্য তৈরি এবং পুনর্গঠন করে বহুভাবে। কিন্তু দারিদ্র্য দূরীকরণে ক্ষুদ্রঋণের বহুমাত্রিক প্রয়োগ রয়েছে। যদিও দারিদ্র্য দূরীকরণের দিক থেকে এটি সীমিত। ক্ষুদ্র ব্যবসায়ের বাজার যদি সীমিত হয়, তাহলে তাদের দ্রব্য কে কিনবে? ক্ষুদ্রঋণগ্রহীতাদের শিক্ষা ও স্বাস্থ্যবিষয়ক দিকগুলোর উন্নয়ন কীভাবে সম্ভব?
বাংলাদেশ অর্থনৈতিক সমীক্ষায় দেখা গেছে, বর্তমানের ক্ষুদ্রঋণ প্রতিষ্ঠানগুলো সফল হয়েছে অনেকাংশে। যদিও ক্ষুদ্রঋণের মাধ্যমে ঋণগ্রহীতার চাহিদা অনেকটা নিশ্চিত করেছে। ক্ষুদ্রঋণ প্রতিষ্ঠানের ভোক্তাদের বর্তমান অবস্থার উন্নয়ন ঘটেছে। তারা পূর্ববর্তী বেকার অবস্থার চেয়ে বর্তমানে ভালো অবস্থায় রয়েছে। জরিপে দেখা গেছে, ক্ষুদ্রঋণের মাধ্যমে মানুষের অর্থ উপার্জন, নারীর ক্ষমতায়ন সম্পূর্ণরূপে আনতে পারেনি। তবে এটি অনেক ব্যয়বহুল ও দীর্ঘমেয়াদি সময়ের ব্যাপার। এটি খুব দ্রুত প্রতিরোধ করা সম্ভব নয়। প্রয়োজন সময়ের। প্রথমত, নিশ্চিত করতে হবে তাদের মৌলিক চাহিদাগুলো। দ্বিতীয়ত, ক্ষুদ্রঋণগ্রহীতাদের জন্য সরকারি আর্থিক সাহায্য দিতে হবে শর্ত ছাড়া। বিশ্বায়নের এই যুগে যদিও বেসরকারি তহবিল এবং অন্যান্য আন্তর্জাতিক তহবিল থেকে তাদের আর্থিক সহায়তা করা হচ্ছে।
ক্ষুদ্রঋণের সমালোচকেরা এবং তাঁদের অনুসারীরা ক্ষুদ্রঋণের বাস্তব চিত্র সম্পর্কে প্রশংসা করতে ব্যর্থ হয়েছেন। ক্ষুদ্রঋণ অর্থনৈতিক ক্ষেত্রকে ত্বরান্বিত করার একটি প্রক্রিয়া। শিক্ষা, স্বাস্থ্য, চিকিৎসা নিয়ে আমাদের দেশে যে কার্যক্রম রয়েছে, তা বিশ্বের অন্যান্য দেশের তুলনায় অপ্রতুল।
বাংলাদেশের ক্ষুদ্রঋণের প্রতিষ্ঠানগুলো উচ্চ হারে সুদ গ্রহণ করছে বলে প্রায়ই অভিযোগ আসে। ক্ষুদ্রঋণ প্রদানকারী প্রতিষ্ঠানের বিরুদ্ধে আইনপ্রণেতা বা বিভিন্ন প্রতিষ্ঠানের অভিযোগ রয়েছে যে তারা বেশি সুদ আদায় করে। অনেক ক্ষেত্রে ‘সুদখোর’ শব্দটি ব্যবহার করা হয়। মহাজনেরা ঐতিহাসিকভাবে দরিদ্র জনগণকে শোষণ করে আসছেন। তাদের সম্পদ, জমিজমা, এমনকি বাসস্থান থেকে উচ্ছেদ হতে বাধ্য করেছেন তাঁরা। এ জন্য সরকারের কাছে সুদের এই উচ্চ হার কঠোরভাবে নিয়ন্ত্রণ করার নৈতিক দাবি করা হচ্ছে। এখানে কয়েকটি বিষয় উল্লেখ করা প্রয়োজন, আর তা হলো, দরিদ্র মানুষের ক্ষুদ্রঋণের বিকল্প একমাত্র পথ হলো মহাজনি বা সুদখোরদের কাছ থেকে মাসিক ১০ শতাংশ বেশি সুদহারে ঋণ গ্রহণ করা, যা বছরে প্রায় ২০০ থেকে ৩০০ শতাংশ পর্যন্ত হয়ে থাকে। ক্ষুদ্রঋণ শুরু বা প্রসারণের কারণ হলো, বাণিজ্যিক ব্যাংকের হার দরিদ্র মানুষের জন্য সহজলভ্য নয়।
অন্ধ্র প্রদেশে কৃষকেরা ঋণ শোধ করতে পারছেন না বলে তাঁরা আত্মহত্যা করছেন। যদিও কৃষকদের সরকারি ভর্তুকি হিসেবে সহজ শর্তে ঋণগুলো একসঙ্গে দেওয়ার ফলে সেটা তাঁদের ওপর ঋণের বোঝা হয়ে পড়ছে। কৃষি খাতে সমস্যার কারণে এসব সমস্যা সৃষ্টি হচ্ছে। ভবিষ্যতে ক্ষুদ্রঋণ কার্যক্রম বাণিজ্যিক দৃষ্টিভঙ্গির দিকে যাচ্ছে। তবে ভর্তুকি হিসেবে ক্ষুদ্রঋণ দেওয়া হলে সবাই পাবে না। বাণিজ্যিকীকরণের দিকে গেলেই তা সম্ভব হবে। এ জন্য নিয়ন্ত্রণমূলক আইন ও প্রযুক্তির দরকার। আর্থিক খাতে গণতান্ত্রিক ব্যবস্থা নিশ্চিত করা দরকার।
গরিব মানুষের যে অর্থনৈতিক চাহিদা রয়েছে তা কখনো ভর্তুকি দিয়ে পূরণ করা যাবে না। আমি আজকে অসুস্থতার কারণে কাজে যেতে পারব না, কিন্তু আমার ভাতের প্রয়োজন। আমার কোনো সঞ্চয় নেই। সুতরাং তাদের অবশ্যই ক্ষুদ্রঋণ প্রয়োজন পড়ে। গরিব মানুষকে এখন পর্যন্ত সব রকমের অর্থনৈতিক সুবিধা দিতে পারিনি। সত্যিকার অর্থের গরিব মানুষের জীবনে কী চাহিদা তা বুঝতে হবে।

রেহমান সোবহান
বক্তারা অন্ধ্র প্রদেশের কথা উল্লেখ করেছেন। আরও আলোচনা শুরু করার আগে আমি একটি ব্যক্তিগত অভিজ্ঞতার কথা বলতে চাই। আমি অন্ধ্র প্রদেশে গিয়েছিলাম সেলফ হেল্প গ্রুপ নিয়ে কাজ করার জন্য। সেখানে দুটি গুরুত্বপূর্ণ ঘটনা ঘটে, যা বর্তমান আলোচনায় প্রাসঙ্গিক। প্রথমটি হলো, একটি জেলায় দূরবর্তী গ্রামে ঘুরছিলাম। আমাকে যখন বাংলাদেশি হিসেবে পরিচয় করে দেওয়া হয়, তখন তাদের মধ্যে কোনো উল্লেখযোগ্য আগ্রহ দেখা গেল না, যতক্ষণ না পর্যন্ত আমাকে গ্রামীণ ব্যাংকের সাবেক চেয়ারম্যান হিসেবে পরিচয় করে দেওয়া হয়। সেখানকার গ্রামের কাজ আর নারীদের মধ্যে ইউনূস ও গ্রামীণ ব্যাংকের পরিচয়ই যথেষ্ট। এটা আমার জন্য একটা ভিন্ন রকম অভিজ্ঞতা। আরেকটি ঘটনা হলো, যখন আমি সেলফ হেল্প গ্রুপের সঙ্গে কথা বলছিলাম, তখন আরেকটি প্রাসঙ্গিক অভিজ্ঞতার সৃষ্টি হয়। তাদের ১০ মিলিয়ন সদস্য আছে। এটা অনেকটা রিটেইল ব্যাংকের মতো।
এ ছাড়া অন্ধ্র প্রদেশের সরকার এনজিও গ্রুপগুলোকে সরাসরি পৃষ্ঠপোষকতা করে। সোসাইটি ফর দি এলিমিনেশন অব রুরাল পোভার্টির মাধ্যমে গ্রামাঞ্চলের উন্নয়ন, দারিদ্র্য বিমোচনে কাজ করে। এই প্রতিষ্ঠানটির চেয়ারম্যান থাকেন স্বয়ং মুখ্যমন্ত্রী। এ ছাড়া অনেক সরকারি কর্মকর্তা এই প্রতিষ্ঠানটির সঙ্গে জড়িত। যেটা বাংলাদেশ থেকে সম্পূর্ণ আলাদা। সর্বশেষ দারিদ্র্য বিমোচনের জন্য যখন সরকারি পরিচালনায় অর্থ বরাদ্দ দেওয়া হয়, সেটা অনেকটা ভর্তুকি পর্যায়ের। অন্ধ্র প্রদেশের ক্ষেত্রে সরকারিভাবে কাজ করলে সেখানে আসলে ঋণ-ভর্তুকি দেওয়া হয়। যার ফলে সেখানে ইন্টারেস্ট রেট বাণিজ্যিকভাবে অনেকটা কম। ব্যাংক এখানে ঋণের সুদের হার কম হওয়ার ক্ষেত্রে গুরুত্বপূর্ণ ভূমিকা পালন করছে। এ কারণে গ্রামাঞ্চলে বিশেষ করে, দরিদ্র নারীদের উন্নয়নে অর্থ ব্যয় করা যাচ্ছে। এই পদ্ধতিতে ক্ষুদ্রঋণের প্রতিষ্ঠানগুলোও স্বল্প সুদ গ্রহণে আগ্রহী হয়ে উঠছে। যখন আমি অন্ধ্র প্রদেশে ছিলাম, আমরা একটা ক্ষুদ্রঋণ প্রতিষ্ঠানের অফিস দেখেছিলাম, সেটা অনেকটা জাঁকজমকপূর্ণ। যেখানে এসএইচজির সঙ্গে মাইক্রোফিন্যান্স প্রতিষ্ঠানের বিশাল পার্থক্যও দেখা যায়।
সেখানে এসএইচজি একটু সুবিধাজনক অবস্থায় আছে। কারণ, তারা মাইক্রোফিন্যান্স প্রতিষ্ঠানগুলো থেকে কম সুদ নিয়ে থাকে। আমরা এখানে দেখছি, কীভাবে মাইক্রোফিন্যান্স অর্গানাইজেশন এবং বাণিজ্যিক প্রতিষ্ঠানগুলো ক্ষুদ্রঋণের ওপর কাজ করছে। এ ক্ষেত্রে ভারতের এসকেএস মাইক্রোফিন্যান্সের কথা বলা যায়। যারা ক্ষুদ্রঋণের পাশাপাশি আইপিওর মাধ্যমে নিজেদের শেয়ার বিক্রি করে থাকে; ভারতে এসএইচজির সফলতা অনেক বেশি। তারা ভারতের প্রায় সব গ্রামে বিস্তৃত। এ রকম মাইক্রোক্রেডিটের বৈচিত্র্যের কারণে অন্ধ্র মডেল এখন পরিচিত। এখন সব জায়গায় এসএইচজি স্থাপনের কথা বলা হচ্ছে।

সিদ্দিক ওসমানী
ক্ষুদ্রঋণে যে বিভ্রান্তি সৃষ্টি হচ্ছে গণমাধ্যমে কিংবা নানাভাবে, সেই বিভ্রান্তিগুলো দূর করার লক্ষ্যেই আজকের এই আলোচনা। জনসমক্ষে যাতে এই বিভ্রান্তিগুলো তুলে ধরা যায়, তার চেষ্টা করতে হবে। ক্ষুদ্রঋণের ভবিষ্যতের কিছু ইস্যু নিয়েও আমি বলব। বিভ্রান্তিগুলোর মধ্যে অন্যতম হচ্ছে, এত চড়া সুদ কেন? অনেকে বলেন, ক্ষুদ্রঋণ ভালো প্রক্রিয়া, কিন্তু এর সুদের হার অত্যধিক, তাঁরা কখনো বলেন না কিসের মাপকাঠিতে ক্ষুদ্রঋণে চড়া সুদ নেওয়া হয়, তার ব্যাখ্যা দেন না। বাণিজ্যিক ব্যাংকগুলো যেখানে ধনীদের ১২-১৫ শতাংশ হার সুদে ঋণ দিচ্ছে, সেখানে গরিবেরা কেন ২৫ শতাংশ হার সুদে ঋণ নেবে। যাঁরা এ প্রশ্নটি করেন, তাঁরা কখনো ভাবেন না যখন ক্ষুদ্রঋণ ছিল না, তখন বাণিজ্যিক ব্যাংকগুলো তো গরিব লোকদের ঋণ দেয়নি। কারণ, বাণিজ্যিক ব্যাংকগুলো যদি ক্ষুদ্র ক্ষুদ্র ৫০০ থেকে এক হাজার টাকার ঋণ দেয়, তবে তাদের পরিচালনা ব্যয় এত হবে যে তারা ৪০ শতাংশ হার সুদ দিয়ে সে ব্যয় বহন করতে পারবে না। সে জায়গায় একটা শূন্যতা পূরণ করেছিল সুদখোর বা মহাজনেরা। তাঁরা ১০০-১৫০ শতাংশ সুদ হারে ঋণ দিতেন। এ থেকে মুক্তির জন্য ক্ষুদ্রঋণ কাজ শুরু করে। ক্ষুদ্রঋণ পরিচালনা ব্যয় বাণিজ্যিক ব্যাংকের চেয়ে অনেক বেশি। সুতরাং ক্ষুদ্রঋণের সুদের হার নিয়ে বাণিজ্যিক ব্যাংকের সঙ্গে তুলনা করা অযৌক্তিক।
আরেকটি কথা বলা হয়, যাঁরা ক্ষুদ্রঋণ নেন, তাঁদের বছরের পর বছর এই ঋণের বোঝা বয়ে চলতে হয়। তাঁরা ঋণ থেকে বের হতে পারেন না। এ কারণে সমালোচকেরা যুক্তি দাঁড় করাচ্ছেন, উচ্চ সুদের হারের কারণে তাঁরা বছরের পর বছর ঋণের বোঝা বয়ে বেড়াচ্ছেন। তাহলে যাঁরা শিল্পকারখানা কিংবা ব্যবসা করছেন, তাঁরাও তো বাণিজ্যিক ব্যাংকের কাছ থেকে বছরের পর বছর ঋণ নিয়ে ব্যবসা পরিচালনা করছেন। যদি এসব শিল্পপতি ও ব্যবসায়ীরা বছরের পর বছর ঋণ পাওয়ার যোগ্যতা পেয়ে থাকেন, তবে কেন এসব গরিব লোক ঋণ পাওয়ার সুবিধা পাবেন না। কিন্তু যাঁরা বছরের পর বছর ঋণ নিয়ে শোধ দিতে পারছেন না? অর্থাৎ ক্ষুদ্রঋণ সংস্থা থেকে ঋণ নিয়ে শোধ দিতে পারলেই তিনি আবার নতুন করে ঋণ নিতে পারেন। অর্থাৎ এ থেকে স্পষ্ট, ঋণগ্রহীতারা এই সুদ বহন করেও ঋণের অর্থ পরিশোধ করতে পারছেন। যাঁরা নতুন ঋণ পাওয়ার সুবিধা পাচ্ছেন, যাঁরা ঋণ নিচ্ছেন তাঁদের শোধ দেওয়ার যোগ্যতা কতখানি, সে তুলনায় ঋণের বোঝা কতখানি—এসব বিতর্ক নিয়ে আশির দশকে আলোচনা হয়ে গেছে। সেগুলো আমরা অনেকে ইচ্ছে করেই ভুলে থাকতে চাই। ক্ষুদ্রঋণ যেসব উৎপাদন খাতে ব্যয় করা হচ্ছে, সেখানে তাঁরা যথেষ্ট লাভবান হচ্ছেন। বিনিয়োগের রেট অব রিটার্নের সঙ্গে রেট অব ইন্টারেস্টের তুলনা করতে হবে। এ তুলনা অনেক আগেই করে দেখা গেছে, সুদের হারের তুলনায় ক্ষুদ্রঋণ ব্যবহারের ফলে রিটার্নের হার অনেক বেশি। ক্ষুদ্রঋণ যাঁরা উৎপাদন খাতে ব্যবহার করছেন, তাঁদের আমরা গবেষণার জন্য প্রশ্ন করেছি, কত হারে সুদ হলে আপনাদের এ ব্যবসা লাভবান হবে। তাঁদের অধিকাংশ যে সুদের হারের কথা বলেছেন, তা বর্তমান সুদের হারের চেয়ে অনেক বেশি। কিন্তু সবাই তো ঋণ নিয়ে উৎপাদন খাতে ব্যবহার করছেন না। কেউ চিকিৎসা, বাড়ি তৈরি কিংবা ভোগের খাতে ব্যবহার করছেন। সব ক্ষেত্রে সরাসরি ঋণের কোনো রিটার্ন রেট আমরা পাচ্ছি না। এসব ক্ষেত্রে তার সার্বিক আর্থিক ও সামাজিক পরিস্থিতি বিবেচনা করতে হবে। এ ক্ষেত্রে তার অন্যান্য আয়-ব্যয় মিলিয়ে তাঁরা অধিকাংশ ঋণ পরিশোধ করতে পারছেন।
আমরা জানি, অনেকে ঋণ নিয়ে বিপদে পড়েছেন। যাঁরা ঋণ নিয়ে ক্ষতিগ্রস্ত হয়েছেন, তাঁদের আমরা প্রশ্ন করেছিলাম, কী কারণে ক্ষতিগ্রস্ত হয়েছেন। তাঁদের মধ্যে ২ শতাংশ লোক শুধু অত্যধিক সুদের হারকে দায়ী করেছেন। অধিকাংশই আর্থসামাজিক বিবিধ কারণেই ঋণ পরিশোধ করতে পারেননি। যাঁরা ক্ষতিগ্রস্ত হন, তাঁদের জন্য ক্ষুদ্রঋণ কখনোই দায়ী নয়। ক্ষুদ্রঋণ নিয়ে ব্যবসাপ্রতিষ্ঠান তৈরি করতে যেন ক্ষতিগ্রস্ত না হন কোনো গরিব মানুষ, সে জন্য আইন করা দরকার। ঋণখেলাপি বড়লোক হলে তাঁদের রক্ষার জন্য ‘দেউলিয়া আইন’ আছে। কিন্তু গরিবের জন্য সে রকম কোনো আইন নেই। ক্ষুদ্রঋণ নিয়ে কেউ খেলাপি হলে এর দায় চাপিয়ে দেওয়া হয় ক্ষুদ্রঋণের ওপর। ক্ষুদ্রঋণগ্রহীতার জন্য সামাজিক নিরাপত্তাবেষ্টনী তৈরি করা দরকার সরকারের। পৃথিবীর সব দেশের তুলনায় আমাদের দেশে ক্ষুদ্রঋণের সুদের হার অনেক কম। ক্ষুদ্রঋণ পরিচালনা ব্যয় কমানোর জন্য আধুনিক প্রযুক্তির প্রয়োগ বাড়াতে হবে।
দারিদ্র্যের ওপর ক্ষুদ্রঋণ কতটুকু প্রভাব রাখতে পারছে—এ প্রসঙ্গে অনেকে যুক্তি দাঁড় করান, এত এত ক্ষুদ্রঋণ দেওয়া হলো, কিন্তু দেশ থেকে দারিদ্র্য তো দূর হলো না। রাজনৈতিক অঙ্গনে অনেক উঁচু অবস্থান থেকেও এসব কথা বলা হচ্ছে। তাহলে রাজনৈতিক সরকারগুলো রাষ্ট্রের মাধ্যমে প্রতিবছর দারিদ্র্য দূরীকরণে যে কোটি কোটি টাকা ব্যয় করে, তার সবই কি বৃথা গেছে?
দারিদ্র্য বিমোচন শুধু ক্ষুদ্র অর্থায়নকারী প্রতিষ্ঠানের একার দায়িত্ব নয়। প্রতিবছর সরকার দারিদ্র্য বিমোচনে হাজার হাজার কোটি টাকা খরচ করছে, কই, দারিদ্র্য তো নাটকীয়ভাবে দূর হচ্ছে না। অন্যদিকে ক্ষুদ্রঋণ দারিদ্র্য বিমোচনে ইতিবাচক ভূমিকা রাখছে। ক্ষুদ্রঋণ না পেলে দরিদ্র মানুষ আকস্মিক বিপদ-আপদে তাঁদের সহায়-সম্বল বিক্রি করে দেন। তাঁরা দারিদ্র্যের অতল গহ্বরে হারিয়ে যান। অনেকে বলেন, ড. ইউনূস ক্ষুদ্রঋণ দিয়ে দারিদ্র্যকে জাদুঘরে পাঠাবেন। তিনি কখনোই এটি বলেননি যে শুধু ক্ষুদ্রঋণ দিয়েই দারিদ্র্যকে জাদুঘরে পাঠানো যাবে। তাহলে গ্রামীণ ব্যাংকের অন্যান্য কর্মকাণ্ড, যেমন—শিক্ষা, স্বাস্থ্য, প্রযুক্তি—এগুলো আনার কোনো প্রয়োজন ছিল না, শুধু ক্ষুদ্রঋণ পরিচালনা করলেই হতো।
ক্ষুদ্রঋণ একটি সম্পূরক পদ্ধতি, যেটি সরকার ও অন্যান্য এনজিও দারিদ্র্য দূরীকরণ কর্মকাণ্ডের সঙ্গে কাজ করছে। ক্ষুদ্রঋণ যাঁরা পাচ্ছেন, সময়ের সঙ্গে তাঁদের কী পরিবর্তন হচ্ছে, আর যাঁরা ঋণ পাচ্ছেন না, তাঁদের অবস্থার কী পরিবর্তন হচ্ছে, তা তুলনা করলেই ক্ষুদ্রঋণের প্রভাব বের হয়ে আসবে। ২০০৯ সালে বাংলাদেশের দারিদ্র্যের ওপর মাহবুব হোসেন এবং আবদুল বায়েসের লেখা বইটি বের হয়েছে, সেখানে বলা হয়েছে, ‘১৯৮৮ থেকে ২০০৮—এই ২০ বছরে যাঁরা ক্ষুদ্রঋণ নিয়েছেন এবং যাঁরা ঋণ নেননি, তাঁদের কী পরিবর্তন হয়েছে। দেখা গেছে, দুই পক্ষেরই দারিদ্র্য কমেছে। কিন্তু যাঁরা ক্ষুদ্রঋণ নিয়েছেন, তাঁদের দারিদ্র্য কমার হার যাঁরা ঋণ নেননি তাঁদের তুলনায় অধিক।’
ক্ষুদ্রঋণ সব সময় সমাজ পরিবর্তনে ইতিবাচক প্রভাব রাখছে। সে পরিবর্তন রাতারাতি করা সম্ভব নয়। ৭-৮ শতাংশ ক্ষুদ্রঋণগ্রহীতার একটি ব্যবসাপ্রতিষ্ঠান গড়ে তুলতে চার-পাঁচজনের কর্মসংস্থান সৃষ্টি করছেন। এভাবে এ খাত থেকে পল্লি অঞ্চলে ২০ শতাংশ লোকের কর্মসংস্থান সৃষ্টি হচ্ছে।
ভবিষ্যতে ক্ষুদ্রঋণ কোন পথে যাবে, বাণিজ্যিক নাকি নিজস্ব মালিকানায়—এসব বিচারের আগে সমাজের ওপর ক্ষুদ্রঋণের প্রভাবকে স্বীকার করে নিতে হবে। ক্ষুদ্রঋণের মাধ্যমে ঋণগ্রহীতারা শিক্ষা, স্বাস্থ্য, নারীর ক্ষমতায়নসহ নানা খাতে উপকৃত হচ্ছেন। যাঁরা ঋণ নেন, তাঁরা বিভিন্ন উদ্দেশ্যে ঋণ নেন। কেউ আয় বৃদ্ধির জন্য নেন, কেউ বাড়ি ঠিক করার জন্য, কেউ বা বিপদ থেকে উদ্ধারের জন্য ঋণ নেন। যদি ক্ষুদ্রঋণ না থাকত, তবে তাঁরা তাঁদের যা সহায়-সম্বল ছিল তা-ই বিক্রি করে দারিদ্র্যের গভীর তলে হারিয়ে যেত। এসব দিক বিবেচনা করে আয়ের দিক থেকে, ভোগের দিক থেকে, সম্পদ রক্ষার দিক থেকে ক্ষুদ্রঋণের যে ইতিবাচক প্রভাব রয়েছে, তা মাথায় রেখে ভবিষ্যতে ক্ষুদ্রঋণ কোন মডেলে গেলে এই ইতিবাচক প্রভাব আরও সুদৃঢ় হবে, তা ঠিক করতে হবে। আমাদের সবার সঙ্গে আলোচনার মাধ্যমে ক্ষুদ্রঋণের ইতিবাচক দিক চিন্তা করে ভবিষ্যতে পরিকল্পনা নিতে হবে।

মাহবুব হোসেন
আশির দশকে ক্ষুদ্রঋণ নিয়ে আমি গবেষণা করেছি। বর্তমানে ব্র্যাকে নির্বাহী পরিচালক হিসেবে ক্ষুদ্রঋণকে খুব কাছ থেকে দেখার সুযোগ হয়েছে। কেন দারিদ্র্য বিমোচনে নাটকীয় পরিবর্তন নেই। বাংলাদেশের তিন কোটি পরিবারের মধ্যে প্রায় দুই কোটিই ক্ষুদ্রঋণের আওতায় এসেছে। ক্ষুদ্রঋণের মাধ্যমে ১৭ হাজার কোটি টাকা মানুষকে দেওয়া হয়েছে, যেখানে সরকারি ব্যবস্থাপনায় কৃষিঋণের মাধ্যমে ১১ হাজার কোটি টাকা দেওয়া হচ্ছে। আমাদের জনসংখ্যা বৃদ্ধির হার উন্নয়নধারার ওপর একটি নেতিবাচক প্রভাব রাখছে। এই যে বাড়তি জনসংখ্যার জন্য খাদ্য, স্বাস্থ্যসেবা, শিক্ষায় সুযোগ দেওয়ার ফলে সরকার ও অন্যান্য প্রতিষ্ঠানে বড় অঙ্কের অর্থ ব্যয় হচ্ছে। সত্তরের দশকের মাঝামাঝি সময় ড. এ আর খান একটি গবেষণা করেছিলেন। সেখানে দেখা গিয়েছিল, প্রায় ৭৫ শতাংশ লোকই দারিদ্র্যসীমার নিচে বসবাস করত। আশির দশক থেকে ক্ষুদ্রঋণের প্রচলন শুরু হয়। সে সময়ও আমরা দেখেছি, প্রায় ৬০ শতাংশ লোক দারিদ্র্যসীমার নিচে বসবাস করছে। সম্প্রতি (২০১০ সালে) পারিবারিক আয়-ব্যয়ের হিসাবে প্রাথমিক ফলাফলে দেখা গেছে, ৩৩ থেকে ৩৫ শতাংশ পরিবার এখনো দারিদ্র্যসীমার নিচে বসবাস করছে। আমাদের আশা ছিল, হয়তো ১০ থেকে ১৫ শতাংশের নিচে দারিদ্র্যসীমা নেমে আসবে, সে প্রত্যাশা পূরণ হয়নি। শুধু ক্ষুদ্রঋণই দারিদ্র্য দূরীকরণে কাজ করছে না। এ ছাড়া সরকারের অর্থনৈতিক কার্যক্রম পরিচালিত হচ্ছে দারিদ্র্য বিমোচনের জন্য। আমরা জানি, সত্তর-আশির দশকে অর্থনৈতিক প্রবৃদ্ধির বার্ষিক হার ছিল মাত্র ৪ শতাংশ। বর্তমানে অর্থনৈতিক প্রবৃদ্ধির হার ৬ থেকে ৬.৫ শতাংশে পৌঁছেছে। আমাদের কৃষি উন্নয়নের গতি ত্বরান্বিত হয়েছে। গার্মেন্টস সেক্টরে গরিব লোকদের কর্মসংস্থান হচ্ছে। এ সবকিছু দারিদ্র্য বিমোচনে প্রভাব রাখছে।
আমাদের গ্রামীণ রাস্তাঘাটের উন্নয়ন ঘটেছে। আগে যারা কৃষিতে দিনমজুরি করত, গ্রামীণ রাস্তাঘাট হওয়ার ফলে ক্ষুদ্র ব্যবসাসহ বিভিন্ন কাজ করে, তাদের আয় বৃদ্ধি করছে। এ ক্ষেত্রেও ক্ষুদ্রঋণের ইতিবাচক প্রভাব রয়েছে। এমনকি ক্ষুদ্রঋণ নিয়ে যাঁরা বিদেশে যাচ্ছেন, তাঁরাও বিদেশ থেকে রেমিট্যান্স পাঠাচ্ছেন। সার্বিক উন্নয়নের ফলে আগে ১ শতাংশ হারে প্রতিবছর দারিদ্র্য কমত, এখন দেড় শতাংশ হারে দারিদ্র্য কমছে। সারা দেশে ক্ষুদ্রঋণ ছড়িয়ে গেছে। দারিদ্র্য বিমোচন হলো কোথায়—এমন কথা হচ্ছে সরকারের উচ্চ মহলে। এর দায়দায়িত্ব সরকারের ওপরও পড়ে। তারা যে প্রতিবছর এত টাকা খরচ করল, সেটা গেল কোথায়? দারিদ্র্য বিমোচনে ক্ষুদ্রঋণের প্রভাব যেমন রয়েছে, পাশাপাশি সরকারের বিভিন্ন অর্থনৈতিক কর্মকাণ্ডের প্রভাবও রয়েছে। দারিদ্র্যের হার ৩০ থেকে ৩৫ শতাংশে নামিয়ে আনাও আমাদের বাংলাদেশের মতো দেশে বড় সাফল্য। আমরা শুধু দারিদ্র্যসীমার ওপর কতজন উঠল, সে হিসাব করি। কিন্তু কতজন মানুষের আগের অবস্থান থেকে অনেক পরিবর্তন হয়েছে, সে হিসাব করলে ক্ষুদ্রঋণের প্রভাব বুঝতে পারব। দারিদ্র্যসীমার হিসাবমতে, মাথাপিছু প্রতিদিন আয় এক ডলার হলে, পরিবারপ্রতি পাঁচজন হিসাব করলে মাসে প্রায় ১০ থেকে সাড়ে ১০ হাজার টাকা লাগে দারিদ্র্যসীমার ওপরে উঠতে। বছরে প্রায় এক লাখ ২০ হাজার থেকে ৩০ হাজার টাকা লাগে দারিদ্র্যসীমার ওপরে উঠতে। আমরা যে ক্ষুদ্রঋণ গড় পাই, মাথাপিছু প্রায় ১২ হাজার টাকা। এই ১২ হাজার টাকার সঙ্গে তার বার্ষিক সুদ যদি তিন হাজার টাকাও ধরি, তবে এর দারিদ্র্যসীমা পার হতে প্রায় ২৫ বছর লাগার কথা। দারিদ্র্যসীমার ওপরে ওঠার প্রক্রিয়াটি হচ্ছে, আস্তে আস্তে ওপরে ওঠা। অনেকে ১০-১৫ বার ঋণ নিয়ে অথবা আরও দ্রুত অর্থনৈতিকভাবে লাভবান হয়ে দারিদ্র্যসীমার ওপরে ওঠার চেষ্টা করছে। আরেকটি হিসাব করা হয়, দারিদ্র্য বিমোচনের জন্য, সেটি হলো পোভার্টি গ্যাপ রেশিও। অর্থাৎ পোভার্টি লাইনের তুলনায় আয়ের পার্থক্য কতটুকু আছে—এ হিসাবটি যদি আমরা লক্ষ করি, তবে ক্ষুদ্রঋণ ও অন্যান্য অর্থনৈতিক কর্মকাণ্ড দারিদ্র্য নিরসনে বেশ ইতিবাচক প্রভাব রাখছে।
ক্ষুদ্রঋণগ্রহীতাদের সুদ আদায়ের জন্য মাঠপর্যায়ে প্রায়ই জোরজবরদস্তি কিংবা অত্যাচারের কথা বলা হয়। আমরা যাঁরা উচ্চপর্যায়ে আছি, যা পছন্দ করি, তা মাঠপর্যায়ে নিয়োজিত ব্র্যাকে প্রায় ৩৫ হাজার কর্মীর কিংবা গ্রামীণে ২৫ হাজার কর্মীর পক্ষে বুঝতে পারা কষ্টসাধ্য। ফলে ক্ষুদ্রঋণ আদায়ে মাঠকর্মীদের চাপ প্রয়োগ করার কথা অস্বীকার করা যায় না। প্রতিবছর কতটা ক্ষুদ্রঋণ বাড়ানো সম্ভব, সে হিসাবটা না করে যদি রাতারাতি ক্ষুদ্রঋণ বাড়ানোর চেষ্টা করি, তবে এ সমস্যাটা সৃষ্টি হবেই। ২০০২ সালের পর থেকে দেখেছি, বাণিজ্যিক ব্যাংকগুলো বিভিন্ন এনজিওকে অর্থ দিয়ে, ক্ষুদ্রঋণ দিয়ে আসছে। যেহেতু তারা দেখছে, ক্ষুদ্রঋণে ৯৮ থেকে ৯৯ শতাংশ রিকভারি পাওয়া যাচ্ছে। সুতরাং তারা এসব এনজিও এবং বিভিন্ন প্রতিষ্ঠানকে ঋণ দিচ্ছে। এর আগে লোন ফান্ডের একটা সীমাবদ্ধতা ছিল। আগে ইচ্ছা করলেই ক্ষুদ্রঋণ সংস্থাগুলো বড় আকারে সম্প্রসারণ করতে পারত না। কেননা, লোন ফান্ড কিছুটা পিকেএসএফ কিংবা দাতা সংস্থা থেকে নিতে হতো। এর ওপর নির্ভর করত তারা কতটা সম্প্রসারণ করবে। কিন্তু বর্তমানে এই সীমাবদ্ধতা না থাকায় এ সমস্যার সৃষ্টি হচ্ছে। ফলে ঋণ দেওয়ার পরিমাণ বৃদ্ধি পাওয়া, মাঠকর্মীরা বোঝেন না যে ঋণ যাঁরা নিচ্ছেন, তাঁরা প্রকৃতভাবে ঋণ ব্যবহার করে পরিশোধ করতে পারবেন কি না। এ ছাড়া পিকেএসএফকে দিয়ে গ্রামীণ পর্যায়ে স্থানীয় ক্ষুদ্রঋণ প্রদানকারী সংস্থা হয়েছে। এতে তাদের মধ্যে প্রতিযোগিতা সৃষ্টির ফলে একজন সদস্যকে আরেকজন নিয়ে নিচ্ছে বা ঋণে ওভারলেপিং দেখা যাচ্ছে। ফলে ঋণ আদায়ের ক্ষেত্রে মাঠকর্মীরা চাপ প্রয়োগ করছেন। উচ্চপর্যায়ে নির্দেশনা থাকা সত্ত্বেও তাঁরা তা মানছেন না। ক্ষুদ্রঋণ নিয়ে যাঁরা ক্ষুদ্র ব্যবসা করছেন, তাঁরা সবাই কিন্তু ব্যবসায় সফল হতে পারেন না। ফলে একবার ব্যবসায় ব্যর্থ হলে তাঁরা আর উঠে আসতে পারেন না। কারণ, তাঁরা যে অবস্থান থেকে ঋণ নেন, তাঁদের কোনো সম্ভাবনাই থাকে না আবার নতুন করে শুরু করার।
বাংলাদেশের গণমাধ্যমগুলো সাধারণত নেতিবাচক সংবাদ বেশি প্রচার করে। কিন্তু বাংলাদেশের দুই কোটি ঋণগ্রহীতা পরিবারের যদি ৫ শতাংশ সফল হয়, তবে ওই ১০ লাখ পরিবারের যে ভাগ্যোন্নয়ন ঘটছে, সে বিষয়গুলো কিন্তু গণমাধ্যমে সাধারণত প্রচার হয় না। অনেকেই কিন্তু নিজে আত্মনির্ভরশীল হচ্ছেন ক্ষুদ্রঋণ নিয়ে ক্ষুদ্র প্রতিষ্ঠান সৃষ্টির মাধ্যমে। তাঁরা পাশাপাশি দরিদ্র সমাজে অন্যদের জন্যও কর্মসংস্থান সৃষ্টি করছেন। নব্বইয়ের দশক থেকে এ দেশে ক্ষুদ্রঋণ প্রদানকারী প্রতিষ্ঠানগুলোতে বাণিজ্যিক দৃষ্টিভঙ্গি শুরু হয়েছে। এটি লাতিন আমেরিকার বেশ কিছু দেশ থেকে শুরু হয়েছে। কিন্তু এটা তাদের মূল লক্ষ্য নয়। এভাবে এসব প্রতিষ্ঠানের মূল লক্ষ্যের বিচ্যুতি হচ্ছে। কিন্তু আশির দশকে মূল লক্ষ্য ছিল দারিদ্র্য দূরীকরণ। আশির দশকে সামাজিক উন্নয়নের জন্য সপ্তাহে ঋণগ্রহীতারা একত্র হয়ে বিভিন্ন মিটিংয়ে তাঁদের শিক্ষা, স্বাস্থ্যসহ বিভিন্ন বিষয় আলোচনা করতেন। তাঁরা নিজেরা সচেতন হতেন। কিন্তু বর্তমানে এগুলো দুর্বল হয়ে পড়েছে। আমাদের গ্রামীণ সংগঠনকে আরও শক্তিশালী করতে হবে। আমাদের ক্ষুদ্রঋণ সংস্থাগুলো তাদের মূল লক্ষ্যের দিকে নজর রেখে সামনের দিকে এগিয়ে যাবে দারিদ্র্য নিরসনের জন্য।

এম এম আকাশ
ক্ষুদ্রঋণ যখন শুরু হলো, তখন দাতারা টাকা দিত। সুতরাং কস্ট অব ফান্ড ছিল শূন্য। সুদের হার কম ছিল। তখন শুধু ট্রানজ্যাকশন খরচ ছিল। কেউ কেউ অল্প লাভ করলে তা খরচ করত শিক্ষা, স্বাস্থ্যসহ বিভিন্ন খাতে। মানুষ ভাবল যে এটি ভালো কাজ। মানুষ মহাজনের ঋণ থেকে মুক্তি পেল। কিন্তু আস্তে আস্তে পরিবর্তন ঘটতে থাকে। দাতারা ফান্ড দেওয়া কমিয়ে আনে তাদের নিজস্ব সমস্যার কারণে। ড. ইউনূস অবশ্য প্রথম থেকেই বলেছেন, তিনি ব্যবসা করবেন এবং তা থেকে যতটুকু লাভ হবে, তা দিয়ে তিনি সমাজের উপকার করবেন। অর্থাৎ তাঁর সামাজিক উপকার ও আর্থিক লাভের মধ্যে তিনি ভারসাম্য রেখে এগোতে চেয়েছিলেন।
অন্য উদাহরণ হিসেবে বলতে চাই, যদি দাতাদের অনুদান না পাওয়া যায় এবং ব্র্যাক কমার্শিয়াল ব্যাংক থেকে ১২ শতাংশ সুদে ঋণ নেওয়া হয়, তখন কস্ট অব ফান্ডই হবে শতকরা ১২ টাকা। এর সঙ্গে যোগ করতে হবে ১০০ টাকা মাঠপর্যায়ে পৌঁছানোর ডেলিভারি খরচ। এই খরচের মাত্রাও নির্ভর করবে মাঠপর্যায়ে কর্মীদের কর্মদক্ষতার ওপর এবং রেট অব রিকভারি অর্থাৎ ঠিকমতো টাকা ওঠানোর ওপর। এ খরচ আরও নির্ভর করবে কর্মকর্তাদের বেতনের ওপর। এই সব কটি খরচের সঙ্গে যদি এনজিও উচ্চপর্যায়ের কর্মকর্তাদের আনুষঙ্গিক পাজেরো গাড়ির খরচ কিংবা দেশের বাইরে ঘোরাফেরার খরচ সংযুক্ত হয়, তবে ক্ষুদ্রঋণের ডেলিভারি খরচই এনজিওভেদে ১৬ থেকে ৩০ শতাংশ হয়ে যেতে পারে। তখন মোট সুদের হার বেড়ে ২৮=(১৬+১২) থেকে ৪২=(১২+৩০) শতাংশ হয়ে যাবে। যদি মাত্র ৫ শতাংশ মুনাফাও যুক্ত হয়, তাহলেও সুদের হার উচ্চ ব্যয় ও মুনাফাসহ প্রায় ৫০ শতাংশ পর্যন্ত বেড়ে যাচ্ছে। বর্তমানে সবচেয়ে কম সুদ (২০%) নিচ্ছে গ্রামীণ ব্যাংক। বেশির ভাগ এনজিও নিচ্ছে ৩০ শতাংশ। অবশ্য আগামী জুন থেকে সর্বোচ্চ ২৭ শতাংশ সুদের সীমা কার্যকর করতে হবে সবাইকে।
কিছু কিছু দেশে স্টক মার্কেট থেকে টাকা নিয়ে ক্ষুদ্রঋণ দেওয়া হচ্ছে। এদের কাছে ক্ষুদ্রঋণ একটি লোভনীয় ব্যবসা। বড় বড় বাণিজ্যিক প্রতিষ্ঠান এখন ক্ষুদ্রঋণ দিতে আগ্রহী হচ্ছে। এরা চাইছে সর্বোচ্চ মুনাফা, এসব কারণে সুদের হার অবাধে বাড়ছে। ক্ষুদ্র ঋণগ্রহীতারা যে টাকা শোধ দিচ্ছে, তা কিস্তিতে দিচ্ছে। যার ফলে অন ব্যালান্স সব সময় ঋণদাতার কাছে অর্ধেক ফান্ড থেকে যাচ্ছে। সুতরাং ডিকলাইনিং ব্যালান্স মেথডে সুদের হার ফ্ল্যাট রেটের দ্বিগুণ হয়ে যাচ্ছে। ফলে ফ্ল্যাট রেটে মেপে সুদের হার দেখানোটা ঠিক হচ্ছে না। বাণিজ্যিক ব্যাংকের মতো এনজিওকেও ডিকলাইনিং ব্যালান্সে সুদের হিসাব প্রকাশ করতে হবে।
বাণিজ্যিক ব্যাংকের রেটের চেয়ে ক্ষুদ্রঋণের সুদের হার বেশি হবে, কিন্তু ট্রানজ্যাকশন কস্টের দোহাই দিয়ে যথেচ্ছা বেশি সুদের হার নিতে পারি না। সুদ যত বেশি নেব, তত আমি লাভ করব। আমি যুক্তি দেখাতে পারব, তা দিয়ে শিক্ষা ও স্বাস্থ্য খাতে ব্যবহার কিংবা সম্পদ বাড়াতে পারছি। আবার কম লাভে সন্তুষ্ট থেকে কম সুদও নিতে পারি। তা ছাড়া অতিরিক্ত লাভ দিয়ে নতুনভাবে ফান্ড করে আবার ঋণ দিতে পারি। তাতে কস্ট অব ফান্ড কমে, সুদও কমতে পারে। এগুলো আসলে যা হচ্ছে তা সর্বদা স্বচ্ছ নয়। আসলে যত দিন যাচ্ছে ততই ক্ষুদ্রঋণকে বাণিজ্যিক দৃষ্টিভঙ্গিতেই দেখা হচ্ছে। তাই ক্ষুদ্রঋণ দাতা সংস্থাগুলোর সুদের হারের মধ্যে প্রচুর ভিন্নতা দেখা যাচ্ছে। এসব জায়গায় ক্ষুদ্রঋণের নিয়ন্ত্রণকারী রেগুলেটরি অথরিটিকে দেখতে হবে আসলে প্রকৃত সুদের হার কত হওয়া উচিত।
ড. ইউনূস বলেছেন, গ্রামীণ ব্যাংকের মালিক তিনি নন, গ্রামের ক্ষুদ্রঋণগ্রহীতারাই এর মালিক। যদি গ্রামীণ ব্যাংক সুদ বেশি নেয়, মুনাফা বেশি করে তবে তা পাবে সেই ঋণগ্রহীতারাই। সুতরাং গরিবেরাই এই লাভের অংশ পাবেন। কিন্তু অন্য ক্ষুদ্রঋণ সংস্থাগুলো এই দাবিটুকুও করতে পারবে না। এর পরও খোদ গ্রামীণ ব্যাংকের মালিকানার চরিত্র কতটা ফরমাল আর কতটা অ্যাকচুয়াল, সে প্রশ্ন থেকেই যায়।
অনেক এনজিও শুধু দরিদ্রদের জন্য কাজ করছে বললেও কেউ কেউ উচ্চাকাঙ্ক্ষী রাজনীতির সঙ্গেও সম্পৃক্ত ছিল। যদি এনজিও প্রতিষ্ঠানগুলো সুনির্দিষ্ট লক্ষ্যে কাজ করে, তবে কোনো সমস্যা সৃষ্টি হওয়ার কথা নয়। যদি কোনো এনজিও বলে, আমি ব্যবসা করব, সামাজিক উদ্দেশ্য আমার নেই, তবে তাকে অবশ্যই ট্যাক্স (কর) দিতে হবে। আর যদি কোনো এনজিও বলে, আমি সামাজিক লক্ষ্য ও উদ্দেশ্য রেখে কাজ করব, তবে তার কার্যপ্রক্রিয়া, সুদের হার ভিন্ন হতে হবে। তবে গ্রামীণ ব্যাংক যেমন ফান্ড সংগ্রহ করতে পারে গ্রামাঞ্চলের লোকদের কাছ থেকে, অন্যরা তা পারে না। গ্রামের একজন অসদস্য ধনী লোক গ্রামীণ ব্যাংকে টাকা ডিপোজিট করে সুদ পান, ওই আয়ের জন্য তাঁকে কোনো কর দিতে হয় না। যদি একই লোক বাণিজ্যিক বা কৃষি ব্যাংকে টাকা সঞ্চয় করতেন, তবে তাঁকে এর জন্য কর দিতে হতো। ফলে গ্রামীণ ব্যাংকে বেশি সঞ্চয় জমা হচ্ছে, তাতে তাঁর কস্ট অব ফান্ডও কম হচ্ছে, সুদও তিনি অন্যদের চেয়ে কম রাখতে পারছেন। কিন্তু এতে গ্রামে আবার অসম প্রতিযোগিতার সৃষ্টি হচ্ছে।
এ ছাড়া আমরা দেখছি, সরকারের পক্ষ থেকে বিভিন্ন সময় বিভিন্ন ক্ষুদ্রঋণ সংস্থাগুলোকে বিভিন্ন অসম সুযোগ-সুবিধা কিংবা কমবেশি চাপ প্রয়োগ করা হয় কিংবা তাদের সম্পর্কে ভুল ভাবমূর্তি জনগণের সামনে তুলে ধরা হয়, সেখান থেকে আমাদের বের হয়ে আসতে হবে। আমাদের নিরপেক্ষ আলোচনায় বসে ঠিক করতে হবে, আসলে কে কী করতে চায় এবং কে কী করছে, তা ঠিক করে সেই অনুযায়ী একটি একক রেগুলেটরি কাঠামোর মধ্যে সবাইকে আনতে হবে। এমআরএ এই কাজটা শুরু করতে পারে।

সাজ্জাদ জহির
টেকসই ব্যাংকিং-ব্যবস্থা চালু করা এবং জামানতবিহীন ঋণসুবিধা দেওয়া। বিশেষ করে, ইনস্টিটিউট অব মাইক্রোফাইন্যান্স কিছুদিন আগে এই অঞ্চলের দেশগুলোর অভিজ্ঞতার সারসংক্ষেপ প্রকাশ করেছে। সেখানে বাংলাদেশের সেভিংস টু লোন রেশিও প্রায় ৫৩ শতাংশ; ভারতের ক্ষেত্রে এটি ৩ শতাংশ। এটি হচ্ছে বড় পার্থক্য। অন্ধ্র প্রদেশ নিয়ে যে প্রশ্নটি উঠেছে, এ জন্য ইকুইটির ওপর যেখানে অর্থায়ন করা হয়েছিল, সেখানে কিছু সীমাবদ্ধতা ছিল যে অন্ধ্র প্রদেশে কোনো সেভিংস করা যাবে না।
বাংলাদেশের ক্ষুদ্রঋণ ভিন্ন ধরনের। আমরা সেলফ হেল্প গ্রুপের নামে অনেক কিছু বলতে পারি নিজেদের প্রতিষ্ঠানের ভালো দিকগুলো নিয়ে।
আমাদের ক্ষুদ্রঋণের ক্ষেত্রে সতর্ক হওয়া উচিত। ক্ষুদ্রঋণ হলো সেবা বিতরণের উদ্ভাবনী উদ্যোগ। কিন্তু এটিকে আরেক ধাপ এগিয়ে নিয়ে যাওয়ার চেষ্টা করা হচ্ছে না।
ক্ষুদ্রঋণের ক্ষেত্রে মার্কসের পুঁজিবাদ সম্পর্কে তত্ত্বের কাঠামো যদি মনে রাখি, তবে দেখি, পিকেএসএফ যখন কথা বলছে, তখন তাদের মনে থাকে না যে তারাও কিন্তু লভ্যাংশের একটা অংশবিশেষ নিজে রেখে দিচ্ছে, যা দিয়ে তারা পুঁজি বাড়াচ্ছে।
বাণিজ্যিক ব্যাংকগুলো যখন ঋণ দেয়, তখন তাদের একসঙ্গে ৫০-১০০ কোটি টাকা এককালীন ঋণ দেয়, ফলে ট্রানজ্যাকশন খরচ কম হয়। কারণ, ঋণগ্রহীতার সংখ্যা কম থাকে এবং তাঁরা ব্যাংকে এসে ঋণ নেন এবং বছর শেষে ব্যাংকে এসে ঋণ ও সুদের টাকা পরিশোধ করেন। কিন্তু যখন এই ৫০-১০০ কোটি টাকা ক্ষুদ্রঋণ হিসেবে ১০-১২ হাজার টাকা করে ঋণ দিতে যায়, তখন অনেক লোকের সঙ্গে কাজ করতে হয়, ফলে ট্রানজ্যাকশন খরচ অনেক বেড়ে যায়। আবার টাকাটা সপ্তাহে সপ্তাহে কিস্তিতে সংগ্রহ করা হয়। কারণ, তাঁরা বছর শেষে একসঙ্গে ঋণ পরিশোধ করতে পারবেন না। ফলে নিয়মিত ঋণগ্রহীতার সঙ্গে যোগাযোগের জন্য ক্ষুদ্রঋণ প্রতিষ্ঠানগুলোর যে বিপুল লোকবল লাগে, বাণিজ্যিক ব্যাংকের এত লোকবল দরকার হয় না। এ কারণেই ক্ষুদ্রঋণ সবচেয়ে ব্যয়বহুল হয়ে দাঁড়ায়। ব্র্যাকের কথা বলি, তাদের ৩০-৩৫ হাজার কর্মচারী আছেন, তাঁদের মধ্যে উচ্চপর্যায়ের কর্মকর্তার সংখ্যা খুবই সীমিত। কিন্তু মাঠপর্যায়ে কর্মকর্তার সংখ্যা অত্যধিক, যাঁদের বেতন স্কেল সরকারি স্কেলের কাছাকাছি। আরেকটি দিক হচ্ছে, প্রতিষ্ঠানকে সঠিকভাবে চালাতে চাইলে অবশ্যই কর্মদক্ষ ব্যক্তি প্রয়োজন উচ্চপর্যায়ে। আর বর্তমান শ্রমবাজারে কর্মদক্ষতাসম্পন্ন ব্যক্তিদের নিয়োগের জন্য অবশ্যই বেশি টাকা বেতন ও সুযোগ-সুবিধা দিতে হবে।
১৯৯৯ সালে আইআরপিএসপির যে আলোচনা শুরু হয়েছিল, সেখানে বলা হয়েছিল, এই প্রতিষ্ঠানগুলো পরবর্তী ধাপে যাওয়ার জন্য আমাদের কী করা উচিত, সেদিকে আমাদের নজর দিতে হবে।
এই প্রতিষ্ঠানগুলোকে শুধু ক্ষুদ্রঋণের মধ্যে আটকে রাখার চেষ্টা চলছে। এই প্রতিষ্ঠানগুলো আরেক ধাপে উন্নয়নের জন্য কিংবা নতুন নতুন প্রতিষ্ঠানে পরিণত হওয়ার সুযোগ সৃষ্টি করা দরকার। অর্থাৎ পুঁজির বিকাশটার দিকে লক্ষ রাখা। স্ট্যাটিকভাবে ক্ষুদ্রঋণকে দেখতে যাওয়ার মানসিকতা আমাদের ক্ষতি করেছে। এ জন্য উপযুক্ত বিধি কাঠামোর দরকার, অর্থাৎ যে কাঠামো প্রাতিষ্ঠানিক পুঁজির বিকাশকে সহযোগিতা করবে। এই জায়গায় সরকারি প্রশাসন থেকে শুরু করে দাতারাসহ সবাইকে নজর দিতে হবে।
আমাদের এই প্রতিষ্ঠানগুলো ভবিষ্যতে কীভাবে পরিচালিত হবে, তা নিয়ে আমাদের কারও কোনো চিন্তা নেই। আমরা যাঁরা নীতিনির্ধারণ করি বা যাঁরা তা প্রয়োগ করেন, তাঁদের সীমিত জ্ঞানের পরিপ্রেক্ষিতে যদি বড় আকারে আইনি পথ বেছে নিই, সেখানে বিপদ হওয়ার আশঙ্কা আছে। এমনকি বাণিজ্যিক ব্যাংকগুলোকেও আইনি পথে বেঁধে রাখতে পারিনি।
ডিপোজিটের ওপর কত হারে সুদ দিতে হবে, তাও আইনিভাবে বাঁধতে পারিনি। সেখানে আমরা কি আইনি পথটি নেব, না বিকল্প কোনো পথ আছে? সেটি হলো, পিকেএসএফ সরকারের মাধ্যমে ভর্তুকি দিতে পারে। সেখানে সরকার কোনো একটি জিনিসের সরবরাহ বাড়িয়ে বা কমিয়ে দাম ওঠানামা করাতে পারে। পিকেএসএফের মতো একটি প্রতিষ্ঠান আছে, যেখানে তারা অনেক প্রভাব ফেলতে পারে ঋণবাজারে। আমি মনে করি, তার মাধ্যমে সুদের হারের ওপর প্রভাব রাখা যেত। কিন্তু তা না করে আইনি পথ নেওয়ার বিপদটা হচ্ছে, প্রতিদিনই পরিস্থিতি বদলাচ্ছে, আমরা তো স্ট্যাটিক অবস্থার মধ্যে নেই। বাণিজ্যিক ব্যাংক এখন সঞ্চয়কারীদের ১৩ শতাংশ সুদ দিচ্ছে, সেখানে যদি ব্যাংকের কাছ থেকে টাকা নেওয়া হয়, তার সুদের হার ১৫ শতাংশের কম হবে না।
এর ওপর নির্ভর করে যদি কেউ বলে গরিব মানুষের কাছে ঋণের জোগান নিশ্চিত করব। তাহলে আইন করে ২৭ শতাংশ হারে সুদে দেওয়া অবান্তর হয়ে পড়বে। সুতরাং আইনি পদ্ধতির চেয়ে পিকেএসএফের মাধ্যমে ঋণবাজারে প্রভাব ফেলার উদ্দেশ্যটা বেশি কার্যকর হবে। যদি ক্ষুদ্রঋণকে ক্ষুদ্রঋণ প্রতিষ্ঠান থেকে পৃথক করে দেখতে না পারি, তবে সমস্যা হবে; প্রাতিষ্ঠানিক পুঁজির বিকাশের দিকে তাকানো দরকার। অন্ধ্র প্রদেশে ভুল ধারণা করে অতিরিক্ত মাত্রায় ঋণ দেওয়া হয়েছিল। আমাদের দেশে বাণিজ্যিক দিকটিকে ইতিবাচকভাবে দেখতে হবে। আশির দশকে গ্রামীণ যখন ঋণ দেওয়া শুরু করল, তখন এনজিওগুলো তাদের সদস্যদের ঋণ দেওয়া শুরু করল। নব্বইয়ের দশকে পিকেএসএফ যখন আরও সম্প্রসারণ করল, তখন আরও ব্যাপকতা বৃদ্ধি পেল। ক্ষুদ্রঋণের সঙ্গে অন্যান্য সেবার যে আন্তসম্পর্ক, যেটি আমাদের দেশে ঘটেছে, সেটি লক্ষণীয় বিষয়। দেখা গেছে, তার প্রতিষ্ঠানগুলোর বাণিজ্যিক দিক আছে। পাশাপাশি সামাজিক দিকও রয়েছে। বাণিজ্যিক দিকগুলো কীভাবে কার্যকরভাবে পরিচালনা করা যায়, এই প্রয়োজনীয় বিধিকাঠামো তৈরি করার দায়িত্ব ছিল সরকারের। এই জায়গায় ব্যর্থতার কারণে নানা রকমে রূপ নিতে হচ্ছে। কিছুদিন আগে এনবিআরের সঙ্গে আলোচনায় এসেছিল, আসলে সামাজিক ব্যবসা করার জন্য যদি কেউ উদ্যোগ নেয়, যে প্রতিষ্ঠানগুলো থেকে কোনো ডিভিডেন্ড নেয় না, সেটি আবার পুনর্বিনিয়োগ হচ্ছে, তবে কেন তাদের কোম্পানি হিসেবে ওপেন বুক করার পরও ৪২ শতাংশ বা ৩৭ শতাংশ হারে কর দিতে হবে।
যদি আইনি পথগুলো সহনশীল করা না হয়, তবে এ খাতে আমাদের যে অর্জন, তা ধ্বংসের দিকে এগিয়ে যাবে। এই প্রতিষ্ঠানগুলোর বহু ধরনের সেবা দেওয়ার ক্ষমতা দিন দিন কমে আসছে। উপযুক্ত বিধি-কাঠামো না থাকার কারণে প্রতিষ্ঠানগুলোর উন্নয়নসাধন হয়নি। এই প্রতিষ্ঠানগুলো আরও কীভাবে কার্যকর করা যায়, সেদিকে নজর দিতে হবে।

হোসেন জিল্লুর রহমান
ক্ষুদ্রঋণ একাই দারিদ্র্য বিমোচন করে ফেলবে, এটা ঠিক নয়। দারিদ্র্য বিমোচন একটি প্রক্রিয়া বা সিঁড়ি। আজকে আলোচনায় বেশ কিছু দিক উঠে এসেছে। প্রথমত, ক্ষুদ্রঋণ দারিদ্র্য বিমোচনে কতটুকু প্রভাব রাখতে পেরেছে বা পারছে। দ্বিতীয়ত, এই প্রতিষ্ঠানগুলোর কীভাবে আরও উন্নয়ন করা এবং টেকসই করা যায় কি না। প্রতিষ্ঠানগুলোর পরিচালনার বিভিন্ন দিকের উন্নয়ন কীভাবে করা যায়—এসব বিষয়। তৃতীয়ত, রাজনৈতিক ডিসকোর্স। বর্তমানে গ্রামীণ ব্যাংককে নিয়ে যে বিতর্ক তা শুধু নয়, আরও অন্যান্য বিতর্কের সঙ্গে রাজনৈতিক সম্পর্কের দিকগুলো তুলে আনা দরকার। আমাদের সামাজিক পরিবর্তন কারা নিয়ে আসবে, তাদের সম্পর্কে আমাদের দৃষ্টিভঙ্গি কী। বিশেষ করে, সামাজিক উদ্যোগ তার স্বাধীনতা বা সৃষ্টিশীলতা কীভাবে দেখা হবে, নাকি আমরা আমলাতান্ত্রিক রাষ্ট্রনির্ভর কিছু চিন্তাভাবনা নিয়ে এই বিষয়গুলো দেখব।
বাংলাদেশে দারিদ্র্যের যে অবস্থা, সেখানে দারিদ্র্য বলতে সম্পদের অভাবই নয়, বিপন্নতাও—এটাকে গুরুত্ব দিতে হবে। প্রতিনিয়ত গরিব মানুষ যেকোনো বিপদের সম্মুখীন হচ্ছে। যেমন—অসুস্থতা, গরু মরে যাওয়া, ফসল নষ্ট হয়ে যাওয়া, মেয়ের বিয়েতে যৌতুক দেওয়া। এসব বিপদ মোকাবিলার জন্য অর্থ জোগাড় করতে হয় গরিব মানুষের। ফলে এসব বিপদ থেকে মুক্তির জন্য তাঁদের শেষ সম্বল বিক্রি করে সামাজিক অবস্থান থেকে আরও নিচে নামতে হয়। সুতরাং এসব বিপদ থেকে রক্ষার জন্য ক্ষুদ্রঋণ দরকার হয়। আমাদের গড় আয়ের এক-পঞ্চমাংশ অর্থ এ ধরনের হঠাৎ বিপদে খরচ হয়ে যায়। সুতরাং আমাদের দারিদ্র্য বিমোচন হলো কি না, এ প্রশ্ন বিচারে অতি গুরুত্বপূর্ণ হচ্ছে দারিদ্র্য থেকে বের হওয়ার মানেটা কী, তার একটা চিত্র তুলে ধরা। গতকাল দরিদ্র ছিলাম, কিন্তু আগামীকাল দরিদ্র নই—এভাবে কখনো দারিদ্র্য বিমোচন হয় না। দারিদ্র্য বিমোচন একটি প্রক্রিয়া বা সিঁড়ি। একেক ধাপ পেরিয়ে ওপরে উঠতে হবে। আমরা এখন গাইবান্ধা কিংবা কয়েকটি জায়গায় শুধু মঙ্গা দেখি, কিন্তু নব্বইয়ের দশকে কুমিল্লা, কুষ্টিয়া, নোয়াখালীতেও মঙ্গা দেখা যেত। মাত্র ২০ বছরের ব্যবধানে এ চিত্রের ব্যাপক পরিবর্তন দেখা গেছে। আমরা যখন ক্ষুদ্রঋণের দারিদ্র্য বিমোচনে প্রভাবের কথা বলব, তখন আমাদের চিন্তা করতে হবে, দারিদ্র্য বিমোচন একটি প্রক্রিয়া, যা ধাপে ধাপে সিঁড়ি বেয়ে অতিক্রম করতে হবে।
আবার ক্ষুদ্রঋণ কিছুই করতে পারেনি—উঁচু জায়গায় বসে এমন কথা বলা যায় না। কিন্তু বাস্তবতা হলো, ক্ষুদ্রঋণের মাধ্যমে সমাজের অনেক পরিবর্তন হয়েছে। সত্তরের দশকে এরিক ইয়ানসেন বই লিখেছিলেন, সেখানে বলেছিলেন, মানিকগঞ্জে দারিদ্র্যের চিত্র কোনো দিনই বদলাবে না। কিন্তু কিছুদিন আগে তিনি এসে মানিকগঞ্জের দারিদ্র্য পরিস্থিতি দেখে বিস্মিত হয়েছেন। সুতরাং আমাদের সমাজের পরিবর্তন ঘটেছে। কিন্তু পরিবর্তনের মাপকাঠি পরিমাপের জন্য সূচকের বিষয়গুলো নিয়ে যখন আলোচনা করব, তখন সরাসরি প্রভাবের সূচকের পাশাপাশি অভ্যন্তরীণ প্রভাবের সূচকগুলো বিবেচনা করতে হবে। নব্বইয়ের দশকে একটি ডেটা সংগ্রহের সময় ঝুপড়ি একটি ক্যাটাগরি রেখেছিলাম, সেখানে ২৫ শতাংশ ছিল ঝুপড়ি। কিন্তু এখন বসতবাড়ির মধ্যে ঝুপড়ি খুঁজেই পাওয়া যাবে না। শিক্ষা, স্বাস্থ্য, মাতৃমৃত্যুর হার হ্রাসসহ বিভিন্ন সামাজিক উদ্যোগকে ত্বরান্বিত করছে ক্ষুদ্রঋণ। এ ধরনের উদ্যোগ বজায় রেখে এগিয়ে যেতে হবে। পল্লি অঞ্চলের মানুষের মধ্যে দারিদ্র্য জয় করার আস্থা বাড়ছে। ইউনিয়ন পরিষদ নির্বাচনে নির্বাচিত নারী প্রতিনিধিদের অধিকাংশই ক্ষুদ্রঋণ-প্রক্রিয়ার পটভূমি থেকে এসেছেন। ক্ষুদ্রঋণ শুধু দারিদ্র্য বিমোচন নয়, নানা মাত্রিক সামাজিক পরিবর্তন আনছে। ক্ষুদ্রঋণের মাধ্যমে সামাজিক দায়বদ্ধতার লক্ষ্যগুলো পুনর্নির্ধারণ করা উচিত। স্বাস্থ্য, শিক্ষা, অবকাঠামোসহ বিভিন্ন সামাজিক উদ্যোগ এত দিন শুধু প্রশাসনিক উদ্যোগের মাধ্যমে বাস্তবায়িত হওয়ায় কাঙ্ক্ষিত ফল পায়নি। ক্ষুদ্রঋণ-প্রক্রিয়ার সঙ্গে এগুলো যুক্ত করা উচিত, যা মুহাম্মদ ইউনূসের ধারণায় অনেক আগেই ছিল।
এলজিইডি যে গ্রামীণ রাস্তার উন্নয়ন করেছে, এটি গুরুত্বপূর্ণ ভূমিকা পালন করেছে। বিনা বেতনে মেয়েদের শিক্ষার বিষয়টি নব্বইয়ের প্রথম দিকে বিএনপি সরকার গ্রহণ করেছিল এবং পরবর্তীকালে আওয়ামী লীগ সরকারের আমলে বয়স্ক ভাতা, ভিজিডি, ভিজিএফ কার্ড সামাজিক নিরাপত্তা সৃষ্টিতে গুরুত্বপূর্ণ ভূমিকা পালন করেছে। এগুলো নীতিনির্ধারকদের উদ্যোগী চিন্তার কারণেই সম্ভব হয়েছে। আসলে গরিবেরা নিজেরাই ভালো জানে, কী করলে তারা সবচেয়ে ভালো সুযোগ পাবে। সুতরাং যেসব আমলাতান্ত্রিক সিদ্ধান্ত গরিবদের ওপর চাপিয়ে দেওয়া হয়েছে, বলা হয়েছে তুমি এটা করতে পারবে না, এটা করো—এ ধরনের সব কটি প্রকল্পই ব্যর্থ হিসেবে প্রমাণিত হয়েছে। অর্থাৎ গরিবদের নিজস্ব চিন্তাধারণা পরস্ফুিটনের জন্য প্রাতিষ্ঠানিক যে সহযোগিতা প্রয়োজন, তা দেওয়া দরকার।

মোস্তফা কে মুজেরী
আশির দশকের দিকে যদি আমরা লক্ষ করি তবে দেখব, যখন ক্ষুদ্রঋণ শুরু হয়েছিল, সে সময় যে হারে জনসংখ্যা বৃদ্ধি পেয়েছে, পাশাপাশি প্রবৃদ্ধির হারও কম ছিল। তখন ঘন ঘন প্রাকৃতিক দুর্যোগ সব মিলিয়ে আমাদের দারিদ্র্য বিমোচনের যে গতি, তা তেমন একটা অগ্রসর হতে পারেনি। নব্বইয়ের দশকে এসে দারিদ্র্য সম্পর্কে ধারণায় পরিবর্তনের সূচনা হয়েছিল। সে পরিবর্তন শুধু দারিদ্র্য বিমোচনের ক্ষেত্রে হয়েছে তা নয়, সে সময় আমাদের দেশে একটি কাঠামোগত পরিবর্তন দেখা যায়। কৃষি ও অন্যান্য খাতে নীতিগত নানা সংস্কার তখন হয়েছিল। বিশেষ করে, গ্রামীণ অকৃষি খাতে যে প্রবৃদ্ধি, এ ধরনের বিষয়ে অগ্রগতির কারণে আমাদের প্রবৃদ্ধির হার বৃদ্ধি পেয়েছে। এর ফলে নব্বইয়ের দশকে দারিদ্র্য বিমোচনে বেশ পরিবর্তন লক্ষ করা যায়। বিশেষ করে, সামাজিক খাতে যে পরিবর্তন যেমন—জনসংখ্যা বৃদ্ধির হার হ্রাস, মানব পুঁজির বিস্তৃতি, শিক্ষা, স্বাস্থ্য বা অন্যান্য সেবা খাতে ব্যাপক উন্নতি দৃশ্যমান হয়েছিল নব্বইয়ের দশকে। গ্রামীণ অবকাঠামো উন্নয়ন ও রেমিট্যান্স আমাদের অর্থনীতিতে গুরুত্বপূর্ণ ভূমিকা পালন করেছে। এসব ক্ষেত্রে ক্ষুদ্রঋণের সম্পর্ক যথেষ্ট ছিল। ক্ষুদ্রঋণ একটি প্যাকেজ হিসেবে ছিল আশির দশকের দিকে। তখন ঋণের সঙ্গে সঙ্গে মানব উন্নয়নের জন্য অন্যান্য সেবা পাওয়ার যে সুযোগ মাঠপর্যায়ে ছিল, যা নব্বইয়ের দশকে সামাজিক পরিবর্তনের যে সূচনা, সেখানে ক্ষুদ্রঋণের বড় রকমের ভূমিকা ছিল। ২০০০ সালের পরে ঋণের বিস্তৃতি বেড়েছে। যেগুলো কম দরিদ্র এলাকা ছিল, সেসব স্থানে ২০০০ সালের পরে ক্ষুদ্রঋণ বেশি পরিমাণে গেছে। অপেক্ষাকৃত দারিদ্র্যপ্রবণ এলাকায় ক্ষুদ্রঋণ কম গেছে। এ কারণে যে এলাকায় বেশি ক্ষুদ্রঋণ গেছে, সেসব এলাকায় দারিদ্র্য নিরসনে দ্রুত পরিবর্তন দেখা গেছে। চরম দরিদ্র এলাকায়ও ক্ষুদ্রঋণ একটি গুরুত্বপূর্ণ ভূমিকা রেখেছে। আয় বৃদ্ধি ছাড়াও বিভিন্ন ক্ষেত্রে ক্ষুদ্রঋণ ভূমিকা রেখেছে। ক্ষুদ্রঋণের যে মডেলগুলো আগে ছিল, সেগুলোতে কিন্তু অনেক পরিবর্তন এখন এসেছে। যেমন—অতিদরিদ্র মানুষের কাছে সহজ শর্তে ক্ষুদ্রঋণ দেওয়া হচ্ছে। যেমন—পিকেএসএফের প্রাইম মডেল বিভিন্ন সহজ শর্তে ঋণ দিচ্ছে।
আজকাল ক্ষুদ্রঋণের পাশাপাশি প্রশিক্ষণ কিংবা বিজনেস ডেভেলপমেন্ট সার্ভিস দেওয়া হচ্ছে। এগুলো ঋণগ্রহীতাদের তৈরি করছে আগামী দিনের চ্যালেঞ্জ মোকাবিলা করার জন্য। সব ঋণগ্রহীতাই যে সমানভাবে অর্থনৈতিকভাবে লাভবান হবে, তা কিন্তু ঠিক নয়। কারণ, এ ক্ষেত্রে তার স্থানীয় অর্থনৈতিক পরিস্থিতির ওপর ক্ষুদ্রঋণের অনেকাংশ নির্ভর করে।
দারিদ্র্য হচ্ছে বহুমাত্রিক ধারণা। দারিদ্র্যের বহুমাত্রাকে যদি আমরা স্বীকার করি, তবে এটা স্পষ্ট যে শুধু ক্ষুদ্রঋণই আমাদের দারিদ্র্য দূর করবে, এ ধারণা ঠিক নয়। কারণ, বিভিন্ন আর্থসামাজিক সমস্যা রয়েছে দারিদ্র্যের জন্য। আমাদের বিভিন্ন উদ্যোগের মধ্যে সমতা এনে, দারিদ্র্য দূর করতে হবে। ক্ষুদ্রঋণকে শুধু ঋণের মধ্যে সীমাবদ্ধ না রেখে এর ফলে আমাদের সামাজিক যেসব সুফল আসছে, যেমন—নারীর ক্ষমতায়ন, শিক্ষা, স্বাস্থ্যসহ বিভিন্ন খাতে, সেগুলোর দিকেও লক্ষ রাখতে হবে। ক্ষুদ্রঋণের সবচেয়ে বড় সফলতা হচ্ছে, নারীর ক্ষমতায়ন নিশ্চিত করা। ক্ষুদ্রঋণের একটি গুণগত পরিবর্তন আনা দরকার। দারিদ্র্য বিমোচনের যেসব নীতিমালা করছি, সেখানে ক্ষুদ্রঋণকে সঠিকভাবে ব্যবহার করতে পারছি না। আমরা ক্ষুদ্রঋণের ভূমিকাকে বাইরে রেখে দিচ্ছি। এ কারণে ক্ষুদ্রঋণ দারিদ্র্য বিমোচনে আরও বেশি ভূমিকা রাখতে পারত, সেটি সম্ভব হচ্ছে না। ক্ষুদ্রঋণ এখন ব্যবসায় বিনিয়োগ হিসেবে দেওয়া হচ্ছে। এটি ক্ষুদ্রঋণকে আরেক ধাপ এগিয়ে নিয়ে যেতে সহায়তা করছে। ক্ষুদ্রঋণ মাঠপর্যায়ে গিয়ে সামাজিক সমস্যার সমাধান করতে পারে। এটাকে খাটো করে দেখলে হবে না।

বাকী খলিলী
বর্তমানে ক্ষুদ্রঋণ একটি সংকটের মধ্যে দিয়ে যাচ্ছে। আমি চিন্তিত এই খাতটি ধ্বংস হয়ে যাবে কি না। গত দিনগুলোতে ক্ষুদ্রঋণ আমাদের সামাজিক পরিবর্তনে যথেষ্ট ভূমিকা রেখেছিল। গণমাধ্যমগুলোতে সংবাদ প্রকাশিত হয়, সেখানে বলা হয়, দারিদ্র্য বিমোচনে ক্ষুদ্রঋণ কতটুকু প্রভাব রাখতে পেরেছে। কিন্তু সরকার নিজেকে দারিদ্র্য বিমোচন থেকে দূরে রাখছে। আমার কাছে অবাক লাগে যখন দেখি, দারিদ্র্য বিমোচনের দায়ভার শুধু ক্ষুদ্রঋণের প্রতিষ্ঠানের ওপর চাপিয়ে দেওয়া হয়।
ক্ষুদ্রঋণ ও ক্ষুদ্রঋণের প্রতিষ্ঠানের ভূমিকার সঙ্গে সরকারের ভূমিকাকে যদি সমন্বয় করা যেত, তবে আমার মনে হয় সমাজ পরিবর্তনে ক্ষুদ্রঋণ যথেষ্ট গুরুত্বপূর্ণ ভূমিকা পালন করতে পারত। সরকার যদি ক্ষুদ্রঋণ প্রতিষ্ঠানে বসে আলোচনার মাধ্যমে ভবিষ্যৎ কর্মপরিকল্পনার সমন্বিত উদ্যোগ নিত, তবে দারিদ্র্য বিমোচন অতিদ্রুত এগিয়ে যেত।
গ্রামীণ অর্থনীতিকে শক্তিশালী করার জন্য ক্ষুদ্রঋণের ব্যবস্থাকে টিকিয়ে রাখতে হবে। বর্তমান প্রেক্ষাপটে আমার হিসাবমতে, ক্ষুদ্রঋণের সুদের হার ২৩ শতাংশের কম হওয়া সম্ভব নয়। এর মধ্যে ১৬ শতাংশ হলো পরিচালনা ব্যয়। বর্তমানে গ্রামীণ ব্যাংকের সুদের হার সবচেয়ে কম।
আমরা শুধু ক্ষুদ্রঋণ গ্রহীতাদের ব্যর্থতার দিকগুলো তুলে ধরি, কিন্তু গরিব মানুষগুলো যে কতটুকু সঞ্চয় করেছেন, তার হিসাব কখনো দেখি না। ২০০৯ সালের ডিসেম্বর পর্যন্ত ১৩১ বিলিয়ন বা ১৩ হাজার কোটি টাকার বেশি নিট সঞ্চয় করেছেন তাঁরা। গরিব মানুষের পক্ষে সঞ্চয় করা সম্ভব নয়, যদি তাঁরা লাভ না করতে পারেন।
প্রায়ই অভিযোগ ওঠে যে গরিব মানুষ একটি ঋণ নিয়ে অন্য আরেকটি ঋণ পরিশোধ করেন। আমরা আসলে গরিব মানুষের সম্পর্কে কী ধারণা করি যে তাঁরা বোকা? যদি তাঁরা জানেন যে একটি ঋণ নিয়ে সমস্যায় পড়বেন, তবে তাঁরা কি নতুন করে ঋণ নেবেন? সুতরাং তাঁদের ঋণ পরিশোধ করার ক্ষমতা আছে বলেই ঋণ নেন। প্রশ্ন হতে পারে, কেন ঋণ ওভারলেপিং হয়েছে। আজকে আমার যে আয়, যদি কালকে বড় কোনো অসুখ হয়, তবে আমার বর্তমান অবস্থা খারাপ হবে—এটাই স্বাভাবিক। ওভারলেপিংয়ের পেছনে কয়েকটি কারণ বিশেষভাবে উল্লেখ করা যায়। প্রথমত, পূর্ববর্তী ঋণ পরিশোধ করার জন্য। দ্বিতীয়ত, বিপদ থেকে মুক্তির জন্য, তা স্বাস্থ্যগত কিংবা অর্থনৈতিক। তৃতীয়ত, ব্যবসা সম্প্রসারণের জন্য। তবে ব্যবসা সম্প্রসারণের কারণে একাধিক প্রতিষ্ঠানে ঋণগ্রহীতাদের সদস্য হওয়ার প্রবণতা অনেক বেশি। এর হার প্রায় ৮০ শতাংশ। আর একটি ঋণ নিয়ে অন্য ঋণ পরিশোধ করার হার ১৩ শতাংশ। আরেকটি বিষয় হচ্ছে, গ্রামের পাকা রাস্তার পাশে কিংবা দু-তিন কিলোমিটারের মধ্যে ক্ষুদ্রঋণ প্রতিষ্ঠানগুলো একাধিক হয়ে থাকে। অর্থাৎ প্রতিষ্ঠানগুলোর মধ্যে প্রতিযোগিতা বাড়ছে। শিল্পকারখানার ক্ষেত্রে অনেকে ঋণ নিয়ে পরিশোধ করতে পারে না। আমি পাবনার বেড়া উপজেলায় একজন নারীর বাসায় গিয়েছিলাম; তিনি ২০ বছর ধরে সদস্য ছিলেন। তাঁকে প্রশ্ন করলাম, আপনি কী করলেন এত দিনে? তিনি বললেন, তাঁর মেয়েকে মাস্টারবাড়িতে বিয়ে দিয়েছেন, এ জন্য এক লাখ টাকা যৌতুক দিয়েছেন। তাঁর স্বামীর চিকিৎসার জন্য ৫০ হাজার টাকা খরচ হয়েছে। তিনি এসব টাকাই ক্ষুদ্রঋণের মাধ্যমে সঞ্চয় করে দিয়েছেন। যদি এই টাকাগুলো তাঁর হাতে থাকত, তবে তিনি উৎপাদন খাতে লাগাতে পারলে তাঁর উন্নয়ন সম্ভব হতো। আমরা কখনো সফল ব্যক্তিদের নিয়ে আলোচনা করি না। ক্ষুদ্রঋণের ভবিষ্যৎ কোন দিকে যাবে, যেন এগুলো নিয়ে বিতর্ক-বিভ্রান্তি জনসাধারণের মধ্যে ছড়িয়ে দেওয়া না হয়। সরকারকে অনুরোধ করব, এমন কোনো উদ্যোগ না নিতে, যে কারণে এ খাত ভবিষ্যতে হুমকির মুখে পড়ে।

রেহমান সোবহান
এখানে একাডেমিক পর্যায়ে অনেকে এসেছেন, কথা বলেছেন, তাঁদের মতামত দিয়েছেন। কিন্তু এখানে নন-একাডেমিক অর্থাৎ যাঁরা বাস্তবে ক্ষুদ্রঋণের সঙ্গে সরাসরি সম্পৃক্ত, তাঁদের বক্তব্য বিস্তৃতভাবে তুলে ধরা উচিত ছিল। একাডেমিক তত্ত্ব আর বাস্তব প্রয়োগের মধ্যে সব সময় কিছুটা মিল-অমিল থাকে। এ জন্য এখানে কিছু আলোচনা বাদ পড়ে যেতে পারে।
এখানে বলতে চাই, একজন পিএইচডি গবেষকের কথা বলেছেন বক্তারা, তিনি সত্তরের দশকে বিআইডিএসে গবেষণা করার সময় এমন একজন নারীর সন্ধান পেয়েছিলেন, তিনি তখন খুব গরিব ছিলেন এবং বর্তমানে তাঁর এক ছেলে বিদেশে থাকে এবং পাকা বাড়িতে থাকেন। এ রকম অনেক উদাহরণ আনা যায়, যাঁরা ক্ষুদ্রঋণের আওতায় উন্নয়নের ধারা রেখেছেন।
বাণিজ্যিক ব্যাংকগুলোতে যে বিশাল ঋণ নিয়ে তা ফেরত দেওয়া হয় না, তা নিয়ে কারও কোনো চিন্তা নেই। প্রথাগত ব্যাংকগুলো সাধারণ মানুষকে ঋণ দেয় না। যেখানে ক্ষুদ্রঋণ প্রদানকারী প্রতিষ্ঠান সমাজের শিকড়ে গিয়ে ঋণের ভিত্তি চালু করেছে।
ক্ষুদ্রঋণ কখনো দারিদ্র্য বিমোচন সম্পূর্ণভাবে করতে পারবে না। ক্ষুদ্রঋণ উন্নয়নে সহায়তা করার একটা উন্নত মাধ্যম। গ্রামীণ লোকজনকে সরাসরি বাজেট দিয়ে দারিদ্র্যের হাত থেকে রক্ষা করা যাবে না। ক্ষুদ্রঋণের মাধ্যমে প্রাতিষ্ঠানিকভাবে গ্রামীণ লোকজনকে উন্নয়নের ধারায় আনা সম্ভব। ড. ইউনূস ও গ্রামীণ ব্যাংক নিয়ে এত সমালোচনা হলেও তিনি তো সমগ্র বিশ্বে ক্ষুদ্রঋণ প্রাতিষ্ঠানিকভাবে প্রচলনের ক্ষেত্রে স্বীকৃত। ক্ষুদ্রঋণের প্রতিষ্ঠানগুলোতে সরাসরি হস্তক্ষেপের ক্ষেত্রে কিছুটা নীতিমালা থাকা উচিত। প্রতিষ্ঠানের মালিকানা ও ব্যবস্থাপনার সুনির্দিষ্ট নীতিমালা গ্রহণ করা উচিত। গণতন্ত্রের মূলনীতির প্রতি সম্মান রেখে ক্ষুদ্রঋণের প্রতিষ্ঠানগুলোর কার্যক্রম ও কমিটির ওপর নিয়ন্ত্রণ আরোপ করা উচিত নয়।
প্রচলিত ব্যাংক-ব্যবস্থা থেকে ঋণ নিয়ে হাজার হাজার কোটি টাকা ফেরত দিচ্ছেন না প্রভাবশালী ঋণগ্রহীতারা। তাঁদের বিরুদ্ধে ব্যবস্থা নেওয়া হচ্ছে না। কিন্তু দরিদ্র মানুষ যাঁরা ক্ষুদ্রঋণ নিয়ে তা পরিশোধ করছেন, তাঁদের বিদ্যমান ব্যাংকিং-সুবিধা দেওয়া হচ্ছে না। ক্ষুদ্রঋণ দিয়েই শুধু দারিদ্র্য বিমোচন সম্ভব নয়, এর পাশাপাশি শিক্ষা, স্বাস্থ্য, অবকাঠামো বাজার-সুবিধাসহ অন্যান্য আর্থসামাজিক বিষয় নিশ্চিত করতে হবে। আর এগুলো করার মূল দায়িত্ব সরকারের। দারিদ্র্য বিমোচনের সামগ্রিক উদ্যোগ গ্রহণ করতে হবে। ক্ষুদ্রঋণ হলো একজন মানুষের দারিদ্র্যসীমার ওপরে ওঠার ন্যূনতম সুবিধা।

আব্দুল কাইয়ুম
প্রত্যন্ত অঞ্চলের পিছিয়ে পড়া মানুষ, কুসংস্কারাচ্ছন মানুষ অগ্রসর হয়ে আসছে; ধর্মীয় উগ্র মৌলবাদী ধ্যান-ধারণা মানুষকে সহজে বিভ্রান্ত করে না। এ ক্ষেত্রে ক্ষুদ্রঋণের যথেষ্ট ভূমিকা রয়েছে। দারিদ্র্য দূর করার ব্যাপারে আমাদের মনে রাখতে হবে, একটি চাহিদা পূরণ হলে, নতুন চাহিদা দেখা দেয়। দারিদ্র্য একটি আপেক্ষিক ব্যাপার। ক্রমান্বয়ে তা দূর হবে। প্রথম আলোর পক্ষ থেকে আজকের আলোচনায় অংশ নেওয়ার জন্য সবাইকে কৃতজ্ঞতা ও ধন্যবাদ জানাচ্ছি।
</doc>

<doc>
২৮ এপ্রিল প্রথম আলোর উদ্যোগে ‘শেয়ারবাজার: প্রতিবেদনের পর কী’ শীর্ষক গোলটেবিল বৈঠক অনুষ্ঠিত হয়। এতে সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য সংক্ষিপ্ত আকারে ছাপা হলো

যাঁরা অংশ নিলেন
ফারুক আহমেদ সিদ্দিকী
সাবেক চেয়ারম্যান, সিকিউরিটিজ অ্যান্ড এক্সচেঞ্জ কমিশন (এসইসি)
এ কে আজাদ
সভাপতি, এফবিসিসিআই
দেবপ্রিয় ভট্টাচার্য
বিশেষ ফেলো, সেন্টার ফর পলিসি ডায়ালগ (সিপিডি)
শাকিল রিজভী
সভাপতি, ঢাকা স্টক এক্সচেঞ্জ
ইয়াওয়ার সাঈদ
ব্যবস্থাপনা পরিচালক, এইমস বাংলাদেশ
আরিফ খান
সাবেক সভাপতি, মার্চেন্ট ব্যাংকার্স অ্যাসোসিয়েশন ও ব্যবস্থাপনা পরিচালক, জেনিথ ইনভেস্টমেন্ট লিমিটেড।
সূচনা বক্তব্য
মতিউর রহমান
সম্পাদক, প্রথম আলো

সঞ্চালক
আব্দুল কাইয়ুম, যুগ্ম সম্পাদক, প্রথম আলো
শওকত হোসেন, যুগ্ম বার্তা ও বাণিজ্য সম্পাদক প্রথম আলো।

আলোচনা
মতিউর রহমান
গত ডিসেম্বরে বাজার অস্থিতিশীল হওয়ার পর প্রথম আলোর পক্ষ থেকে ১৯ জানুয়ারি একটি গোলটেবিল বৈঠকের আয়োজন করা হয়েছিল ‘শেয়ারবাজার কোন পথে’ শীর্ষক। সেখানে আলোচনায় আশা করেছিলাম, বাজার ঘুরে দাঁড়াবে এবং অস্থিতিশীলতা তৈরির জন্য দায়ী ব্যক্তিদের শাস্তি দেওয়া হবে। এরপর সরকার একটি তদন্ত কমিটি গঠন করে। কমিটি এরই মধ্যে বাজার ধসের জন্য দায়ী ব্যক্তি ও প্রতিষ্ঠানের নাম, ঘটনা ও সুপারিশসহ সরকারের কাছে একটি প্রতিবেদন জমা দিয়েছে। তদন্ত প্রতিবেদন হাতে পাওয়ার পর সরকারের বিভিন্ন মন্ত্রী বিভিন্ন কথা বলছেন। কিন্তু ২০ দিন অতিবাহিত হওয়ার পর আনুষ্ঠানিকভাবে কিছু জানায়নি, আসলে সরকার এ ব্যাপারে কী উদ্যোগ নেবে বা সরকারের অবস্থান কী হবে? যদিও তদন্ত কমিটি ও তদন্ত কমিটির চেয়ারম্যানের বিরুদ্ধে নানা রকম তৎপরতা শুরু করে দিয়েছে, এমনকি আইনগত ব্যবস্থা নেওয়ারও চেষ্টা চলছে। সব মিলিয়ে পরিস্থিতি আবারও অস্থিতিশীল হয়ে উঠছে। শেয়ারবাজারে এখনো অনিশ্চয়তা ও অস্থিতিশীলতা বিদ্যমান। প্রায়ই দরপতন ও রাস্তায় বিনিয়োগকারীদের বিক্ষোভ দেখা যাচ্ছে। এভাবে চললে তা কখনো দেশের অর্থনীতির জন্য মঙ্গলজনক নয়। সরকার যদি দ্রুত কোনো পদক্ষেপ না নেয়, তবে এই পরিস্থিতি আরও খারাপের দিকে যাবে। দুঃখজনকভাবে এটি সত্যি যে ১৯৯৬ সালে আওয়ামী লীগ সরকার ক্ষমতায় থাকা অবস্থায় শেয়ার কেলেঙ্কারি ঘটেছিল। কিন্তু ১৯৯৬ সালে ঘটনায় দোষীদের শাস্তির ব্যবস্থা করা যায়নি। এবারও যদি দোষীদের শাস্তি না দেওয়া যায়, তাহলে তা সরকারের জন্য ভালো দৃষ্টান্ত হবে না, যা ভবিষ্যতে অর্থনীতি ও রাজনীতিতে একটি বিরূপ প্রভাব ফেলবে। আজকের আলোচনায় শেয়ারবাজার প্রতিবেদনের পর কী, আমরা কোন অবস্থানে আছি, কী হতে পারে কিংবা আমাদের চিন্তা কী—এ বিষয়গুলো আলোচনায় উঠে আসবে। আলোচনার মাধ্যমে এই সমস্যা সমাধানের পথ খুঁজে বের করে যদি ক্ষুদ্র ও বৃহৎ বিনিয়োগকারীদের কোনো আশার কথা বলতে পারি, তবে তা আলোচনার ইতিবাচক দিক হবে।
আলোচনার শুরুতে এসইসির সাবেক চেয়ারম্যান ফারুক আহমেদ সিদ্দিকীকে অনুরোধ করব বলার জন্য।

ফারুক আহমেদ সিদ্দিকী
প্রতিবেদনের মাধ্যমে অনেক তথ্য আমরা জেনেছি, আমি যতটুকু দেখেছি ওয়েবসাইটে, প্রতিবেদনে বেশ কয়েকজন ব্যক্তিকে চিহ্নিতও করা হয়েছে, যারা এর জন্য দায়ী।
প্রতিবেদনে বলা হয়েছে, প্রাথমিক বাজারে (প্রাইমারি মার্কেট) শেয়ার অতিমূল্যায়িত করা, প্রাইভেট প্লেসমেন্ট দেওয়া, বুক বিল্ডিং পদ্ধতি ও ডাইরেক্ট লিস্টিং এসব পদ্ধতি অপব্যবহার করার কারণে শেয়ারবাজারে এ ধরনের পরিস্থিতির সৃষ্টি হয়েছে। ১৯৯৬ সালে সেকেন্ডারি মার্কেটের কারণে অস্থিতিশীল পরিস্থিতির সৃষ্টি হয়েছিল।
এখানে তদন্ত কমিশনের সঙ্গে আমার মতবিরোধ রয়েছে। কারণ সেকেন্ডারি মার্কেটে প্রথমে শেয়ারের দাম অতিমূল্যায়িত না করলে প্রাইমারি মার্কেটে এসব সুবিধা নেওয়া সম্ভব নয়। যদি সেকেন্ডারি মার্কেটে শেয়ারের দাম স্বাভাবিক থাকে তখন কোনোভাবেই প্রাইমারি মার্কেটে শেয়ারের দাম বাড়ানো সম্ভব নয়। তবে প্রতিবেদনের মূল যে কারণগুলো চিহ্নিত করা হয়েছে, প্রাইমারি মার্কেটে প্রাইভেট প্লেসমেন্ট বুক বিল্ডিং কিংবা ডাইরেক্ট লিস্টিং—এগুলোকেও গুরুত্বসহকারে নিতে হবে। দেখতে হবে এসব সুবিধা কারা নিয়েছে। হয়তো যারা এগুলো করেছে, তারাই প্রথমে সেকেন্ডারি মার্কেটকে অতিমূল্যায়িত করে পরে প্রাইমারি মার্কেট থেকে এসব সুবিধা নিয়েছে।
যারা বাজারটিকে এই উচ্চপর্যায়ে নিয়ে গিয়েছিল, সেই মহল চাইছিল এই উচ্চপর্যায়টি আরও কিছু দিন থাকুক। তারা যে প্রাইভেট প্লেসমেন্ট দিয়েছিল বা অতিমূল্যায়িত শেয়ার নিয়েছিল, এই শেয়ারগুলো যেন সাধারণ মানুষের হাতে চলে আসে, তারপর দরপতন ঘটলে যা ঘটে ঘটুক। কিন্তু আমাদের সৌভাগ্য হচ্ছে, সেটি ঘটার আগেই কিন্তু বাজারের পতন ঘটেছে। ফলে তারা বেরিয়ে আসতে পারেনি।
আমার মনে একটি প্রশ্ন প্রায়ই জাগে, যখন বাজার অতিদ্রুত বাড়ছিল, তখন সরকারকে কেন কিছু মহল থেকে বলা হলো ‘না, তেমন কোনো অতিমূল্যায়িত বাজার এটি নয়’? এই বলার পেছনে কোনো কারণ ছিল কি? তারা কি চাচ্ছিল বাজার আরও অতিমূল্যায়িত হোক? তদন্তের মূল ফোকাস হওয়া উচিত ছিল বা এখনো হতে পারে, এই যে বাজার দ্রুত বৃদ্ধি পেল এবং বাজারকে এই পর্যায়ে ধরে রাখার চেষ্টা করা হলো—এর পেছনে আসলে কারা ছিল। এর মূল কারণ হলো বাজার বৃদ্ধি। বাজার বৃদ্ধি না হলে প্রাইমারি মার্কেটে এই অপব্যবহার সম্ভব নয়।
এসইসি পুনর্গঠন করা অত্যন্ত জরুরি বর্তমান বাজারকে স্থিতিশীল ও স্বাভাবিক করার জন্য। এসইসি পুনর্গঠন না করলে বাজারের ওপর সংশ্লিষ্ট ব্যক্তিদের আস্থা তৈরি হবে না। এই পুনর্গঠনের কাজটি হতে হবে তিনটি ধাপে। প্রথম ধাপে বর্তমান কমিশনের চেয়ারম্যানসহ সব সদস্যকে পরিবর্তন করে নতুনভাবে নিয়োগ দিতে হবে।
তবে এসইসি বদলালেই সবকিছু বদলে যাবে তা-ও ভাবা ঠিক হবে না। চার-পাঁচ বছর আগে শেয়ারবাজারে দৈনিক লেনদেন হতো ৩০-৩৫ কোটি টাকা। কিন্তু এখন সেই লেনদেন তিন হাজার কোটি টাকা ছাড়িয়ে যায়। তখন যে এসইসি ছিল, যে লোকবল ছিল, যে নজরদারি বিভাগ ছিল, এখনো সেটাই আছে। সামান্য কিছু পরিবর্তন হয়েছে। সেই হিসেবে এসইসির পক্ষে এত বিশাল বাজার নিয়ন্ত্রণ সম্ভব ছিল কি না সেটিও ভেবে দেখতে হবে। এসইসির দক্ষ লোকবল বৃদ্ধির প্রতি সরকারের উদ্যোগ নেওয়া প্রয়োজন।
আমার মত হচ্ছে, কমপক্ষে তিনজন চার্টার্ড অ্যাকাউন্ট্যান্ট, দুজন আইনজ্ঞ ও অন্তত একজন আর্থিক বিশ্লেষক নিয়োগ দেওয়া প্রয়োজন। সরকারি বেতনকাঠামো দিয়ে এ ধরনের লোক পাওয়া যাবে না। তাই এসইসির জন্য আলাদা বেতনকাঠামোর কথাও সরকারকে ভাবতে হবে।
প্রতিবেদনে যাঁদের নাম এসেছে, আইনগতভাবে তাঁদের দোষী প্রমাণ করা কঠিন। তা ছাড়া তাঁরা পুঁজিবাজারের কোনো আইন ভঙ্গ করেছেন, তার কোনো উল্লেখ নেই প্রতিবেদনে। অথচ তাঁদের শাস্তি দিতে গেলে বিষয়টি একপর্যায়ে আদালতে গড়াবে। কিন্তু আদালতে আবেগের কোনো জায়গা নেই। আদালত তথ্যপ্রমাণ চাইবেন। শাস্তি দেওয়ার আগে পুনর্তদন্ত করে আইন-কানুনের ভিত্তিতে শক্তভাবেই ধরতে হবে। তা না হলে ১৯৯৬ সালের ঘটনার মতো এবারের ঘটনারও কোনো ফল পাওয়া যাবে না। এসইসি পুনর্গঠনের পরই এ কাজটি করা অত্যন্ত জরুরি।

আব্দুল কাইয়ুম
তদন্ত কমিটির প্রতিবেদনের পর যে আস্থাহীনতা সৃষ্টি হয়েছে বিনিয়োগকারীদের মধ্যে, যাদের দোষী হিসেবে চিহ্নিত করা হয়েছে, তাদের ব্যাপারে সরকারের মনোভাব কী, এ বিষয়ে সংশয় রয়েছে। সেন্টার ফর পলিসি ডায়ালগের বিশেষ ফেলো দেবপ্রিয় ভট্টাচার্যকে বলার জন্য অনুরোধ করছি।

দেবপ্রিয় ভট্টাচার্য
পুঁজিবাজারের সংকটকে যদি নিতান্ত পুঁজিবাজারের ভেতর খোঁজা হয়, তবে এই সংকটের সমাধান পাওয়া যাবে না। পুঁজিবাজারের সংকট বুঝতে হলে আমাদের বর্তমান বাংলাদেশের সামগ্রিক অর্থনৈতিক কাঠামো ও পরিস্থিতি অনুধাবন করতে হবে। গত কয়েক বছরে বাংলাদেশের প্রবৃদ্ধি যদি ছয় শতাংশ হারে ঘটে, যদি সে প্রবৃদ্ধি তুলনামূলকভাবে বিস্তৃত অর্থনীতির ভিত্তির ওপর হয়, তাহলে যতই আমার আয়বৈষম্য বাড়ুক, তার কিছু কিছু বিকাশমান মধ্যবিত্ত সমাজের হাতে যায়। কিন্তু সেখানে কিছু বিনিয়োগযোগ্য সম্পদ আমাদের বিকাশমান মধ্যবিত্ত এবং এমনকি নিম্নমধ্যবিত্তের হাতেও সৃষ্টি হয়। এখানে আয় ও সম্পদের সৃষ্টি—দুটোই হয়। দেশের পরিস্থিতিতে এই বিনিয়োগযোগ্য সম্পদ গুমরে মরছে, কিন্তু কোথাও যাওয়ার সুযোগ পাচ্ছে না। বিদ্যুৎ, গ্যাস ও অবকাঠামোগত দুর্বলতার কারণে বিনিয়োগের জায়গা তারা পাচ্ছে না। ঐতিহাসিকভাবে মধ্যবিত্তরা ব্যাংকে টাকা রাখাটা নিরাপদ মনে করতেন। কিন্তু দুই বছর আগে সুদের হার কমে যাওয়ায় আমানতকারীরা উৎসাহ হারিয়ে ফেলছেন। এ পরিস্থিতিতে টাকা সাধারণত জমি, ফ্ল্যাট, সোনা কেনা বা বিদেশে পাচার হয়। মধ্যবিত্তদের সেই সুযোগ কম থাকায় তাঁরা পুঁজিবাজারের দিকে ঝুঁকেছেন। আর এ সুযোগ কিছু গোষ্ঠী, বাজার-সংগঠক ব্যবহার করেছেন। কারণ, এখানে দেওয়া-নেওয়ার ক্ষেত্রে শেয়ারবাজার অনেকটা আনুষ্ঠানিকভাবে প্রস্তুত।
কিন্তু কাঠামোগত ও আইনগত দুর্বলতা রয়েছে এখানে। শেয়ারবাজার দেখভাল করার যে প্রতিষ্ঠানটি রয়েছে, সেটি সম্পূর্ণ ব্যর্থ হয়েছে এখানে। যাঁরা এর জন্য দায়ী, তাঁরা প্রচলিত আইনকে অনৈতিকভাবে ব্যবহার করেছেন। আইনিভাবে বেআইনি কাজ করার সুযোগ তাঁরা পেয়েছেন বাজারের প্রাতিষ্ঠানিক দুর্বলতার কারণে।
সিদ্ধান্তহীনতা অনেক সময় সবচেয়ে খারাপ সিদ্ধান্তের চেয়ে খারাপ। দেশে যদি অনিশ্চয়তা সৃষ্টি করা হয়, সে সিদ্ধান্তহীনতা আপনার সবচেয়ে খারাপ সিদ্ধান্তের মূল্যের চেয়ে খারাপ। বর্তমানে এমন একটা সিদ্ধান্তহীনতার মধ্য দিয়ে পুঁজিবাজার যাচ্ছে। বাজার নিজেও বুঝে উঠতে পারছে না কীভাবে তার সঞ্চয় বিনিয়োগকে আগামী দিনে স্বল্প মেয়াদে দাঁড় করাবে। যাঁরা বাজারসংগঠক, তাঁরাও বুঝে উঠতে পারছেন না তাঁদের ভূমিকাটা আগামী দিনে কী হবে। যারা দেখভাল করার প্রতিষ্ঠান, তারাও জানে না তারা থাকবে না কি চলে যাবে। সরকারও একটা হতবুদ্ধি অবস্থার মধ্যে আছে। এর ফলে অর্থ মন্ত্রণালয়ের অর্থনীতি পরিচালনার ক্ষেত্রে যে কর্তৃত্বমূলক ভূমিকা থাকা দরকার, তা ক্ষয়প্রাপ্ত হচ্ছে। অর্থ মন্ত্রণালয়ের অর্থনৈতিক ব্যবস্থাপনার ক্ষেত্রে যে দিকনির্দেশনামূলক কর্তৃত্ব থাকার কথা, তা দুর্বল হয়ে যাচ্ছে বলে সবার মনে সন্দেহ জাগছে।
বলা হচ্ছে, এসইসি পুনর্গঠনের জন্য যোগ্য মানুষ খুঁজে পাওয়া যাচ্ছে না। মানুষ পাওয়ার বিষয়টি নির্ভর করবে আপনি কীভাবে খুঁজছেন, তার ওপর। আপনি যদি নিজের আশপাশে দেখেই বলে দেন যোগ্য মানুষ নেই, তাহলে তা সঠিক হবে না। এ দেশে অনেক যোগ্য মানুষ আছেন। এই লোক খোঁজার প্রক্রিয়াটিও খুবই স্বচ্ছ, নিরপেক্ষ ও দক্ষতার মাধ্যমে হতে হবে। এই মুহূর্তে এসইসিতে সৎ ও দক্ষ হিসেবে সুনাম রয়েছে, এমন ব্যক্তিকে নিয়োগ দেওয়া হলেই কাজ অনেক দূর এগিয়ে যাবে। আমাদের সরকারি সব নিয়োগের ক্ষেত্রে প্রক্রিয়া স্বচ্ছ ও জবাবদিহিমূলক হওয়া উচিত। দেশের ভেতর তিনজন যোগ্য ব্যক্তি দ্বারা সার্চ কমিটি গঠন করা যেতে পারে। ওই কমিটি যোগ্য ব্যক্তিদের নাম অর্থ মন্ত্রণালয় ও প্রধানমন্ত্রীর কাছে পেশ করতে পারে।
সরকার যদি শেয়ারবাজারের সঙ্গে সম্পর্কিত অন্য বিষয়গুলোর মধ্যে সমন্বয় না করে, তবে আবার বিভিন্ন ধরনের ভারসাম্যহীনতার সৃষ্টি হবে। ব্যাংকগুলো নিজেদের উদ্বৃত্ত টাকা এখানে বিনিয়োগ করেছে। সরকারি শেয়ার ছাড়াও পিপিপি যদি বড়ভাবে আসে, অনেকে যদি পিপিপির জন্য পুঁজিবাজার থেকে টাকা তোলে, তাহলে অবশ্যই সরকারের সঙ্গে অর্থবাজারের সমন্বয়ের ঘটনা ঘটবে।

শওকত হোসেন
ঢাকা স্টক এক্সচেঞ্জের সভাপতি শাকিল রিজভীকে বলার জন্য অনুরোধ করছি। আমরা জেনেছি, তদন্ত কমিটিকে এসইসি তেমন সহযোগিতা না করলেও ডিএসই তাদের অনেক সহযোগিতা করেছে।

শাকিল রিজভী
আমাদের আগের মার্কেট ছোট ছিল, তাই সামগ্রিক অর্থনীতিতে তেমন কোনো প্রভাব ফেলত না। কিন্তু বর্তমানে আমাদের বাজার অনেক সম্প্রসারিত হয়েছে। সুতরাং সামগ্রিক অর্থনীতির সঙ্গে পুঁজিবাজারের সম্পর্ক এখন অনেক গভীর। পুঁজিবাজারকে যদি এই মুহূর্তে একটি শৃঙ্খলার মধ্যে আনা না হয়, তবে ভবিষ্যতে অনেক সমস্যার সৃষ্টি হবে।
এসইসি পুনর্গঠন আগে করতে হবে। কারণ, এসইসিকেই শক্ত হাতে এই পরিস্থিতি মোকাবিলার জন্য ভূমিকা পালন করতে হবে। এসইসির লোকবল বাড়ানো ও আইন-কানুন আরও আধুনিক করা দরকার। অনৈতিক জায়গাগুলোতে আইনি সংস্কার যদি করা হয়, সে সমস্যাগুলো থাকবে না। এসইসিকে শুধু দোষ দিলে হবে না। এসইসির সততা লাগবে, এটা ঠিক। বাজার-সংশ্লিষ্ট সবাইকে এসইসিকে সহযোগিতা করতে হবে। সে জন্য সংশ্লিষ্ট সবার উচিত নিয়মের মধ্যে থেকে কাজ করা। এসইসির স্বাধীনভাবে চলার মতো শক্তি থাকতে হবে। ব্যবসায়ী, সাংবাদিক, আইনজীবী—কোনো মহলই যেন এসইসিকে প্রভাবিত করতে না পারে, সেদিকে লক্ষ রাখা দরকার।
এসইসির যাঁরা উচ্চপর্যায়ে থাকবেন, তাঁদেরও শক্ত মনোবল থাকতে হবে, ‘আমি নিয়মনীতির ভেতর আছি, আপনি যে-ই হোন, আপনি সমাজের যতই শক্তিশালী হোন, নিয়মনীতির মধ্যেই থাকতে হবে।’ বাজার কিন্তু কখনো উঠবে বা কখনো নামবে—এটিই নিয়ম। কিন্তু এমন ধারণা করা ঠিক হবে না, এসইসিকে শক্তিশালী করলে কখনো বাজার নামবে না। কারণ, সার্বিক অর্থনৈতিক, আর্থ-সামাজিক ও রাজনৈতিক অবস্থা—সবকিছুর সঙ্গেই পুঁজিবাজার সম্পর্কিত। যদি ব্যাংকের সুদের হার কমে যায়, তবে শেয়ারবাজারে টাকা আসবে। আবার ব্যাংকের সুদের হার যদি কোনো কারণে বাড়ে, তবে পুঁজিবাজার থেকে টাকা বের হয়ে যাবে। সেকেন্ডারি মার্কেটের প্রভাব এসে পড়ে প্রাইমারি মার্কেটের ওপর। যে সময় পুঁজিবাজারে টাকার প্রবাহ আসছিল, সে সময় যদি সঠিকভাবে নিয়ন্ত্রণ করা যেত, তাহলে এ সমস্যার সৃষ্টি হতো না। তিন বছর আগেও বাজারমূলধন ছিল আট বিলিয়ন ডলার, এখন বাজারের ধস অবস্থায়ও ৩৬ বিলিয়ন ডলার। তিন বছর আগের তুলনায় তিন-চার গুণ বেশি আছে। সেখানে প্রাইস লেভেল প্রি-রেশিও এখন ১৬। ২০০৬-০৭ সালে যেখানে ছিল, সেই লেভেলেই চলে এসেছে। কিন্তু সংস্কারের সিদ্ধান্তগুলো দ্রুত নেওয়া দরকার। এসইসিকে প্রভাবিত না করে তার নিজস্ব শক্তিতে দৈনিক বাজার পর্যবেক্ষণ করতে দেওয়া উচিত।
পুঁজিবাজার সম্পর্কে যেসব তথ্য দেওয়া হয়, সেগুলোর সত্যতা থাকা দরকার। এমন কোনো তথ্য দেওয়া উচিত নয়, যা মানুষের মধ্যে ভীতি সঞ্চার করে বা বাজারে অস্থিতিশীল পরিস্থিতির সৃষ্টি করে। আমাদের বলা হয়, ৩৩ লাখ বিনিয়োগকারী ক্ষতিগ্রস্ত হয়েছেন। এ তথ্যও কিন্তু ঠিক নয়। ৩৩ লাখ বিও হিসাবধারীর মধ্যে ১০-১২ লাখ শুধু প্রাইমারি মার্কেটে বিনিয়োগ করেন। ২০০৯-১০ সালে একটি গবেষণা করে দেখেছি, এসব বিনিয়োগকারী শুধু প্রাইমারি মার্কেটে বিনিয়োগ করে লাভ করে আরেকটি নতুন আইপিওতে বিনিয়োগ করেন। এগুলো নিয়মের মধ্যেই হচ্ছে। এঁরা কিন্তু ক্ষতিগ্রস্ত নন। কারণ, এঁরা সেকেন্ডারি মার্কেটে আসেন না। যিনি শুধু প্রাইমারি মার্কেটে বিনিয়োগ করেছেন, এক বছরে তিনি দেড়-দুই লাখ টাকা লাভ পেয়েছেন। যাঁর লটারিতে কম আসে, তিনিও এক লাখ টাকা লাভ করেন। এই টাকাটাও সমাজের কোনো অংশে চলে গেছে। সেকেন্ডারি মার্কেট থেকে ব্যাংকগুলো ভালো একটি লভ্যাংশ পেয়েছে। কমার্শিয়াল ব্যাংকগুলো কিন্তু সেকেন্ডারি মার্কেট থেকে বড় লভ্যাংশ নিয়ে এখন আর বাজারে নেই। প্রতিবেদনে কার কার নাম আছে, সেটা মূল বিষয় নয়। দেখতে হবে তার দোষ আছে কি না। নামের পেছনে কোনো সংগত কারণ আছে কি না, তা-ও দেখতে হবে। নাম থাকলেই তাকে দোষী ভাবা ঠিক হবে না।
ডিমিউচুয়ালাইজেশন প্রক্রিয়াটি প্রতিবেদনের আগে থেকেই প্রক্রিয়াধীন। ডিএসইতে ম্যানেজমেন্ট সেপারেশন অনেক আগে থেকেই শুরু হয়েছে। ইতিমধ্যে ডিএসইতে সেমি-ডিমিউচুয়ালাইজেশন প্রক্রিয়া শুরু হয়ে গেছে। যত তাড়াতাড়ি সম্ভব এটি করা হবে। তবে এটি মনে করলে ভুল হবে যে শেয়ারবাজার উত্থান-পতনের পেছনে ডিমিউচুয়ালাইজেশন কাজ করেছে। প্রতিবেদনের দুটি অংশে লেখা আছে, ঢাকা স্টক এক্সচেঞ্জ থেকে তথ্য চলে যায়। কোনো কর্মকর্তা যাতে তথ্য পাচার করতে না পারেন, সে জন্য আমরা অভ্যন্তরীণ একটি কমিটি গঠন করে এই বিষয়গুলো পর্যবেক্ষণ করব। কেউ ভুল তথ্য দিচ্ছে কি না, কাউকে বাঁচানো বা হেয় করার জন্য, সে বিষয়গুলো দেখা দরকার।

ইয়াওয়ার সাঈদ
ছিয়ানব্বইয়ের প্রসঙ্গ বারবার টেনে আনা হচ্ছে। তখনো ক্ষুদ্র বিনিয়োগকারীরা ক্ষতিগ্রস্ত হয়েছে, এবারও ক্ষুদ্র বিনিয়োগকারীরা ক্ষতিগ্রস্ত হয়েছে। সমস্যাটি হচ্ছে আমরা আমাদের অনেক প্রতিষ্ঠান ও পদ্ধতিকে ধ্বংস করেছি। এখন প্রশ্ন আসছে আইন ও নীতি-নৈতিকতার। নীতি-নৈতিকতার বিষয়টি কখনোই আইন দ্বারা নিয়ন্ত্রণ করা সম্ভব নয়। এটি ব্যক্তিসমাজের শিক্ষা। আজকে যাঁরা এই কাজটি করেছেন, তাঁরা ভালো করে জেনেই করেছেন যে তাঁরা পার পেয়ে যাবেন। আইনের যে অপব্যাখ্যা পুঁজিবাজারে চরম আকারে হয় তার অনেক উদাহরণ রয়েছে। আমাদের নীতিনির্ধারকদের কীভাবে বিভ্রান্ত করা হয়। তথ্য ও উপাত্ত অনেক কথা বলে। কিন্তু তথ্য ও উপাত্তগুলো সবাই সবার সুবিধামতো ব্যবহার করেন। বর্তমান সরকার ক্ষমতায় আসার পর অর্থমন্ত্রী ২০০৯ সালের ফেব্রুয়ারি শুধু একবারই এসইসিতে গিয়েছিলেন বিশেষ বৈঠক করতে। তার পরের দিন পত্রিকায় এল, মন্ত্রী বলেছেন, পাঁচ মিলিয়ন বিও অ্যাকাউন্টস টার্গেট। যদি সরকারের নীতিনির্ধারকদের বোঝানো হয় যে বিও অ্যাকাউন্ট বেশি হলে ভালো, তবে কেন এখন বলছি ৩০ লাখ বিও অ্যাকাউন্ট বেশি হয়ে গেছে? বারবার বলা হয়েছে, জিডিপির অত শতাংশ কিন্তু সেকেন্ডারি মার্কেটের জিডিপিতে শূন্য শতাংশ ভূমিকা রয়েছে। মন্ত্রী বলছেন, ছিয়ানব্বইয়ে কেলেঙ্কারির কোনো সাক্ষী নেই। কিন্তু অর্থনৈতিক অপরাধের জন্য সাক্ষী লাগে না, লাগে প্রমাণ। ছিয়ানব্বইয়ের ওই প্রতিবেদন এখনো প্রকাশ করা হয়নি, সেখানে অনেক প্রমাণ দেওয়া আছে। পৃথিবীর কোথাও ট্রাস্টিকে—তিনি যদি সেই ট্রাস্টি বোর্ডে থাকেন—বিনিয়োগ করতে দেওয়া হয় না। আমাদের এসইসি একটি মিউচুয়াল ফান্ডকে সে সুযোগ দিয়েছে। তারা সবাইকে একটি নোটিশ দিয়েছে, এখন থেকে আর করতে পারবে না। আইন ছিল, একটি মিউচুয়াল ফান্ড ম্যানেজারের অধীন যদি একাধিক মিউচুয়াল ফান্ড থাকে, একটি মিউচুয়াল ফান্ড আরেকটি মিউচুয়াল ফান্ডের শেয়ার কিনতে পারবে না। কিন্তু এখন প্লেসমেন্ট ছাড়াতে হবে, সে জন্য বড় বড় মিউচুয়াল ফান্ড হবে ১০০, ২০০ ও ৩০০ কোটি টাকার। কিছুদিন আগে দেখলাম, একটি মিউচুয়াল ফান্ড আরেকটি মিউচুয়াল ফান্ডকে প্লেসমেন্ট দিয়েছে একই অ্যাসেট ম্যানেজমেন্ট কোম্পানির অধীন। আমি চিঠি দিয়ে জানতে চাইলাম, আইনটি পরিবর্তন করা হয়েছে কি না। উত্তরে বলা হলো, যেহেতু স্পন্সর আলাদা, তাই করা যাবে। অর্থনৈতিক দুর্নীতি বারবার ঘটছে। তরুণ প্রজন্ম যারা নতুনভাবে কাজ করছে, তারা এই দুর্নীতি দেখে অভ্যস্ত হয়ে পড়ছে। তারাও দুর্নীতি করতে আগ্রহী হচ্ছে, কারণ তারা প্রলোভনের শিকার হচ্ছে। সমস্যাগুলো প্রাইমারি মার্কেট থেকে শুরু করে সেকেন্ডারি মার্কেটে প্রভাব ফেলছে।
মার্চেন্ট ব্যাংককে ডিসক্রিশনারি পোর্টফোলিও করার জন্য তাদের অমনিবাস অ্যাকাউন্ট খোলার একটি সুযোগ দেওয়া হয়েছিল। এখন দেখা যাচ্ছে অমনিবাস অ্যাকাউন্ট আরেকটি কারসাজির জায়গা হিসেবে দেখা দিয়েছে। তারা যদি সঠিকভাবে এই কাজটি করত, তবে তাদের একটি শক্তিশালী গবেষণা বিভাগ দরকার ছিল। কারণ কোন শেয়ার কখন কিনব, কখন বিক্রি করব, সে সিদ্ধান্ত গ্রাহক নয়, প্রতিষ্ঠানই নিতে পারবে। অনেকে বলছেন, যা হওয়ার তা হয়ে গেছে, আগে বাজারটা দাঁড় করিয়ে দেওয়া হোক। কিন্তু যারা দোষী, তাদের নাম নেওয়া যাবে না বা শাস্তি দেওয়া যাবে না, যদি তারা বাজার থেকে চলে যায় এই ভয়ে। কমিটির প্রতিবেদনে যেসব ঘটনার কথা বলা আছে, তা সবারই জানা। কমিটি কেবল ঘটনাগুলো লিপিবদ্ধ করেছে।
চরম বিপর্যয়ের মধ্যে একটি খবর এল, ২০০ কোটি টাকার একটি ফান্ড এসইসি অনুমোদন করছে। সেখানে শর্ত হচ্ছে, আগামীকাল থেকেই এই অর্থ শেয়ারবাজারে বিনিয়োগ করতে হবে। কিন্তু ফান্ডটির নাম ফিক্সড ইনকাম ফান্ড। ফিক্সড ইনকাম ফান্ড কী করে ইক্যুইটিতে বিনিয়োগ করে? অর্থাৎ রেগুলেশনকে বিকৃত করে কীভাবে কাজ করা হচ্ছে, এটি তার একটি উদাহরণ।

আরিফ খান
সম্প্রতি পুঁজিবাজারে অস্থিতিশীল পরিস্থিতির পরিপ্রেক্ষিতে তদন্ত প্রতিবেদনে কে কত প্রাইভেট প্লেসমেন্ট নিয়েছে তা তুলে ধরা হয়েছে। আসলে সংকটের বীজটা শুরু হয়েছে সেকেন্ডারি মার্কেট থেকে। যখন সেকেন্ডারি মার্কেটের ইনডেক্স দুই হাজার ছিল, যা আস্তে আস্তে তিন হাজারের দিকে যাচ্ছিল, আমরা সবাই বলেছিলাম, ইনডেক্স বেড়ে যাচ্ছে। আর ইনডেক্স যখন তিন হাজার থেকে আট হাজারের দিকে যাচ্ছিল, তখন নিয়ন্ত্রক সংস্থার পর্যবেক্ষণ-দুর্বলতা স্পষ্ট হয়ে ওঠে।
যখন ইনডেক্স ছয় হাজারে পৌঁছেছিল, তখন বলা হয়েছিল বিনিয়োগকারীদের সাবধান হয়ে যেতে, বাজার অতিমূল্যায়িত হয়ে গেছে। তখনো কিন্তু আমরা শুনিনি কথাগুলো। সার্কুলার ট্রেডিং করা হয়েছিল, যাঁরা প্রাইমারি মার্কেটে বুক বিল্ডিংয়ের মাধ্যমে শেয়ার আনতে চেয়েছিলেন, তাঁদের সেসব শেয়ারে তুলনীয় দাম (রেফারেন্স ভ্যালু) বাড়ানোর জন্য একই বেঞ্চমার্ক সেকেন্ডারি মার্কেট প্রাইস দরকার ছিল। যাতে রোড শোতে বলতে পারে, অমুক কোম্পানির দাম এত, তাই আমাদের কোম্পানির দাম এত হতে পারে। এই লক্ষ্যকে সামনে রেখেই সার্কুলার ট্রেডের প্রবণতা শুরু হয়েছিল। বিভিন্ন গ্রুপ সংঘবদ্ধভাবে একটি শেয়ারকে এক হাউস থেকে বিক্রি করেছে এবং আরেক হাউস থেকে কিনেছে। এভাবে শেয়ারের দাম বৃদ্ধি করা হয়েছে। এটি প্রথম শুরু হয়েছিল ডাইরেক্ট লিস্টিং প্রক্রিয়ার মাধ্যমে। তখন ঢাকা স্টক এক্সচেঞ্জ ডাইরেক্ট লিস্টিং বন্ধ করে দিয়েছিল। কিন্তু পরবর্তী সময়ে ওই প্রক্রিয়া দেখার পর অনেক বিনিয়োগকারী ভাবলেন, এই মার্কেট থেকে এভাবে টাকা নেওয়া সম্ভব। এই সম্ভাবনার মাধ্যমেই সার্কুলার ট্রেডের মাধ্যমে বাজার থেকে টাকা নিয়ে গেছে। অসংখ্য ইনসাইডার ইনফরমেশন, প্রাইস সেন্সেটিভ ইনফরমেশন নামে বাজারে নিয়মিতভাবে দেওয়া হচ্ছিল। পরবর্তী সময়ে এসব তথ্য ভিত্তিহীন দেখা গেছে। এ ঘটনাগুলো যখন ঘটছিল, ঢাকা ও চট্টগ্রাম স্টক এক্সচেঞ্জ মিলে সংবাদ সম্মেলন করে সবাইকে সতর্ক করা হয়েছিল। কিন্তু তাতে খুব একটা কাজ হয়েছে বলে মনে হয় না।
পুরো পুঁজিবাজার নিয়ন্ত্রণ ও পর্যবেক্ষণের দায়িত্ব ছিল এসইসির। কিন্তু বিগত কয়েক বছরে দেখেছি, এসইসি অনেক সিদ্ধান্ত নিতে পারছিল না, তারা অর্থ মন্ত্রণালয়ের দিকে তাকিয়ে ছিল সিদ্ধান্তের জন্য। আবার কখনো কখনো সংসদীয় কমিটির দিক থেকেও নির্দেশনা আসছিল। এগুলোও বিপর্যয়ের পেছনে কাজ করেছে। একটি প্রতিষ্ঠান তখনই সিদ্ধান্তহীনতায় ভোগে যখন তার নিজের ওপর আস্থা ও নিয়ন্ত্রণ থাকে না। এসইসির চেয়ারম্যানের অবশ্যই উচিত ছিল নিজস্ব চিন্তাভাবনাকে কাজে লাগিয়ে বাজারের জন্য মঙ্গলজনক কিছু সিদ্ধান্ত নেওয়ার মাধ্যমে দিকনির্দেশনা দেওয়া। আরেকটি বিষয়, বাণিজ্যিক ব্যাংকের লায়াবিলিটির ১০ শতাংশের বেশি পুঁজিবাজারে বিনিয়োগ করা যায় না, এটি কিন্তু কেন্দ্রীয় ব্যাংক অনেক দেরিতে পর্যবেক্ষণ করেছে। অনেক বাণিজ্যিক ব্যাংক ২৬ শতাংশ পর্যন্ত লায়াবিলিটির বিনিয়োগ করেছিল শেয়ারবাজারে। একদিকে আমরা সুদের হার কমাচ্ছি, অন্যদিকে ব্যাংকগুলো যে লিমিট ক্রস করছে, তা পর্যবেক্ষণ করছিল না বাংলাদেশ ব্যাংক। আমরা যদি তখনই নিয়ন্ত্রণ করতে পারতাম, তবে ইনডেক্স এত বৃদ্ধি পেত না। এমনও বলা হয়েছে, পুঁজিবাজারকে আমরা জেলায় জেলায় ছড়িয়ে দেব। আমরা তরুণ প্রজন্মকে বলেছি, আপনারা এই ব্যবসায় আসেন, কোনো লোকসান নেই। কিন্তু অনেক পরে এসে আমরা লোকসানেরই কথা বলেছি। আমাদের সবার নিজ নিজ অবস্থানে থেকে দায়িত্ব নিয়ে কাজ করা উচিত ছিল, শুধু কয়েকজন বা প্রতিষ্ঠানকে দোষারোপ করলে হবে না। তদন্ত প্রতিবেদনে এই সার্কুলার ট্রেড কারা করেছেন, তাঁদের চিহ্নিত করা যেত। বুক বিল্ডিংয়ে ওভার প্রাইস নেওয়ার জন্য প্রাইভেট প্লেসমেন্ট নিয়ে আসা হয়েছিল। পত্রিকায় অনেক তালিকা এসেছে, কারা কারা প্রাইভেট প্লেসমেন্ট নিয়েছেন। আমার মত হচ্ছে, প্রাইভেট প্লেসমেন্টে এসইসি যদি ক্যাপিটাল রেজিংয়ের অনুমতি দিয়ে থাকে, আমার যদি সাদা টাকা থেকে থাকে, তবে আমি তা নিতেই পারি। কিন্তু তখন তিনি অভিযুক্ত হবেন, যখন তিনি অবৈধ টাকা দিয়ে প্রাইভেট প্লেসমেন্ট নেবেন।
তদন্ত প্রতিবেদন জমা দেওয়ার পর কমিটির সদস্যদের চরিত্র হনন শুরু হয়েছে। কমিটির সদস্যদের নিয়ে যেভাবে লেখা হচ্ছে তাতে দেশে সম্মানিত ব্যক্তিদের সম্মান থাকবে না। এ অবস্থা চলতে থাকলে ভবিষ্যতে কোনো ভালো মানুষ এ ধরনের কাজ করতে আগ্রহ দেখাবেন না।
এই বিশাল বাজার নিয়ন্ত্রণের জন্য এসইসির পুনর্গঠন এবং তাদের যোগ্য লোক নিয়োগের জন্য বেতনকাঠামো পরিবর্তন করা দরকার। স্টক এক্সচেঞ্জ সংস্কার করা হচ্ছে। তবে এসব সংস্কার প্রক্রিয়ার মাধ্যমে যেন কোনোভাবেই পুঁজিবাজার ক্ষতিগ্রস্ত না হয়, সেদিকে লক্ষ রাখতে হবে। অনেকে বলেছেন, সেকেন্ডারি মার্কেটের কোনো ভূমিকা নেই জিডিপিতে। আমি বলতে চাই, সেকেন্ডারি মার্কেট না থাকলে প্রাইমারি মার্কেটে বিনিয়োগ হবে না। ফলে শিল্পায়ন বাধাগ্রস্ত হবে। উন্নত বিশ্বে দেখা যায়, যে দেশের পুঁজিবাজার যত শক্তিশালী, সে দেশ তত উন্নত। বিশ্বের প্রায় সব বড় দেশেই শেয়ার কেলেঙ্কারির ঘটনা ঘটে। কিন্তু দোষী ব্যক্তিরা যত শক্তিশালী হোক, তাদের শাস্তির মুখোমুখি দাঁড়াতে হয়। আমাদেরও সেদিকে যেতে হবে। এত বড় ঘটনার পর যদি দু-একজনেরও শাস্তি না হয়, তাহলে সবাই বলতে শুরু করবে, এ দেশে কিছুই হয় না। অপরাধীরা আবার উৎসাহিত হবে।
আমাদের অডিট রিপোর্টে যাঁরা বিশ্লেষক আছেন, তাঁদের জবাবদিহি নিশ্চিত করতে হবে। একটি ফিন্যান্সিয়াল রিপোর্টিং কাউন্সিলের মতো এটা করার কথা, সেটি যত দিন না হবে, আমাদের প্রিরেশিও হিসাব করে কোনো লাভ হবে না।

শওকত হোসেন
আগে কিছু ব্যবসায়ী ছিলেন যাঁরা একটার পর একটা নতুন কোম্পানি খুলে ব্যাংক থেকে ঋণ নিয়ে ডিফল্টার হয়ে টাকা হাতিয়ে নিতেন। কিছুদিন ধরে ব্যবসায়ীদের নতুনভাবে শেয়ারবাজার থেকে টাকা তোলার প্রবণতা দেখা দিয়েছে। এ বিষয়গুলোসহ সার্বিক বিষয় নিয়ে এফবিসিসিআইর সভাপতি এ কে আজাদকে অনুরোধ করব বলার জন্য।

এ কে আজাদ
সরকার যেসব উদ্যোগ নিচ্ছে, তা আরও আগে নেওয়া উচিত ছিল। মানুষের বিনিয়োগের কোনো সুযোগ নেই। ফলে মানুষ বুঝে বা না বুঝেই পুঁজিবাজারে বিনিয়োগ করেছিল। প্রতিবছর ২০ লাখ লোক নতুন কর্মসংস্থানের সন্ধানে আসে। আমাদের ইতিমধ্যে শিক্ষিত, অর্ধশিক্ষিত মোট তিন কোটি লোক বেকার। এই লোকগুলোর যাওয়ার কোনো জায়গা না থাকায় তাদের মধ্যে ১০-১২ লাখ লোক পুঁজিবাজারে বিনিয়োগ করেছে। আর কিছু লোক বিনিয়োগ করেছে যারা বাজার ম্যানুপুলেট করেছে। স্পেশাল আইপিওতে কোম্পানিগুলো এসে ১০০ টাকার শেয়ার ৩০০ টাকায় বিক্রি করেছে। এখন আবার সে শেয়ার ১০০ টাকায় চলে এসেছে। সরকারকে আমি অনুরোধ করব, এসব বিষয় টাস্কফোর্স গঠন করে অনুসন্ধান করা হোক, কারা পুঁজিবাজার থেকে টাকা নিয়ে গেছে। এসইসির চেয়ারম্যানসহ সংশ্লিষ্ট সবাইকে পরিবর্তন করা দরকার। কারণ তাদের দুই ধরনের সমস্যা থাকতে পারে, একটি অসততা অথবা অযোগ্যতা। দুদকের চেয়ারম্যানকে অনুরোধ করব, যারা এসইসিতে ছিল, প্রত্যেকের নিজের ও আত্মীয়স্বজনের ব্যাংক অ্যাকাউন্ট চেক করে তদন্ত করুন, কারা দুর্নীতির সঙ্গে যুক্ত ছিল। পাশাপাশি যারা শেয়ার বাজারে ম্যানুপুলেট করেছে তাদের বিরুদ্ধেও দুদকের ব্যবস্থা নেওয়া উচিত। ব্যাংকগুলোর নিয়ন্ত্রণকারী বাংলাদেশ ব্যাংক। কিন্তু বাংলাদেশ ব্যাংকের নজরদারির দুর্বলতার সুযোগে ব্যাংকগুলো পুঁজিবাজার থেকে দুই হাজার কোটি টাকা মুনাফা তুলে নিয়েছে। অনেক ব্যাংকের ওভার ড্রাফটের (ওডি) টাকা সরাসরি ব্রোকারেজ হাউসে গেছে। যা পুঁজিবাজারকে অতিমূল্যায়িত করতে ভূমিকা রেখেছে। অনেক ব্যাংক তার নির্দিষ্ট সীমার বাইরে অতিরিক্ত বিনিয়োগ করেছে। তখন বাংলাদেশ ব্যাংক কী ভূমিকা পালন করেছিল—এ ব্যাপারে অবশ্যই বাংলাদেশ ব্যাংককে জবাবদিহি করতে হবে। বিষয়গুলো তদন্ত কমিটির তদন্তে উল্লেখ করা দরকার ছিল। ব্যাংকের যেখানে ক্যাপিটালের ৮৫ শতাংশের বেশি বিনিয়োগ করা যায় না, সেখানে অনেক ব্যাংক ৯৫ শতাংশ পর্যন্ত বিনিয়োগ করেছে, যার বেশির ভাগ শেয়ারবাজারে। তখন বাংলাদেশ ব্যাংক সব ব্যাংককে নির্দেশ দিল, ৩০ জুনের মধ্যে সব ব্যাংকের ক্যাপিটাল হিসাব ঠিক করতে হবে। তখন ব্যাংকগুলো সুদের হার ১৩ শতাংশের পরিবর্তে ১৪-১৮ শতাংশ পর্যন্ত নেওয়া শুরু করলে ছোট-ক্ষুদ্র, মাঝারি ও বড় ব্যবসায়ীরা ক্ষতির শিকার হয়েছেন। শেয়ারবাজারে বিভিন্ন গুজব ছড়ানোর মাধ্যমে সাধারণ মানুষকে বিভ্রান্ত করা হয়েছে। সুশীল সমাজসহ সব শ্রেণীকে ঐক্যবদ্ধ হতে হবে এ সমস্যা সমাধানের জন্য। কার্যকরী এসইসিকে প্রতিষ্ঠিত করতে হবে। সংশ্লিষ্ট সব প্রতিষ্ঠানকে আরও শক্তিশালী করতে হবে। অডিটরদের জবাবদিহি নিশ্চিত করতে হবে। বর্তমান চেয়ারম্যানকে অনুরোধ করব, যাঁরা শেয়ার ওভারভ্যালুড ও বাজার ম্যানুপুলেট করেছেন, তাঁদের নিয়ে বসে বলেন, আপনাদের শেয়ার আগের অবস্থানে নিয়ে যান। আর বাংলাদেশ ব্যাংকের গভর্নরকে অনুরোধ করব, শেয়ারবাজারের দায় সাধারণ ব্যবসায়ীদের ঘাড়ে চাপাবেন না। ব্যাংকের সুদের হার আগের অবস্থানে নেওয়ার অনুরোধ করছি। ব্যাংকগুলোকে আবার বিনিয়োগ করার জন্য বলব, যে টাকা তারা লাভ করেছে শেয়ার বাজার থেকে। বিভিন্ন গণমাধ্যম, সংশ্লিষ্ট সংগঠনগুলো সাধারণ বিনিয়োগকারীদের মধ্যে সচেতনতা সৃষ্টির জন্য নানা কর্মকাণ্ড পরিচালনা করেছে। আগের ঘটনার বিচার হয়নি, কিন্তু এবারও যদি একই ঘটনা ঘটে তবে সাধারণ মানুষ বিক্ষুব্ধ হবে। সরকারকে অনুরোধ করব, দোষীদের দৃষ্টান্তমূলক শাস্তির ব্যবস্থা করার জন্য।

আব্দুল কাইয়ুম
আলোচনার পরিপ্রেক্ষিতে কারও বিশেষ কোনো পরামর্শ বা মতামত থাকলে সংক্ষিপ্ত আকারে বলার জন্য অনুরোধ করছি।

দেবপ্রিয় ভট্টাচার্য
সরকার দেরিতে হলেও শেয়ারবাজারের সংকট অনুধাবন করে একটি কমিটি করেছিল, যোগ্য লোকদের দিয়ে মানুষের কাছে সুনাম বা আস্থা পুনরুদ্ধার করেছিল। সাম্প্রতিককালে যেমন অনিশ্চয়তা তৈরি হয়েছে তেমনি কিছু পদক্ষেপও নেওয়া হয়েছে। বাংলাদেশ ফান্ড নামে যেটি করা হয়েছে, সেটিতে অর্থনীতির ভাষায় নৈতিক সংকট তৈরি হয়েছে। পুরো শেয়ারবাজারকে নিয়ে ঠিক-বেঠিক বা নোংরাভাবে গণমাধ্যম যে ভূমিকা পালন করল, তা নিয়ে পর্যালোচনা করা উচিত।

আরিফ খান
তদন্ত কমিশনের প্রতিবেদন অনুযায়ী আরও গভীরভাবে তদন্ত করে দোষীদের শাস্তির সম্মুখীন করতে হবে।

ইয়াওয়ার সাঈদ
মিডিয়া যদি হইচই না করত তবে তদন্ত কমিটি হতো না। তদন্ত প্রতিবেদনকে সামনে রেখে আমাদের ভবিষ্যতে কর্মপরিকল্পনা নির্ধারণ করতে হবে।

শাকিল রিজভী
আমাদের আগামী দিনে পুুঁজিবাজারকে সুদৃঢ় করার জন্য বাজারে এমন কোনো ভয়ভীতি সঞ্চার করা যাবে না, যাতে বিনিয়োগকারীরা আগ্রহ হারিয়ে ফেলেন।

এ কে আজাদ
এসইসির একটি উপদেষ্টা বোর্ড আছে, কিন্তু সেটি কার্যকর নয়। এসইসিকে তদারক করার জন্য এই উপদেষ্টা বোর্ড যেন কার্যকরী ভূমিকা পালন করতে পারে সে জন্য প্রয়োজনীয় সংশোধন করতে হবে আইনের। শুধু অর্থ মন্ত্রণালয়ের পক্ষে এসইসিকে তদারক করা সম্ভব নয়। যেসব ব্যাংক অনৈতিক কাজ করেছে তাদের শাস্তি দেওয়ার জন্য বাংলাদেশ ব্যাংকের গভর্নরকে অনুরোধ করব।

ফারুক আহমেদ সিদ্দিকী
আমরা সবাই কিছু বিষয়ে একমত হয়েছি। তদন্ত প্রতিবেদনের যেসব বিষয় গ্রহণযোগ্য, সেগুলো সরকার দ্রুত গ্রহণ করবে এবং তা বাস্তবায়নের উদ্যোগ নেবে। যেগুলো অধিক তদন্তের প্রয়োজন রয়েছে বলে মনে হবে, সেগুলো পুনরায় তদন্তের মাধ্যমে প্রকৃত দোষীদের চিহ্নিত করে দৃষ্টান্তমূলক শাস্তি দিতে হবে। এসইসিকে অবশ্যই পনুর্গঠন করে তাদের মধ্যে আস্থা ফিরিয়ে আনতে হবে।

আব্দুল কাইয়ুম
আলোচনায় শেয়ারবাজার প্রতিবেদনের ব্যাপারে বিভিন্ন বিষয় উঠে এসেছে। আলোচনায় অংশ নেওয়ার জন্য প্রথম আলোর পক্ষ থেকে ধন্যবাদ ও কৃতজ্ঞতা জানাচ্ছি।
-----------------------
হোটেলমালিক রামলগন হাঁ করে একবার গণেশের মুখের দিকে, আরেকবার থালার দিকে তাকাচ্ছিল। গণেশের খাওয়া শেষ হতেই জিজ্ঞেস করল, ‘সাহেব, পেট ভরেছে?’ 
‘ভরেছে,’ আঙুল দিয়ে থালা চাটতে চাটতে বলল গণেশ।
‘আমি বুঝি, সাহেব। বাবা মারা যাওয়ার পর আপনার তো আর আপন কেউ রইল না। একা একা অনেক কষ্ট হয় আপনার।’ বলেই চলেছে রামলগন, ‘সেই পাঁচ বছর বয়স থেকে কাজ করে খাচ্ছি। একা। আপনার মতো শিক্ষিত মানুষের কাছে হয়তো বা দোকানদারি অনেক ছোট পেশা, কিন্তু আমার কি কম আছে? পেনালে ১০ একর জমি; সাইবেরিয়ায় তিনটে, ফুয়েন্ট গ্রোভে একটা বাড়ি। সব মিলে মোটামুটি ১২ হাজার ডলারের সম্পত্তি।’ কিছুক্ষণ চুপ করে রামলগন আবার বলল, ‘সাহেব, আপনার তো এখন দেখাশোনা করার কেউ নেই। আমার মেয়ে লীলাকে আপনি বিয়ে করবেন?’
‘করব,’ এক কথায় রাজি হয়ে গেল গণেশ।
২.
‘চিন্তা করবেন না। আমার তেমন কোনো দাবিদাওয়া নেই।’ রামলগনকে আশ্বস্ত করল গণেশ।
‘সাহেব, এই হিন্দুসমাজের যতসব প্রথা নিয়েই তো আমার ভয়। বিয়ের পরদিন দুপুরে বরকে পুরো এক থাল খিচুড়ি খেতে দিতে হয়। জামাই যতক্ষণ না খাওয়া শেষ করে, ততক্ষণ পর্যন্ত শ্বশুরকে টাকা ঢালতে হয়।’ 
‘চিন্তা করবেন না। আমি তাড়াতাড়ি খেয়ে নেব। কিন্তু আবার এত দ্রুতও না, যাতে লোকে আপনাকে ফকির ভাবে।’
‘আমি এমনটাই আশা করেছিলাম, সাহেব। আপনিই পারেন এতটা উদার হতে। এটা আমার বিয়ে হলে আমি বলতাম, “চুলোয় যাক খিচুড়ি, আমি যৌতুক নেব না”।’
৩.
বিয়ের কার্ড ছাপানো শেষ হতে না হতেই অতিথিরা পাল ধরে এসে পড়ল গণেশের বাড়ি। অতিথিদের কর্তৃত্বে ছিলেন গণেশের এক পিসি, যিনি কিনা গণেশের বাবার শ্রাদ্ধের যাবতীয় খরচ বহন করেছিলেন। গণেশ সেসব টাকা ফেরত দেওয়ার কথা তুলতেই কষে একটা ধমক খায় পিসির কাছে। 
অতিথিদের বেশির ভাগই নারী ও শিশু। এত ছোট একটা বাড়িতে এত মানুষ কীভাবে থাকছে, ভাবতেই গণেশের অবাক লাগে। আরও অবাক কাণ্ড হলো, এদের বেশির ভাগকেই গণেশ চেনে না। মাঝেমধ্যে দু-একটা মুখ চেনা চেনা ঠেকে এবং সে অবাক হয়ে আবিষ্কার করে, তার যেসব দূরসম্পর্কের বোন কদিন আগে নিজেরাই ছিল খুকি, তারা আজ এক গন্ডা ছানাপোনার মা। লম্বামতো, চটপটে একটি মেয়েকে গণেশ কিছুতেই চিনতে না পেরে জিজ্ঞেস করল, ‘পিসি, এই মেয়েটি কে?’
‘ও ফুলকুমারীর জ্যাঠতুতো বোন।’
‘ফুলকুমারীটা আবার কে?’
‘ফুলকুমারী তোর দূরসম্পর্কের খুড়তুতো বোন।’
সম্পর্কের ফিরিস্তি শুনে গণেশের বিষম খাওয়ার জোগাড়। বিয়ের আগের দিন বাড়ির সব মেয়ে হিন্দি গান গেয়ে গণেশকে জাফরান দিয়ে স্নান করাতে লাগল। তখনই প্রথমবারের মতো প্রশ্নটা করল গণেশ, ‘আচ্ছা পিসি, প্রতিদিন এতগুলো লোকের খাবার আসছে কোথা থেকে?’
‘কেন? রামলগন বাবুর হোটেল থেকে!’
‘খরচাপাতি কে দেবে?’
‘তুমি। রামলগন বাবু বলেছেন, নানা ঝামেলায় তোমার মাথাটা এমনিতেই গরম। বিলের ব্যাপারে বিয়ের পরই তিনি তোমার সাথে কথা বলবেন।’
‘হায় ভগবান! এখনো বিয়ে হলো না, এরই মধ্যে বুড়ো আমার ঘাড় মটকাতে শুরু করেছে!’ মনে মনে ভাবল গণেশ।
৪.
অবশেষে বিয়েটা হয়েই গেল। পরদিন যথারীতি উঠোনের ওপর কম্বল পেতে গণেশকে বসতে দেওয়া হলো। সামনে রাখা হলো সাদাটে, অখাদ্য খিচুড়ি। রামলগন খিচুড়ির পাশে কাঁসার থালায় ১০০ ডলার রাখল, কিন্তু গণেশ খিচুড়ির দিকে তাকাল না পর্যন্ত। অতিথিদের মধ্যে কেউ কেউ অল্প কিছু টাকা দিল। কিন্তু গণেশ চুপচাপ বসেই রইল। রামলগন আরও ১০০ ডলার রেখে বলল, ‘বাবা, এবার খাও।’ 
ভিড়ের মধ্য থেকে কে যেন বলল, ‘রামু, আরও পয়সা ঢালো।’ 
তেলেবেগুনে জ্বলে উঠে রামলগন বলল, ‘ও যেন ভুলেও না ভাবে যে আমি আরও টাকা দেব। ব্যাটা উপোস করে মরুক না। আমার কী?’ গজগজ করতে করতে চলে গেল রামলগন। কিছুক্ষণ পর ফিরে এসে আরও ২০০ ডলার ফেলে ফিসফিস করে বলল, ‘বাবা সাহেব, আমাকে দেওয়া কথা ভুলো না। খাও।’
‘খাবে না, খাবে না।’ ভিড়ের মধ্য থেকে চেঁচিয়ে বলল কে যেন।
‘দূর হ, ব্যাটা।’ খেঁকিয়ে উঠল রামলগন। আবার ফিসফিসিয়ে গণেশকে বলল, ‘সাহেব, আর লজ্জা দেবেন না। দয়া করে খেয়ে নিন।’ গণেশ নড়ল না। শেষমেশ রামলগনের কাছ থেকে একটি গরু, একটি বাছুর, নগদ ১৫ হাজার ডলার আর ফুয়েন্ট গ্রোভের বাড়িটা লিখে নেওয়ার পর গণেশ খায়। গণেশের বাড়ির এত দিনের খাবারের বিলও বাতিল করতে হলো রামলগনকে।
‘আমরা তো ঠাট্টা করছিলাম। ও আগে থেকেই জানত, আমি ওকে এগুলো দিয়ে দেব।’ দরদর করে ঘামতে ঘামতে বলল রামলগন।

ভি এস নাইপল: ত্রিনিদাদ অ্যান্ড টোবাগোতে জন্মগ্রহণকারী ভারতীয় বংশোদ্ভূত নোবেল ও বুকারজয়ী ব্রিটিশ লেখক। জন্ম ১৭ আগস্ট, ১৯৩২।
</doc>

<doc>
২১ মে প্রথম আলোর উদ্যোগে ‘কেমন বাজেট চাই’ শীর্ষক গোলটেবিল বৈঠক অনুষ্ঠিত হয়। এতে সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য সংক্ষিপ্ত আকারে ছাপা হলো:

যাঁরা অংশ নিলেন
এ কে আজাদ
সভাপতি, বাংলাদেশ শিল্প ও বণিক সমিতি ফেডারেশন, এফবিসিসিআই
আসিফ ইব্রাহীম
সভাপতি, ঢাকা চেম্বার অব কমার্স অ্যান্ড ইন্ডাস্ট্রি (ডিসিসিআই)
আমজাদ খান চৌধুরী
সভাপতি, মেট্রোপলিটন চেম্বার অব কমার্স অ্যান্ড ইন্ডাস্ট্রি (এমসিসিআই)
সেলিমা আহমাদ
সভাপতি, বাংলাদেশ উইমেন্স চেম্বার অব কমার্স অ্যান্ড ইন্ডাস্ট্রিজ (বিডব্লিউসিসিআই)
মো. হেলাল উদ্দিন
সভাপতি, মহানগর দোকান মালিক সমিতি ও পরিচালক, এফবিসিসিআই
কামরান টি রহমান
সাবেক সভাপতি, বাংলাদেশ জুট মিলস অ্যাসোসিয়েশন
গোলাম মোস্তফা
মহাসচিব, বাংলাদেশ চিনি পরিশোধনকারী কারখানা সমিতি
হাজি মো. আবুল হাশেম
সহসভাপতি, বাংলাদেশ চিনি ব্যবসায়ী সমিতি
হাজি মো. গোলাম মাওলা
সভাপতি, বাংলাদেশ পাইকারি ভোজ্যতেল ব্যবসায়ী সমিতি ও সাধারণ সম্পাদক, মৌলভীবাজার ব্যবসায়ী সমিতি

সঞ্চালক
আব্দুল কাইয়ুম, যুগ্ম সম্পাদক, প্রথম আলো
শওকত হোসেন, যুগ্ম বার্তা ও বাণিজ্য সম্পাদক, প্রথম আলো।

আলোচনা
আব্দুল কাইয়ুম
আমাদের দেশে ভবিষ্যৎ অর্থনীতির গতিধারা কেমন হওয়া উচিত, ব্যবসা-বাণিজ্য বিকাশের ক্ষেত্রে বাজেট কতটা সহায়ক হতে পারে—এ বিষয়গুলো শীর্ষস্থানীয় ব্যবসায়ী, সংগঠনের নেতা ও শিল্পপতিদের আলোচনার মাধ্যমে তুলে ধরার উদ্দেশ্যে আজকের এ বৈঠক।
বাজেট প্রণয়নে অনেক দূর অগ্রসর হয়ে গেছে অর্থ মন্ত্রণালয়। খসড়া বাজেট উপস্থাপনের পরও কিন্তু আলোচনার মাধ্যমে সেগুলো আরও উন্নত করার সুযোগ থাকে। সুতরাং সেদিক থেকে আজকের আলোচনা জনকল্যাণকর, ব্যবসাবান্ধব ও উন্নয়নবান্ধব বাজেট প্রণয়নের ক্ষেত্রে সহায়ক ভূমিকা রাখতে পারবে বলে আশা করছি। আলোচনার শুরুতে এফবিসিসিআইয়ের সভাপতি এ কে আজাদকে বলার জন্য অনুরোধ করছি।

এ কে আজাদ
ধারণা করা হচ্ছে, প্রস্তাবিত ২০১১-১২ অর্থবছরে সরকার এক লাখ ৬৪ হাজার কোটি টাকা বাজেটের আকার ধরার চিন্তাভাবনা করছে। আর আয়কর, ভ্যাট ও কাস্টম ডিউটি বাবদ ৯১ হাজার ৮৭০ কোটি টাকা রাজস্ব আয়ের চিন্তা করছে। আগের বছরের চেয়ে এটা অনেক বেশি।
সরকার এই যে প্রবৃদ্ধির চিন্তা করছে, তাতে নতুন করের আওতা বাড়ানো হোক, সে ক্ষেত্রে আমাদের আপত্তি নেই। কিন্তু বিদ্যমান যেসব ভ্যাট, আয়কর ও কাস্টমস শুল্ক আছে, সেগুলো কোনোমতেই না বাড়ানোর অনুরোধ আমরা সরকারকে করেছি। পাশাপাশি সরকার যেসব খাতে ভর্তুকি দিচ্ছে, যেমন—এনার্জি সেক্টরে। সরকার ২০১৩ সালের মধ্যে বিদ্যুৎ খাতকে যে স্বয়ংসম্পূর্ণ করার কথা বলছে, সেখানে আমার ধারণা, সরকার পুরো না পারলেও এ খাতে ৮০ শতাংশ সফল হবে। কিন্তু স্বল্পমেয়াদি বিদ্যুৎ খাতে সরকার যে ভর্তুকি দিচ্ছে, তা এখন দ্বিগুণ হয়ে যাচ্ছে। কারণ, আন্তর্জাতিক বাজারে তেল ও ফার্নেস অয়েলের মূল্য দ্বিগুণ হয়ে যাচ্ছে, যার জন্য বৈদেশিক মুদ্রায় আমাদের একটা চাপ সৃষ্টি হয়েছে। সেখানে আমার প্রস্তাব হলো, স্বল্পমেয়াদি এসব বিদ্যুৎ খাত থেকে বের হয়ে দীর্ঘমেয়াদি পরিকল্পনার দিকে সরকারকে এগোতে হবে।
সরকারের এখানে চিন্তাভাবনা থাকলেও বাস্তবায়নের কোনো অগ্রগতি দেখা যাচ্ছে না। পাশাপাশি সরকারের পরিচালনায় যেসব শিল্পকারখানা চলছে, সেখানে প্রচুর ভর্তুকি দিতে হচ্ছে। গত বছর সরকার এখানে প্রায় সাত হাজার কোটি টাকা ভর্তুকি দিয়েছে। সরকারের উচিত, এসব শিল্পকারখানা পিপিপির অধীনে দিয়ে দেওয়া। ফলে সরকার তার লোকসান এড়াতে পারবে। এখানে রাজস্ব বৃদ্ধি পাবে, পাশাপাশি কর্মসংস্থানও বৃদ্ধি পাবে।
হঠাৎ করেই ব্যাংকগুলোয় সুদের হার অস্থিতিশীল করা হলো। আমার ধারণা, বাংলাদেশ ব্যাংকের তদারকি-ব্যবস্থার দুর্বলতার কারণে এটি হয়েছে। বাংলাদেশ ব্যাংক কিন্তু খাদ্য ও শিল্প খাতে ব্যাংকগুলোর সীমা আরোপ বা ক্যাপ দিলেও অন্যান্য খাতে দেয়নি। কিন্তু এই যে বাংলাদেশ ব্যাংকের দ্বিমুখী নীতি, এখান থেকে বের হওয়া উচিত। সুদের হার নিয়ন্ত্রণের ক্ষেত্রে বাংলাদেশ ব্যাংকের গুরুত্বপূর্ণ ভূমিকা পালন করা উচিত।
আয়কর ও ভ্যাটের ক্ষেত্রে আমি বলব, একটি কালো আইন আছে। আয়করের ক্ষেত্রে যদি কেউ ডিফল্টার হয়, তবে আয়করের বিধান অনুযায়ী তাঁর অ্যাকাউন্ট স্থগিত করা যেতে পারে। রাজস্ব আদায়ের জন্য আয়কর বিভাগ তাঁর বিরুদ্ধে মামলা করতে পারে। আবার জেল-জরিমানাও করা যায়। যেটি কোনো রাজনৈতিক সরকার না করলেও বিগত তত্ত্বাবধায়ক সরকার করেছিল। আমি মনে করি, রাজনৈতিক হাতিয়ার হিসেবে এর ব্যবহার বন্ধ করা উচিত।
যাঁরা করের আওতার বাইরে আছেন, তাঁদের করের আওতায় আনার ব্যবস্থা করতে হবে। সম্প্রতি আরেকটি নীতিমালা করা হয়েছে, যেটি শিগগির আইন হবে। তা হলো, বিকল্প বিরোধ নিষ্পত্তি। রাজস্ব আদায়ের ক্ষেত্রে কোর্টের বাইরে যেসব মামলা বিচারাধীন, সেগুলো বিকল্প বিরোধ নিষ্পত্তির মাধ্যমে সমাধান করা। উভয় পক্ষের কাছে গ্রহণযোগ্য ব্যক্তিকে নিয়ে এই বিকল্প বিরোধ নিষ্পত্তির মাধ্যমে সমস্যা সমাধান করা যায়।
শিল্পে ব্যবহারের জন্য আমদানি করা ডিজেল ও ফার্নেস অয়েলের ওপর যদি আমদানি শুল্ক প্রত্যাহার করা হয়, তাহলে শিল্প বিকাশে সহায়ক হবে। এসএমইর ইন্ডাস্ট্রির লোনের ক্ষেত্রে সিঙ্গেল ডিজিটে লোন বিতরণ করা উচিত। গত দুই বছর আমরা দেখেছি, পিপিপি বাজেটে থাকে কিন্তু বাস্তবায়নের কোনো উদ্যোগ থাকে না। পিপিপি বাস্তবায়নের জন্য সরকারের নতুন প্রস্তাবনায় বলা আছে, প্রধানমন্ত্রীর কার্যালয়ের একটি সেল এবং অর্থ মন্ত্রণালয়ের একটি সেলের সমন্বয়ের মাধ্যমে কাজ হবে। আমার মনে হয়, এটি তেমন কার্যকর হবে না। আমার প্রস্তাব হচ্ছে, প্রধানমন্ত্রীর কার্যালয়ে একজন প্রতিনিধি, অর্থ মন্ত্রণালয়ের একজন প্রতিনিধি এবং ব্যবসায়ীদের একজন প্রতিনিধি নিয়ে যদি একটি সেল গঠন করা যায়, পিপিপি বাস্তবায়নে আরও কার্যকর উদ্যোগ নেওয়া যেতে পারে।

আব্দুল কাইয়ুম
বাজেটকে শুধু এক বছরের জন্য না দেখে সার্বিক দৃষ্টিভঙ্গি নিয়ে দীর্ঘমেয়াদি পরিকল্পনায় ভাবা উচিত। আলোচনার এ পর্যায়ে মেট্রোপলিটন চেম্বার অব কমার্স অ্যান্ড ইন্ডাস্ট্রির সভাপতি আমজাদ খান চৌধুরীকে বলার জন্য অনুরোধ করছি।

আমজাদ খান চৌধুরী
বাজেট হচ্ছে এক বছরের জন্য সরকারের আয় ও ব্যয়ের হিসাব। কিন্তু এক বছরে কোনো অর্থমন্ত্রীর পক্ষে দেশের উন্নয়ন করা সম্ভব নয়। আমাদের একটি পরিকল্পনা কমিশন আছে। যারা পাঁচ-ছয় বছরের পরিকল্পনা নিয়ে কাজ করছে। আমার ধারণা, যদি দীর্ঘমেয়াদি পরিকল্পনা নিয়ে আলাপ-আলোচনা করে বাজেট করা হতো, তা অর্থনীতির জন্য ভালো হতো। বাজেটে মূলত বেশির ভাগ সুপারিশকারীদের স্বার্থ পেশ করা হয়। কৃষি খাতে আমাদের জনসংখ্যার প্রায় ৬০ শতাংশ লোক যেখানে সম্পৃক্ত, সেখানে বাজেটে তাদের কথা তেমনভাবে প্রতিফলিত হয় না। আমাদের বিভিন্ন চেম্বার মূলত নিজেদের ইন্ডাস্ট্রিগুলোর স্বার্থ তুলে ধরে। বাংলাদেশ কৃষিতে ভালো করছে। কিন্তু কৃষি বলতে শুধু ধান নয়—মুরগি বা পোলট্রিশিল্প, ডিম, দুধ, মাংস, পুষ্টিকর খাদ্য সবকিছুকেই বোঝায়। আমাদের বাজেটে কখনো কৃষি খাতকে নিয়ে খুব বেশি আলোকপাত করা হয় না, যতটুকু দরকার এ বিষয়ে আলোচনা করার। আমরা বাজেট আলোচনায় মূলত চেষ্টা করি কর কমানো যায় কি না। সাপ্লিমেন্টারি ডিউটি কমানো যায় কি না, ভর্তুকি-সুবিধা নেওয়া যায় কি না—এসব বিষয়ে বেশি আলোচনা করি।
আমাদের বিদ্যমান কর কাঠামো বিনিয়োগবান্ধব নয়। এখানে বিনিয়োগের জন্য তেমন কোনো প্রণোদনা দেওয়া হয় না। শিল্পের কাঁচামালের ওপর করের পরিমাণ অনেক বেশি, এটি কমানো উচিত। মোটরসাইকেলের খুচরা যন্ত্রাংশের ওপর কর বেশি, কিন্তু উৎপাদিত পণ্যের ওপর কর কম। আমাদের মতো জনবহুল দেশে মোটরসাইকেল বেশি হওয়া উচিত ব্যক্তিগত গাড়ির চেয়ে।
সম্পদ কর খারাপ না ভালো প্রশ্নে আমি উদাহরণ হিসেবে বলতে চাই, আমি যদি উদ্যোক্তা হই, তবে বছরে মোট যে লাভ করি, তার ওপর করপোরেট কর ও আয়কর দিতে হয়। ধরা যাক, আমি ১০ কোটি টাকা দিয়ে ব্যবসা করে বছরে মোট দুই কোটি টাকা লাভ করলাম। সেখানে আমাকে এই টাকার ওপর করপোরেট কর দিতে হয় ৩৭ দশমিক ৫ শতাংশ হারে। তারপর ব্যক্তিগত পর্যায়ে যাঁরা শেয়ারহোল্ডার, তাঁদের ২৫ শতাংশ হারে কর দিতে হয়। অর্থাৎ মুনাফার ওপর করপোরেট কর ও আয়কর মিলিয়ে ৬২ দশমিক ৫ শতাংশ সরকারকে দিয়ে দিলে কিই-বা অবশিষ্ট থাকে। যদি ব্যবসায়ীরা এই মুনাফার বিরাট অঙ্ক সরকারকে কর না দিতেন, তাহলে তিনি ওই টাকা আবার বিনিয়োগ করার সুযোগ পেতেন। আর বিনিয়োগ বাড়লে কর্মসংস্থান বাড়ে। যদি সম্পদ ব্যক্তিমালিকানায় হয়, তবে তাকে ২৫ শতাংশ হারে কর একবারই দিতে হয়, কিন্তু সে সরকারি ব্যাংকের লোন পায়। এ থেকে বের হওয়ার জন্য মানুষ তার সম্পদ লুকায় বা কালো টাকা তৈরি করে। সাধারণত আমাদের মতো উন্নয়নশীল দেশগুলোয় কালো টাকা বেশি থাকে। বাংলাদেশেও বিপুল পরিমাণ কালো টাকা রয়েছে। এ টাকা ফেলে রাখলে কোনো লাভ নেই।

আব্দুল কাইয়ুম
বাজেট সঠিকভাবে বাস্তবায়ন করা উচিত। বরাদ্দকৃত অর্থ ব্যয় করার সামর্থ্য পর্যন্ত থাকে না অনেক মন্ত্রণালয়ের। এ দুর্বলতাও দূর করা উচিত। বাজেট অবশ্যই বিনিয়োগবান্ধব হতে হবে। এখন ঢাকা চেম্বার অব কমার্স অ্যান্ড ইন্ডাস্ট্রির সভাপতি আসিফ ইব্রাহীমকে বলার জন্য অনুরোধ করছি।

আসিফ ইব্রাহীম
এ বছর যখন আমরা বাজেট করছি, তখন আন্তর্জাতিক বাজারে শিল্পকারখানার যন্ত্রাংশ ও উৎপাদন কাঁচামালের দাম গত ১৫-২০ বছরের মধ্যে সবচেয়ে বেশি। যেহেতু আমাদের দেশের বেশির ভাগ লোকই গরিব, যাঁরা দৈনন্দিন দ্রব্যমূল্য বৃদ্ধির সমস্যায় ভুগছেন। সুতরাং আমাদের এ বছরের বাজেটের মূল প্রতিপাদ্য ও সমষ্টিগতভাবে ফোকাসটা থাকা উচিত এই গরিব মানুষে ক্রয়ক্ষমতার মধ্যে দৈনন্দিন নিত্যপ্রয়োজনীয় দ্রব্যমূল্য হাতের নাগালে রাখা। সরকারের যে ক্ষমতা থাকে তা হলো, খাদ্য ও শিল্প খাতে ভর্তুকি দেওয়া। কিন্তু তা করতে গেলে টাকার প্রয়োজন। সবচেয়ে দুঃখজনক বিষয় হলো, আমাদের ১৬ কোটি মানুষের মধ্যে মাত্র ৩০ লাখ মানুষ কর শনাক্তকরণ নম্বরধারী (টিআইএন) রয়েছেন। আবার তার মধ্যে আশ্চর্যজনক ব্যাপার হলো, মাত্র ১০ লাখ লোক কর দিচ্ছেন। কর দেওয়ার যোগ্য, এমন বহু লোক এখনো করের আওতার বাইরে রয়েছেন। বিদ্যমান কর আরও সহজ করতে হবে। বিকল্প বিরোধ নিষ্পত্তি কমিশনকে আমরা স্বাগত জানাই। কিন্তু একে স্বাধীনভাবে কাজ করতে দিতে হবে।
কর নীতিমালার একটি গুরুত্বপূর্ণ দিক হলো, আয়কর বিভাগকে একই সঙ্গে নীতিমালা প্রণয়ন, কর আহরণ ও অন্যান্য কাজ করতে হচ্ছে। আমরা মনে করি, একই প্রতিষ্ঠানকে এ ধরনের দায়িত্বে বহাল রাখা করব্যবস্থায় জটিলতার অন্যতম কারণ। কর নীতিমালা প্রণয়ন ও আহরণকারী ব্যক্তি আলাদা হওয়া প্রয়োজন।
ব্যক্তিপর্যায়ে করদাতার করমুক্ত আয়ের সীমা এক লাখ ৬৫ হাজার টাকা থেকে বাড়িয়ে দুই লাখ ২৫ হাজার টাকা করা উচিত। নারী করদাতা ও বয়স্ক নাগরিক, যাঁদের বয়স ৬০-এর ঊর্ধ্বে, তাঁদের ক্ষেত্রে করমুক্ত আয়ের সীমা এক লাখ ৮০ হাজার থেকে বৃদ্ধি করে দুই লাখ ৫০ হাজার টাকা করা উচিত। প্রতিবন্ধী করদাতার করমুক্ত আয়ের সীমা দুই লাখ থেকে বাড়িয়ে দুই লাখ ৭৫ হাজার টাকা করা উচিত। সর্বোচ্চ করের হার ২৫ শতাংশ থেকে হ্রাস করে ২০ শতাংশ করা যেতে পারে, ডিসিসিআইয়ের পক্ষ থেকে সুপারিশ করেছি।

আব্দুল কাইয়ুম
নারী উদ্যোক্তাদের চ্যালেঞ্জ ও সমস্যাগুলো কী, বাজেটে নারী উদ্যোক্তাদের চাহিদা কী—এ ব্যাপারে বাংলাদেশ উইমেন্স চেম্বার অব কমার্স অ্যান্ড ইন্ডাস্ট্রির সভাপতি সেলিমা আহমাদকে বলার জন্য অনুরোধ করছি।

সেলিমা আহমাদ
বাংলাদেশের নাগরিক হিসেবে আমাদের দেশে অর্থনীতির প্রসার ঘটুক, কর্মসংস্থান বাড়ুক, দারিদ্র্য বিমোচন হোক, শিল্পকারখানার বিকাশ ঘটুক, যেখানে আরও নারী-পুরুষ সম্পৃক্ত হতে পারবে—এ ধরনের বাজেট আমরা চাই। প্রতিবছর আমাদের দেশে নতুন করে ২০ লাখ লোকের কর্মসংস্থানের জন্য বাজেট আসে। বাজেটের ওপরই নির্ভর করে এসব লোকের কাজ পাওয়া না-পাওয়া। অর্থনীতিতে একটি দেশের পুরো মানবসম্পদ যদি ব্যবহার করা না হয়, তাহলে উন্নয়ন সম্ভব নয়।
আমাদের উৎপাদিত পণ্য ও আমদানি করা পণ্যের মধ্যে যদি মূল্যের ভেদাভেদ না থাকে, কাঁচামালের মূল্য যদি সরকার হিসাব না করে, তাহলে শিল্পের বিকাশ ঘটবে না। বেশির ভাগ ক্ষেত্রে দেখা যায়, দেশীয় শিল্পে উৎপাদিত পণ্যের দামের চেয়ে আমদানি করা দ্রব্যের দাম অনেক কম। এসব ক্ষেত্রে সরকারকে আরও সতর্ক হয়ে হিসাব করতে হবে। সরকারকে খেয়াল রাখতে হবে, আমদানি করা পণ্যের চেয়ে যাতে দেশীয় উৎপাদিত পণ্য কম দামে বিক্রি করা যায়। দামই শুধু নয়, পণ্যের গুণগত মানোন্নয়নে সরকারকে সহযোগিতা করতে হবে। দেশে অনেক পণ্য উৎপাদিত হচ্ছে। আন্তর্জাতিক বাজারে পণ্যের গুণগত মানের সঙ্গে প্রতিযোগিতা করার মতো সুযোগ-সুবিধা বা কারিগরি সহায়তা দেশীয় শিল্পকে দেওয়া দরকার, তা কিন্তু সরকারকেই দিতে হবে। একজন উদ্যোক্তা কিন্তু নিজের উদ্যোগে কাজ করে একটি জায়গায় যাওয়ার পর সরকারের সহযোগিতা লাগে। যেমন—ভারত বা চীনে শিল্প এত বেড়ে ওঠার পেছনে সেখানকার সরকারের ইতিবাচক ভূমিকা যথেষ্ট ছিল।
আমাদের দেশে যখন অধিক ফসল উৎপাদন হয় অর্থাৎ বাম্পার ফলন হয়, তখন চাষিরা কম দাম পান। কিন্তু যখন কম উৎপাদন হয়, তখন বাম্পার ফলনের চেয়ে বেশি দাম পান। ফলে সেখানে কৃষকের কাছে সাংঘর্ষিক দিক দেখা দেয়—কৃষক বাম্পার ফলন করবে, নাকি কম ফসল উৎপাদন করবে। মূলত তখন জনগণই দুর্ভোগের শিকার হয়। যখন বাম্পার ফলন হয়, তখন ফসল কীভাবে কোন প্রক্রিয়ায় সংরক্ষণ করে ন্যায্য মূল্য পাওয়া যায়, সে ব্যাপারে ব্যবস্থা নিতে হবে। একজন উৎপাদক কিন্তু পণ্যকে বাজারে নিয়ে আসে না। এ ক্ষেত্রে বিনিয়োগকারীরা ১০০ টন ধান কিনে সংরক্ষণ করে ধীরে ধীরে বাজারে নিয়ে আসেন, যাতে বাজারমূল্য স্থিতিশীল থাকে। কারণ, একবারে নিয়ে এলে বাজারে পণ্যের দাম পড়ে যাবে। কৃষি খাতে বড় বিনিয়োগকারীরা যাতে বিনিয়োগ করতে উৎসাহিত হন, সে জন্য সরকারের উচিত স্বল্প সুদে তাঁদের ঋণ-সুবিধা দেওয়া। পণ্য নিরাপদে এক স্থান থেকে অন্য স্থানে নিয়ে যাওয়ার অবকাঠামোগত সুবিধা কি বিনিয়োগকারীরা পাচ্ছেন? না, এসব সুবিধা আমরা পাচ্ছি না। আমরা ব্যবসায়ীরা সরকারকে কী দিচ্ছি, আর বিনিময়ে সরকার কী দিচ্ছে, তার হিসাব করার সময় এসেছে। আমি মনে করি, যে পরিবেশে আমাদের ব্যবসা করার কথা, তা পাচ্ছি না। এখানে প্রস্তুত করা পণ্য আনলে খরচ কমবে, অথচ স্থানীয় পর্যায়ে তৈরি করলে বেশি কর দিতে হয়। বাংলাদেশে পাবলিক ট্রান্সপোর্টে যে সাপ্লিমেন্টারি ট্যাক্স বা অন্যান্য কর আছে, তা কমাতে হবে। মোটরসাইকেলের বেশির ভাগ যন্ত্রাংশই এখন বাংলাদেশে তৈরি হচ্ছে। অথচ তাদের কর দিতে হয় অনেক বেশি, প্রায় ৫১ শতাংশের মতো। বাংলাদেশের মতো গরিব দেশে মোটরসাইকেলের মতো পরিবহন ব্যবহার করার প্রয়োজনীয়তা অনেক বেশি, কেননা আমাদের রাস্তাঘাটের স্বল্পতা ও যানজটের সমস্যা অত্যধিক। আমদানি করা যেসব যানবাহন আসছে, সেগুলো যাতে দূষণমুক্ত হয়, সেদিকে খেয়াল রাখতে হবে। সেখানেও করের ব্যাপারটি দেখা উচিত।

শওকত হোসেন
পাট আমাদের একটি বড় সেক্টর। পাট নিয়ে বর্তমানে অনেক কথা হচ্ছে। বাংলাদেশ জুট মিলস অ্যাসোসিয়েশনের সাবেক সভাপতি কামরান টি রহমানকে বলার জন্য অনুরোধ করছি।

কামরান টি রহমান
বাংলাদেশের সবচেয়ে বড় সমস্যা হলো বেকার সমস্যা। প্রতিবছর ২০ লাখ মানুষ নতুনভাবে কর্মসংস্থানে আসার জন্য তৈরি হচ্ছে। আমরা কিন্তু ২০ লাখ কর্মসংস্থান তৈরি করতে পারছি না। আমাদের বেশির ভাগ মানুষ কৃষির সঙ্গে সম্পৃক্ত। কিন্তু কৃষিক্ষেত্রে এত লোকের কর্মসংস্থান করা সম্ভব নয়। সুতরাং হয় তাঁদের শিল্পকারখানায় কর্মসংস্থান করতে হবে, নয়তো বিদেশে দক্ষ শ্রমিক রপ্তানি করতে হবে। আমরা যদি বৈশ্বিক জনসংখ্যা পর্যালোচনা করি, তাহলে দেখব, বেশির ভাগ উন্নত দেশে জনসংখ্যা বৃদ্ধির হার ঋণাত্মক। সুতরাং সেসব দেশে বিদেশি শ্রমিক ছাড়া তাদের অর্থনীতি চালাতে হবে। যেসব দেশে সামাজিক নিরাপত্তাবলয় আছে, সেসব দেশে তারা জনসংখ্যা বাড়াতে নিরুৎসাহিত হচ্ছে। সুতরাং, সেসব দেশে যদি ন্যূনতম প্রশিক্ষণ দিয়ে দক্ষ শ্রমিক পাঠাতে পারি, তবে ওই সব দেশ যেমন উপকৃত হবে, তেমনি আমাদের দেশও লাভবান হবে। সুতরাং দক্ষ শ্রমিক তৈরি করার প্রশিক্ষণের ব্যবস্থার ওপর এই বাজেটে নজর দেওয়া উচিত। যেভাবে দ্রব্যমূল্য বৃদ্ধি পাচ্ছে, ব্যক্তিগত পর্যায়ে করমুক্ত আয়ের সীমা অবশ্যই বাড়াতে হবে। আমাদের এই উপমহাদেশের একমাত্র বাংলাদেশেই সর্বোচ্চ হারে করপোরেট কর আদায় করা হয়। করপোরেট কর অবশ্যই কমাতে হবে। কীভাবে করের আওতা বাড়ানো যায়, সেই দিকে আমাদের নজর দেওয়া উচিত। আমাদের ব্যক্তিগত পর্যায়ে সর্বোচ্চ করসীমা ২৫ শতাংশ, যেটি আরও কমিয়ে ২০ শতাংশের দিকে আনা উচিত। কর অবকাশসুবিধাটি শিল্পায়নের কথা চিন্তা করে আরও পাঁচ বছর বাড়ানো উচিত।
যেভাবে দুই বছর ধরে কাঁচা পাটের দাম বেড়েছে, সেখানে কিন্তু একটি ভীতির কারণ আছে। কেননা, এখন পর্যন্ত কাঁচা পাটের দাম যেভাবে বেড়েছে, সে তুলনায় পাট থেকে উৎপাদিত পণ্যের দাম বাড়েনি। বর্তমান দামেও যদি আন্তর্জাতিক বাজারে পাট থেকে প্রস্তুত পণ্য বিক্রি হয়, তবে অন্য কোনো দেশে তাঁরা চলে যেতে পারেন কাঁচা পাট কিনতে। অতএব, বর্তমানে পাটজাত পণ্য রপ্তানিতে যে ১০ শতাংশ ভর্তুকি রয়েছে, তা পর্যাপ্ত নয়; এটি আরও বাড়াতে হবে। অর্থাৎ, ২০ শতাংশ পর্যন্ত বাড়ানো উচিত। আবার এই ১০ শতাংশ ভর্তুকির ওপর ৫ শতাংশ হারে কর দিতে হয়। ২০১০-১১ অর্থবছরে বাজেটে বিষয়টি পরিষ্কার করে বলা হয়নি। যেহেতু পাটের এই ভর্তুকি দেওয়া মিলগুলো নিজেরা চলতে পারছে না, সেখানে সেই ভর্তুকির ওপর কর কমানো মঙ্গলজনক নয়।

শওকত হোসেন
কর্মসংস্থান যদি না হয়, তবে সাধারণ মানুষের আয় বাড়বে না; আগামী বছরটিকে যেহেতু মুদ্রাস্ফীতির জন্য সবচেয়ে চ্যালেঞ্জিং বছর বলা হচ্ছে। এ বিষয়গুলো নিয়ে বাংলাদেশ চিনি পরিশোধনকারী কারখানা সমিতির মহাসচিব গোলাম মোস্তফাকে অনুরোধ করব বলার জন্য।

গোলাম মোস্তফা
বাংলাদেশে যাঁরা চিনি ব্যবসার সঙ্গে সম্পৃক্ত, আমরা সবাই একটি নেতিবাচক দৃষ্টির মধ্যে আছি। ইতিমধ্যে সরকার একটি কমিটি করে দিয়েছিল চিনির দাম নির্ধারণ, বিপণন ও ব্যবস্থাপনার জন্য। স্থানীয় মার্কেটে ত্রুটিপূর্ণ বাজারব্যবস্থাই চিনির মূল্য অস্থিতিশীল করার জন্য দায়ী। সে জন্য এ কমিটি বাজারব্যবস্থার আমূল পরিবর্তন নিয়ে এসেছে। আগামী জুন মাসের ২১ তারিখ থেকে সেটি বাস্তবায়িত হবে।
বাংলাদেশের চিনি কারখানা উপমহাদেশের মধ্যে বহু পুরোনো। বাংলাদেশে সাতটি বড় আকারের চিনি কারখানা আছে। এই চিনি কারখানাগুলোর উৎপাদনক্ষমতা ডিসেম্বরের মধ্যে প্রায় ৪০ লাখ টন হবে। এ মুহূর্তে আমাদের উৎপাদনক্ষমতা আড়াই মিলিয়ন টন। গত তিন বছরের পরিসংখ্যান দেখলে দেখা যায়, বাংলাদেশে প্রতিবছর ১২-১৪ লাখ টন চিনির প্রয়োজন হয়। উৎপাদন বাড়িয়ে বাড়তি চিনি রপ্তানি করা সম্ভব। কিন্তু সে সুযোগ দেওয়া হচ্ছে না। যাঁরা শিল্প ব্যবসার সঙ্গে সম্পৃক্ত, তাঁরা বেশির ভাগই ব্যাংক থেকে ঋণ নিয়ে পাঁচ-ছয় বছরের মধ্যে পরিশোধের চুক্তি করেন। কিন্তু বাস্তবতা হলো, কেউ ৩০০ কোটি টাকা ব্যাংক থেকে ঋণ নিয়ে পাঁচ-ছয় বছরে লাভ করে ওই ঋণ পরিশোধ করতে পারেন না অর্থবাজারের এই উত্থান-পতনের মধ্যে। আমরা যাঁরা ব্যবসা করি, যখন লাভ করি, সবাই এগিয়ে আসেন। কিন্তু যখন লোকসান হয়, তখন কোথাও যাওয়ার জায়গা থাকে না।নতুন বছরের জন্য সবচেয়ে বড় চ্যালেঞ্জ হলো মূল্যস্ফীতি নিয়ন্ত্রণ। কেননা, বিশ্ববাজারে খাদ্য ও কাঁচামালের দাম অনেক বাড়ছে। এ অবস্থায় সীমিত আয়ের সাধারণ মানুষ ও উৎপাদকেরা যাতে এর সঙ্গে সমন্বয় করতে পারে, সে ব্যবস্থা বাজেটে করা দরকার।

শওকত হোসেন
সরাসরি যাঁরা ব্যবসার সঙ্গে সম্পৃক্ত, তাঁদের পক্ষ থেকে বাংলাদেশ চিনি ব্যবসায়ী সমিতির সহসভাপতি মো. আবুল হাশেমকে বলার জন্য অনুরোধ করছি।

মো. আবুল হাশেম
আমরা পাইকারি ব্যবসায়ীরা যুগ যুগ ধরে ব্যবসা করে আসছি। কয়েক বছর ধরে দ্রব্যমূল্য বৃদ্ধি পাওয়ায় পাইকারি ব্যবসায়ীদের প্রায়ই ‘মধ্যস্বত্বভোগী’ বিশেষণ দেওয়া হয়, যা সঠিক নয়। যখন পাইকারি ব্যবসায় লোকসান বা ক্ষতির সম্মুখীন হই, তখন কারও কাছ থেকে সৌহার্দ্যপূর্ণ কথা বা সহযোগিতা পাই না। বাজেট নিয়ে কথা বলতে হলে, সুষম বাজেট করতে গেলে আমাদের জনসংখ্যা কত, এর সঠিক হিসাব আগে জানতে হবে। কারণ ধরুন, আমাদের প্রকৃত জনসংখ্যা আছে ২০ কোটি। কিন্তু আমাদের সরবরাহ বা মজুদ থাকে ১৬ কোটি মানুষের। অর্থাৎ চার কোটি মানুষের আপনা-আপনি সব পণ্যের স্বল্পতা বা চাহিদা থেকে যাওয়ায় পণ্যের দাম বেড়ে যায়।
সরকার সিদ্ধান্ত নিয়েছে, চিনি ও ভোজ্যতেলের সরবরাহ ও বণ্টনের ক্ষেত্রে ডিস্ট্রিবিউশনশিপ পদ্ধতি (পরিবেশক পদ্ধতি) চালু করবে। এ পদ্ধতি চালু হওয়ার পরই বোঝা যাবে, এটি কতটুকু ভালো বা মন্দ হবে; সেটি এখনই বলা যাবে না। কারণ, এখন বলা হলো সারা দেশে সবাইকে এক ক্যাটাগরিতে পরিবেশক নিয়োগ দেওয়া হবে। তাহলে দুই লাখ টাকা জামানত দিয়েই কেউ পরিবেশক নিয়োগ পাবেন, আর ১০ কোটি টাকা নিয়ে যিনি ডিও ব্যবসা করে আসছেন, তার কী হবে? এ পদ্ধতি যখন চূড়ান্ত করা হয়, তখন আমাদের পাইকারদের পক্ষ থেকে কোনো মতামত চাওয়া হয়নি। কিন্তু কর নেওয়ার জন্য এনবিআর ঠিকই আসবে।
প্রতিবছর বাজেট এলেই কালো টাকা-সাদা টাকা নিয়ে প্রশ্ন ওঠে। কালো টাকা যদি অন্ধকারে থাকে, তাহলে দেশের অর্থনীতিতে কী উপকার আসবে? এ বছরের জন্য হলেও সুযোগ দেওয়া যেতে পারে। এতে সরকার অনেক বেশি কর আদায় করতে পারবে। আমাদের যোগাযোগব্যবস্থার দুর্বলতার কারণে পণ্য আনা-নেওয়ার ক্ষেত্রে অধিক সময় লাগে, যার প্রভাব ওই পণ্যের ওপরই পড়ে এবং যাতায়াতের খরচ অনেক বেড়ে যায়। যানজট নিরসনে উদ্যোগ নিলে এবং যোগাযোগব্যবস্থার উন্নয়ন হলে দ্রব্যের দাম অনেকটা নিয়ন্ত্রণে চলে আসবে।
আমাদের সরকারের পক্ষ থেকে বলা হয়, অমুক পণ্য এত পরিমাণ মজুদ আছে। কিন্তু সঠিকভাবে মজুদ বলতে সরকার কী বোঝাচ্ছে? চিনির মজুদ ঠিক থাকলেও ভোজ্যতেলের মজুদ কিন্তু কম। আবার সামনেই রমজান মাস। সুতরাং আমাদের সঠিক কী পরিমাণ পণ্য লাগবে, তা যদি ব্রাজিলের কোনো গোডাউনে থাকে কিংবা মহাসাগরের জাহাজে মজুদ থাকে, সেগুলো রমজানের আগেই এসে প্রস্তুত পণ্যে রূপান্তরিত হবে কি না, তা নিশ্চিত করতে হবে। প্রস্তুত পণ্যের জন্য পরিশোধনকারী অবকাঠামো ঠিক আছে কি না, গ্যাস-বিদ্যুৎ আছে কি না—এসব অতিক্রম করে যতক্ষণ পণ্য বাজারে না আসবে, ততক্ষণ বাজারে পণ্যের দামের ওপর প্রভাব পড়বে না। দেশের প্রস্তুত পণ্যের মজুদ সঠিক পরিমাণ আছে কি না, তা নিশ্চিত করতে হবে। বর্তমান সরকারের ২০২১ সালের রূপকল্প বাস্তবায়ন করতে হলে ১৯৫৬ সালের মজুদ আইন দিয়ে হবে না।

মো. গোলাম মাওলা
আমাদের রাজনীতিতে যেমন কিছু প্রচলিত ভাষা আছে, তেমনি বাজেট এলেই আমরা কিছু সুন্দর কথা বলি। ‘এবার বাজেট কেমন হবে? এবার বাজেট হবে গরিব ও কৃষকবান্ধব।’ আসলে কি তাই? বাস্তবে আমরা দেখি, গত বছর যখন আলুর বাম্পার ফলন হলো, তখন কৃষক আলুভর্তি বস্তা নিয়ে রাস্তায় বসেছিলেন। আলু সংরক্ষণের জন্য হিমাগার তাঁরা পাননি। ফলে অনেক কৃষক সুফল পাননি, বরং পুঁজি হারিয়ে ফেলেছেন। আমরা আগে থেকে বলেছিলাম, যেহেতু আমাদের দেশে অনেক আলু উৎপাদিত হয়, সেহেতু এগুলো সংরক্ষণের জন্য সরকার যদি আগাম হিমাগারের ব্যবস্থা করত, তাহলে কৃষকদের লোকসান কম হতো। সংরক্ষিত আলু রপ্তানি করে বৈদেশিক মুদ্রা আয় করা যেত। পেঁয়াজের ক্ষেত্রেও একই ঘটনা ঘটে। যদি বাজেট সত্যিকারের কৃষকবান্ধব হয়, তবে কৃষকদের বাঁচানোর জন্য ত্বরিতগতিতে ব্যবস্থা নিতে হবে। আবার দেখা যায়, কোনো পণ্যের দাম সামান্য বাড়লেই ঢালাওভাবে বাইরে থেকে ওই পণ্য আনার অনুমতি দেওয়া হয়। ফলে সেখানে আমাদের পণ্য ক্ষতির সম্মুখীন হয়। কৃষকের উৎপাদনের উপকরণসহ অন্যান্য বিষয়ে আগে থেকে পরিকল্পনা নিতে হবে। যখন আমাদের পেঁয়াজ, রসুন বা অন্যান্য পণ্য উৎপাদনের মৌসুম থাকে, তখন পার্শ্ববর্তী দেশ থেকে এসব পণ্য আমদানির ক্ষেত্রে অনুৎসাহিত করার জন্য কর বাড়ানো যেতে পারে, যাতে আমাদের কৃষকেরা পণ্যের ন্যায্য মূল্য পান। আমাদের কর কাঠামোর আমূল পরিবর্তন করতে হবে। আমাদের প্রতিটি পণ্যের ব্যবসায় কী পরিমাণ লাভ হয়, তা যদি সেক্টরভিত্তিক আলাদা করে হিসাব করে করারোপ করা হয়, তবে তা অনেক উপকারে আসবে। একদিকে সরকার বলছে দ্রব্যমূল্য কমানোর কথা, অন্যদিকে ভ্যাট দিতে হয় চারবার। যেমন—ভোজ্যতেল যখন পোর্টে আসে, তখন একবার; পরিশোধন করার পর একবার; বোতলজাতকরণের পর পরিবেশক যখন বাজারে পাঠাচ্ছেন, তখন একবার; আবার যখন বাজারে বিক্রি হচ্ছে তখন আরও একবার অর্থাৎ একই পণ্যের ওপর চারবার ভ্যাট দিতে হচ্ছে। ফলে এই ভ্যাটের প্রভাব স্বাভাবিকভাবে সেই পণ্যের দামের ওপরই পড়ে।
প্রাক-জাহাজীকরণ পরিদর্শন (পিএসআই) কোম্পানিগুলো ইস্ট ইন্ডিয়া কোম্পানির মতো কোটি কোটি টাকা হাতিয়ে নিচ্ছে। তারাই সব ঠিক করে দিচ্ছে। এখন সময় এসেছে পিএসআই প্রথা তুলে দেওয়ার। আমরা শতবর্ষ ধরে পাইকারি ব্যবসা চালিয়ে আসছি। ডিও পদ্ধতি বাতিল করে পরিবেশক পদ্ধতি চালু করা হবে। আমাদের কথা অবশ্যই সরকারকে চিন্তা করতে হবে। যুগের পর যুগ ধরে এ ব্যবসা চলছে। কোটি কোটি টাকা আমাদের বাকি পড়ে আছে। যদি ডিও পদ্ধতি বাতিল করা হয়, তাহলে আমরা বাঁচব কীভাবে? ১৯৫৬ সালের মজুদ আইনটি যদি এখনো বলবৎ রাখা হয়, তবে এটি বাজারে মজুদের ওপর নেতিবাচক প্রভাব ফেলবে। সুতরাং সময়োপযোগী চিন্তা করে এই আইনের আরও আধুনিকায়ন করতে হবে।

শওকত হোসেন
বাজার তদারকির সঙ্গে সরাসরি জড়িত মহানগর দোকান মালিক সমিতির সভাপতি মো. হেলাল উদ্দিনকে বলার জন্য অনুরোধ করছি।

মো. হেলাল উদ্দিন
স্বাধীনতার পর থেকে যদি আমাদের বাজেটগুলো লক্ষ করি তাহলে দেখব, প্রতিবছরই বাজেট করা হয়। একটি বাজেটের আকার যত বড় হবে, ব্যবসায়ীদের মাথার বোঝাও তত বড় হয়। কারণ, বাজেটের বেশির ভাগ টাকাই ব্যবসায়ীদের দিতে হয়। কর দেয় না, এমন কোনো লোক কিন্তু সমাজে বাস করে না। যারা গরিব, তারাও যখন পণ্য কেনে, তখন তার ওপর কর বা ভ্যাট দিতে হয়। সরকারের আয়ের তিনটি উৎস হলো—আয়কর, ভ্যাট ও শুল্ক। ভ্যাট ও শুল্ক নিয়ে আমাদের সমস্যা ৩০-৩৫ শতাংশ, কিন্তু আয়কর নিয়ে সমস্যা প্রায় ৯০ শতাংশ।
আয়করে আরও স্বচ্ছতা আনা উচিত। সরকারকে বারবার বলেছি, আমরা যে পরিমাণ অর্থ আয়কর হিসেবে দিই, তার চেয়ে বেশি বা তার প্রায় কাছাকাছি অংশ আমাদের মধ্যস্বত্বভোগীদের দিতে হয়। কিন্তু সরকার এ জায়গায় স্বচ্ছতা আনার ব্যাপারে আগ্রহ প্রকাশ করে না। আজ সংবিধান সংশোধন নিয়ে রাজনৈতিক পরিস্থিতি যেদিকে মোড় নিচ্ছে, সেখানে যে বাজেট ধরা হচ্ছে, তা বাস্তবায়ন করা সম্ভব হবে কি না, সেটি নিয়ে ব্যবসায়ীরা সংশয়ের মধ্যে রয়েছেন। দুটি রাজনৈতিক দলের মধ্যে যদি আস্থা ও সমঝোতা তৈরি করা সম্ভব হয়, তবে দেশের ১৬ কোটি মানুষের মধ্যে স্বস্তি আসবে। আজ হরতাল-অবরোধ কিংবা রাজপথ উত্তপ্ত হওয়ার কথা শোনা যাচ্ছে। আমরা সবাই আতঙ্কিত হয়ে পড়ছি। হরতাল, অবরোধ ও রাজনৈতিক সহিংসতার কারণে ব্যবসায়ীদের চেয়ে বেশি ক্ষতিগ্রস্ত হয় দেশের উন্নয়ন। বর্তমান সরকার বিদ্যুৎ খাতের সমস্যা সমাধানে বিশাল পরিকল্পনা নিয়েছে। এর বাস্তবায়ন কতটুকু সম্ভব হবে, তা এক বছর পরই বোঝা যাবে। আমাদের যানজটের সমস্যা আরও প্রকট হচ্ছে। আমাদের কর্মসময় যদি আট ঘণ্টা হয়, তার মধ্যে তিন ঘণ্টাই চলে যায় যানজটে। সে ক্ষেত্রে যানজট নিরসনে সরকার বেশ কটি উড়ালপথের নির্মাণকাজ শুরু করেছে। এখন যদি আমাদের রাজপথ উত্তপ্ত হয়, রাজনৈতিক সহিংসতা বাড়ে, তবে এসব উন্নয়নকাজ কি নির্দিষ্ট সময়ে সম্পন্ন হবে? তা নিয়ে প্রশ্ন থেকে যায়। সুতরাং আমাদের রাজনৈতিক দলগুলোকে যদি মতৈক্যের ভিত্তিতে একত্র করা সম্ভব হয়, তবেই আমাদের বাজেট বাস্তবায়ন করা সম্ভব হবে। আমাদের দারিদ্র্য বিমোচন হবে, উন্নয়নের ধারা অব্যাহত থাকবে।

আব্দুল কাইয়ুম
আলোচনার পরিপ্রেক্ষিতে কারও যদি কোনো পরামর্শ বা বক্তব্য থাকে, তা সংক্ষিপ্ত আকারে বলার জন্য অনুরোধ করছি।

গোলাম মোস্তফা
প্রাইভেট সেক্টরগুলো বড় হচ্ছে। একটি বড় সেক্টর হলো জ্বালানি তেলের ব্যবসা, যেটি সরকারের অধীন। এটি যদি প্রাইভেট সেক্টরে দেওয়া হয়, তবে সরকারের এ খাতে ভর্তুকি অনেক কমে আসবে। বাজেটে বেসরকারি উদ্যোগে তেল আমদানি করার অনুমতি দেওয়ার অনুরোধ করব।

আমজাদ খান চৌধুরী
আমার ধারণা, হংকং যেমন চায়নার জন্য অর্থনীতিতে প্রভাব রেখেছিল, তেমনি বাংলাদেশ কিন্তু ভারতের পশ্চিমবঙ্গের অর্থনীতিতে প্রভাব রাখতে পারে। আমাদের ভূখণ্ডের ওপর দিয়ে মালামাল যেতে পারে, এতে রাজস্ব বাড়বে এবং কর্মসংস্থান হতে পারে।

আসিফ ইব্রাহীম
এলপি কাঁচামাল ও যন্ত্রাংশ আমদানির ক্ষেত্রে কর আরও কমানো উচিত। বর্তমানে দেশে সাড়ে ১২ হাজার কেজির এক লাখ ২০ হাজার সিলিন্ডারের চাহিদা রয়েছে। সুতরাং যাতে মাসে ৬০০-৭০০ টাকার মধ্যে গৃহস্থালির কাজে এলপি গ্যাস ব্যবহার করা যায়, সে জন্য মূলধনি যন্ত্রপাতি সরবরাহে মূসক আইনের উপকরণ হিসেবে ক্রেডিট-সুবিধা দেওয়া যেতে পারে।

সেলিমা আহমাদ
যাঁদের কন্যাসন্তান আছে, অর্থাৎ যেসব মা-বাবা কিংবা শ্বশুর-শাশুড়ি পুত্রবধূকে সম্পত্তি দিতে চান, সে ক্ষেত্রে কিন্তু উপহার-কর অনেক বেশি। এই উপহার-কর (গিফট ট্যাক্স) অবশ্যই কমানো উচিত।

মো. হেলাল উদ্দিন
ভবিষ্যতে দ্রব্যমূল্য বৃদ্ধি পেলে ন্যায্য মূল্যের দোকানের মাধ্যমে পণ্যের দাম নিয়ন্ত্রণ করতে হবে।
বাজার তদারকি করার সময় নিয়মিত ভেজাল দ্রব্যও পর্যবেক্ষণ করতে হবে। পাশাপাশি ভেজালবিরোধী অভিযানের মধ্যে বিদ্যুৎ, পানি ও গ্যাস অন্তর্ভুক্ত করতে হবে। এর ফলে ভোক্তারা উপকৃত হবে।

এ কে আজাদ
আমার বিশ্বাস, ২০১৩ সালের মধ্যে বর্তমানে বিদ্যুতের যে চাহিদা আছে, তা কেটে যাবে। কিন্তু প্রতিবছর নতুন করে যে ১০ শতাংশ চাহিদা বাড়ে, সেটি ব্যবস্থাপনার জন্য সরকারের বাস্তবে কোনো উদ্যোগ নেই। খনি থেকে নতুন গ্যাস উত্তোলন করা যাচ্ছে না। এসব ক্ষেত্রে নতুন গ্যাস উত্তোলন এবং অন্যান্য কাজ যদি প্রাইভেট সেক্টরকে দেওয়া হয়, আগামী তিন-পাঁচ বছরের মধ্যে গ্যাস-সংকটের সমাধান সম্ভব বলে বিশ্বাস করি। কালো টাকা সাদা করার সুযোগ দেওয়ার কথা আমি বলতে পারি না। কিন্তু টাকাটা যাবে কোথায়? আর কালো টাকা তৈরি হলো কীভাবে, সেটাও একটি প্রশ্ন। হয়তো ব্যবসায়ীরা সম্পত্তির ওপর কর দেননি বা সরকারি কর্মকর্তারা ঘুষ খেয়েছেন। এ জন্য দুর্নীতি দমন কমিশনকে শক্তিশালী করতে হবে। একটি নির্দিষ্ট সময়সীমা দিয়ে কালো টাকা শুধু শিল্পে বিনিয়োগের সুযোগ দেওয়া যেতে পারে।

আব্দুল কাইয়ুম
আমরা এমন একটি বাজেট চাই, যা আমাদের দারিদ্র্য বিমোচনে, শিল্পের বিকাশে ও কর্মসংস্থান বৃদ্ধিতে সহায়ক ভূমিকা রাখবে। যেটি পরবর্তীকালে অর্থনীতিতে গতি সঞ্চারে সহায়ক হবে। আজকের আলোচনায় অংশগ্রহণের জন্য প্রথম আলোর পক্ষ থেকে সবাইকে ধন্যবাদ ও কৃতজ্ঞতা জানাচ্ছি।
</doc>

<doc>
গত ২৮ মে প্রথম আলোর উদ্যোগে ‘তামাকের বিপদ: উত্তরণের পথ কী’ শীর্ষক গোলটেবিল বৈঠক অনুষ্ঠিত হয়। সহযোগিতায় ছিল ক্যাম্পেইন ফর টোব্যাকো ফ্রি কিডস (সিটিএফকে), বিশ্ব স্বাস্থ্য সংস্থা, স্বাস্থ্য ও পরিবারকল্যাণ মন্ত্রণালয়ের জাতীয় তামাক নিয়ন্ত্রণ সেল ও বেসরকারি প্রতিষ্ঠান ম্যানেজমেন্ট অ্যান্ড রিসোর্সেস ডেভেলপমেন্ট ইনিশিয়েটিভ (এমআরডিআই)। এতে সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য সংক্ষিপ্ত আকারে ছাপা হলো

যাঁরা অংশ নিলেন
আ ফ ম রুহুল হক
মন্ত্রী, স্বাস্থ্য ও পরিবারকল্যাণ মন্ত্রণালয়, গণপ্রজাতন্ত্রী বাংলাদেশ সরকার।
ব্রিগেডিয়ার জেনারেল (অব.) এম এ মালিক
সাবেক উপদেষ্টা, তত্ত্বাবধায়ক সরকার ও মহাসচিব, জাতীয় হূদরোগ ফাউন্ডেশন।
কাজী রফিকুল আলম
প্রেসিডেন্ট, ঢাকা আহছানিয়া মিশন।
ফরিদা আক্তার
নির্বাহী পরিচালক, উন্নয়ন বিকল্পে নীতিনির্ধারণী গবেষণা (উবিনিগ)।
জেড আই খান পান্না
আইনজীবী, বাংলাদেশ সুপ্রিম কোর্ট;
চেয়ারম্যান, হিউম্যান রাইটস কমিটি, বাংলাদেশ বার কাউন্সিল।
ডা. অরূপ রতন চৌধুরী
সভাপতি, মানস;
বিভাগীয় প্রধান, ডেনটিস্ট, বারডেম।
মোস্তফা জামান
ন্যাশনাল প্রফেশনাল অফিসার, বিশ্ব স্বাস্থ্য সংস্থা।
তানজীব-উল আলম
আইনজীবী, বাংলাদেশ সুপ্রিম কোর্ট।
ডা. ইকবাল কবীর
সমন্বয়কারী, জাতীয় তামাক নিয়ন্ত্রণ সেল, স্বাস্থ্য ও পরিবারকল্যাণ মন্ত্রণালয়।
অ্যাডভোকেট মহিউদ্দীন
সহকারী অভিযোক্তা (পাবলিক প্রসিকিউটর), বান্দরবান জেলা জজকোর্ট।
ড. নিগার নার্গিস
সহকারী অধ্যাপক, অর্থনীতি বিভাগ, ঢাকা বিশ্ববিদ্যালয়।
সাইফুদ্দিন আহমেদ
নির্বাহী পরিচালক, ওয়ার্ক ফর বেটার বাংলাদেশ (ডব্লিউবিবি ট্রাস্ট) ও সমন্বয়কারী, বাংলাদেশ তামাকবিরোধী জোট।
সিনথিয়া ফরিদ
আইন পরামর্শক, ক্যাম্পেইন ফর টোব্যাকো ফ্রি কিডস (সিটিএফকে)।
আমিনুল ইসলাম
প্রকল্প সমন্বয়কারী, ওয়ার্ক ফর বেটার বাংলাদেশ (ডব্লিউবিবি ট্রাস্ট)।
হাসিবুর রহমান
নির্বাহী পরিচালক, ম্যানেজমেন্ট অ্যান্ড রিসোর্সেস ডেভেলপমেন্ট ইনিশিয়েটিভ (এমআরডিআই)।

সঞ্চালক
আব্দুল কাইয়ুম: যুগ্ম সম্পাদক, প্রথম আলো

আলোচনা
আব্দুল কাইয়ুম
আজকে আলোচনায় যাঁরা অংশ নিচ্ছেন, তাঁরা সবাই তামাকের বিরুদ্ধে সচেতনতা বৃদ্ধিতে সক্রিয়ভাবে নেতৃত্ব দিয়ে আসছেন। সবাইকে প্রথম আলোর পক্ষ থেকে শুভেচ্ছা জানাচ্ছি। আমাদের যে তামাক নিয়ন্ত্রণ আইন, যেটি ২০০৫ সালে অনুমোদিত হয়েছিল, পরে আরও কিছু সংশোধনী প্রস্তাব আনা হয়েছে, সেগুলোর বিষয়েও আলোচনা করা হবে।
বছরে তামাকজনিত রোগে বিশ্বে ৫০ লাখের বেশি লোক মারা যায়। এই ধারা যদি অব্যাহত থাকে, তাহলে ২০৩০ সালের দিকে তামাকজনিত রোগে বছরে প্রায় এক কোটি লোক মারা যাবে বলে আশঙ্কা করা হচ্ছে, যার ৭০ ভাগই আমাদের মতো উন্নয়নশীল ও অনুন্নত দেশগুলোর অধিবাসী। বিশ্ব আজ তামাক-মহামারিতে আক্রান্ত হচ্ছে।
সিগারেটের ধোঁয়ার মধ্যে প্রায় ৪০টি রাসায়নিক উপাদান কারসিনোজেন অর্থাৎ ক্যানসার সৃষ্টির জন্য দায়ী। নিকোটিন হচ্ছে মারাত্মক রাসায়নিক দ্রব্য, যা মানুষকে নেশায় আচ্ছন্ন করে। আরও বিভিন্ন রাসায়নিক উপাদান থাকে, যেগুলো মানবদেহের বিভিন্ন ক্ষতি করে থাকে। যেমন, রাসায়নিক উপাদান ফরমালডিহাইড আছে তামাকে, যা মৃতদেহ সংরক্ষণে ব্যবহূত হয়। এটি ক্যানসার সৃষ্টিকারী একটি উপাদান। কার্বন মনো-অক্সাইড—এটি একটি বিষ। যা লিউকোমিয়া সৃষ্টি করে। অ্যামোনিয়া, যা টয়লেট পরিষ্কারে ব্যবহূত হয়। এসব রাসায়নিক উপাদান ধূমপানের মাধ্যমে আমাদের শরীরে প্রবেশ করে এবং ফুসফুসে জমা হয়, যা ক্রমান্বয়ে মৃত্যুর মুখে আমাদের ঠেলে দেয়। যারা ধূমপান করে, তাদের প্রতি দুজনের মধ্যে একজনের মৃত্যুর কারণ হচ্ছে এই ধূমপান। তাদের বেশির ভাগই মাঝবয়সে মৃত্যুবরণ করে। এসব পরিসংখ্যান থেকে স্পষ্ট, ধূমপান কত বড় একটি অভিশাপ!
বর্তমানে বাংলাদেশে বছরে ৭০০ কোটি সিগারেট উৎপন্ন হয়, যা ১৯৯৭ সালে ছিল মাত্র ১৫০ কোটি। যেখানে ধূমপানের বিরুদ্ধে সচেতনতা বৃদ্ধিতে ক্যাম্পেইন বাড়ছে, সেখানে জনসংখ্যা বৃদ্ধির সঙ্গে সঙ্গে ধূমপায়ীর সংখ্যা বৃদ্ধি পাচ্ছেই। সিগারেট উৎপাদনের পরিমাণ কমছে না, কারণ গত কয়েক বছরে সিগারেটের ওপর শুল্কের হার মাত্র এক শতাংশ বেড়েছে। সুতরাং, সিগারেট উৎপাদনকে নিরুৎসাহিত করতে হবে।
আগের দিনে একটি সময় ছিল, সিগারেট পান করা স্টাইল মনে করত অনেকে। কিন্তু এখন এটি সম্পূর্ণ বিপরীত। এখন দেখা যায়, তরুণেরা সিগারেট না খাওয়াকেই স্টাইল মনে করে। এ রকম একটি অনুকূল অবস্থায় আমরা যদি সচেতনতা বৃদ্ধির কার্যক্রম আরও বাড়াতে পারি, তাহলে তরুণসমাজকে ধূমপান ও তামাকমুক্তির দিকে নিয়ে যেতে পারব বলে আমার বিশ্বাস। তামাকের ওপর বিধিনিষেধ করে অনেক আইন থাকলেও সেগুলো কার্যকর হচ্ছে না। এমনকি আইনশৃঙ্খলা রক্ষাকারী বাহিনীর সদস্যও অনেকে প্রকাশ্য স্থানে ধূমপান করেন।
আমরা প্রথম আলোর পক্ষ থেকে ‘বদলে যাও, বদলে দাও’ স্লোগান নিয়ে শপথ সংগ্রহের কার্যক্রম করেছিলাম। সেখানে অনেকে শপথ করেছিলেন, ধূমপান আর করবেন না এবং তাঁরা তা রক্ষা করেছিলেন। এ ধরনের সচেতনতামূলক কার্যক্রম আরও বাড়াতে হবে। সচেতনতামূলক কার্যক্রম প্রচারের জন্য জাতীয় কর্তব্য হিসেবে গণমাধ্যমগুলোকে কার্যকর ভূমিকা পালন করতে হবে। আজকের আলোচনার মূল প্রবন্ধ উপস্থাপনের জন্য বিশ্ব স্বাস্থ্য সংস্থার ন্যাশনাল প্রফেশনাল অফিসার মোস্তফা জামানকে অনুরোধ করছি।

মোস্তফা জামান
আমাদের দেশে ধোঁয়াহীন তামাক, জর্দা, সাদা পাতা, গুল, খয়ের—এগুলো অনেক বেশি ব্যবহূত হয়। তামাকের পাতাই শুধু তামাক হিসেবে ব্যবহূত হয় না; এর মূল, কাণ্ড, ডালও ব্যবহূত হয়। যেমন, বিড়ি তৈরিতে কাণ্ড, গুল তৈরিতে মূল ও কাণ্ড পাতার সঙ্গে মিশিয়ে গুঁড়া করা হয়। সুতরাং আইনে তামাকের সংজ্ঞায়নে শুধু তামাকের পাতার কথা উল্লেখ থাকলেও সংশোধনীতে আমরা তামাকগাছের অন্যান্য অংশ ব্যবহারের প্রসঙ্গে প্রস্তাব করেছি। তামাকের পাতা যত শক্তভাবে মানুষকে আঘাত করতে পারে, তত মানুষ আসক্ত হয়। তেমনি তামাকের বিরুদ্ধে আমাদের শক্ত অবস্থান নিতে হবে। তামাক মানবদেহের মাথার চুল থেকে পায়ের নখ পর্যন্ত ক্ষতি করতে সক্ষম। তামাকের কারণে মস্তিষ্কের স্ট্রোক, মুখের ক্যানসার, শ্বাসনালি ও ফুসফুসের ক্যানসার, পায়ে পচন ধরাসহ অনেক রোগ হতে পারে। তামাকের কারণে শ্বাসনালির ক্যানসার ছাড়াও শ্বাস নিতে কষ্ট হয়। আমাদের দেশে এ রোগে আক্রান্ত মানুষের হার হূদরোগের চেয়ে বেশি।
বাংলাদেশে ধোঁয়াযুক্ত তামাক (সিগারেট, বিড়ি) সেবনকারীর হার পুরুষদের মধ্যে বেশি হলেও নারীরাও সমান হারে ক্ষতির সম্মুখীন হচ্ছেন। কারণ, তাঁরা পুরুষের দ্বারা পরোক্ষভাবে ধূমপানের শিকার হচ্ছেন। পাবলিক প্লেস ও কারখানাগুলোতে অন্যের ধূমপানের কারণে পরোক্ষভাবে এর শিকার হচ্ছেন। তামাকের আইন কার্যকর করার মাধ্যমে সম্পূর্ণ ধূমপানমুক্ত পাবলিক প্লেস ও ট্রান্সপোর্ট নিশ্চিত করার সুপারিশ করছি। ধূমপানে আকৃষ্ট করার জন্য উৎপাদনের সময় কিছু রাসায়নিক দ্রব্য ব্যবহার করা হয়, যা নিকোটিনের চেয়ে ক্ষতিকর। ক্ষতিকর এসব রাসায়নিক পদার্থ অর্ধেক তামাকের মধ্যে থাকে, বাকি অর্ধেক যখন তামাক পোড়ে, তখন উৎপন্ন হয়।
পশ্চিমা বিশ্বে তামাক বলতে সিগারেট বা ধূমপানকে বোঝায়। কিন্তু ধোঁয়াযুক্ত তামাকের চেয়ে ধোঁয়াহীন তামাক বেশি ক্ষতি করে থাকে।
বাংলাদেশে ধোঁয়াযুক্ত তামাক (সিগারেট, বিড়ি ইত্যাদি) সেবনকারীর হার পুরুষের মধ্যে বেশি। তবে ধোঁয়াহীন তামাক (জর্দা, সাদা পাতা ইত্যাদি) সেবনকারীর হার পুরুষ ও নারীর মধ্যে প্রায় সমান। তামাক ও তামাকজাত পণ্য উৎপাদনকারী প্রতিষ্ঠানগুলো যুবসমাজকে উদ্দেশ্য করে বাজারজাতকরণের কৌশল নির্ধারণ করছে। চাল-ডালসহ অন্যান্য নিত্যপ্রয়োজনীয় পণ্যের দাম বাড়লেও বিড়ি-সিগারেটের দাম বাড়েনি। অন্যদিকে আমাদের ধূমপানবিরোধী প্রচার-প্রচারণা অনেকটা দুর্বল।
গত শতকে ধূমপানের কারণে ১০০ মিলিয়ন লোক মারা গেছে। যদি এই ধারা অব্যাহত থাকে, তবে এই শতকে মৃতের সংখ্যা এক বিলিয়ন হবে। বিশ্বের দুই-তৃতীয়াংশ ধূমপায়ী চীন, ভারত, ইন্দোনেশিয়া, রাশিয়া, যুক্তরাষ্ট্র, জাপান, ব্রাজিল, বাংলাদেশ, জার্মানি ও তুরস্ক—এই ১০টি দেশের বাসিন্দা। আর সমস্যাটি মূলত আমাদের মতো উন্নয়নশীল দেশের হবে। সুতরাং আমাদের সবাইকে সচেতন হতে হবে, আমরা উন্নত বিশ্বের ব্যবসার শিকার হব কি হব না। কারণ উন্নত বিশ্বে তামাকের ব্যবহার ইতিমধ্যে অনেক কমে গেছে। সেখানে মানুষ সচেতন এবং আইনগুলো খুব শক্তিশালী।
আমাদের দেশে যারা অতিরিক্ত ধূমপায়ী, তারা অপ্রাপ্ত বয়সে মারা যায়। অর্থাৎ ৫০ বছরের খুব বেশি বাঁচতে পারে না। যুক্তরাষ্ট্রে প্রথম হূদরোগে আক্রান্ত হওয়ার গড় বয়স ৬১ বছর আর আমাদের দেশে তা মাত্র ৫১ বছর।
বাংলাদেশে ১৫ বছরের বেশি বয়সী ৪৩ শতাংশ মানুষ ধূমপান করে। বিশ্ব স্বাস্থ্য সংস্থার ২০০৪ সালের হিসাবমতে, ধূমপানের কারণে বাংলাদেশে বছরে ৫৭ হাজার মানুষ মারা যায় এবং তিন লাখ ৮২ হাজার মানুষ প্রতিবন্ধী হয়ে পড়ে।
পশ্চিমা বিশ্বের সঙ্গে তুলনা করলে বাংলাদেশে পুরুষের চেয়ে নারীর ধূমপানে আক্রান্ত হওয়ার হার কম হলেও একটি ভয় কিন্তু রয়ে যাচ্ছে। যদি তাদের তামাক ধরিয়ে দেওয়া যায়, তবে তামাকের ব্যবহার এক লাফে দ্বিগুণ হয়ে যাবে। সুতরাং আমাদের নারীসমাজ যেন কোনোক্রমে ধূমপানে প্রলুব্ধ বা আসক্ত না হয়, সেদিকে সজাগ দৃষ্টি রাখতে হবে। কিন্তু শঙ্কার বিষয়, সম্প্রতি বিভিন্ন বেসরকারি শিক্ষাপ্রতিষ্ঠানে ধূমপান ও মাদক গ্রহণে নারীর আসক্ত হওয়ার সংখ্যা বাড়ছে।
সিগারেটের প্যাকেটের ওপর লেখা উচিত এতে কী কী রাসায়নিক উপাদান আছে, যা মানবস্বাস্থ্যের জন্য ক্ষতিকর। কিন্তু আমাদের আইনে আছে, আমদানিকারক প্রতিষ্ঠান সরকারের কাছে এসব তথ্য জমা দেবে, যা জনগণ না জানলেও চলবে। এ ধরনের আইনের দুর্বলতা দূর করতে হবে।
আমাদের গণমাধ্যমে সিগারেটের প্রচারণা ও বিজ্ঞাপন প্রচার কমলেও তরুণসমাজকে লক্ষ্য করে বিভিন্ন প্রচার-প্রচারণা বাড়াচ্ছে উৎপাদনকারী প্রতিষ্ঠানগুলো। শুধু সিগারেটের প্যাকেটে ক্ষতিকর দিকের কথা লেখা থাকলে খুব বেশি মানুষকে সচেতন করা যাবে না। কারণ অধিকাংশ লোক নিরক্ষর। সিগারেটের প্যাকেটের গায়ে ক্ষতিকর দিকগুলোর ছবিও রাখা উচিত। থাইল্যান্ডে ক্ষতিকর দিকগুলোর ছবিসহ উপাদানের নাম উল্লেখ করা থাকে।

আ ফ ম রুহুল হক
আজ যে তামাকবিরোধী আন্দোলন, তাতে সরকারের পাশাপাশি সমাজের সকল শ্রেণীর অংশগ্রহণ করা প্রয়োজন। কারও একার পক্ষে ধূমপানবিরোধী আন্দোলনে জয়ী হওয়া সম্ভব নয়।
যাদের বিরুদ্ধে আমরা লড়ছি, তারাও কম শক্তিশালী নয়। তারা ব্যবসায়ী; শক্তি, টাকা-পয়সা আছে। তারা আইনের ফাঁকফোকর খুঁজছে, কীভাবে তাদের ব্যবসা বাড়ানো যায়। তারা আধুনিক নারী শিক্ষার্থীদের লক্ষ্য হিসেবে নির্ধারণ করছে। অনেক আধুনিক মেয়ে সিগারেট খাওয়া শুরু করেছে।
উন্নত বিশ্বে নারীরা এখন অনেক বেশি ধূমপায়ী। আমাদের মতো উন্নয়নশীল ও অনুন্নত দেশে এই ব্যবসায়ী গোষ্ঠী তরুণসমাজকে টার্গেট করে এগোচ্ছে। তামাক চাষের চেয়ে অধিক লাভবান অর্থকরী ফসল আমাদের আছে। সেদিকে উৎসাহিত করতে পারলে তামাক চাষ কমবে।
অ্যান্টি স্মোকিং ক্যাম্পেইন বিভিন্ন বেসরকারি সংস্থা চালিয়ে আসছে। সরকারের পাশাপাশি তাদের সরকারের পক্ষ থেকে যথেষ্ট সহযোগিতার আশ্বাস আমরা দিচ্ছি। আমরা তামাকবিরোধী কার্যক্রমে আংশিক সফল হয়েছি, সম্পূর্ণ হতে পারিনি। আমরা তামাকবিরোধী যে আইনটি করেছি তার খসড়া ইতিমধ্যে চূড়ান্ত করা হয়েছে। আইন মন্ত্রণালয় কিছু পরিবর্তন-পরিমার্জনের পর ফেরত পাঠালেই আইনটি সংসদে উত্থাপন করা হবে। আমরা তাগিদ দিচ্ছি, শিগগিরই এটি বাস্তবায়ন করা হবে।
স্বাস্থ্য ও পরিবারকল্যাণ মন্ত্রণালয়ে প্রথমবারের মতো একটি তামাক নিয়ন্ত্রণ সেল করা হয়েছে। এই সেলকে দায়িত্ব দেওয়া হয়েছে এসব বিষয় তদারক করার জন্য। তামাকের ওপর কর বাড়ানোর জন্য স্বাস্থ্য মন্ত্রণালয় থেকে সুপারিশ করা হয়েছে। কম দামি সিগারেটের ওপর কর কম আছে। সেটি বাড়ানোর জন্য বিশেষ অনুরোধ করছি। জরিমানা করেই হোক আর অতিরিক্ত করারোপ করেই হোক—এসব ছাড়া ধূমপানকে নিরুৎসাহিত করা যাবে না।
তামাক থেকে যে কর আয় করা হয় তার একটি অংশ চেয়েছে স্বাস্থ্য মন্ত্রণালয়, যাতে ক্ষতিগ্রস্ত ব্যক্তিদের চিকিৎসায় ব্যবহার করা যায়। আবার, পরিবহন থেকে যে কর আদায় করা হয় তার একটি অংশ স্বাস্থ্য মন্ত্রণালয় চেয়েছে সড়ক দুর্ঘটনায় ক্ষতিগ্রস্ত ব্যক্তিদের চিকিৎসায় ব্যয় করার জন্য। ক্যানসার চিকিৎসা অনেক ব্যয়বহুল। চিকিৎসাব্যবস্থা ও সামগ্রী বাড়িয়ে আমরা এসব ক্ষতিগ্রস্ত মানুষকে চিকিৎসাসেবা দিতে চাই।
তামাক থেকে যে কর আদায় হয় তার দুই-তিন শতাংশ আমরা চেয়েছি। বিশ্বের প্রায় ৬০ শতাংশ হলো নন-কমিউনিকেবল রোগ; যেমন হূদরোগ, শ্বাসকষ্ট, ডায়াবেটিস। এসব রোগের অন্যতম কারণ হচ্ছে ধূমপান। আগামী সেপ্টেম্বরে সকল দেশের রাষ্ট্রপ্রধানদের নিয়ে ইউএন সম্মেলন বসবে, কীভাবে এই রোগগুলোর ঝুঁকি কমানো যায় সে ব্যাপারে আলাপ-আলোচনার জন্য। সেখানে কিন্তু তামাকের ব্যাপারে ব্যাপক আলোচনা করা হবে। মানুষকে যদি বোঝানো যায় ধূমপানও একটি বিষ, তবে এটি কমানো সম্ভব। এই সচেতনতা বৃদ্ধিতে গণমাধ্যমের ভূমিকাও অপরিসীম। বিশ্বে শিক্ষিত ও সচেতন সমাজে ধূমপায়ীর সংখ্যা কমে আসছে।
মানুষের ইচ্ছাশক্তিই মূল ধূমপান ছেড়ে দেওয়ার জন্য। তামাক ব্যবসায়ীদের মূল লক্ষ্য হচ্ছে তরুণ শিক্ষার্থীরা। তারা জানে যে যদি এদের ধূমপান-আসক্ত করা হয় তবে আগামী ১৫ বছরের জন্য নিশ্চিত ব্যবসা আছে। তাদের বাদ দিয়ে সচেতনতা সৃষ্টি হবে না। তাদের সঙ্গে নিয়ে সচেতনতা বৃদ্ধির কাজ করতে হবে। আমার জানামতে, অনেক তামাক ব্যবসায়ী অন্য ক্ষেত্রে অনেক ভালো কাজ করছেন। সুতরাং তাঁদেরও বোঝাতে হবে এবং সচেতনতা বৃদ্ধি কার্যক্রমে তাদের সম্পৃক্ত করতে হবে। আমাদের অনেক আইন আছে কিন্তু সেগুলোর প্রয়োগ হচ্ছে না। আমাদের আইনগুলো কার্যকর করতে হবে।
আমাদের নিজেদের মধ্যে সহনশীলতাও বাড়াতে হবে। আইন মেনে চলার অভ্যাস গড়ে তুলতে হবে। আমাদের দেশে উন্নয়ন করা সম্ভব, যদি সবাই মিলে আন্দোলন চালিয়ে যেতে পারি। তামাকবিরোধী আন্দোলন যত বেশি সক্রিয় হবে তত এ ক্ষেত্রে আমরা সফল হব।

ফরিদা আক্তার
২৮ মে বিশ্ব নিরাপদ মাতৃত্ব দিবস, যেদিন আমরা বৈঠক করছি। কাজেই নারীরা তামাকে আসক্তির ফলে যেসব ক্ষতির সম্মুখীন হচ্ছে, এ বিষয়গুলো সংগতিপূর্ণ। গর্ভস্থ শিশুর ওপর সিগারেটের ক্ষতিকর প্রভাবে মৃত ও বিকলাঙ্গ শিশু জন্মাচ্ছে। এগুলো কিন্তু একটি ভয়াবহ চিত্র। ইতিমধ্যে মেডিকেল কলেজগুলোতে গবেষণা হয়েছে।
বিশ্ব নিরাপদ মাতৃত্ব দিবস ও বিশ্ব তামাকমুক্ত দিবস কাছাকাছি সময় হওয়ায় আমাদের একসঙ্গে কাজ করা উচিত। যাঁরা নিরাপদ মাতৃত্ব দিবস নিয়ে কাজ করছেন, তাঁরা কিন্তু তামাকের কথা বলছেন না। আবার যাঁরা তামাক নিয়ে কাজ করছেন, তাঁরা নিরাপদ মাতৃত্বের বিষয়গুলোর ওপর জোর দিচ্ছেন না। কিন্তু আমরা দেখছি, নিরাপদ মাতৃত্বের ওপর বিরূপ প্রভাব রাখছে তামাক। জর্দা ও সাদা পাতা সেবন পুরুষদের ধূমপানের চেয়ে বেশি ক্ষতি করে নারীদের।
আমরা তামাকবিরোধী নারী জোট গঠন করেছি। আমরা যখন বিভিন্ন জেলায় বৈঠক করি, তখন নারীরা বলেন, তাদের বেশির ভাগই আগে ধোঁয়াহীন তামাক (জর্দা বা সাদা পাতা) ইত্যাদি সেবন করতেন, যা তাঁদের দাঁতে ও বিভিন্ন অঙ্গে ক্ষতি করছে। তাঁরা তা এখন বুঝতে পারছেন।
আমরা তামাক চাষ নিয়ে কাজ করতে গিয়ে বান্দরবান ও কুষ্টিয়ার অভিজ্ঞতায় দেখেছি, তামাকের বীজ বপন থেকে শুরু করে পাতা তোলা পর্যন্ত যে প্রচুর কীটনাশক ব্যবহার করা হয়, তার সঙ্গে যাঁরা সম্পৃক্ত থাকেন, তাঁদের শারীরিক বিভিন্ন সমস্যা দেখা দেয়। নারী ও পুরুষদের বেশি কোমরের ব্যথা দেখা যায়, কারণ তামাক চাষে প্রচুর ওঠা-বসা করতে হয়। তামাক চাষি যাঁরা আছেন, তাঁদের ফুসফুসজনিত অনেক রোগ দেখা যায়। তামাক চাষিরা বলেন, যাঁরা তামাক চাষ করে ৫০ হাজার টাকা আয় করেছেন, তাঁদের নিজেদের চিকিৎসা করতে গিয়ে পাঁচ থেকে ১৬ হাজার টাকা খরচ হয়ে গেছে। তামাকপাতা ঠিক দামে কোম্পানি কিনবে কি না, এ চিন্তায় অনেকে মানসিক রোগে আক্রান্ত হচ্ছেন।
যেসব সাংসদ তামাকের ওপর করের বিরুদ্ধে কাজ করছেন, তাঁদের বিরুদ্ধে কি আমরা অভিযোগ আনতে পারি না যে, তাঁরা দেশের একটি আইনের বিরোধিতা করছেন? শুধু গরিব মানুষ ও মানুষের মৃত্যু হচ্ছে যার কারণে, সেই তামাকের পক্ষে যাঁরা কাজ করছেন, তাঁদের সেই মৃত্যুর জন্য দায়ী করা যায়। আমাদের সবাইকে এ জন্য সম্মিলিতভাবে কাজ করতে হবে তামাক প্রতিরোধে।

আব্দুল কাইয়ুম
তামাকবিরোধী সচেতনতা বৃদ্ধি করা গেলে যাঁরা ধূমপায়ী ও তামাক সেবনকারী আছেন, তাঁরা এ অভিশাপ থেকে বের হয়ে আসবেন। আলোচনার এ পর্যায়ে মানসের সভাপতি অরূপ রতন চৌধুরীকে বলার জন্য অনুরোধ করছি।

অরূপ রতন চৌধুরী
আমরা সবাই জানি, তামাক আমাদের মৃত্যু ডেকে আনছে। আমাদের তামাকবিরোধী যে আইন আছে, তা যথেষ্ট শক্তিশালী নয় এবং কার্যকর হচ্ছে না।
নারীদের মধ্যে ধোঁয়াহীন তামাকের আসক্তির পরিমাণ ক্রমেই বাড়ছে। কিন্তু ধোঁয়াহীন তামাকের কথা স্পষ্ট করে আইনে কিছু বলা নেই। আমাদের অধিকাংশ লোক নিরক্ষর, সেখানে শুধু সিগারেটের প্যাকেটে ধূমপানের ক্ষতির কথা উল্লেখ থাকলে সচেতনতা বাড়বে না। যেখানে উন্নত দেশ ধূমপানের ক্ষতিকর দিকগুলো ছবিসহ প্যাকেটে প্রচার করছে, আমাদের এখানে তাহলে কেন শুরু করা হচ্ছে না?
আরেকটি বিষয়, আমরা তামাকজাত দ্রব্যের ওপর কর বৃদ্ধির কথা বলছি। কিন্তু সরকার ও বিরোধী দলের সাংসদেরা সক্রিয় হয়ে আছেন, যাতে এ কর বৃদ্ধি করা না হয়। তাঁরা অর্থমন্ত্রীর সঙ্গে দেখা করে এ কর বৃদ্ধি না করার অনুরোধ করে এসেছেন। তাঁরা বুঝতে চেষ্টা করেছেন, এটি করলে নির্বাচনের সময় প্রভাব আসবে। যদি আমাদের সাংসদেরা একটি শিক্ষাবান্ধব বাজেট নেন, জনগণকে শিক্ষিত করে গড়ে তোলেন, শিক্ষিত লোকেরা তামাকের ক্ষতিকর প্রভাব সম্পর্কে সচেতন থাকবেন। আমি এক রিকশাওয়ালাকে প্রশ্ন করি, এখন তো খাওয়ার সময়, তুমি বিড়ি পান করো কেন? উত্তরে বলে, এক টাকায় খাবার যা পাই, তা-ই খাই। অর্থাৎ সে ধূমপানকে খাবার মনে করছে। তাঁর মধ্যেও সে বিষয়টি কাজ করছে না যে, এটি খাওয়ার জিনিস নয়, এটি একটি বিষ যা সে পান করছে।
যেহেতু এবারের তামাকবিরোধী দিবসের মূল প্রতিপাদ্য হচ্ছে ‘ফ্রেমওয়ার্ক কনভেনশন ফর টোব্যাকো কন্ট্রোল’, সেহেতু আমাদের নারীদের আসক্তির সংখ্যা বাড়ছে, তার ওপর জোর দিতে হবে। পরোক্ষ ধূমপানের কারণে নারীদের স্তন ক্যানসার হচ্ছে, মৃত বা বিকলাঙ্গ শিশু প্রসব করছে। স্বাস্থ্যমন্ত্রী এ ব্যাপারে খুব তৎপর আছেন। তিনি ইতিমধ্যে অর্থমন্ত্রীকে একটি প্রস্তাব পাঠিয়েছেন—যে কর আদায় করা হয় তামাকজাত পণ্য থেকে, তার একটি অংশ যেন চিকিৎসা খাতে ব্যয় করা হয়। ২০০৪ সালে প্রতিবছর ৫৭ হাজার মৃত্যুর তথ্য আমরা পেয়েছি তামাকজনিত কারণে। এখন যদি হিসাব করা হয়, তবে এর সংখ্যা এক লাখ ছাড়িয়ে যাবে। তামাকের কারণে বহু লোক পঙ্গু হয়ে বসে থাকবে, সে দৃশ্য আমরা আর দেখতে চাই না।

মহিউদ্দীন
বান্দরবানে আমরা সিভিল কোর্টে তামাক চাষ বন্ধের জন্য যাই। সিভিল কোর্ট ও জেলা দায়রা জজ আদালতে গেলে প্রয়োজনীয় পদক্ষেপ নেওয়া হয়। এখন এটি হাইকোর্টে আছে। কিছু দিন আগে মার্কিন কংগ্রেসে টোব্যাকোর বিরুদ্ধে একটি বিল পাস হয়েছে। আইনটির নাম হচ্ছে ‘ফ্যামিলি স্মোকিং প্রিভেনশন অ্যান্ড টোব্যাকো অ্যাক্ট ২০১১’। কিন্তু সেখানে উল্লেখযোগ্য বিষয় হচ্ছে, সে বিলে ডেমোক্র্যাট ও রিপাবলিকান—দুই দলের সদস্যরা একমত হয়ে সম্মতি জানিয়েছেন।
আমি আশা করব, তামাকবিরোধী আমাদের যে আইনটি আছে তার সংশোধনী এনে দুটি দল একমত হয়ে বিলটি পাস করবে।
তামাকের ওপর সংযুক্ত আরব আমিরাতের মতো দেশেও কঠিন আইন করা হয়েছে। ভারতে সিগারেট আমদানির ওপর ব্র্যান্ড আর্ন কর আরোপ করা হচ্ছে। জাপানে কর বৃদ্ধি করা হচ্ছে। বুলগেরিয়ায় যাঁরা তামাক চাষ করেছেন, তাঁদের ভর্তুকি দেওয়া হয়েছে। ঘানায় যাঁরা তামাক চাষ না করে অন্য কৃষিপণ্য উৎপাদন করছেন, তাঁদের বিভিন্ন প্রণোদনা দেওয়া হচ্ছে। ভিয়েতনামে তামাকবিরোধী ন্যাশনাল ক্যাম্পেইন করা হচ্ছে। নরওয়েতে তামাকের ওপর ঋণসুবিধা বন্ধ করা হয়েছে। পাকিস্তানে তামাকবিরোধী আইনগুলো কঠোরভাবে বাস্তবায়ন করা হচ্ছে। রাশিয়ায় চড়া হারে করারোপ করা হয়েছে তামাকের ওপর। আজ আমাদের তামাক চাষিরা শোষিত ও বঞ্চিত হচ্ছেন। নব্য নীলচাষের রূপরেখায় তামাক চাষ হচ্ছে।
আমাদের দেশে আইন শক্তিশালী করার মাধ্যমে তামাক চাষ ও উৎপাদনকে নিয়ন্ত্রণ করতে হবে। আমাদের আইনে ১২ ধারায় পাঁচ বছর পর্যন্ত বিকল্প অর্থকরী ফসল উৎপাদনে উৎসাহ দেওয়ার জন্য সরকারের পক্ষ থেকে সহজ শর্তে ঋণ দেওয়ার কথা উল্লেখ আছে। কিন্তু ২০০৫ থেকে ২০১০ সাল—পাঁচ বছর অতিক্রান্ত হয়ে গেছে। কিন্তু কৃষকেরা সে সুবিধা পাচ্ছেন না। নব্য কায়দায় ব্যাংক থেকে ঋণ নিয়ে তাঁদের সহায়তা করা হচ্ছে।
আমাদের আইনে প্রকাশ্যে ধূমপানের জন্য ৫০ টাকা জরিমানার বিধান আছে। তা পর্যাপ্ত নয় এবং সঠিকভাবে কার্যকর করা হচ্ছে না। এমনকি অনেক বিচারক আছেন যাঁরা চেম্বারে বসে ধূমপান করেন। আইনশৃঙ্খলা রক্ষাকারী বাহিনীর সদস্যরা নিজেরাও প্রকাশ্যে ধূমপান করেন। আমি এ ব্যাপারে সুনির্দিষ্ট কিছু প্রস্তাব করতে চাই। জরিমানার অঙ্ক ৫০ টাকা পর্যাপ্ত নয়। এটি এক হাজার থেকে পাঁচ বা ১০ হাজার টাকা করা দরকার। পাশাপাশি কারাদণ্ডের বিধান রাখা হোক। চাকরির ক্ষেত্রে অধূমপায়ী কর্মকর্তাদের ধূমপায়ী কর্মকর্তাদের চেয়ে অধিক সুযোগ-সুবিধা দিতে হবে। তামাক চাষ সম্পূর্ণরূপে বন্ধ করার জন্য বিধান করতে হবে। যেখানে তামাক চাষ হবে, তা ধ্বংস করে দিতে হবে।
তামাকজাত প্রতিটি দ্রব্যে আলাদা করারোপ করতে হবে। সীমান্তের পাশে তামাকের যে চোরাচালান হয়, তা বিশেষ ক্ষমতা আইনে বিচারের সম্মুখীন করার জন্য প্রয়োজনে আইন সংশোধন করা যেতে পারে। সংবিধান সংশোধনে যে কমিটি কাজ করছে সেখানে বিশেষ করে রাজনৈতিক ইস্যু নিয়ে আলোচনা হচ্ছে। কিন্তু আমাদের পরিবেশ সংরক্ষণের ইস্যুতে তেমন আলোচনা হচ্ছে না। সুতরাং আমার অনুরোধ থাকল, এই বিশেষ কমিটি সুন্দর পরিবেশে বেঁচে থাকার অধিকারের বিষয়গুলো সংশোধনীতে পর্যালোচনা করবে।

জেড আই খান পান্না
তামাক চাষের ক্ষতিকর দিক নিয়ে একটি কৌতুক বলতে চাই। একজনকে বলা হলো তামাকের তিনটি উপকারী দিক বলার জন্য। সে বলল, তামাকসেবীর বাসায় রাতে কখনো চোর আসে না। দ্বিতীয়ত, পাগলা কুকুর বা শেয়াল তাকে কামড়াবে না। তৃতীয়ত, সে কখনো বৃদ্ধ হবে না। এটা কেন? কারণ ধূমপায়ী সারা রাত কাশবে। সুতরাং চোর ভাববে বাড়ির লোক সজাগ আছে, তাই চোর আসবে না। অল্প বয়সেই সে হাঁটাচলা করতে পারবে না বলে হাতে একটি লাঠি থাকবে। ফলে পাগলা কুকুর বা শিয়াল ভয়ে তার কাছে আসবে না। সে কোনো দিন বৃদ্ধ হবে না, কারণ সে বৃদ্ধ হওয়ার আগেই মারা যাবে।
পৃথিবীতে সাপেরও উপকারী দিক আছে, কিন্তু সিগারেটের উপকারী কোনো দিক আমি খুঁজে পাইনি। ১৯৯৯ সালে বিচারপতি ফজলুল করিম এবং এম এ ওয়াহাব মিয়ার একটি বিচারের প্রেক্ষাপটে ২০০৫ সালে এই তামাকবিরোধী আইনটি হয়। ২০০৬ সালে আইনটির বিধিমালা প্রণয়ন করা হয়।
১৯৯৯ সালে সে বিচারটি যদি দেখি, তবে আইনটির কোথায় গলদ আছে তা স্পষ্ট হয়ে ওঠে। ২০১০ সালের আরেকটি বিচার যদি দেখি, সেখানে তামাক উৎপাদন কারখানায় যেসব শ্রমিক নিয়োগ দেওয়া হচ্ছে, তাঁদের কী কী সুবিধা থাকা দরকার তা উল্লেখ করা হয়েছে। এ শ্রমিকদের লাইফ ইন্স্যুরেন্স থাকতে হবে। আদালতের রায়ে বিড়ি বা সিগারেট কারখানায় যাঁরা কাজ করেন, তাঁদের জীবনের নিশ্চয়তার জন্য যে জীবন বিমা করার কথা বলা হয়েছে, তা বাধ্যতামূলক করার জন্য প্রয়োজনীয় পদক্ষেপ নিতে হবে। তামাক চাষের জন্য বড় কোম্পানিগুলো কৃষকদের যে দাদন দেয়, তা বেআইনি ঘোষণা করার দাবি করছি। দাদন যদি কোনো কৃষক নেয়ও, তবু দাদন অনুযায়ী সে উৎপাদন করতে বাধ্য থাকবে না—এ ধরনের বিধান থাকা উচিত। আজ যখন আফিম চাষ নিষিদ্ধ হতে পারে তখন অবশ্যই তামাক চাষ বন্ধ করা উচিত। কারণ তামাকের কোনো উপকারী দিক নেই। কেন বৈদেশিক মুদ্রা খরচ করে তামাকজাত পণ্য আমদানি করব, যা মানুষের কোনো উপকারে আসে না? এগুলো আমাদের নৈতিকতার বিরুদ্ধে। আমাদের বার কাউন্সিলে একটি সেল গঠন করেছি, যাঁরা এ আইনটির সংশোধনী প্রস্তাব তৈরি করে মন্ত্রণালয়ে জমা দেওয়া পরিকল্পনা করছেন। তামাককে অবশ্যই বেআইনি ঘোষণা করতে হবে। তা না হলে আমরা ক্ষতিগ্রস্ত হিসেবে বিচারের জন্য আলাদতের সম্মুখীন হব। আদালত অবশ্যই জনগণের পক্ষে রায় দেবেন।

আব্দুল কাইয়ুম
ঢাকা বিশ্ববিদ্যালয়ের অর্থনীতি বিভাগের সহকারী অধ্যাপক নিগার নার্গিসকে বলার জন্য অনুরোধ করছি।

নিগার নার্গিস
আমি মূলত করব্যবস্থার ওপর গবেষণামূলক বেশ কিছু কাজ করেছি। আজকের আলোচনায় এটি স্পষ্ট হয়ে উঠে এসেছে, ধোঁয়াযুক্ত তামাকের ওপর কর অনেক দিন ধরে চলে এলেও ধোঁয়াহীন তামাক এখনো করব্যবস্থার আওতার অনেকটা বাইরে রয়েছে। গত বছর প্রথম এটি করের আওতায় আনা হয়।
আমাদের জানা দরকার, তামাকের ওপর যে কর আছে তা অন্যান্য পণ্যের করের মতো নয়। তামাকের ব্যবহারকে নিরুৎসাহিত করার জন্য এর ওপর অতিরিক্ত করারোপ করা হয়েছে। বিশ্ব স্বাস্থ্য সংস্থার মতে, তামাকের কর বিক্রয়মূল্যের ৭০ শতাংশ হতে হবে। কারণ তামাকের ধোঁয়ার কারণে অন্যদের ওপর যে ক্ষতিকর প্রভাব পড়ে, তার তদারকমূল্য রয়েছে। চিকিৎসা ব্যয় বহন করতে হয়। ব্যক্তিগতভাবে বা সামাজিকভাবে সে মূল্যটি হচ্ছে খুচরামূল্যের ৭০ শতাংশ। আমাদের দেশে অবশ্য সে করটি ৭০ শতাংশের অনেক নিচে আছে। ধোঁয়াহীন তামাকের ক্ষেত্রে এটি প্রযোজ্য নয়, কারণ যাঁরা এটি করেন তাঁরা আসলে আমাদের কোনো ক্ষতি করেন না—এই যুক্তিও জোরালোভাবে তোলা যায় না ধোঁয়াহীন তামাকের ক্ষেত্রে।
ধোঁয়াহীন তামাকের কারণে যে শারীরিক ক্ষতি হয় তা ধোঁয়াযুক্ত তামাকের চেয়ে কোনো অংশে কম নয়। সুতরাং এ ধরনের গবেষণামূলক তথ্য আরও বেশি প্রচার করতে হবে। সচেতনতা সৃষ্টিতে তামাকে ব্যক্তিগত ও সামাজিক জীবনে অনেক বেশি ক্ষতি হয়—এ বিষয়গুলো জনগণের সামনে তুলে আনতে হবে বেশি করে। নারীদের ধোঁয়াহীন তামাক সেবনের ফলে জীবনের আয়ু কমে যাচ্ছে। সন্তান উৎপাদনক্ষমতা হ্রাস পাচ্ছে। এবং তার মাধ্যমে একটি পরিবার ক্ষতিগ্রস্ত হচ্ছে—এটা প্রচার করা দরকার। ধোঁয়াহীন তামাকের ক্ষেত্রেও ৭০ শতাংশ অতিরিক্ত করারোপ করা উচিত।

আব্দুল কাইয়ুম
ঢাকা আহছানিয়া মিশনের প্রেসিডেন্ট কাজী রফিকুল আলমকে বলার জন্য অনুরোধ করছি।

কাজী রফিকুল আলম
তামাকের বিপদের কথা বলছি। সেটি শুধু বিপদ নয়, একটি মৃত্যুকূপ। প্রতিবছর বাংলাদেশে এক লাখ ২২ হাজার ৫০০ একর জমিতে তামাক চাষ হয়। প্রায় ২৬ লাখ মণ তামাক উৎপন্ন হয়। এর বাইরে প্রায় ৫০ কোটি টাকার তামাকপণ্য আমদানি করি। বাংলাদেশে বছরে ১৮ হাজার কোটি বিড়ি উৎপাদন হয়। প্রায় আড়াই কোটি সিগারেট প্যাকেট তৈরি হয়। বাংলাদেশে প্রায় এক কোটি ৯০ লাখ মানুষ ধূমপান করেন। ধোঁয়াহীন তামাক সেবনকারীর সংখ্যা প্রায় এক কোটি এক লাখ। এই সংখ্যা নিয়ন্ত্রণ করা খুব জরুরি হয়ে দাঁড়িয়েছে। আইনটির সংশোধনী এ মাসের মধ্যে আইন মন্ত্রণালয়ে পাঠানোর কথা। তাই স্বাস্থ্যমন্ত্রীকে অনুরোধ করছি, এ বিষয়ে জোর দিয়ে আইনটি অতিদ্রুত আইন মন্ত্রণালয়ে পাঠিয়ে পাস করার উদ্যোগ নিতে।
বর্তমান আইনে বোধ হয় তামাককে অন্তর্ভুক্ত করা হয়নি। এটিকে অবশ্যই অন্তর্ভুক্ত করতে হবে। পাবলিক প্লেস ও টান্সপোর্টের কথা বলা হলেও সেখানে হোটেল ও রেস্তোরাঁ, কর্মক্ষেত্র, পার্ককে ধরা হয়নি। রিকশা ও নৌকাকেও পাবলিক ট্রান্সপোর্ট হিসেবে ধরা হয়নি আইনটিতে। আইনে সংরক্ষিত ধূমপান এলাকা থাকার কথা উল্লেখ থাকলেও এটি কিন্তু থাকা উচিত না। এফসিটিসিতে বলা হয়েছে, কোনো স্মোক জোন থাকবে না।
তামাকের বিরুদ্ধে প্রচারের ক্ষেত্রে, যেসব জায়গায় তামাক বিক্রি হবে সেসব স্থানের কথা উল্লেখ নেই। তামাক বিক্রয়স্থানে চমকপ্রদ রমরমা বিজ্ঞাপন দেখা যায়। এগুলো বন্ধ করতে হবে। তামাকের প্যাকেটে ছবিসহ সতর্কবাণী প্রচার করতে হবে। ইতিমধ্যে বিশ্বে ৪৩টি দেশে ছবিযুক্ত সতর্কবাণী প্রচলন থাকলেও আমাদের দেশে চালু করা হয়নি। অনেক পরিবারে দেখা যায়, শিশুদের দিয়ে দোকান থেকে সিগারেট কিনে আনতে বলা হয় এবং দোকানদার তাকে সিগারেট দিচ্ছে। এর ফলে শিশুরা ধূমপানে আসক্ত হওয়ার ঝুঁকির মধ্যে পড়ছে। সুতরাং ১৮ বছরের ছোট কোনো শিশুর কাছে সিগারেট বিক্রি বন্ধের আইন করে শক্তিশালীভাবে কার্যকর করতে হবে। জরিমানা ৫০ টাকা থেকে বাড়িয়ে আস্তে আস্তে ৫০০ টাকা করতে হবে। আইনের প্রয়োগ কীভাবে সহজতর করা যায় সে বিষয়ে উদ্যোগ নিতে হবে। পাবলিক প্লেস ও পরিবহনের কর্তৃপক্ষকে দায়িত্ব দিতে হবে, যাতে কেউ আইনটি ভঙ্গ করতে না পারে। তামাক চাষের জন্য যে জমি ব্যবহার করা হচ্ছে তা যদি আমাদের খাদ্য উৎপাদনের কাজে ব্যবহার করা যেত, তবে আমাদের খাদ্যের যে সংকট রয়েছে তা অনেকটা কমে আসত। তামাকের বিকল্প চাষে কৃষকদের উৎসাহিত করতে সহজ শর্তে ঋণ প্রদান করতে হবে। আমাদের এফসিটিসির সঙ্গে সংগতিপূর্ণ বিষয়গুলো সংগতিপূর্ণ করার উদ্যোগ নিতে হবে।

এম এ মালিক
ধূমপান যে ক্ষতিকর সে ব্যাপারে কোনো প্রকার সন্দেহ নেই। আমরা বলি, ধূমপান হচ্ছে বিষপান। ধূমপানের ক্ষতিকর প্রভাবে হূদরোগ, ক্যানসারসহ অন্য যে ক্ষতিগুলো হয় সেগুলো সঙ্গে সঙ্গে ধরা পড়ে না। দীর্ঘমেয়াদে ধূমপানের ফলে এগুলো হয়ে থাকে। যদি কাউকে বিষ বিনা মূল্যে দেওয়া হয় সে সেটা খাবে না। কারণ সে জানে এটি খেলে সঙ্গে সঙ্গে তার মৃত্যু হবে। কিন্তু যাঁরা ধূমপান করেন তাঁরা জানেন না যে এটি আস্তে আস্তে তাঁদের শরীরের ক্ষতি করে থাকে।
আমাদের বিভিন্নভাবে মানুষকে বোঝাতে হবে, তারা যে ধূমপান করছে তা ভবিষ্যতে একদিন মৃত্যুর পথে টেনে নিয়ে যাবে।
এই সচেতনতা বৃদ্ধির কার্যক্রম পরিচালনা শুধু সরকারের পক্ষে করা সম্ভব হবে না। বেসরকারিভাবে বিভিন্ন সেক্টরকে এগিয়ে আসতে হবে। আইন করে তা কার্যকর করার পদক্ষেপ নিতে হবে।
বিশেষ করে স্কুলগামী ছাত্ররা যদি একবার ধূমপানে অভ্যস্ত হয়ে যায়, তবে তারা তা সহজে ছাড়তে পারে না। সুতরাং বিদ্যালয়ের শিক্ষক ও অভিভাবকদের বিশেষ সতর্ক থাকতে হবে, যাতে শিক্ষার্থীরা ধূমপানে আসক্ত না হয়ে পড়ে। আমরা যদি সমবেতভাবে সবাই মিলে চেষ্টা করি, তবে অবশ্যই একদিন ধূমপানের ক্ষতিকর দিকগুলো থেকে তরুণসমাজকে ফিরিয়ে আনতে পারব।
আমাদের ধর্মীয় শিক্ষকদেরও এ ব্যাপারে সচেতনতা বৃদ্ধিতে কথা বলতে হবে।
গণমাধ্যমগুলোতে ধূমপানের ভয়াবহ দিকগুলো বেশি করে প্রচার করতে হবে সচেতনতা সৃষ্টির জন্য।
বিড়ি ও সিগারেটের নিকোটিন ও কার্বন মনো-অক্সাউড শরীরে চর্বি জমাতে ভূমিকা রাখে। ধূমপান হূদরোগের ঝুঁকি বাড়ায়। আমরা হূদরোগ ইনস্টিটিউটে দেখেছি, হূদরোগে আক্রান্ত ৪০ বছরের কম বয়সী সবাই ধূমপায়ী। তিন-চার মাস আগে ১৮ বছরের একটি ছেলে হূদরোগে আক্রান্ত হয়েছে দেখে আমি অবাক হয়েছিলাম। এত অল্প বয়সে সে ধূমপানের কারণে হূদরোগে আক্রান্ত হয়েছিল।

তানজীব-উল আলম
আমরা নতুন যে আইনটি করতে যাচ্ছি, তার মধ্যে কয়েকটি ফাঁক ইতিমধ্যে রয়ে গেছে। ধূমপান কমাতে হলে তামাক উৎপাদনের মূল জায়গায় যাওয়া যেতে পারে। আইনে তামাক উৎপাদনে নিরুৎসাহিত করার জন্য ভালো কিছু কথা বলেছি। কিন্তু কীভাবে প্রকৃত অর্থে তামাক উৎপাদন বন্ধ করা যায়, সে ব্যাপারে স্পষ্ট করে কিছু উল্লেখ নেই। সে দায়িত্ব সরকারের ওপর ছেড়ে দেওয়া হয়েছে।
খসড়া আইনে তামাক উৎপাদন বন্ধ করা হয়নি, শুধু নিরুৎসাহিত করা হয়েছে। আইনে শুধু বলা আছে, ‘তামাকজাত দ্রব্য উৎপাদন ও ব্যবহার ক্রমাগত নিরুৎসাহিত করিবার জন্য উদ্বুদ্ধকরণ এবং তামাকজাত সামগ্রীর শিল্প স্থাপন, তামাকজাতীয় ফসল উৎপাদন ও চাষ নিরুৎসাহিত করিবার লক্ষ্যে সরকার প্রয়োজনীয় নীতিমালা প্রণয়ন করিবে।’ কথাটি ২০০৫ সালের আইনেও ছিল এবং বর্তমান খসড়া আইনেও আছে। ২০০৫ সালের আইনের অধীনে আমরা শুধু একটি রুল পেয়েছি, কিন্তু তামাকজাত দ্রব্য উৎপাদন নিরুৎসাহিত করার লক্ষ্যে কোনো নীতিমালা পাইনি। ধূমপান কমাতে হলে মূলত তামাক উৎপাদনের জায়গায় হাত দিতে হবে। যদি তামাক চাষ কমাতে পারি, তখন তামাকের দাম আপনা আপনি কমে যাবে।
আরেকটি হতে পারে, তামাকজাত দ্রব্য আমদানিকরণ নিষিদ্ধ করা যেতে পারে। যদিও এসব আমদানির ক্ষেত্রে অধিক কর থাকলেও আমদানি কমছে না, বরং বাড়ছে। সাধারণত আমদানি করা দামি সিগারেটগুলো ধনিক শ্রেণী কিংবা বেসরকারি বিশ্ববিদ্যালয়ের শিক্ষার্থীরা পান করে থাকেন। সুতরাং, আমরা যদি এই দুই শ্রেণীকে ধূপমানে নিরুৎসাহিত করতে চাই, তবে এগুলোর দাম বাড়াতে হবে। বর্তমানে যেখানে ২০ টাকায় পাঁচটি সিগারেট খাচ্ছেন, সেখানে তাঁরা হয়তো দিনে দু-একটা খাবেন। আইন করে তামাক চাষকে যদি নিয়ন্ত্রণের মধ্যে আনা যায় অথবা কর ধার্য করে তামাক কোম্পানির আর্থিক বোঝা বাড়ানো যায়, তাহলে হয়তো এই ব্যবসায় বর্তমানের মতো আগ্রহ থাকবে না।
আমাদের দেশে একটি আইন হয়েছে, যেসব জমি কৃষিকাজে ব্যবহূত হচ্ছে, সেগুলো অন্য কাজে ব্যবহার করা যাবে না। একইভাবে তামাক চাষকে নিরুৎসাহিত করার জন্য বর্তমানে তামাক চাষে ব্যবহূত জমির ক্ষেত্রে আইন করা যায়, ওই জমিগুলো তিন বছরের বেশি তামাক চাষে ব্যবহার করা যাবে না। আমরা সব সময় আইন বাস্তবায়নের সমস্যার কথা বলি। কিন্তু কিছু নির্দিষ্ট এলাকায় তামাক চাষ করা হয়। সুতরাং, কৃষি সম্প্রসারণ অধিদপ্তরকে যদি দায়িত্ব দেওয়া হয়, তবে এটি বাস্তবায়ন সম্ভব।
আর জরিমানা প্রসঙ্গে বলতে গেলে এটি খুব বেশি বাস্তবসম্মত নয়। বর্তমানে জরিমানা যিনি সংগ্রহ করবেন, তাঁকে ম্যাজিস্ট্র্রেট হতে হবে কিন্তু এটি ম্যাজিস্ট্রেটের বাইরে আরও সম্প্রসারণ করতে হবে। উদাহরণ হিসেবে বলতে পারি, একটি প্রতিষ্ঠানের যিনি বিভাগীয় প্রধান আছেন, তাঁকে সীমিত দায়িত্ব দেওয়া যেতে পারে এটি বাস্তবায়ন করতে, ওই প্রতিষ্ঠানের কেউ যদি ধূমপান করেন।
তামাক ব্যবসায়ীদের করপোরেট কর দিতে হয় ৩৭ দশমিক ৫ শতাংশ, অন্যান্য সেবাপ্রদানকারী প্রতিষ্ঠানের মতোই। সুতরাং, এই জায়গায় আমি অনুরোধ করব, তামাক উৎপাদনকারী প্রতিষ্ঠানের ওপর কর ৫০-৬০ শতাংশ করা যেতে পারে। যেখানে অনেক ব্যাংক, প্রতিষ্ঠান ও মোবাইল ফোন কোম্পানি ৪৫ শতাংশ পর্যন্ত করপোরেট কর দিয়ে থাকে।
এসব তামাক উৎপাদনকারী প্রতিষ্ঠানগুলোর কর ফাঁকির পরিমাণ বছরে গড়ে প্রায় ১০০ কোটি টাকা। আকিজ বিড়ি উৎপাদনকারী প্রতিষ্ঠান ঢাকা টোবাকোর বিরুদ্ধে বর্তমানে হাইকোর্টে ৭০০ কোটি টাকা কর ফাঁকির মামলা আছে। পাঁচ বছর ধরে মামলাটি পড়ে আছে। কর ফাঁকির যতগুলো বড় মামলা আদালতে বিচারাধীন, তার একটি বড় অংশ সিগারেট কোম্পানির বিরুদ্ধে। এ ধরনের কর ফাঁকির মামলা দ্রুত নিষ্পত্তি করে যদি কর আদায় করা সম্ভব হয়, তবে এসব কোম্পানি নিরুৎসাহিত হবে। সুতরাং নতুন কর আরোপ ও আদায় নিশ্চিত করতে হবে তামাক নিয়ন্ত্রণে।
আরও বেশি পাবলিককে ক্ষমতায়ন করতে হবে আইন বাস্তবায়নের জন্য। যাতে ম্যাজিস্ট্রেটের অপেক্ষায় বসে থাকতে না হয়। আইনের ১৩ ধারায় (৩) বলা হয়েছে, ‘তামাকজাতীয় ফসল বা তামাকজাত দ্রব্য উৎপাদনের জন্য কোনো ধরনের ভর্তুকি বা ঋণ বা অন্য কোনোরূপ সহযোগিতা প্রদান করা যাবে না।’ কিন্তু এগুলো করলে এর শাস্তি কী হবে তা স্পষ্ট করে বলা নেই আইনে। নিষিদ্ধ কোনো বিষয়ে যদি শাস্তির বিধান না করা হয়, তবে সেটি আর নিষিদ্ধ থাকে না আইনজীবীদের মতে। তামাক কোম্পানি যদি তামাক চাষিদের কোনো ঋণ বা আর্থিক সুবিধা দেয়, তার ফলে সে আইন লঙ্ঘন করলে কী শাস্তি হবে, তা স্পষ্ট করে থাকা দরকার আইনটিতে।

জেড আই খান পান্না
তামাক আমদানি ডব্লিউটিওর অধীনে করতে পারব না, এটি ঠিক নয়। ফেনসিডিল কিংবা হেরোইন আমদানি আমরা নীতিগত কারণে করি না। এফসিটিসি নীতিমালা অনুসারে, ধূমপান স্বাস্থ্যের জন্য ক্ষতিকর প্রভাব রাখছে। সুতরাং, সরকার ইচ্ছা করলে নীতিমালা গ্রহণ করেই তামাক আমদানি বন্ধ করতে পারে।

মোস্তফা জামান
থাইল্যান্ড চেষ্টা করেছিল। কিন্তু ডব্লিউটিওর বিধান এটি অনুমোদন করে না। সুতরাং এটি করা যাবে না।

তানজিব-উল আলম
বাংলাদেশ এখন ডব্লিউটিওর সদস্য। কোনো দেশ এমন কোনো বিধান করতে পারবে না, যা তার নিজের দেশের ক্ষেত্রে প্রযোজ্য নয়। হেরোইনের বিশ্ব কাস্টমের ক্ষতিকর হিসেবে যে কোড আছে তা আর সিগারেটের কোড এক নয়। সুতরাং সিগারেট আমদানি বন্ধ করা যাবে না।

সাইফুদ্দিন আহমেদ
আমাদের আইনে স্বাস্থ্য সতর্কবাণী খুব জোরালোভাবে আছে। এটি থাকা উচিত। আমাদের আইনের শিরোনাম ঠিক আছে; কিন্তু সংজ্ঞার ক্ষেত্রে তামাকজাত দ্রব্যে যা বলা আছে, সেখানে জর্দা, গুল, সাদা পাতানেই। এগুলো সংজ্ঞায়নে অন্তর্ভুক্ত করতে হবে। আমাদের খাদ্য নিরাপত্তা নিশ্চিত করার ক্ষেত্রে তামাক চাষকে নিরুৎসাহিত করতে হবে। বিশেষ করে প্রাথমিক চিকিৎসাসেবা প্রদান করা বর্তমান সরকারের অন্যতম লক্ষ্য। এটি অর্জন করার জন্য প্রচুর অর্থের প্রয়োজন হবে। এ জন্য দুই শতাংশ হারে কর স্বাস্থ্যের ওপর ক্ষতিকর সব পণ্যের ওপর আদায় করে স্বাস্থ্য খাতে ব্যয় করার ব্যবস্থা নেওয়া উচিত। আগামী বাজেটে স্বাস্থ্য খাতকে বিশেষ বরাদ্দ দেওয়া দরকার তামাকজাত দ্রব্য নিয়ন্ত্রণের জন্য।

আমিনুল ইসলাম
বর্তমান সরকার যে ২০২১ সালের রূপকল্প নিয়ে এগোচ্ছে সেখানে তামাক নিয়ন্ত্রণ করা না হলে তা লক্ষ্য অর্জনে বাধাগ্রস্ত করবে। ২০২১ সালের রূপকল্পের ৭ নম্বর অর্থনৈতিক উন্নয়নের উদ্যোগে এই ধারায় সংবিধানের ১৫ নম্বর অনুচ্ছেদ অনুযায়ী নাগরিকের খাদ্য, পোশাক, শিক্ষা, আশ্রয় প্রসঙ্গে বলা আছে, এগুলো নিশ্চিত করা হবে। বিশ্বব্যাংকের গবেষণা প্রতিবেদনে বলা হয়েছে, বাংলাদেশ যদি কার্যকরভাবে তামাক নিয়ন্ত্রণ করতে পারে, তবে বাংলাদেশে চাকরির সুযোগ ১৮.৭ শতাংশ বৃদ্ধি পাবে। আমাদের দারিদ্র্য বিমোচন করতে হলে তামাক নিয়ন্ত্রণ করতে হবে। তামাক চাষ, প্রক্রিয়াজাতকরণ ও সেবন দারিদ্র্যকরণকে আরও প্রলম্বিত করছে। কারণ তামাক চাষের ফলে জমিতে প্রথম দুই-তিন বছর লাভবান হলেও পরবর্তী সময়ে জমির উর্বরাশক্তি কমতে থাকে। তখন সার ও কীটনাশকের পরিমাণ বাড়াতে হয়। এতে লাভের পরিমাণ কমে আসে। সে জমি ১২-১৫ বছরের মধ্যে একেবারে পতিত জমিতে পরিণত হয়। তামাককে অনেকে লাভজনক ফসল বলেন। তামাক যদি লাভজনক ফসল হতো তবে রংপুর সবচেয়ে বেশি সমৃদ্ধ জেলা থাকার কথা। কিন্তু সেখানে মঙ্গাসহ দারিদ্র্যের আরও অনেক সমস্যা রয়েছে। আমাদের রূপকল্পের ৭ নম্বর ধারার ‘ডি’তে বলা আছে খাদ্য ও পুষ্টির কথা।
পুষ্টি ঘাটতি আমাদের অন্যতম সমস্যা। পুষ্টির অভাবে অনেক শিশু মারা যাচ্ছে। একটি গবেষণায় দেখা গেছে, বাংলাদেশে পুষ্টির কারণে যত লোক মারা যায়, তার অর্ধেক বাঁচানো সম্ভব, যদি তামাকের পেছনে ৬৯ শতাংশ ব্যয় করা অর্থ খাদ্যে ব্যয় করি। আমাদের স্বাস্থ্যসেবার ক্ষেত্রে বলতে চাই, বিশ্ব স্বাস্থ্য সংস্থার হিসাবমতে, ২০০৪ সালে ১২ লাখ লোক মারা যায় আটটি প্রধান রোগে আক্রান্ত হয়ে। সেখানে ধূমপানের কারণে বাংলাদেশে বছরে ৫৭ হাজার মানুষ মারা যায় এবং তিন লাখ ৮২ হাজার মানুষ পঙ্গুত্ব বরণ করে। প্রতিটি মৃত্যু যদি অর্থনৈতিক মূল্যে দেখি, তবে ২০০৪ সালে আমরা দুই হাজার ৪০০ কোটি টাকা রাজস্ব পেতাম। প্রতিটি মৃত্যুর জন্য আমরা পাচ্ছি আট লাখ ৭৭ হাজার ১৯২ টাকা এবং তিন লাখ ৮২ হাজার মানুষ পঙ্গুত্ব বরণ করছে, যার প্রতিটির জন্য এক লাখ ৩০ হাজার ৮৯০ টাকা। আমাদের ১২ লাখ লোক অসুস্থ হচ্ছে। তার জন্য প্রতিজনে ৪১ হাজার ৬৬৬ টাকা। সুতরাং আমাদের প্রতিটি মৃত্যুর জন্য সরকারের খরচ আট লাখ ৭৭ হাজার টাকা। বিপরীতে, মৃত্যুতে আমরা পাচ্ছি চার লাখ ২১ হাজার টাকা। পঙ্গুত্বের জন্য তা কিনছি ৬২ হাজার টাকা এবং প্রতিটি অসুস্থতাকে কিনছি ২০ হাজার টাকা দিয়ে।
যখন এসব বিষয় স্পষ্ট, যখন আমরা তামাকের কর বৃদ্ধির কথা বলি, তখন কিছু সাংসদ এর বিরোধিতা করেন। সাংসদেরা রাজস্ব বোর্ডে চিঠি দেন কর না বাড়ানোর জন্য। তাঁরা যুক্তি হিসেবে বলেন, গরিব মানুষ বিড়ি খান এবং বিড়ির কারখানায় কাজ করেন। সুতরাং এগুলো কোনোভাবেই আমাদের দারিদ্র্য কমানোর জন্য কার্যকর নয়, বরং তামাক সেবন ও উৎপাদন আরও দারিদ্র্যের দিকে নিয়ে যাচ্ছে। আমাদের আন্তর্জাতিক কিছু বাধ্যবাধকতা আছে। আমরা এফসিটিসি প্রথম স্বাক্ষরকারী দেশ। সেখানে কোনো সাংসদ যদি সিগারেট বা বিড়ির কর না বাড়ানোর অনুরোধ করেন রাজস্ব বোর্ডে, সেটা সরকার ও আন্তর্জাতিক পররাষ্ট্রনীতিবিরোধী। বিশ্বে যেখানে খাদ্য নিরাপত্তা ও পরিবেশ সংরক্ষণ গুরুত্বপূর্ণ ইস্যু, তামাক চাষ আমাদের খাদ্য নিরাপত্তা ও পরিবেশের জন্য হুমকিস্বরূপ।
তামাক চাষে প্রচুর কীটনাশক ব্যবহার করা হয়, যা ওই এলাকার নদীর পানি ও পরিবেশকে দূষিত করছে। যেসব অঞ্চলে তামাক চাষ হয় এবং উৎপাদন কারখানা আছে, সেখানে শিক্ষাপ্রতিষ্ঠানে শিক্ষার্থীদের উপস্থিতির হার কমে যায়। তামাক চাষ, তামাক প্রক্রিয়াজাতকরণ ও তামাক সেবন স্বাভাবিকভাবে দেশের উন্নয়নকে বাধাগ্রস্ত করে থাকে। এগুলো কঠোরভাবে নিয়ন্ত্রণ করা হবে।

সিনথিয়া ফরিদ
বার কাউন্সিল থেকে আমরা একটি উদ্যোগ নিয়েছি তামাক নিয়ন্ত্রণ করতে। আমি সব আইনজীবীকে অনুরোধ করব একসঙ্গে কাজ করার জন্য। আইন মন্ত্রণালয় থেকে আশ্বস্ত করা হয়, সেখান থেকে একজন ডেপুটি সেক্রেটারি আইনটির খসড়া নিয়ে কাজ করবেন। আইন মন্ত্রণালয় চাইছে, যত দ্রুত সম্ভব আইনটির খসড়া সংশোধন করে সংসদে উত্থাপন করতে।

আ ফ ম রুহুল হক
আপনাদের সবাইকে নিয়ে খসড়া আইনের যদি কোনো সংশোধনের প্রয়োজন হয় তা করা হবে। এ ব্যাপারে আমার মন্ত্রণালয়ের আপত্তি নেই। তবে তামাক ব্যবসায়ীদের কিছু আপত্তি থাকলেও জনস্বার্থে অবশ্যই বাস্তবসম্মতভাবে কার্যকর করা হবে আইনটি।

হাসিবুর রহমান
তামাক উৎপাদন কোম্পানিগুলো অনেক শক্তিশালী। বিপরীতে আমরা যাঁরা বেসরকারি প্রতিষ্ঠান ও গণমাধ্যমে কাজ করছি, সরকারের পাশাপাশি আমাদের মধ্যে সমন্বয়ের দুর্বলতা রয়েছে। আমরা একটি রাজনৈতিক ম্যাপ করছি, তামাকের পক্ষে কারা আর বিরুদ্ধে কারা আছে। সেখানে দেখতে পাচ্ছি, অনেক বড় বড় শক্তি কাজ করছে এই তামাকের পক্ষে। সেখানে আমাদের নিজেদের মধ্যে সমন্বয়ের অভাব রয়েছে। আমাদের সাংসদ, জাতীয় রাজস্ব বোর্ড, আইনজীবী ও উন্নয়নকর্মী—সবার মধ্যে সদিচ্ছা দেখতে পেলেও সমন্বয়ের অভাবে আমরা কার্যকর ভূমিকা রাখতে পারছি না। আমাদের ব্যক্তিগত সদিচ্ছার চেয়ে সমন্বিত সদিচ্ছা অনেক বেশি গুরুত্বপূর্ণ ভূমিকা পালন করতে পারে। আজ গণমাধ্যম খুব শক্তিশালী ভূমিকা পালন করতে পারে, তামাক নিয়ন্ত্রণের জন্য অনুরোধ করব।

ইকবাল কবীর
আইনের খসড়াসংক্রান্ত প্রসঙ্গে আমি বলতে চাই, টিএফকে এবং বিশ্ব স্বাস্থ্য সংস্থার উদ্যোগে আমাদের এফসিটিসি-বিষয়ক আন্তর্জাতিক আইন বিশেষজ্ঞদের সমন্বয়ে প্রায় এক বছর আইনটির খসড়া তৈরিতে ব্যয় হলো। যত দ্রুত সম্ভব আইনটি বাস্তবায়ন করতে হবে। যদিও দেশীয় ও বিদেশি আইনজীবী বিশেষজ্ঞদের সমন্বয়ে আইনটির খসড়া করা হয়েছে, তবু আইনটিতে ফাঁকফোকর রয়ে গেছে বলে আলোচনায় উঠে এসেছে। এফসিটিসির সদস্য হিসেবে বাংলাদেশের একটি আইনগত দায়বদ্ধতা রয়েছে। সংসদে যাঁরা যুক্তিসংগত ভালো কথা বলেন, তাঁদের নিয়েও আমরা একটি বৈঠক করব আইনটি সংসদে যাওয়ার আগে। সবার সম্মিলিত উদ্যোগই পারে তামাক নিয়ন্ত্রণ কার্যক্রমকে শক্তিশালী করতে। কমিউনিটি ক্লিনিকগুলোতে যাতে ধোঁয়াহীন তামাক নিয়ে সচেতনতা সৃষ্টি করা যায়, সে জন্য ২০ হাজার বাঁধাই করা পোস্টার প্রতিটি স্বাস্থ্যসেবাকেন্দ্র ও ক্লিনিকে পাঠানো হয়েছে। তামাক নিয়ন্ত্রণ কৌশলপত্র ও কর্মপরিকল্পনা ২০১১-১৪ তৈরি করা হয়েছে।
আমাদের নিজেদের ভেতর যেন কখনো তামাক উৎপাদনকারী প্রতিষ্ঠানের কোনো প্রতিনিধি ঢুকে যেতে না পারে, সে ব্যাপারে সতর্ক থাকতে হবে। মন্ত্রণালয়ে তাঁদের আনাগোনা বেড়ে গেছে। স্বাস্থ্য মন্ত্রণালয়ের সদিচ্ছা আছে; কিন্তু ভয়ও আছে যে উৎপাদন প্রতিষ্ঠানগুলো অনেক বেশি শক্তিশালী, হয়তো বেশি দূর এগোতে পারব না।

আব্দুল কাইয়ুম
গণমাধ্যমে তামাকের বিজ্ঞাপন বন্ধ করা হয়েছে। তামাক ও মাদক নিয়ন্ত্রণে গণমাধ্যমগুলো গুরুত্বপূর্ণ ভূমিকা পালন করছে। তাই গণমাধ্যমকে জানাই অভিনন্দন। প্রথম আলোর পক্ষ থেকে আজকে আলোচনায় অংশগ্রহণের জন্য সবাইকে ধন্যবাদ ও কৃতজ্ঞতা জানাচ্ছি।

</doc>

<doc>
৫ জুন প্রথম আলোর উদ্যোগে ‘বাংলাদেশে ভূমিকম্প: ঝুঁকি নির্ণয় ও প্রস্তুতি অগ্রগতি’ শীর্ষক গোলটেবিল বৈঠক অনুষ্ঠিত হয়। সহযোগিতায় ছিল বাংলাদেশ আর্থকোয়েক সোসাইটি। এতে সংশ্লিষ্ট বিশেষজ্ঞরা আলোচনায় অংশ নেন। তাঁদের বক্তব্য সংক্ষিপ্ত আকারে ছাপা হলো:

যাঁরা অংশ নিলেন
অধ্যাপক জামিলুর রেজা চৌধুরী
সাবেক উপদেষ্টা, তত্ত্বাবধায়ক সরকার ও সভাপতি, বাংলাদেশ আর্থকোয়েক সোসাইটি
মোহাম্মদ আবু সাদেক
মহাসচিব, বাংলাদেশ আর্থকোয়েক সোসাইটি ও পরিচালক, দুর্যোগ ব্যবস্থাপনা ব্যুরো
ব্রিগেডিয়ার জেনারেল (অব.) আবু নাঈম মো. শাহিদুল্লাহ
মহাপরিচালক, ফায়ার সার্ভিস ও সিভিল ডিফেন্স
মো. আবদুল মালেক সিকদার
তত্ত্বাবধায়ক প্রকৌশলী, গণপূর্ত অধিদপ্তর
মো. আলী আকবর মল্লিক
কাঠামো প্রকৌশলী ও ভূমিকম্প বিশেষজ্ঞ
অধ্যাপক মেহেদী আহম্মদ আনসারী
পরিচালক, বাংলাদেশ প্রকৌশল বিশ্ববিদ্যালয়—জাপান ইনস্টিটিউট অব ডিজাস্টার প্রিভেনশন অ্যান্ড আরবান সেফটি (বুয়েট-জিডপাস)
অধ্যাপক এ এস এম মাকসুদ কামাল
নগর ঝুঁকি হ্রাস বিশেষজ্ঞ, সার্বিক দুর্যোগ ব্যবস্থাপনা কর্মসূচি, খাদ্য ও দুর্যোগ ব্যবস্থাপনা মন্ত্রণালয়

সঞ্চালক
আব্দুল কাইয়ুম: যুগ্ম সম্পাদক, প্রথম আলো

আলোচনা
আব্দুল কাইয়ুম
১৮৯৭ সালের ১২ জুন আসাম-বাংলা অঞ্চলে যে ভয়াবহ ভূমিকম্প হয়েছিল, তার কথা আমরা প্রতিনিয়ত স্মরণ করি। সেই বিপর্যয়কারী ভূমিকম্পের ১১০ বছর পূর্তিতে ২০০৭ সালের ২ জুন বাংলাদেশ আর্থকোয়েক সোসাইটির সহযোগিতায় প্রথম আলো গোলটেবিল বৈঠক করেছিল। তার শিরোনাম সেদিন দিয়েছিলাম ‘১৯৮৭ সালের ভূমিকম্প ও আজকের বাংলাদেশ’। এরপর চার বছর আমরা অতিক্রম করেছি। সৌভাগ্যের বিষয় যে বড় ধরনের ভূমিকম্প হয়নি। আমরা প্রস্তুতির সময় পেয়েছি। কিন্তু সেই সময়টার কি আমরা সদ্ব্যবহার করতে পেরেছি?
ভূমিকম্প না হোক—এটাই চাই। কিন্তু যদি হয়, তাহলে প্রস্তুতি কতটা? গত ১১ মার্চ জাপানে ৮ দশমিক ৯ মাত্রার ভয়াবহ ভূমিকম্প ও সুনামির পর এ ধরনের প্রশ্ন বড় হয়ে উঠেছে। আমাদের দেশে পারমাণবিক স্থাপনা নেই। কিন্তু লোকবসতি এত ঘন যে উচ্চমাত্রার ভূমিকম্প ব্যাপক ধ্বংস ডেকে আনতে পারে। প্রয়োজনে বিপর্যয় মোকাবিলার প্রস্তুতি আমাদের কতটা? এসব বিষয় আজকের আলোচনায় প্রাধান্য পাবে। ১১৪ বছর আগের সেই ভয়াবহ ভূমিকম্পের কথা মনে রেখে আলোচনা করব, আমরা কতটা ঝুঁকির মধ্যে রয়েছি, আর আমাদের প্রস্তুতিই বা কতটা, করণীয় কী।
তত্ত্বাবধায়ক সরকারের সাবেক উপদেষ্টা ও বাংলাদেশ আর্থকোয়েক সোসাইটির সভাপতি অধ্যাপক জামিলুর রেজা চৌধুরীকে বলার জন্য অনুরোধ করছি।

জামিলুর রেজা চৌধুরী
আমরা প্রায় চার বছর আগে প্রথম আলোর একটি গোলটেবিল বৈঠক করেছিলাম বাংলাদেশে ভূমিকম্পের ঝুঁকি ও প্রস্তুতি নিয়ে। আমি প্রথম এই চার বছর বাংলাদেশে ভূমিকম্পের প্রস্তুতিতে কতটুকু অগ্রগতি হয়েছে, সে বিষয়ে আলোকপাত করছি। বাংলাদেশ প্রাকৃতিক দুর্যোগপ্রবণ দেশ। আমাদের প্রাকৃতিক দুর্যোগ বললেই বোঝায় বন্যা, জলোচ্ছ্বাস, ঘূর্ণিঝড়, নদীভাঙন। এগুলোকে প্রধান সমস্যা হিসেবে চিহ্নিত করা হয়। এখনকার সময়ে এসে আমাদের নীতিনির্ধারক ও জনগণের মধ্যে ভূমিকম্পের ঝুঁকি সম্পর্কে কিছুটা সচেতনতা সৃষ্টি হয়েছে। তার পেছনে অনেক কারণ রয়েছে। এর মধ্যে সরকারি ও বেসরকারি উদ্যোগও রয়েছে। এখানে গণমাধ্যমও একটি বিরাট ভূমিকা পালন করেছে। দেশের গণমাধ্যমে ও আন্তর্জাতিক গণমাধ্যমে যেসব স্যাটেলাইট টিভি চ্যানেল, যেগুলো বাংলাদেশে প্রচারিত হয়, সেখানেও ভূমিকম্পের ওপর অনেক সচেতনতামূলক তথ্য পরিবেশিত হচ্ছে। গত দেড় বছরে বিশ্বে বিভিন্ন স্থানে তিনটি বড় ধরনের ভূমিকম্প হয়ে গেছে। ২০১০ সালের জানুয়ারি মাসে হাইতিতে, সেখানে রিখটার স্কেলে ভূমিকম্পের মাত্রা ছিল ৭ দশমিক শূন্য। এর কিছুদিন পর হয়েছিল চিলিতে, সেখানে মাত্রা ৮ দশমিক ৮ এবং প্রায় তিন মাস আগে জাপানে ৮ দশমিক ৯ মাত্রার ভূমিকম্প হয়। এতে ক্ষয়ক্ষতির দিকগুলো এত বেশি গণমাধ্যমে প্রচারিত হয়েছে যে তখন বাংলাদেশের জনগণ ভূমিকম্পে ভয়াবহ ক্ষয়ক্ষতি হওয়ার আশঙ্কা সম্পর্কে ধারণা নিয়েছে।
বাংলাদেশে গত ১০ বছরে ভূমিকম্প অনুভূত হয়েছে ১১টি, যেগুলোর মাত্রা ৪ বা এর কিছু বেশি ছিল। এই ভূমিকম্পগুলোর উৎপত্তিস্থল বাংলাদেশের ভেতরেই ছিল। এ ছাড়া আশপাশের দেশেও ভূমিকম্প অনুভূত হয়েছে আরও অনেক, যেগুলোর প্রভাবে আমাদের ক্ষয়ক্ষতি হওয়ার আশঙ্কা ছিল। সর্বশেষ ৩ জুন সকালে পঞ্চগড় থেকে প্রায় ১০০ কিলোমিটার উত্তরে, ভারতের সিকিমে ৫ দশমিক শূন্য মাত্রার একটি ভূমিকম্প হয়, যা আমাদের উত্তরাঞ্চলে অনুভূত হয়। সব মিলিয়ে আমাদের এখানে ভূমিকম্প সম্পর্কে একটি সচেতনতা সৃষ্টি হয়েছে।
শুধু ভূমিকম্পের ঝুঁকি নির্ণয়ে সচেতন হলেই হবে না। আমাদের বৈজ্ঞানিক দৃষ্টিকোণ থেকে বুঝতে হবে যে আসল ঝুঁকির পরিমাণ কী। সে ক্ষেত্রেও আমাদের অগ্রগতি হয়েছে।
জাতিসংঘ উন্নয়ন কর্মসূচির (ইউএনডিপি) অর্থায়নে এবং উন্নয়ন সহযোগী যুক্তরাজ্য ও ইউরোপীয় ইউনিয়নের আর্থিক সহযোগিতায় সার্বিক দুর্যোগ ব্যবস্থাপনা কর্মসূচি (সিডিএমপি) ফেজ-১ করার ক্ষেত্রে, যেখানে একটি অংশ ছিল ভূমিকম্প ও সুনামি-সংক্রান্ত, বৈজ্ঞানিক পদ্ধতিতে ঝুঁকি নির্ণয়ের চেষ্টা করা হয়েছে।
আমাদের যে বিল্ডিং কোড ও ইমারত নির্মাণ বিধিমালা আছে, তার কার্যকর প্রয়োগ করতে হবে, যদি আমরা ক্ষয়ক্ষতির পরিমাণ কমাতে চাই। অন্যান্য প্রাকৃতিক দুর্যোগে প্রস্তুতির মাধ্যমে ক্ষয়ক্ষতি কমানো যায়। কিন্তু ভূমিকম্প এমন একটি প্রাকৃতিক দুর্যোগ, যেখানে আমরা যতই প্রস্তুতি নিই না কেন তা কাজে আসবে না, যদি না অবকাঠামো সঠিকভাবে নির্মাণ করা হয়। আমি যে বিল্ডিংয়ে বসে আছি, তা অফিস হোক আর বাড়ি হোক, যদি তার নির্মাণের কৌশল ঠিক না থাকে, তবে ভূমিকম্প হয়ে তা ধ্বংস হয়ে গেলে, অন্য যে প্রস্তুতিই নিই না কেন কোনো কাজে দেবে না। ভূমিকম্প এমন একটি প্রাকৃতিক দুর্যোগ, সেখানে সবচেয়ে গুরুত্ব দিতে হবে ভবন নির্মাণের পরিকল্পনা ও নির্মাণকৌশল সঠিকভাবে করা এবং নির্মাণের সময় তা নিশ্চিত করার ওপর।
আমাদের মহানগরের যেসব সংস্থাকে সরকার দায়িত্ব দিয়েছে ভবন নির্মাণ তদারকির জন্য, আমার ধারণা, তারা সঠিকভাবে তদারকি ব্যবস্থা বাস্তবায়ন করতে পারছে না।
ঢাকায় যখন রাজউক করা হয়েছিল, তখন এত বিল্ডিং ছিল না এবং এলাকার সীমা কম ছিল। ঢাকায় বিল্ডিং নির্মাণের সংখ্যা অনেক বেড়ে গেছে এবং শহরের সীমানাও অনেক বেড়েছে। সীমিত ও অপ্রতুল লোকবল দিয়ে রাজউক সঠিকভাবে বিল্ডিং ডিজাইন অনুমোদন ও সঠিকভাবে ভবন নির্মাণ হচ্ছে কি না, তদারক করতে পারছে না।
আরেকটি আশঙ্কার বিষয় হচ্ছে, বড় বড় শহর বাদ দিলেও জেলা-উপজেলা পর্যায়ে জমির দাম এত বৃদ্ধি পেয়েছে যে সেখানেও বহুতল ভবন নির্মিত হচ্ছে। সেখানে কেউ কোনো রকমের সরকারি অনুমোদনের ধার ধারে না। যেহেতু আর্থিক সংগতি কম ও জমির দাম বৃদ্ধি পাচ্ছে, সেহেতু লোকজন যেখানে আগে একতলা হালকা ভবন নির্মাণ করত, এখন সেখানে বহুতল ভবন নির্মাণ করছে। শুধু ইটের দেয়াল দিয়ে কোনো প্রকার রড বা স্টিলের ব্যবহার ছাড়া তিনতলা ভবন তৈরি হচ্ছে, যেগুলো সামান্য ভূমিকম্পে ধ্বংস হয়ে যাবে। সারা দেশে বিল্ডিং কোড ও ইমারত নির্মাণ বিধিমালা আইন দুটির প্রয়োগ অবশ্যই নিশ্চিত করতে হবে ভূমিকম্পে ঝুঁকি ও ক্ষয়ক্ষতি হ্রাসের জন্য। উদ্ধারকাজে ব্যবহূত যন্ত্রপাতি কিছু সরকার আমদানি করেছে এবং কিছু বিদেশি সহযোগিতায় পাওয়া গেছে। আমি বলতে চাই, ভূমিকম্পের প্রস্তুতি অগ্রগতির ক্ষেত্রে চার বছর আগে আমরা যে অবস্থায় ছিলাম, সেখান থেকে কিছুটা অগ্রগতি হয়েছে। কিন্তু যত দ্রুতগতিতে বাস্তবায়ন করা দরকার ছিল, তা হয়নি।
সর্বশেষ সরকারি প্রকাশনায় যেটিকে বিশ্বে একটি মডেল হিসেবে ধরে, স্ট্যান্ডিং অর্ডার ফর ডিজাস্টার (এসওডি) আগে ১৯৯৭ সালে যেটি প্রকাশিত হয়, সেখানে ভূমিকম্পের বিষয়টি ছিল না। ২০১০ সালে যেটি প্রকাশ করা হয়েছে, সেখানে স্ট্যান্ডিং অর্ডার ফর ডিজাস্টারে বলা হয়েছে ভূমিকম্পের সময় বিভিন্ন সংস্থা থেকে মাঠপর্যায়ে কার কী দায়িত্ব থাকবে।
সারা বিশ্বের মতো বাংলাদেশেও ভূমিকম্পের প্রস্তুতিমূলক কর্মকাণ্ডকে গুরুত্ব দেওয়া হচ্ছে। ২০১০ সালের ২২ জুন সরকার ঢাকার জন্য ডিটেইলড এরিয়া প্ল্যান (ড্যাপ) গেজেট আকারে প্রকাশ করেছে। কিন্তু এটি বাস্তবায়ন না হওয়ায় ঢাকার আশপাশে যে জলাভূমিগুলো আছে, সেগুলো ভরাট করে বহুতল ভবন নির্মাণ করা হচ্ছে; যেগুলো অধিক ঝুঁকিপূর্ণ। দুর্ভাগ্যজনক, সেখানে ভূমিকম্পের সচেতনতা ডেভেলপার ও ভূমিমালিকদের মধ্যে গড়ে ওঠেনি। আমরা একদিকে ভূমিকম্পে ক্ষয়ক্ষতির ঝুঁকির কাজ বাড়িয়েই যাচ্ছি, অন্যদিকে যদি ক্ষয়ক্ষতি হয়, উদ্ধারকাজের জন্য কী করতে হবে, সে প্রস্তুতিও নিচ্ছি।
কিন্তু যদি ভূমিকম্পের ক্ষয়ক্ষতি হ্রাসে বিনিয়োগ করতে হয়, তবে আমাদের আইনগুলো বাস্তবায়ন ও কার্যকর করতে পারলে কম খরচে অধিক ক্ষয়ক্ষতির ঝুঁকি থেকে মুক্ত হতে পারব। নিচু জলাভূমি ভরাটের ফলে যেমন ভূমিকম্পের ঝুঁকি বাড়াচ্ছে, তেমনি বন্যাজনিত সমস্যাও বৃদ্ধি করছে। আমাদের অনেক শিক্ষাপ্রতিষ্ঠানেই ভূমিকম্প নিয়ে গবেষণা কার্যক্রম পরিচালনা করা হচ্ছে। নতুন নতুন প্রযুক্তি সম্পর্কে সেখানে জ্ঞান আহরণ ও প্রয়োগের কৌশল শেখানো হচ্ছে।

আব্দুল কাইয়ুম
বিল্ডিং কোড ও ইমারত বিধিমালা কার্যকর করা এখন প্রধান দায়িত্ব হয়ে পড়েছে আমাদের জন্য। সে জন্য এগুলো তদারকি ব্যবস্থার দুর্বলতা কাটাতে হবে ভবন নির্মাণের ক্ষেত্রে। এ বিষয়গুলো নিয়ে গণপূর্ত অধিদপ্তরের তত্ত্বাবধায়ক প্রকৌশলী মো. আবদুল মালেক সিকদারকে অনুরোধ করছি বলার জন্য।

মো. আবদুল মালেক সিকদার
দুর্বল বিল্ডিংই ভূমিকম্পে ক্ষয়ক্ষতির মূল কারণ। ভূমিকম্পে দুর্বল বিল্ডিং ধ্বংস হয় বলে মানুষ মারা যায় ও ক্ষয়ক্ষতি হয়। সুতরাং, এই দুর্বল বিল্ডিংগুলো যদি আমরা ভূমিকম্প-প্রতিরোধক করে ডিজাইন ও নির্মাণ করতে পারি, তাহলেই আমাদের সমস্যার সমাধান হয়ে যাবে। এটি বলা যতটা সহজ, কাজটা করা অনেক কঠিন। ভবনকে ভূমিকম্পের প্রতিরোধ করে ডিজাইন ও নির্মাণ করার মূল চালিকা হচ্ছে বিল্ডিং কোড। বিল্ডিং কোডের মধ্যেই প্রকৌশলীদের জন্য নির্দেশনা আছে—কীভাবে ভূমিকম্প-প্রতিরোধক বিল্ডিং ডিজাইন করতে হবে। সারা দেশে যে বিল্ডিং তৈরি করা হচ্ছে, এর বেশির ভাগই নন-ইঞ্জিনিয়ার দিয়ে করা হয়। আর্কিটেক্ট ইঞ্জিনিয়ারদের কোনো সম্পৃক্ততাই থাকে না ভবন নির্মাণের ক্ষেত্রে। এটিই হচ্ছে আমাদের প্রধান সমস্যা। সেখান থেকেই বিল্ডিং কোড কার্যকর করার প্রশ্ন আসে। যদি বিল্ডিং কোড সঠিকভাবে বাস্তবায়ন করা যেত, তবে এ সমস্যাটিকে ধীরে ধীরে কমিয়ে আনা যেত।
ভবন নির্মাণে অনুমোদনের ক্ষেত্রে আর্কিটেকচারাল ডিজাইন ও স্ট্রাকচার ডিজাইন অনুমোদন ঢাকায় করে রাজউক, চট্টগ্রামে করে সিডিএ, রাজশাহীতে আরডিএ, খুলনায় করে কেডিএ। বড় এসব প্রতিষ্ঠানের একটি কমিটি থাকে, যেখানে অভিজ্ঞ প্রকৌশলী ও পরিকল্পনাকারী আর্কিটেক্টরা থাকেন। সেই কমিটিগুলোর মাধ্যমে ভবন নির্মাণের অনুমোদন পাস করা হয়। এ ছাড়া সারা দেশে পৌরসভা, উপজেলা, জেলা পর্যায়ে ভবন নির্মাণের অনুমোদনের কোনো বিষয় নেই। যেটি আছে, তা নামসর্বস্ব। সেখানে অভিজ্ঞ প্রকৌশলীর অভাবে কোনো রকমের একটি পরিকল্পনা অনুমোদন করেই ভবন নির্মাণ করা হচ্ছে। দ্রুতহারে বহুতল ঝুঁকিপূর্ণ ভবন নির্মাণ করেই চলছে। এই ঝুঁকিপূর্ণ ভবনগুলো সংস্কার করে ভূমিকম্প-সহনীয় করা দরকার। আমাদের দেশে সম্প্রতি এ বিষয়ে চিন্তাভাবনা শুরু হয়েছে। এ ক্ষেত্রে অনেক দূর পথ পাড়ি দিতে হবে।

মেহেদী আহম্মদ আনসারী
ভবন নির্মাণের কৌশলে যেমন গুরুত্ব দিচ্ছি, ঠিক তেমনই কোন মাটিতে আমরা ভবন নির্মাণ করছি, সেটিও গুরুত্বপূর্ণ। যেমন—ঢাকা শহরে ছয় থেকে ২৫ মিটার পর্যন্ত মাটি খুবই খারাপ, যেগুলো হচ্ছে ভরাট মাটি। অর্থাৎ, ড্যাপ যেসব এলাকা চিহ্নিত করেছিল। আমরা কিন্তু এখন পর্যন্ত এই ভরাট করা মাটি এলাকায় তেমন হারে ভবন নির্মাণ শুরু করিনি। তবে সার্বিক দুর্যোগ ব্যবস্থাপনা কর্মসূচির (সিডিএমপি) হিসাব মতে, ১৮৯৭ সালের মতো যদি কোনো ভূমিকম্প হয়, তবে ঢাকা শহরে ভালো মাটিতে নির্মিত ৭০ থেকে ৭২ হাজার ভবন ভেঙে যেতে পারে। কিন্তু মেক্সিকোতে ১৯৮৫ সালে একটি ভূমিকম্প হয়েছিল, সেখানে ৫০ মিটারের মতো গভীর মাটি খারাপ ছিল। সেখানে ১০ থেকে ২০ তলা পর্যন্ত ১০ হাজারের মতো ভবন ভেঙে প্রায় ২৫ হাজার লোক মারা গিয়েছিল। যদি এখন থেকে ১০ বছর পরও এই যে ছয় থেকে ২৫ মিটার পর্যন্ত ভরাট মাটি আছে, সেখানে যদি বাসাবাড়ি হয়ে যায়, তবে সেখানে অনেক বেশি ক্ষয়ক্ষতি হবে বর্তমান সময়ের তুলনায়। এ বিষয়গুলোতে রাজউকের নজর দিতে হবে ঢাকার আশপাশে মাটি ভরাট করে ভবন নির্মাণের অনুমোদন দেওয়ার ক্ষেত্রে। সিডিএমপির যে ম্যাপ রয়েছে ঢাকা, চট্টগ্রাম ও সিলেটের জন্য, রাজউকের উচিত সেগুলো প্রকাশ করে সাধারণ মানুষকে বলা যে এই জায়গাগুলোর মাটি খারাপ। এখানে ভবন নির্মাণের জন্য অতিরিক্ত ব্যবস্থা নিতে হবে। কাঁঠালবাগান ও হাতিরঝিলে যে ভবনগুলো আক্রান্ত হয়েছে, এই মাটির কারণেই। এই মাটির গুণগত মান নিশ্চিত করার বিষয়টিও বিল্ডিং কোডের অন্তর্ভুক্ত করা উচিত।
ভবন নির্মাণে নিয়োজিত মিস্ত্রি বা সাইট ইঞ্জিনিয়ারদের জ্ঞানের অভাব রয়েছে। দেখা যায়, বেশির ভাগ ক্ষেত্রে মাঠপর্যায়ে ভবন নির্মাণে বিএসসি ইঞ্জিনিয়াররা থাকেন না বা থাকলেও সেখানে রাজমিস্ত্রির প্রভাব অনেক বেশি থাকে। রাজউকের শুধু লোকবল বাড়ালেই হবে না, ভবন নির্মাণের পর সেটি কতটুকু ভূমিকম্প-প্রতিরোধক হলো, সে বিষয়ে সঠিকভাবে পরীক্ষা করতে হবে।
এ ক্ষেত্রে আউট সোর্সিং বাড়াতে হবে। রাজউক ২০-২৫টি বেসরকারি কোম্পানিকে দায়িত্ব দিতে পারে, যারা ভবনগুলো ঠিকভাবে নির্মিত হচ্ছে কি না, মাটির মান উন্নয়ন করা হয়েছে কি না, নির্মাণের সময় ঠিকমতো নির্মাণসামগ্রী ব্যবহার করা হয়েছে কি না—অর্থাৎ ভবন নির্মাণের পরিকল্পনা থেকে শুরু করে হস্তান্তর পর্যন্ত তারা তদারকি ব্যবস্থার দায়ভার নিতে পারে। আমাদের ভবন-সম্পর্কিত বহু বেসরকারি কনসালট্যান্ট ফার্ম আছে; যদি তাদের দায়িত্ব দেওয়া যায়, তবে এ ক্ষেত্রে অনেক অগ্রগতি সম্ভব।
সম্প্রতি সরকার ফায়ার সার্ভিসের জন্য কিছু উদ্ধার যন্ত্রপাতি কিনেছে। সিডিএমপি গবেষণার জন্য অর্থায়ন করা হচ্ছে। বুয়েট ও ঢাকা বিশ্ববিদ্যালয়ের ক্যাপাসিটি অনেক বেড়েছে। সিডিএমপি, বুয়েট ও জিএসবি (জুয়োলজি সার্ভে অব বাংলাদেশ) মিলে ৪২টি ভূকম্প পরিমাপক যন্ত্র স্থাপন করা হয়েছে। অর্থাৎ, কোথাও ভূমিকম্প হলে সেখানে কী মাত্রায় ভূমিকম্প হয়, তা পরিমাপ করা যাবে সারা দেশে। ২০০৯ সালে বর্তমান সরকারের অনুমোদনে বুয়েটে তিনটি ল্যাবরেটরি করা হয়েছে, যার মাধ্যমে বিভিন্ন ভবন ভূমিকম্প-প্রতিরোধক কি না, তা পরীক্ষা করা যাবে।

এ এস এম মাকসুদ কামাল
বাংলাদেশ খাদ্য ও দুর্যোগ ব্যবস্থাপনা মন্ত্রণালয়ের অধীনে সার্বিক দুর্যোগ ব্যবস্থাপনা কর্মসূচি-১-এর প্রকল্পে আর্থকোয়েক অ্যান্ড সুনামি প্রিপিয়ার্ডনেসে আমি কাজ করেছিলাম। এই কর্মসূচির দ্বিতীয় অধ্যায় সিডিএমপি-২ চলছে। প্রথম ভাগে আমরা ঢাকা, চট্টগ্রাম ও সিলেট—এ তিনটি শহরের ভূমিকম্পের ঝুঁকির মানচিত্র তৈরি করেছিলাম। এ তিনটি শহরের ভূমিকম্পে ঝুঁকি কতটুকু এবং তার আলোকে প্রস্তুতি ও পরিকল্পনা প্রণয়নের ক্ষেত্রে সরকারি বিভিন্ন সংস্থার উদ্ধারকাজের প্রস্তুতিসহ বিভিন্ন বিষয়ে উল্লেখ আছে। সরকারি সংস্থাগুলোর মধ্যে ফায়ার সার্ভিস ও সিভিল ডিফেন্স, সেনাবাহিনী, দুর্যোগ ব্যবস্থাপনা ব্যুরো, স্বাস্থ্যসেবা, ত্রাণ ও পুনর্বাসন ব্যবস্থাপনা, পানি, গ্যাস, বিদ্যুৎ ও পয়ঃপ্রণালি নিয়ন্ত্রণকারী সংস্থা। এসব সংস্থার জন্য এমনভাবে পরিকল্পনা করা হয়েছে যে ভূমিকম্পের দুর্যোগের সময়ে, আগে ও পরবর্তী সময়ে স্বাভাবিক অবস্থায় ফিরে আসার জন্য কী কী করণীয়। এগুলো করা হয়েছে ভূমিকম্পের ঝুঁকি নিরূপণ করে, আমাদের ভূমিকম্পের ঝুঁকি মানচিত্রের আলোকে। ভূমিকম্পে ঝুঁকি নিরূপণের জন্য আমাদের জানতে হবে কোথায় কোথায় ভূতাত্ত্বিক ফাটলরেখা রয়েছে, যেখান থেকে বড় ধরনের ভূমিকম্প হতে পারে। ১৮৯৭ সালে যে ভূমিকম্প হয়েছিল, সেখানে অনেকে বলেন, ভারতে একটি ভূতাত্ত্বিক ফাটলরেখার কারণে সেটি হয়েছিল। বাংলাদেশের অভ্যন্তরে দুটি বড় ধরনের ভূমিকম্প হয়েছিল। ১৯১৮ সালে শ্রীমঙ্গলে যে ভূমিকম্প হয়েছিল, তখন সিলেটের পাহাড়ি অঞ্চলে ব্রিটিশদের যে বাংলো ছিল, সেখানকার সব বাংলো ভেঙে পড়েছিল। ১৮৯৭ সালের ভূমিকম্পে আমাদের ব্যাপক ক্ষয়ক্ষতি হয়েছিল এবং জনশ্রুতিতে জানা যায়, ৪৫০ জনের মতো লোক মারা যায়। সে ভূমিকম্পেও ঢাকা শহরে যত মিশনারি ভবন ছিল, তার অধিকাংশ ক্ষতিগ্রস্ত অথবা ভেঙে পড়েছিল। ঢাকা শহরে তিন লাখ ২৬ হাজার ভবন রয়েছে, যার মধ্যে এক লাখ ৪০ হাজার ভবন নির্মাণ করা হয়েছে, যেগুলোতে রড ব্যবহার করা হয়নি, ইট-সুরকি ব্যবহার করা হয়েছে। আরেক ধরনের ভবন, যেসব ভবনের নিচতলা খালি থাকে, এ ধরনের প্রায় ৯০ হাজার ভবন ঢাকা শহরে রয়েছে। এ চিত্র চট্টগ্রাম ও সিলেটে একই ধরনের। ভূতাত্ত্বিক ফাটলরেখার চিত্র থেকে এই তিন শহরের ভূমিকম্পের ঝুঁকি অনেক বেশি। মধুপুরে যদি ভূমিকম্প হয়, তবে মুহূর্তের মধ্যে ঢাকা শহরে ৭২ হাজার ভবন ধ্বংস হয়ে যাবে। চট্টগ্রামে যদি ভূমিকম্প হয় সেখানে এক লাখ ৮৫ হাজার ভবনের মধ্যে এক লাখ ৪০ হাজার ভবন সহজে ভেঙে যাবে। আর সিলেটে যদি ৮ মাত্রার ভূমিকম্প হয়, তাহলে ৫২ হাজার ভবনের মধ্যে ৩০ হাজার ভবন ভেঙে পড়ার ঝুঁকির মধ্যে রয়েছে।

মোহাম্মদ আবু সাদেক
স্বাধীনতার পর থেকে ঘূর্ণিঝড় ও জলোচ্ছ্বাসের মতো দুর্যোগকে গুরুত্বসহকারে বিবেচনায় নিয়েছিলাম, সম্প্রতি ভূমিকম্পের ঝুঁকিকেও গুরুত্বসহকারে দেখছি। আমাদের পরিকল্পিতভাবে এগোতে হবে ভূমিকম্পের প্রস্তুতির জন্য। আমাদের এখনো পর্যন্ত জাতীয়ভাবে ভূমিকম্প ব্যবস্থাপনা পরিকল্পনা করা হয়নি। এটি করা খুবই জরুরি। এর অধীনে দুটি অংশ থাকবে—একটি হচ্ছে ভূমিকম্পের ঝুঁকি হ্রাস এবং অন্যটি ক্ষয়ক্ষতি হলে এর উদ্ধার ও পুনর্বাসন প্রস্তুতি পরিকল্পনা। বাংলাদেশ বিশ্বের মতো ভূমিকম্পের ফলে ক্ষয়ক্ষতির ঝুঁকির ওপর গুরুত্ব দিচ্ছে। অর্থাৎ ভূমিকম্পের ফলে ক্ষয়ক্ষতি ঝুঁকির পরিমাণ যদি কমাতে পারি, তবে তা পরে আরও বেশি কার্যকর হবে উদ্ধার তৎপরতার চেয়ে।
আমরা রিস্ক রিডাকশন বলতে প্রিভেনশন, মিটিগেশন ও প্রিপারেশনকে বুঝি। ভূমিকম্পের জন্য প্রিভেনশনটি কার্যকর নয়। কারণ, মানুষের পক্ষে ভূমিকম্প প্রতিহত করা সম্ভব নয়। আমাদের যে ন্যাশনাল প্ল্যান ফর ডিজাস্টার ম্যানেজমেন্ট ২০১০ রয়েছে, যা সরকারের সর্বোচ্চ পর্যায় থেকে অনুমোদিত হয়েছে, সেখানে আর্থকোয়েক ম্যানেজমেন্ট প্ল্যান তৈরি করার কথা বলা হয়েছে। এ প্ল্যানটি অতি দ্রুত করতে হবে এবং এই প্ল্যান অনুযায়ী যদি কাজ করতে পারি, তবে আমাদের কাঙ্ক্ষিত সাফল্য আসবে। আমাদের সিডিএমপি—প্রথম ধাপে ঢাকা, চট্টগ্রাম ও সিলেটে ভূমিকম্পের ঝুঁকি নিয়ে কাজ শুরু করা হয়েছে। আমাদের ভূমি ব্যবহার পরিকল্পনায় ভূমিকম্পের বিষয়টি থাকবে। ঢাকা শহরের আবাসন পরিকল্পনার ক্ষেত্রে যখন আর্থকোয়েক রিস্ক রিডাকশন প্ল্যান করা হবে, সেখানে কিছু কিছু এলাকা চিহ্নিত করা হতে পারে যে এখানে বেশি উঁচু ভবন তৈরি করা যাবে না, বা এখানে শুধু খেলার মাঠ, লেক বা অন্য কিছু করা যাবে, বহুতল ভবন করা যাবে না। কারণ, এগুলো অধিক ঝুঁকিপূর্ণ এলাকা। ভূমিকম্পের ঝুঁকি মাথায় রেখে নগর পরিকল্পনা করতে হবে। এ ক্ষেত্রে পুরোনো ভবনগুলোর ব্যাপারে, সেগুলো ভূমিকম্পে ঝুঁকিপূর্ণ কি না, পরীক্ষা করে প্রয়োজনীয় উদ্যোগ নিতে হবে। নতুন ভবন নির্মাণের ক্ষেত্রে ভূমিকম্পের ঝুঁকির বিষয়টি মাথায় রেখে করতে হবে।
যেহেতু ভূমিকম্প হলে মুহূর্তে ঢাকা শহরে ৭২ হাজার ভবন ভেঙে যাবে, এর সঙ্গে যদি সারা শহরে ভয়াবহ অগ্নিকাণ্ড ঘটে, তবে আমাদের ফায়ার সার্ভিসের যে ক্যাপাসিটি আছে, সে ক্ষেত্রে উদ্ধার ও পুনর্বাসনের কাজে প্রশ্ন থেকেই যাচ্ছে। এসব ভবনের যেসব সংযোগ আছে, তা নিয়ন্ত্রণের জন্য বিশেষ ব্যবস্থা নিতে হবে সরকারি সংস্থাগুলোকে। আমাদের যে বড় বড় বাঁধ, ব্রিজ আছে, সেগুলো ভূমিকম্প প্রতিরোধক কি না, এ নিয়ে ভাবার সময় এসেছে। যেমন—কাপ্তাই বাঁধের কথাই উল্লেখ করি। এটি ভূমিকম্প-প্রতিরোধক কি না, আমরা জানি না।
আমাদের বিল্ডিং কোডে কিন্তু ভূমিকম্পের বিষয়টি আছে, সেখানে একটি বিল্ডিং অথরিটির কথা বলা হয়েছিল, সেটি এখনো করা হয়নি। রাজউক একই সঙ্গে রেগুলেটরির কাজও করছে; আবার জমির ডেভেলপমেন্ট করে মানুষের কাছে বিক্রি করছে। আসলে রাজউকের কাজ কী হবে, তা সুনির্দিষ্ট করতে হবে। বিল্ডিং কোড কার্যকরের সঙ্গে সঙ্গে নির্মাণসামগ্রী সঠিক আছে কি না, নির্মাণের সময় সেটি চলে আসে। বিএসটিআইয়ের উচিত অন্যান্য পণ্যের যেমন গুণগত মান পরীক্ষা করা, তেমনি ভবনে সঠিক নির্মাণসামগ্রী ব্যবহার হচ্ছে কি না, তা-ও পর্যবেক্ষণ করা। বিএসটিআইকে এ ক্ষেত্রে দায়িত্ব নিতে হবে।
সরকারের ন্যাশনাল প্ল্যান ফর ডিজাস্টার ম্যানেজমেন্টে একটি অ্যাকশন ম্যাট্রিক্স আছে। সেখানে প্রথমবারের মতো এই ভূমিকম্পের বিষয়টি আছে। এ ছাড়া সরকারি অর্থায়নে ফায়ার সার্ভিস ও সিভিল ডিফেন্স, সিটি করপোরেশন ও সেনাবাহিনীকে কিছু ভূমিকম্পে উদ্ধার যন্ত্রপাতি কেনার টাকা দেওয়া হয়েছে জিওবির টাকায় দুর্যোগ ব্যবস্থাপনা ব্যুরোর পক্ষ থেকে। আর ফায়ার সার্ভিসের ৬২ হাজার স্বেচ্ছাসেবক তৈরির জন্য প্রশিক্ষণ কাজটি সিডিএমপির মাধ্যমে করা হচ্ছে। বেশ কিছু সচেতনতামূলক কর্মসূচি পরিচালনা করা হচ্ছে এবং বিএমডিসি বাস্তবায়নের ওপর আমাদের মন্ত্রণালয় জোর দিচ্ছে।

মো. আলী আকবর মল্লিক
ভূমিকম্পের বিষয়ে প্রস্তুতি ও সচেতনতা বৃদ্ধি করে ক্ষয়ক্ষতি অনেক কমিয়ে আনা যায়। এ ব্যাপারে এ বছর হাইতি ও চিলির ভূমিকম্প দুটির ওপর আলোকপাত করতে চাই। ১২ জানুয়ারি ২০১০ ক্যারিবিয়ান দ্বীপদেশ হাইতির লিওগেন নামের এলাকায় ১৩ কিমি মাটির গভীরে রিখটার স্কেলে ৭ মাত্রার একটি ভূমিকম্প ঘটে। আবার দক্ষিণ আমেরিকার উপকূলীয় দেশ চিলিতে ২৭ ফেব্রুয়ারি ২০১০ অফ শোর মাউলে ৩৫ কিমি মাটির গভীরে রিখটার স্কেলে ৮ দশমিক ৮ মাত্রার একটি ভূমিকম্প ঘটে। চিলির ভূমিকম্পটি হাইতির থেকে ৫০১ গুণ বেশি শক্তিশালী ছিল। অথচ হাইতিতে তিন লাখ ৩০ হাজার এবং চিলিতে মাত্র ৫৬২ জন লোক প্রাণ হারায়। এর অন্যতম কারণ, চিলি কড়াকড়িভাবে বিল্ডিং কোড মেনে চলেছে কিন্তু হাইতির বিল্ডিং কোডই নেই।
বাংলাদেশের অবস্থা হাইতির চেয়ে খুব বেশি ওপরে নয়। তবে আমাদের একটি বিল্ডিং কোড আছে (বিএনবিসি-১৯৯৩)। ১৫ নভেম্বর ২০০৬ বিএনবিসি সরকারি গেজেটে স্থান পায়। কিন্তু এটি কে মেনে চলছে বা চলছে না, সে বিষয়ে কোনো মনিটর করার ব্যবস্থা নেই।
ভূমিকম্প-প্রতিরোধক ভবন নির্মাণে ভবনের সমতল নকশাটি সুষম হতে হবে। একটি সুষম নকশা করতে একজন স্থপতির ভবনের কাঠামোর বিষয়ে পর্যাপ্ত জ্ঞান থাকা দরকার। মনে হয়, দেশের যেসব বিশ্ববিদ্যালয় স্থপতি তৈরি করছে, সেসব বিশ্ববিদ্যালয় কাঠামোর বিষয়ে পর্যাপ্ত শিক্ষা দিয়ে স্থপতি তৈরি করছে না। এ ঘাটতির অবসান হওয়া দরকার।
একজন কাঠামো-প্রকৌশলী সমতল নকশাটি সুষম কি না, তা যাচাই করবেন। ভবনের উল্লম্ব (খাড়া) দিকেও ভবনের ভূমিকম্প প্রতিরোধশক্তির সুষম বণ্টন হচ্ছে কি না, তাও তাঁকে যাচাই করতে হবে। বাংলাদেশে একটি বহুতল ভবনে গাড়ি পার্ক তলাটি (সাধারণত সবচেয়ে নিচ তলা) শুধু কলামের ওপর দাঁড়িয়ে থাকতে দেখা যায়। দোতলা ও তার ওপরের তলাগুলো আবাসিক তলা হওয়ায় ওই তলাগুলোতে অনেক ইটের দেয়াল থাকে। সে জন্য আবাসিক তলাগুলোর কর্তনীয় পীড়নের সহ্য ক্ষমতা কার পার্কিং তলাটির চেয়ে বেশি থাকে। যার ফলে এসব ভবন ভূমিকম্পে বিধ্বস্ত হতে দেখা যায়। আরেকটি সমস্যা হচ্ছে, বহুতল আবাসিক ভবন পুরু ফ্ল্যাট প্লেট দ্বারা নির্মাণ করা। চার ইঞ্চি স্লাব ও বিমের স্থলে সাত-আট ইঞ্চি পুরু স্লাবের কারণে একটি তলার ওজন অনেক বেড়ে যায়। তাই ভূমিকম্পের মুহূর্তে ভবন বেশি পার্শ্বশক্তি দ্বারা আক্রান্ত হয়।
আরেকটি সমস্যা হচ্ছে ভারী সনাতনী ইটের ব্যবহার। আরসি ফ্রেমের মধ্যে ভারী সনাতনী ইটের ব্যবহার হওয়ায় একটি তলা অপেক্ষাকৃত বেশি ভারী হয়ে যায়। বেশি ভারী হওয়ার অর্থ ভূমিকম্পের মুহূর্তে ভবন বেশি পার্শ্বশক্তি দ্বারা আক্রান্ত হওয়া, যা কাম্য নয়। এর চেয়ে কারখানায় তৈরি ব্লক ব্যবহার করা ভালো, যা সনাতনী ইটের চেয়ে পরিবেশবান্ধব, সনাতনী ইটের চেয়ে হালকা বলে ভবনের ওজন কমাতে সাহায্য করে এবং ছিদ্রযুক্ত হওয়ায় খাড়াভাবে রড ব্যবহার করা যায়।
ভূমিকম্প এবং পাইপলাইনে আবাসিক সংযোগ দেওয়া রন্ধনশালার গ্যাসবার্নার (চুলা) সঙ্গে একটি নিবিড় সম্পর্ক আছে। একটি এক মিনিটের কম সময়ের ঝাঁকুনির ফলে হাজারটা এমনকি লাখোটা বাড়িঘর-দালানের মতো স্থাপনায় আগুন লেগে সবকিছু ভস্মীভূত হয়ে যেতে পারে। তিতাস গ্যাস সূত্রেই জানা যায়, ঢাকায় প্রায় ৯৫ শতাংশ গ্যাসবার্নার সর্বক্ষণ জ্বালিয়ে রাখা হয়। জ্বালিয়ে রাখা গ্যাসের চুলা ভূমিকম্প হলে প্রলয় ঘটাবে। ১৯২৩ সালের পয়লা সেপ্টেম্বর জাপানের টোকিও-ইয়োকোহামা অঞ্চলে রিখটার স্কেলে ৭ দশমিক ৯ মাত্রার দি গ্রেট কানতো আর্থকোয়েকটি ঘটেছিল। এই ভূমিকম্পে এক লাখ ২৮ হাজার ২৬৬টি ঘরবাড়ি-দালান বিধ্বস্ত হয়, চার লাখ ৪৭ হাজার ১২৮টি ঘরবাড়ি-দালান আগুনে পুড়ে ছাই হয় এবং এক লাখ ৪২ হাজার ৮০৭ জন লোক প্রাণ হারায়। ৯৭ শতাংশ লোক প্রাণ হারিয়েছিল আগুনে পুড়ে। ভূমিকম্পটি ঘটেছিল দুপুর ১২টার কয়েক মিনিট আগে, যখন প্রায় প্রতিটি বাড়িতে চলছিল দুপুরের রান্নার আয়োজন, তথা রান্নার চুলাগুলো ছিল সক্রিয়। ওই সময় টোকিও গ্যাস কোম্পানির দুই লাখ ২০ হাজার গ্যাস সংযোগ ছিল। ঢাকায় যাঁরা সর্বক্ষণ গ্যাসবার্নার জ্বালিয়ে রাখছেন, তাঁরা কিন্তু সব সময় কানতো আর্থকোয়েকের দুপুর ১২টা বানিয়ে রাখছেন। মহা বিপর্যয় এড়াতে গ্যাসের চুলা অপ্রয়োজনে জ্বালিয়ে রাখা যাবে না।

আবু নাঈম মো. শাহিদুল্লাহ
ভূমিকম্পের সময় ব্যক্তির নিরাপত্তা কীভাবে বিধান করা যাবে, সে বিষয়টি তুলে ধরতে চাই। ব্যক্তিগতভাবে মানুষকে অবশ্যই জানতে হবে ভবনে তারা কীভাবে বসবাস করবে। ভবনে আসবাব কীভাবে রাখতে হবে, যাতে সেগুলো তাদের কোনো ক্ষতি না করে। ঢাকা শহরে যে পরিমাণ মানুষ বেড়েছে ও ভবন তৈরি হয়েছে, এ অবস্থায় ভূমিকম্প হলে বিপুল ক্ষয়ক্ষতি হতে পারে। প্রধানমন্ত্রী একটি পরিকল্পনা দিয়েছিলেন স্যাটেলাইট টাউনশিপ গড়ে তোলার। সত্যি যদি সেটি বাস্তবায়ন করতে পারি, ঢাকা শহর থেকে লোকজন সরিয়ে স্যাটেলাইট টাউনে নিয়ে যেতে পারি, জনসংখ্যার পরিমাণ যদি শহরে কমাতে পারি, তবে এই ক্ষয়ক্ষতির পরিমাণ অনেক কমে যাবে বলে আমি বিশ্বাস করি। ব্যক্তিনিরাপত্তার ক্ষেত্রে ভূমিকম্পের সময় যদি কেউ অফিস, বাসা বা স্কুলে থাকে, সে ক্ষেত্রে কিছু টিপস বা সচেতনতামূলক শিক্ষা স্কুল থেকে শেখানোর ব্যবস্থা করা উচিত। আর যাঁদের বয়স হয়েছে, তাঁদের শেখানোর একটি ব্যবস্থা গ্রহণ করতে হবে জনসচেতনতা সৃষ্টির মাধ্যমে। আমরা সিডিএমপি প্রজেক্টের মাধ্যমে ৬২ হাজার স্বেচ্ছাসেবক তৈরির কার্যক্রম ইতিমধ্যে শুরু করেছি। পাইলট প্রজেক্ট গত বছর শেষ হয়েছে। মেইন প্রজেক্ট এপ্রিল মাস থেকে শুরু করে ইতিমধ্যে তিন হাজার জনকে প্রশিক্ষণ দিয়েছি। এই বছরের মধ্যে আমরা আশা করছি ১৫ হাজারের মতো লোককে ভূমিকম্পের সচেতনতামূলক প্রশিক্ষণ দিতে পারব।
সিডিএমপির জরিপে দেখা গেছে, দিনের বেলায় ভূমিকম্প হলে একরকম ক্ষয়ক্ষতি হবে, আর রাতের বেলায় হলে আরও বেশি ক্ষয়ক্ষতি হবে। মানুষ যখন ঘরে থাকে, তখন ঘরের কোনায় বা কাঠের টেবিল বা বিছানার নিচে তাদের আশ্রয়স্থলটি আগে থেকে নির্দিষ্ট করে রাখবে, যেখানে শুকনো খাবার থেকে শুরু করে পানি, ব্যাটারিচালিত টর্চলাইটসহ প্রয়োজনীয় ওষুধ রেখে দিতে হবে। অনেকে মনে করে, কবে ভূমিকম্প হবে, সে জন্য এগুলো সংরক্ষণ করব, এটা পাগলের কথা। এটা ঠিক নয়। আমাদের এখন থেকেই অভ্যাস গড়ে তুলতে হবে। কারণ, বাসায় মেহমানদের জন্য শুকনো খাবার রাখি বা পানি প্রতিদিনই লাগে। শুধু খাবারগুলো ওই টেবিলের ওপরে না রেখে নিচে নিরাপদ আশ্রয়স্থলে রাখার অভ্যাস করলেই হবে। জাপানে কিন্তু এই অভ্যাস করা হতো। জাপানে দেয়ালের সঙ্গে টেলিভিশন বা বুকশেলফ আটকে রাখার ব্যবস্থা করা হয়। এতে ব্যক্তির ক্ষতি হওয়ার আশঙ্কা কম থাকে। আমরা যে ৬২ হাজার স্বেচ্ছাসেবককে প্রশিক্ষণ দিচ্ছি, তার মূল শর্তই হচ্ছে তাঁরা তাঁদের পরিবারের সদস্য ও আশপাশের বন্ধুবান্ধবকে এ ব্যাপারে প্রশিক্ষণ দেবেন।
আমাদের একটি মহা পরিকল্পনা অবশ্যই করতে হবে। সিডিএমপির মাধ্যমে একটি পরিকল্পনা করা হয়েছিল, কিন্তু সেটি এখনো চূড়ান্ত করা হয়নি। আমি মনে করি, এখানে অনেক মন্ত্রণালয় ও অধিদপ্তরে আলাদা কাজ ভাগ করে দেওয়া আছে। গ্যাস ও খনিজসম্পদ মন্ত্রণালয়ে আমরা গিয়েছিলাম, তারা এ নিয়ে কী ভাবছে জানতে। সেখানে আমরা অবাক হয়েছিলাম। গ্যাসের লাইন ও তেলের লাইন ভূমিকম্পের ঢাকা শহরে এত বেশি, কিন্তু সেগুলো কোথা থেকে বন্ধ করতে হবে, সে ব্যাপারে কোনো সংস্থার নির্দিষ্ট করে দায়িত্ব দেওয়া নেই। বিদ্যুৎ ও পানির সংযোগ কে বন্ধ করবে, আবার ভূমিকম্প-পরবর্তী সময়ে সঙ্গে সঙ্গে এসব সংযোগ চালু করবে কে, সেসব বিষয়ে নির্দিষ্ট করে কাউকে দায়িত্ব দেওয়া নেই। মানুষের আশ্রয়স্থল ও চিকিৎসাসেবা কোথায় দেওয়া হবে, তা নির্দিষ্ট করা নেই। ভূমিকম্প-পরবর্তী সময়ে দাতা সংস্থার দেশগুলো থেকে যারা আসবে, তাদের সঙ্গে কি আমাদের পররাষ্ট্র মন্ত্রণালয়ের এখন থেকে কোনো নিয়মিত যোগাযোগ আছে বা নীতিমালা তৈরি করা হয়েছে, কোন কোন দেশ থেকে আমাদের সহযোগিতা করতে লোক আসবে। বিভিন্ন দাতা সংস্থার সঙ্গে আমাদের এমওইউ চুক্তিতে এখনো স্বাক্ষর করা হয়নি। বিপুলসংখ্যক ভবন ভাঙলে সেগুলো সিটি করপোরেশন কত দ্রুত সরিয়ে নিয়ে যাবে, সে ব্যাপারে কোনো পরিকল্পনা করা হয়নি। স্বরাষ্ট্র মন্ত্রণালয় কী উদ্যোগ নিয়েছে, ভূমিকম্পে ক্ষতিগ্রস্ত এলাকার নিরাপত্তা ও লুটপাট ঠেকানোর জন্য; যাতে উদ্ধারকর্মীরা নিরাপদে তাঁদের কাজ চালাতে পারেন। শিক্ষা মন্ত্রণালয়ের উচিত বিভিন্ন শ্রেণীতে দুর্যোগ মোকাবিলার জন্য পাঠ্যক্রমে অন্তর্ভুক্ত বিষয়টি চূড়ান্ত করা। আমাদের বিমানবন্দর ক্ষতিগ্রস্ত হলে বিদেশি সাহায্য ও ত্রাণ অন্য কোথায় নামানো হবে, তার পরিকল্পনা করা উচিত।
রাজউক ভবন নির্মাণ শেষে অকুপেশন সার্টিফিকেট দেয়, তার জন্য যেসব সংস্থা আছে সেগুলো দ্বারা ভবনটি সঠিকভাবে নির্মিত হলো কি না, তা নিশ্চিত হয়ে দেওয়া উচিত। ফায়ার সার্ভিসের অভিজ্ঞতা থেকে বলতে চাই, হাইরাইজ বিল্ডিংয়ের ক্ষেত্রে অগ্নিনিরাপত্তামূলক সুন্দর পরিকল্পনা দেখিয়ে অনুমোদন নিয়ে যায়। কিন্তু পাঁচ-সাত বছর সময় লাগে ভবন তৈরি হতে। ভবন কখন নির্মাণ শেষ হলো, সেখানে সঠিক অগ্নিনিরাপত্তামূলক ব্যবস্থা নিশ্চিত করা হয়েছে কি না, সে বিষয়ে তারা আর পরীক্ষার জন্য ফায়ার সার্ভিসে আসে না। তাই আমরা বলতে চাই, রাজউক যদি অকুপেশন সার্টিফিকেট দেওয়ার আগে ওই সব সংস্থার অনুমোদিত পরিকল্পনা সঠিক বাস্তবায়ন হয়েছে কি না, তা নিশ্চিত হয়, তবে এসব ঝুঁকি অনেকাংশে কমানো সম্ভব।

জামিলুর রেজা চৌধুরী
রাজউকের কয়েক বছরে বেশ কিছু অগ্রগতি হয়েছে। বর্তমানে রাজউকে ভবন ডিজাইনের নকশায় যেকোনো প্রকৌশলী স্বাক্ষর করলে হবে না, তাদের একটি নিবন্ধনকরণ প্রক্রিয়া শুরু হয়েছে। রাজউকের নিবন্ধিত প্রক্রিয়ার জন্য স্থপতিদের দায়িত্ব দিয়েছে ইনস্টিটিউট অব আর্কিটেক্ট এবং ইঞ্জিনিয়ারিং ইনস্টিটিউটকে দায়িত্ব দেওয়া হচ্ছে প্রকৌশলীদের। সেখানে তাঁদের একটি মৌখিক পরীক্ষা নেওয়া হয়, ভূমিকম্প সম্পর্কে তাঁদের জ্ঞান আছে কি না, তা দেখা হয়। আর এখন তাঁদের আইনগতভাবে একটি দায়বদ্ধতা সৃষ্টি হয়েছে। নিবন্ধিত এসব প্রকৌশলীর শাস্তির বিধান রয়েছে; যদি প্রমাণিত হয় তাঁর গাফিলতির কারণে ভবনের ক্ষয়ক্ষতি হয়। বাংলাদেশ আর্থকোয়েক সোসাইটির পক্ষ থেকে একটি গাইডলাইন তৈরি করা হয়েছে নন-ইঞ্জিনিয়ারিং বিল্ডিং তৈরির ক্ষেত্রে। আমার ধারণা, ৯০ শতাংশের বেশি ভবন নির্মাণের সঙ্গে স্থপতি, প্রকৌশলী জড়িত থাকেন না। সাধারণত মালিক ও রাজমিস্ত্রিরা নিজেদের মতো করে ভবন নির্মাণ করেন। তাদের এই গাইডলাইন দেওয়ার জন্য বাংলায় চিত্রসহ উল্লেখ রয়েছে, যা মিস্ত্রিরা সহজে বুঝতে পারবেন। সিডিএমপির মাধ্যমে প্রকৌশলী ও স্থপতিদের প্রশিক্ষণ দেওয়া হচ্ছে। সেখানে মিস্ত্রিদের প্রশিক্ষণ দেওয়া হচ্ছে। রড কীভাবে বাঁধতে হবে, তা হাতে-কলমে প্রশিক্ষণ দেওয়া হয়। বাংলাদেশে জাহাজভাঙা শিল্প নিয়ে বিতর্ক চলছে। বাজারে যে রড আসে, তার সিংহ ভাগই আসে এখান থেকে। সেখানে রডের কোনো গুণগতমান নিশ্চিত করা হয় না। সম্প্রতি ঢাকা, চট্টগ্রাম ও সিলেটে ভবনে কাচের ব্যবহার অনেক বেড়ে গেছে। পরিবেশগত দিক থেকে এটি ভালো। প্রচুর সূর্যরশ্মি আছে। কিন্তু ক্ষতিকর দিক হচ্ছে এটি সহজে ভঙ্গুর। উপাদানের গুণগতমান যদি ঠিক না থাকে, অর্থাৎ দুর্ঘটনায় ফাটবে কিন্তু ভেঙে পড়ে যাবে না, এ রকম কাচ যদি ব্যবহূত না হয়, তবে আরেকটি ঝুঁকি রয়ে যাবে। দেখা যাবে ভবন ঠিকই আছে কিন্তু কাচ ভেঙে পড়ে মানুষের ক্ষয়ক্ষতির পরিমাণ আরও বেড়ে গেছে।
আমাদের প্রাথমিক সমীক্ষায় নিউক্লিয়ার পাওয়ার প্ল্যান্ট করার জন্য রূপপুরকে বাছাই করা হয়েছে, সেখানে বুয়েট থেকে ভূমিকম্পের ঝুঁকি কতটুকু, তা নির্ণয় করা হয়েছে। আগামী কয়েক বছর সেখানে আরও গভীরভাবে গবেষণা করা হবে। জাপানে ভূমিকম্পে পারমাণবিক চুল্লির যে ক্ষয়ক্ষতি হলো, তাতে সারা বিশ্ব নতুন করে ভাবছে এগুলো নিয়ে। যেমন—জার্মানি ঘোষণা করেছে ২০২২ সালের মধ্যে বর্তমানের সব পারমাণবিক প্ল্যান্ট বন্ধ করে দেবে। আমাদের মতো দেশে এ ধরনের কার্যক্রম করার আগে অনেক চিন্তাভাবনা করে সিদ্ধান্ত নিতে হবে।

আব্দুল কাইয়ুম
আলোচনায় অংশ নেওয়ার জন্য প্রথম আলোর পক্ষ থেকে সবাইকে ধন্যবাদ ও কৃতজ্ঞতা জানাচ্ছি।
</doc>

<doc>
‘চুন চুল’ প্রতিযোগ
ভাষা প্রতিযোগ কিছুক্ষণের জন্য চুন চুল প্রতিযোগে রূপ নেয়। দুপুরের খাওয়া শেষে প্রতিযোগীরা উদ্গ্রীব হয়ে ওঠে প্রতিভা প্রদর্শনে। সবাইকে তো আর সুযোগ দেওয়া সম্ভব নয়। কী করা যায়? সঞ্চালক আনিসুল হক ব্যবস্থা করলেন অভিনব এক বাছাই-পদ্ধতির।
নাম চুন চুল প্রতিযোগ। আগ্রহীরা মঞ্চে এসে আওড়াতে লাগলেন: জলে চুন তাজা, তেলে চুল তাজা। অদ্ভুত এই প্রতিযোগে যারা পাস করল, তারাই কেবল পেল প্রতিভা প্রদর্শনের অপার সুযোগ।

শেষ তালিটা কে দিল
অনুষ্ঠানে ভালো কিছুর জন্য সঞ্চালক আনিসুল হকের কাউন্ট ডাউনে স্কাউটের হাততালি ছিল সবার জন্য বিশেষ আনন্দায়ক। অবশ্য আনন্দ আরও যোগ হচ্ছিল, যখন সঞ্চালক জানতে চাইছিলেন, শেষ তালিটা কে দিল? শেষ পর্যন্ত জানা যায়নি শেষ তালিটা কে দিয়েছে। যতবার এই প্রশ্ন উঠেছে, ততবারই নতুন করে হাসির বান ডেকেছে। হাসির ডামাডোলে পার পেয়েছে ওই তালিবাদক। এই যখন অবস্থা, তখন কেউ কেউ বলেছে, আরও একটি হাসির কথা। দুটো বই পুরস্কার দেওয়ার ঘোষণা দিলেই নাকি জানা যেত শেষ তালিটা কে দিয়েছে!
জাতীয় ভাষা উৎসবের দিন সকাল থেকেই ফোন আসতে থাকে। নিবন্ধন কি শুরু হয়ে গেছে? পরীক্ষা কি শুরু হয়ে গেছে? আমরা তো পৌঁছাতে পারিনি। পৌঁছাতে আরও কিছুক্ষণ লাগবে। কেউ কেউ বলেছেন, আমরা নরসিংদী, ট্রেন দুই ঘণ্টা দেরি করেছে। অনুগ্রহ করে একটু দেরি করে পরীক্ষা শুরু করুন। দেশের বিভিন্ন অঞ্চল থেকে অভিভাবকেরা তাঁদের সন্তানদের ঢাকায় নিয়ে এসেছে। ওরা আঞ্চলিক প্রতিযোগিতায় বিজয়ী হয়েছে। জাতীয় পর্বেও ভালো করার প্রত্যাশা নিয়ে ঢাকায় আসায়। সকাল থেকে বিকেল পর্যন্ত অভিভাবকেরা ছিলেন এই উৎসবের সঙ্গী। এই উৎসবের সাফল্যের পেছনে অভিভাবকদের ভূমিকাও তাই অনেক গুরুত্বপূর্ণ।
জাতীয় প্রতিযোগে প্রাথমিক বিভাগে দ্বিতীয় স্থান অর্জন করেছে শাহ ইফতেখার আলম চৌধুরী। সন্তানের এ সাফল্যে মা নাহিদ নিগার সুলতানা খুশি। কত খুশি? সেটা প্রকাশ করার ভাষা তাঁর নেই। তিনি ফুলপুর বালিকা উচ্চবিদ্যালয়ের একজন শিক্ষিকা। তিনি বলেন, ‘আমরা অনুষ্ঠানের দিন সকালে আসতে চেয়েছিলাম, কিন্তু দীপ্তর (ঘরে ওকে এই নামে ডাকা হয়) যেন দেরি সহ্য হচ্ছিল না। এ কারণে আগের দিনই আমরা ঢাকা আসি। তার আগ্রহ দেখেই আমি বুঝেছিলাম, সে সফল হবে। দীপ্তর এ সাফল্যে আমি খুবই আনন্দিত।
ভিকারুননিসা নূন স্কুল অ্যান্ড কলেজ
দেশের নয়টি অঞ্চলের বিজয়ীদের নিয়ে ৭ম ভাষা প্রতিযোগের জাতীয় উৎসব অনুষ্ঠিত হলো ভিকারুননিসা নূন স্কুল অ্যান্ড কলেজে। ১৯৪৭ সালে যাত্রা শুরু করে প্রতিষ্ঠানটি। এর ছিল নারীশিক্ষার মহান ব্রত। সে সময় এর নাম ছিল রমনা প্রিপারেটরি স্কুল। ১৯৫০ সালে তৎকালীন পূর্ব পাকিস্তানের গভর্নর ফিরোজ খান নূনের স্ত্রী ভিকারুননিসা স্কুলটি পরিদর্শন করে এর ব্যবস্থাপনা ও শৃঙ্খলা দেখে মুগ্ধ হন। ১৯৫২ সালের ১৪ জানুয়ারি বর্তমান বেইলি রোডে স্কুলটি স্থানান্তরিত করেন তিনি। ১৯৭১ সালের আগে পর্যন্ত স্কুলটিতে ইংরেজি মাধ্যম চালু ছিল। এখন এই স্কুলের রয়েছে আরও চারটি শাখা। মূল স্কুলটির রয়েছে বেশ বড় ক্যাম্পাস। রয়েছে নিজস্ব মাঠ, সমৃদ্ধ পাঠাগার, আধুনিক রসায়নাগার, মিলনায়তন ও কম্পিউটার ল্যাবরেটরি। এ ছাড়া স্কুলের প্রাতিষ্ঠানিকভাবে স্বীকৃত ডিবেট ক্লাব, সায়েন্স ক্লাব ও এনভায়রনমেন্ট ক্লাব। এ স্কুলে নিয়মিতভাবে ক্রীড়া, সাংস্কৃতিক ও বিতর্ক প্রতিযোগিতা এবং বিজ্ঞানমেলা হয়ে থাকে।
ফলাফলের দিক থেকেও স্কুলটি দেশের শীর্ষস্থানীয় প্রতিষ্ঠানের জাতীয় উত্সবে বিজয়ীরা

প্রাথমিক
প্রথম: মো. ইশরাক আহসান, সেন্ট যোসেফ হায়ার সেকেন্ডারি স্কুল। দ্বিতীয়: শাহ ইফতেখার আলম চৌধুরী, ময়মনসিংহ জিলা স্কুল। তৃতীয়: প্রদ্যোৎদীপ বড়ুয়া, চট্টগ্রাম কলেজিয়েট স্কুল।
বিশেষ পুরস্কার: প্রিয়জিৎ ধর, সিরাজুল আরিফিন, মো. তাজমীম রেজা, যুরাফা নাজিয়াত, আবুবকর সিদ্দিক, ইন্তিসার তাহমিদ, আফিয়া তাসনিম, আনিকা তাহসিন, নাফিয়া ফারজানা, প্রজ্ঞা পারমিতা, তাবাস্সুম মাইশা, সাজ্জাত হোসেন ইমন, তাহমিদ আবরার নূর, নওশীন জাহান, তানজিম রহমান, ফারিহা ইয়াসমিন নায়রা, শাওনী দিয়া মিত্র।

নিম্ন মাধ্যমিক
প্রথম: মো. হাসিবুল ইসলাম, এসওএস হারম্যান মেইনার স্কুল, ঢাকা। দ্বিতীয়: আঁখি আলীম, ভিকারুননিসা নূন স্কুল অ্যান্ড কলেজ।
তৃতীয়: আহনাফ শাহরিয়ার রশিদ, সাতক্ষীরা সরকারি উচ্চবিদ্যালয়।
বিশেষ পুরস্কার: মো. সানজিদ আনোয়ার, রুবাইয়া বিনতে রশিদ, কাজী সায়মুল রেজা, তারিক বিন জিহাদ, জান্নাতুল ফেরদৌস, মাশিয়া ফারজানা বিনতে জাহাঙ্গীর, অনামিকা দত্ত, কাজী আজমাইন হক, জি এম আলমগীর, সুনন্দা দাস, স্মাইল মোহাম্মদ, অন্তর কুমার সাহা, নুসরাত জাহান, ফৌজিয়া আফরিন, সানজিদা তাসনীম, অনীক মজুমদার, তাসনিম আকবর ফারুকী।

মাধ্যমিক
প্রথম: মোস্তফা রাফিদ, রাজশাহী কলেজিয়েট স্কুল। দ্বিতীয়: ইফতিজা হক উসমানী, ময়মনসিংহ জিলা স্কুল। তৃতীয়: আতিক ইশরাক, রাজশাহী গভর্নমেন্ট ল্যাবরেটরি হাই স্কুল।
বিশেষ পুরস্কার: মানসুরা এমদাদ, সিরাজাম মুনিরা, পার্থ চক্রবর্তী, স্মিতা সরকার, মারিয়া সুলতানা, সিরাতুল জান্নাত, সুবাহ
সামররুফ সিমন্তী, রাদশারার শুভ্র, আহমেদ ইউসুফ, সানাউল হক, কাজী নাবিল
নওশাদ, স্নিগ্ধা দে, সাদ আহমেদ, নোশিন নাওয়ার, নিশিতাংশু দত্ত, সুলতানা তামান্না, শাবাব তাহসিন।

উচ্চমাধ্যমিক
প্রথম: সৌরভ কুমার মন্ডল, নটরডেম কলেজ, ঢাকা। দ্বিতীয়: মনিকা দাস, রংপুর সরকারি কলেজ, রংপুর। তৃতীয়: আহমাদ নাফিস খান, আনন্দমোহন কলেজ, ময়মনসিংহ।
বিশেষ পুরস্কার: নিশাত ফারজানা,
মুনতারিন হাসনাৎ, শৈলী নাহিদ, অরূপ চক্রবর্তী, মেহেজাবিন চৌধুরী, নাহিদ
নাজিয়া, মো. আবরার নাদিম, মেশকাতুস সালেহীন, নাফিস ইরতিজা, পৃথ্বীরাজ মজুমদার, রিফাত কবির,
চন্দন মিত্র, মো. ফাহিম খান,
মো. আশিকুর রহমান, এস এম মাহতাব হোসাইন, রিয়াজুল ইসলাম
ঊর্মি দেবনাথ।
সপ্তম এইচএসবিসি-প্রথম আলো ভাষা প্রতিযোগের জাতীয় উৎসব যে যথাযথভাবে সম্পন্ন হলো তার পেছনে কাজ করেছেন অনেকেই। তাঁদের মধ্যে একদল কর্মীর কথা বিশেষভাবে বলতে হয়। এঁরা হলেন প্রথম আলো বন্ধুসভার বন্ধুরা।
আঞ্চলিক প্রতিযোগ থেকে শুরু করে জাতীয় উৎসব পর্যন্ত ছিল তাঁদের অনেক কাজ।
প্রতিযোগের আগে বিভিন্ন জায়গার বিভিন্ন শিক্ষাপ্রতিষ্ঠান থেকে আগত শিক্ষার্থীদের নিজ নিজ শাখা অনুযায়ী নিবন্ধন করানো এবং এ সম্পর্কিত বিভিন্ন তথ্য জানানো। যেমন—প্রশ্নের ধরন, কোথায় পরীক্ষা হবে, কখন উপস্থিত হতে হবে ইত্যাদি জানানোসহ আরও অনেক কাজেই লিপ্ত ছিলেন বন্ধুসভার বন্ধুরা।
নিবন্ধনের পর সনদ লেখা, আসনবিন্যাস, পুরস্কার গোছানো এবং শিক্ষার্থীদের খাবারের ব্যবস্থা—সব মিলিয়ে এ এক মহাযজ্ঞ। আর এ কাজগুলো শুরু হয় উৎসবের কয়েক দিন আগেই। অনেক বন্ধু আছেন, কাজে যাঁদের রাত ছিল না, দিন ছিল না। প্রতিটি আঞ্চলিক ও জাতীয় উৎসবে তাঁদের অনেককে আগের রাতে দুইটা তিনটা পর্যন্ত কাজ করে আবার সকাল সাতটায় কাজে লেগে পড়তে হয়েছে। সকালে শিক্ষার্থীদের মধ্যে নাশতা ও দুপুুরে খাবার বিতরণ, পরীক্ষা নেওয়া, খাতা মূল্যায়ন, ফলাফল তৈরি করা, সাংস্কৃতিক অনুষ্ঠান, পুরস্কার বিতরণ—কত কাজ। শুধু ঢাকায় নয়, বন্ধুসভার বন্ধুরা আছেন সারা দেশে। যেখানেই যাই, তাঁরা বলেন, ‘বন্ধু আছি, ভালো আছ?’ তাঁদের আনন্দোচ্ছল চেহারা কেবলই অভয় দেয়।
ভাষা উৎসব সফল করতে শিক্ষক-শিক্ষিকা, অভিভাবক, স্কুলের কর্মকর্তা-কর্মচারী, পুলিশ প্রশাসন, বিভিন্ন গণযোগাযোগ সংস্থা ও স্থানীয় সুধী—সবারই মুখ্য ভূমিকা ছিল। তাঁদের সবার সহযোগিতায় সফলভাবে শেষ হলো সপ্তম ভাষা প্রতিযোগের আসর।
হংকং অ্যান্ড সাংহাই ব্যাংকিং করপোরেশন—এইচএসবিসি। বিশ্বের স্থানীয় ব্যাংক—এ নামেই এইচএসবিসি পরিচিত। বিশ্বের ৮৮টি দেশে প্রায় ১০ কোটি গ্রাহককে সেবা দিচ্ছে এই ব্যাংক। ব্যবসায়িক দৃষ্টিভঙ্গি শুধু নয়, সামাজিক দায়বদ্ধতা থেকেও এই প্রতিষ্ঠান অনেক উদ্যোগ নেয়। যেসব দেশে প্রতিষ্ঠানটির কার্যক্রম আছে, সেসব দেশের ভাষা, শিল্প, সংস্কৃতি-সংশ্লিষ্ট কর্মকাণ্ডে যুক্ত হতে চায় এইচএসবিসি। এই আগ্রহ থেকেই বাংলাদেশে স্কুল-কলেজ পর্যায়ে ভাষা প্রতিযোগ আয়োজনে প্রথম আলোর সঙ্গে যুক্ত হয়েছে এই প্রতিষ্ঠান।
এবারের জাতীয় উৎসবে সংস্থাটির করপোরেট সাসটেইনেবিলিটি অ্যান্ড কমিউনিকেশন ম্যানেজার (মার্কেটিং অ্যান্ড কমিউনিকেশন) মো. সামি আল হাফিজ। তিনি শিশুকিশোর শিক্ষার্থীদের উদ্দেশে বলেন, ‘ভাষা প্রতিযোগের সঙ্গে এইচএসবিসির সাত বছরের অভিজ্ঞতা। ভাষা প্রতিযোগ উপলক্ষে এই সাত বছরে আমরা অনেক জায়গায় গিয়েছি, তোমাদের অনেকের সঙ্গে পরিচিত হয়েছি। আজ চূড়ান্ত প্রতিযোগিতা অনুষ্ঠিত হচ্ছে। সবাই যে ভালো করবে তা নয়। আশা করি পুরস্কার পাওয়াকে বেশি গুরুত্ব দেবে না। এখানে তোমরা অনেক নতুন বন্ধুর সঙ্গে পরিচিত হচ্ছ, তোমাদের অতি প্রিয় শিক্ষকদের সঙ্গে কথা বলতে পারছ, নানা অনুষ্ঠানের মধ্য দিয়ে সময়টা উপভোগ করতে পারছ—এগুলোই মূল বিষয়। বাংলা ভাষার প্রতি তোমাদের আগ্রহ বাড়ানোর জন্যই এই প্রচেষ্টা। বাংলা ভাষার প্রতি তোমাদের এই ভালোবাসা পরিবারের অন্য সদস্যদের মধ্যেও ছড়িয়ে দেবে, যাতে তারাও বাংলা ভাষার অনুপম সৌন্দর্য উপলব্ধি করে।’
নিজের দেশ ও নিজের ভাষার প্রতি মমতা সৃষ্টির জন্য ছাত্রজীবনই গুরুত্বপূর্ণ সময়। কৈশোরে দেশ ও মানুষের প্রতি ভালোবাসা ও প্রীতি থাকে বেশি। এই সময়কে কাজে লাগিয়ে দেশের শিশুকিশোরদের মনে নিজের দেশ ও নিজেদের ভাষার আগ্রহ ও উদ্দীপনা জাগিয়ে তুলতে চায় এইচএসবিসি
ভাষা প্রতিযোগের সবচেয়ে আকর্ষণীয় অংশ ‘প্রশ্ন-উত্তর পর্ব’। এই পর্বে শিক্ষার্থীরা প্রশ্ন করে আর মঞ্চে বসে থাকা শিক্ষকেরা উত্তর দেন। প্রশ্ন করার জন্য শিক্ষার্থীদের সে কী ব্যাকুলতা! ভালো প্রশ্ন করলেই বই পাওয়া যায়। শুধু একটা বই পাওয়ার জন্য এই ব্যাকুলতা? মোটেই তা নয়। এবার যশোর ও জামালপুরে বই দিতে দিতে শেষ হয়ে গিয়েছে। তবু ওদের প্রশ্ন করার বিরাম নেই। মৌলভীবাজারে অডিটোরিয়াম তো এক সেকেন্ডের জন্য নীরব করা যায়নি। কারণ কী? প্রশ্ন করার সুযোগ দিতে হবে! সব জায়গায়ই দেখা গেছে, প্রশ্ন করতে না পেরে অনেকে কাগজে লিখে জমা দিয়েছে। এভাবে কাগজে লিখে প্রশ্ন দিতে আমরা প্রতিযোগীদের উৎসাহিত করি না।
তবু অধিকাংশ অঞ্চলে লিখিত প্রশ্ন এত বেশি এসেছে, সেগুলো সামাল দিতে রীতিমতো হিমশিম খেতে হয়েছে শিক্ষকদের। রংপুরের লেখা প্রশ্ন ব্যাগে ভরতে ভরতে দেখা গেল, এক ব্যাগেও হচ্ছে না। এগুলো দাঁড়িপাল্লায় ওজনদরে বিক্রি করতে পারলে ভালোই দাম পাওয়া যেত! আমাদের শিক্ষকদের কাছে ওসব প্রশ্নের ওজন ও দাম অবশ্য আরও বেশি।
শিক্ষার্থীদের প্রশ্নের বিষয়বস্তু কী? বিচিত্র প্রশ্ন বাংলা ভাষা সম্পর্কে। ভাষার উৎপত্তি ও বিকাশ, বর্ণের আকার ও রূপান্তর, বানানের নিয়ম ও নিয়মের যৌক্তিকতা, ব্যাকরণের সূত্র ও এর অকার্যকারিতা, শব্দের অর্থ ও অর্থান্তর, সাহিত্য কিংবা সাহিত্যিক—কোন বিষয় নেই ওদের প্রশ্নে? কোন বিষয়ে নেই ওদের বিচরণ? একেকজনের প্রশ্ন শুনে বোঝা যায়, ওদের পাঠ-পর্যবেক্ষণ কত নিবিড়। বইয়ের সামান্য ভুল বা অসংগতিও চোখ এড়ায় না। একেকটি ছেলেমেয়ে যেন একেকজন ভাষাপণ্ডিত। তা না হলে যে ধরনের প্রশ্ন করে বা যে ধরনের ভাবনা ভাবে, তা একজন পুরোদস্তুর ভাষাবিজ্ঞানীর পক্ষেই ভাবা সম্ভব। ওদের কোনো কোনো জিজ্ঞাসার জবাব দিতে পাশ্চাত্যের ভাষাবিজ্ঞানীর গায়েও ঘাম ছুটবে। অনেক প্রশ্নের উত্তর তো তর্কসাপেক্ষ। কিছু কৌতূহলের সমাধান পেতে নতুন করে গবেষণা বা পরীক্ষা করতে হবে। আমি চাই, ওদের সব প্রশ্নেরই উত্তর দেওয়া হোক। উত্তর মানে মীমাংসা নয়, কিংবা চূড়ান্ত কথা নয়। থাক না কিছু কথা বাকি। ছোট ছোট ছেলেমেয়ের মধ্যে যে ভাষাপ্রীতি দেখা যায়, তা আরও বাড়ুক। তাদের মধ্যে যেন ভাষা-আতঙ্ক তৈরি না হয়। শিক্ষকদের অনেকেই কচি মনের প্রেরণা নষ্ট করে দেন, হতাশা তৈরি করেন। ভাষার নিয়ম ব্যাখ্যা করতে গিয়ে ভাষাভীতি জাগিয়ে তোলেন। আমি তখন ভেঙে পড়ি। ভাষা কি এতই নিয়ম-মানা মেয়ে? কী বিচিত্র ও বিপুল এর প্রয়োগবৈচিত্র্য ও সম্ভাবনা!
একবার প্রতিযোগী একটি ছেলে প্রশ্ন করেছিল, ‘বাংলা ভাষা আছে, ইংরেজি ভাষা আছে, অঙ্কের কি ভাষা নেই?’ প্রশ্নকারী বালকের বয়স কত আর হবে? এই আট-নয় বছর। মঞ্চে উপবিষ্ট এক প্রবীণ শিক্ষক তাকে ধমক দিয়ে বসিয়ে দিলেন। এ ধরনের ক্ষেত্রে সরাসরি শিক্ষকের বিরুদ্ধে যাওয়া যায় না। আবার শিক্ষার্থীর যৌক্তিক প্রশ্নেরও জবাব দেওয়া দরকার। আরেক জায়গায় একটি ছোট্ট মেয়ে প্রশ্ন করেছিল, ‘আচ্ছা, মানুষ তো ঘুমায়। ঘুমিয়ে ঘুমিয়ে নাক ডাকে। স্বপ্নও দেখে। ঘুমের মধ্যে কথা বলে কেন?’ সরাসরি ভাষাবিষয়ক প্রশ্ন নয়। মঞ্চের শিক্ষকেরা এর উত্তর দিতে চাননি। আমি আমার আগ্রহ নিয়েই সে প্রশ্নের উত্তর দিয়েছিলাম। একটু মজা করে, খানিক ভাষার সংশ্লিষ্টতা এনে।
অনেক শিক্ষার্থীর প্রশ্ন ভাষাকে ছাড়িয়ে ‘দেশ’ পর্যন্ত বিস্তার লাভ করে। শিক্ষকদের কারও কারও তখন উত্তর দেওয়ার আগ্রহ বুঝি বেড়ে যায়। সব প্রশ্নের উত্তর দেওয়া হোক—এমনটা আমি বরাবরই চাই। কিন্তু প্রশ্নকে রাজনীতির মোড়কে উত্তরে রূপান্তরিত করাতে আমার আপত্তি। কিংবা শিশুদের রাজনীতি-সংশ্লিষ্ট করেই উত্তর দিন; কিন্তু সে রাজনীতি যাতে ওদের নতুন করে প্রেরণা-উজ্জীবিত করে।
নারীর প্রতিশব্দ ‘অবলা’ নিয়ে এক বছর আগে অনেক জায়গায়ই তীব্র প্রতিক্রিয়া ব্যক্ত করা হয়েছে মঞ্চে এবং মঞ্চের বাইরে। আমি তখন এ প্রশ্নের উত্তর দিইনি। এরপর কিছু পড়াশোনা করে দেখলাম, মধ্যযুগের বাংলা সাহিত্যে নারীকে হেয় করার জন্য ‘অবলা’ শব্দের প্রয়োগ হয়নি। এ ধরনের প্রতিশব্দ একালে আমরা ভাষায় ব্যবহার করতে চাইলে না করব। কিন্তু ভাষার ভাসা ভাসা জ্ঞানে তীব্র প্রতিক্রিয়া ছেলেমেয়েদের শুধু ‘কঠোর প্রতিক্রিয়াশীল’ই করে তোলে।
বাংলা ভাষা এত সজীব ও সচল বলেই এ ভাষার এত প্রশ্ন, এত দ্বিধা, এত মতানৈক্য। বানানের নিয়মেই কী দ্বিধাবিভক্তি! অনেকে জেনেশুনেই প্রচলিত অর্থে ‘ভুল’ বানানে লিখছেন। কিন্তু ভাষার ক্ষেত্রে ‘ভুল’, ‘অপপ্রয়োগ’ এগুলো বলতে গেলেও অনেক ভেবে বলতে হয়। বানান-তর্ক তো আজকে হঠাৎ ভুঁইফোড় হওয়া কোনো ব্যাপার নয়। বানানকে স্থির করতে চাইলে তর্ক আসবে। এই বানানও চিরস্থায়ীভাবে অপরিবর্তিত হয়ে থাকবে, তা নয়। শিক্ষার্থীদের সেই কথাও জানিয়ে রাখতে হবে।
সব শিক্ষার্থীর মধ্যেই একেকজন যুক্তিনির্ভর পণ্ডিত এবং গভীর ভাষানুসন্ধানী হয়ে ওঠার সম্ভাবনা রয়েছে। এ জন্য ওদের প্রশ্ন ও ভাবনার রাস্তাকে সহজ করে দিতে হয়। সে রাস্তায় আলো জ্বালিয়ে দেওয়াই শিক্ষকের কাজ। ওই অন্ধকার রাস্তায় ভূত আছে, অতএব সাবধান—এ ধরনের কথা বলা কারও ঠিক হবে না।
তারিক মনজুর: সহকারী অধ্যাপক, বাংলা বিভাগ, ঢাকা বিশ্ববিদ্যাল
মাতৃভাষার কোলে
আনিসুজ্জামান
সবাইকে শুভেচ্ছা। আমরা যেমন মায়ের কোলে জন্ম নিই, তেমনি মাতৃভাষার কোলে আমাদের জন্ম হয়। এই ভাষা আমাদের সহজাত, তবুও মাতৃভাষাকে যত্ন করে শেখা এবং জীবনে পরিচর্যা করার আবশ্যকতা আছে। এ জন্যই প্রথম আলো-এইচএসবিসির যৌথ উদ্যোগে এই ভাষা প্রতিযোগের আয়োজন। যাতে আমাদের নতুন প্রজন্ম জীবনের শুরু থেকেই যত্ন করে ভাষা আয়ত্ত করে এবং শুদ্ধ করে, সুন্দর করে তা প্রয়োগ করতে পারে। এ আয়োজন যাঁরা করেছেন আমি তাঁদের অভিনন্দন জানাই। এ প্রতিযোগিতার মধ্য দিয়ে তোমরা ভাষা সম্পর্কে আরও সতর্ক হও। ভাষাকে আরও গভীরভাবে ভালোবাসো—এ কামনা করি এবং তোমাদের সবার উজ্জ্বল ভবিষ্যৎ প্রার্থনা করি।

ভাষাকে কেন্দ্র করে দেশ
রশীদ হায়দার
আমরা মাতৃভাষা ভুলে গেছি, ইংরেজিটাও ভালো করে শিখিনি। ইদানীং বাংলা ভাষা নিয়ে নিম্নরুচির ইয়ার্কি-ফাজলামো দেখছি। এতে অবশ্য ভাষার কোনো ক্ষতি হয় না। যারা ভাষার এমন অপব্যবহার করে তাদেরই ক্ষতি হয়।
তিনি বলেন, ভাষাকে কেন্দ্র করে দীর্ঘ আন্দোলন-সংগ্রামের মধ্যে দিয়ে এ দেশের জন্ম। এমন ঘটনা পৃথিবীতে আর কোথাও ঘটেনি। অথচ আমরা সেই ভাষাকে অবলীলায় বিকৃত করে চলেছি, ধ্বংস করতে উদ্যত হয়েছি। অথচ বহুকাল আগে আমাদের দেশেরই কবি বলেছিলেন ‘যে জন বঙ্গেত জন্মে হিংসে বঙ্গবাণী/ সে জন কাহার জন্ম নির্ণয় ন জানি’। কবির এই কথাটির তাৎপর্য অনুধাবন করা প্রয়োজন।

আগ্রহ জাগানো
হোসনে আরা বেগম
প্রথম আলো-এইচএসবিসি যৌথভাবে সাত বছর ধরে ভাষা প্রতিযোগের আয়োজন করে আসছে। এ নিয়ে আমরা সবাই আন্তরিকভাবে খুশি। এই অনুষ্ঠানের ভেতর দিয়ে আমাদের তরুণ সমাজের মধ্যে বাংলা ভাষার প্রতি আরও আগ্রহ জাগিয়ে দেওয়া হচ্ছে। প্রতিযোগিতার মধ্য দিয়ে বাংলা ভাষা সম্পর্কে শিক্ষার্থীদের জ্ঞান বাড়ছে, তাতে করে ভাষার লালন ও চর্চা উভয়ই হচ্ছে। তরুণ সম্প্রদায়ের যারা এ আয়োজনের সঙ্গে জড়িত আমি তাদের ধন্যবাদ জানাই। এইচএসবিসি ও প্রথম আলো যে গুরুত্বপূর্ণ একটা উদ্দেশ্য নিয়ে আমাদের ছোট ছেলেমেয়েদের বাংলা ভাষার প্রতি আগ্রহী করে তুলছে, সে জন্য তাদের আন্তরিক ধন্যবাদ জানাই। আমি সপ্তম ভাষা প্রতিযোগের চূড়ান্ত পর্বের উদ্বোধন ঘোষণা করছি।
ট্রেন পাইনি, কিন্তু অনুষ্ঠানে ঠিকই পৌঁছে গেছি

ভাষা প্রতিযোগে অংশ নিতে জামালপুর যাওয়ার অভিজ্ঞতাটা বলি। তিস্তা এক্সপ্রেসে যাব। ভোর হওয়ার আগেই ঘুম থেকে উঠে বিমানবন্দর রেলস্টেশনে পৌঁছে গেছি। ট্রেন কমলাপুর ছাড়বে সকাল সাতটায়, বিমানবন্দরে আসবে আটটার দিকে। রেলস্টেশনে এসে ঘোষণা শুনলাম, আজ ট্রেন লেট। নয়টার দিকে একটা ট্রেন ঢাকার দিকে যাচ্ছে। শোনা গেল, সেই ট্রেন কমলাপুর পৌঁছানোর পর সেটার পাওয়ার কার খুলে আমাদের কাঙ্ক্ষিত ট্রেনে সংযুক্ত করা হবে; তারপর সেই ট্রেন আসবে। মানে আরও দুই ঘণ্টার ধাক্কা। তাই তাড়াতাড়ি করে রেলস্টেশন ছেড়ে ময়মনসিংহগামী একটা বাসে উঠে পড়লাম। সেই বাস ময়মনসিংহ শহরে ঢুকছে। এমন সময় একটা রেলক্রসিংয়ে বাসটাকে দাঁড়াতে হলো। ট্রেন যাচ্ছে। তার গায়ে লেখা, তিস্তা এক্সপ্রেস। অর্থাৎ তাড়াতাড়ি আসব বলে যে ট্রেন ত্যাগ করেছি, পকেটে টিকেট থাকা সত্ত্বেও, সেই ট্রেন আমার আগেই ময়মনসিংহ শহরে ঢুকে শহরও ছেড়ে গেছে। ময়মনসিংহে নেমে একটা মাইক্রোবাস ভাড়া করে ছুটলাম জামালপুর। ভাষা প্রতিযোগ শেষ হওয়ার আগেই ওখানে পৌঁছাতে পেরেছিলাম বৈকি। ছেলেমেয়েরা গান গাইছিল, নাটক করছিল। আমার সঙ্গে ছিলেন ক্লোজআপ তারকা পুলক। আমরা দুজনেই স্থানীয় শিক্ষার্থীদের প্রতিভায় মুগ্ধ। সবচেয়ে মুগ্ধ ছেলেমেয়েদের ডাকনামগুলো শুনে। এত সুন্দর সুন্দর বাংলা শব্দ দিয়ে নাম রাখা হয়েছে!
জামালপুর থেকে ফেরার সময়ও একটা ভুতুড়ে কাণ্ড ঘটেছিল আমাদের মাইক্রোবাসে। ফেরার পথে ফুলপুরে ভাষা প্রতিযোগের কর্মী যমজ ভাই কল্লোল-হিল্লোলের গ্রামের বাড়ি ফুলপুরে নৈশভোজ সেরেছি। বেশ রাত। আমরা ময়মনসিংহ শহরকে পাশ কাটিয়ে বাইপাস সড়ক ধরে চলেছি। কিন্তু ড্রাইভারকে ভূতে পেয়ে বসল। তিনি কৃষি বিশ্ববিদ্যালয়ের ভেতরে গাড়ি ঢুকিয়ে ফেললেন। রাত ১২টার বেশি। আকাশে চাঁদ নেই। ঘুটঘুটে অন্ধকার। ফসলহীন ধানখেত পড়ে আছে চরাচর জুড়ে। তার মধ্যে দিয়ে কাঁচা সড়ক ধরে আমরা একদিকে যাই। পথ শেষ হয়ে যায়। অতি কষ্টে গাড়ি ঘোরানো হয়। আরেক দিকে যাই। হয়তো একটা রিকশা যাচ্ছে, রিকশাওয়ালা ঘুমিয়ে ঘুমিয়ে রিকশা চালাচ্ছেন। তাকে শুধাই, ঢাকার রাস্তা কোনটা? তিনি একদিকে দেখিয়ে দেন। সেই পথে কিছুদূর যাওয়ার পরে এক গার্ডের দেখা মেলে। তিনি বলেন, এই পথে না, ঢাকা তো অন্য পথে। আবার গাড়ি ঘোরাই। আমরা কৃষি বিশ্ববিদ্যালয়ের কৃষিখেতের মধ্যে চক্কর খাচ্ছি। ঢাকা ফিরতে পারব কি না জানি না। এখন বলো তো, আমরা কি পথ খুঁজে পেয়েছিলাম। উত্তর হলো, পেয়েছিলাম। না হলে এই লেখাটা লিখছি কী করে!
আমাদের যেসব শিক্ষক ভাষা প্রতিযোগের সঙ্গে যুক্ত ছিলেন, তাঁরা এমনই কষ্ট করে বাংলাদেশের বিভিন্ন জায়গায় গিয়েছেন। কেন গিয়েছেন? কারণ তাঁরা ভাষাকে ভালোবাসেন, ভালোবাসেন দেশকে, ভালোবাসেন বাংলাদেশের শিশু-কিশোর শিক্ষার্থীদের। তাঁরা তাঁদের স্বপ্নের বীজ ছাত্রছাত্রীদের মধ্যে ছড়িয়ে দিতে চান।
বাংলাদেশকে আমরা সবাই ভালোবাসি, ভালোবাসি বাংলা ভাষাকেও। ভালোবাসার নিয়ম হলো, কেবল ভালোবাসলেই হয় না, ভালোবাসার কিছু দায়িত্ব আছে। সেটাও পালন করতে হয়। আমাদের কর্তব্য হলো, বাংলা ভাষা একটু যত্ন করে শেখা, একটু যত্ন করে লেখা, একটু সুন্দর করে বলার চেষ্টা করা। ভাষা প্রতিযোগ আমাদের মধ্যে সেই ভালোবাসাই জাগিয়েই তুলতে চায়।
আনিসুল হক: কথাশিল্পী, উপসম্পাদক
প্রথম আলো
‘ঊন এক শ’ না হয়ে নিরানব্বই কেন? মুনতাসীর মামুনের প্রশ্ন? অভিনব, কৌতূহলোদ্দীপক ও মজার রঙে ঠাসা প্রশ্নে মেতে উঠেছিল শিক্ষার্থীরা। এইচএসবিসি ও প্রথম আলো ৭ম ভাষা প্রতিযোগের জাতীয় উৎসব ছিল ১৩ মে। স্থান রাজধানীর ভিকারুননিসা নূন স্কুল অ্যান্ড কলেজ। সকাল নয়টায় নানা রঙের বেলুন উড়িয়ে উৎসবের উদ্বোধন করা হয়। উদ্বোধন করেন কলেজের অধ্যক্ষ হোসনে আরা বেগম। এর আগে জাতীয় সংগীতের সঙ্গে তিনি জাতীয় পতাকা উত্তোলন করেন; ভাষা প্রতিযোগের পতাকা উত্তোলন করেন ভাষা প্রতিযোগ পর্ষদের সভাপতি অধ্যাপক আনিসুজ্জামান। উপস্থিত ছিলেন প্রথম আলো সম্পাদক মতিউর রহমান; এইচএসবিসি কর্মকর্তা মো. সামি আল হাফিজ; চট্টগ্রাম বিশ্ববিদ্যালয়ের বাংলা বিভাগের অধ্যাপক মাহবুবুল হক; ঢাকা বিশ্ববিদ্যালয়ের বাংলা বিভাগের অধ্যাপক বিশ্বজিৎ ঘোষ, ভীষ্মদেব চৌধুরী, সৈয়দ আজিজুল হক, ভাষা বিজ্ঞান বিভাগের সহকারী অধ্যাপক সৈয়দ শাহরিয়ার রহমান; ঢাকা রেসিডেনসিয়াল মডেল স্কুল অ্যান্ড কলেজের উপাধ্যক্ষ ফেরদৌস আরা বেগম; বাংলা একাডেমীর উপপরিচালক ড. আমিনুর রহমান সুলতান; প্রথম আলোর উপসম্পাদক আনিসুল হক, সহকারী সম্পাদক অরুণ বসু ও জাফর আহমদ।
‘বাংলা ভাষায় কাঁদি হাসি, সকল ভাষা ভালোবাসি’—এই ছিল এবারের স্লোগান। উদ্বোধনপর্বে অধ্যাপক আনিসুজ্জামান বলেন, ‘মাতৃভাষা আমাদের সহজাত। তার পরও মাতৃভাষা চর্চা ও অনুশীলনের বিষয় থাকে।’
মতিউর রহমান বলেন, ‘আমরা মাতৃভাষা বাংলাকে আরও বেশি ভালোবাসতে চাই; মাতৃভাষায় শুদ্ধ করে কথা বলতে, পড়তে, লিখতে চাই; দেশকে আরও বেশি ভালোবাসতে চাই—এটি ছাড়িয়ে দিতেই এই আয়োজন।’
এই আয়োজনের সঙ্গে এইচএসবিসির সহযোগিতা অব্যাহত রাখার কথা বলেন সামি আল হাফিজ।
উদ্বোধন শেষে শুরু হয় পরীক্ষা। অভিভাবকেরা এ সময় ব্যস্ত হয়ে পড়েন ছবিতে প্রিয় সন্তানের মুখ খুঁজতে। নয়টি অঞ্চলের প্রতিযোগিতা নিয়ে তৈরি করা হয়েছিল ছবির দেয়ালিকা। ভাষা প্রতিযোগের দেশব্যাপী আয়োজনের পুরো চিত্র খুঁজে পাওয়া যায় এখানে।
পরীক্ষা শেষ করে ওরা হাজির হয় মিলনায়তনে। সঞ্চালনে আসেন আনিসুল হক। মঞ্চে বসেন আমন্ত্রিত অতিথিরা।
‘কী’ আর ‘কি’-এর মধ্যে পার্থক্য কী? কাকতাড়ুয়া তো শুধু কাক তাড়ায় না, সব পাখিই তাড়ায়, তাহলে এটার নাম কি ‘পক্ষীতাড়ুয়া হওয়া উচিত ছিল না? বাংলা সাহিত্যে অন্ধকার যুগ বলে একটি সময়কে অবহিত করা হয়, কিন্তু সে সময় তো একটি বই রচনার কথা জানা যায়, সুতরাং সময়টা অন্ধকার সময় হলো কেন? হাসি, কান্নাকে আমরা ভাষা বলি কেন? পাকিস্তান কি আন্তর্জাতিক মাতৃভাষা দিবস পালন করে? সমুদ্র ও সাইকেল শব্দে ‘স’-এর উচ্চারণ দুই রকম কেন? এভাবে মিলনায়তন হয়ে উঠল প্রশ্নময়। ভালো প্রশ্নে মিলছিল পুরস্কার—বই। ফাঁকে ছিল আবৃত্তি, গান ও বক্তৃতা। সঞ্চালক আনিসুল হক ছিলেন একাই ‘এক শ’। তাঁর মজার মজার কৌতুক আর বুদ্ধিদীপ্ত প্রশ্নোত্তরে প্রতিযোগীরা ছিল বেজায় উৎফুল্ল। এ জন্য তাঁকে কোনো পুরস্কার দেওয়া হয়নি। অনুষ্ঠানে রবিঠাকুরের ‘আমার মুক্তি আলোয় আলোয়’সহ তিনটি গান গেয়ে শোনান শিল্পী লাইসা আহমেদ লিসা। লোকছড়া নিয়ে দলীয় আবৃত্তি পরিবেশন করেন ‘জিয়নকাঠি’র শিল্পীরা। গান ও আবৃত্তিতে অংশ নিয়েছে প্রতিযোগীদের অনেকেই। এক-দুই মিনিটের বক্তৃতাও দেন আমন্ত্রিত অতিথিরা। বিশ্বজিৎ ঘোষ বলেন, ‘রবীন্দ্রনাথ ছাত্র হিসেবে খারাপ ছিলেন। ক্লাসের বই তাঁর ভালো লাগত না; কিন্তু বাকি সব বই ভালো লাগত, যা পড়ে তিনি হয়ে ওঠেন বিশ্বকবি।’
ভীষ্মদেব চৌধুরী বলেন, ‘ভাষা প্রাণের সঙ্গী। তাকে গুরুত্ব দিতে হবে সবার আগে।’
ফেরদৌস আরা বেগমের কথা, ‘ভাষা মজার জিনিস, একই ভাষা একেক জায়গায় একেক রকম।’ অরুণ বসু বলেন, ‘রবীন্দ্রনাথ পড়লে বোঝা যায়, দেশের প্রতি ভালোবাসা কীভাবে প্রদর্শন করতে হয়। দেশকে ভালোবেসেই দেশের ঋণ শোধ করতে হবে।’
এ বছর রবীন্দ্রনাথ ঠাকুরের সার্ধশততম জন্মবার্ষিকী, পাশাপাশি আমাদের স্বাধীনতার ৪০ বছর পূর্তি হচ্ছে। গানে, আবৃত্তিতে, উদ্ধৃতিতে কবির প্রসঙ্গ যেমন অনুষ্ঠানকে রবীন্দ্রময় করে তুলেছিল, তেমনই দেশের প্রতি ভালোবাসা ও আত্মনিবেদনের অঙ্গীকারে ছিল দৃপ্ত।
বিকেলে ছিল সাংস্কৃতিক অনুষ্ঠান ও পুরস্কার বিতরণ। ক্লোজআপ তারকা আবিদ ‘আমি চিনি গো চিনি তোমারে’সহ তিনটি গান গেয়ে শোনান। কণা শুনিয়েছেন তাঁর জনপ্রিয় ‘লাজুক পাতা লজ্জাবতী’সহ তিনটি গান। আবরার টিপু শুনিয়েছেন, ‘জানি না কী যে হলো’। পরে কণার সঙ্গে গেয়েছেন বিশ্বকাপ ক্রিকেটে বাংলাদেশের থিম সং ‘ও পৃথিবী এবার এসে বাংলাদেশ নাও চিনে’।
পুরস্কার পর্বে সঞ্চালনে আসেন জাফর আহমদ। এ পর্বে বিশিষ্ট কথাসাহিত্যিক, নজরুল ইনস্টিটিউটের নির্বাহী পরিচালক রশীদ হায়দার বলেন, ‘নবীন প্রজন্মকে নিয়ে শুদ্ধ করে ভাষা শিখতে উৎসাহিত করার এই আয়োজন খুবই গুরুত্বপূর্ণ।’
চট্টগ্রাম বিশ্ববিদ্যালয়ের অধ্যাপক মাহবুবুল হক বলেন, বাংলা ভাষার বিকৃতি রোধ এবং সব ক্ষেত্রে শুদ্ধতা রক্ষায় সবাইকে চেষ্টা করতে হবে। উপস্থিত ছিলেন রেসিডেনসিয়াল মডেল স্কুল অ্যান্ড কলেজের উপাধ্যক্ষ ফেরদৌস আরা বেগম, প্রথম আলোর ব্যবস্থাপনা সম্পাদক সাজ্জাদ শরিফ, উপসম্পাদক আনিসুল হক এবং রংপুর সরকারি কলেজের সহযোগী অধ্যাপক এ আই এম মুসা। সাইনবোর্ড, ব্যানার থেকে শুরু করে সর্বত্র ভাষার ভুল ব্যবহার, ভুল উচ্চারণ, ভুল প্রয়োগের বিরুদ্ধে সোচ্চার হওয়ার আহ্বান জানান সবাই। আনিসুল হক তাঁর মা উপন্যাস থেকে আজাদ ও তাঁর মায়ের সত্য ঘটনার বর্ণনা দেন। আজাদের মতো দেশপ্রেমী হওয়ার কথা বলেন।
উপস্থিত হয় সেই মাহেন্দ্রক্ষণ, বিজয়ীদের পুরস্কার প্রদানের মুহূর্ত। নাম ঘোষণা করেন সঞ্চালক, আর আমন্ত্রিত অতিথিরা তুলে দেন পুরস্কার। দিন শেষে ঘনিয়ে আসে ঘরে ফেরার সময়। ফিরে যায় যে যার মতো। সঙ্গে নিয়ে যায় দুর্লভ এক অভিজ্ঞতা, যা কল্পনা মনে হলেও বাস্তব; তা হলো প্রশ্ন করতে নেই মানা।
দুই বন্ধু গল্প করছে। একজন তার মামার ভুঁড়ির মাহাত্ম্য তুলে ধরে, ‘আমার মামার ভুঁড়িটা ইয়া বড়। বৃষ্টি হলে লোকজন মামার ভুঁড়ির নিচে আশ্রয় নেয়।’ এবার আরেকজন তার মামার ভুঁড়িটা আরও বড় বলে দাবি করে। তার ভাষ্য, ‘আরে, তোর মামার ভুঁড়ি আর কী? আমার মামার ভুঁড়ি এত বড় যে, রাস্তায় চলার সময় বলতে হয়, এই ভুঁড়ি আসছে, ভুঁড়ি আসছে।’ দুই বন্ধুর এই গল্প শোনাচ্ছিলেন গবেষক স্বপন নাথ। গল্পের শেষে তিনি জুড়ে দেন, ‘আমরা কিন্তু ভুঁড়ির চর্চা নয়, মাথার চর্চা করব, চর্চা করব বাংলা ভাষার।’
ভুঁড়ির গল্পে আবার ভাষা আসে কোত্থেকে? এ প্রশ্ন আসতে পারে যে কারও মাথায়। আসলে যে আসরে গল্পটা বলা হচ্ছিল সেটা ছিল ভাষার আসর, মানে এইচএসবিসি-প্রথম আলো ভাষা প্রতিযোগ। গত ২৮ মার্চ বিকেলে মৌলভীবাজার অঞ্চলের আসরের বক্তৃতা পর্ব চলছিল। মৌলভীবাজার সরকারি কলেজের শহীদ জিয়া মিলনায়তনে সিলেট বিভাগের বিভিন্ন জেলা থেকে আসা স্কুল-কলেজের শিক্ষার্থীদের উদ্দেশে বক্তব্য দিচ্ছিলেন স্বপন নাথ।
প্রতিযোগের আসরটা কিন্তু শুরু হয় সকাল ১০টায়। শিক্ষার্থীরা কলেজ প্রাঙ্গণে সারি ধরে দাঁড়ায় পতাকা স্ট্যান্ডের সামনে। জাতীয় পতাকা উত্তোলন করা হয়। ভাষা প্রতিযোগ উদ্বোধন করেন মৌলভীবাজার সরকারি কলেজের ভারপ্রাপ্ত অধ্যক্ষ বদরুজ্জামান চৌধুরী। তিনি শিক্ষার্থীদের উদ্দেশে বলেন, ‘তোমরা হলে দেশের ভবিষ্যৎ। সোনার বাংলা গড়তে হলে তোমাদেরও ভালো ভালো কাজ করতে হবে। আর অবশ্যই সৎভাবে জীবনযাপন করতে হবে।’
জাতীয় সংগীতের মাধ্যমে শুরু হয় প্রতিযোগের কার্যক্রম। আমন্ত্রিত অতিথি, শিক্ষক, শিক্ষার্থীরা মিলে জাতীয় সংগীত পরিবেশন করেন। এরপর লিখিত পরীক্ষা। শিক্ষার্থীরা নিজ নিজ কক্ষে গিয়ে পরীক্ষা দিতে বসে। পরীক্ষার হলে শিক্ষার্থীদের প্রায় সবাই খাতা-কলম নিয়ে মগ্ন ছিল। মাঝেমধ্যে কেউ কপালে হাত দিয়ে গভীর মনোযোগ দিয়ে প্রশ্ন দেখছে। কেউ কাউকে হাঁক দিয়ে উত্তরটা জানার চেষ্টা করছিল। তবে শিক্ষকদের কড়া পাহারার কারণে দুষ্টমতিদের হাঁকাহাঁকি বিফলে গেছে। এদিকে তখন মা-বাবার মুখে উৎকণ্ঠা!
পরীক্ষা শেষ হতেই এবার সবাই দে ছুট মিলনায়তনে। লহমায় সব আসন পূর্ণ। তবে আয়োজকদের যাঁরা খাতা দেখার দায়িত্বে ছিলেন, তাঁরা কিন্তু এ দিকটা মাড়াতে পারেননি। তাঁরা পরীক্ষার্থীদের খাতা যাচাই করতে চলে গিয়েছিলেন কলেজের একটি কক্ষে। একদিকে খাতার উত্তর সঠিক কি না, তা দেখা হচ্ছে; অন্যদিকে মিলনায়তনে শুরু হয়েছে ‘প্রশ্ন পর্ব’।
শিশুদের প্রশ্নে মাঝেমধ্যেই শিক্ষকদের বেকায়দায় পড়তে হয়েছে। তাতে বোঝা গেল শিশুদের মগজে ভাষা ও সাহিত্যচিন্তার ক্ষেত্রটা বেশ মজবুত হয়ে উঠছে। মৌলভীবাজার সরকারি প্রাথমিক বিদ্যালয়ের অন্বয় তালুকদারের প্রশ্ন, ‘বাংলা, বাঙলা—দুইভাবে লেখা হয় কেন? আমরা কোনটি ব্যবহার করব।’ মৌলভীবাজারের দ্য ফ্লাওয়ার্স কেজি অ্যান্ড হাইস্কুলের শিক্ষার্থী তারিক বিন জিহাদের প্রশ্ন ছিল, ‘লেখকেরা ছদ্মনাম ব্যবহার করেন কেন?’
এর উত্তরে সিলেটের মদনমোহন কলেজের বাংলা বিভাগের প্রধান আবুল ফতেহ ফাত্তাহ বলেন, ‘একেক লেখক একেক কারণে ছদ্মনাম ব্যবহার করে থাকেন। স্পর্শকাতর কোনো বিষয় নিয়ে লিখলে বিপদ থেকে বাঁচতে লেখক ছদ্মনামে লেখেন। আবার কেউ কেউ রম্য রচনার ক্ষেত্রে কৌতুকরস আছে এমন একটা নামে লিখেছেন। অনেকে আবার পরিচিত নামটা বাদ দিয়ে ছদ্মনামে লিখে পরীক্ষা করে দেখেছেন পরিচিত পাঠকেরা তাঁর লেখা কীভাবে নেয়।’
প্রশ্ন পর্বে যারা বুদ্ধিমত্তা দেখিয়েছে তারা পুরস্কার হিসেবে পেয়েছে বই। এর পরই শুরু হয় বক্তৃতা পর্ব। বক্তব্য দেন প্রথম আলো বন্ধুসভার মৌলভীবাজারের সাধারণ সম্পাদক অপূর্ব সোহাগ, প্রথম আলোর মৌলভীবাজার জেলা প্রতিনিধি আকমল হোসেন, সিলেট মদনমোহন কলেজের বাংলা বিভাগের প্রধান আবুল ফতেহ ফাত্তাহ, প্রথম আলোর উপসম্পাদক সাজ্জাদ শরিফ, ঢাকা বিশ্ববিদ্যালয়ের বাংলা বিভাগের সহকারী অধ্যাপক তারিক মনজুর, ইডেন কলেজের বাংলা বিভাগের প্রভাষক সোহেল হাসান গালিব, গবেষক স্বপন নাথ ও এইচএসবিসি ব্যাংকের কর্মকর্তা আলী কাওসার চৌধুরী।
বক্তৃতা পর্বটা যেই শিশুদের কাছে ভারী হয়ে উঠছিল, তখনি ‘ভুঁড়ি’ কিংবা অন্য কোনো বিষয় নিয়ে মজা করে বক্তারা পরিবেশটা একটু হালকা করার চেষ্টা করেছেন। পরে বন্ধুসভার বন্ধুদের আবৃত্তি, গান আর নাচ ছিল উপভোগ্য। আনন্দ কয়েক গুণ বাড়িয়ে দেয় ক্লোজআপ তারকা কিশোরের গান। ‘একতারা বাজাইলে মনে পইড়া যায়...’ দিয়ে শেষ করে কিশোর।
এর মধ্যে চলে আসে ফলাফল। বিজয়ী শিক্ষার্থীদের নাম ঘোষণা করলেন অনুষ্ঠানের সঞ্চালক জাফর আহমদ। ৫২ জন শিক্ষার্থীর হাতে পুরস্কার হিসেবে বই, সনদ ও পদক তুলে দেন অতিথিরা।

মৌলভীবাজারে বিজয়ী যারা
প্রাথমিক: প্রথম ব্লু-বার্ড স্কুল অ্যান্ড কলেজের বাঁধন দেব, দ্বিতীয় দ্য ফ্লাওয়ার্স কেজি অ্যান্ড হাইস্কুলের লায়লাতুন নাহার এবং তৃতীয় মৌলভীবাজার সরকারি উচ্চবিদ্যালয়ের ইশমাম তাহমিন আহমদ। বিশেষ পুরস্কার: শাহ্ হুমায়রা সিদ্দিকী, পারমিতা চক্রবর্তী, অভিষেক দাশ, নাফিসা তাহসীন, এশা হোসেন, নির্ণয় ভৌমিক, পিয়া দাশ পুরকায়স্থ, অনসূয়া পাল, কাব্য কনীনিকা রহমান ও প্রীতম নাগ।
নিম্নমাধ্যমিক: প্রথম মৌলভীবাজার সরকারি উচ্চবিদ্যালয়ের সুনিত সরকার, দ্বিতীয় ব্লু-বার্ড স্কুল অ্যান্ড কলেজের বাঁধন হালদার এবং তৃতীয় দ্য ফ্লাওয়ার্স কেজি অ্যান্ড হাইস্কুলের সুহরাত জামিল চৌধুরী। বিশেষ পুরস্কার: তারিক বিন জিহাদ, শায়িরা তুবা, মো. জহিরুল ইসলাম চৌধুরী, যারিন তাসনিম, মোহাম্মদ হাসিবুল হোসেন, নিশাত আনজুম, নাজিফা তাফাস্সুম, নুসরাত জাহান ভূঁঞা, মো. কপিল উদ্দিন ও নূর মোহাম্মদ আবু সায়েম।
মাধ্যমিক: প্রথম বিটিআরআই হাইস্কুলের অমিতাংশু দত্ত, দ্বিতীয় সিলেট সরকারি পাইলট উচ্চবিদ্যালয়ের মো. মিল্টন আহমেদ এবং তৃতীয় দি বার্ডস রেসিডেনসিয়াল স্কুল অ্যান্ড কলেজের পার্থ প্রতীম। বিশেষ পুরস্কার: আঁখি রানী পাল, নিশিতাংশু দত্ত, নূরে জান্নাত, সরোজ কুমার চক্রবর্তী, নাজমুস সায়দাত, শারিফা শাহ, তাহমিদ তাজওয়ার, শারমিন নাহার, এহসান আহমেদ ও আনিফা কাশেম।
উচ্চমাধ্যমিক: প্রথম মৌলভীবাজার সরকারি কলেজের তন্ময় বিশ্বাস, দ্বিতীয় নাবিলা আহমেদ এবং তৃতীয় মায়িশা ফারজানা চৌধুরী। বিশেষ পুরস্কার: ইশতিয়াক আহমেদ, তানজিনা তাবাস্সুম, সংযুক্তা সিন্হা, রাশেদুল হাসান, উর্মি দে, রুম্পা দে, মুক্তা বেগম, ইস্তিয়াকুর রহমান ও তৃণা দে।

মৌলভীবাজার সরকারি কলেজ
মৌলভীবাজারে ভাষা প্রতিযোগ অনুষ্ঠিত হয়েছে মৌলভীবাজার সরকারি কলেজে। জেলার কেন্দ্রস্থলে ১৭ দশমিক ৮০ একর জায়গার ওপর কলেজটি প্রতিষ্ঠিত হয় ১৯৫৬ সালে। ১৯৮০ সালে উচ্চমাধ্যমিক কলেজটি সরকারীকরণ হয়। ২০০০ সালে চালু হয় স্নাতক-সম্মান কোর্স। বর্তমানে এখানে উচ্চমাধ্যমিক, ডিগ্রি (পাস), ১৪টি বিষয়ে স্নাতক-সম্মান, এবং পাঁচটি বিষয়ে মাস্টার্স কোর্স চালু আছে। কলেজে মোট শিক্ষার্থী প্রায় আট হাজার।

সেরাদের সেরা
সুনিত সরকার
অষ্টম শ্রেণী, মৌলভীবাজার সরকারি উচ্চবিদ্যালয়।
আচ্ছা, রাজশাহীতে কি রাজা থাকে? থাকে রানি, রাজকুমার, রাজকুমারী, পাইক, পেয়াদা, লস্কর ইত্যাদি? ইতিহাস বলে এসব কাল্পনিক নয়, সত্য। বর্তমানেও আকস্মিকভাবে মিলে গেল তার সত্যতা। অভিভাবকরূপী রাজা-রানি আর শিক্ষার্থীরূপী রাজকুমার-রাজকুমারীদের দেখা মিলল গত ১ এপ্রিল ২০১১,
যারা পড়ে চতুর্থ থেকে দ্বাদশ শ্রেণীতে, রাজশাহী অঞ্চলের বিভিন্ন শিক্ষাপ্রতিষ্ঠানে। ভাষা নিয়ে ওদের ভীষণ আগ্রহ, গভীর ঔৎসুক্য। যার আয়োজক এইচএসবিসি ও প্রথম আলো। বিষয় ভাষা প্রতিযোগ। অনুষ্ঠিত হয় রাজশাহী শিক্ষা বোর্ড মডেল স্কুল অ্যান্ড কলেজে। একেক স্কুলের একক রকম পোশাকে ওদের এক-একজনকে রাজকুমার-রাজকুমারীর মতো দেখাচ্ছিল। প্র্রতিযোগে এসেও ছিল না কোনো ভয়-শঙ্কা। হাসতে-খেলতে দেয় আধা ঘণ্টার পরীক্ষা। উৎসবের উদ্বোধন হয় পতাকা উত্তোলন ও বেলুন উড়িয়ে। মজার ব্যাপার হলো, যারা পরীক্ষা দিয়েছে, তারা নিয়েছেও। তবে লিখিত নয়, মৌখিক; যা ছিল বুদ্ধিদীপ্ত, চমকপ্রদ এবং পিলে চমকানোর মতো।
প্রথম প্রশ্ন ছিল, পিএন বালিকা উচ্চবিদ্যালয়ের শিক্ষার্থী যুরাকা নাজিয়াতের। ‘বাংলা ভাষাটা মায়ের ভাষা, কিন্তু বাপের ভাষা নয় কেন?’
বাংলা একাডেমীর সাবেক উপপরিচালক ফরহাদ খান সহজ ও সুন্দর করে উত্তর দেন। জানালেন, ‘আমরা ভাষাকে মায়ের সঙ্গে তুলনা করি, তাই মাতৃভাষা। জার্মানরা ওদের ভাষাকে পিতার সঙ্গে তুলনা করে, তাই ওদের ভাষা পিতৃভাষা।’ মুহূর্তের মধ্যে প্রশ্নবন্যা দেখা দেয়। কেননা, ভালো প্রশ্নের জন্য ছিল বই। দু-একজন যে গল্প করতে চেষ্টা করেনি, তা-ও নয়। তবে সঞ্চালক অরুণ বসু অবশ্য সবকিছু সামলে নিয়েছেন উপস্থাপনার গুণে। কেউ একটু এদিক-ওদিক হলেই কথার বান ছুটিয়ে তাকে মূল অনুষ্ঠানের সঙ্গে একাত্ম করেছেন। কখনো বা জানতে চেয়েছেন, ‘আমি কথা বলছি, তুমি ঘুরে বেড়াচ্ছ, তাহলে অনুষ্ঠান হবে কী করে?’
সত্যিই তো তা-ই। সুতরাং, মুহূর্তে সবাই হয়ে যায় লক্ষ্মী ছেলে, লক্ষ্মী মেয়ে। জানতে চায়, কৃষ্ণ লিখতে কৃ-এর পরে ‘ষ’-এর সঙ্গে ‘ণ’ যুক্ত হয়, কিন্তু লেখার বেলায় ‘ষ’ এর সঙ্গে কেন ‘ঞ’-এর কুঁজোটা যুক্ত হয়? পাকিস্তানিরা প্রথম আমাদের ভাষার ওপর আঘাত হেনেছিল কেন? বাংলাদেশে ভাষাশহীদের সংখ্যা কত? ভাষাসংগ্রামের সঙ্গে যাঁরা জড়িত, তাঁদের কেউ কেউ কি বেঁচে আছেন? কী কারণে একেক দেশের ভাষা একেক রকম হয়? প্রথম আলো লেখার ওপর সূর্যটা কেন? ভাষা প্রতিযোগ কেন—এ রকম নানা প্রশ্নে শিক্ষার্থীরা ভাষা উৎসবকে করে তুলেছিল প্রাণবন্ত। উত্তর দিতে প্রস্তুত ছিলেন অতিথিরা। মজার মজার সব প্রশ্নের জন্য শিক্ষার্থীদের ধন্যবাদ জানিয়ে রাজশাহী বিশ্ববিদ্যালয়ের বাংলা বিভাগের অধ্যাপক সফিকুন্নবী সামাদী বলেন, ‘এমন একদিন ছিল, আমরা উত্তর দিয়ে কাউকে খুুশি করতে পারিনি। আর আজ প্রশ্ন করে আমাদের জব্দ করছ, এ জন্য পুরস্কার পাচ্ছ। এতেই বোঝা যায়, আমরা কতটা এগিয়েছি।’ শিক্ষার্থীদের প্রশ্নের উত্তর দেওয়ার জন্য বই সঙ্গে এনেছিলেন ঢাকা বিশ্ববিদ্যালয়ের বাংলা বিভাগের সহকারী অধ্যাপক তারিক মনজুর। কঠিন প্রশ্নে আর সন-তারিখের ক্ষেত্রে নির্ভুল ও সঠিক উত্তর জানানোর জন্য তিনি বই খুলে যখন উত্তর দিচ্ছিলেন, তখন শিক্ষার্থীরা হাততালি দিয়ে আনন্দ প্রকাশ করছিল। অতিথি উত্তরদাতাদের মধ্যে আরও ছিলেন ইনস্টিটিউট অব বাংলাদেশ স্টাডিজের শিক্ষক স্বরোচিষ সরকার ও বরেন্দ্র শিশু থিয়েটারের প্রতিষ্ঠাতা নাট্যকার দ্বীজেন ব্যানার্জি।
শুধু পরীক্ষা আর প্রশ্নোত্তর পর্ব নয়, রাজকুমার-রাজকুমারীদের মনোরঞ্জনের জন্য ছিল চ্যানেল আই সেরা কণ্ঠ তারকা মৌমিতা তাসরীন নদীর গান। শিক্ষার্থীদের মধ্যে কেউ কেউ কবিতা আবৃত্তি করে এবং গান গেয়ে সতীর্থ শিক্ষার্থীদের আনন্দ দেয়। সবশেষে ছিল পুরস্কার বিতরণ অনুষ্ঠান। এ সময় উপস্থিত ছিলেন কথাসাহিত্যিক হাসান আজিজুল হক। তিনি রাজশাহী শিক্ষা বোর্ড মডেল স্কুল অ্যান্ড কলেজের অধ্যক্ষ মকবুল হোসেনের হাতে ভেন্যু স্মারক তুলে দেন। তারপর পরীক্ষায় উত্তীর্ণ ঢাকার জাতীয় উৎসবে সুযোগ পাওয়া শিক্ষার্থীদের হাতে তুলে দেওয়া হয় পুরস্কার। এ সময় মঞ্চে আরও উপস্থিত ছিলেন রাজশাহী শিক্ষা বোর্ডের চেয়ারম্যান তামজীরুল আলম, এইচএসবিসির কর্মকর্তা এমদাদুল ইসলাম, প্রথম আলোর সহকারী সম্পাদক জাফর আহমদ। চার বিভাগের বিশেষ স্থান অধিকারী ৪০ জনসহ মোট বিজয়ী ৫২ জন শিক্ষার্থীর নাম ঘোষণাসহ মেডেল, সনদ ও টি-শার্ট দেওয়া হয়। এরপর শেষ হয় আয়োজন। এবার যার যার মতো ফেরার পালা। সবার মধ্যেই অভিন্ন প্রত্যয়—ভাষা ভালোবেসে ওরা একদিন রাজা-রানি হবে। খুদে শিক্ষার্থীরা আলোড়িত হয়েছে কথাসাহিত্যিক হাসান আজিজুল হকের কথায়, যা তাদের স্বপ্নের সমান বড় হওয়ার দীক্ষা দেয়। তিনি বলেন, ‘ভাষা ছাড়া কোনো সভ্যতা নেই, কোনো মানুষ নেই, মানুষের অস্তিত্ব নেই। মানুষের অস্তিত্ব প্রকাশ করে তার ভাষা। ভাষা দিয়েই মানুষকে সম্পূর্ণ হতে হয়।’
ওরা সম্পূর্ণ হতে চায়। ভাষাকে ভালোবেসে পৌঁছে যেতে চায় স্বপ্নের পথে, মঙ্গলালোকে।

রাজশাহীতে বিজয়ী যারা
প্রাথমিক: প্রথম সরকারি পিএন বালিকা বিদ্যালয়ের যুরাফা নাজিয়াত, দ্বিতীয় বগুড়া ক্যান্টনমেন্ট স্কুল ও কলেজের রুকাইয়া বিনতে রশিদ এবং তৃতীয় ইউনিভার্স একাডেমির সৈকত তালুকদার। বিশেষ পুরস্কার: ইমতিয়াজ আহমেদ, নিশাত তাসমিন, বিতু ঘোষ, সুমাইয়া সিদ্দিকা, চৈতী চৌধুরী, শাহরিয়ার এম ফাহিম, নাঈমা মুবাশ্বিরা, ইমরান নাজির খান, মাশফিক আনজুম ও আনিকা বুশরা।
নিম্নমাধ্যমিক: প্রথম রাজশাহী গভর্নমেন্ট ল্যাবরেটরি হাইস্কুলের ঋত্বিক বসাক, দ্বিতীয় বগুড়া জিলা স্কুলের অন্তর কুমার সাহা এবং তৃতীয় রাজশাহী সরকারি বালিকা উচ্চবিদ্যালয়ের সিফাত উন নুরী। বিশেষ পুরস্কার: অরুণিমা দে, মেহেদী হাসান, ইবরা খান, আফিয়া ইবনাত, মুমতা হিনাহ, হুমায়ন হায়াত, আনজুমান নিশাত, মো. ওয়াসিক উদ্দীন, তাজকেরাতুন সেতু ও নাভিদ তাহমিদ।
মাধ্যমিক: প্রথম রাজশাহী গভর্নমেন্ট ল্যাবরেটরি হাইস্কুলের সানাউল হক, দ্বিতীয় সিংড়া দমদমা পাইলট উচ্চবিদ্যালয়ের আবদুল্লাহ হেল কাফী এবং তৃতীয় রামদেও বাজলা সরকারি উচ্চবিদ্যালয়ের আসিফ আহমেদ। বিশেষ পুরস্কার: আতিক ইশরাক, রুবাইয়া বিনতে রশীদ, সওদা নাফিলা, মো. মোহমিনুল কবির, মাহবুব মুর্শেদ, তৌসিক আহমেদ, খান ফাসীহ মনোয়ার, মোস্তফা রাফিদ, দেবারতী সরকার ও প্রাচুর্য সরকার।
উচ্চমাধ্যমিক: প্রথম জয়পুরহাট সরকারি কলেজের আল আমিন হোসেন, দ্বিতীয় নিউ গভর্নমেন্ট ডিগ্রি কলেজের এস এম রেজওয়ান হোসাইন এবং তৃতীয় রাজশাহী কলেজের মো. নিয়াজ মোর্শেদ। বিশেষ পুরস্কার: হাসিবুল হাসান, মুক্তাদির আহমেদ, মেহেদী হাসান, মো. ফাহিম খান, খন্দকার শফিক রহমান, আশীষ মহন্ত, আবদুল্লাহ আল নাঈম, এ এস এম আহসান উল হক, এম এল ও আসিফ আলী।

রাজশাহী শিক্ষা বোর্ড মডেল স্কুল অ্যান্ড কলেজ
শিক্ষা মন্ত্রণালয়ের তত্ত্বাবধানে এবং রাজশাহী মাধ্যমিক ও উচ্চমাধ্যমিক শিক্ষা বোর্ডের অর্থায়নে ২০১০ সালে রাজশাহী শিক্ষা বোর্ড মডেল স্কুল অ্যান্ড কলেজের যাত্রা শুরু। রাজশাহী শালবাগানের স্টেডিয়ামের পাশে মনোরম পরিবেশে ১ দশমিক ৭০৮৭ একর জায়গার ওপর প্রতিষ্ঠানটি অবস্থিত। এখন শিক্ষার্থীর সংখ্যা এক হাজার ১৭০। প্রতিষ্ঠানের কলেজ শাখায় অধ্যক্ষ-উপাধ্যক্ষের কার্যালয়, শিক্ষক লাউঞ্জ, ল্যাবরেটরি, মিলনায়তন ও ১২টি শ্রেণীকক্ষসহ চারতলা ভবন এবং বিদ্যালয় শাখায় শিক্ষক লাউঞ্জ, পাঠাগার, কমন রুম, ল্যাবরেটরি ও ১৯টি শ্রেণীকক্ষসহ চারতলা ভবন রয়েছে।

সেরাদের সেরা
সানাউল হক
দশম শ্রেণী, রাজশাহী গভর্নমেন্ট ল্যাবরেটরি হাইস্কুল।
একটি ছেলে সকালবেলার পাখি হতে চেয়েছিল। সবার আগে সে জাগতে চায়। তার নাম নজরুল। একটি ছেলে আধমরাদের ঘা দিয়ে জাগাতে চেয়েছিল। তার নাম রবীন্দ্রনাথ। একটি মেয়ে অনেক রাত জেগে পড়ত। একদিন সে অন্য মেয়েদেরও জাগাল। তার নাম রোকেয়া।
কথাশিল্পী আনিসুল হক মঞ্চে দাঁড়িয়ে জেগে ওঠার কথা বলছিলেন। সবাইকে জাগার কথাও বলছিলেন। ছেলেমেয়েরা তখন তাঁর আহ্বানে বারবার সাড়া দিচ্ছিল দুই হাত তুলে। আগামী দিনের স্বপ্ন ওরা। নতুন বাংলাদেশ গড়ার জন্য প্রস্তুত।
৭ এপ্রিল ভাষা প্রতিযোগের আসর বসেছিল জামালপুরে। জামালপুর সরকারি বালিকা উচ্চবিদ্যালয় সেদিন ছিল উৎসবমুখর। ঢাকা থেকে ঢাকা বিশ্ববিদ্যালয়ের বাংলা বিভাগের শিক্ষক হিসেবে আমি গিয়েছি। সঙ্গে একই মাইক্রোবাসে বাংলা একাডেমীর উপপরিচালক আমিনুর রহমান সুলতান। অনুষ্ঠানের দিন দুপুরে গানের শিল্পী পুলককে নিয়ে পৌঁছেছেন কথাসাহিত্যিক আনিসুল হক। এইচএসবিসির কর্মকর্তা ফজলে হাসান আকবরের উপস্থিতিতে আর কোনো অপূর্ণতাই রইল না।
সকালবেলা উদ্বোধনী পর্বে জাতীয় সংগীত পরিবেশিত হলো। জাতীয় পতাকা আর ভাষা প্রতিযোগিতার পতাকা তোলা হয় এ সময়। অনুষ্ঠানের উদ্বোধন ঘোষণা করলেন জামালপুর সরকারি বালিকা উচ্চবিদ্যালয়ের প্রধান শিক্ষক শামসুল হক খান। তিনি বললেন, সবার জন্যই তার মাতৃভাষা গর্বের। এরপর তিনি ছাত্রছাত্রীদের পরীক্ষার নির্দেশনা দিলেন।
৩০ মিনিটের পরীক্ষা। আমরা এটাকে বলি ‘পরীক্ষা পরীক্ষা খেলা’। কিন্তু তার আগে কবুতর ওড়ানো হলো। অনুষ্ঠানে কবুতর ওড়াতে গেলেই বাধে বিপত্তি। সহজে উড়তে চায় না। আজ সবার হাততালিতে বুঝি কপোত দুটি দ্রুতই উড়ে গেল।
পরীক্ষা শেষ করে সবাই আবার এসে বসল শামিয়ানার নিচে। এবার প্রশ্নোত্তর পর্ব। মঞ্চে তখন চলে এসেছেন আরও দুজন। সরিষাবাড়ী ডিগ্রি কলেজের বাংলা বিভাগের সাবেক অধ্যাপক আবদুল মান্নান আর জামালপুর সরকারি আশেক মাহমুদ কলেজের বাংলা বিভাগের শিক্ষক স্বরূপ কুমার কাহালী।
ছেলেমেয়েদের মধ্যে প্রথমেই জিজ্ঞেস করল একজন, ‘ক্ষ’ ভাঙলে তো পাওয়া যায় ‘ক’ আর ‘ষ’। তবে ‘সমীক্ষা’ উচ্চারণে ‘সমীক্ষা’ হয় না কেন? শিক্ষকেরা বললেন, ‘ক্ষ’র মধ্যে যেসব বর্ণ আছে, উচ্চারণে সেগুলো আসে না। আরও বললেন, উচ্চারণের সঙ্গে লেখার বর্ণকে সব সময় মেলানো যায় না।
দ্বিতীয় প্রশ্নকারী বলল, ইংরেজিতে আছে A quick clever fox jumps over the brown lazy dog—এই বাক্যে ইংরেজি সব কটি বর্ণ আছে। বাংলায় কি এমন বাক্য নেই? স্বরূপ কাহালী জবাবে বললেন, ‘টানে কিশে মজা’। শুনে ছেলেমেয়েরা তো থ। কিসের টানে কিসের মজা? ওরা তো মুখস্থকে ‘না’ বলে। মাদককে ‘না’ বলে। তাহলে টান কিসের? এবার ভেঙে বললেন, টা-তে টাঙ্গাইল। নে-তে নেত্রকোনা। কি-তে কিশোরগঞ্জ। শে-তে শেরপুর। ম-তে ময়মনসিংহ। জা-তে জামালপুর। মনে রাখার জন্য ‘টানে কিশে মজা’ হলো সংক্ষিপ্ত পদ্ধতি। ইংরেজিতেও ওই বাক্যে সব আছে। এরপর আমি বললাম, বাংলায় ওই রকম বাক্য নেই। বাংলা বর্ণের সংখ্যা ইংরেজির চেয়ে বেশি। অতএব, এক বাক্যে না হোক, চেষ্টা করে দেখো, অন্তত একটা গল্পে বাংলা সব বর্ণকে আনা যায় কি না।
প্রশ্ন আসছিল একটার পর একটা। ১২০০ থেকে ১৩৫০ খ্রিষ্টাব্দ পর্যন্ত সময়কে ‘অন্ধকার যুগ’ বলে কেন, ‘অ’-এর সংক্ষিপ্ত রূপ নেই কেন, ব-ফলা চেনার উপায় কী, ন-ণ, আর শ-ষ-স-এর উচ্চারণে পার্থক্য আছে কি না—এ রকম হাজারো প্রশ্ন। একজন বলল, ঙ, ঞ, ণ, ড়, ঢ়—এগুলো দিয়ে শব্দ শুরু হয় না কেন? কেউ বলল, তাং, ইং—এভাবে লেখা ঠিক কি না। কেউ প্রশ্ন করল, বিভক্তিগুলোর নাম ‘প্রথম’, ‘দ্বিতীয়’ না হয়ে ‘প্রথমা’, ‘দ্বিতীয়া’ হলো কেন?
প্রশ্ন করছিল ‘টানে কিশে মজা’র ছয়টি জেলার ছোট ছোট শিক্ষার্থীরা। উত্তর দিতে গিয়ে আমিনুর রহমান সুলতানও বারবার শিশু হয়ে যাচ্ছিলেন। শিক্ষার্থীরাও খুব মজা করে তাঁর কথা শুনছিল।
প্রশ্নোত্তর পর্বের পর পরিবেশিত হলো একটি ক্ষুদ্র নাটিকা।
নাটিকার বিষয়: এসিড-সন্ত্রাস। জামালপুর বন্ধুসভার সদস্যরা এতে অভিনয় করলেন। তাঁদের সংলাপ মাইক্রোফোনের অব্যবস্থাপনায় কিছু বোঝা যাচ্ছিল, কিছু যাচ্ছিল না। দর্শকের সারিতে খুদে শিক্ষার্থীরা তবু খুশি। অভিনেতা-অভিনেত্রীর অঙ্গভঙ্গিতেই ওরা সব বুঝে নিচ্ছিল। একজনের চড়ের শব্দ তো মাইক্রোফোন ছাড়াই শোনা গেল।
নাটকের পর গান। যে স্কুলে অনুষ্ঠান হচ্ছিল, ওই স্কুলের ছাত্রী মাহবুবা হক লোকসংগীত পরিবেশন করল। জহিন আক্তার গাইল নজরুলসংগীত ‘আল্গা কর গো খোঁপার বাঁধন্’। ততক্ষণে ছাত্রছাত্রীদের অটোগ্রাফের খাতাও আলগা হতে শুরু করেছে। কারণ, আনিসুল হক পৌঁছে গেছেন উৎসব ক্ষেত্রে। ক্লোজআপ ওয়ান তারকা পুলক একটার পর একটা গান গেয়ে মঞ্চ তখন মাতিয়ে তুলেছে। পুলক মঞ্চ মাতাবে বুঝতে পেরে আমরা আগেই মঞ্চ থেকে নেমে পড়েছিলাম। কিন্তু পুরস্কার বিতরণী পর্বের জন্য আবার মঞ্চে উঠতে হলো সবাইকে।
ফলাফল ঘোষণা করলেন অনুষ্ঠানের সঞ্চালক প্রথম আলোর সহকারী সম্পাদক জাফর আহমদ। এতক্ষণ অনুষ্ঠানটিকে নানা সুতোয় ধরে রেখেছিলেন তিনিই। কিন্তু পুরস্কার বিতরণের পর আর কাউকে ধরে রাখতে পারলেন না। এক বছর পর আবার ভাষা প্রতিযোগের আসর বসবে। এই প্রতীক্ষা নিয়ে সবাই চলে গেল সেদিনের মতো।

জামালপুরে বিজয়ী যারা
প্রাথমিক: প্রথম জামালপুর জিলা স্কুলের প্রিয়জিৎ ধর, দ্বিতীয় দিশা প্রিপারেটরি অ্যান্ড হাইস্কুলের শাহ্ মুহতাসিম ফুয়াদ ও তৃতীয় ময়মনসিংহ জিলা স্কুলের শাহ্ ইফতেখার আলম চৌধুরী। বিশেষ পুরস্কার: আরমিন সুলতানা, তাবাস্সুম মাইশা, রাইসুল ইসলাম, মাশহুরা ইসলাম, আবু বকর সিদ্দিক, ইফফাত সরওয়ার, মো. রাসেল মাহমুদ, ময়না আক্তার, জান্নাতুল মাওয়া ও মাহমুদুল হাসান।
নিম্নমাধ্যমিক: প্রথম ময়মনসিংহ জিলা স্কুলের আদীপ হাসান, দ্বিতীয় জামালপুর সরকারি বালিকা উচ্চবিদ্যালয়ের সাদিয়া তাবাস্সুম ও তৃতীয় জামালপুর জিলা স্কুলের সাকিবুল ইসলাম। বিশেষ পুরস্কার: রানা পারভেজ, জান্নাতুল ফেরদৌস, নাসিবা বিনতে কাশেম, ফারদিন এহসান, আবদুল্লাহ আল আবিদ, মো. সানজিদ আনোয়ার, আনিকা তাবাস্সুম, ফাহিমুল ইসলাম, রওশন তাবাস্সুম ও শেখ শাহরিয়ার সায়েম।
মাধ্যমিক: প্রথম ময়মনসিংহ জিলা স্কুলের তাহমিদ আহমদ, দ্বিতীয় ময়মনসিংহ বিদ্যাময়ী সরকারি বালিকা উচ্চবিদ্যালয়ের সাদিয়া তাবাস্সুম ও তৃতীয় জামালপুর সরকারি বালিকা উচ্চবিদ্যালয়ের সাদিয়া ইসলাম। বিশেষ পুরস্কার: সিরাতুল জান্নাত, ইফতিজা হক উসমানী, সাদিয়া সাদ, দীপ্ত সাহা, আবদুল্লাহ আল আবিদ, সাবিহা তাসনিম, তানভীরুল ইসলাম, স্নিগ্ধা দে, সাকিব আহম্মেদ ও ছোঁয়া দত্ত চৌধুরী।
উচ্চমাধ্যমিক: প্রথম আনন্দমোহন কলেজ, ময়মনসিংহের আহসাদ নাফিস খান, দ্বিতীয় সরকারি আশেক মাহমুদ কলেজ জামালপুরের মো. হোসেন আলী ও তৃতীয় কৃষি বিশ্ববিদ্যালয় কলেজ ময়মনসিংহের মুনতারিন হাসনাৎ। বিশেষ পুরস্কার: রাফিদ বিন আহসান, মো. তানজিল সিরাজ, নাফিস ইরতিজা, নুসরাত জামান, রেবেকা ইয়াসমিন, মো. গোলাম মোক্তাদির, মোসলিমা খাতুন, সাহিদুল ইসলাম ও শায়লা ইসলাম।

জামালপুর সরকারি বালিকা উচ্চবিদ্যালয়
১৮৮২ সালে প্রাথমিক স্কুল হিসেবে যাত্রা শুরু করে, ক্রমে নিম্নমাধ্যমিক ও মাধ্যমিক বিভাগ চালু হয়। ১৯৬৯ সালে বিদ্যালয়টি সরকারি করা হয়। প্রভাতী ও দিবা দুই শাখা চালু হয় ১৯৯১ সালে। এখন শিক্ষার্থী প্রায় ২১০০, শিক্ষক-শিক্ষিকা ৫২ জন। বিদ্যালয়ের শিক্ষার্থীরা পরীক্ষায় বরাবর ভালো করে আসছে।

সেরাদের সেরা
আদীপ হাসান
অষ্টম শ্রেণী, ময়মনসিংহ জিলা স্কুল
দিনটি ছিল শুক্রবার। তারিখ ২৫ মার্চ। সময় সকাল সাড়ে নয়টা। স্থান ঢাকা রেসিডেন্সিয়াল মডেল কলেজ প্রাঙ্গণ। সবাই গলা ছেড়ে গাইল, ‘আমার সোনার বাংলা, আমি তোমায় ভালোবাসি’। জাতীয় সংগীত দিয়ে শুরু হলো সপ্তম এইচএসবিসি-প্রথম আলো ভাষা প্রতিযোগের ঢাকা আঞ্চলিক উৎসব।
প্রকৃতিতে ভরবসন্ত। সে কথা জানান দিচ্ছিল কলেজ প্রাঙ্গণের বুড়ো বটগাছটা—নবীন সবুজ পাতার হাটে রোদের ঝিকিমিকি। তার মধ্যে ঝিলমিল করে উঠল একগুচ্ছ রঙিন বেলুন। অধিকাংশই আবার লাল। সবুজ বটপাতা আর লাল বেলুন, আকাশে উড়তে থাকা পাখির চোখে দেখলে ঠিক বাংলাদেশের পতাকার মতোই মনে হতো তা! অনুষ্ঠান উদ্বোধন হলো ওই রঙিন বেলুন উড়িয়ে। উড়িয়ে দিলেন শিক্ষাবিদ অধ্যাপক মুস্তাফা নূরউল ইসলাম। ছিলেন প্রথম আলোর সম্পাদক মতিউর রহমান, রেসিডেন্সিয়াল মডেল কলেজের অধ্যক্ষ মোহাম্মদ কামরুজ্জামান খান ও এইচএসবিসির কর্মকর্তা আবদুল্লাহ আল মামুন। প্রতিযোগে অংশ নিতে ঢাকার ৬০টি স্কুলের সহস্রাধিক শিক্ষার্থী তো ছিলই।
বেলুন তো ওড়ানো হলো, কিন্তু বেলুন যে উড়তে চায় না! ওগুলো আটকে রইল বুড়ো বটের ডালপালার সঙ্গে। যেন বুঝতে পারছিল, আজ জম্পেশ মজা হবে এ আঙিনায়। বেলুনগুলোর কাণ্ডকীর্তি দেখে হেসে দিলেন ছেলে-বুড়ো সবাই। হাসিমাখা মুখে বাংলা ভাষা নিয়ে বললেন মুস্তাফা নূরউল ইসলাম, ‘দুনিয়াজুড়ে বাংলা ভাষার মানমর্যাদা অনেক ওপরে। তাই বুঝে-শুনে ও সততার সঙ্গে আমাদের মাতৃভাষা ব্যবহার করতে হবে।’ প্রথম আলোর সম্পাদক মতিউর রহমান আহ্বান করলেন শপথ গ্রহণের; বললেন, ‘তোমরাই জাতিকে এগিয়ে নিয়ে যাবে। এসো, আমরা বদলে যাওয়া এবং বদলে দেওয়ার শপথ নিই।’
ঘড়িতে ঠিক ১০টা। শিক্ষার্থীরা ছুটল পরীক্ষা দিতে। নির্ধারিত জায়গা খুঁজে বসতে বসতে বেজে গেল ঘণ্টা। শুরু হলো ৩৫ নম্বরের ওপর আধা ঘণ্টার লড়াই। লড়াই কি? নাহ, ভিকারুননিসা নূন স্কুল অ্যান্ড কলেজের আনিকা সিটে বসতে বসতে বলল, ‘উৎসব!’ উৎসব যখন, তখন গোমড়ামুখো হলে তো চলে না। কিন্তু হলে হলে ঢুঁ মেরে দেখা গেল, উত্তেজনা-দুশ্চিন্তা অনেকেরই মুখে পরীক্ষার ছবি আঁকছে! কেউ বা আকাশ-পাতাল ভাবছে, কামড়ে কামড়ে কলমের বারোটা বাজিয়ে ছাড়ছে কেউ কেউ। তবে প্রায় সবাই ঘসঘস করে লিখতে থাকল শেষ পাঁচটি প্রশ্নের উত্তর।
ছেলেমেয়েরা পরীক্ষায় ব্যস্ত, অভিভাবকেরা কী করবেন? তাঁরা চুপচাপ বসে রইলেন বটতলায়। অনুষ্ঠানের সঞ্চালক প্রথম আলোর সহকারী সম্পাদক অরুণ বসু মাইকে ঘোষণা দিলেন, এবার গান হবে। শিল্পী বুলবুল ইসলাম শুরু করলেন ‘ও আমার দেশের মাটি’ দিয়ে। তিনটি গান শোনানোর পর মঞ্চে এলেন শারমিন সাথী ইসলাম। ‘এই বাংলার মাটিতে মাগো, জন্ম আমায় দিও’ গানটি দিয়ে শুরু করে শেষ করলেন ‘নাও, প্রাণ ভরে নাও’ দিয়ে।
গান শেষে মঞ্চে উঠে এলেন অতিথিরা। মাইকের সামনে এলেন কথাশিল্পী আনিসুল হক। সবার উদ্দেশে প্রশ্ন ছুড়ে দিলেন তিনি, ‘বিশ্বকাপে তোমরা কোন দলে ছিলে?’ তুমুল উচ্ছ্বাসে উত্তর ভেসে এল, ‘বাংলাদেশ!’ জানা উত্তরাটা শুনে হাসলেন আনিসুল হক, বললেন, ‘বাংলাদেশ আমাদের অন্ন দিয়েছে, শীতল জলে স্নাত করেছে। এই দেশটাকে গড়ে তুলতে হবে আমাদেরই। তার জন্য নিজের কাজটুকু ভালোভাবে করবে। ভালো বই পড়বে, সেরা গান শুনবে, শ্রেষ্ঠ চলচ্চিত্র দেখবে, খেলাধুলাও করতে হবে নিয়মিত। আর হতে হবে ভালো মানুষ।’
আইডিয়াল স্কুল অ্যান্ড কলেজের চতুর্থ শ্রেণীতে পড়ে দীপান্বিতা বিশ্বাস। ছোট্ট একটা মেয়ে, কিন্তু নাকের ওপর ভারী চশমা। প্রশ্নও করে ভারী ভারী! প্রশ্নোত্তর পর্বে ওর জানার ছিল, ‘ব্যাকরণে পূর্ণ নম্বর পাওয়া যায়, কিন্তু সাহিত্যে পাওয়া যায় না কেন?’ ঢাকা বিশ্ববিদ্যালয়ের বাংলা বিভাগের অধ্যাপক ভীষ্মদেব চৌধুরী উত্তরে বললেন, ‘সাহিত্যজ্ঞানের সাধনা কখনো সীমাবদ্ধ করা যায় না। শিল্প-সাহিত্যে শেষ বলে কিছু নেই। তাই ব্যাকরণের মতো গদ্যে পূর্ণ নম্বর পাওয়া যায় না।’ উত্তর তো মিললই, দীপান্বিতা পেল সেরা প্রশ্নের জন্য উপহার—বই। এভাবেই একের পর এক প্রশ্ন ছুড়ে দিল শিক্ষার্থীরা। অরণি বিদ্যালয়ের ষষ্ঠ শ্রেণীর লাবিব মোহাইমেন উদ্দিনের প্রশ্ন ছিল, ‘চন্দ্রবিন্দু ( ঁ) কেন ব্যবহূত হয়?’ জবাবে ভিকারুননিসা নূন স্কুল অ্যান্ড কলেজের অধ্যক্ষ হোসনে আরা বেগম বললেন, ‘চন্দ্রবিন্দু না থাকলে বাঁশি সুন্দর সুর সৃষ্টি না করে বাসি খাবারের দুর্গন্ধ ছড়াত। অর্থাৎ চন্দ্রবিন্দু না থাকলে উচ্চারণ শুদ্ধ হতো না। এ কারণেই চন্দ্রবিন্দু ব্যবহূত হয়।’ এমনি সব কৌতূহলোদ্দীপক প্রশ্নে পুরোটা সময় মাতিয়ে রাখল শিক্ষার্থীরা। একে একে অন্যদের সঙ্গে সব প্রশ্নেরই উত্তর দিলেন চট্টগ্রাম বিশ্ববিদ্যালয়ের বাংলা বিভাগের অধ্যাপক মাহবুবুল হক, ঢাকা বিশ্ববিদ্যালয়ের বাংলা বিভাগের অধ্যাপক সৈয়দ আজিজুল হক, অধ্যাপক সৌমিত্র শেখর, রেসিডেন্সিয়াল মডেল কলেজের উপাধ্যক্ষ ফেরদৌস আরা বেগম।
প্রশ্নোত্তর পর্ব শেষে স্বাধীনতার ৪০ বছর পূর্তি উপলক্ষে দেশ ও স্বাধীনতার কথা বললেন ভিকারুননিসা নূন স্কুল অ্যান্ড কলেজের অধ্যক্ষ। আর রবীন্দ্রনাথ ঠাকুরকে নিয়ে বললেন অধ্যাপক হায়াৎ মামুদ, ‘বাংলা ভাষা বুঝতে হলে রবীন্দ্রনাথ পড়তে হবে। শুধু তা-ই নয়, আমাদের বাঁচার জন্যও রবীন্দ্রনাথ পড়তে হবে।’ বক্তব্য দিলেন প্রথম আলো বন্ধুসভার সাধারণ সম্পাদক সাইদুজ্জামান রওশন, বাংলাদেশ গণিত অলিম্পিয়াডের সাধারণ সম্পাদক মুনির হাসান। গান গেয়ে শোনায় মাহমুদুজ্জামান বাবুর নেতৃত্বে মৃত্তিকা ব্যান্ড।
গান শেষে বিজয়ীদের নামের তালিকা নিয়ে মঞ্চে ওঠেন ভাষা প্রতিযোগ পর্ষদ ২০১১-এর সমন্বয়কারী জাফর আহমদ। ঘোষণা করেন শীর্ষ নম্বর পাওয়া ৬০ জনের নাম। সেন্ট যোসেফ উচ্চবিদ্যালয়ের কাজী সায়মুল রেজা হলো সেরাদের সেরা। সায়মুল বলল নিজের অনুভূতির কথা, ‘পরীক্ষার কারণে ভালোভাবে প্রস্তুতি ছিল না, তাই দুশ্চিন্তা হচ্ছিল। কিন্তু পরীক্ষা দিতে গিয়ে দেখলাম দুই-তিনটা বাদে সব পারি। সামনে আরও ভালো করতে চাই।’ ভালো কারার এই প্রত্যয় কেবল সায়মুলেরই নয়, যারা বিজয়ী হয়েছে আর যারা হয়নি তাদের সবার চোখেমুখেই দিন শেষে ঝলমলে আলোর ঝলকানি সেই কথাই বলছিল।
দিনব্যাপী উৎসবে নেসলে বাংলাদেশ লিমিটেডের পক্ষ থেকে ছিল বিনা মূল্যে ন্যাস ক্যাফে কফি ও ম্যাগি নুড্ল্স। ছাত্রছাত্রী, অভিভাবক, শিক্ষকসহ উৎসবে যারা এসেছে কফি পান করে গলা ভিজিয়েছেন। আর নুড্ল্স খাওয়ার সুযোগ ছাড়ে কেউ!

ঢাকায় বিজয়ী যারা
প্রাথমিক: প্রথম, মতিঝিল আইডিয়াল স্কুল অ্যান্ড কলেজের দীপান্বিতা বিশ্বাস; দ্বিতীয়, সেন্ট যোসেফ উচ্চবিদ্যালয়ের মো. ইশরাক আহমেদ এবং তৃতীয়, এসওএস হারম্যান মেইনারের মো. তাজমীম রেজা। বিশেষ পুরস্কার: প্রকাশকুমার দাশ, মুহিতুল ইসলাম, নুসরাত সায়েম, আরাফ ইসলাম, নাফিয়া ফারজানা, রামিছা তাহসিন, সৈকত মজুমদার, ইন্তিসার তাহমিদ, জেরা ইসলাম, মাহমুদ শাহরিয়ার, ফারাহ শামমিয়া, ফাহিম আলম।

নিম্নমাধ্যমিক: প্রথম, সেন্ট যোসেফ উচ্চবিদ্যালয়ের কাজী সায়মুল রেজা; ভিকারুননিসা নূন স্কুল অ্যান্ড কলেজের আনিকা তাহমিনা দ্বিতীয় এবং মণিপুর উচ্চবিদ্যালয়ের কাজী আজমাইন তৃতীয়। বিশেষ পুরস্কার: অংকন ঘোষ দস্তিদার, বণিক বৈশ্য, আজমীন আজরান, মো. হাসিবুল ইসলাম, আঁখি আলীম, নাহিয়ান হাবিব, ফারিহা ফাইজা, মো. মোত্তাকিমুর রহমান, তাসনিম আকবর ফারুকী, কায়েস আল মাহমুদ, ফৌজিয়া আফরিন, নুজহাত ফেরদৌসী।
মাধ্যমিক: প্রথম, মণিপুর উচ্চবিদ্যালয়ের সুবাহ সামরুর সিমন্তী; দ্বিতীয়, হলিক্রস বালিকা উচ্চবিদ্যালয়ের হোমায়রা আসিফ এবং তৃতীয় হয়েছে রাজধানী উচ্চবিদ্যালয়ের পৃথুলা হূদি। বিশেষ পুরস্কার: এস কে হাসিন ইনান, আফরোজা নওশীন, সাদ আহেমদ, মো. মোবাশ্বিরুল হক, মো. শোয়াইব হোসেন, মানসুরা এমদাদ, আহমেদ ইউসুফ, পার্থ চক্রবর্তী, নিগার সুলতানা, ফারজানা ইসলাম, জান্নাতুল ফেরদৌস, মুত্তাছিম বিল্লাহ।

উচ্চমাধ্যমিক: নটর ডেম কলেজের সৌরভ কুমার মণ্ডল প্রথম; ঢাকা রেসিডেন্সিয়াল মডেল কলেজের অরূপ চক্রবর্তী দ্বিতীয় এবং তৃতীয় হয়েছে হলিক্রস স্কুল অ্যান্ড কলেজের সাদিকা ইসলাম। বিশেষ পুরস্কার: আবরার মাহবুব, রিফাত কবির, মো. শরীফুল ইসলাম, নওশীন তাবাস্সুম মাহমুদ, পার্থসারথি দাশ, নির্ঝর কুমার মণ্ডল, নাঈম সেরনীয়াবাদ, মো. আশিকুর রহমান, মো. আবরার নাদিম, আবদুল্লাহ আল মামুন, নিশাত ফারজানা, ঊর্মি দেবনাথ।

ঢাকা রেসিডেন্সিয়াল মডেল কলেজ
১৯৬০ সালে তদানীন্তন পাকিস্তান সরকার ইংল্যান্ডের পাবলিক স্কুলের অনুকরণে ঢাকায় রেসিডেন্সিয়াল মডেল স্কুল স্থাপনের কাজ শুরু করে। ক্রমাগত উন্নয়নের ধারা বেয়ে অনন্যসাধারণ এ প্রতিষ্ঠানে এখন রয়েছে চারটি পূর্ণাঙ্গ স্তর—প্রাথমিক, নিম্নমাধ্যমিক, মাধ্যমিক ও উচ্চমাধ্যমিক। প্রতিবছর লেখাপড়ার পাশাপাশি বার্ষিক ক্রীড়া প্রতিযোগিতা, বিতর্ক প্রতিযোগিতা, তথ্যপ্রযুক্তি ও বিজ্ঞান মেলা, সাংস্কৃতিক আসর, শহীদ দিবস, স্বাধীনতা দিবস ও বিজয় দিবসে নানা অনুষ্ঠানের আয়োজন করে থাকে। তা ছাড়া প্রায়ই অভিভাবকদের সঙ্গে নানা রকম পরামর্শ ও মতবিনিময় সভার আয়োজন করে থাকে প্রতিষ্ঠানটি।

সেরাদের সেরা
কাজী সায়মুল রেজা
অষ্টম শ্রেণী, সেন্ট যোসেফ উচ্চমাধ্যমিক বিদ্যালয়।
আটঘাট
সঞ্চালক অরুণ বসু জিজ্ঞেস করলেন, ‘আটঘাট বলে একটা শব্দ আছে, এটা তোমরা জানো নিশ্চয়। জানো কি, শব্দটা এল কোত্থেকে?’ সবাই এপাশ-ওপাশ মাথা নাড়ায়। মঞ্চে তবলাবাদক তাঁর তবলাটা ওপরে তুলে ধরলেন। বললেন, ‘এই যে দেখো, তবলায় আটটা ঘাট আছে। বাজানোর আগে আটটা ঘাটই বেঁধে নিতে হয়, মানে প্রস্তুতি। সেখান থেকেই এসেছে আটঘাট!’ এমন চাক্ষুষ উদাহরণে সবার কণ্ঠেই বিস্ময়।

নাও, হাত ভরে নাও!
অনুষ্ঠানের দ্বিতীয় ভাগে ছিল গান। শারমিন সাথী ইসলামের শেষ গানটি ছিল ‘নাও, প্রাণ ভরে নাও’। গান শেষে প্রতিযোগীরা ছুটল মঞ্চের পেছনে। সেখানে অপেক্ষা করছিল উষ্ণ কফি আর গরম নুডলস! লাইনে দাঁড়ানো একজন বলল, ‘নাও, হাত ভরে নাও!’ হাসির চোটে কেউ কেউ বিষম খেল সেই কথা শুনে।
চিৎতৌৎগাং, শ্যাৎগাঙ, চতুঃগ্রাম—তিনটি অচেনা শব্দ। লেখা ছিল ভাষা প্রতিযোগ, চট্টগ্রাম আঞ্চলিক উৎসবের ব্যানারে। ভাষার উৎসবে এ কোন ভাষার শব্দ এখানে জুড়ে দিল প্রথম আলো চট্টগ্রাম বন্ধুসভার বন্ধুরা। পরীক্ষাপর্ব শেষে এনায়েত বাজার মহিলা কলেজের সবুজ মাঠে শামিয়ানার নিচে জড়ো হওয়ার পর শত শত পরীক্ষার্থী বন্ধুরও দৃষ্টি এড়ায়নি শব্দ তিনটি। ছোট-বড় সবার কৌতূহল ছিল তা নিয়ে। আর তাই প্রশ্নোত্তর পর্বের প্রথম প্রশ্নটি এল শব্দগুলো নিয়েই। কলেজিয়েট স্কুলের বন্ধু অজয় প্রশ্ন করে বসল, শব্দগুলোর অর্থ কী, কেনই বা এখানে লেখা হলো।
প্রথম প্রশ্নের উত্তর কে দেবেন? দেওয়ার জন্য তো প্রস্তুত হয়ে মঞ্চে বসে আছেন এনায়েত বাজার মহিলা কলেজের অধ্যক্ষ মাহমুদা খাতুন, আবুল মোমেন, অধ্যাপক মাহবুবুল হক, অধ্যাপক গোলাম মুস্তাফা, অধ্যাপক উম্মে হাবিবা হক, কথাশিল্পী হরিশংকর জলদাস, কবি বিশ্বজিৎ চৌধুরী। সবাই একটু করে বললেন। জানা গেল, এই তিনটি শব্দ আসলে চট্টগ্রামের পুরোনো নাম। কীভাবে বিবর্তিত হতে হতে চট্টগ্রাম শব্দটা এল তার ইতিহাসও জানা গেল। ভাষা যে ক্রমশ পরিবর্তিত হয়, নদীর বাঁকের মতো পাল্টে যায়, তা সহজ ভাষায় বুঝিয়ে দিলেন তাঁরা। তারপর প্রশ্নের পর প্রশ্ন। কত কিছু যে জানার আছে ভাষার, কত প্রশ্ন যে আমাদের মাথায় ঘোরে তার যেন সীমা-পরিসীমা নেই। প্রথম ব্যাকরণ বই কে লিখেছেন? ‘বাগধারা’ কেন বাগধারা, এর অর্থ কী? ‘অঘাট’ শব্দটির মানে কী? দন্ত্য ‘স’ মূর্ধন্য ‘ষ’ আর তালব্য ‘শ’-এর উচ্চারণ একেক শব্দে একেক রকম কেন? অঞ্চলভেদে ভাষা কেন বদলে যায়? বাংলা ভাষার উৎপত্তি নিয়ে এক এক মনীষীর এক এক রকম মত কেন?
প্রশ্নের শেষ নেই। শেষ থাকবেই বা কী করে, ভাষা কি এক দিনের? ড. হুমায়ুন আজাদ তাঁর কতো নদী সরোবর বইয়ে লিখেছেন, ‘এই ভাষা হাজার বছর ধ’রে বইছে ও প্রকাশ করছে কোটিকোটি সাধারণ মানুষের স্বপ্ন ও বাস্তব।’ তিনি বলেছেন, ‘কতো রাজা এসেছে আর মিশে গেছে আগুনে মাটিতে। নানাভাবে রূপ বদল ঘটেছে বাঙালির মাতৃভূমির। এসব নশ্বরতার মধ্যে অবিনশ্বর হয়ে আছে বাংলা ভাষা।’ হাজার বছরের প্রাচীন এই ভাষার কত বাঁক, কত পরিবর্তন, কত রহস্য—তার জন্যই মাঠজুড়ে শত শত বন্ধুর এত প্রশ্ন। আর ছোটদের মধ্যে সেই কৌতূহল, জানার তৃষ্ণাটুকু বাড়িয়ে দিতেই তো এইচএসবিসি ও প্রথম আলোর এই আয়োজন।
বিশ্বকাপের এই মৌসুমে ক্রিকেটের ভাষায় যদি বলি, শিক্ষার্থী বোলারদের গুগলিকে উত্তরদাতা ব্যাটসম্যানরা ভালোই সামাল দিয়েছেন। কেউ বোল্ড কিংবা কট হননি। এমনকি কেউ রান আউটও হননি। মধ্যাহ্নবিরতির আগ পর্যন্ত পুরো প্রশ্নোত্তর পর্বে সবাই ছিলেন। কিছু ডট বল ছিল। ‘আট, আটাশ, আটত্রিশ, আটচল্লিশ, আটান্নতে সব আটের বেলায় “ট” কিন্তু ‘আঠারো’ কেন “ঠ” দিয়ে?’ তাই তো! শিক্ষকেরা উত্তর দিয়েছেন বটে, দিয়ে কিন্তু সন্তুষ্ট হলেন না। মধ্যাহ্নবিরতির পর গান আর পুরস্কার বিতরণীর আগে অধ্যাপক গোলাম মুস্তফা আবার এলেন সেই প্রশ্নের জবাব দিতে।
একজনের প্রশ্ন, ‘আমাদের মা-বাবারা বলেন, মুড়িগুলো ফোতা হয়ে গেছে।’ এই ‘ফোতা’ শব্দের বাংলা কী? তাই তো! চট্টগ্রামের ভাষার এই শব্দটির বাংলা কী হবে? কেউ বললেন, আর্দ্র; কেউ বললেন, চিমসে। শেষে আবুল মোমেন বললেন, কিছু শব্দ আছে যেগুলোর হুবহু অর্থ পাওয়া যায় এ রকম অনুবাদ সম্ভব হয় না। ইংরেজিতে এ রকম অনেক শব্দ আছে যার বাংলায় যথার্থ শব্দ খুঁজে পাওয়া যায় না। বাংলায়ও এমন শব্দ বহু আছে। তবে ‘ফোতা’কে আমরা সোঁদা বলতে পারি।
প্রশ্নের তীর ছুটে আসছিল মাঠ থেকে, কিন্তু একসময় সঞ্চালক জাফর আহমদ মাঠজুড়ে বসে থাকা শিক্ষার্থীদের বললেন, ‘তোমরা কি রবীন্দ্রনাথের নাম শুনেছ?’ সমস্বরে স্বাভাবিকভাবেই উত্তর এল, হ্যাঁ। এবার পাল্টা প্রশ্ন, ‘এ বছর রবীন্দ্রনাথের কততম জন্মবার্ষিকী, জানো?’ তারও উত্তর এল মাঠ থেকে, দেড়শতম। হ্যাঁ, তা-ই। প্রথম আলোর আবাসিক সম্পাদক আবুল মোমেন সহজ ও প্রাঞ্জল ভাষায় রবীন্দ্রনাথ সম্পর্কে জানালেন। সমাজ সংস্কারক, ভাষাবিজ্ঞানী, শিক্ষাবিদ, গল্পকার, প্রাবন্ধিক, গীতিকার, ঔপন্যাসিক, চিত্রশিল্পী ও কবি রবীন্দ্রনাথের জীবন ও কর্ম নিয়ে সহজ করে বললেন তিনি। তার আগে ‘বীরপুরুষ’ আবৃত্তি করে সবাইকে অবাক করে দিয়েছে সাবরিনা মনসুর। এমনিভাবে কথায় কথায়, হাসিতে, হাততালিতে, বোলার আর ব্যাটসম্যানদের খেলা দেখতে দেখতে কখন যে চৈত্রের সূর্যটা মাথার ওপরে উঠে গেল বোঝাই গেল না। সঞ্চালক তাই এই ইনিংসের শেষ ঘোষণা করলেন। শেষ করতে চাইছিল না বোলাররা। প্রশ্নের মজা তাদের পেয়ে বসেছে। কিন্তু সব খেলারও তো একটা শেষ আছে। সেই সকাল নয়টায় জাতীয় সংগীত বাজিয়ে জাতীয় পতাকা আর ভাষা প্রতিযোগের পতাকা তুলেছিলেন অধ্যক্ষ মাহমুদা খাতুন আর গোলাম মুস্তাফা। এখন বাজে আড়াইটা। খিদেও ছিল পেটে। তাই ইতি টানতেই হলো। এবার মাঠ ছেড়ে আবার সবাই গেল পরীক্ষার কক্ষে। সেখানে এবার পরীক্ষা নয়, প্যাকেট ভর্তি খাবার সাবাড়ের পালা।
ইতিমধ্যে সবার মধ্যে ভেতরে ভেতরে উদ্বেগ বাড়তে লাগল। সকালের পরীক্ষায় ফলটা কী হলো! পুরস্কার পাব কি পাব না! একটা উত্তেজনা উপস্থিত ছাত্র-শিক্ষক-অভিভাবকের মধ্যে ছিলই। কিন্তু বন্ধুসভার আবৃত্তি, গান আর সবশেষে নিশিতা বড়ুয়ার গানের ঝংকারে সেই উত্তেজনা চাপা পড়ে গেল। ফলাফলের কথা ভুলে সবাই মজে গেল গানে। বন্ধুসভার দলটির গানেও ছিল ভাষার কথা। ভাষা প্রতিযোগে ভাষার গানই তো প্রাসঙ্গিক। ওরা যখন দরদ দিয়ে গাইছিল ‘ওরা আমার মুখের ভাষা কাইড়া নিতে চায়’, তখন দু-একজনকে মন্তব্য করতে শুনেছি, ‘ওরা শুধু কাজ করে না, ভাল গানও করে।’ ভাষা প্রতিযোগের মতো বড় অনুষ্ঠানটা এত নিখুঁতভাবে করে ওরা প্রমাণ দিল, ওরা কাজে দক্ষ, আবার গান গেয়ে নিজেদের শিল্পীসত্তারও পরিচয় দিল। তবে গানের শেষ মজাটুকু দিয়েছেন নিশিতা বড়ুয়া। তাঁর গানের সময় আর কেউ বসে থাকেনি। তাঁর সঙ্গে গলা মিলিয়ে, সুরের তালে নেচে নেচে উৎসবটাকে রঙিন করে তুলল ছোট্ট বন্ধুরা। গান শেষে দেখা গেল সূর্য হেলে পড়েছে। মাঠের গাছগুলোর ছায়া দীর্ঘ হয়েছে। চৈত্রের মাতাল হাওয়া বইছিল জোরে। অপেক্ষার পালা শেষ। সঞ্চালক একে একে ঘোষণা করলেন পুরস্কার বিজয়ীদের নাম। যারা পুরস্কার পেয়েছে তারা তো খুশিই, আর যারা পায়নি তারাও অখুশি নয়। তারা বুঝেছে আরও অনেক কিছু জানতে হবে। ২০ মার্চ শুক্রবার সারা দিনের এই উৎসব তাদের মনে যে রং ছড়িয়ে দিয়েছে তা তাদের সারা জীবনের স্মৃতিতে রঙিন হয়ে থাকবে।

চট্টগ্রামে বিজয়ী যারা
প্রাথমকি: চট্টগ্রাম কলেজিয়েট স্কুলের প্রদ্যোৎদীপ বড়ুয়া প্রথম, ডা. খাস্তগীর সরকারি বালিকা উচ্চবিদ্যালয়ের নীহারিকা চৌধুরী দ্বিতীয় এবং চট্টগ্রাম সরকারি উচ্চবিদ্যালয়ের তাহমিদ আবরার নূর তৃতীয়। বিশেষ পুরস্কার: মো. তৌফিকুল আলম, শাওনী দিয়া মিত্র, মু. রাগিব শাহরিয়ার, ফারহানা আকতার, মু. চৌধুরী মুসতাকীম তৌসিফ, রকিব উল্লাহ, ওয়াসিক মাহমুদ, তাসলিমা ফাতেমা, বুশরা ইসলাম, আফিয়া তাসনিম।
নিম্নমাধ্যমিক: চট্টগ্রাম কলেজিয়েট স্কুলের মু. এহতেশামুল চৌধুরী প্রথম, চট্টগ্রাম সরকারি উচ্চবিদ্যালয়ের জি এম আলমগীর দ্বিতীয়, ইস্পাহানি পাবলিক স্কুল অ্যান্ড কলেজের মুনতাসির ফাহমিদ তৃতীয়। বিশেষ পুরস্কার: অনীক মজুমদার, প্রতনু ব্যানার্জি, নওশীন তাসনিম, জয়া চক্রবর্তী, অনামিকা দত্ত, নাজিয়া ফাইরুজ আলম, আতাহার শামস, এস এম আহসানুল কবির, সাকিব হক, সাবরিনা মনসুর।
মাধ্যমিক: ইস্পাহানি পাবলিক স্কুল অ্যান্ড কলেজের মো. মাহির আসিফ প্রথম, চট্টগ্রাম কলেজিয়েট স্কুলের পিয়াস ঘোষ দ্বিতীয়, বাংলাদেশ মহিলা সমিতি বালিকা উচ্চবিদ্যালয়ের চৌধুরী মৌমিতা বড়ুয়া তৃতীয়। বিশেষ পুরস্কার: রক্তিম বড়ুয়া, পলাশ দে, মু. এহসানুল আজিম চৌধুরী, সুদীপ্ত সরকার, রাশিক ইনতিশার সিদ্দিকী, রাফিদ উল ইসলাম, কাজী নাবিল নওশাদ, সৌমিক তালুকদার, ফাহমিদা আফরোজ, সৈয়দা শামীমা নাসরিন।
উচ্চমাধ্যমিক: ইস্পাহানি পাবলিক স্কুল অ্যান্ড কলেজের উম্মে মাইমুনা প্রথম, বিএএফ শাহীন কলেজের নিসর্গ নিগার দ্বিতীয়, চট্টগ্রাম কলেজের পুনম বিশ্বাস তৃতীয়। বিশেষ পুরস্কার: আনোয়ার মোস্তফা,
এস এম হামিদ উদ্দীন, সিদ্ধার্থ শংকর দাশ, তানভীর হাসান, মৌসুমী জাহান, মেশকাতুস সালেহীন, মো. শাহাদাৎ হোসেন, মো. সাইদ আবেদীন, শারমিন সুলতানা, আহমদ আরিয়ান।

এনায়েত বাজার মহিলা কলেজ
চট্টগ্রাম শহরের কেন্দ্রস্থলে অবস্থিত এনায়েত বাজার মহিলা কলেজ। ১৯৭০ সালে প্রতিষ্ঠিত কলেজটি শুরু থেকেই নারীশিক্ষার বিস্তারে উল্লেখযোগ্য ভূমিকা পালন করে আসছে। কলেজটির দুটি ভবন। এ কলেজের শিক্ষার্থীরা বোর্ড পরীক্ষায় বরাবরই ভালো ফল করে আসছে। সহপাঠক্রমিক কার্যক্রমে কলেজের শিক্ষার্থীদের অনেক কৃতিত্ব রয়েছে। প্রতিবছরই এখানে শিক্ষা, সাহিত্য, সাংস্কৃতিক ও ক্রীড়া প্রতিযোগিতার আয়োজন করা হয়। বাংলাদেশ ন্যাশনাল ক্যাডেট কোরের কার্যক্রম এ কলেজের মর্যাদা বাড়িয়েছে।

সেরাদের সেরা
মু. এহতেশামুল চৌধুরী
অষ্টম শ্রেণী, চট্টগ্রাম কলেজিয়েট স্কুল, চট্টগ্রাম।
বৌ’ না ‘বউ’
প্রশ্নোত্তর পর্বে একজন প্রশ্ন করে বসল ‘বউ’ নিয়ে। তার প্রশ্ন ছিল—‘বউ’ কেন ‘বৌ’ হয়ে যায়। কোন বউটি আসল বৌ। সঞ্চালকের পাল্টা প্রশ্ন, ‘কোন বউটি তোমার পছন্দ?’ উত্তর এল, ‘আমি দুটোকেই পছন্দ করি।’ ‘ঠিক আছে, তোমার জন্য তবে দুটোই বউ থাকবে,’ সঞ্চালকের পাল্টা জবাব। মাঠজুড়ে তখন হাসির কলরোল।

‘উরুশ’ বা ছারপোকা
ব্যাটিং আর বোলিং পর্বে মানে প্রশ্নোত্তর পর্বে কিছু নো বলও হয়েছে। পূর্ব নাসিরাবাদ সরকারি প্রাথমিক বিদ্যালয়ের ছাত্র অংকুর জানতে চাইল—মানুষকে কেন ‘উরুশ’ (ছারপোকা) কামড়ায়। উত্তরদাতাদের মধ্যে কেউ জীববিজ্ঞানী ছিলেন না, তাঁদের কারবার ভাষা, সাহিত্য এসব নিয়ে। তাই তাঁরা জবাব দিলেন না। তবে সঞ্চালক বলেছেন, ছারপোকার কামড় খেয়েছে এ রকম কয়েকজনকে নিয়ে একটি বিশেষজ্ঞ কমিটি করা হবে—তারা ছারপোকার এই নিষ্ঠুর আচরণের হেতু বের করবেন।
তখনো খানিকটা সময় হাতে আছে। সবাই ব্যস্ত নিজেদের নিয়ে। চার বন্ধু সামরি রহমান, জুরাইকা, মিম ও মাইশা গোল হয়ে বসেছে। তাদের মধ্যে চতুর্থ শ্রেণীর একটা বাংলা বই। সেই বইটা উল্টেপাল্টে পড়ছে চারজন মিলে! অন্যদিকে ভীষণ টেনশনে পানির পিপাসা পেয়েছে কয়েকজনের, লাইন ধরে একজন একজন করে পানি দিয়ে ভিজিয়ে নিচ্ছে গলা! এই হলো শুরুর দিকের কয়েকটি খণ্ডচিত্র। মূল আয়োজনের শুরুটা তখনো বাকিই রয়ে গেছে। গত ৫ মার্চ। বরিশাল মডেল স্কুল ও কলেজের মূল ফটক দিয়ে নানা রঙের পোশাক পরে ঢুকছে শিক্ষার্থীরা। এই দিনটা যে তাদের কাছে একটু অন্য রকম তা বোঝাই যাচ্ছে চোখ-মুখ দেখেই। গোপালগঞ্জ, পিরোজপুর, ভোলা, পটুয়াখালী, বরগুনা, ঝালকাঠি, মাদারীপুর, শরীয়তপুর ও বরিশাল থেকে প্রায় ৮০০ শিক্ষার্থীর মিলনমেলা বসেছিল এই স্কুলে। এইচএসবিসি-প্রথম আলো ভাষা প্রতিযোগের বরিশাল অঞ্চলের উৎসবে শিক্ষার্থীদের স্বতঃস্ফূর্ত অংশগ্রহণ ছিল চোখে পড়ার মতো!
প্রথম আলোর বরিশাল বন্ধুসভার সদস্যরা স্কুলের দেয়ালে লাগিয়েছেন ইভ টিজিং ও এসিডসন্ত্রাসের বিরুদ্ধে কিছু ব্যঙ্গচিত্র।
উৎসব শুরুতে গাওয়া হলো জাতীয় সংগীত। জাতীয় পতাকার সঙ্গে সঙ্গে ভাষা প্রতিযোগের পতাকা তোলা হলো। জাতীয় সংগীতের শেষে বরিশাল মডেল স্কুল ও কলেজের অধ্যক্ষ নুরুল আমিন ভাষা প্রতিযোগের উদ্বোধন ঘোষণা করলেন। এবার পরীক্ষার পালা। শামিয়ানার নিচে বসা অভিভাবক মনিকা চক্রবর্তী ছেলে তন্ময়কে নিয়ে বরাবরের মতো আশাবাদী। আর এক মা বলছেন, ‘যখনই ছেলেমেয়েরা পরীক্ষা দিতে যায়, আমার খুবই টেনশন হয়। আজও হচ্ছে!’
বরিশাল জিলা স্কুলের শিক্ষার্থী ফাইহাম সাদীর সব উত্তর দেওয়া শেষ মাত্র ১০ মিনিটে! কিন্তু ঘণ্টা বাজল ৩০ মিনিট পরে। বাকি সময় বসেই কাটাতে হলো তাকে। পরীক্ষা শেষে শিক্ষার্থীরা জড়ো হলো মাঠে। প্রচণ্ড রোদ, ভীষণ গরম। অনেকে এক ছুটে আইসক্রিম নিয়ে এসে গলাটা একটু ভিজিয়ে নিচ্ছে।
প্রশ্নোত্তর পর্বের শুরুতে প্রথম আলোর বরিশাল প্রতিনিধি সাইফুর রহমান বললেন, সবাইকে তিনটি বিষয়ে ‘না’ বলতে হবে আর তা হলো ইভ টিজিং, মাদক ও মুখস্থ। শিক্ষার্থীরাও সঙ্গে সঙ্গে সমবেত কণ্ঠে ‘না’ বলে উঠল। সঞ্চালক হিসেবে মঞ্চে এসেই প্রথম আলোর সহকারী সম্পাদক জাফর আহমদ শিক্ষার্থীদের উদ্দেশে বললেন, ‘তোমাদের নিজেদের মধ্যে যদি কোনো কথা থাকে তাহলে ৩০ সেকেন্ডের মধ্যে শেষ করো।’ সবার কথা শেষ। ‘এবার বলো দেখি কার কী প্রশ্ন আছে?’ সঙ্গে সঙ্গে হাজার খানেক হাত ওপরে দেখা গেল!
কাকতালীয় কথাটি কোথা থেকে এল? বরিশাল গার্লস স্কুলের শিক্ষার্থী আরশির প্রশ্ন। সঞ্চালক বললেন, গাছে পাকা তাল। ডালে বসা একটি কাক। কোনো কারণে কাকটা উড়ে গেল আর ঠিক সেই সময় পাকা তাল পড়ল মাটিতে। ঘটনা দুটো একসঙ্গে ঘটেছে। কিন্তু কোনোটার সঙ্গে কোনোটার সম্পর্ক নেই। এই হলো কাকতালীয়। কেউ পানি বলে কেউ বলে জল! কেন? জবাব দিলেন ঢাকা বিশ্ববিদ্যালয়ের বাংলা বিভাগের সহকারী অধ্যাপক তারিক মনজুর। ভাষাকে আমরা ধর্মের দিকে নিয়ে গিয়েছি, কিন্তু প্রকৃতপক্ষে ভাষা সব ধর্মের। এ নিয়ে জল ঘোলা করা ঠিক না। এসব প্রশ্নের জন্য কিন্তু পুরস্কার মিলল।
মজার একটি প্রবাদ শোনাল বরিশাল জিলা স্কুলের শিক্ষার্থী তাহমিদুল। নয়টার গাড়ি ছাড়বে কটায়? এই প্রবাদের মাধ্যমে কি বাঙালিদের ছোট করা হয়নি? শিক্ষকদের উদ্দেশে তাঁর প্রশ্ন! ঢাকা বিশ্ববিদ্যালয়ের বাংলা বিভাগের সহকারী অধ্যাপক মোহাম্মদ আজম বললেন, তা তো কিছুটা হয়েছেই, তবে নিজেদের সমালোচনা নিজেরা করাও কিন্তু একটা বড় বিষয়, এই প্রবাদের মধ্য দিয়ে এ কথাই বোঝানো হয়েছে! এসো, একটা পুরস্কার নিয়ে যাও তুমি!
এবার এল কবিগুরু রবীন্দ্রনাথ সম্পর্কে প্রশ্ন। রবীন্দ্রনাথ মহাকাব্য রচনা করেননি কেন? কারণ, তখন আর মহাকাব্যের যুগ নেই। তবে তিনি অনেক বড় কবি। মহান কবি। তাঁর কবিতার মহিমার জন্য তাঁকেও মহাকবি বলা যাবে।
রবীন্দ্রনাথ প্রসঙ্গ আসতেই সঞ্চালক বললেন, কেউ রবীন্দ্রনাথের একটা কবিতা পুরোপুরি আবৃত্তি করতে পারবে? চারদিকে নীরবতা! ঠিক পেছনে একটা হাতের দিকে নজর পড়ল সবার। বরিশাল জিলা স্কুলের শিক্ষার্থী আদৃত মঞ্চে এল। শোনাল রবীন্দ্রনাথ ঠাকুরের ‘নির্ঝরের স্বপ্ন ভঙ্গ’ কবিতা। পুরো। সবাই তন্ময় হয়ে শুনল সেই কবিতা। শিক্ষকেরা বললেন, অপূর্ব আবৃত্তি করেছ। এসো, পুরস্কার নিয়ে যাও! আদৃতর জন্য করতালি পড়ল!
১৫০তম জন্মবার্ষিকী উপলক্ষে রবীন্দ্রনাথ সম্পর্কে কিছু কথা বললেন ইডেন মহিলা কলেজের বাংলা বিভাগের প্রভাষক সোহেল হাসান গালিব।
এবার গান। বরিশাল বন্ধুসভার বন্ধুরা গাইলেন, ‘আমরা সবার বন্ধু, গণমানুষের বন্ধু’। বন্ধুসভার বন্ধু মিঠুন রায় গেয়ে শোনালেন, ‘মাগো মা’ ও ‘আমাকে আমার মতো থাকতে দাও’। এরপর মঞ্চে এলেন ক্লোজআপ ওয়ান তারকা পুলক। মঞ্চে এসেই পুলক গাইলেন, ‘একদিন বাঙালি ছিলাম রে’, ‘পাগলা হাওয়া’সহ তিনটি গান।
শেষে সংক্ষিপ্ত ভাষণে বরিশাল ব্রজমোহন কলেজের বাংলা বিভাগের চেয়ারম্যান জাহান আরা বেগম বললেন, ‘আমাদের সময় এখনকার মতো নিজেদের প্রকাশ করার তেমন কোনো সুযোগ ছিল না। খুব আফসোস হচ্ছে, আমাদের সময় যদি এমন প্রতিযোগিতা থাকত!’
এবার অপেক্ষা ফলাফলের জন্য। ফলাফল ঘোষণা করলেন জাফর আহমেদ। চারটি বিভাগে ১৩ জন করে মোট ৫২ জনের হাতে তুলে দেওয়া হলো বই, সনদপত্র ও পদক। তাদের গায়ে পরিয়ে দেওয়া হলো বিজয়ীর জামা। তাদের মুখে প্রাপ্তির পরে তৃপ্তির হাসি। বিজয়ীরা একসঙ্গে ছবি তোলার জন্য দাঁড়িয়েছে আর সেখান থেকে কিছুটা দূরেই দাঁড়িয়েছে এক কিশোর। সে পরীক্ষা দিয়েছে কিন্তু পুরস্কার পায়নি। পায়নি তো কী হয়েছে, সামনের বছর নিশ্চয় পাবে!
কে যেন মুখস্থকে হ্যাঁ বলে!
শিক্ষার্থীদের বলা হলো মুখস্থকে ‘না’ বলার জন্য। তখন চিৎকারটা তেমন জোরালো হলো না। মঞ্চ থেকে বলা হলো, তাহলে তোমাদের কেউ কেউ মুখস্থকে হ্যাঁ বলছে! আর মিটিমিটি হাসছে! এবার সবাই একসঙ্গে আবার জোরগলায় মুখস্থকে ‘না’ বলে উঠল।

হঠাৎ এক পাগল!
মঞ্চে চলছে ‘একতারা বাজিয়ো না, দোতারা বাজিয়ো না’ গানটি। সবাই গায়কের সঙ্গে গলা মিলিয়ে গাইছে। এমন সময় কোথা থেকে যেন বড় বড় চুল-দাড়িওয়ালা পাগল এসে সবার সামনে মনের আনন্দে নাচ জুড়ে দিয়েছে! সবাই তো অবাক! এ দৃশ্য দেখে কেউ কেউ হাততালিও দিচ্ছিল। এমন গানের সঙ্গে নাচটাও মন্দ ছিল না!

বরিশাল মডেল স্কুল ও কলেজ
বরিশাল মডেল স্কুল ও কলেজে বসেছিল ভাষা প্রতিযোগের আঞ্চলিক আসর। বরিশালের প্রাণকেন্দ্র বঙ্গবন্ধু উদ্যানের উত্তর পাশে এর অবস্থান। সারা দেশে সরকার কর্তৃক ১১টি মডেল স্কুল ও কলেজ প্রতিষ্ঠা করা হয়, এই প্রতিষ্ঠান তার একটি। প্রতিষ্ঠিত হয় ২০০৭ সালে। এখানে বিজ্ঞান, মানবিক ও ব্যবসায় শিক্ষা বিভাগ রয়েছে। এর বহুতলবিশিষ্ট ভবনে দুটি কম্পিউটার ল্যাব, বিজ্ঞানের বিষয়গুলোর পৃথক গবেষণাগার, শরীরচর্চা কেন্দ্র, দুটি গ্রন্থাগার রয়েছে। রয়েছে বিভিন্ন সাংস্কৃতিক কার্যক্রম। ভালো ফলাফলের জন্য এর সুনাম রয়েছে। বিজ্ঞান মেলা, বিতর্ক প্রতিযোগিতা, আন্তস্কুল ক্রীড়া প্রতিযোগিতা, বিজ্ঞান অলিম্পিয়াডসহ বিভিন্ন প্রতিযোগিতায় বেশ কৃতিত্ব প্রদর্শন করেছে বরিশাল মডেল স্কুল ও কলেজ।
প্রাথমিক: প্রথম মো. ওয়ালীউল্লাহ সাইম, ৭৫ উত্তর কাউনিয়া সরকারি প্রাথমিক বিদ্যালয়; দ্বিতীয় নওশীন জাহান, বরিশাল সরকারি বালিকা উচ্চবিদ্যালয়; তৃতীয় এস এম সাফায়েত কবীর, বরিশাল জিলা স্কুল। বিশেষ পুরস্কার পেয়েছে মায়িশা ফারজানা, কানিজ ফাতেমা জ্যোতি, দেবলীনা দত্ত, ডিউক হালদার, কাজিয়া বিনতে মিজান, তাসলিম বিনতে রিতি, ফাইজা রুমীন, মারজিয়া ইসলাম, তাওনীফ বাশার ও মানতাকা জুননুরাইন।

নিম্নমাধ্যমিক: প্রথম তানভীর রাইয়ান, বরিশাল জিলা স্কুল; দ্বিতীয় মায়িশা ফারজানা বিনতে জাহাঙ্গীর, সরকারি বালিকা মাধ্যমিক বিদ্যালয়, পটুয়াখালী; তৃতীয় মেহেদী হাসান, বরিশাল মডেল স্কুল ও কলেজ। বিশেষ পুরস্কার পেয়েছে অপু অহম, মেহজাবিন রহমান, সুনন্দা দাস, কৌশিক বিশ্বাস, মাইশা তাসনিম, সাইফুল ইসলাম, সাহান মণ্ডল, রোদসী মাহফুজ, ফতেখার রহমান ও সৈকত কবির।
মাধ্যমিক: প্রথম মো. শামীম হাসান, বরিশাল মডেল স্কুল ও কলেজ; দ্বিতীয় নাহিয়ান রেজা সাব্রিয়েত, বরিশাল জিলা স্কুল; তৃতীয় সিরাজাম মুনিরা, বরিশাল সরকারি বালিকা উচ্চবিদ্যালয়। বিশেষ পুরস্কার পেয়েছে অরিন্দম সরকার, শারমিন সুলতানা, সৌভিক সরকার, আবিদা জান্নাত, আলী রেজা, যারীন তাসনিম, তন্ময় চক্রবর্তী, তাহমিনা এনাম, আবিদা লায়লা ও সিরাজাম মুনীরা।

উচ্চমাধ্যমিক: প্রথম ফারহানা জামান, সরকারি মহিলা কলেজ, বরিশাল; দ্বিতীয় মো. সাজ্জাদ আজিম, বরিশাল মডেল স্কুল ও কলেজ; তৃতীয় হুমায়রা সুলতানা, সরকারি মহিলা কলেজ, বরিশাল। বিশেষ পুরস্কার পেয়েছে মনিলাল বিশ্বাস, মো. আশিক আলম, মো. মাহবুব হোসেন, ফাতিমা আক্তার, সুব্রত সরকার, উম্মে সালমা, সৌরভ নন্দন, সৈয়দা সাবরিনা বাবুর, প্রজ্ঞা পারমিতা বোস ও মরিয়ম জান্নাত।
আগের দিনে একপশলা বৃষ্টি হয়ে গেছে। সকালে কেটে গেছে মেঘ। ঝলমলে রোদ্দুরে পাখা মেলে দিয়েছে গাঙচিল। চারদিক থেকে আসছে আমের মুকুলের মিষ্টি একটা ঘ্রাণ। এমন দিনে কি আর ঘরে বসে থাকা যায়!
নোয়াখালী সরকারি বালিকা উচ্চবিদ্যালয় প্রাঙ্গণে সকাল থেকেই আসতে শুরু করে শিক্ষার্থীরা। সবার মুখেই আনন্দ-উচ্ছলতার ছাপ! নোয়াখালীতে এবারই প্রথমবারের মতো ভাষা প্রতিযোগ অনুষ্ঠিত হচ্ছে, আর তাই বুঝি স্থানীয় শিক্ষার্থীদের উচ্ছ্বাসটা একটু বেশি!
১৮ ফেব্রুয়ারি কুমিল্লা, নোয়াখালী, লক্ষ্মীপুর, ফেনী ও চাঁদপুর থেকে শিক্ষার্থীরা নোয়াখালী সরকারি বালিকা উচ্চবিদ্যালয় প্রাঙ্গণে জড়ো হয়েছিল সপ্তম এইচএসবিসি-প্রথম আলো ভাষা প্রতিযোগের আঞ্চলিক পর্বের প্রথম উৎসবে। কেউ গল্পে মশগুল, বই খুলে পড়ছিল কেউ কেউ! দুই বন্ধুর মধ্যে তুমুল বাকযুদ্ধ শুনলাম বাংলাদেশের ক্রিকেট নিয়ে। স্কুলের দেয়ালে টাঙানো ভাষাসৈনিক রফিক, সালাম, শফিউর, জব্বার, বরকতের সংক্ষিপ্ত জীবনী একনজর দেখে নিচ্ছে কোনো কোনো শিক্ষার্থী। আর কেউ কেউ তথ্যকেন্দ্রে এসে গম্ভীর মুখে জানতে চাইছে, ‘জনাব, আমার আসনটি কোথায়?’
সকাল ১০টায় সবাই লাইনে দাঁড়িয়ে গেল। জাতীয় সংগীতের সঙ্গে সঙ্গে জাতীয় পতাকা উত্তোলন করলেন নোয়াখালী সরকারি বালিকা উচ্চবিদ্যালয়ের প্রধান শিক্ষক রেজিনা আক্তার। ভাষা প্রতিযোগের পতাকা তুললেন ঢাকা বিশ্ববিদ্যালয়ের অধ্যাপক সৈয়দ আজিজুল হক। উপস্থিত ছিলেন ঢাকা বিশ্ববিদ্যালয়ের বাংলা বিভাগের সহকারী অধ্যাপক তারিক মনজুর, এইচএসবিসি কর্মকর্তা নেয়ামত উল্লাহসহ আরও অনেকে। শিক্ষার্থীদের বিপুল করতালির মধ্য দিয়ে প্রধান শিক্ষিকা রোজিনা আক্তার উৎসবের উদ্বোধন ঘোষণা করলেন।
বেজে উঠল পরীক্ষার ঘণ্টা। পরীক্ষার হলে শিক্ষার্থীদের কেউ কেউ বেশ খুশিমনে পরীক্ষা দিচ্ছে, কেউ কপালে হাত দিয়ে গভীর মনোযোগ দিয়ে প্রশ্ন দেখছে। কোনো কোনো শিক্ষার্থী কলম কামড়াচ্ছে নয়তো মাথা চুলকিয়ে বুদ্ধি করছে—কী করা যায়!
এদিক-সেদিক দেখাদেখি করে উত্তর পাওয়া যায় কি না সে চেষ্টাও করছে কেউ কেউ! আর অমনি শিক্ষকদের কড়া হুঁশিয়ারি।
এদিকে মা-বাবারা বাইরে বসে বসে আরেক পরীক্ষা দিচ্ছেন! এই পরীক্ষা ‘টেনশনের’! ছেলেমেয়েদের জন্য তাঁদের চিন্তার শেষ নেই। এক মা ছেলের ক্রিকেটপ্রীতি নিয়ে বেশ চিন্তিত, ‘সারা দিন মাঠেই পড়ে থাকে, পড়াশোনার কোনো বালাই নেই।’
তবে মা-বাবারা যেন যুক্তি করে এসেছিলেন। বাবারা বসেছেন এক দলে, আর মায়েরা আরেক দলে!
আবারও ঘণ্টা, ৩০ মিনিটের পরীক্ষা শেষ!
আবার শুরু হয়ে গেল ছোটাছুটি। অল্প সময়ের মধ্যেই প্যান্ডেলের নিচের সব আসন পূর্ণ হয়ে গেল। প্রথম আলোর সহকারী সম্পাদক জাফর আহমদ শিক্ষার্থীদের উদ্দেশে বললেন, ‘এখন তোমাদের সময়, যে যার মতো করে ভাষা-সম্পর্কিত প্রশ্ন করো।’ শিক্ষার্থীরা সঙ্গে সঙ্গে হুররে বলে চিৎকার করে উঠল।
প্রশ্ন করার জন্য হাত তুলল শিক্ষার্থীরা। কেউ কেউ আবার দুটি হাতই তুলেছে। একটি না-হয় একটি তো চোখে পড়বে!
বাংলা ভাষার উৎপত্তি কোথা থেকে, এটি ‘প্রতিযোগিতা’ না হয়ে ‘প্রতিযোগ’ কেন, বাংলা ভাষার সবচেয়ে বড় শব্দ কোনটি—এমন বিভিন্ন ধরনের মজার প্রশ্ন দিয়ে শুরু হয়ে গেল প্রশ্নোত্তর পর্বটি। ভালো প্রশ্ন করতে পারলে যে তাৎক্ষণিক পুরস্কার! এ কথা ভেবেই শিক্ষার্থীরা নিজেদের প্রশ্নটি বলার চেষ্টা করছে বারবার।
হরিনারায়ণপুর উচ্চবিদ্যালয়ের অষ্টম শ্রেণীর শিক্ষার্থী তানভীর আউয়াল প্রশ্ন করল, ‘পাকিস্তানি শাসকেরা প্রথমে আমাদের ওপর সরাসরি আক্রমণ না করে কেন আমাদের ভাষার ওপর আক্রমণ করল?’
শিক্ষকেরা বললেন, কোনো দেশকে সরাসরি আক্রমণ করার চেয়েও ভয়াবহ হলো, তাদের ভাষার ওপর আক্রমণ করা। হয়তো এ কথা ভেবেই তারা এটি করেছিল। এই প্রশ্ন করার জন্য মিলল পুরস্কার।
কুমিল্লা নবাব ফয়জুন্নেসা সরকারি বালিকা উচ্চবিদ্যালয়ের শিক্ষার্থী মারিয়া আহমেদ জানতে চাইল, ‘পঞ্চম ও ষষ্ঠ শ্রেণীর বইয়ে লেখা আছে, বাংলাদেশের অনেক মানুষ এখনো অশিক্ষিত। কিন্তু টাকা-পয়সার হিসাব প্রায় সবাই জানে। তাহলে অশিক্ষিত হয় কীভাবে?’ শিক্ষকেরা বললেন, এটাও একধরনের শিক্ষা বটে, কিন্তু প্রাতিষ্ঠানিক শিক্ষা নয়। উত্তরের পরপর শিক্ষকেরা বললেন, ‘প্রশ্নটা ভালো হয়েছে, জলদি এসে একটা পুরস্কার নিয়ে যাও!’
বিভিন্ন গণমাধ্যম, টিভি চ্যানেল ও রেডিওতে বাংলা ভাষা যে বিকৃত হচ্ছে তার প্রভাব কী, শুদ্ধভাবে বাংলা বলতে গেলে কী করতে হবে—এমন বিভিন্ন ধরনের প্রশ্ন করে প্রশ্নোত্তর পর্বটি মাতিয়ে তোলে শিক্ষার্থীরা। তার পরও কারও কারও আক্ষেপ, ‘আমার প্রশ্নটি নিল না!’
ঢাকা বিশ্ববিদ্যালয়ের বাংলা বিভাগের অধ্যাপক সৈয়দ আজিজুল হক বললেন, ড. মুহম্মদ শহীদুল্লাহর ভাষায়, ‘মানুষের মা হচ্ছে তিনটি—এক হলো মা, দুই মাতৃভূমি আর তিন হলো মাতৃভাষা। আমাদের এই তিন মাকে সমানভাবে ভালোবাসতে হবে।’ মুক্তিযুদ্ধে সি জোনের কমান্ডার মো. মোশারফ হোসেন শিক্ষার্থীদের বললেন তাঁর মুক্তিযুদ্ধের অভিজ্ঞতার কথা।
অবশেষে ফলাফল তৈরি হলো। বেলা সাড়ে তিনটার দিকে অনুষ্ঠিত হলো পুরস্কার বিতরণ পর্বটি। বিজয়ী শিক্ষার্থীদের নাম ঘোষণা করলেন অনুষ্ঠানের সঞ্চালক জাফর আহমদ। কুমিল্লা, নোয়াখালী, লক্ষ্মীপুর, ফেনী ও চাঁদপুর থেকে এসেছে প্রায় ৮০০ শিক্ষার্থী। ৫২ জন শিক্ষার্থীর হাতে পুরস্কার হিসেবে বই, সনদ ও পদক তুলে দেন অতিথিরা। পুরস্কৃত শিক্ষার্থীদের সবার হাতেই পুরস্কার, গায়ে বিজয়ীর টি-শার্ট। রোদের তেজ ততক্ষণে কমে এসেছে। বিজয়ী শিক্ষার্থীদের চোখমুখে আনন্দ, যা সূর্যের চেয়েও অনেক বেশি দীপ্তিময়!
এই আয়োজন সমন্বয় করেন প্রথম আলোর নোয়াখালী জেলা প্রতিনিধি মাহবুবুর রহমান ও প্রথম আলোর নোয়াখালী বন্ধুসভা।

নোয়াখালীতে বিজয়ী যারা
প্রাথমিক: প্রথম ফারিয়া সিরাজী, নোয়াখালী সরকারি বালিকা উচ্চবিদ্যালয়; দ্বিতীয় ফারিয়া রহমান, ফেনী সরকারি বালিকা উচ্চবিদ্যালয়, তৃতীয় অনিকা তাহমিন, মাইজদী পিটিআই সরকারি প্রাথমিক বিদ্যালয়। বিশেষ পুরস্কার: সাজ্জাত হোসেন, সাওমুন রহমান, মারিয়া আহমেদ, আফরিন হোসেন, রিশিতা কুণ্ডু, শুভাগত নাথ, জেবা রামিসা, মো. মারুফ হোসেন, নাদিম মাহমুদ ও মো. ইসফার আবদুল সামী।
নিম্নমাধ্যমিক: প্রথম আদ্রিতা ভৌমিক, মাইজদী বালিকা বিদ্যানিকেতন; দ্বিতীয় ও তৃতীয় তানভীন নূরাহন আলম ও মাকসুদা আফরোজ, নোয়াখালী সরকারি বালিকা উচ্চবিদ্যালয়। বিশেষ পুরস্কার: আবু রাইফ, জাওয়াদ আহমেদ, আসমা সাদিয়া, আবিদা আলী, আফসানা ফেরদৌস, ফাতেমা আক্তার, রেবেকা শারমিন, নাজিফা তাসনিম খানম, মো. জানে আলম ও সানজিদা তাসনীম।
মাধ্যমিক: প্রথম দীপ্ত প্রীতম নাথ, নোয়াখালী জিলা স্কুল; দ্বিতীয় মো. মিশকাতুল ইসলাম, চাঁদপুর হাসান আলী সরকারি উচ্চবিদ্যালয়; তৃতীয় মো. ফাহিম শাহরিয়ার, কুমিল্লা জিলা স্কুল। বিশেষ পুরস্কার: অন্না পাল, মো. মিনহাজুল ইসলাম, সুলতানা তামান্না, নাঈমা মাইফুজা, সাবাব তাহনিন, উম্মেহানি তন্ময়, জান্নাতুল মাওয়া, রবিরত্ন মজুমদার, ফারজানা সুলতানা ও তাহমিনা আক্তার।
উচ্চমাধ্যমিক: প্রথম নাহিদ নাজিয়া, নোয়াখালী সরকারি কলেজ; দ্বিতীয় তানজিলা জাফরীন তানভী; তৃতীয় তানজিমা আক্তার, নোয়াখালী সরকারি মহিলা কলেজ। বিশেষ পুরস্কার পেয়েছে আবদুল আজিজ, নাছিমা আক্তার, অনামিকা দে, মো. আবদুল্লাহ আল ওবায়েদ, মো. নেছার উদ্দিন, মো. আলাউদ্দিন, আবুল বাসার, এম এম মাহতাব হোসাইন, ইকবাল হোসেন ও তানজিন হোসেন।

যেখানে বসেছিল প্রতিযোগ
নোয়াখালীসরকারি বালিকা উচ্চবিদ্যালয়
একটি ঐতিহ্যবাহী বিদ্যাপীঠ ‘নোয়াখালী সরকারি বালিকা উচ্চবিদ্যালয়’। ১৯৩৫ সালে ষষ্ঠ থেকে দশম শ্রেণী পর্যন্ত ‘উমা গার্লস স্কুল’ নামে এটি প্রতিষ্ঠা করেন উমা দেবী। প্রথম থেকে পঞ্চম শ্রেণী পর্যন্ত এটি সরকারি ছিল। ১৯৬৩ সালে উমা গার্লস স্কুল সরকারি হওয়ার পর এটির নাম হয় নোয়াখালী সরকারি বালিকা উচ্চবিদ্যালয়। এতে দুটি শাখা—প্রভাতী ও দিবা। শিক্ষার্থী প্রায় দুই হাজার। আছে বিশাল মাঠ, একাডেমিক ভবন, মিলনায়তন, আধুনিক বিজ্ঞানাগার ও কম্পিউটার ল্যাব। সহশিক্ষা কার্যক্রম হিসেবে রয়েছে গার্লস গাইড। খেলাধুলা, বিতর্ক, বিজ্ঞানমেলা ও নানা ধরনের সাংস্কৃতিক কর্মকাণ্ডে একাধিক জাতীয় ও আন্তর্জাতিক পুরস্কার পেয়েছে বিদ্যালয়টি। বিদ্যালয়ের শিক্ষার্থীদের ফলাফলও বেশ ভালো।
প্রাথমিক: প্রথম প্রজ্ঞা পারমিতা, সরকারি বালিকা বিদ্যালয়, কুষ্টিয়া; দ্বিতীয় তাহরীমা রহমান, বেলা কিন্ডারগার্টেন অ্যান্ড প্রিক্যাডেট স্কুল, চৌগাছা; তৃতীয় সিরাজুল আরিফিন, সাতক্ষীরা সরকারি উচ্চবিদ্যালয়।
বিশেষ পুরস্কার পেয়েছে আতিক শাহরিয়ার, আল শাহরিয়ার, তাসমিয়া সিদ্দিকী, আয়েশা হুমায়রা, বেদত্রয়ী গোস্বামী, ফাহিম ফুয়াদ, তানজিমা রহমান, মাহামুদুল হাসান, আইয়ান তাসমিম ও শাহনাজ পারভিন।

নিম্নমাধ্যমিক: প্রথম মুনতাসির মামুন, পুলিশ লাইন মাধ্যমিক বিদ্যালয়, যশোর; দ্বিতীয় তাসনিম ফারহান, কুষ্টিয়া জিলা স্কুল; তৃতীয় আহনাম শাহরিয়ার রশিদ, সাতক্ষীরা সরকারি উচ্চবিদ্যালয়।
বিশেষ পুরস্কার পেয়েছে রুবাইয়া বিনতে রশিদ, তাসমিতা সিনথিয়া, মুনীফ মশিয়ার, স্মাইল মোহাম্মদ নিশাদ, নাজমুল শাকিব, কাফরাফিন আক্তার, সুমাইয়া জামান, সিয়াম মোরশেদ, মো. জিসান হোসেন ও মাহমুদুল হাসান।

মাধ্যমিক: প্রথম রাদশারার শুভ্র, কুষ্টিয়া জিলা স্কুল; দ্বিতীয় এস এম সাকিবুজ্জামান, ঝিনাইদহ সরকারি উচ্চবিদ্যালয়; তৃতীয় সাহিদুল ইসলাম, বিএএফ শাহীন কলেজ, যশোর।
বিশেষ পুরস্কার পেয়েছে নুসরাত জাহান, মো. মাহমুদ আশরাবী, খাদিজা-তুল-কোবরা, স্মিতা সরকার, নাজমুস সাকিন, মো. মেহেদী হাসান, জোবায়দা আফসানা, নোশীন আশওয়ানী, তানভীর শাহরিয়ার ও মুনতাসিম ইবনে মাসউদ।

উচ্চমাধ্যমিক: প্রথম মো. সাব্বির হোসেন, আকিজ কলেজিয়েট স্কুল, যশোর; দ্বিতীয় অনুপম ভদ্র, ক্যান্টনমেন্ট কলেজ, যশোর; তৃতীয় মো. মেহেদী হাসান, সরকারি এমএম কলেজ, যশোর।
বিশেষ পুরস্কার পেয়েছে রোজি সামাদ, আরাফাত হোসেন, চন্দন মিত্র, পৃথ্বীরাজ মজুমদার, মো. শাকিল হুসাইন, আবদুল্লাহিল মুবদি, মেহেদী হাসান, মাফফিকা তাবাস্সুম, সালাহউদ্দীন কোরেশী ও মৌমিতা রহমান।
</doc>

<doc>
১৭ বছর আগে ১৯৯৪ সালে মাধ্যমিক স্তরে ছাত্রীদের ভর্তির হার ছিল ৩৩ শতাংশ। এখন ছাত্রদের পেছনে ফেলে ছাত্রীদের ভর্তির হার বেড়ে হয়েছে ৫৪ শতাংশ। শুধু মাধ্যমিকেই নয়; প্রাথমিক, উচ্চমাধ্যমিক ও উচ্চশিক্ষায় নারীর অংশগ্রহণ বেড়েছে। তবে ঝরে পড়া শিক্ষার্থীদের বেশির ভাগ এখনো ছাত্রী। তা ছাড়া ছাত্রীদের শিক্ষার সার্বিক মান এখনো ভালো হয়নি বলে মনে করেন শিক্ষা নিয়ে কাজ করা ব্যক্তিরা।
তত্ত্বাবধায়ক সরকারের সাবেক উপদেষ্টা ও গণসাক্ষরতা অভিযানের নির্বাহী পরিচালক রাশেদা কে চৌধুরী প্রথম আলোকে বলেন, শিক্ষায়তনে ছাত্রীদের অভিগম্যতা বেড়েছে, এটা ঠিক। উপবৃত্তি, নতুন নতুন নীতিমালাসহ নানা ধরনের উদ্যোগের কারণে শিক্ষায় নারীদের অংশগ্রহণ বেড়েছে, কিন্তু সার্বিক মান বাড়েনি। দেখা যাচ্ছে, পরীক্ষাগুলোয় প্রথম সারির দিকে মেয়েরা ভালো করছে, যাদের বেশির ভাগই আর্থিকভাবে মোটামুটি সচ্ছল পরিবারের সন্তান। কিন্তু দরিদ্র পরিবারের ছাত্রীরা কিন্তু অতটা ভালো করতে পারছে না। তা ছাড়া ছাত্রীদের ঝরে পড়ার হার এখনো বেশি। দরিদ্রতাসহ বিভিন্ন কারণে তারা ঝরে পড়ছে। এ জন্য রাষ্ট্রের উচিত সবার জন্য সুযোগ বাড়ানো। আর শ্রেণীকক্ষগুলোতেও পড়াশোনা নিশ্চিত করতে হবে। কারণ, শিক্ষা এখন পণ্য হয়ে গেছে। যে যত বিনিয়োগ করতে পারছে, সে তত ভালো করছে। এ ক্ষেত্রে দরিদ্র পরিবারের সন্তানেরা পিছিয়ে থাকছে।
সরকারের উপবৃত্তি প্রকল্পের কর্মকর্তারা জানিয়েছেন, ১৯৯৪ সালে ছাত্রীদের জন্য উপবৃত্তি কার্যক্রম চালু হওয়ার পর থেকে বিদ্যালয়ে ছাত্রীদের ভর্তির হার বাড়তে থাকে। মাধ্যমিক স্তরের শিক্ষার্থীদের জন্য উপবৃত্তির অন্যতম প্রকল্প সেকেন্ডারি এডুকেশন স্টাইপেন্ড প্রকল্পের একজন কর্মকর্তা প্রথম আলোকে জানান, তাঁদের প্রকল্পের আওতায় দেশের ৫৬টি জেলার ৩০৫টি উপজেলায় উপবৃত্তি দেওয়া হয়। মাধ্যমিক শিক্ষাপ্রতিষ্ঠানে ভর্তি হওয়া শিক্ষার্থীদের মধ্যে ৩০ শতাংশ ছাত্রী এবং ১০ শতাংশ দরিদ্র ছাত্রকে এই উপবৃত্তি দেওয়া হয়। আগে কেবল ছাত্রীদের উপবৃত্তি দেওয়া হতো। কিন্তু এখন ছাত্রদের চেয়ে ছাত্রীদের ভর্তির হার বেড়ে যাওয়ায় গত বছর থেকে প্রকল্পের নাম পরিবর্তন করে ছাত্রদেরও উপবৃত্তি দেওয়া হচ্ছে। তিনি জানান, যখন উপবৃত্তি কার্যক্রম চালু হয়, তখন মাধ্যমিকে ছাত্রদের ভর্তির হার ছিল ৬৭, আর ছাত্রীদের ছিল ৩৩ শতাংশ। এখন ছাত্রীদের ভর্তির হার বেড়ে হয়েছে ৫৪, আর ছাত্রদের ভর্তির হার কমে হয়েছে ৪৬ শতাংশ।
এই প্রকল্পের পরিচালক মো. আফজাল হোসেন প্রথম আলোকে বলেন, ‘কেবল উপবৃত্তির কারণেই ছাত্রীদের ভর্তির হার বেড়েছে, সেটা বলব না। তবে এটা অগ্রণী ভূমিকা রেখেছে। পাশাপাশি শিক্ষার প্রতি মানুষের আগ্রহ, সচেতনতা বৃদ্ধি, গণমাধ্যমে ইতিবাচক ভূমিকাসহ বিভিন্ন কারণে শিক্ষাপ্রতিষ্ঠানে ছাত্রীদের ভর্তির হার বেড়েছে।’
উচ্চমাধ্যমিকেও ছাত্রীদের অংশগ্রহণ বেড়েছে। উচ্চমাধ্যমিক পর্যায়ে উপবৃত্তি কার্যক্রম শুরু হয় ২০০২ সাল থেকে। উচ্চমাধ্যমিক পর্যায়ের ছাত্রীদের উপবৃত্তি প্রদান প্রকল্পের একজন কর্মকর্তা প্রথম আলোকে জানান, ২০০২ সালে যখন উচ্চমাধ্যমিক পর্যায়ে উপবৃত্তি কার্যক্রম শুরু হয়, তখন এই স্তরে ছাত্রীদের ভর্তির হার ছিল ৩৩, আর এখন সেটা বেড়ে হয়েছে ৪৬ শতাংশ। অন্যদিকে ছাত্রদের হার হয়েছে ৫৪ শতাংশ। অর্থাত্ গত নয় বছরে ছাত্রীদের ভর্তির হার বেড়েছে ১৩ শতাংশ।
প্রাথমিকেও ছাত্রদের চেয়ে ছাত্রীদের অংশগ্রহণ বেশি। গত নভেম্বরে অনুষ্ঠিত প্রাথমিক ও ইবতেদায়ি শিক্ষা সমাপনী পরীক্ষাতেই ছাত্রের চেয়ে ছাত্রীসংখ্যা ছিল বেশি। প্রাথমিক শিক্ষা সমাপনীতে ছাত্রীসংখ্যা ছিল ১১ লাখ ৪৯ হাজার ৯৬০ এবং ছাত্র ১০ লাখ সাত হাজার ১০৮। ইবতেদায়ি পরীক্ষায় মোট পরীক্ষার্থীর অর্ধেকের বেশি ছিল ছাত্রী, এক লাখ ৭৬ হাজার ৩৮২ জন। আর ছাত্র ছিল এক লাখ ৫৪ হাজার ৭৫১ জন। বিশ্ববিদ্যালয়, মেডিকেলসহ অন্য সব উচ্চশিক্ষাপ্রতিষ্ঠানেও ছাত্রীদের উপস্থিতি এখন চোখে পড়ার মতো।
শিক্ষামন্ত্রী নুরুল ইসলাম নাহিদ প্রথম আলোকে বলেন, ‘উপবৃত্তিসহ বিভিন্ন ধরনের উদ্যোগ নেওয়ার কারণে ছাত্রীদের ভর্তির হার বেড়েছে। আমরা এটা অব্যাহত রাখব।’

ছাত্রীরা বেশি ঝরে পড়ছে
শিক্ষায় ছাত্রীদের ভর্তির হার বাড়লেও ঝরে পড়া এখনো উদ্বেগজনক বলে মনে করেন খোদ শিক্ষাসংশ্লিষ্ট দপ্তরের কর্মকর্তারা। শিক্ষা মন্ত্রণালয় ও শিক্ষা বোর্ডগুলোর এক হিসাবে দেখা গেছে, চলতি মাধ্যমিক ও সমমানের পরীক্ষা দেওয়ার উদ্দেশ্যে দুই বছর আগে নবম শ্রেণীতে নিবন্ধন করেও অংশ নেয়নি প্রায় সোয়া চার লাখ নিয়মিত শিক্ষার্থী। এর মধ্যে ছাত্রীদের সংখ্যাই বেশি, অর্থাত্ দুই লাখ ৫৯ হাজার ৯৮৭ জন। আর ঝরে পড়া ছাত্র এক লাখ ৬৫ হাজার ৪৮৩ জন। ছাত্রীদের ঝরে পড়ার হার ৩৪ দশমিক ৬৭, আর ছাত্রদের ঝরে পড়ার হার ২৩ দশমিক ৪২ শতাংশ। প্রাথমিক ও উচ্চমাধ্যমিকেও ঝরে পড়াদের মধ্যে ছাত্রীর সংখ্যা বেশি বলে গত কয়েকটি পরীক্ষায় প্রতীয়মান হয়েছে। শিক্ষা কর্তৃপক্ষ ও শিক্ষাসংশ্লিষ্ট ব্যক্তিদের মতে, মূলত আর্থসামাজিক কারণেই তারা ঝরে পড়ার তালিকায় নাম লিখিয়েছে।
এ বিষয়ে জানতে চাইলে ঢাকা শিক্ষা বোর্ডের চেয়ারম্যান অধ্যাপক ফাহিমা খাতুন প্রথম আলোকে জানান, ছাত্রীদের ঝরে পড়া কমাতে হলে অভিভাবকদের সচেতনতা বাড়াতে হবে এবং সামাজিক নিরাপত্তা নিশ্চিত করতে হবে। কারণ, এখনো গ্রামের অনেক অভিভাবক শিক্ষাপ্রতিষ্ঠানে তাঁদের মেয়েদের পাঠাতে নিরাপত্তাহীনতায় ভোগেন। বখাটেদের উত্পাতসহ বিভিন্ন ঘটনা এর জন্য দায়ী।
উদাহরণ হিসেবে ফাহিমা খাতুন বলেন, ২ মার্চ একজন অভিভাবক তাঁর কাছে এসে বখাটেদের উত্পাতের কারণে মেয়ের এইচএসসি পরীক্ষার কেন্দ্র পরিবর্তনের অনুরোধ করেন। আরেক অভিভাবক তাঁর মেয়ের বয়স বাড়ানোর জন্য আসেন, যেন তাঁর মেয়েকে বিয়ে দিতে পারেন। আসলে এখনো অনেক অভিভাবক মেয়েদের বোঝা মনে করেন। এ জন্য তাঁরা মেয়েদের তাড়াতাড়ি বিয়ে দিতে চান। এসব কারণেই ছাত্রীদের ঝরে পড়া বাড়ে। শিক্ষামন্ত্রী নুরুল ইসলাম নাহিদ জানিয়েছেন, ঝরে পড়া রোধে তাঁরা বিভিন্ন ধরনের উদ্যোগ নিয়েছেন।
৮ মার্চ। আন্তর্জাতিক নারী দিবস। এই যে একটি বিশেষ দিবস, তার পেছনে আছে অধিকার আদায়ের সংগ্রাম, ইতিহাস। আজকের যে মেয়েটি তাঁর শ্রমের সঠিক মজুরি পাচ্ছেন, যে কর্মজীবী নারীটি ভোগ করছেন প্রসবকালীন ছুটি; সুস্থ-সুন্দর কাজের পরিবেশে যে নারীটি কাজ করছেন, তাঁদের এই অর্জনের পেছনে আছে যেমন তাঁর যোগ্যতা ও ক্ষমতা, তেমনি আছে ৮ মার্চের ইতিহাস।
১৮৫৭ সালে মজুরিবৈষম্য, কর্মঘণ্টা নির্দিষ্ট করা, কাজের অমানবিক পরিবেশের বিরুদ্ধে প্রতিবাদ জানাতেই মার্কিন যুক্তরাষ্ট্রের নিউইয়র্কের রাস্তায় নেমেছিলেন সুতা কারখানার নারী শ্রমিকেরা। সেই মিছিলে চলে দমন-পীড়ন। ১৯০৮ সালে নিউইয়র্কের সোশ্যাল ডেমোক্র্যাট নারী সংগঠনের পক্ষ থেকে আয়োজিত নারী সমাবেশে জার্মান সমাজতান্ত্রিক নেত্রী ক্লারা জেিকনের নেতৃত্বে সর্বপ্রথম আন্তর্জাতিক নারী সম্মেলন হলো। ক্লারা ছিলেন জার্মান রাজনীতিবিদ। জার্মান কমিউনিস্ট পার্টির স্থপতিদের একজন। এরপর সবচেয়ে গুরুত্বপূর্ণ বছর। ১৯১০ সাল। ডেনমার্কের কোপেনহেগেনে অনুষ্ঠিত হলো দ্বিতীয় আন্তর্জাতিক নারী সম্মেলন। ১৭টি দেশ থেকে ১০০ জন নারী প্রতিনিধি যোগ দিলেন। ক্লারা প্রস্তাব দিলেন ৮ মার্চকে আন্তর্জাতিক নারী দিবস হিসেবে পালন করা হোক। সিদ্ধান্ত হলো, ১৯১১ সাল থেকে নারীদের সম-অধিকার দিবস হিসেবে দিনটি পালিত হবে। তবে দিবসটি পালনে এগিয়ে আসে বিভিন্ন দেশের সমাজতন্ত্রীরা।
১৯১৪ সাল থেকে বেশ কয়েকটি দেশে ৮ মার্চ পালিত হতে লাগল। বাংলাদেশেও স্বাধীনতার আগে থেকেই এই দিবসটি পালিত হতে শুরু করে। অতঃপর ১৯৭৫ সালে দিবসটি পেল আন্তর্জাতিক স্বীকৃতি। দিবসটি পালনের জন্য বিভিন্ন রাষ্ট্রকে আহ্বান জানায় জাতিসংঘ। পৃথিবীজুড়েই পালিত হচ্ছে দিনটি। তবে সেই যে মজুরিবৈষম্য, কাজের মানবিক পরিবেশের জন্য লড়াই, তা কিন্তু থেমে নেই। দেশে দেশে চলছে এখনো। তাই একটি দিবস পালনের মধ্য দিয়ে সেই সংগ্রামের ইতিহাসটি আবার সবার মনে হোক, প্রতিটি দিন প্রত্যেকটি নারীর জন্য সুখকর হোক—সেটাই বোধ হয় চাওয়া।
প্রতিবছর জাতিসংঘ থেকে আন্তর্জাতিক নারী দিবসের মূল একটি ভাবনা থাকে। এ বছরের প্রতিপাদ্য বিষয় ‘শিক্ষা, প্রশিক্ষণ ও প্রযুক্তিতে সমসুযোগ: নারীর মর্যাদাপূর্ণ কাজের পথ’। প্রিয় পাঠক, আমরা তাই বাংলাদেশের মেয়েদের শিক্ষা নিয়ে একটি অনুসন্ধানমূলক প্রতিবেদনে দেখতে চেয়েছি আসল চিত্রটি। নিঃসন্দেহে শিক্ষায় মেয়েদের অংশগ্রহণ বেড়েছে। তবে সার্বিক মান এবং ঝরে পড়ার সংখ্যা এখনো উদ্বেগজনক। নিশ্চয়ই আমরা সে বিষয়ে নজর রাখব। আমাদের মেয়েরা তাঁদের মেধার যোগ্যতায় পড়তে যাচ্ছেন পৃথিবীর বিখ্যাত বিশ্ববিদ্যালয়গুলোতে। তাঁদের অধ্যয়ন-জীবন আর স্বপ্নের কথা জানতে চেয়েছি আমরা। প্রসূতিসেবা, মা ও শিশুর স্বাস্থ্যসেবা নিয়ে আমরা পেয়েছি আন্তর্জাতিক প্রশংসা। তবে এত কিছুর পরও আরও ভালো করার আশায় অনুসন্ধানী প্রতিবেদনে আমরা জানতে চেয়েছি, এখনো আমাদের দুর্বলতা কোথায়? তেমনি বাল্যবিবাহ, মেয়েদের জন্য আইন এবং শিক্ষিত মেয়েদের ওপর নির্যাতন নিয়ে বিস্তারিত প্রতিবেদন থাকল। একটি পেশাজীবী নারীকে কর্মস্থলে ও বাড়িতে একই সঙ্গে অনেক দায়িত্ব পালন করতে হয়। আমরা তাই ঝুঁকিপূর্ণ পেশাসহ কয়েকজন নারীর সঙ্গে সারা দিন থেকে তাঁদের এক দিনের জীবন তুলে এনেছি ছবিতে ও লেখায়। বিখ্যাত নারীরা কথা বলেছেন তাঁদের মায়ের নিয়ে। আর বিখ্যাত মায়ের কথা বলেছেন তাঁদের ছেলে-সন্তানেরা। এসিড-নির্যাতনের শিকার কয়েকজন নারী জানাচ্ছেন তাঁদের সংগ্রামে টিকে থাকার কথা। এসব কিছু নিয়েই আন্তর্জাতিক নারী দিবসে আমাদের বিশেষ আয়োজন। ২০১০-এর ৮ মার্চ আমরা লিখেছিলাম ‘সংগ্রামের ১০০ বছর’। অনেক অর্জন, অনেক পরিবর্তন, অনেক পথ চলা; তবু আমরা জানি, যেতে হবে বহুদূর। আর এই চলার পথে আমরা সবাই যেন একসঙ্গেই হাঁটি। আপনারা ভালো থাকুন।
পড়ালেখা করি তো দেশের জন্যই
নাজিয়া চৌধুরী
প্রথম বর্ষ, স্নাতক
ম্যাসাচুসেটস ইনস্টিটিউট অব টেকনোলজি (এমআইটি), যুক্তরাষ্ট্র
সত্যি কথা হলো, দুই বছর আগে আমি স্বপ্নেও ভাবিনি, আমাকে সৃষ্টিকর্তা বিশ্বের শ্রেষ্ঠ শিক্ষা ও গবেষণাপ্রতিষ্ঠানগুলোর একটায় স্নাতক পড়ার সুযোগ দেবেন। স্বপ্নাতীত আমার এই প্রাপ্তি আসলে আমার আম্মু-আব্বু, শিক্ষক আর বাংলাদেশ গণিত অলিম্পিয়াডের। তাই তো এখন পড়ছি এমআইটিতে।
এসএসসি আর এইচএসসি পাস করেছি যথাক্রমে চট্টগ্রামের ইস্পাহানী পাবলিক স্কুল এবং চট্টগ্রাম কলেজ থেকে। এমআইটিতে স্নাতক পড়ছি জীববিজ্ঞান বিষয়ে। এখন তো জিনবিজ্ঞানীদের গবেষণা পুরো বায়োলজির চেহারাই পাল্টে দিচ্ছে। আমার পড়াশোনাও তাই মূলত জিনবিজ্ঞান নিয়েই।
এমআইটিকে একটা গবেষণার কারখানা বলা যায়। বিভিন্ন বিষয়ের প্রায় ২০০টির মতো ল্যাবে প্রতিদিন গবেষণা চলছে এখানে, যেগুলোতে অংশ নিচ্ছে প্রায় ৮৫ শতাংশ ছাত্রছাত্রী। ক্যানসার এবং নবায়নযোগ্য শক্তি বিষয়ে গবেষণার জন্য তো আলাদা ইনস্টিটিউটই আছে। এ ছাড়া আছে অসংখ্য লাইব্রেরি, যার মধ্যে বার্কার প্রকৌশল লাইব্রেরি, হেইডেন বিজ্ঞান লাইব্রেরি, লেভিস মিউজিক লাইব্রেরিতেই ছাত্রছাত্রীদের আনাগোনা বেশি। এসব ল্যাব এবং প্রাতিষ্ঠানিক ভবনের অবস্থান ক্যাম্পাসের পূর্বাংশে; পশ্চিম অংশে আছে ছাত্রছাত্রীদের ডরমিটরি, খেলার মাঠ, স্টুডেন্ট সেন্টার, এসব।
এমআইটি স্নাতক শ্রেণীর শিক্ষার্থীদের মধ্যে সাত থেকে আট শতাংশ আন্তর্জাতিক; আর বর্তমানে বাংলাদেশি ছাত্রছাত্রীর সংখ্যা তিনজন। জনপ্রিয় মূল বিষয়গুলোর (মেজর) মধ্যে আছে তড়িত্ এবং কম্পিউটার প্রকৌশল, জীববিজ্ঞান, রাসায়নিক প্রকৌশল, গণিত ও পদার্থবিজ্ঞান। এ ছাড়া সাহিত্য, পরিবেশবিজ্ঞান, মহাকাশ প্রকৌশল, মনোবিজ্ঞানসহ ৫০টির মতো মেজর ডিপার্টমেন্ট আছে এখানে। এসব বিভাগে শিক্ষকতা করছেন রবার্ট ওয়াইনবার্গ, এরিক ল্যান্ডার, আরথার ম্যাটাক, রিচার্ড শ্রক, পিটার ডায়মন্ড, নোয়াম চমস্কির মতো বিশ্ববিখ্যাত ব্যক্তিরা।
এখানে অধিকাংশ সময় পড়ালেখা, ল্যাব আর
সাংস্কৃতিক অনুষ্ঠান নিয়ে ব্যস্ত থাকি আমরা। এসবের ফাঁকে ফাঁকে আমার পরিবার, আমার দেশ বাংলাদেশকে অনেক অনেক মিস করি। বিশেষ করে দেশে বিশ্বকাপ ক্রিকেটের মতো এত বিশাল, এত চমত্কার একটা আয়োজন হচ্ছে, ভাবলেই ভীষণ আফসোস হয়! আবার নিজেই নিজেকে বলি, পড়ালেখা করি তো দেশের জন্যই! আমার স্বপ্ন বাংলাদেশে একটা বিশ্বমানের গবেষণাপ্রতিষ্ঠান গড়ে তোলা। যেন বিভিন্ন বিশ্ববিদ্যালয় থেকে পড়ালেখা করা মেধাবী গবেষকেরা সেখানে কাজ করে দেশকে ভরিয়ে দিতে পারেন সম্ভাবনাময় আবিষ্কার দিয়ে। যেই দেশে হরিপদ কাপালি আর পলান সরকারের মতো মানুষ আছেন, সেই দেশে এই স্বপ্ন একদিন নিশ্চয়ই সত্য হবে।

দেশের স্বাস্থ্য খাত নিয়ে গবেষণা করে যেতে চাই
ড. হোসনে আরা বেগম
কমনওয়েলথ পোস্ট ডক্টরাল ফেলো
ক্যামব্রিজ বিশ্ববিদ্যালয়, যুক্তরাজ্য
ছোটবেলা থেকেই আমার স্বপ্ন ছিল ক্যামব্রিজে পড়ব, উচ্চশিক্ষা নেব। ঢাকা বিশ্ববিদ্যালয়ে স্বাস্থ্য অর্থনীতি ইনস্টিটিউটে শিক্ষকতা করতে করতেই ২০০০ সালে ক্যামব্রিজে পিএইচডি করার সুযোগ পাই। ২০০৪ সালে ক্যামব্রিজ থেকে অর্জন করি পিএইচডি ডিগ্রি। ফিরে যাই আবার ঢাকা বিশ্ববিদ্যালয়ে, আমার ছাত্রছাত্রীদের পড়াতে। আবার আমি এলাম ক্যামব্রিজ বিশ্ববিদ্যালয়ে। এবার কমনওয়েলথ পোস্ট ডক্টরাল ফেলো হিসেবে আমি এসেছি। আমার গবেষণাকাজে অর্থায়ন করছে কমনওয়েলথ। ক্যামব্রিজে পোস্ট ডক্টরেট গবেষণা করছি। স্বাস্থ্য অর্থনীতি (হেলথ ইকোনমিকস) যেহেতু আমার বিষয়, তাই পোস্ট ডক্টরাল গবেষণার পাশাপাশি স্বাস্থ্যপরিচর্যার জন্য স্বাস্থ্য অর্থনীতি এবং এ বিষয়ে অর্থনৈতিক মূল্যায়নের (ইকোনমিক ইভালুয়েশন) মডেলিং বিষয়ে আরও কিছু উচ্চতর কোর্স করছি যুক্তরাজ্যেরই বার্মিংহাম বিশ্ববিদ্যালয়ে।
আমার পড়াশোনা স্বাস্থ্য অর্থনীতি নিয়েই। আর গবেষণার ক্ষেত্রটাও বাংলাদেশকে ঘিরে। গবেষণার নাম ‘দ্য কস্ট এফেক্টিভনেস অব হেলথ এডুকেশন, স্যানিটেশন অ্যান্ড ডিওয়ার্মিং প্রোগ্রামস ফর কন্ট্রোলিং দি ইনটেসটিনাল প্যারাসাইটস ইন রুরাল বাংলাদেশ’। মানে কোন উপায়টা সাশ্রয়ীভাবে রোগজীবাণু ও কৃমি নিয়ন্ত্রণ করতে পারে গ্রামাঞ্চলে স্বাস্থ্যসেবা, শিক্ষা, চিকিত্সা ইত্যাদি কর্মসূচির মাধ্যমে, তা বের করা। অর্থনৈতিক মূল্যায়নের কৌশল নিয়ে গত নভেম্বর মাসে আমি যুক্তরাষ্ট্রের টেক্সাসে একটা সম্মেলনে যোগও দিয়েছিলাম।
অন্যান্য বিশ্ববিদ্যালয়ের চেয়ে একেবারেই আলাদা ক্যামব্রিজ বিশ্ববিদ্যালয়। নগরজীবন গড়ে ওঠার আগেই যাত্রা শুরু ক্যামব্রিজের। পুরো শহরের বেশির ভাগ বিশ্ববিদ্যালয়ের মধ্যে হওয়ার এটা এক বড় কারণ। নৈসর্গিক সৌন্দর্য, প্রাচীন ইমারত, ঐতিহাসিক দালানকোঠা—সবকিছু নিয়েই অনন্য ক্যামব্রিজ বিশ্ববিদ্যালয়। গোটা দুনিয়ার জ্ঞানপিপাসুদের কাছে এটা মেধা বিকাশের তীর্থস্থান। শিক্ষার্থীরা এখানে আসেন নিজের শিক্ষার বিকাশ ঘটাতে এবং নতুন কিছু শিখতে।
আফসোস, পোস্ট ডক্টরাল কোর্স পুরো শহর ঘুরে দেখার সময় আমাকে দেয় না। এ কোর্সে সময় বের করা খুব কঠিন। কলেজ থেকে কলেজে ঘোরা—এ পর্যন্তই হয়। আর সপ্তাহান্ত সব শিক্ষার্থীর জন্যই আনে আনন্দ আর উত্সবের আমেজ। ক্যাম নদী দেখা সব সময়ই আমার জন্য দারুণ এক অভিজ্ঞতা।
আমি মা ও শিশুস্বাস্থ্য নিয়ে গবেষণা অব্যাহত রাখতে চাই। সবার জন্য স্বাস্থ্যসেবা নিশ্চিত করার বাধাগুলো বের করতে এবং মানসম্পন্ন স্বাস্থ্যসেবা কীভাবে সবাইকে দেওয়া যায়, তা নিয়ে গবেষণা করতে চাই।বাংলাদেশে বিভিন্ন স্বাস্থ্য কর্মসূচি, চিকিত্সা ও কৌশলের অর্থনৈতিক মূল্যায়ন নিয়ে কাজ করে যেতে চাই। আমি মনে করি, স্বাস্থ্য অর্থনীতিতে সাম্প্রতিক সময়ে যে জ্ঞান অর্জিত হয়েছে, তা বাংলাদেশের স্বাস্থ্য খাতকে সহজলভ্য করার ক্ষেত্রে কাজে লাগবে। মূল্যায়ন কৌশল কাজে লাগানোর প্রচুর সুযোগ আছে বাংলাদেশে। ক্যামব্রিজ বিশ্ববিদ্যালয় থেকে পিএইচডি ও পোস্ট ডক্টরাল কোর্স করার সুযোগ পেয়ে আমি সত্যিই খুব গর্বিত। নারী হিসেবে আমি ক্যামব্রিজে কোনো অসুবিধার সম্মুখীন হইনি।

সত্যিই বাংলাদেশ মধ্য-আয়ের দেশে পরিণত হবে...
আয়েশা সানিয়া
পিএইচডি প্রোগ্রাম
এপিডেমিওলজি বিভাগ
স্কুল অব পাবলিক হেলথ, হার্ভার্ড বিশ্ববিদ্যালয়, যুক্তরাষ্ট্র
আমি ২০০৮-এর সেপ্টেম্বরে যুক্তরাষ্ট্রের হার্ভার্ড বিশ্ববিদ্যালয়ের স্কুল অব পাবলিক হেলথে পড়তে এসেছি। এখন এপিডেমিওলজি বিভাগে পিএইচডি প্রোগ্রামে তৃতীয় বর্ষের ছাত্রী। পড়াশোনার মূল বিষয় রিপ্রোডাক্টিভ অ্যান্ড পেরিন্যাটাল এপিডেমিওলজি। গবেষণা করছি যেসব শিশু অপরিণত অবস্থায় কম ওজন নিয়ে জন্মায়, তাদের নিয়ে।
থাকি চার্লস নদীর তীরে হার্ভার্ড হাউজিংয়ে। হার্ভার্ডের পাবলিক হেলথ স্কুল আর মেডিকেল স্কুল ক্যাম্পাস, মূল হার্ভার্ড ক্যাম্পাস থেকে দূরে, নদীর ওপারে। প্রতিদিন ক্লাসে যাওয়ার পথে শান্ত সুন্দর চার্লস নদী দেখে দিন শুরু করি (এখন যদিও নদী ঠান্ডায় জমে বরফ হয়ে আছে)। পাবলিক হেলথ স্কুলে বিভিন্ন দেশের এত ছাত্রছাত্রী আছে যে নিজেকে একদম এলিয়েন মনে হয় না। এপিডেমিওলজি পিএইচডি প্রোগ্রামে অবশ্য বেশির ভাগই মার্কিন ছাত্রছাত্রী, সম্ভবত মার্কিন নাগরিক না হলে পড়াশোনার খরচ জোগাড়ের সুযোগ কম বলে। সৌভাগ্যক্রমে আমি পিএইচডির পুরো সময়ের জন্যই ইউনিভার্সিটি থেকে বৃত্তি পেয়েছি।
শুরুতে ক্লাসে এত আমেরিকান ছাত্রছাত্রী দেখে একটু ভয়ই পেয়েছিলাম। পরে দেখলাম, ওরা আসলে বেশ মিশুক। এ কয় বছরে ওদের কাছ থেকে অনেক কিছু শিখেছি। প্রত্যেকের মধ্যেই প্রতিযোগিতার মনোভাব তীব্রভাবে থাকলেও একজন আরেকজনকে কাজে অনেক সাহায্য করে। ছাত্র-শিক্ষক সবাই কাজের ব্যাপারে খুব সত্ ও পরিশ্রমী। প্রত্যেকেরই নিজেকে নিয়ে অহংকার করার কারণ আছে, তবু সবাই খুব বিনয়ী। শুরুতে অবশ্য বোস্টনের মানুষদের রুক্ষ মনে হতো। পরে বুঝেছি, এত কাজের মধ্যে কারোরই দুদণ্ড দাঁড়িয়ে কথা বলার সুযোগ থাকে না।
আমারও পড়াশোনা আর গবেষণার কাজ করে আর অবসর তেমন একটা হয় না। সময় পেলে বাংলা বই পড়ি, মুহম্মদ জাফর ইকবালের সায়েন্স ফিকশন আর জীবনানন্দের কবিতা খুব পছন্দ। আর যখন সুযোগ হয়, আমি আর সৈকত (আমার স্বামী) সমুদ্র কিংবা নদীর কাছে যাই। পানির দেশের মানুষ বলেই হয়তো পানির কাছে গেলে ভালো লাগে। তবু মন ভরে না। যে সমুদ্রের তীরেই যাই, সবচেয়ে আপন কক্সবাজারের সৈকতের কথাই মনে পড়ে।
আমি বাংলাদেশে শিশুস্বাস্থ্য উন্নয়নে কাজ করার স্বপ্ন দেখি। তাই তো ঢাকা মেডিকেল কলেজে শিক্ষানবিশি করার সময় জনস্বাস্থ্য পডার সিদ্ধান্ত নিয়েছি। এখন এত দূর এসে প্রায়ই মনে হয়, দেশে শিশুস্বাস্থ্য নিয়ে কত ভালো ভালো কাজ হচ্ছে, আর আমি তাতে সংযুক্ত হতে পারছি না। পড়াশোনা শেষ করার পর উন্নয়নশীল দেশে শিশুদের স্বাস্থ্য নিয়ে গবেষণা করতে চাই। আশা করি, পিএইচডি করার পর বাংলাদেশ এবং উপমহাদেশের অন্যান্য দেশে শিশুস্বাস্থ্য নিয়ে ভালো কাজের সুযোগ তৈরি করতে পারব। বাংলাদেশের এখনকার অবস্থা নিয়ে আমি খুব আশাবাদী। আমরা স্বাস্থ্য বিষয়ে সহস্রাব্দ উন্নয়ন লক্ষ্য (এমডিজি) অর্জনের পথে আছি। অর্থনীতি যেভাবে এগোচ্ছে, তাতে আমার সাহস করে ভাবতে ইচ্ছে করে, ২০২১-এর মধ্যে সত্যিই এ দেশ মধ্য-আয়ের দেশে পরিণত হবে। আর দেশকে উন্নতির এই সোপানে আনার জন্য যাদের অবদান অপরিসীম, বিশ্ব নারী দিবসে পোশাকশিল্পকর্মী সেই সব নারীকে অভিবাদন।

সবার মৌলিক চাহিদাগুলো যেন পূরণ হয়
কামরুন নাহার
গবেষক
কিউশু বিশ্ববিদ্যালয়, জাপান
কম্পিউটার বিজ্ঞানে পড়াশোনা শেষ করার পর সফটওয়্যার তৈরি এবং উন্নয়নের কাজ শুরু করি। এটাই ছিল আমার চাকরি। আর এই চাকরির সূত্রে ২০১০ সালের মার্চে জাপানের কিউশু বিশ্ববিদ্যালয়ে গবেষণার সুযোগ পাই। তারপর চলে আসি জাপানের এই বিশ্ববিদ্যালয়ে। আমরা এখানে উন্নয়নশীল দেশগুলোর দারিদ্র্যসীমার নিচে যেসব জনগণ বসবাস করছে, তাদের জন্য প্রযুক্তিনির্ভর পণ্য এবং সেবা তৈরি ও তার প্রয়োগ নিয়ে কাজ করছি।
আমাদের বর্তমান গবেষণার বিষয় দারিদ্র্যসীমার নিচে বসবাসরত জনগোষ্ঠীর কাছে যেসব সেবা যাচ্ছে; যেমন—ক্ষুদ্রঋণ, স্বাস্থ্য, শিক্ষা, কৃষি ইত্যাদি; সেসব সেবায় তথ্য ও যোগাযোগপ্রযুক্তি ব্যবহার করে কীভাবে সহজ ও অর্থবহ করা যায়, তা পরীক্ষা করে দেখা। গত এক বছর ধরে আমাদের প্রস্তাবিত সেবা এবং পণ্যগুলো নিয়ে পরীক্ষামূলকভাবে বাংলাদেশের গ্রামীণ ব্যাংক ও আশার সঙ্গে কাজ করছি। অদূর ভবিষ্যতে এসব পণ্য ও সেবা নিয়ে এশিয়া, আফ্রিকা ও আমেরিকার বিভিন্ন দেশে; যেমন—ভারত, ফিলিপাইন, আফ্রিকা, দক্ষিণ আমেরিকায় কাজ করার পরিকল্পনা রয়েছে।
এখানকার কাজের পরিবেশ স্বাভাবিকভাবেই বেশ উন্নত। সব ধরনের যোগাযোগ যেমন ই-মেইল, চিঠিপত্র, কথা বলা—সবকিছুই জাপানি ভাষায় হলেও এখন পর্যন্ত কাজ করে যেতে পারছি সহকর্মীদের সহযোগিতার জন্য। কোনো প্রকার নজরদারি ছাড়াই নির্দিষ্ট সময়ের মধ্যে সবাই কাজ শেষ করতেই অভ্যস্ত। মানুষের প্রতি পারস্পরিক সম্মানবোধ, বন্ধুত্বপূর্ণতা, ভদ্রতা, আচার-আচরণ ইত্যাদি সবকিছুই অনুকরণীয়। পৃথিবীর তৃতীয় বৃহত্ অর্থনীতির দেশের নাগরিক হওয়ার পরও দরিদ্র দেশের নাগরিক হিসেবে আমাদের প্রতি কোনো অবহেলা লক্ষ করিনি।
অবসর সময়টাকে দুই ভাগে ভাগ করেছি। প্রতিদিনের কাজের শেষের অবসর এবং সাপ্তাহিক ছুটি। প্রতিদিন আনুষঙ্গিক কাজ সেরে নিত্যপ্রয়োজনীয় কেনাকাটা, দেশে থাকা আত্মীয়স্বজনের সঙ্গে কথা বলা, গান শোনা ইত্যাদি করেই সময় কেটে যায়। সাপ্তাহিক ছুটির দিনগুলোতে চেষ্টা করি জাপানের মতো এত সুন্দর একটা দেশের সুন্দর সুন্দর জায়গা ঘুরে দেখতে।
আমার স্বপ্ন, আমাদের আধুনিক প্রযুক্তিপণ্য ও সেবাগুলো বাংলাদেশের সহজ-সরল ও দরিদ্র মানুষের জীবনযাপনের মান উন্নয়নে সহায়ক ভূমিকা পালন করবে। আশা করি, আমরা সবাই সমাজে নিরাপদে বসবাস করতে পারব এবং আমাদের দেশের মানুষদের মৌলিক চাহিদাগুলো যেন পূরণ হয়। আর এ জন্য ধনী-গরিবনির্বিশেষে আমরা সবাই কাজ করে যাব।

নিজের চেষ্টায় অনেক মেয়েই এগিয়ে আসবে...
নাসরিন সুলতানা
পিএইচডি গবেষক
স্কুল অব এগ্রিকালচার অ্যান্ড ফুড সায়েন্স
অস্ট্রেলিয়ান ইউনিভার্সিটি অব কুইনসল্যান্ড
২০০৮ সালে অসএইডের এসিআইএআর বৃত্তি নিয়ে আসি অস্ট্রেলিয়ার কুইনসল্যান্ড বিশ্ববিদ্যালয়ে। আমার গবেষণার মূল বিষয় হচ্ছে বাংলাদেশের কৃষিতে নারীর বর্তমান অবদানকে তুলে ধরে কৃষক হিসেবে তাদের অংশীদারির আনুষ্ঠানিক স্বীকৃতি প্রদান করা, যাতে ভবিষ্যতে তাদেরকে নীতিনির্ধারণে আরও বেশি গুরুত্ব দেওয়া হয় এবং আমাদের কৃষি খাতকে আরও সমৃিদ্ধর পথে এগিয়ে নেওয়া যায়।
গবেষণার দীর্ঘ সময়ে আমার উপদেষ্টার আন্তরিক সহযোগিতা খুব অনুপ্রাণিত করে। পাশাপাশি সহকর্মী যাঁরা আছেন বিভিন্ন দেশ থেকে, আমরা কয়েকজন করে একটি অফিসকক্ষে বসি। আমরা নিজেরা সহজ সম্পর্ক রেখে চলি এবং কাজ নিয়ে আলোচনা করি, যেটা দারুণ সহায়ক। তিন বছর শেষে আমরা খুব ভালো বন্ধু এখন। এখানে লাইব্রেরি অনেক সমৃদ্ধ এবং সুন্দর পরিবেশ। কুইনসল্যান্ড বিশ্ববিদ্যালয়ের তিনটি ক্যাম্পাসের মধ্যে আমি আছি মূল ক্যাম্পাস সেন্ট লুসিয়াতে। এখানে ৩৬ হাজার শিক্ষার্থী। বাংলাদেশের বেশ কজন আছেন বিভিন্ন অনুষদে।
ব্রিসবেন নদী আর সিটিক্যাটে ঘুরে বেড়ানো, বন্ধুদের সঙ্গে হইচই, মাঝেমধ্যে নিখাদ বাঙালি আড্ডা।
আর বাংলাদেশের শিক্ষার্থীরা মিলে দেশি খাবার নিয়ে কাটে অবসর। পাঠ্যবই আর কম্পিউটার থেকে মুখ সরিয়ে বাংলা বই পড়া, গান শোনা, ছবি দেখা আর এখানে দারুণ সব শপিং মল তো অবসর কাটানোর জন্য আছেই। যারা বেড়াতে ভালোবাসে, কুইনসল্যান্ডে অনেক সুন্দর দেখার মতো জায়গা আছে। আমি নতুন জায়গা দেখতে ভালোবাসি। বড়দিনের ছুটিতে অস্ট্রেলিয়ার নানা জায়গা দেখে নেওয়ার সুযোগ কাজে লাগাচ্ছি। ব্রিসবেনের বিশ্ববিদ্যালয়গুলোতে বাংলাদেশের যাঁরা আছেন, তাঁদের সবাইকে নিয়ে আমরা একটি ফোরাম করেছি। এ ফোরাম থেকে বাংলাদেশের বিশেষ দিনগুলো উদ্যাপনের উদ্যোগ নিয়েছি। নতুন যারা দেশ থেকে লেখাপড়া করতে আসছে, তাদের সাহায্য করার চেষ্টা রয়েছে।
আমরা সবাই যদি যার যার জায়গা থেকে সততার সঙ্গে নিজের কাজটুকু ঠিকভাবে করি, তাহলে অনেক কিছুই সম্ভব। এখানে যেভাবে আমরা নিয়ম মেনে চলি সে রকম যদি নিজের দেশে মেনে চলি, আমাদের সুন্দর বাংলাদেশ আরও অনেক সুন্দর হয়ে উঠবে। একটু সহনশীলতা, একটু আন্তরিকতা আর অপরকে সম্মান দিতে পারলেই আমরা সামনে এগিয়ে যাব। বাংলাদেশের মেয়েরা সমানভাবে ছেলেদের সঙ্গে পথ চলছে—এটা দেখতে পেলে খুব ভালো লাগবে। আমরা অল্প কজন যারা সুযোগ পেয়েছি বা তৈরি করে নিয়েছি নিজেদের চেষ্টায়, সে রকম অনেক মেয়েই আরও এগিয়ে আসবে—এই স্বপ্ন নিয়ে চলি। আমার চেষ্টা থাকবে নিজেকে এ রকম প্রচেষ্টায় সম্পৃক্ত রাখতে।

নিজের একটা সফটওয়্যার প্রতিষ্ঠান করব
মালিহা সুলতানা
স্নাতকোত্তর শিক্ষার্থী
তড়িত্ ও কম্পিউটার প্রকৌশল বিভাগ
ইউনিভার্সিটি অব ব্রিটিশ কলাম্বিয়া
ভ্যাঙ্কুভার, কানাডা
স্নাতকোত্তর শ্রেণীতে পড়ছি আর ইউনিভার্সিটি অব ব্রিটিশ কলাম্বিয়ার রিয়ালটাইম অ্যান্ড ডিপেন্ডেবল কম্পিউটিং ল্যাবে (রেডিক্যাল) গবেষণা সহকারী হিসেবে আছি। স্নাতকোত্তর পর্যায়ে আমাকে গবেষণা করতে হয়। গবেষণার বিষয়টি হলো তথ্য ধারণব্যবস্থা (স্টোরেজ সিস্টেম)। আরেকটু বিস্তারিত বললে বলা যায়, কম্পিউটার বা অন্য কোনো ডিজিটাল যন্ত্রে ব্যবহূত সলিড-স্টেট ড্রাইভ ও হার্ডডিস্ক ড্রাইভকে সমন্বিত করে ফাইল বা তথ্য ধারণব্যবস্থার কার্যকারিতা কীভাবে বাড়ানো যায়, তা নিয়ে কাজ করছি। পড়াশোনার পাশাপাশি এক সেমিস্টার ছুটি নিয়ে ভ্যাঙ্কুভারের স্থানীয় জ্যুগমা সিস্টেম ইনকরপোরেটেডে চার মাস শিক্ষানবিশি করেছি। ভ্যাঙ্কুভারের আগে পড়াশোনা করেছি বাংলাদেশ প্রকৌশল বিশ্ববিদ্যালয়ে। এখানেই স্নাতক (২০০৫) ও স্নাতকোত্তর (২০০৭) ডিগ্রি নিয়েছি।
যেখানে এখন পড়ছি, সেই ব্রিটিশ কলাম্বিয়া বিশ্ববিদ্যালয় প্রাঙ্গণটি খুবই সুন্দর। একেবারে সাগর আর পাহাড়ের কোল ঘেঁষে বিশ্ববিদ্যালয়টি। চাইলেই মাত্র ১০-১৫ মিনিটে চলে যাওয়া যায় সমুদ্রসৈকতে। ক্যাম্পাস-জীবনটাও এখানে অসাধারণ। শিক্ষার্থীদের থাকার জন্য আবাসিক ব্যবস্থা (স্টুডেন্ট হাউজিং) থেকে শুরু করে বড় বড় গ্রন্থাগার, সুইমিং পুল, ব্যায়ামাগার, রেস্তোরাঁ, খেলাধুলার ব্যবস্থা সবই আছে। থাকার ব্যবস্থা ছাড়া সবকিছুই শিক্ষার্থীরা বিনা মূল্যে ব্যবহার করতে পারে। স্নাতক শিক্ষার্থীরা আর্থিক সহায়তা পায় গবেষণা সহকারীর কাজ বা রিসার্চ অ্যাসিস্ট্যান্টশিপ থেকে। এই কাজটা করতে হয় নিজের গবেষণার ওপরই। তাই টাকার জন্য আলাদা কোনো কাজ করা লাগে না। কিন্তু টিচার অ্যাসিস্ট্যান্টশিপে (টিএ) অনেক কাজ। টিউটোরিয়াল ক্লাস নেওয়া থেকে শুরু করে ল্যাব নেওয়া, পরীক্ষার হলে দায়িত্ব পালন, নম্বর দেওয়া—সবই করতে হয় টিএকে। একই সঙ্গে টিএ-আরএ, কোর্সের পড়াশোনা এবং ব্যক্তিগত কাজ—সব সামলে চলা স্নাতকোত্তর শিক্ষার্থীদের জন্য চ্যালেঞ্জই।
পড়াশোনা, গবেষণা ইত্যাদি করে যেটুকু অবসর পাই, সেই সময়টুকু কাটে গল্পের বই পড়ে, মুভি দেখে। অবসর পেলে হাইক করি আশপাশের পাহাড়ে। এ ছাড়া আরেকটি কাজ ভালো লাগে অবসরে, সেটা হলো বাইকিং। সৈকতের একদম পাশ দিয়ে বাইক চালানোর রাস্তা আছে।
নিজের একটা সফটওয়্যার প্রতিষ্ঠান করব। এটা আমার স্বপ্ন।
বাংলাদেশে অনেক মানবসম্পদ। ঠিকঠাক মতো তাদের ব্যবহার করতে পারলে, দেশের মানুষকে শিক্ষিত ও সচেতন করে তুলতে পারলে আমাদের উন্নতি কেউ ঠেকিয়ে রাখতে পারবে না।
গ্রন্থনা: পল্লব মোহাইমেন
আব্বাসউদ্দীনের মতো বিরাট মাপের একজন শিল্পীর সন্তান হওয়ায় খুব স্বাভাবিকভাবেই আমার কাছে সবাই আমার আব্বার কথাই জানতে চান। কারণ, আমি নিজেও একজন অতি সামান্য শিল্পী। তাই সবাই এটাই ভেবে নেন যে আমার ওপর আমার আব্বার প্রভাব থাকাটাই স্বাভাবিক। কিন্তু আমার জীবনে আমার মায়ের অসীম ভূমিকা এবং প্রভাব ছিল, তা মুখে কখনো বলা হয়নি। আব্বার হাত ধরে গান শিখলেও আমার মায়ের গুনগুনানি শুনেই গানের সঙ্গে জন্মের পর থেকেই পরিচয় ঘটে। ছোট ছিলাম যখন, কলের গানে সেই কালের বিখ্যাত শিল্পীদের গান মা সারাক্ষণ বাজাতেন। আব্বা সে সময় কলকাতায়, যখন আমার শৈশবটা কেটেছে কোচবিহারে। সংসারের দেখাশোনা, আমাদের তিন ভাইবোনকে লালন-পালন করা, আত্মীয়স্বজনের, বিশেষ করে আমার দাদা, দাদির যত্ন-আত্তি আর সব মায়ের মতো তিনিও করতেন। তবু তিনি সাধারণ ছিলেন না। মা আমার খুব সৃজনশীল আর শৌখিন ছিলেন। যে হাতে সবার জন্য রান্নাবান্না করতেন, সেই হাতেই ওস্তাদ বাহাদুর হোসেনের কাছে সেতার শিখে বাজাতেন।
আব্বা যত দিন বেঁচে ছিলেন, তত দিন আব্বা-অন্তঃপ্রাণ ছিলাম। আমার সবচেয়ে বড় বন্ধু ছিলেন আব্বা, যার সঙ্গে সব ধরনের কথা বলতে কোনো বাধা ছিল না। আব্বা চলে যাওয়ার পর সেই ভয়াবহ কষ্ট, আর শূন্যতাকে পূরণ করলেন আমার স্নেহময়ী মা বেগম লুত্ফুন্নেসা আব্বাস। বন্ধুর মতো হাত বাড়িয়ে দিলেন তিনি। আব্বার অসুস্থতার পর থেকেই বেতারে, রেকর্ডিংয়ে এবং বিভিন্ন অনুষ্ঠানে মায়ের সঙ্গেই যাতায়াত করতাম। তার আগে আব্বাই আমার সঙ্গী ছিলেন। একা হয়ে যাওয়ার কষ্ট থেকে নিস্তার দিলেন মা। মা-ই হয়ে উঠলেন আমার বন্ধু, পরামর্শক ও অভিভাবক। আমার সংগীতজীবনের ব্যস্ততা বাড়তে থাকল। ছায়াছবির গানের জন্য সারা রাত রেকর্ডিং করতে হতো। মা রাতের পর রাত আমার সঙ্গে জেগে থাকতেন।
১৯৬৩ সালে ইউনেসকোর একটা সংগীতবিষয়ক বৃত্তি পেয়ে লন্ডনে যেতে হলো। আমি তো একা যাব না। মাকে বুঝিয়ে সঙ্গে নিয়ে গেলাম। সেই সময়টা মা-মেয়েতে কী যে উপভোগ করেছি, তা বলার নয়। দুজনে মিলে পুরো লন্ডন, স্কটল্যান্ড ঘুরে বেড়িয়েছি। আব্বাকে হারিয়ে সেই অল্প বয়সেই মাও তো সঙ্গীহারা হয়েছিলেন। তাই তাঁর সময়টাও আমাকে ঘিরেই কেটেছে। আব্বা না থাকার কষ্টটা নিজেকে ব্যস্ত রেখে ভুলে থাকতেন। সে সময় আনাচকানাচে আর দেশ-বিদেশে গানের অনুষ্ঠান লেগেই থাকত। সে সময় আমার জীবনে তিনি ছায়ার মতো ছিলেন। মায়ের সেই একান্ত সান্নিধ্য না পেলে আজ হয়তো এত দূর আসা সম্ভব হতো না।
আর একটি বিষয় না বললেই নয়। আব্বা চলে গেলেন যখন, আমি অনার্স দ্বিতীয় বর্ষে। ম্যাট্রিক ও ইন্টারমিডিয়েটে স্ট্যান্ড করলাম। সবারই আশা, আমি অনার্স ও এমএতেও ভালো করব। কিন্তু সেই সময় গান নিয়ে এতটাই ব্যস্ত হয়ে পড়লাম যে, মনে হলো আর পড়াশোনা এগোবে না। অনার্স পরীক্ষার সময়টার কথা। আমি তো দেখলাম, কোনোমতেই প্রথম শ্রেণী পাব না। রাতে পড়তাম আর কাঁদতাম। মা তখন আমার পাশে বসে অনুপ্রেরণা দিয়েছেন। বলতেন, ‘পরীক্ষা দাও, তাহলেই হবে।’ এভাবেই মায়ের উত্সাহে এমএ পাস করি। এখন ভাবি, মায়ের উত্সাহ না পেলে পড়াটা আর হতো না।
১৯৬৬ সালে আমার বিয়ে হয়। এই প্রথম মা একদম একা হয়ে গেলেন। তখন তিনি নানা কাজ নিয়ে ব্যস্ত হয়ে পড়লেন। বেগম রোকেয়ার ওপর কাজ শুরু করলেন বেগম সুফিয়া কামাল ও আয়েশা জাফরকে নিয়ে। বহু কাজ করেছেন বেগম রোকেয়ার ওপর। একটি শিশু সংগঠনের সঙ্গেও জড়িত ছিলেন। এমনকি প্রতি সন্ধ্যাবেলা আমার পুরানা পল্টনের বাড়ির সামনে অনেক পথশিশুকে বই, স্লেট-পেনসিল দিয়ে পড়াতেন রাস্তার আলোয়—তার বিনিময়ে এই শিশুগুলোকে খাওয়াতেন। তারা সবাই মাকে নানি বলে ডাকত। সেই সময়ই শুরু হলো তাঁর লেখালেখির কাজ। আমাদের তিন ভাইবোনকে অবাক করে দিয়ে কবিতার বই, স্মৃতিকথা, ভ্রমণকাহিনি ইত্যাদি নিয়ে তিন-চারটি গ্রন্থ প্রকাশ করে ফেললেন। শুধু নিজেই লিখতেন না, আমাকেও সব সময় তাগিদ দিতেন লেখার জন্য। সেই ১৯৬৩ সালেই মা লন্ডন থেকে ফিরে এসে সুন্দর একটা ভ্রমণকাহিনি লিখে ফেললেন। আমি ১৯৬৬ সালে যখন চীনে যাই, তখন তাঁরই উত্সাহে আমার ভাবি আসমা আব্বাসী আমার হাতে ধরিয়ে দিলেন একটি ডায়েরি এবং সত্যি সত্যি ফিরে এসে বেগম পত্রিকায় সপ্তাহে-সপ্তাহে ‘গান গেয়ে এলাম চীনে’ নামে এটা বেরোতে থাকল। লেখাটার জনপ্রিয়তা দেখে শ্রদ্ধেয় নাসিরউদ্দিন চাচা ও নূরজাহান আপা তখনই ওটা বই আকারে বের করতে চেয়েছিলেন; কিন্তু কোনো কারণে তখন হয়নি, তবে পরে ওটা মায়ের উত্সাহেই ছাপিয়েছি।
আরও একটা ব্যাপারে মায়ের সাহায্য ছাড়া আমার এই অবস্থানে আসা সম্ভব হতো না। ১৯৬৮ সালে মা হলাম আমি। রুবাইয়াত—এবং ছয় বছর পরে রাজিন। আমার দুই ছেলে। মায়ের খুশি কে দেখে। কিন্তু সেই সঙ্গে দুই ছেলেরই দায়িত্ব পালন করেছেন আমার মা। মায়ের কাছে ওদের রেখে রেকর্ডিং, প্রোগ্রাম ও বিদেশযাত্রা—সবই করেছি নিশ্চিন্তে। ছেলেরাও ছিল মায়ের ভক্ত। সুতরাং এগিয়ে গেছি আমার কাজ নিয়ে পরম নিশ্চিন্তে। আমার মা-সোনাকে আমি পেয়েছি আমার জীবনের প্রায় ৬০ বছরেরও বেশি সময় ধরে—কত সৌভাগ্যবান আমি। আজও তাঁকে আমি কাছে পাই, পাই তাঁর অনুপ্রেরণা—তাঁর পৃথিবী থেকে চলে যাওয়ার পরও। এককথায় আমার মা একজন সুগৃহিণী, সংগীতপ্রিয়, সাহিত্যচর্চায় আগ্রহী, সহজ-সরল নারী ও সমাজসেবী মানুষ। সর্বোপরি তিনি ছিলেন এমন একজন মা, যাঁকে রত্নগর্ভা বললে অত্যুক্তি হবে না।
আমার মায়ের নাম ছিল সাঈদা, ডাকনাম ছিল সেরু। তিনি ছিলেন ছয় ছেলে ও ছয় মেয়ের জননী। আমি হচ্ছি তাঁর আট নম্বর সন্তান। তিনি ছিলেন অত্যন্ত ন্যায় ও নীতিবান ব্যক্তি। অনেক কিছুই তাঁর জানা ছিল এবং এ কারণে তাঁর মৃত্যু পর্যন্ত আমাদের জন্য তিনি ছিলেন মূল্যবান জ্ঞানের ভান্ডার। মৃত্যুর সময় তাঁর বয়স হয়েছিল ৯০ বছর। আমার মা অত্যন্ত রূপবতী ছিলেন। কিন্তু রূপবতী হওয়া সত্ত্বেও বহুবার আমার বাবাকে বলতে শুনেছি যে, তিনি আমার মাকে পছন্দ করেছিলেন তাঁর ব্যক্তিত্ব, তাঁর অন্য মানুষের প্রতি সহানুভূতি এবং সবচেয়ে বেশি তাঁর বুদ্ধিমত্তার জন্য।
১৯২০ সালের শেষের দিকে মা তাঁর পছন্দসই একজন ব্যক্তিকে বিয়ে করেছিলেন। আমার বাবা তখন শুধু ইংল্যান্ড থেকে ফিরেছেন একজন ব্যারিস্টার হয়ে। সেই কালে নিয়ম অনুযায়ী আমার বাবা ছিলেন গৃহকর্তা এবং পারিবারিক সব ব্যাপারে সিদ্ধান্ত নিতেন তিনি। কিন্তু আমরা জানতাম, সবকিছুর ব্যাপারে সিদ্ধান্ত নেওয়ার আগে তিনি মায়ের সঙ্গে আলোচনা করে সিদ্ধান্তটা নিতেন। আমাদের পারিবারিক সব ব্যাপারে মা খুব গুরুত্বপূর্ণ এক ভূমিকা পালন করতেন।
আমার মা ব্যক্তিত্বশালী একজন মহিলা ছিলেন। আমি প্রায়ই ভাবি, এটা কীভাবে সম্ভব ছিল। কারণ, মহিলাদের সাধারণত কোনো ধরনের ব্যক্তিত্ব গঠনের উত্সাহ দেওয়া হয় না। মা কোনো দিন কারও কাছ থেকে অবাঞ্ছিত ব্যবহার সহ্য করেননি এবং আমাদের খুব ভালোভাবে বুঝিয়ে দিয়েছিলেন, তিনি কী ধরনের ব্যবহার পছন্দ করেন আর কোনটা করেন না। তিনি সব সময় আমাদের পড়াশোনা করতে এবং যার যতটুকু সামর্থ্য ছিল, সেটুকু নিয়ে গড়ে উঠতে উত্সাহিত করতেন। সবচেয়ে আশ্চর্য ব্যাপার হচ্ছে, তিনি একজন নানি, দাদি হিসেবে নিজের নাতি-নাতনিদের চাকরি করতে এবং নিজেকে আর্থিকভাবে স্বতন্ত্র হয়ে উঠতে উত্সাহিত করতেন। আমার মায়ের চিন্তাধারা ছিল অত্যন্ত অগ্রগামী। তিনি সমাজের রীতিনীতি ও কার্যকলাপ নিয়ে ভাবতেন এবং তাঁর চিন্তাধারা সেই সময় অনুযায়ী পাল্টাতেন। উদাহরণ হিসেবে আমি বলব তাঁর নাতি-নাতনিদের সঙ্গে সম্পর্কের কথা। তিনি সব সময় নাতি-নাতনিদের উত্সাহ দিতেন নিজের স্বামী অথবা স্ত্রী হিসেবে পছন্দসই কোনো ব্যক্তিকে বেছে নিতে, এমনকি নাতি-নাতনিদের সঙ্গে সম্পর্ক এতটাই ঘনিষ্ঠ ছিল যে, আমাদের সবার আগে তিনি জানতেন, তাদের সঙ্গে বিয়ের আগে সম্পর্ক ছিল কি না। একজন শাশুড়ি হিসেবে তিনি নিজের বউদের নিজের মেয়ের মতো স্নেহ করতেন এবং তাদের সাংসারিক ব্যাপারে হস্তক্ষেপ করতেন না।
মা বই পড়তে ভীষণ ভালোবাসতেন। তিনি গল্পের বই ও উপন্যাস পড়তে অত্যন্ত পছন্দ করতেন। তিনি খবরের কাগজ খুব আগ্রহসহকারে পড়তেন। তিনি যখন নিজের দৃষ্টিশক্তি হারালেন, তখন বেতারের সাহায্যে তত্কালীন খবরের খোঁজ রাখতেন। আমার মনে হয়, তাঁর সময়ের মানুষের মধ্যে তিনি ছিলেন অনন্য। তিনি যে পরিমাণ সময় ব্যয় করতেন তাঁর সংসারে, ঠিক ততটা সময় তিনি ব্যয় করতেন সারা দুনিয়ার খবর জানার জন্য।
মা গণিতে ছিলেন বেশ পারদর্শী। আমার মনে আছে, ছোটবেলা দেখতাম, কত সহজে তিনি সংসারের সব আয়-ব্যয়ের হিসাব করতেন চট করে।
আমার জীবনের মূল্যবোধের জ্ঞান হয়েছে মায়ের কাছ থেকে এবং বড় হওয়ার পর বাবার কাছ থেকে। মায়ের সাজগোজ ছিল খুবই সাধারণ। অথচ তাঁর আত্মীয়স্বজন ছিল বেশ অলংকারপ্রিয়। মায়ের নিরলংকার সাজের কারণ ছিলেন মূলত আমার বাবা, তিনি সাজগোজ পছন্দ করতেন না। আমার মাও একই মতে বিশ্বাসী ছিলেন। তিনি মাথায় কাপড় দিয়ে হিজাব করা থেকে শরীরী হিজাবকে বেশি প্রাধান্য দিতেন।
আমি বলতে চাই, মা কিংবা নানি-দাদি হিসেবে তাঁর কোনো অভিযোগ ছিল না। তিনি চোখে দেখতেন না, এমনকি শেষ বয়সে কানেও কম শুনতেন কিন্তু তার পরও তিনি খুশি ছিলেন, পরিতৃপ্ত ছিলেন। ছেলেমেয়ে কিংবা নাতি-নাতনিদের কাছ থেকে কিছু আশা করতেন না, কিন্তু তাঁর ব্যক্তিত্বের কারণেই সবাই তাঁর জন্য কিছু করার তাগিদ অনুভব করেছে।
আমি অত্যন্ত ধন্য যে এত ভালো একজন মা ছিলেন। আমি সন্তুষ্ট যে তাঁর সেবা-শুশ্রূষা করে তাঁর ভালোবাসার কিছুটা হলেও প্রতিদান দিতে পেরেছিলাম। তাঁর শেষজীবনে, যখন তিনি হাসপাতালে ছিলেন, তখন আমরা সব ভাইবোন মিলে তাঁর সেবা করেছিলাম। যখন আমার পালা এসেছিল তখন আমি তাকে প্রথমে তার ওষুধ দিতাম, তারপর তাঁর শরীর ভেজা কাপড় দিয়ে মুছে এবং শেষে তাঁকে মালিশ করে দিতাম। আমি তাঁকে সূরা পড়ে শোনাতাম, বিশেষত সূরা ইয়াছিন। তাঁর শেষনিঃশ্বাস ত্যাগের সময় সব ছেলেমেয়ে, নাতি-নাতনিসহ ৫০ জন তাঁর পাশে ছিলাম। তাঁকে হারানোর বেদনায়, তাঁর শূন্যতায় আমরা শোকগ্রস্ত হয়ে গিয়েছিলাম। আমি আশা করি, আমাদের পরিবারের সবাই যেন তাঁর মতাদর্শ আর তাঁর জীবন-মূল্যবোধ আজীবন ধারণ করতে পারে।
আমার মা (মরিয়ম শেখ), বিংশ শতাব্দীর একজন মানুষ। বিংশ শতাব্দীর শুরুর দশকে তাঁর জন্ম, মৃত্যু শেষ দশকে। তাই রাজনৈতিক ও সামাজিক অনেক বড় বড় পরিবর্তন দেখেছেন তিনি। এসব পরিবর্তন তাঁর নিজের ও আমাদের জীবনে প্রভাব ফেলেছিল।
মা বেড়ে উঠেছেন তুরস্কে। মুস্তফা কামাল যখন দেশটির নারীদের জীবনমানে পরিবর্তনের হাওয়া বইয়ে দেন, ঠিক সেই সময়টিতে। তবে তিনি বাড়িতে তাঁর মায়ের ঐতিহ্যগত নিয়মকানুনের মধ্যে নিজেকে সমর্পণ করেছিলেন।
মুস্তফা কামালের নির্দেশমতো মায়ের স্কুলে আদেশ দেওয়া হলো চুলের লম্বা বিনুনি কেটে ফেলার। তিনি তা-ই করলেন। তখন ছোট চুলকে আধুনিকতার চিহ্ন বলে ধরে নেওয়া হতো। কিন্তু বাড়িতে ফিরে মাকে নানির বকুনি খেতে হয়েছিল।
মা আমাদের বলতেন, সুযোগ পেলে তিনি সেবিকা হতেন। কিন্তু মা যখন তাঁর পরিবারের সঙ্গে সিন্ধুতে চলে আসেন, তখন ঐতিহ্যগতভাবেই বিয়ের পিঁড়িতে বসতে হলো। মাত্র ১৫-১৬ বছর বয়সে বিয়ে হয়ে গেল তাঁর। ছয় সন্তানের জননী হলেন তিনি। আন্তরিকতার সঙ্গে সংসার করতে থাকলেন।
চারদিকে যখন সামাজিক পরিবর্তনের হাওয়া বইছিল, মা তখন তাঁর জীবনাচরণও বদলে ফেললেন। তিনি নিজেকে বাড়ির বাইরে নিয়ে এলেন, যুক্ত করলেন সামাজিক বিভিন্ন কাজের সঙ্গে। নতুন জীবনাচরণে তিনি বোরকা পরা বাদ দিলেন, মিশনারি স্কুলে ইংরেজি শেখা শুরু করলেন। প্রথম সন্তান জন্মের পর এসব করলেন তিনি। ভারত ভাগ হওয়ার সময় হাজার হাজার শরণার্থী সিন্ধুতে আসতে শুরু করে। সে সময় পেশাদার সেবিকার মতোই শরণার্থীদের সেবা করতে ইতস্তত করেননি তিনি। অন্য সময় নারী সমাজকর্মীদের বিভিন্ন সংগঠনের সক্রিয় কর্মী হিসেবে কাজ করেন। নির্বাচনী প্রচারণা ও ব্রিটিশ শাসনের বিরুদ্ধে প্রতিবাদ সমাবেশেও অংশ নেন তিনি।
মা চাইতেন, আমরাও যেন মানবিক বিভিন্ন কাজের সঙ্গে যুক্ত হই। আমাকে চিকিত্সক বানাতে চেয়েছিলিন তিনি, কিন্তু আমি চিকিত্সক না হয়ে পড়াশোনার জন্য বিভিন্ন দেশে যাই। আমার ওপর পশ্চিমা সংস্কৃতির প্রভাব পড়বে ভেবে শঙ্কিত ছিলেন তিনি। তাঁর সময়ে নারীদের ভূমিকা সম্পর্কে যেমন উপদেশ দেওয়া হতো, তিনি হয়তো সেভাবে ভাবতেনও। মা ভাবতেন, তাঁর মেয়েরা বিয়ে করবে, বাড়িতে থাকবে, ছেলেমেয়েদের দেখাশোনা করবে। কিন্তু তাঁর মেয়েরা নিজেরাই পেশা বেছে নিচ্ছে, বিয়ে করছে বংশের বাইরের কাউকে—এসব নিয়ে হয়তো তিনি আক্ষেপও করতেন।
পরে অবশ্য তিনি তরুণ প্রজন্মের জীবনাচরণ মেনে নেন। কিন্তু নিজের মূল্যবোধ, সততা, সরলতা আর অকপটতার সঙ্গে সমঝোতা করেননি। তিনি ধর্মে বিশ্বাস করতেন, কিন্তু তাঁর মধ্যে ধর্মীয় গোঁড়ামি ছিল না। ধর্মীয় আচার-অনুষ্ঠানও কঠোরভাবে পালন করতেন না। তিনি কখনোই তাঁর বিশ্বাস অন্যদের ওপর চাপিয়ে দেননি। এ কারণেই আমরা স্বাধীনতা নিয়ে ও সহিষ্ণু পরিবেশে বেড়ে উঠতে পেরেছি, যা আমাদের পরের জীবনেও কাজ দিয়েছে। তাঁর প্রভাব আমার জীবনে রয়েছে। পরিবর্তনের পক্ষে তাঁর মুক্ত মন, প্রয়োজনের সময় ইংরেজি শেখা, সামাজিক দায়িত্ব নেওয়া—এই সবকিছুই আমাকে অনুপ্রাণিত করেছে। আমি তাঁকে নারীবাদী বলব না, বিদ্রোহীও বলব না। তবে তিনি নিজের বিশ্বাস নিয়ে বেঁচে থাকতে ভয় পেতেন না। এসব বিশ্বাস জনপ্রিয় না হলেও তিনি চিন্তা করতেন না। আমাদের সমাজে এমন দুর্লভ গুণাবলির মানুষ তখনকার মতো এখনো অনেক কম।
অনুবাদ: মাহফুজার রহমান
আমার মা শালীনতা চৌধুরী। আমার চোখে পৃথিবীর সবচেয়ে সেরা মা। আর দশটা মায়ের মতো তিনিও সব সময় সন্তানের মঙ্গল কামনা করেন। অবশ্য সব সন্তানের কাছে তার মা-ই জগেসরা। আমার আজকের এই অবস্থানে আসার পেছনে মায়ের অন্য রকম অবদান আছে। বাইরের জগতের সঙ্গে তেমন সংস্পর্শ না থাকলেও সব সময় আমার সিদ্ধান্তকে সমর্থন করে গেছেন তিনি; বিশেষ করে আমার পড়াশোনা, কর্মজীবন। আমার কিসে ভালো হবে, কীভাবে ভালো থাকব—এসবই মায়ের কাছে বড় বিষয়। এখনো তিনি তা-ই মনে করেন। প্রতিটি মানুষের জীবনে মায়ের ভূমিকা থাকে। আমার জীবনেও মা সব সময় নেপথ্যে থেকে তাঁর দায়িত্ব পালন করেছেন। কখনো কোনো কিছুতে বাধা দেননি। বিরোধিতা করেননি। মনে করেছেন, নিশ্চয় আমি ভালো কিছুর জন্য করছি। এই আত্মবিশ্বাস ছিল আমার প্রতি। তাই হয়তো কোনো রকম বাধা ছাড়াই এতটা পথ আসতে পেরেছি। সংসারের সব ঝামেলা একাই সামলিয়েছেন মা। আমাদের সেসব নিয়ে ভাবতেও দিতেন না। আদর্শ মায়ের সব গুণ তাঁর আছে। সহজ-সরল মানুষ তিনি। তবে কর্মক্ষেত্র থেকেও আমার ব্যস্ততা, পরিশ্রম এসব মাকে ভাবায়। মাঝে মাঝে বলেনও, আমি যেন ঠিকমতো বিশ্রাম নিই। সবকিছুর পরেও মা-ই পৃথিবীর নিরাপদ আশ্রয়। মায়ের বয়স এখন চুয়াত্তরের মতো। তাঁর কাছে গেলে প্রাণটা জুড় যায়। মনের সব ভার নেমে যায়। নিজেকে হালকা লাগে। তবে এটিও ঠিক যে আমার জীবনে প্রত্যক্ষ ভূমিকা ছিল আমার বাবার। সব বিষয়ে তাঁর সঙ্গে আলোচনা করতাম, কিন্তু মায়ের সেখানে সায় থাকত। আসলে তাঁদের অনুপ্রেরণা ও সহযোগিতা ছাড়া কোনোভাবেই আমি সফল হতে পারতাম না।
একজন মানুষের জীবনে তার মায়ের প্রভাব সবচেয়ে বেশি পড়ে। সন্তানেরা মায়ের মন্দ দিকটি দেখতে পায় না। সে কারণে মায়ের ভালো গুণই সন্তানেরা আয়ত্ত করে। আমার ক্ষেত্রেও এর ব্যতিক্রম হয়নি। মায়ের ভালো গুণগুলো রপ্ত করার চেষ্টা করেছি। আমার মা আঁখি রহমান। খুবই পরোপকারী। অন্যের দুঃখ বা দুঃসময়ে তিনি পাশে দাঁড়ান। আমার চরিত্রে এই দিকগুলো এসেছে মায়ের কাছ থেকে। আজকে আমি যতটুকু সফল, এর জন্য মায়ের অবদান অনেক। কোনো মেয়েই সামনে এগিয়ে যেতে পারবে না, যদি তার মা পাশে না থাকেন। বাবা আমাকে খেলার জগতে নিয়ে এসেছেন। কিন্তু মা তাতে সমর্থন না দিলে খেলা চালিয়ে যাওয়া সম্ভব হতো না। কখনো বিরোধিতা করেননি। মা সব সময় বলতেন, তুমি যে বিষয়ে আগ্রহী, সে বিষয়ে কাজ করলে ভালো করবে। তাঁরা আমার পছন্দের কথা বুঝতে পেরেছিলেন। ফলে কোনো রকম বাধা আসেনি মা কিংবা পরিবার থেকে। আর পরিবারে মায়ের সহযোগিতা থাকলে আনুষঙ্গিক অন্য কাজগুলোও সহজে করা যায়। সুতরাং কারও সফলতার প্রথম শর্ত হলো মায়ের পূর্ণ সমর্থন। বলব না যে তিনি খুবই আধুনিক। আবার তাঁর মধ্যে কোনো কুসংস্কার নেই। তবে সময়ের সঙ্গে নিজেকে মানিয়ে নিতে পারেন। মা একদিকে যেমন কোমল প্রকৃতির ছিলেন, অন্যদিকে আবার শাসনও করতেন আমাকে। সহনশীলতা মায়ের কাছ থেকেই শিখেছি। সহনশীল মানুষ সব পরিস্থিতিতে নিজেকে খাপ খাওয়াতে পারে। তিনি মনে করেন এবং আমাকে বলেন, আধুনিকতা মানে উচ্ছৃঙ্খলতা নয়, মার্জিতভাবে বিনয়ের সঙ্গে চললেই আধুনিক হওয়া যাবে। এখনো যদি কোনো কিছু ভুল হয়, মা সংশোধন করে দেন। আমার কিসে ভালো হবে, তা-ই তিনি চান। আমার সামান্য সফলতায় তিনি গর্বিত বোধ করেন। আরেকটি বিষয় মায়ের থেকে আমি পেয়েছি। সেটি হলো লেখালেখির প্রবণতা। মা রোমান্টিক মানুষ। তিনি লেখালেখি করতে পছন্দ করেন। আমাকে উত্সাহ দিতেন লেখালেখির জন্য। আসলে মাকে ছাড়া কোনো কিছুই করা সম্ভব হতো না। মা সারা জীবন এত সাহস, এত অনুপ্রেরণা জুগিয়েছেন যে আমার এই জীবনে তাঁর ভূমিকার কথা বলে শেষ করা যাবে না।
মা’ শব্দটি যে এত মধুর, তা অনুভব করি মেয়ের আধো আধো উচ্চারণে ‘মা’ ডাক শুনে। একমাত্র মেয়েকে বড় করতে গিয়ে পদে পদে বুঝেছি, মায়ের দায়িত্ব পালন করা কত কঠিন আর নিজের বড় হওয়ার সময়টুকু মনে করে ভেবেছি, কত অবলীলায় আমার মা পালন করে গেছেন এই দায়িত্ব। হ্যাঁ, আমার মা পুতুল রানী দাশ। কত বিশেষণে ভূষিত করব তাঁকে? একজন মা গৃহকর্ত্রী-সমাজকর্মী-সংস্কৃতিকর্মী-হস্তশিল্প পারদর্শী মুক্তিযোদ্ধা নাকি রত্নগর্ভা?
যৌথ পরিবারের মেজো বউ আমার মাকে দেখেছি বিপদে-আপদে, ভালোমন্দ—সব পরিস্থিতিতে পরিবারের সবাইকে আগলে রাখতে। বাড়ির বিয়ে, পূজা—যেকোনো অনুষ্ঠানে সবার পাশে মেজো বউ। পরম নির্ভরতায় সবাই সব দায়িত্ব সঁপে দিয়ে নিশ্চিত হতে পারত। মাত্র ১৬ বছর বয়সে চট্টগ্রামের বিরাট দাশ পরিবারে এসে নিজগুণেই নিজের জায়গা করে নিয়েছিলেন। বাবার সব কাজে পাশে থাকতেন।
পরিবারের দায়িত্বের পাশাপাশি নানা সাংস্কৃতিক কর্মকাণ্ডেও নিজেকে যুক্ত করেছিলেন। পাড়ার মহিলাদের নিয়ে গড়ে তুলেছিলেন মহিলা সমিতি। কত গৃহবধূ, অল্প বয়সী মেয়েদের দেখেছি মহিলা সমিতিতে সেলাই করে সংসার, পড়ার খরচ চালাতে। লেডিস ক্লাব, ইনার হুইল ক্লাব, বাওয়ার মেম্বার হয়ে সামাজিক কর্মকাণ্ডের পরিধি আরও বেড়ে যায়। চট্টগ্রামে ঘূর্ণিঝড়, বন্যা—যেকোনো দুর্যোগে নিজের সংগঠন নিয়ে সবার আগে এগিয়ে গেছেন। আমাদের গ্রামের মেয়েদের খাবার পানি সংগ্রহ করতে অনেক দূরে যেতে হতো। একবার পূজায় গ্রামে গিয়ে এটা দেখে ইনার হুইল ক্লাবের মাধ্যমে পাড়ার মধ্যেই একটি নলকূপ স্থাপনের ব্যবস্থা করেন। এ ছাড়া শীতবস্ত্র, বই বিতরণ ও নানা উন্নয়নমূলক কাজ করে গেছে তিনি।
মানসিক বিকাশের জন্য সংস্কৃতিচর্চা একান্ত জরুরি—এটা অনুভব করে চট্টগ্রামের পাথরঘাটায় আমার বাবা চিত্তরঞ্জন দাশের সঙ্গে মিলে পাড়ার ছেলেমেয়েদের নিয়ে গড়ে তোলেন ‘শিশুমেলা’। প্রতিবছর রবীন্দ্র-নজরুলজয়ন্তীসহ নানা অনুষ্ঠানে আমরা ব্যস্ত থাকতাম। শিল্পচর্চার বীজ তখনই আমাদের মধ্যে মনের অজান্তে রোপা হয়ে গিয়েছিল। একবার পাড়ার ৩০ জন মেয়ে একসঙ্গে একটা নাচে অংশ নিয়েছিলাম। কী যে আনন্দ হয়েছিল! পরবর্তীকালে রবীন্দ্রজয়ন্তী সংসদ ও রবীন্দ্রসংগীত সম্মিলন পরিষদের সঙ্গে যুক্ত হন।
অযথা বসে থেকে সময় নষ্ট করা একেবারেই পছন্দ করতেন না। বাকি সব কাজের মধ্যে হাত দুটো কখনোই থেমে থাকতে দেখিনি। সর্বক্ষণ হাতে সেলাই। হয় উল বোনা, নাহয় কাঁথা সেলাই অথবা শাড়িতে এমব্রয়ডারি কিংবা ক্রস-স্টিচের কাজ। সেলাইয়ে ডিপ্লোমাও পেয়েছিলেন। মজার ব্যাপার হচ্ছে, নাতি-নাতনি—সবার বিয়েতে উপহারের জন্য কাঁথা তৈরি করে গেছেন। টেলিভিশন দেখতে দেখতেও হাত চালাতেন। এসবের ফাঁকে চলত আচার বানানো, সস বানানো, ডালের বড়ি বানানো। আত্মীয়স্বজন, বন্ধুবান্ধব সবাইকে আচার, সস, কাঁথা, বড়ি, উলের বোনা জিনিস উপহার দিতে কী যে পছন্দ করতেন!
স্বাধীনতাযুদ্ধে মাকে দেখেছি সম্পূর্ণ একরূপে। কী অসীম সাহস নিয়ে পুরো পরিবারকে বাঁচিয়েছিলেন। ৭৫ বছরের শাশুড়ি, আট মাসের অন্তঃসত্ত্বা জা, পরিবারের ছোট-বড় মিলে ২০ জন ছেলেমেয়ে ও অন্যান্য আত্মীয়কে নিয়ে কোনো অভিভাবক ছাড়া একা সব প্রতিকূল পরিস্থিতি মোকাবিলা করে মানিকছড়ির পাহাড় টপকিয়ে সাবরুম বর্ডার পার হয়ে সবাইকে বাঁচিয়েছেন। আমার বাবা, কাকা, জ্যাঠা—কেউ সেই সময় আমাদের সঙ্গে ছিলেন না। এখনো ভাবতে অবাক লাগে, কোথা থেকে মা এত শক্তি, সাহস পেয়েছিলেন। কলকাতায় গিয়েও বসে থাকেননি। আমাদের নিয়ে মুক্তিসংগ্রামী শিল্পী সংস্থার সঙ্গে যুক্ত হন এবং শরণার্থী শিবির ও মুক্তিযোদ্ধা ক্যাম্পে গিয়ে স্বাধীনতার পক্ষে কাজ করেন।
ছেলেমেয়ে বড় করতে গিয়ে ছেলে ও মেয়ের মধ্যে কখনো পার্থক্য করেননি। আমরা সব সময় সমমর্যাদা পেয়েছি। উচ্চশিক্ষার জন্য দিদি ও আমাকে ঢাকা বিশ্ববিদ্যালয়ে মায়ের সিদ্ধান্তে পাঠানো হয়। আমাদের পরিবার থেকে আমরাই প্রথম বাইরে আসি। আমরা তিন বোনই অত্যন্ত স্বাধীনভাবে মানুষ হয়েছি। মেয়েদের স্বাধীনতায় বিশ্বাস করতেন বলে ছেলের বউদেরও স্বাধীনভাবে কাজ করতে অনুপ্রেরণা জুগিয়েছেন ও সাহায্য করেছেন। ছেলেমেয়েদের সব দিকে পারদর্শী করতে অত্যন্ত সজাগ ছিলেন তিনি। খেলাধুলা, পড়াশোনা, সেলাই, সাংস্কৃতিক কর্মকাণ্ডে নিজেকে সব সময় ব্যস্ত রাখতেন। তাঁর সুফলও পেয়েছেন শেষ বয়সে। সার্থক তাঁর নারীজীবন। ছয় ছেলেমেয়ে—সবাই নিজ নিজ ক্ষেত্রে প্রতিষ্ঠিত। বড় ছেলে উদয় শংকর দাশ লন্ডনে চার্টার্ড অ্যাকাউন্ট্যান্ট, বিবিসিতে সংবাদ পাঠ করেন, অভিনয় ও আবৃত্তিশিল্পী, বড় মেয়ে শীলা মোমেন চট্টগ্রামে ফুলকির অধ্যক্ষা ও সংগীতশিল্পী, মেজো মেয়ে শর্মিলা বন্দ্যোপাধ্যায় নৃত্যশিল্পী ও কোরিওগ্রাফার, ছোট মেয়ে শাশ্বতী দাশ প্রফেসর, চট্টগ্রাম সরকারি কলেজের ইংরেজি বিভাগের প্রধান ও সংগীতশিল্পী।
মেজো ছেলে রবিশংকর এনওয়াইকে-লাইন বাংলাদেশের সিনিয়র ম্যানেজার, ছোট ছেলে কৌশিক শংকর দাশ চলচ্চিত্র ও টিভি নাটকের পরিচালনার সঙ্গে যুক্ত এবং সংগীতশিল্পী। ছেলেমেয়েদের সার্থকভাবে মানুষ করার জন্য তাঁকে ২০০৯ সালে রত্নগর্ভা উপাধি দেওয়া হয়।
প্রার্থনা করি মায়ের মতো যেন নিজেদের সামাজিক, সাংস্কৃতিক কর্মকাণ্ডে ব্যাপৃত রাখতে পারি। আমাদের কর্মকাণ্ডের মধ্যেই মায়ের আদর্শ, মা বেঁচে থাকবেন।
এসিডদগ্ধ নারীদের জন্য প্রথম আলো সহায়ক তহবিল-এর পক্ষ থেকে সারা দেশের ১৮০ জন এসিডদগ্ধ নারীকে পুনর্বাসন করা হয়েছে গত ১০ বছরে। অভাবের তাড়নায় বা জীবিকার সন্ধানে কেউ বা বাসস্থান বদল করেছেন, কেউ বা বিক্রিও করে দিয়েছেন। কিন্তু বেশির ভাগ নারীই সংগ্রাম করে টিকে আছেন। খুঁজে পেয়েছেন আত্মকর্মসংস্থানের পথ। নানা রকম প্রতিকূল অবস্থার মধ্য দিয়ে চলছে বেঁচে থাকার লড়াই। এই প্রতিবেদনে তাঁদের কয়েকজনের কথা তুলে ধরা হলো।

জীবনের ওপর ভরসা পাই এখন
সিরাজগঞ্জ জেলার বেলকুচি উপজেলার মুকুন্দগাতী বাজারের মায়া বেগম। জমিসংক্রান্ত ঘটনার জের ধরে ২০০৩ সালে এসিডদগ্ধ হন। প্রতিবেশীরা প্রভাবশালী হওয়ায় কেউ সাহায্য করেনি। মামলা হলেও তা টেকেনি। মীমাংসা করতে বাধ্য হন।
প্রথম আলো আমাকে একটি কাঠ কুন্দানো মেশিন দেয়। কাঠ দিয়ে বাচ্চাদের খেলার সামগ্রী লাটিম, কৃষিকাজে ব্যবহূত কাঁচির আছারি, গৃহবধূদের ঘরের সামগ্রী, রুটি তৈরির বেলনা, ফুলদানি ইত্যাদি তৈরি করতে থাকি। দিনরাত পরিশ্রম করে উত্পাদিত পণ্য প্রতি সপ্তাহে চার হাজার টাকা বিক্রয় হয়। খরচ বাদে দুই হাজার টাকা মুনাফা থাকছে। খুব ভালো আছি। চার ছেলেমেয়ের লেখাপড়াসহ সংসার চলছে ভালোভাবেই। জীবনের ওপর ভরসা পাই এখন। এই ছোট শিল্পের আয় দিয়ে আসা করছি বাকি জীবনটা ভালোভাবেই কেটে যাবে।

আরও একান একশা কেনার চিন্তা করব্যার নাগচি
গাইবান্ধার পলাশবাড়ী উপজেলার বড় গোবিন্দপুর গ্রামের মেয়ে মঞ্জুয়ারা বেগম (৩০)। স্বামীর সঙ্গে গরু বেচাকেনা নিয়ে একই গ্রামের ফুল মিয়ার দ্বন্দ্ব ছিল। এর জের ধরে ফুল মিয়া ও তাঁর সহযোগী মঞ্জুয়ারাকে এসিড নিক্ষেপ করে। ঘটনা ২০০৫ সালের ২৫ মে রাতের। এতে তাঁর গলা ও বুকের একাংশ ঝলসে যায়। এ ঘটনায় মঞ্জুয়ারার স্বামী আবদুুল মজিদ বাদী হয়ে ফুল মিয়াসহ তিনজনকে আসামি করে পলাশবাড়ী থানায় একটি মামলা করেন। মামলাটি (এসিড-০৫/০৫) গাইবান্ধা স্পেশাল ট্রাইব্যুনাল আদালত-১-এ বিচারাধীন রয়েছে। ২০০৭ সালের ৩ সেপ্টেম্বর প্রথম আলো থেকে তাঁকে একটি রিকশা দেওয়া হয়।
মঞ্জুয়ারা বেগম নিজের ভাষায় বলেন, ‘মামলা চালব্যার যায়া হামার ঘরে সবকিচু চলি গেচে। তার ওপর মামলা তুলি নেওয়ার জন্যে আসামির নোকজন হামাক হুমকি দিব্যার নাগচে। তোমরা হামাক বাড়ি থাকি বাইর হবার দ্যায় নাই। মামলার সাক্ষীক অপহরণ করছিল। তকন মামলার খরোচ জোগান দূরের কতা, দুইব্যালা খাবার বুদ্ধি আচিল না। পোত্তম আলোত থাকি হামাক একনা একশা কিনি দেওয়ায় গতি হচে। প্রত্যেক দিন ১২০ থাকি ১৬০ ট্যাকা কামাই হয়। তাক দিয়া সংসার চলব্যার নাগচি। ছোলট্যাক ইসকুলেত দিচি। মাজেমধ্যে মানুষের বাড়িত কাম করি। মামলা নিয়া আর চিন্তা নাই। পোত্তম আলোত থাকি মামলা চলব্যার নাগচে। হামার ঘরে আর অভাব নাই।’ মঞ্জুয়ারার স্বামী আবদুুল মজিদ বলেন, ‘হামার বউয়ের ম্যালা ধরজো। ওর কতাত কাম করি কামাই বাড়ি গেচে। আরও একান একশা কেনার চিন্তা করব্যার নাগচি।’

তিন গাভির মালিক মাবিয়া
সাহায্য নিয়েও যে উন্নতি করা যায়, তার প্রমাণ পেয়েছি প্রথম আলো থেকে গাভি পেয়ে। অন্ধকার জীবন থেকে আলোর মুখ দেখতে পাচ্ছি, এটাই আমার জীবনের বড় সার্থকতা। এভাবেই মনের ভাব প্রকাশ করলেন সিরাজগঞ্জ জেলার উল্লাপাড়া উপজেলার চিপলগাতী গ্রামের মাবিয়া বেগম।
জমিসংক্রান্ত ঘটনার জের ধরে ২০০৫ সালে এসিডদগ্ধের শিকার হন। চিকিত্সাশেষে সংসারজীবন কষ্টকর হয়ে ওঠে। মাবিয়া আরও বলেন, ‘প্রথম আলোর সহযোগিতায় আমি তিনটি গাভির মালিক। গাভি পালন করে ছেলেমেয়েদের লেখাপড়া করাচ্ছি। অবস্থার পরিবর্তন হয়েছে। এ বছরে কিছু জমি বন্ধক রাখার জন্য চিন্তাভাবনা করছি।’

ঘর না দিলে গাছতলায় থাকতে হতো
সাতক্ষীরার তালা উপজেলার পাকশিয়া গ্রামে পূর্ণিমাদের বাড়ি। স্বামীর সঙ্গে বিরোধের কারণে ২০০০ সালের ২৮ জুন রাতে ঘুমন্ত অবস্থায় স্বামী এসিড নিক্ষেপ করেন। এতে তাঁর শরীরের বিভিন্ন অংশ ঝলসে যায়। প্রথমে সাতক্ষীরা হাসপাতাল, পরে তাঁর উন্নত চিকিত্সার জন্য ঢাকায় কয়েক দফা চিকিত্সা দেওয়া হয়। ২০০৩ সালে পূর্ণিমার ইচ্ছানুযায়ী প্রথম আলো সহায়ক তহবিলের পক্ষ থেকে ৪২ হাজার টাকায় দেওয়া হয় একটি ঘর ও সেলাই মেশিন। পূর্ণিমা মণ্ডল জানান, বোরো মৌসুমে জমিতে ৬০ টাকা মজুরিতে বোরো খেতে কাজ করেন। এসিডে ক্ষতস্থানে রোদ লাগলেই জ্বালা করতে থাকে। বেঁচে থাকার জন্য এ লড়াই। প্রথমে সেলাইয়ের কাজ করে ৩০০ টাকা আয় করলেও বর্তমানে ১০০ টাকার বেশি আয় হয় না। একমাত্র ছেলে তৃতীয় শ্রেণীতে পড়ে। সংগ্রাম করে একবেলা খেয়ে না-খেয়ে কোনো রকমে দিন কাটাচ্ছেন। পূর্ণিমা জানান, প্রথম আলো ঘর না দিলে গাছতলায় থাকতে হতো। স্বাবলম্বী হওয়ার পথ দেখায় প্রথম আলো।

এখন তাঁর ১০টি ছাগল
‘স্বামী আলতাফ হোসেন দ্বিতীয় বিয়ে করার পর থেকে চার সন্তান নিয়ে একা হয়ে পড়ি। ২০০৭ সালে সতিনের ভাই আমাকে এসিড ছুড়ে মারে। মামলা হওয়ার পর প্রভাবশালীদের চাপে গ্রাম্য সালিসে মীমাংসা হয়।’ এভাবেই বর্ণনা করলেন সিরাজগঞ্জ জেলার সলঙ্গা থানার এসিডদগ্ধ কোহিনূর বেগম। কোহিনূর আরও বলেন, ‘তিন মেয়ে, এক ছেলে নিয়ে সংসার চালানো কঠিন হয়ে পড়ে। এ সময় প্রথম আলো একটি গাভি দেয়। গাভিটি পালন করে উপার্জিত অর্থ দিয়ে একটি ভালো আবাদি জমি ক্রয় করেছি। চলতি বছর গাভিটি অসুস্থ হলে বিক্রি করে তা তিনটি ছাগল ক্রয় করেছি। ছাগলের সংখ্যা বৃদ্ধি পেয়ে এখন ১০টি। জীবন এখানেই থেমে থাকেনি। দুই মেয়েকে বিয়ে দিয়েছি। একটি মেয়ে এবার এসএসসি পরীক্ষা দিয়েছে। তাকে বিয়ে দেব।’

বাড়িটিই তাঁকে নতুন জীবন দিয়েছে
স্বামী সামছুল মণ্ডল গর্ভে সন্তান থাকা অবস্থায় এসিডদগ্ধ সালমা আক্তারকে ফেলে রেখে চলে যান। সেই সময় প্রথম আলো সহায়ক তহবিল থেকে চার শতক জমি ও সেমিপাকা একটি বাড়ি করে দেওয়ার পর স্বামী ফিরে এসেছেন। এখন তাঁরা মিলেমিশে সংসার করছেন। দুই সন্তান নিয়ে বেঁচে আছেন সালমা। তাঁর ভাষায়, এই বাড়িটি তাঁকে নতুন জীবন দিয়েছে। সালমা আক্তার মাগুরা সদর উপজেলার পাকাকাঞ্চনপুর গ্রামের আদিল উদ্দিনের মেয়ে।
সালমা জানান, প্রথম আলোর দেওয়া জায়গা আর বাড়িটি তাঁদের সম্বল। স্বামী বিষয়খালী বাজারে ফলের ব্যবসা করে যা আয় করেন, তা দিয়ে বেঁচে আছেন। মেয়েটাকে স্কুলে দিয়েছেন, এবার সে পঞ্চম শ্রেণীতে পড়ছে।

পড়াশোনা করি ইংরেজি সাহিত্যে
নরসিংদী সরকারি কলেজে ইংরেজিতে স্নাতক (সম্মান) দ্বিতীয় বর্ষের ছাত্রী তাহমিনা সুলতানা (২০)। মনোহরদী পাইলট উচ্চবিদ্যালয়ের দশম শ্রেণীতে পড়ার সময় জমিসংক্রান্ত বিরোধকে কেন্দ্র করে ২০০২ সালের ১৮ আগস্ট প্রতিবেশী এক চাচা এসিড নিক্ষেপ করেন।
তাহমিনা চোখের পানি ছেড়ে বলেন, ‘সেই থেকে সমাজে আমি একজন মৃত মানুষ হয়ে আছি। মৃত মানুষকে দেখলে আপনজনেরা যেমন ভয় পায়, তেমনি আমাকে দেখলে শিশুরা দৌড়ে পালাতে চেষ্টা করে।’ সে সময় প্রথম আলো থেকে এককালীন ১০ হাজার টাকা, প্রতি মাসে এক হাজার টাকা শিক্ষাবৃত্তি পাচ্ছি। এতে করে আমার অবস্থা এখন মোটামুটি ভালো।

ছেলেকে স্কুলে ভর্তি করিয়েছি
গাইবান্ধা পলাশবাড়ী উপজেলার কাতলি গ্রামে মনজু রানীর (৩৫) বাড়ি। ২০০৬ সালের ৪ এপ্রিল গভীর রাতে পূর্বশত্রুতার জের ধরে একই গ্রামের সাহারুল ও তাঁর লোকজন মনজু রানীর ওপর এসিড নিক্ষেপ করেন। এতে তাঁর শরীর ঝলসে যায়। সাহারুলসহ চারজনকে আসামি করে পলাশবাড়ী থানায় একটি মামলা করা হয়। সে সময় অর্ধাহারে-অনাহারে দিন কাটত। ২০১০ সালের ২৮ আগস্ট এসিডদগ্ধ নারীদের জন্য প্রথম আলো সহায়ক তহবিল থেকে একটি রিকশা দেয়। সেই থেকে আমার স্বামীকে আর ভাড়ার রিকশা চালাতে হয় না। নিজের রিকশার আয় দিয়ে সংসার চালানোর পরও দৈনিক ১০ টাকা সঞ্চয় করছি। ছেলেকে স্কুলে ভর্তি করিয়ে দিয়েছি। বসতভিটা কিনে আবার সুখের সংসার গড়ব।’ মনজু রানীর স্বামী সাহারুল ইসলাম বলেন, ‘এসিডদগ্ধ হয়েও আমার স্ত্রী সংসারের বোঝা নয়। সে বাড়িতে হাঁস-মুরগি পালন করে। তার উত্সাহে দিনরাত পরিশ্রম করছি।’

প্রথম শ্রেণীতে পড়ে সোনালী
বাবার সঙ্গে জমি নিয়ে বিরোধের কারণে মাত্র ১৮ দিন বয়সী সোনালীকে দুর্বৃত্তদের আক্রোশের শিকার হতে হয়। ২০০২ সালের ২৯ নভেম্বর রাতে দুর্বৃত্তরা ঘুমন্ত অবস্থায় এসিড নিক্ষেপ করে সোনালী, তার মা খোদেজা বিবি ও বাবা নূর ইসলামকে। এসিডে সোনালীর চোখ, মুখ ও শরীর ঝলসে যায়। চোখ নষ্ট হয়ে যায় খোদেজা বিবির। সোনালীকে ২০০৬ সালে ৬০ হাজার টাকা দিয়ে ১০ কাঠা জমি কিনে দেওয়া হয়। সোনালীর বাবা নূর ইসলাম জানান, প্রথম আলোর দেওয়া জমির ফসল বিক্রি করে মেয়ের (সোনালী) নামে ব্যাংকে প্রতিবছর তিন হাজার ৩৫৪ টাকা রাখেন। বর্তমানে সোনালী প্রথম শ্রেণীতে পড়ছে গ্রামের বিদ্যালয়ে।
গ্রন্থনা: ফেরদৌস ফয়সাল
প্রতিবেদন তৈরিতে সহায়তা করেছেন: কল্যাণ ব্যানার্জি, সাতক্ষীরা; আজাদ রহমান, ঝিনাইদহ; শাহাবুল শাহীন, গাইবান্ধা; এনামুল হক, সিরাজগঞ্জ; নেয়ামত উল্যাহ, ভোলা ও মনিরুজ্জামান, নরসিংদী।
জরুরি প্রসূতিসেবার জন্য সাধারণ মানুষ ব্যয়বহুল বেসরকারি ক্লিনিকগুলোর ওপর নির্ভরশীল হয়ে পড়ছে। ১০৪ কোটি ৪০ লাখ টাকা ব্যয়ে দেশের জেলা-উপজেলা পর্যায়ে সরকার বিনা মূল্যে প্রসূতিসেবা নিশ্চিত করতে চাইছে। কিন্তু প্রশিক্ষিত চিকিত্সক ও সেবিকার অভাবে ৫০ শতাংশ স্বাস্থ্যকেন্দ্রও সেবা দিতে পারছে না। সবচেয়ে বেশি ক্ষতিগ্রস্ত হচ্ছেন গ্রামের দরিদ্র মায়েরা।
স্বাস্থ্য ও পরিবারকল্যাণ মন্ত্রণালয়ের ‘বাংলাদেশ ম্যাটারনাল মর্টালিটি অ্যান্ড হেলথ কেয়ার সার্ভে ২০১০’ শীর্ষক সর্বশেষ প্রতিবেদনে এসব তথ্য বেরিয়ে এসেছে (১৩ ফেব্রুয়ারি, ২০১১)। যদিও প্রতি লাখ জীবিত জন্মে মাতৃমৃত্যুর হার ৩২২ থেকে ১৯৪-তে নেমে এসেছে। তবে এই সাফল্যের পেছনে মূল ভূমিকা রাখছে বেসরকারি ক্লিনিকগুলো। ২০০১ সালে ২ দশমিক ৭ শতাংশ মাকে বেসরকারি ক্লিনিক থেকে সেবা কিনতে হয়েছে। এই হার এখন পাঁচ গুণ বেড়ে দাঁড়িয়েছে ১১ দশমিক ৩ শতাংশে।
বেসরকারি হাসপাতালগুলোয় অস্ত্রোপচারের জন্য গড় ব্যয় কত, সে সম্পর্কে কোনো তথ্য এ প্রতিবেদনে নেই। তবে স্বাস্থ্য আন্দোলনের উদ্যোক্তা ফরিদা আক্তার ‘বর্তমান স্বাস্থ্য চিত্র: জনগণের স্বাস্থ্যসেবার ব্যবস্থা উত্সাহব্যঞ্জক নয়’ শীর্ষক একটি রচনায় শুধু রাজধানী ঢাকার প্রসূতিসেবা নিয়ে মন্তব্য করেছেন। তিনি বলেন, ঢাকার ক্লিনিকগুলোয় অস্ত্রোপচারের ন্যূনতম ব্যয় ১৪ থেকে ১৭ হাজার টাকা।
স্বাস্থ্যসেবা নেওয়ার ক্ষেত্রে ধনী-দরিদ্রের বৈষম্যও প্রকটভাবে ধরা পড়েছে প্রতিবেদনে। ধনী পরিবারগুলোয় ৫২ দশমিক ৬ শতাংশ নারী স্বাস্থ্যসেবা নিতে বিভিন্ন হাসপাতাল ও ক্লিনিকে যাচ্ছেন, কিন্তু দরিদ্র পরিবারগুলোয় এই হার মাত্র সাড়ে ৬ শতাংশ। চিকিত্সকের কাছে যাওয়া দূরে থাক, ৭৬ শতাংশ মা প্রয়োজনীয় মুহূর্তে প্রশিক্ষণপ্রাপ্ত স্বাস্থ্যকর্মীর সেবা পাচ্ছেন না (ইউনিসেফ-বিবিএস, প্রগতির পথে-২০০৯)। এখনো গর্ভবতী বা প্রসূতি মায়ের মৃত্যুর প্রধান কারণ প্রসব-পরবর্তী রক্তক্ষরণ ও খিঁচুনি।
স্বাস্থ্য ও পরিবারকল্যাণ মন্ত্রণালয়ের সচিব মু. হুমায়ুন কবীর বলেন, ‘মাতৃমৃত্যুর হার কমিয়ে আনায় সরকারের চেষ্টা অব্যাহত আছে, থাকবে। ইতিবাচক অনেক পরিবর্তন এসেছে, চিকিত্সকের উপস্থিতি বেড়েছে। কিন্তু এখনো অনেক কিছু করার আছে। সব দরিদ্র মায়ের কাছে পৌঁছানোর চেষ্টা আমরা চালিয়ে যাচ্ছি।’
স্ত্রীরোগ ও ধাত্রীবিদ্যা বিশেষজ্ঞ আবদুল বায়েছ ভূঞা বলেন, ‘সরকারি স্বাস্থ্যকেন্দ্রগুলোর সপ্তাহে সাত দিন ২৪ ঘণ্টা করে সেবা দেওয়ার কথা। কিন্তু সরকারি হাসপাতালের সেবা প্রয়োজনের তুলনায় অপ্রতুল। মানুষ তাই জরুরি প্রয়োজনে বাধ্য হয়ে বেসরকারি ক্লিনিকে যাচ্ছে। পিছিয়ে থাকছে দুর্গম এলাকা ও শহরের ছিন্নমূল মানুষেরা।’
দরিদ্র মায়েরা বঞ্চনার শিকার
রাজধানীর বেগুনবাড়ি বস্তি এলাকা। কবিতা বেগমের সন্তান প্রসবের সময় ঘনিয়ে এসেছে। বাড়িতে গ্রাম থেকে আসা শাশুড়ি আছেন। স্বামী মনসুর মিঞা রিকশাচালক, সকালে বেরোন রাতে ফেরেন। প্রয়োজনের সময় শাশুড়ি কতটা কী করতে পারবেন, তা নিয়ে সংশয়ে ছিলেন কবিতা। তাঁর সংশয় সত্য হলো। প্রসব ব্যথা নিয়ে ছটফট করছেন এই নারী, তবু শাশুড়ির কথায় স্বাভাবিক প্রসবের জন্য অপেক্ষা করতে হলো এক দিন। অবস্থা বেগতিক দেখে একপর্যায়ে স্বামী ফার্মেসি থেকে চিকিত্সক ডেকে আনেন। এই চিকিত্সকের কোনো ডিগ্রি নেই। তবু ১২ বছর ধরে চিকিত্সা করে যাচ্ছেন। ঘরে ঢুকেই স্যালাইন চালু করে দিলেন। আবারও অপেক্ষার পালা। কিন্তু প্রসবের পরিবর্তে একসময় ভীষণ রক্তক্ষরণ শুরু হয় কবিতার। সটকে পড়লেন কথিত চিকিত্সক। ঢাকা মেডিকেল কলেজ হাসপাতালে যখন নিস্তেজ কবিতাকে নেওয়া হলো, তখন মৃত একটি বাচ্চা প্রসব করলেন। অধিক রক্তক্ষরণে কিছুক্ষণ পর মারা গেলেন তিনিও। তাঁর জরায়ু ছিঁড়ে গিয়েছিল।
অনুসন্ধানে জানা যায়, এই নারীকে অক্সিটোসিন দিয়েছিলেন হাতুড়ে চিকিত্সক। ওষুধটি সঠিক মাত্রায় উপযুক্ত সময় প্রসূতিসেবায় অপরিহার্য। কিন্তু বিশেষজ্ঞ চিকিত্সকের পরামর্শ ছাড়া এই ওষুধ ব্যবহারে সন্তান প্রসবে দেরি হয়, পেটেই সন্তানের মৃত্যু হতে পারে, মায়েদের অতিরিক্ত রক্তক্ষরণের আশঙ্কা থাকে।
কারওয়ান বাজার রেললাইনের ওপর কয়েক বছর ধরে বাস করছেন মোসাম্মত রীনা বেগম। জানালেন, অর্থ ছাড়া চিকিত্সাসেবা মেলে বলে তাঁরা জানেন না। তাই এলাকার ধাত্রীদের ওপর এলাকার মানুষ পুরোপুরি নির্ভরশীল। তিনি বলেন, ‘সহজে সন্তান জন্ম নিলে আল্লাহর রহমত। শুধু ধাত্রীরে একটা শাড়ি দেউন লাগে। না অইলে পরে দাই পেটের ভিতরে হাত ঢুকায়, টানাটানি করে। বাচ্চার কষ্ট, মায়েরও কষ্ট। কিন্তু কী করুম। তিন-চার হাজার ট্যাকার কমে তো হাসপাতালে বাচ্চা খালাস হয় না।’
সরকারি হাসপাতালেও কখনো কখনো দরিদ্র মানুষ ভালো সেবা পায়। সে জন্য সেবিকা বা ওয়ার্ডবয়দের হাতে গোপনে টাকা গুঁজে দিতে হয়। ২৪ ফেব্রুয়ারি স্বাস্থ্য আন্দোলন আয়োজিত জাতীয় সম্মেলনে পাবনার এক গ্রামের ধাত্রী মমতাজ বেগম এই অভিযোগ করেন। তিনি বলেন, ‘আমার এলাকা থেকে পাবনা হাসপাতাল ৩০ কিলোমিটার আর ঈশ্বরদী হাসপাতাল ১৫ কিলোমিটার দূরে। যাতায়াত করতে হয় নছিমনে। এই বাহনে রোগী নেওয়া খুবই বিপজ্জনক। রোগীকে শোয়ানো যায় না, বসানোও যায় না। কষ্ট করে মাকে হাসপাতালে নেওয়ার পরও চিকিত্সক খুঁজে পাওয়া যায় না।’
অঙ্গীকার ছিল সব সরকারের
২০০৩ সালে স্বাস্থ্য অধিদপ্তর উপজেলা পর্যায়ে গর্ভকালীন জটিলতা আছে, এমন মায়েদের সেবা দিতে ১৩২টি উপজেলা স্বাস্থ্যকেন্দ্রে সমন্বিত জরুরি প্রসূতিসেবা কার্যক্রম শুরু করে। পর্যায়ক্রমে প্রতিটি হাসপাতালে একজন শল্যচিকিত্সক ও একজন অবেদনবিদ (অ্যানেসথেসিস্ট) পাঠানো শুরু হয়। কার্যক্রম সফল করার জন্য প্রতিটি হাসপাতালে রক্ত সঞ্চালনের ব্যবস্থা নেওয়া হয়। প্রয়োজনীয় যন্ত্রপাতিরও কোনো সংকট নেই। কিন্তু এখনো পর্যন্ত এসব কেন্দ্র থেকে প্রত্যাশিত সেবা পাচ্ছেন না মায়েরা। কর্মসূচির সঙ্গে সংশ্লিষ্ট ব্যক্তিরা বলছেন, তাঁরা ইউনিট চালানোয় একজন স্ত্রীরোগের ওপর প্রশিক্ষণপ্রাপ্ত চিকিত্সক আর একজন অবেদনবিদের জোড়া কিছুতেই মেলাতে পারছেন না। ৫৬টি উপজেলায় এই কার্যক্রম চলছে না। শল্যচিকিত্সক থাকলে অবেদনবিদ থাকছেন না, অবেদনবিদ থাকলে শল্যচিকিত্সক থাকছেন না। অস্ত্রোপচারের সময় এই দুজনের একসঙ্গে উপস্থিত থাকা দরকার। দীর্ঘকালীন ছুটি নিয়ে, পদোন্নতি পেয়ে কিংবা প্রেষণে চিকিত্সকেরা ছেড়ে আসছেন উপজেলা হাসপাতাল।
প্রজনন স্বাস্থ্য ইউনিটের কর্মসূচি ব্যবস্থাপক কে এম আশরাফ উজ জামান বলেন, ‘সরকার আন্তরিক। আমরা চেষ্টা চালিয়ে যাচ্ছি। সব মাকে হাসপাতালে আনা সম্ভব হয় না। তাই আমরা ধাত্রীবিদ্যার প্রশিক্ষণ দেওয়ার কাজটা খুব শিগগির শুরু করার চেষ্টা করছি।’
একই অবস্থা পরিবারকল্যাণ অধিদপ্তর পরিচালিত মাতৃ ও শিশুকল্যাণ কেন্দ্রগুলোর। নাম প্রকাশে অনিচ্ছুক একজন শীর্ষ কর্মকর্তা প্রথম আলোকে বলেন, সারা দেশে জেলা পর্যায়ে ৬০টি, উপজেলা পর্যায়ে আটটি ও ইউনিয়নে দুটি কেন্দ্র থেকে জরুরি প্রসূতিসেবা দেওয়ার কথা। কিন্তু চিকিত্সক-সংকটে একেবারে পর্যুদস্ত অবস্থায় পড়েছে অধিদপ্তরটি। অনুমোদিত এক হাজার ১০০ জনবলের পরিবর্তে অধিদপ্তরে চিকিত্সক আছেন ৩২৫ জন। পরিবারকল্যাণ অধিদপ্তরে চিকিত্সকদের পদোন্নতি ও নিয়োগ এক যুগেরও বেশি সময় ধরে বন্ধ। চিকিত্সকেরা নিতান্ত অনিচ্ছায় হাসপাতালে সেবা দিচ্ছেন।
জরুরি প্রসূতিসেবা কার্যক্রমের কর্মসূচি ব্যবস্থাপক তাপস রঞ্জন দাস জানান, মাত্র আটটি সেবাকেন্দ্রে শল্যচিকিত্সক ও অবেদনবিদ নেই। এর বাইরে সব জেলায় সপ্তাহে সাত দিন ২৪ ঘণ্টা চিকিত্সাসেবা দেওয়া হয়।
কাগজ-কলমে সব ঠিকঠাক থাকলেও জেলা ও উপজেলা হাসপাতালগুলোয় রোগীরা ভুগছে। ভুক্তভোগীদের অভিযোগ, ২৪ ঘণ্টা সেবা পাওয়ার কথা থাকলেও বেলা আড়াইটার পর চিকিত্সককে খুঁজে পাওয়া যায় না। বরগুনা সদর হাসপাতালের একমাত্র স্ত্রীরোগ বিশেষজ্ঞ আকবর হোসেন ১৯ নভেম্বর বদলি হয়ে যান। আতঙ্কিত এলাকাবাসী হাসপাতালের সামনে অবস্থান নেন। চিকিত্সক নতুন কর্মস্থলে যোগ দিয়েছেন। কিন্তু সিভিল সার্জন বারবার স্বাস্থ্য অধিদপ্তরে যোগাযোগ করেও আর একজন চিকিত্সক আনতে পারেননি। বরগুনা সদরে অস্ত্রোপচারে খরচ কমপক্ষে ১০ হাজার টাকা। গাইবান্ধা সদর হাসপাতালে ১২ বছর ধরে প্রসূতি বিভাগে বিশেষজ্ঞ চিকিত্সক নেই। অবেদনবিদের পদ শূন্য আছে এক বছর ধরে। শল্যচিকিত্সা বিভাগে একজন চিকিত্সককে দিয়ে কাজ চালানো হচ্ছে। সুনামগঞ্জের শাল্লায় কখনো কোনো জরুরি অস্ত্রোপচার হয়নি।
অগ্রগতি হয়েছে কোথাও কোথাও
বাংলাদেশ ম্যাটারনাল মর্টালিটি অ্যান্ড হেলথ কেয়ার সার্ভে ২০১০-এর সঙ্গে জড়িত আন্তর্জাতিক উদরাময় গবেষণাকেন্দ্র, বাংলাদেশের (আইসিডিডিআর,বি) জ্যেষ্ঠ বিজ্ঞানী শামস এল আরেফীন বলেন, বেসরকারি হাসপাতালগুলো থেকে চিকিত্সাসেবা নেওয়ার প্রবণতা বেড়েছে সত্য, কিন্তু সরকারি খাতও কিছুটা এগিয়েছে। ২০০১ সালে ৫ দশমিক ৮ শতাংশ নারী সরকারি স্বাস্থ্যকেন্দ্রে যেতেন, এখন যাচ্ছেন ১০ শতাংশ নারী। অবস্থার আরও উন্নতি করতে হলে সহজে পৌঁছানো যায়, এমন জায়গায় স্বাস্থ্যসেবা দেওয়ার ব্যবস্থা
করতে হবে, প্রশিক্ষিত ধাত্রীদের সংখ্যা দ্রুত বাড়ানো
খুব জরুরি।
এ ছাড়া স্বাস্থ্য অধিদপ্তর ও পরিবার পরিকল্পনা অধিদপ্তর দুটি সংস্থাই বলছে, প্রসবের আগে অন্তত চারটি চেকআপ যেন সব নারীই করাতে পারেন, সে বিষয়ে তারা জোর চেষ্টা চালাবে। মায়েদের মধ্যে গর্ভকালীন ঝুঁকির বিষয়ে সচেতনতা তৈরির কাজও চলবে পাশাপাশি।

 প্রতিবেদনটি তৈরিতে সহায়তা করেছেন প্রথম আলোর বরগুনা প্রতিনিধি এম জসীমউদদীন, সুনামগঞ্জ প্রতিনিধি খলিল রহমান ও গাইবান্ধা প্রতিনিধি শাহাবুল শাহীন।
লিপি (ছদ্মনাম) বেতনের টাকা স্বামীর হাতে তুলে না দিলেই নানা ছুতোয় শুরু হয় অশান্তি। ফলে সংসারে শান্তি রক্ষার জন্যই লিপি নিজের আয় করা সব টাকা তুলে দেন স্বামীর হাতে।’ অথচ ১৮৭৪ সালের ‘দি ম্যারেড উইমেনস প্রপার্টি অ্যাক্ট’ অনুযায়ী, বিবাহিত নারী তাঁর অর্জিত টাকা কীভাবে ব্যবহার করবেন, তা তাঁর নিজস্ব ব্যাপার। এতে স্বামী কোনোভাবেই নাক গলাতে পারবেন না।
কিছুদিন আগেও স্বামী বউকে মারলে তা নিয়ে কেউ কথা বলার সাহস পেতেন না। তবে গত বছর ‘পারিবারিক সহিংসতা (প্রতিরোধ ও সুরক্ষা) আইন ২০১০’-এ শুধু শারীরিক নির্যাতন নয়, মানসিক নির্যাতনকেও ‘নির্যাতন’ হিসেবে অন্তর্ভুক্ত করা হয়েছে। বাংলাদেশি নারী বিদেশি নাগরিককে বিয়ে করলে আগে স্বামী নাগরিকত্ব পেতেন না, তবে নাগরিকত্ব আইনে সংশোধনী আনার ফলে চার বছর বাংলাদেশে থাকলেই স্বামী নাগরিকত্ব পাচ্ছেন।
সংশ্লিষ্টদের মতে, প্রয়োজনের তাগিদে বিভিন্ন সময় অনেক আইন তৈরি হয়েছে নারীর অধিকার রক্ষায়। তবে পারিবারিক আইনসহ বিভিন্ন বৈষম্যমূলক আইন নারীর অধিকার রক্ষা করেনি। আবার আইন যথাযথভাবে প্রয়োগ না হওয়ায় নারী কোনো সুফলই পাচ্ছে না। বর্তমানে নারী ও শিশু নির্যাতন দমন আইনে (সংশোধিত ২০০৩) করা প্রায় আশি ভাগই মিথ্যা মামলা হচ্ছে বলে অভিযোগ আছে।
আইন ঠিক আছে, মামলাও হয়েছে যথাযথভাবে, কিন্তু নারীবান্ধব পরিবেশের অভাব ও মামলার দীর্ঘসূত্রতার জন্য অনেক সময়ই নির্যাতিত নারী মামলা আপস করে ফেলতে বাধ্য হচ্ছেন।
বাংলাদেশ মহিলা পরিষদের সভাপতি আয়েশা খানম প্রথম আলোকে বলেন, ‘আন্দোলন করে নারীর পক্ষে একটি আইন পাওয়া, তার বাস্তবায়নসহ বিভিন্ন প্রক্রিয়া সম্পন্ন করার বিষয়টি মুসা ইব্রাহীমের এভারেস্ট জয়ের মতোই সমান সংগ্রামের ব্যাপার বলে মনে হয়।’
নির্যাতন বেড়েছে, বাড়ছে মামলাও: যৌতুকবিরোধী আইনের মতো কঠোর আইন থাকার পরও বিভিন্ন নির্যাতন কমেনি। যৌন হয়রানি প্রতিরোধসহ বিভিন্ন বিষয়ে হাইকোর্টের নির্দেশনা থাকার পরও অবস্থার পরিবর্তন হয়নি। কিছু আইন নিয়ে প্রশ্নও দেখা দিয়েছে। ১৯২৯ সালের বাল্যবিবাহ নিরোধ আইন প্রসঙ্গে এলিনা খান প্রশ্ন তোলেন, বাল্যবিবাহ যদি বেআইনি হয়, তাহলে ওই বিয়েটা কেন অবৈধ হবে না?
মহিলা ও শিশুবিষয়ক প্রতিমন্ত্রী শিরীন শারমিন চৌধুরী বলেন, নারীর অধিকার আদায়ের জন্য যথাযথ আইন থাকতে হবে। তবে আইনের প্রয়োগ ও বাস্তবায়নও জরুরি।
মহিলা পরিষদের তৃতীয় জাতীয় পরিষদ সভা ২০১১-এর প্রতিবেদনের তথ্যমতে, গত বছর পাঁচ হাজার ৭৪৩টি নারী নির্যাতনের ঘটনা ঘটেছে।
পুলিশ সপ্তাহ ২০১১-এ আয়োজিত সম্মেলনে দেওয়া তথ্যমতে, ২০০৬ সালে নারী নির্যাতন মামলার সংখ্যা ছিল ১১ হাজার ৭৩০টি। ২০১০ সালে সংখ্যাটি দাঁড়ায় ১৬ হাজার ৮৮০টিতে। মোট আসামির সংখ্যা ছিল ৪২ হাজার ৬৭১ জন। এর মধ্যে পাঁচ হাজার ৭১৩ জন আসামিকে গ্রেপ্তার করা হয়।
বিভিন্ন সময় আইনে সংশোধনী আনা হয়েছে। আইনমন্ত্রী শফিক আহমেদ বলেন, নারী ও শিশু নির্যাতন দমন আইনের মামলা করার পর সংসারটি টিকিয়ে রাখা যায় না। তাই নারী নির্যাতনের ঘটনায় আদালতের বাইরে বিকল্প বিরোধ নিষ্পত্তির মাধ্যমে আপস মীমাংসা করা যায় কি না, তা চিন্তাভাবনা করছে সরকার।
আইনেও বৈষম্য: সংবিধানের ২৭ নম্বর ধারায় বলা হয়েছে, সব নাগরিক আইনের দৃষ্টিতে সমান এবং সমান আশ্রয় লাভের অধিকারী। সংবিধানের মৌলিক অধিকার ঘোষণার ২৬ নম্বর অনুচ্ছেদে ঘোষিত মৌলিক অধিকারের ক্ষেত্রে অসামঞ্জস্য আইন বাতিলের ঘোষণা করা হয়েছে। কিন্তু নারীরা আইনের ক্ষেত্রে কার্যত এবং বাস্তবে বৈষম্য ও নিপীড়নের শিকার।
মুসলিম আইন অনুসারে বাবা নাবালক সন্তানের অভিভাবক। নাবালকের সম্পত্তিতেও বাবার একচ্ছত্র আধিপত্য। মা হচ্ছেন নাবালকের তত্ত্বাবধায়ক। তবে অবৈধ বা জারজ সন্তানের অভিভাবক মা। অবৈধ কন্যাসন্তানের বেলায় মা তত্ত্বাবধায়কের দায়িত্ব পালন করেন। মুসলমান নারীর কাবিননামায় স্বামী তালাক দেওয়ার অধিকার দিলে নারী তালাক দিতে পারেন। মেয়েটি কুমারী, বিধবা না তালাকপ্রাপ্তা, তা কাবিননামায় জানতে চাওয়া হয়। কিন্তু বিয়ের পাত্রের বেলায় এগুলো প্রযোজ্য নয়। উত্তরাধিকারের ক্ষেত্রে নারীদের পুরুষদের সমান অংশ দেওয়া হয় না।
হিন্দু আইনে পুত্রহীন বাবা দত্তক-পুত্র গ্রহণ করতে পারেন, কিন্তু দত্তক-কন্যা গ্রহণের নিয়ম নেই এবং হিন্দু নারী দত্তক নিতে পারে না। এ আইনেও অবৈধ সন্তানের বেলায় মা স্বাভাবিক অভিভাবক হন। খ্রিষ্টান নারী স্বামীকে তালাক দিতে চাইলে একাধিক সাক্ষী হাজির করানোসহ অনেক কাঠখড় পোড়াতে হয়। খ্রিষ্টান পুরুষ ইচ্ছে করলেই গির্জায় একজন সাক্ষী হাজির করে তালাক দিতে পারেন। হিন্দু নারীর বিয়ে বিচ্ছেদ ঘটানোরই সুযোগ নেই। হিন্দু পুরুষের একাধিক বিয়ে আইনসিদ্ধ। সম্পত্তিতে হিন্দু নারীকে জীবনস্বত্ব ভোগ করার যে অধিকার দেওয়া হয়, তা নারীকে আরও প্রান্তিক করে তোলে।
আইনজীবী সারা হোসেন বলেন, ফৌজদারি মামলায় মেয়ের সম্মতি ছাড়াই নিরাপত্তা হেফাজতের নামে আটকে রাখা হচ্ছে। কোনো মেয়ে নিজের পছন্দে বিয়ে করলে অভিভাবকই তার নামে মামলা করে নিরাপত্তা হেফাজতে পাঠিয়ে দিচ্ছেন। বৈষম্যগুলো একটি অন্যটির সঙ্গে জড়িয়ে যাচ্ছে।
মহিলা ও শিশুবিষয়ক প্রতিমন্ত্রী জানালেন, বৈষম্যমূলক আইনগুলোর বিষয়ে মন্ত্রণালয়ের পক্ষ থেকে এখনো তেমন কোনো উদ্যোগ নেওয়া হয়নি।
পারিবারিক আইন: পারিবারিক আইন ব্যক্তি আইন হিসেবে পালিত হয়। এতে যার যার ধর্মীয় অনুশাসন মেনে চলা হয়। এটি শাসনতন্ত্রের পরিপন্থী। দেশে মুসলমান, হিন্দু ও খ্রিষ্টানদের পারিবারিক আইন প্রচলিত আছে। আদিবাসীদের জন্য এ ধরনের আইন নেই। ব্যারিস্টার সারা হোসেনের মতে, পারিবারিক আইন ধর্মীয় ও লিঙ্গগত দিক থেকে বৈষম্যের সৃষ্টি করেছে। একই দেশে বিভিন্ন ধর্মের নারীদের মধ্যেও বৈষম্য সৃষ্টি করছে এ ধরনের আইনগুলো।
গত মাসে এক কর্মশালায় আইন প্রতিমন্ত্রী কামরুল ইসলাম বলেন, ‘১৯৬১ সালে আইয়ুব খান যদি মুসলিম পারিবারিক আইন অধ্যাদেশে পরিবর্তন আনতে পারেন, তা যদি তখন সবাই মেনে নিয়ে থাকে, ধর্মের যদি কোনো ক্ষতি না হয়ে থাকে, তাহলে বর্তমানে উত্তরাধিকার আইনে পরিবর্তন আনা যাবে না কেন।’
তবে এ প্রসঙ্গে আইনমন্ত্রী শফিক আহমেদ বলেন, ‘হঠাত্ করে এ ধরনের আইনে পরিবর্তন আনা যাবে না। ধর্মীয় অনুভূতিতে যাতে আঘাত না লাগে, তা দেখতে হবে। ধর্মীয় অনুভূতিতে আঘাত না হলে পরিবর্তন করতে কোনো সমস্যা নেই।’
সর্বজনীন পারিবারিক আইন: বিভিন্ন ধর্মের পারিবারিক আইনের সংস্কার করে ইউনিফরম ফ্যামিলি কোড বা সর্বজনীন পারিবারিক আইনের দাবি তোলা হচ্ছে কয়েক দশক ধরে। এর মূল লক্ষ্য হচ্ছে ধর্ম-বর্ণ-গোত্রনির্বিশেষে সবার জন্য ভিন্ন ভিন্ন পারিবারিক আইনের পরিবর্তে এক আইন করা। ভরণপোষণ, বিবাহ, বিবাহবিচ্ছেদ, দাম্পত্য সম্পর্ক পুনরুদ্ধার, সন্তানের অভিভাবকত্ব, তত্ত্বাবধান ও উত্তরাধিকারসংক্রান্ত আইন, রীতির সীমাবদ্ধতা দূর করা। এতে শুধু বিভিন্ন ধর্মের নারীর বৈষম্য কমানো নয়, নারী ও পুরুষের মধ্যেও বৈষম্য কমানোর কথা বলা হয়েছে।
বাংলাদেশ মহিলা পরিষদের প্রতিষ্ঠাতা সভাপতি প্রয়াত কবি সুফিয়া কামাল এ ধরনের আইন তৈরির উদ্যোগ নেন। আইনের প্রাথমিক প্রস্তাবনা নিয়ে কর্মশালা হয় ১৯৮৯ সালে। ১৯৯৩ সালে আইনের খসড়া প্রস্তাবনা তৈরি করে পরিষদ। তবে তা আজও আলোর মুখ দেখেনি
রাজনৈতিক ও ধর্মীয় ইস্যু: জাতীয় মানবাধিকার কমিশনের সদস্য অ্যারোমা দত্ত বলেন, ‘নারী অধিকার রক্ষায় আইন প্রণয়নের বেলায় রাজনৈতিক ও ধর্মীয় ইস্যুটি বড় হয়ে দেখা দেয়। ভারতে হিন্দু সম্প্রদায় সংখ্যাগরিষ্ঠ হওয়ায় সেখানে হিন্দু আইনে পরিবর্তন আনতে সমস্যা হয়নি। সেখানে হিন্দু নারী ও পুরুষ সম্পত্তিতে সমান অধিকার পাচ্ছে। বিয়ের রেজিস্ট্রেশন বাধ্যতামূলক করা হয়েছে। নারীরা স্বামীকে তালাক দিতে পারছে। কিন্তু মুসলমান নারীদের জন্য আইনে পরিবর্তন আনতে পারেনি দেশটি। একইভাবে বাংলাদেশে মুসলিম পারিবারিক
আইনে সংশোধন আনলেও হিন্দু আইনে হাত দিতে ভয় পায় সরকার। হিন্দু আইন পরিবর্তন, অভিন্ন পারিবারিক আইন তৈরির বিষয়টিতে সোচ্চার হওয়ার কারণে হিন্দু নেতারা আমার কুশপুত্তলিকা দাহ করেছে।’
সর্বজনীন পারিবারিক আইনের প্রথম খসড়া তৈরির সঙ্গে ছিলেন সুপ্রিম কোর্টের আইনজীবী জেয়াদ আল মালুম।তিনি জানালেন, এ আইনটি প্রণয়নের উদ্যোগ নেওয়ার জন্য ধর্মীয় মোল্লারা তাঁর কুশপুত্তলিকা দাহ করে।
ডেপুটি অ্যাটর্নি জেনারেল ভীষ্ম দেব চক্রবর্তী বলেন, ‘হিন্দু আইনে সংশোধনী আনতে ধর্মীয় নেতারা ভয় পান। অন্যদিকে সরকারও রাজনৈতিক কারণে এ জনগোষ্ঠীকে খ্যাপাতে চায় না।
বাংলাদেশ জাতিসংঘের নারীর প্রতি সব ধরনের বৈষম্য বিলোপ সনদ বা সিডও সনদে সই করে ২৬ বছর আগে। তবে আজও সনদের ২ ও ১৬.১(গ) মূল দুটি ধারা থেকে সংরক্ষণ প্রত্যাহার করেনি। সনদের ২ নম্বর ধারা অনুযায়ী, নারীর প্রতি সব ধরনের বৈষম্য দূর করার লক্ষ্যে শরিক রাষ্ট্রসমূহ আইনগত, প্রশাসনিক, ও বিধিগত সকল প্রকার ব্যবস্থা গ্রহণ করবে এবং প্রয়োজনে আইন বা বিধিবিধানের পরিবর্তন, পরিবর্ধন অথবা বাতিল করবে। ১৬.১(গ) ধারায় বিবাহ এবং বিবাহ বিচ্ছেদের ক্ষেত্রে নারী-পুরুষের সমান অধিকার ও দায়িত্বের কথা বলা হয়েছে। এ ধারাগুলো দেশের সংবিধানের সঙ্গে সামঞ্জস্যপূর্ণ। শরিয়াহ বা সুন্নাহ দেশের রাষ্ট্রনীতি বা আইনের উত্স না হওয়া সত্ত্বেও সনদের ধারাগুলোতে সংরক্ষণের পক্ষে সরকার যুক্তি দেখিয়ে যাচ্ছে ধারাগুলো ‘শরিয়াহ ও সুন্নাহর পরিপন্থী’।
মিথ্যা মামলা: নারী নির্যাতনের মামলায় প্রভাবশালীদের বাঁচানোর জন্য মামলাকে ভিন্ন খাতে নেওয়া ও মিথ্যা প্রমাণেরও চেষ্টা চলে প্রতিনিয়ত। কুমিল্লায় ১৬ বছরের মেয়ে নিলুফা ধর্ষণের শিকার হয়। সাত মাসের গর্ভাবস্থায় ধর্ষক নিলুফার গায়ে তরল পদার্থ ঢেলে দেশলাই দিয়ে আগুন লাগিয়ে দেয়। এ ঘটনায় শরীরের ৭৪ শতাংশ পুড়ে গেলে ঢাকা মেডিকেল কলেজ হাসপাতালের বার্ন ইউনিটে মারা যান। গত ২৬ জানুয়ারি মৃত্যুর আগে দেওয়া জবানবন্দিতেও নিলুফা একই কথা বলে গেছেন। বাংলাদেশ হিউম্যান রাইটস ফাউন্ডেশনের প্রধান নির্বাহী এলিনা খান বলেন, এসিড ছোঁড়া হলে আলাদাভাবে দেশলাই দিয়ে আগুন জ্বালাতে হয় না। কিন্তু নিলুফার ঘটনায় মামলা করা হয়েছে এসিড অপরাধ দমন আইনের একটি ধারায়, যাতে মামলাটি মিথ্যা প্রমাণিত করা সম্ভব হয়। এ মামলাটি আদালতের দৃষ্টিতে আনা হয়েছে, কিন্তু অসংখ্য মামলা চোখের আড়ালেই থেকে যাচ্ছে।
হেনাদের হারিয়ে যাওয়া: শরীয়তপুরের নড়িয়া উপজেলার চামটা গ্রামের দরিদ্র কৃষক দরবেশ খাঁর মেয়ে হেনা (১৪)। রাতে প্রকৃতির ডাকে সারা দিতে ঘরের বাইরে গেলে হেনাকে তুলে নিয়ে ধর্ষণ করে প্রতিবেশী মাহাবুব (৪০)। ঘটনা জানাজানি হলে এলাকার ইউনিয়ন পরিষদের সদস্য ইদ্রিস ফকিরের নেতৃত্বে সালিস বৈঠক বসে। বৈঠকে ধর্ষক ও নির্দোষ হেনাকে দোররা মারার ফতোয়া জারি করা হয়। ধর্ষণের শিকার মেয়েটি দোররার আঘাত সহ্য করতে না পেরে মারা গেছে। তবে মরে গিয়েও রেহাই পায়নি হেনা, তাই সুরতহাল প্রতিবেদনে লেখা হয়, হেনার সঙ্গে ওই পুরুষের প্রেমের সম্পর্ক ছিল। মহিলা পরিষদের হিসাবমতে, গত বছর ফতোয়ার ঘটনাই ঘটেছে ৩৯টি। আইনসংশ্লিষ্ট ব্যক্তিদের মতে, হেনার এভাবে মরে যাওয়ার কথা নয়। কেননা, ১০ বছর আগে ২০০১ সালের ১ জানুয়ারি বিচারপতি মোহাম্মদ গোলাম রাব্বানী ও বিচারপতি নাজমুন আরা সুলতানার সমন্বয়ে গঠিত হাইকোর্ট বেঞ্চ ফতোয়াবিরোধী রায় দেন। রায়ে ফতোয়াকে দণ্ডনীয় অপরাধ হিসেবে চিহ্নিত করে দণ্ডবিধিতে একটি ধারা সংযুক্ত করার কথা বলা হয়েছিল। তবে ওই রায়ের বিরুদ্ধে মুফতি মো. তৈয়ব ও মাওলানা আবুল কালাম আজাদ ওই বছরই আপিল দায়ের করেন। আশার কথা হলো, ১ মার্চ রায়ের বিরুদ্ধে আপিলের ওপর শুনানি শুরু হয়েছে।
এসিড আইনের বাস্তবায়ন কম: প্রেমসংক্রান্ত কারণকে ছাড়িয়ে জমিসংক্রান্ত বিরোধ অথবা রাজনৈতিক কোন্দলে অস্ত্র হিসেবে এসিডকে ব্যবহার করা হচ্ছে। আর এর প্রধান শিকার হচ্ছেন নারীরা।
এসিড সারভাইভারস ফাউন্ডেশনের (এএসএফ) নির্বাহী পরিচালক মনিরা রহমান বলেন, এসিড-সন্ত্রাস বন্ধের জন্য দুটি শক্তিশালী আইন আছে। মামলায় তথ্য-প্রমাণের জন্য এসিডদগ্ধদের শরীরে ক্ষত আছে। সরকারের বিনা মূল্যে আইনি সহায়তা কার্যক্রম আছে। কিন্তু এত কিছু থাকার পরও পরিস্থিতি পাল্টায়নি। সংগঠনের পক্ষ থেকে সারা দেশের তিন হাজার এসিড সারভাইভারস শনাক্ত করলেও এর মাত্র ১০ শতাংশের বেলায় আইনি সেবা নিশ্চিত করা সম্ভব হয়েছে। এ ছাড়া এসিডদগ্ধদের মামলা হাইকোর্টে গেলে আর সহযোগিতা করা সম্ভব হচ্ছে না।
হয়নি নারীবান্ধব আদালত: বাংলাদেশ জাতীয় মহিলা মহিলা আইনজীবী সমিতির নির্বাহী সদস্য ও সুপ্রিম কোর্ট বারের সাবেক সহসম্পাদক ফাহিমা নাসরিন বলেন, ট্রায়াল কোর্টেও অনেক মামলায় ক্যামেরা ট্রায়াল হচ্ছে না। আদালতে নির্যাতনের শিকার নারীকে এমন সব প্রশ্ন করা হয়, যার মাধ্যমে সেই নারী দ্বিতীয়বার নির্যাতনের শিকার হচ্ছেন।
নারীপক্ষের সদস্য আইনজীবী ইউ এম হাবিবুন নেসা নারী নির্যাতনের মামলাগুলোকে রাজনৈতিক হস্তক্ষেপমুক্ত রাখা, মামলা গ্রহণে আইন প্রয়োগকারী সংস্থার সদস্যদের সচেতনতা এবং মামলা নিষ্পত্তির প্রতিটি স্তরে স্বচ্ছতা ও জবাবদিহি নিশ্চিত করার বিষয়গুলোতে জোর দেন।
নারী ও সমাজ। শিল্পী: আতিয়া ইসলাম এ্যানি

স্বামীর হাতে নির্যাতনের ঘটনা যে শুধু নিরক্ষর বা নিম্নবিত্তদের ঘটে থাকে, এমন নয়। তথ্য ও উপাত্তে দেখা যায়, আমাদের দেশে শিক্ষিত, কর্মজীবী বা প্রতিষ্ঠিত নারীরাও নির্যাতনের শিকার হয়ে থাকেন। বর্তমানে এর ভয়াবহতা বেড়েছে। বিশেষ করে স্বামীর হাতে প্রতিনিয়ত শারীরিকভাবে নির্যাতনের শিকার হচ্ছেন। বেশির ভাগ ক্ষেত্রে সমাজ বা লোকলজ্জার ভয়ে কাউকে কিছু বলতে পারেন না। ফলে তারা মানসিকভাবে বিপর্যস্ত হন। কেউ কেউ আত্মহত্যার মতো ভয়াবহ পথ বেছে নেন, যা কারও কাম্য নয়।
বাংলাদেশে পরিচালিত বিশ্ব স্বাস্থ্য সংস্থার একটি জরিপে দেখা যায়, শহরে বসবাসরত এ দেশের ৪০ শতাংশ শিক্ষিত নারী স্বামীর হাতে নির্যাতিত হন। এ বিষয়ে বাংলাদেশ হিউম্যান রাউটস ফাউন্ডেশনের প্রধান নির্বাহী এলিনা খান বলেন, শিক্ষিত নারীদের ওপর স্বামীর নির্যাতনের মাত্রা বেড়েই চলেছে। গত এক বছরে ৪০০ জন নারী এসেছেন আমাদের কাছে। তাঁর মধ্যে প্রায় ২০০ জন শুধু স্বামীর হাতে নির্যাতনের শিকার। তাঁরা শিক্ষিত এবং সামাজিকভাবে তাঁদের অবস্থান বেশ উঁচু। যাঁরা আসেন, তাঁরা কেউ মামলা করতে চান না। অনেকে বছরের পর বছর ধরে মুখ বুজে স্বামীর এসব অত্যাচার সহ্য করছেন। অর্থনৈতিকভাবে স্বাবলম্বী হওয়া সত্ত্বেও সমাজের কারণে তাঁরা এসব অত্যাচারের কথা গোপন করেন। মধ্যবয়সী পুরুষদের নির্যাতন করার প্রবণতা বেশি। কেস স্টাডি থেকে দেখছি, বিবাহবহির্ভূত সম্পর্ক ও দ্বিতীয় বিয়ের কারণে এই নির্যাতনের হার বেড়েই চলেছে। এসব প্রতিরোধ করার জন্য পারিবারিক নির্যাতন আইন ও দ্বিতীয় বিয়ে প্রতিরোধ করতে জোরালো আইন করতে হবে। তাহলে এসব নির্যাতনের পরিমাণ কমে যাবে। আরেকটি বিষয় হলো, এ দেশের নারীরা তাঁদের পক্ষেও আইনগুলো সম্পর্কে জানেন না। নিজের অধিকার সম্পর্কে আরও সচেতন হতে হবে।
জাতীয় জনসংখ্যা গবেষণা ও প্রশিক্ষণ ইনস্টিটিউটের (নিপোর্ট) ‘বাংলাদেশ ডেমোগ্রাফিক অ্যান্ড হেলথ সার্ভে ২০০৭’-এ দেশের ছয়টি অঞ্চলের মধ্যে চালানো হয়। এ জরিপ থেকে দেখা যায়, ৪৯ শতাংশ শিক্ষিত শহুরে নারী, যাঁরা স্বামীর হাতে শারীরিক নির্যাতনের অভিজ্ঞতার কথা বলেন। এ পরিসংখ্যানে অনুসারে ৪৬ শতাংশ নারীকে তাঁদের স্বামীরা চড়-থাপ্পড় মারেন। ৩০ শতাংশ নারীকে ধাক্কা দিয়ে ফেলে দেন, লাথি মারেন। ১৭ শতাংশ নারীর চুল ধরে টানেন তাঁদের স্বামীরা। ২৫ থেকে ৪৯ বছরের নারীরা বেশি অত্যাচারের শিকার হয়ে থাকেন, যাঁদের বিবাহিত জীবনের মেয়াদ পাঁচ বছর কিংবা তার বেশি অত্যাচারের পরিমাণ তাঁদের ক্ষেত্রে বেড়ে যায়। এই হিসাব শহরাঞ্চলের শিক্ষিত নারীদের ক্ষেত্রেই ঘটছে। এসব স্বামীদের ৩১ দশমিক ১ শতাংশ বিনা কারণে স্ত্রীর গায়ে হাত তোলেন। স্বামীর আদেশ অমান্য করলে, যৌতুকের কারণে, সন্তানের দেখভাল ঠিকমতো না করলে, স্বামীকে না বলে বাইরে গেলে, যথাসময়ে খাবার না দিলে, স্বামীর চাহিদামতো যখন-তখন শারীরিক সম্পর্কে না গেলে এবং ঝগড়া করলে তাঁরা শারীরিক নির্যাতনের শিকার হন। ৫৪ শতাংশ পুরুষ মনে করেন, স্ত্রীকে মারধর করা তাঁদের ব্যক্তিগত বিষয়।
বাংলাদেশ জাতীয় মহিলা আইনজীবী সমিতির সহকারী পরিচালক রাশিদা সুলতানা মনে করেন, শিক্ষিত ও মধ্যবিত্ত পরিবারগুলোতে এমন ঘটনা ঘটছে। তবে যেসব নারী অর্থনৈতিকভাবে স্বাবলম্বী নন, তাঁদের ওপর অত্যাচারের মাত্রাটা বেশি। অভিজ্ঞতা থেকে দেখা যায়, শিক্ষিত নারীরা সব সহ্য করে যান। তাঁরা নিজের কথা কাউকে বলতে পারেন না। নিরুপায় হয়ে আমাদের কাছে আসেন। কিন্তু তাঁরা মামলা করতে চান না। আবার আলাদা থাকার সিদ্ধান্ত নিতে পারেন না।
স্বামীর আচরণগত কোনো অগ্রগতি না হলে হাসিমুখে মেনে নিয়ে দিনের পর দিন তাঁরা সংসার করেন। এর থেকে তুলনামূলকভাবে আমাদের দেশের অশিক্ষিত নারীরা সাহসী। তাঁরা তাঁদের সমস্যার কথা বলতে জানেন। এ দেশের শিক্ষিতের হার যদি ৬০ শতাংশ হয়, তার মধ্যে নারী প্রায় ২০ শতাংশের মতো। এই শিক্ষিত নারীদের অধিকাংশই শারীরিক ও মানসিক নির্যাতনের শিকার হচ্ছেন। চিকিত্সক, স্থপতি, আইনজীবী, বিশ্ববিদ্যালয়ের শিক্ষক, প্রকৌশলী ও কর্মজীবী নারীরা স্বামীর নির্যাতনের শিকার হয়ে আমাদের এখানে পরামর্শের জন্য আসছেন।এ সংখ্যা ক্রমেই বেড়ে চলেছে।
বঙ্গবন্ধু শেখ মুজিব মেডিকেল বিশ্ববিদ্যালয়ের একজন সহকারী অধ্যাপক (নাম প্রকাশে অনিচ্ছুক) বলেন, ‘আমরা স্বামী-স্ত্রী দুজনই চিকিত্সক। বিয়ের পর গাড়ি কেনার জন্য আমার বাবার বাড়ি থেকে টাকা আনতে বলে আমার স্বামী। খুব খারাপ লেগেছিল। প্রতিবাদ করায় সেবার প্রথম সে আমার গায়ে হাত তোলে। ভেবেছিলাম অশান্তি বাড়িয়ে কী হবে। বাবার কাছ থেকে টাকা এনে গাড়ি কিনেছিলাম। এরপর ছোটখাটো কারণেই সে আমার ওপর অত্যাচার করে। তার নির্যাতনের চিহ্ন আমার শরীরে আছে। সবকিছু করে মন জুগিয়ে চলতে হয়। আমার মেয়ে জন্ম নেওয়ার পর অত্যাচার যেন আরও বেড়ে গেছে। ওকে আমি আমার মায়ের কাছে রেখেছি। সবার সামনে আমার স্বামী ভদ্র, বিনয়ী, মিশুক। চিকিত্সক হিসেবেও সে জনপ্রিয়। দুই-একজন কাছের মানুষকে বলেছিলাম আমার স্বামীর কথা। কেই বিশ্বাসই করে না।আমি কী করব জানি না। চারপাশের কথা ভেবে ছেড়ে যেতেও পারি না। ধুঁকে ধুঁকে মরছি। এ রকম প্রতিদিনই অনেক নারী সবার অগোচরে স্বামীর মারধর সহ্য করছেন।’ আইন ও সালিশ কেন্দ্রের তথ্য সংরক্ষণ ইউনিটের পারিবারিক নির্যাতন ২০১০ প্রতিবেদনে দেখা যায়, স্বামীর হাতে শারীরিকভাবে নির্যাতিত ৪২ জন নারীর মধ্যে মাত্র চারজন মামলা করেছেন। ২০০৯ সালে নির্যাতিতদের সংখ্যা ছিল ২২ জন। অর্থাত্ এক বছরে প্রায় দ্বিগুণ হয়েছে। এ ছাড়া যৌতুককে কেন্দ্র করে ৩৮৮ জন নারী অত্যাচারিত হন, যাঁদের অধিকাংশ শিক্ষিত ও কর্মজীবী নারী। আইন ও সালিশ কেন্দ্রের জ্যেষ্ঠ উপসচিব মীনা গোস্বামী বলেন, সারা দেশ থেকে অনেক ফোন আসে আমাদের কাছে, যাঁদের ওপর স্বামীরা অত্যাচার করেন। সশরীরেও আসেন কেউ কেউ। এদের একটি বড় অংশ শিক্ষিত ও কর্মজীবী নারী। আমাদের কাছে কোনো সঠিক পরিসংখ্যান নেই। তারা নাম-ঠিকানা প্রকাশে অনিচ্ছুক থাকেন। তবে নিজেরাও কোনো সিদ্ধান্ত নিতে পারেন না। তাঁরা সেই অর্থে প্রতিবাদও করতে পারেন না। ফলে তাঁরা উভয় সংকটে থাকেন।
সম্প্রতি প্রকাশিত ইউনিসেফের প্রতিবেদনে বলা হয়েছে, তিনজন কিশোরীর মধ্যে দুজনের বিয়ে হচ্ছে ১৮ বছরের আগে। বেশি বাল্যবিবাহ হয় এমন দেশের মধ্যে বাংলাদেশের অবস্থান তৃতীয়

স্কুলের পথ বদলে বই-খাতা ফেলে বালিকারা বাধ্য হয় স্বামীর ঘরে যেতে। কেউ বা বালিকাবধূ হিসেবে ঘর করে অতিকষ্টে, কেউ বা বিতাড়িত হয়ে ‘স্বামী পরিত্যক্তা’। সরকারি-বেসরকারি পর্যায়ে ব্যাপক কর্মসূচি আর আইন থাকলেও দেশে বালিকা বিয়ে কমছে না। পিছিয়ে পড়া গ্রামগুলোতে এ বিয়ে এখন ঘরে ঘরে। এ দেশে ৬৪ শতাংশ বালিকার ১৮ বছরের আগে বিয়ে হয় বলে ইউনিসেফ হিসাব দিয়েছে। বাংলাদেশে বাল্যবিবাহের হার এখনো বিশ্বের শীর্ষে বলে দাবি একাধিক সূত্রের। বিষয়টি ‘সামাজিকভাবে অনুমোদিত’ হওয়ায় কোনো আইনই বাল্যবিবাহ রোধ করতে পারছে না বলে অনেকের ধারণা।

ঘটনা-১
বাবা-মায়ের অনুপস্থিতিতে ফুফুর ঘরে মাত্র ১২ বছর বয়সে বিয়ে হয়েছিল কিশোরীর। বিয়ের পরই চলে যায় স্বামীর বাড়ি। কাটায় বছর খানেক। এরই মধ্যে গর্ভে আসে সন্তান। স্বামীর মোহ কেটে গেলে তার ওপর চলতে থাকে নির্যাতন। অবশেষে ওর ঠাঁই হয় বাবার বাড়ি। সেখানেই তার কোলে জন্ম নেয় এক ফুটফুটে কন্যাশিশু। কোলের এই শিশুটির সঙ্গে মা-ও শুকিয়ে কঙ্কালসার। গলার হাড়গুলো বেরিয়ে গেছে। রোগবালাইয়ের জন্য গলায় ও হাতে ঝুলিয়েছে বড় বড় তাবিজ। মেয়েটির জীবনে নেমে এসেছে চরম দুর্যোগ। জয়পুরহাট জেলা সদর থেকে প্রায় ১৫ কিলোমিটার দূরে পালি গ্রামে ওদের বাস। বাবা তাঁর কন্যাকে বিয়ে দেন নওগাঁর পাহাড়পুর ইউনিয়নের বিশপাড়া গ্রামের এক দিনমজুরের সঙ্গে। যৌতুক দিতে হয়েছে ১৫ হাজার টাকা। এ টাকা আনা হয়েছে ধার করে।

ঘটনা-২
জয়পুরহাটের ক্ষেতলাল উপজেলার পূর্ব শাখারঞ্জ গ্রামের মেয়েটির (১৩) বিয়ের সব আয়োজন সম্পন্ন হয়েছিল। অতিথি আপ্যায়ন করা হয়েছিল। বিবাহ অনুষ্ঠানের সব কিছুই ছিল প্রস্তুত। কিন্তু শেষ পর্যন্ত প্রশাসনের হস্তক্ষেপে বিয়ে হয়নি। তবে স্কুলে যাওয়ার বয়সে ওকে বিয়ের পিঁড়িতে বসানোর চেষ্টা মানতে পারছে না এই কিশোরী। তার ক্ষোভের শেষ নেই। মেয়ের মা জানালেন, তার স্বামী এলাকার সচ্ছল এক গৃহস্থের মাছের ঘের পাহারা দেন। ওই গৃহস্থ মেয়েটির বিয়ে ঠিক করেছেন সমাজসেবা অফিসে কর্মরত তৃতীয় শ্রেণীর কর্মচারী আতোয়ার হোসেনের সঙ্গে। সে আগে আরেকটি বিয়ে করেছিল। ঝগড়াঝাটির একপর্যায়ে বউকে বাবার বাড়ি পাঠিয়ে দিয়ে আরেকটি বিয়ে করার প্রস্তুতি নিয়েছিল। মেয়ের বাবা-মা এ বিয়েতে সম্মত ছিলেন। ছেলেকে যৌতুক হিসেবে ২০ হাজার টাকা দেওয়ার কথা ছিল। একইভাবে বিয়ে হয়েছে মেয়ের বড় বোনেরও।

ঘটনা-৩
১৬ বছর বয়সে বিয়ে হয়েছিল দুই বছর আগে। তখন সে অষ্টম শ্রেণীতে পড়ত। বাড়ি টাঙ্গাইলের কালিহাতী উপজেলার পাইকড়া ইউনিয়নের ছাতিহাটি গ্রামে। বাবা ও মা তাঁতের কাজ করেন। বিয়ের পর মেয়েটি দুবার স্বামীর বাড়ি গিয়েছিল। দ্বিতীয়বার বাবার বাড়ি এসে আর যায়নি সেখানে। মাকে জানিয়েছে তার কষ্টের কথা। অল্প বয়সে মেয়ের বিয়েতে মায়ের আক্ষেপের যেন শেষ নেই। মা জানান, মেয়ের বিয়ে হয়েছিল পার্শ্ববর্তী বল্লাই ইউনিয়নের ৩৫ বছর বয়সী পাত্রের সঙ্গে। মেয়েটির বাবার আত্মীয়স্বজনের মাধ্যমে বিয়ে ঠিক হয়। মেয়ে কিংবা তাঁর মা-বাবা বিয়ের আগে ছেলেকে দেখেননি। ছেলে সম্পর্কে জানতে পারেন বিয়ের পরে। এলাকার কাজি অফিসে রেজিস্ট্রেশন করাতে না পেরে রেজিস্ট্রেশন হয় পাশের ইউনিয়নে কাজি অফিসে।

সরেজমিন: জয়পুরহাট ও টাঙ্গাইল
ওই গ্রামে আরও কয়েকজন নারী এভাবেই অল্প বয়সে বউ হয়ে এসেছে। মাত্র ১৬ বছরে এক মেয়ের কোলে দুটি সন্তান। স্বামীর সঙ্গে তার বিয়ে হয় আট বছর আগে। পাশের ঘরের আরেক মেয়ে পঞ্চম শ্রেণীতে পড়া অবস্থায় বউ হয়ে এসেছে। বিয়ের বয়স ১৮ বছর পেরোতে না-পেরোতেই আরেকজনের ঘরে দুই সন্তান। ১৭ বছরের পুত্রবধূর কোলে দেখা গেল চার বছরের সন্তান। জয়পুরহাট সদর, আক্কেলপুর, ক্ষেতলাল ও কালাই উপজেলার বিভিন্ন এলাকায় এখনো বহু বাল্যবিবাহ হচ্ছে বলে স্থানীয় লোকজন জানিয়েছেন।
জয়পুরহাটের মাধ্যমিক বিদ্যালয়গুলোতে খোঁজ নিয়ে বাল্যবিবাহের আরও কিছু চিত্র পাওয়া যায়। বিয়ের কারণে ২০১০ সালে সদর উপজেলার চাঁদপুর উচ্চবিদ্যালয় থেকে ১২ জন ছাত্রী লেখাপড়া ছেড়ে দিয়েছে। ভুটিয়াপাড়া উচ্চবিদ্যালয় থেকেও মেয়েরা একই হারে লেখাপড়া ছাড়ছে। ক্ষেতলাল উপজেলার হিন্দা উচ্চবিদ্যালয় থেকে গত বছর সাত-আটজন শিক্ষার্থী বাল্যবিবাহের কারণে লেখাপড়া ছেড়ে দিয়েছেন। একই চিত্র পাওয়া গেছে টাঙ্গাইলের কালিহাতীর ছাতিহাটিসহ আশপাশের গ্রামগুলোতে।
টাঙ্গাইলের কালিহাতীর পাইকড়া ইউনিয়নের বিবাহ রেজিস্ট্রার (কাজি) হারুণ ইবনে রশিদ বলেন, ইউনিয়ন পরিষদ থেকে ভুয়া জন্মনিবন্ধন সনদ নেওয়া হলে অনেক সময় আমরা মেয়ের বয়স বুঝতে পারি না। অনেক সময় মেয়েকে দেখে আমরা বিয়ে রেজিস্ট্রি করতে রাজি না হলেও মেয়ের অভিভাবকদের জন্য তা সম্ভব হয় না। আমরা ফিরিয়ে দিলেও অন্য কাজির কাছে গিয়ে বিয়ে রেজিস্ট্রি করানো হয়।
বিবাহ রেজিস্ট্রারদের মধ্যে সচেতনতার অভাবে চিত্র মেলে পাইকড়া ইউনিয়নের পার্শ্ববর্তী বল্লার ইউনিয়নের কাজি ফেরদৌস হোসেনের কথা শুনে। অপ্রাপ্তবয়স্ক এ মেয়ের বিয়ে রেজিস্ট্রির পর এলাকাবাসী প্রশ্ন তুললে তিনি বলেন, বিয়ের জন্য ১৮ বছর বয়স হতে হবে, এমন কোনো বাধ্যবাধকতা নেই। এ বিষয়ে আমার কাছে কোনো সরকারি আদেশ নেই। মেয়ের বাবা, চাচা, মামা বলছে, বিয়ের বয়স হয়েছে, আমি বিয়ে রেজিস্ট্রি করেছি। এতে আমার অপরাধ কোথায়?
বাল্যবিবাহ সম্পর্কে পাইকড়া ইউনিয়ন পরিষদের চেয়ারম্যান আফজাল হোসেন মোল্লা বলেন, ‘বাল্যবিবাহ হচ্ছে কি না, সে বিষয়ে আমরা কঠোর নজর রাখি। এর পরও সামাজিক অনেক সমস্যা থেকে যায়। মেয়ের বাবা-মাসহ আত্মীয়স্বজনকেই ঠিক করতে হবে, মেয়ের বিয়ে কখন দেওয়া হবে।’

বাল্যবিবাহের হার কমছে না
সরকারি-বেসরকারি পর্যায়ে ব্যাপক প্রতিরোধে কার্যক্রম পরিচালিত হলেও দেশে বাল্যবিবাহের হার কমছে না। ২০০৯ সালে ইউনিসেফ প্রকাশিত সর্বশেষ প্রতিবেদনে বলা হয়েছে, এ দেশে ৬৪ শতাংশের বেশি বালিকাদের ১৮ বছরের আগে বিয়ে দেওয়া হয়। অন্যদিকে ব্রিটিশ জার্নালে প্রকাশিত প্রতিবেদনে দেখানো হয়েছে, বাল্যবিবাহের ফলে মেয়েরা অল্প বয়সে গর্ভ ধারণ করে। বর্তমানে বাংলাদেশে ১৫ থেকে ১৯ বছর বয়সের এক-তৃতীয়াংশ বালিকা গর্ভ ধারণ করেছে অথবা সন্তানের জন্ম দিয়েছে। একজন প্রাপ্তবয়স্ক নারীর তুলনায় একজন কিশোরী মা অনেক বেশি প্রসবকালীন জটিলতায় ভোগেন বলে ওই প্রতিবেদনের দাবি।
বাল্যবিবাহ রোধে আইন প্রণয়ন হয়েছে। সরকারি-বেসরকারি পর্যায়ে নেওয়া হয়েছে নানা উদ্যোগ। মহিলা ও শিশুবিষয়ক মন্ত্রণালয় প্রশিক্ষণ প্রদানসহ সচেতনতামূলক কর্মসূচি বাস্তবায়ন করছে। সরকার মেয়েশিশুদের মাধ্যমিক পর্যায় পর্যন্ত অবৈতনিক শিক্ষা গ্রহণকে জোরদার করতে খাদ্যের বিনিময়ে শিক্ষা কর্মসূচি এবং উপবৃত্তি চালু করেছে। মুসলিম বিবাহ রেজিস্ট্রেশন আইন সংশোধন করে রেজিস্ট্রেশনবিহীন বিয়ে করার শাস্তি তিন মাসের স্থলে দুই বছর করা হয়েছে। বিয়ে রেজিস্ট্রেশনের সময় জন্মনিবন্ধন সনদপত্র প্রদর্শন বাধ্যতামূলক করা হয়েছে। স্থানীয় সরকারকে বাল্যবিবাহ প্রতিরোধ ও শিশুর জন্মনিবন্ধনের দায়িত্ব প্রদান করা হয়েছে।

বালিকাদের জীবনের ঝুঁকি
মাঠ ঘুরে দেখা গেছে, বাল্যবিবাহের কারণে বহু কন্যাশিশু ঝরে পড়ছে। বাল্যবিবাহের শিকার কিশোরীদের অনেকে বিদ্যালয়ে যেতে না-যেতেই বিদ্যালয় ছেড়ে দিচ্ছে। এর ফলে সমাজে ও স্বামীর পরিবারে তারা সম্মানজনক অবস্থান পায় না।
২০০৯ সালে প্রকাশিত বাংলাদেশ ডেমোগ্রাফিক অ্যান্ড হেলথ সার্ভে (বিডিএইচএস) অনুযায়ী, বাল্যবিবাহ ও অকালমাতৃত্বের কারণে মা এবং শিশুর মৃত্যু ও রুগ্ণ হওয়ার হার অনেক বেশি। এক-তৃতীয়াংশ নারী ২০ বছর বয়সের নিচে মা হয় অথবা গর্ভধারণ করে। এই অনুপাত কোনোভাবেই কমছে না।
বিডিএইচএস প্রতিবেদনে দেখানো হয়েছে, বাংলাদেশের নারীদের বিয়ের গড় বয়স ১৬ দশমিক ৪ বছর, ২০০৪ সালে যা ছিল ১৬ বছর। কিন্তু এই বয়স আইনত সর্বনিম্ন বয়সের থেকেও ১৮ মাস কম। এ তথ্য থেকে বোঝা যায়, আইন ও নীতিমালা কখনো বাস্তবায়নের নিশ্চয়তা দিতে পারে না।
গবেষণায় দেখা গেছে, ২০ থেকে ২৪ বছর বয়সের মায়েদের তুলনায় ১০ থেকে ১৪ বছর বয়সের মাদের প্রসবকালীন মৃত্যুর হার পাঁচ গুণ বেশি। ২০ বছর বয়সের ওপরে মায়েদের তুলনায় ১৪ বছর বয়সের নিচে কিশোরী মায়েদের প্রসবকালীন মৃত্যুর হার ৫০ শতাংশেরও বেশি।
জয়পুরহাটে বাল্যবিবাহের শিকার এক মেয়ে বলেন, ‘অল্প বয়সে বিয়ে দিয়ে আমার জীবনটা শেষ করে দেওয়া হয়েছে। বাবা-মায়ের এই সিদ্ধান্ত আমি জানতাম না। আমার এখন স্বামীর ঘরে যাওয়ার ইচ্ছা নেই।’ কালিহাতীতে বাল্যবিবাহের শিকার আরেক মেয়ে বলেন, ‘আমি এ বিয়ের বিষয়ে প্রথম থেকেই না করেছি। কেউ শোনেনি আমার কথা।’

আইনের ফাঁকফোকর দিয়ে বাল্যবিবাহ
মাঠ সরেজমিনে দেখা গেছে, বাল্যবিবাহের এই প্রচলিত আইন অমান্য করেই বাল্যবিবাহ হচ্ছে। ইউনিয়ন পরিষদের চেয়ারম্যান, সদস্য এমনকি বিবাহ রেজিস্ট্রাররা (কাজি) পর্যন্ত বাল্যবিবাহ প্রতিরোধে অসহায়। কাজিরা বলেন, ইউনিয়ন পরিষদ থেকে বিয়ের আগে ছেলে বা মেয়ের জন্মনিবন্ধন সনদে মনগড়া জন্মতারিখ লেখা হয়। এ ক্ষেত্রে কাজিদের কিছুই করার থাকে না। অনেক স্থানে আবার মেয়ের বয়স কমিয়ে জন্মনিবন্ধন করার ক্ষেত্রে কাজিরাই মুখ্য ভূমিকা পালন করেন। এমন অভিযোগ পাওয়া যায় বিভিন্ন এলাকা থেকে।
বাংলাদেশ মহিলা আইনজীবী সমিতির আইনজীবী বীথিকা হাসান বলেন, ‘বাল্যবিবাহ এখনো আমাদের সামাজিক অনুশাসনে বাধা। দেশে বাল্যবিবাহ এখনো সামাজিকভাবে অনুমোদিত। ফলে আইন থাকা সত্ত্বেও বাল্যবিবাহের হার অনেক বেশি। এ জন্য অভিভাবক-পর্যায়ে সচেতনতা জরুরি। পাশাপাশি যেসব বাল্যবিবাহ ঘটছে, এর সঙ্গে সংশ্লিষ্ট ব্যক্তিদের শাস্তি দিতে হবে।’
আইনজীবীদের সঙ্গে আলাপ করে জানা যায়, ১৯২৯ সালে বাল্যবিবাহ নিরোধ আইন পাস করা হয়েছে। এ আইন ১৯৮৪ সালে সংশোধন করা হয়। এই আইনে আইনসম্মত বা বৈধ বিবাহের জন্য বর ও কনের ন্যূনতম বয়স নির্ধারণ করা হয়েছে। এ আইনে পুরুষের বিয়ের আইনসম্মত বয়স ন্যূনতম ২১ বছর এবং নারীর ন্যূনতম ১৮ বছর নির্ধারণ করা হয়। সেই সঙ্গে বাল্যবিবাহকারী, বাল্যবিবাহ সম্পন্নকারী এবং বাল্যবিবাহ সম্পন্নের আদেশ বা অনুমতি প্রদানকারী অভিভাবকদেরও শাস্তির বিধান রাখা হয়েছে। জড়িত ব্যক্তিদের বিরুদ্ধে অভিযোগ দায়েরের ক্ষমতা রয়েছে পৌরসভা বা ইউনিয়ন পরিষদের চেয়ারম্যানের কাছে।

দারিদ্র্য, নিরাপত্তাহীনতা, অসচেতনতা প্রধান কারণ
মাঠ ঘুরে বাল্যবিবাহের শিকার বালিকা, তার অভিভাবক ও প্রতিবেশীদের সঙ্গে কথা বলে বাল্যবিবাহের কারণ সম্পর্কে পাওয়া গেছে নানা তথ্য। জয়পুরহাট ও টাঙ্গাইলের অভিভাবকেরা জানান, কন্যাসন্তানেরা তাদের পরিবারের কাছে অনেক সময় অর্থনৈতিক বোঝার কারণ হয়ে দাঁড়ায়। অল্প বয়সে বিয়ে দিয়ে তারা এই বোঝা কমাতে চায়। বাল্যবিবাহ দেওয়ার মাধ্যমে কন্যাসন্তানদের যৌন নিপীড়ন ও অবৈধ যৌন সম্পর্ক থেকে বিরত রাখার ব্যাপারেও নিশ্চিত হন।
জয়পুরহাটের ক্ষেতলালে বাল্যবিবাহের শিকার এক কিশোরীর বাবা বলেন, ‘আমরা গরিব মানুষ। কোনোমতে ছেলেমেয়েকে নিয়ে খেয়ে না-খেয়ে দিন পার করি। অনেক কষ্টে মেয়েকে লেখাপড়া করাচ্ছিলাম। কিন্তু বখাটের অত্যাচারে আর মেয়ের লেখাপড়া এগিয়ে নিতে পারলাম না। থানায় অভিযোগ করেও কোনো লাভ হয়নি। তাই মেয়েকে বাধ্য হয়ে লোকলজ্জার ভয়ে বিয়ে দিয়েছি।’

সামাজিক আন্দোলন গড়ে তোলার তাগিদ
জয়পুরহাটের চাঁদপুর উচ্চবিদ্যালয়ের প্রধান শিক্ষক আলমগীর কবির মনে করেন, সামাজিক সচেতনতার পাশাপাশি বিবাহ রেজিস্ট্রারদের বর-কনের বয়স খতিয়ে দেখা অত্যন্ত জরুরি। এসব বিষয়ে সামাজিক আন্দোলন গড়ে তুলতে হবে।
জয়পুরহাট জেলা প্রশাসক অশোক কুমার বিশ্বাস জানান, বাল্যবিবাহ, ইভ টিজিং, নারীশিশু নির্যাতনরোধে আইনশৃঙ্খলা রক্ষাকারী বাহিনী ও জনপ্রতিনিধিদের সমন্বয়ে সচেতনতামূলক কার্যক্রম প্রশাসন থেকে অব্যাহত রয়েছে। বাল্যবিবাহের কোনো খবর পাওয়া গেলেই সেখানে ম্যাজিস্ট্রেট পাঠিয়ে পরিবারকে বুঝিয়ে বাল্যবিবাহ বন্ধ করা হচ্ছে।
ইউনিসেফের চাইল্ড প্রটেকশন সেকশনের প্রকল্প কর্মকর্তা সৈয়দ ইমতিয়াজ আহমেদ বলেন, বাল্যবিবাহ রোধে নারীদের চেয়ে পুরুষদের সচেতন করার ওপর জোর দিতে হবে।
সাদিরা খাতুন। ঢাকা মেট্রোপলিটন পুলিশের তদন্ত শাখার (ডিবি উত্তর) সিনিয়র সহকারী পুলিশ কমিশনার। সাদিরা খাতুনের একটি দিন কেমন কাটে, সে সম্পর্কে জানতে সকাল সাতটার মধ্যেই আমরা পৌঁছে যাই রাজারবাগ পুলিশ লাইন-সংলগ্ন তাঁর শান্তিনগরের বাসায়। প্রতিদিন ভোর ছয়টায় ঘুম থেকে উঠে নামাজ পড়ে চিরতার পানি পান করা তাঁর অভ্যাস। সাদিরা এর পরপরই শুরু করেন হালকা ইয়োগা। অতঃপর লাল চা আর বিস্কুট ভিজিয়ে খেতে খেতে এক হাতে টিভির রিমোট আর অন্য হাতে খবরের কাগজ দিয়ে দিনের কাজ শুরু করেন। সকাল নয়টার মধ্যে ভাইবোনেরা সব একসঙ্গে মিলিত হন ডাইনিং টেবিলে সকালের নাশতা খাওয়ার জন্য। হালকা নাশতা সেরেই অফিসে যাওয়ার প্রস্তুতি নিতে শুরু করেন। প্রস্তুতি নেওয়ার আগে প্রতিদিন একবার নিজের ঘরের আসবাব পরিষ্কার করেন, নিজ হাতে ঘরের মেঝে পরিষ্কার করেন, তারপর চলে স্নানপর্ব।
সাদিরা পুলিশের পোশাক না পরায় মনে মনে একটু হোঁচট খেয়েছি। তিনি বলেন, ‘ডিবি অফিসে সাধারণ পোশাকে যেতে হয়, কিন্তু বিশেষ অনুষ্ঠানের দায়িত্বে গেলে তখন পুলিশের পোশাক পরা লাগে। আর যখন অপারেশনে যেতে হয়, তখন আবার নিজের সুবিধার্থে জিনস, ফতুয়া—এসব পরে থাকি।’ সকাল ১০টা বাজতেই অফিসের জন্য পুরোপুরি প্রস্তুত সাদিরা। গাড়ি নিয়ে ইতিমধ্যে হাজির কনস্টেবল ফারুক। এক হাতে ওয়াকিটকি আরেক হাতে মামলাসংক্রান্ত গুরুত্বপূর্ণ ব্যক্তিগত ডায়েরি নিয়ে পৌঁছে যান গাড়ির কাছে। ঘরোয়া পরিবেশে সাদিয়ার মধ্যে হঠাত্ করেই যেন কর্মব্যস্ততার পরিবর্তন লক্ষ করা যায়। সকাল সাড়ে ১০টা বাজতেই পৌঁছে যান ডিবি অফিসের কার্যালয়ে। মাদক নিয়ন্ত্রণ টিমের ১৫ জন সদস্যের প্রধান হলেও তিনি অস্ত্র উদ্ধার, গাড়ি উদ্ধার, ডাকাতি, অপহরণ মামলা—এসব বিষয় নিয়েও কাজ করে থাকেন।
অফিসে পৌঁছেই আগে নিশ্চিত হন তাঁর টিম সদস্যের কাজ সম্পর্কে, বিভিন্ন মামলার রিপোর্ট দেখতে শুরু করেন, এরপর কিছু আলামত কী করবেন, তার সিদ্ধান্ত দেন। এরই মধ্যে জানান তাঁর জীবনের সবচেয়ে বড় অর্জন, যখন মাদক ব্যবসায়ীদের হাতেনাতে গ্রেপ্তার করতে পারেন। কথা বলতে বলতে তাঁর কাজ কিন্তু থেমে থাকে না। অফিসে এসে ল্যাপটপের মাধ্যমে একটি মামলার গোপন সূত্র খুঁজে বের করতে শুরু করেন। এরই মধ্যে তাঁর সঙ্গে দেখা করতে আসেন অপহরণ মামলার সঙ্গে সংশ্লিষ্ট বাদীপক্ষের দুজন ভিনদেশি নাগরিক। অত্যন্ত বিচক্ষণতা ও বুদ্ধিমত্তার সঙ্গে তিনি তাঁদের সঙ্গে আলাপ-আলোচনা করে মামলার অগ্রগতি সম্পর্কে অবহিত করেন। এরই মধ্যে মুঠোফোনের মাধ্যমে গোপন তথ্য সরবরাহকারীদের কাছ থেকে খবরাখবর নিচ্ছিলেন। প্রায় দুই ঘণ্টার আলাপ-আলোচনা শেষে তাঁরা যখন চলে যান, হঠাত্ করেই যেন তাঁর ভ্রু কুঁচকে যায় আর মুখে হাসি ফুটে ওঠে। ল্যাপটপ থেকে মুখ সরিয়ে তিনি জানান, সকাল থেকে যে মামলা নিয়ে বসে আছেন, তার গোপন সূত্র খুঁজে পেয়েছেন। গোপন তথ্য পেয়ে সঙ্গে সঙ্গে ডিসি স্যারের কাছে গিয়ে সব বুঝিয়ে দিয়ে আসেন। শত কর্মব্যস্ততার মধ্যেও তাঁর হাস্যোজ্জ্বল মুখে কোনো বিরক্তির ছাপ পড়েনি। দুপুরের খাবার সব সময় অফিসে খান। খেতে খেতে সাদিরা বলেন, ‘রাত যত গভীর হয়, মাদক ব্যবসায়ীদের অপকর্ম তত বাড়তে থাকে। তাই বেশির ভাগ অপারেশন রাতে হয়।’ দুপুরের খাবার শেষ করতে না-করতেই ফোন আসে, বিকেলে অপারেশনে যেতে হবে। খাবার শেষে নিজের পদোন্নতির জন্য একটু পড়াশোনা করতে বসেন। এসব অপারেশনে যেতে ভয় হয় না আপনার? প্রশ্ন শুনে হেসে বলেন সাদিরা, ‘ছোটবেলা থেকেই আমার মধ্যে ভয়টা কম। আর অপারেশনে গেলে আমি যদি ভয় পাই, তাহলে আমার দলের সদস্যরা পিছিয়ে যাবেন। বিপদ যদি আসে, তাহলে দলের সদস্যরা আমাকে সাহায্য করবেন।’
এরই মধ্যে অপারেশনে যাওয়ার সময় হয়ে আসে, নিজের ১৫ সদস্যের টিম নিয়ে বসে যান আলোচনায়, হালকা ব্রিফিং দেন এবং অপারেশনের সময় কার কী দায়িত্ব বুঝিয়ে দেন। এরপর নিজে দ্রুত পাঁচ মিনিটের মধ্যে অপারেশনে যাওয়ার পোশাক পরে দল নিয়ে বেরিয়ে যান। সন্ধ্যা ঘনিয়ে আসে, গাড়িতে যেতে যেতে তিনি তাঁর দলের সদস্যদের হালকা ব্রিফিং দেন। এভাবে প্রতিদিন রাত ১১-১২টা বেজে যায় অপারেশন শেষ করে বাসায় পৌঁছাতে। তবে রাত যতই হোক, বাসায় ফিরে একটু সতেজ হয়ে ভাইবোনদের সঙ্গে খাবার টেবিলে রাতের খাবার একসঙ্গে খেতে আর আনন্দ দিতে খুব পছন্দ করেন তিনি।
মেয়েকে তৈরি করা

সাত মিনিট বাকি। দ্রুত মেয়েকে তৈরি করছেন হাসিনা আক্তার। সোয়া সাতটার বেশি বেজে গেলে সকালের যানজটে পড়ে যাবেন, রিকশাও পাবেন না। দেরি হয়ে যাবে মেয়ের স্কুলের। এক হাতে মেয়ের চুল বাঁধছেন, আরেক হাতে মুখে ক্রিম লাগিয়ে দিচ্ছেন। আজ ভাগ্য ভালো। জ্যামে পড়তে হয়নি। সাড়ে সাতটার মধ্যেই পৌঁছে গেলেন বিদ্যালয়ের দরজায়। মেয়েকে ঢুকিয়ে দিয়ে এবার নিশ্চিন্ত হলেন হাসিনা আক্তার।
সপ্তাহের পাঁচ দিনের চিত্র এটি। ছুটির দিনে তা একটু ভিন্ন। তবে সেদিন ব্যস্ততার পরিমাণ থাকে আরও বেশি। কারণ স্বামী ও মেয়ে দুজনই থাকে গৃহে। আর দশটা গৃহবধূর জীবন থেকে হাসিনা আক্তারের সাংসারিক জীবনটা একটু ভিন্ন। সাত বছরের মেয়ে লুবায়না হাসানকে নিয়েই তাঁর যত সাংসারিক কর্মকাণ্ড। জুনিয়র ল্যাবরেটরি স্কুলে প্রথম শ্রেণীতে পড়ছে লুবায়না। স্বামী নাজমুল হাসান ব্যবসার জন্য থাকেন কুমিল্লায়। আর হাসিনা থাকেন ঢাকার সেন্ট্রাল রোডে নিজস্ব বাড়িতে। অর্ধেকটা আবার ভাড়া দিয়েছেন। শুক্র ও শনিবার এসে থেকে যান মেয়ে ও স্ত্রীর সঙ্গে।
ফিরে যাই আগের দৃশ্যে, যেখানে মেয়েকে ক্লাসে পাঠিয়ে মা বাইরে দাঁড়িয়ে আছেন। অপেক্ষা করছেন বান্ধবী কাশফিয়া আহমেদের জন্য। তিনি ছেলেকে দিতে আসবেন। কিছুক্ষণ পরই চলে এলেন তিনি। দুজনে গল্প করতে করতে এগিয়ে গেলেন আবাহনী মাঠের কোনায় অবস্থিত চায়ের দোকানে। উদ্দেশ্য, চা-পরোটা খাবেন। সকালের তাড়াহুড়োতে কিছুই খাওয়া হয় না। তাই রোজ এখানে এসে হালকা কিছু খেয়ে নেন। ঘড়িতে আটটা বাজতেই উঠে দাঁড়ান কাশফিয়া। অফিসে যাওয়ার সময় হয়ে এসেছে। বান্ধবীকে বিদায় দিয়ে হাসিনা আবারও চলে আসেন মেয়ের স্কুলের সামনে।
শুরু হয় অপেক্ষার পালা। রোদে, বৃষ্টিতে, শীতে ঘণ্টার পর ঘণ্টা দাঁড়িয়ে থাকেন মায়েরা। এ এক সীমাহীন কষ্ট। তার পরও হাসিমুখে মেনে নেন। কখনো বা দাঁড়িয়ে, কখনো বসে। পাশের ভাবির সঙ্গে কিছুক্ষণ গল্প করে সময় কাটান হাসিনা। ‘স্কুলে দিয়ে বাসায় যেতে যেতেই ১০টা বেজে যায়। লুবায়নার ছুটি হয় ১০টা ৫০ মিনিটে। বাসায় গিয়েই বের হতে হয়। এ কারণেই একবারে ছুটি হলে তবেই ফিরি।’ বললেন হাসিনা আক্তার। ক্লাসের শেষ ঘণ্টা বাজতেই উঠে দাঁড়ান হাসিনা। ভিড়ের মাঝে খুঁজতে থাকেন মেয়েকে। মাকে দেখে দৌড়ে আসে লুবায়না। হাতে পরীক্ষার খাতা। ২০-এর মধ্যে ২০ পেয়েছে সে। মেয়ের সাফল্যে হাসিনার ক্লান্তিকর চেহারায় ফুটে ওঠে হাসি।
বাসায় ফিরতে ফিরতে বেজে যায় সোয়া ১১টা। আজ বাজার করতে হবে না। তাই একটু বিশ্রাম নিয়েই ঢুকে যান রসুইঘরে। তাড়াতাড়ি করে মেয়ের জন্য বানিয়ে দেন হালকা কিছু খাবার। কারণ মেয়ে আজ ঠিকমতো টিফিন খায়নি। মেয়েকে খাইয়ে আবারও হাতে তুলে নেন খুন্তি। এবার ডুবে যান দুপুরের রান্নার ব্যস্ততায়। একসঙ্গে করে নেবেন রাতের খাবারের আয়োজনও। ছুটা একটি মেয়ে আছে, সে কাজে কিছুটা সাহায্য করে। মাঝেমধ্যে দেখে যাচ্ছেন, মেয়ে কী করছে।
দুপুরের খাবারের সময় হয়ে গেছে। কিন্তু মেয়েকে গোসলের জন্য তার পেছনে ছুটতে হচ্ছে হাসিনাকে। অবশেষে সে কাজটিও করা হলো। খাওয়া শেষে এবার একটু ঘুমানোর পালা। তবে সেটা শুধু মেয়ের জন্য। মায়ের কাজ এখনো বাকি আছে বৈকি। স্কুলব্যাগ থেকে সব খাতা বের করে দেখতে লাগলেন, কী কী পড়ানো হয়েছে আজ। ওয়ার্ক বুক দেখে বুঝে নিলেন, বাড়ির কাজ কী করতে হবে। এসব করতে করতেই ঘড়িতে পাঁচটা বাজে। বিকেলের নাশতা তৈরি করে মেয়ের সঙ্গে কিছুক্ষণ সময় কাটান। সন্ধ্যা হয়ে এলে পড়াতে বসান লুবায়নাকে। ‘সারা দিন কী এমন কাজ করো? ঘরেই তো বসে থাকো—এ ধরনের কথা শুনলে খুব মন খারাপ হয়ে যায়। তখন মনে হয়, কী করলাম সারা জীবন!’ অবসর সময়টুকুতে বসে সে কথাই
বলছিলেন হাসিনা আক্তার। সারা দিনে রাতের খাবারের আগে বা পরে একটু সময় কাটান নিজের মতো করে। গান শোনেন। টিভি খুব একটা দেখা হয় না। একটু পরই লুবায়নার স্কুলের পোশাক ইস্ত্রি করতে উঠে পড়বেন। ঘরের খুঁটিনাটি না করা কাজগুলো গুছিয়ে রাখতে হবে। সকালে উঠতে হবে ছয়টার সময়।
সকাল আটটায় যেতে হয় কাজে। একটু তাড়াহুড়ো করেই তাই ধরাতে হয় চুলো। আগুন আর ধোঁয়ায় চোখ থেকে দূর হয় ঘুম ঘুম ভাব। রান্না শেষে নিজের চার বছরের সন্তান সাজ্জাদুলকে জাগিয়ে তোলেন সাজেদা। নিজের হাতে খাওয়ান ছেলেকে। ছেলেটা মায়ের বুকের ভেতর মাথা রেখে ঘুমের ঘোরেই মুখে তুলে নেয় কয়েক লোকমা ভাত। সারা দিন আর ছেলেকে পান না। ছেলের জন্য মন পোড়ে। তাই এ সময় মায়ের আদর বেড়ে যায় অনেক। স্বামী আর সন্তানকে খাওয়ানোর পরে নিজের খাবারটুকু সঙ্গে নিয়ে বেরিয়ে যান কাজে। বাড়ির কাছেই খরতৈল মসজিদ। সেখান থেকে একটু ডান-বাম করে হেঁটে গেলেই ভিয়ালোটেক্স গার্মেন্টস। গাজীপুরার অনেকেই কাজ করেন এ জায়গায়। ভিড় ঠেলে গার্মেন্টসের ভেতরে ঢুকে একটু হাঁপ ছাড়েন সাজেদা। ভারী যন্ত্রপাতিতে ঠাসা ভেতরটা। একটু সময় নিয়ে সহকর্মীদের সঙ্গে গল্প করতে করতে গুমোট ভাবটা কাটিয়ে ওঠেন তিনি। সাজেদা করেন প্রিন্টিংয়ের কাজ। দক্ষ হাতে কাপড়ের শরীর সাজান নানা রঙে। এ কাজ করছেন প্রায় তিন বছর ধরে। ঢাকায় আসার আগে শৈশবটা কেটেছিল বাগেরহাটে। সাজেদার বাবার বাড়ি সেখানে। বাগেরহাট ছেড়ে ঢাকায় এসে থিতু হওয়ার পর অল্প বয়সেই বিয়ে হয়ে যায় তাঁর। বিয়ে কী, সেটা বোঝার সময়ও পাননি সাজেদা। ব্যস্ত হয়ে পড়তে হয়েছে সংসার নিয়ে। এলাটিং-বেলাটিং, আগডুম-বাগডুম আর পুতুলের খেলাঘর ছেড়ে শুরু করতে হয়েছে নিজের ঘর গোছানোর কাজ। এসবের ভেতরেই স্বামীর পরামর্শ আর সহায়তায় শেখেন প্রিন্টিং। আনাড়ি সাজেদা ধীরে ধীরে নিজেকে মানিয়ে নেন বাইরের পৃথিবীর সঙ্গে। হয়ে ওঠেন মানসিকভাবে পরিপক্ব। একই সঙ্গে কাজ আর ঘরের মানুষগুলোকে সামাল দেওয়ার কৌশলগুলো শিখে যান তিনি। বুঝতে পারেন, স্বামী-স্ত্রী একই সঙ্গে কাজ করলে সংসারটাকে চালানো সহজ হয়ে যায়। সাজেদা সাহস পান তাঁর কাজ থেকে। আত্মনির্ভরশীলতা তাঁকে শক্তি জোগায়। কাজের সময় দম ফেলার ফুরসত নেই সাজেদার। একটানা কাজ করতে করতে কখন যে দুপুর হয়ে যায়, টেরই পাওয়া যায় না। খাবারের বিরতি পেলেই সহকর্মী, বন্ধুদের নিয়ে খেতে বসেন একসঙ্গে। একজন আরেকজনের পাতে খাবার তুলে দেন, কথা বলতে বলতে হাসতে হাসতে লুটোপুটি খান একজন আরেকজনের ওপর। কত শত কথা! নতুন কেনা চুড়ি, দজ্জাল ননদের কাণ্ড, শাশুড়ির আবদার, স্বামীর অভিমান, সন্তানের পড়াশোনা—কোনো কিছুই বাদ যায় না এ অল্প সময়ের কথায়। খাওয়া শেষে আবার ফিরতে হয় কাজে। মনটা আকুলি-বিকুলি করে বাড়িতে থাকা ছেলেটার জন্য। ছেলেটা বড় হচ্ছে। ছেলেটাকে মানুষ করতে হবে। অনেক বড় চিকিত্সক বানাতে হবে। সন্তানকে নিয়ে হাজারো স্বপ্ন আছে সাজেদার মনে। এসব ভাবতে ভাবতেই কাজ করতে থাকেন তিনি। তাঁর সঙ্গে কাজ করা অনেকের স্বামীই স্ত্রীর বাইরে গিয়ে কাজ করাটা অপছন্দ করেন। তাঁরা চান মেয়েরা সব সময় ঘরে থাকুক। স্বামী আর সন্তানের জন্য রান্নাবান্না করে সময় কাটাক। সেই দিক থেকে সাজেদার কপাল ভালোই বলতে হবে। সাজেদার প্রতি তাঁর স্বামীর কোনো অভিযোগ নেই। সব কাজেই স্ত্রীকে সাহায্য করার চেষ্টাটা থাকে স্বামী আমিনুলের। নিজেকে তাই বড্ড সুখী মনে হয় সাজেদার।
সন্ধ্যা নামতেই শেষ হয় কাজ। বাড়িতে ঢুকতেই লাফ দিয়ে কোলে ওঠে তাঁর ছেলে। ভাঙা ভাঙা কথায় সারা দিন কী করল, তারই ফিরিস্তি দেয় মায়ের কাছে। সাজেদা ছেলেকে পড়ানোর জন্য বই নিয়ে বসেন। অ—অজগরটি আসছে তেড়ে, আ—আমটি আমি খাব পেড়ে,...।
যখন রাস্তায়।

ছবি: সাহাদাত পারভেজ

চাবি ঘুরিয়ে সাদা সেডান গাড়িটা চালু করে ফার্স্ট গিয়ার দিলেন শিমু। অভ্যস্ত, দক্ষ হাতে স্টিয়ারিং ধরে সাবধানে গাড়ি নামালেন সকালের ঢাকার ব্যস্ত রাস্তায়। গাড়িতে রয়েছেন ‘কেয়ার বাংলাদেশ’-এর কর্মকর্তা। তাঁকে নিয়ে গাড়ি ছোটালেন গন্তব্যের উদ্দেশে। বলছিলাম ফারজানা শিমুর কথা, যিনি বেসরকারি প্রতিষ্ঠান কেয়ার বাংলাদেশে গাড়িচালক হিসেবে কর্মরত আছেন। ২০০৫ সাল থেকে তিনি কেয়ার বাংলাদেশে গাড়িচালক হিসেবে স্থায়ী নিয়োগ পান।
শিমুর সঙ্গে পথ চলতে চলতে সারা দিনে জানা হলো তাঁর রোজনামচা আর পাঁচ বছরের ড্রাইভিং পেশাজীবনের অনেক কথা।
দপ্তরের গাড়ির মতো সংসারের স্টিয়ারিংও শক্ত হাতে ধরে আছেন শিমু। হাজারীবাগে ব্যবসায়ী স্বামী রবিউল শেখ ও আড়াই বছরের একমাত্র কন্যা অথইকে নিয়ে তাঁর সুখের সংসার। দিন শুরু করেন ভোর সাড়ে পাঁচটায়। নাশতা ও দুপুরের খাবার তৈরি করে, সংসারের কাজ সামলে সকাল সাড়ে সাতটার মধ্যেই রওনা হন কর্মক্ষেত্রের উদ্দেশে। কেয়ার বাংলাদেশের ট্রান্সপোর্ট সার্ভিস ডিপার্টমেন্টে পৌঁছে কার্ড পাঞ্চ করে হাজিরা দেন। ডিউটি অনুযায়ী গাড়ির চাবি বুঝে নিয়ে সে গাড়িটি ধুতে হয় তাঁকে। গাড়ির অবস্থা, কাগজপত্র, তেলের মাত্রা ইত্যাদি নিরীক্ষণ করে নেওয়াও তাঁর দায়িত্বের মধ্যে
পড়ে। তারপর একেক দিনের ডিউটি অনুযায়ী বেরিয়ে পড়েন গন্তব্যে। দিনশেষে দপ্তরে গাড়ি ও চাবি জমা দেন।
তাঁর ডিউটির সময় সকাল সাড়ে আটটা থেকে সন্ধ্যা সাড়ে ছয়টা পর্যন্ত। তবে কোনো কোনো দিন কর্মকর্তাদের বাসা থেকে নিয়ে ও দিয়ে আসার ডিউটি থাকলে বা ঢাকার বাইরে যেতে হলে আরও সকালে আসতে হয় তাঁকে। ফিরতেও সেসব দিন বেশ রাত হয়ে যায়। বাড়ি ফিরে লেগে পড়েন বাকি কাজকর্ম, রাতের রান্না ইত্যাদি সারতে। সংসার আর পেশায় সমতা রক্ষার্থে বেশ সময়-ব্যবস্থাপনা করে চলেন শিমু। শুক্রবার ঘরের যাবতীয় ধোয়ামোছা আর শনিবার সপ্তাহভরের রান্না কিছুটা এগিয়ে রাখেন। স্বামী সংসারের কাজে তাঁকে অনেক সাহায্য করেন। তাঁর পেশার প্রতি স্বামীর এই সম্মান ও সমর্থনটুকু আছে বলে শিমুর পক্ষে সকাল-সন্ধ্যার এ পেশায় সময় দেওয়া সহজ হয় বলে জানান তিনি।
হাইওয়েতে কখনো ৬০০ কিলোমিটার পথও পাড়ি দিয়েছেন গাড়ি নিয়ে।
পিকআপ, মাইক্রোবাস হরেক গাড়ি চালিয়েছেন তিনি। আর যাত্রাপথে যেকোনো পরিস্থিতি সামলেছেন ঠান্ডা মাথায়, উপস্থিত বুদ্ধি ও ব্যক্তিত্ব দিয়ে। হাইওয়েতে বাস বা ট্রাকের হেলপাররা নারীচালক দেখে ড্রাইভারকে বলত, ‘ওস্তাদ, পাশে লেডিস্’। আর ব্যস, ড্রাইভাররা কোনো ছুতোয় ধাক্কা দিতে চাইত তাঁর গাড়িকে, সাইড দিত না। রাস্তায় দেখা হলে ড্রাইভাররা টিটকিরি দিত, ‘মাইয়া মানুষ আইছ স্টিয়ারিং ঘুরাইতে?’ তিনি তাদের হাসিমুখে বুঝিয়েছেন যে পেশা পেশাই, ছেলে-মেয়ে ভেদ নেই। তাঁর ভালো ব্যবহারে একসময় কাজ হয়। পরে দেখা পেলে তারাই একগাল হেসে বলত, ‘ওস্তাদ, আসসালামু আলাইকুম’! হাসতে হাসতে বললেন, ‘মাঝেমধ্যে প্রয়োজনে পুলিশ গাড়ি থামিয়ে ড্রাইভিং সিটে আমাকে দেখে জিজ্ঞেস করে, “ড্রাইভার কে? সে কোথায়”?’ তবে তাঁর পুরুষ সহকর্মীরা তাঁদের কখনো নারী হিসেবে আলাদা চোখে দেখেন না। তিনি বলেন, ‘গাড়ি যখন চালাই, তখন নিজেও নিজেকে স্রেফ ড্রাইভারই ভাবি। শুধু মনে রাখি, যাত্রীকে নিরাপদে পৌঁছে দিতে হবে। রাস্তায় অন্য ড্রাইভারের সঙ্গে ঝগড়া, গালাগালিও করি না। নিজে ঠিকভাবে থাকলে আমাকে দেখে এ পেশায় আরেকটা মেয়ে তো উত্সাহী হতে পারে।’
দায়িত্বের প্রতি একনিষ্ঠ শিমু গর্ভাবস্থায়ও সাত মাস পর্যন্ত গাড়ি চালিয়েছেন। বললেন, ‘সে সময় একবার চাকা পাংচার হয়ে গেল রাস্তায়। নিচু হয়ে চাকা খুলতে গিয়ে মনে হচ্ছিল, বাচ্চা বুঝি গলার কাছে চলে আসছিল। তখনো দিশেহারা হইনি। শান্ত থেকে চিত্ হয়ে শুয়ে আস্তে আস্তে চাকা লাগিয়েছিলাম।’
এখন পর্যন্ত নারী গাড়িচালকেরা শুধু প্রতিষ্ঠানগুলোতেই কর্মরত আছেন, বাসার গাড়িচালক হিসেবে মেয়েদের চাকরি দিতে অনেকেই রাজি হন না বলে জানান তিনি।
একজন কর্মজীবী নারী বলে স্বামী তাঁকে নিয়ে আজ গর্বিত। কষ্ট এটুকু যে পেশার কারণে সময় দিতে পারেন না, তাই সন্তানকে সপ্তাহের পাঁচ দিনই রেখে আসতে হয় বোনের কাছে।
জাহানারা ইমামের ছোট ছেলে
জুরু, জাহানারা বেগম, জাহানারা ইমাম এবং শহীদ জননী নামগুলো আলাদা, কিন্তু মানুষটা এক। বাংলাদেশের মানুষের হূদয়ে অমর হয়ে থাকা শহীদ জননী জাহানারা ইমাম শরীফ ইমামের স্ত্রী, রুমী-জামীর মা।
১৯৭৪ সাল থেকে আমেরিকায় থাকছি। ১৯৭৪ থেকে ১৯৯৪—বিশ বছরে মাত্র তিনবার এসেছি বাংলাদেশে। দেশে এত কম আসার পেছনে অনেক কারণ আছে। মূল কারণটা হলো, আম্মাকে সে সময় প্রতিবছরই আমেরিকায় আসতে হতো চিকিত্সা করাতে। তাঁর সঙ্গে প্রতিবছরই এখানে দেখা হচ্ছে, ঢাকায় যাওয়ার আর তেমন কোনো প্রয়োজন ছিল না আমার।
জন্মের পর থেকে ১৯৭১—শৈশবটা চমত্কার কেটেছে আমার। মা-বাবা কড়া ছিলেন। কিন্তু যেসব বিষয়ে আমরা তাঁদের সঙ্গে একমত হতাম না, তা নিয়ে আলোচনার সুযোগ ছিল। কোন বিষয়টি আমাদের কাছে গুরুত্বপূর্ণ তা তাঁরা শুনতেন, এমনকি কখনো কখনো তাঁদের সিদ্ধান্তও পরিবর্তন করতেন। তাঁরা মত না বদলালেও পুরো বিষয়টি আমাদের কাছে বেশ পক্ষপাতহীন মনে হতো। এভাবেই আমাদের পরিবারে শৃঙ্খলা আর আশার কথাগুলো বলা হতো। আম্মার লেখা একাত্তরের দিনগুলিতে এর একটা উজ্জ্বল উদাহরণ আছে। ভাইয়া বলছে, তার বিবেক তাকে ক্ষমা করবে না, যদি সে যুদ্ধে যোগ না দেয়। এভাবেই মা-বাবাকে রাজি করিয়েছিল।
১৬ ডিসেম্বর ১৯৭১-এর আগে আম্মা ছিলেন শুধু আমার আর ভাইয়ার। ১৬ ডিসেম্বর থেকেই আম্মার ওপর আমার একচেটিয়া অধিকার অতীত হয়ে গেল। ভাইয়ার চমত্কার বন্ধুরা আর সহযোদ্ধারাও তাঁকে আম্মা ডাকতে শুরু করল। তাদের সবাইকেই তিনি আপন করে নিলেন। ঘরভর্তি ভাই আর বোন পেয়ে গেলাম আমি।
১৯৭৪ থেকে ১৯৮৪—দশ বছরে আম্মার পরিবর্তনটা আমি দেখিনি। সাধারণ এক বাংলাদেশি নাগরিক থেকে তাঁর শহীদ জননী হয়ে ওঠার সাক্ষী ছিলাম না আমি। নানা ঘটনার কথা শুনতাম একাত্তরের দিনগুলো আর ঘাতক-দালাল নির্মূল কমিটি নিয়ে। কিন্তু বাংলাদেশের মানুষের চোখে তিনি যে আশা আর ভরসার বাতিঘর হয়ে গেছেন, তা নিয়ে আমার কোনো ধারণাই ছিল না।
৫ জুলাই ১৯৯৪, আম্মার মৃতদেহ নিয়ে দেশে ফিরলাম। পরের পাঁচ সপ্তাহে যা দেখলাম, তা আমার কল্পনারও অতীত। অভিভূত হয়েছি তাঁর প্রতি মানুষের শ্রদ্ধা, ভালোবাসা আর সম্মানের প্রকাশ দেখে। অবাক হয়েছি আমার জন্য তাদের এমন অনুভূতি দেখে। কী বলব তাদের জানি না।
জীবনের প্রতিটি দিনই আমি চেষ্টা করি বুঝতে—কী ছিল আম্মার মধ্যে, যা এভাবে নাড়িয়ে দিয়েছে দেশের মানুষকে? কীভাবে তিনি বিভিন্ন রাজনৈতিক দলকে একই ব্যানারে আনতে পেরেছিলেন? শেষ কথা হলো, তিনি পারতেন প্রতিটি মানুষকে একইভাবে দেখতে, প্রত্যেকেই মানুষ হিসেবে শ্রদ্ধা পাওয়ার যোগ্য—এটি তিনি বুঝতেন। আর এভাবেই আমি আমার বাকি জীবনটা কাটাতে চাই এই বোধটা নিয়ে, আমি আমার চারপাশের মানুষ থেকে উঁচু নই।
অনুবাদ: রুহিনা তাসকিন
সুফিয়া কামালের জৈষ্ঠ্য পুত্র
মায়ের কথা মনে পড়লেই তো বাংলাদেশের স্বাধীনতা-পূর্ব ও উত্তর ছয়টি যুগে মাকে দেখতে পাই। তবু আমার চোখে মা ছিলেন পরিবারের সদস্যদেরই একজন। প্রতিটি পরিবারে যেমন মানুষের সুখ-দুঃখ থাকে, আমাদের পরিবারেও তা ছিল। মায়ের কথা বলা মানে আমাদের পরিবারের কথা বলা। সেখানে বাবা কামালউদ্দিন খানের ছিল অসাধারণ অবদান। আপনারা জানেন, বাবা ছিলেন সরকারি চাকুরে। পড়াশোনায়ও ছিলেন তুখোড়। ঢাকা বিশ্ববিদ্যালয়ের প্রথম দিকের পদার্থবিদ্যার স্নাতকোত্তর দু-একজন বাঙালি মুসলমান ছাত্রের মধ্যে একজন। পাকিস্তান আমলে বিভিন্ন আন্দোলনে মায়ের ভূমিকা ছিল। সরকারি চাকুরে হিসেবে বাবাকে সে জন্য জবাবদিহি করতে হতো। বাবা তাঁদের বলতেন, ‘আমি তো চাকরি করছি। ও কী করছে তা তো আমি জানি না।’ বাবা মায়ের কবিতা ধারাবাহিকভাবে রাখা ও ইংরেজিতে অনুবাদের কাজ প্রায় সবার অগোচরেই করতেন।
মায়ের কথা বলি। আইয়ুববিরোধী আন্দোলনে রাজপথে সোচ্চার মা বাড়িতে ফিরেই অন্য মানুষ। সবার খোঁজখবর করতেন। বলতেন, ‘ওকে চা দিয়েছিলে? ওকে খাবার দিয়েছিলে?’
ঘরে এসে একেবারে আটপৌরে সাধারণ মা হয়ে যেতেন তিনি।
একটা ঘটনা। আমি সেবার মুন্সিগঞ্জ যাচ্ছি কোরবানির পর। বারবার বলে গেছি, আমার জন্য যেন কোনো খাবার রাখা না হয়। বাড়ি ফিরে দেখি, টেবিলভর্তি খাবার। বিশাল সে টেবিল। আমি তো রেগে মায়ের সঙ্গে ঝগড়া করলাম। মা মন খারাপ করলেন। বললেন, ‘নিজে না খেয়ে তোমার জন্য রাখলাম, আর তুমি রাগ করছ।’
ঈদের সময় বাবা, ভাইবোন এবং কাজের লোকদের পোশাক মা নিজেই তৈরি করে দিতেন। আসলে ঈদে মায়ের হাতে তৈরি পোশাক ছাড়া আর কোনো পোশাক পরতে ইচ্ছে হতো না আমাদের। মাঝে মধ্যে সেই পোশাকের খুঁত ধরতাম। বলতাম, এটা হয়নি, ওটা হয়নি। মা বলতেন, ‘দরজি দিয়ে করাও না কেন?’
আমি কী করে বলি, ঈদের সময় দরজিবাড়ির পোশাক পরার ইচ্ছা আমার নেই। মা যেটা বানিয়ে দেবেন, সেটা পরেই আমার সুখ।
মায়ের জন্ম বা মৃত্যুবার্ষিকীতে পত্রপত্রিকায় লেখা ছাপা হয়, নানা ধরনের অনুষ্ঠান হয়, কিন্তু কজন মায়ের কবিতা আবৃত্তি করেন? সুফিয়া কামালের বড় পরিচয় তো তিনি কবি। সেটা বাদ দিয়েই তাঁকে নিয়ে আলোচনা! বছর কয়েক আগে মায়ের জন্মদিনের এক ঘরোয়া অনুষ্ঠানে এক সুকণ্ঠ, সুখ্যাত আবৃত্তিকার এসেছিলেন মাকে স্মরণ করতে। তখন খোঁজ পড়ল মায়ের কবিতার বইয়ের। লুলু বা টুলু (সুলতানা কামাল ও সাঈদা কামাল) মায়ের একটি বই এনে দিল। কিছুক্ষণ পড়ার পরই তিনি মায়ের কবিতা আবৃত্তি করলেন সুন্দর করে। আমার মনে হয়, মাকে চিনতে হবে মায়ের মতো করেই।
গত শতকের তিরিশ-চল্লিশ-পঞ্চাশের দশকে বাংলা সাহিত্যের চেতনা ও আঙ্গিক নিয়ে যে সব বিভিন্ন পরীক্ষা চলছিল, মা সেগুলো সম্পর্কে সচেতন ছিলেন। তবুও তিনি রবীন্দ্রনাথ-নজরুল থেকে প্রেরণা নিয়ে তাতে মৌলিকত্ব যোগ করে একটি স্বতন্ত্র ধারা তৈরি করেছেন। কখনো অনুরোধেও মা কবিতা লিখেছেন, কিন্তু তাতে কাব্যগুণ কম ছিল না। কবি হিসেবে তাঁর কাব্যপ্রতিভা আমাকে মুগ্ধ করে।
আবার ব্যক্তিগত কথায় আসি। দেশবিভাগের পর কলকাতা থেকে আমরা যখন ঢাকায় চলে এলাম, তখনকার একটা কথা বলি। সে সময় ঢাকা শহর হঠাত্ করে বড় হয়ে উঠেছে। চাহিদামতো-সুবিধামতো ভাড়া করার মতো বাড়িও বেশি নেই। তাই বেশ কয়েক মাস আমরা আত্মীয়দের এ বাড়ি-ও বাড়ি ছিলাম। বাবার তাতে বেশ একটু অস্বস্তি বোধ হতো। যথেষ্ট চেষ্টার পর কামরুন্নেসা স্কুলের কাছে একটি বাড়ির খবর পাওয়া গেল। বাড়িটি ছিল নবাব সলিমুল্লাহর বোন বেগম আখতার বানুর বাগানবাড়ি।
তারাবাগ নামে ১০-১২ বিঘা জমির ওপর এই বাড়িটির চার দেয়ালের ভেতর কোনো দিকে অশোক ফুলের গাছ, কদম, কাঠবাদাম, নাগকেশর, শ্বেতবল্কল, সপ্তপর্ণী—এ ধরনের প্রায় দুর্লভ বিভিন্ন গাছ, তিনটি পুকুর, পুকুর তিনটেকে যোগ করার মতো তিনটি খাল, তার ওপর দুটি বাহারি পাকা সেতু এবং বেগম আখতার বানুর নিজের বাসোপযোগী একটি ছোট নবাবি অট্টালিকা। তার সামনে ফোয়ারা। বিভিন্ন ফুলের কেয়ারির জায়গা। ভারত বিভাগের আগ পর্যন্ত ২০-২৫ বছরে বাড়িটির মালিকানা অবশ্য দুই-তিনবার হাতবদল হয়। এবং বাড়ির মালিকেরা বিভিন্ন সময়ে তাঁদের প্রয়োজন ও পছন্দ অনুসারে গাছগাছালির মধ্যে ও পুকুরের ধারে ছোট-বড় বেশ কয়েকটি বাড়ি তুলেছেন। সে বাড়িতে বিদ্যুত্ আর কলের পানি ছিল না। ১৯৪৭-৪৮ সালের দিকে বাগানগুলো অযত্নেই ছিল, কিন্তু পুকুরগুলো সত্যিই সুজলা ছিল। এই তারাবাগের ভেতর যে বাড়িটি আমাদের নেওয়ার কথা ছিল, আগের ভাড়াটে বিশেষ অসুবিধার কারণে সময়মতো সে বাড়ি ছেড়ে যেতে পারেননি। তাই সে বাড়িটির বদলে পাশের একটি বাড়িতে আমাদের উঠতে হলো। সেটা ছিল টিনের ছাউনি দেওয়া লম্বামতোন একটি বাড়ি। সে বাড়িতে প্রথম ঢুকে মায়ের দীর্ঘশ্বাস আর বাবার চোখেমুখে ফুটে ওঠা অসহায়ত্ব—এ বয়সে এসেও ভুলতে পারিনি আমি। মা কিন্তু মানিয়ে নিয়েছিলেন খুব দ্রুত। বাড়ির হাতায় থাকা সেই তিনটি ঘাটবাঁধানো পুকুরে বাসন-কোশন ধোয়া-মাজা, কাপড়-চোপড় ধোয়া চলত—অবশ্য বিভিন্ন ঘাটে। স্নান চলত। দুপুরে এই পুকুরে অন্য মহিলারা গোসল করতেন। মাও নির্দ্বিধায় এঁদের সঙ্গে গোসলে যেতেন।
মা পুকুরে কলমিশাক দেখে উচ্ছ্বসিত হয়েছেন। বলেছেন, ‘ওইগুলো কলমিশাক না?’
অন্যেরা অবাক হয়ে বলেছে, ‘আপনি কলমিশাক চেনেন?’
সেই শাক বাড়ি এনে রান্না করেছেন। বর্ষায় কলইশাক দিয়ে ইলিশ রান্না করেছেন। আটচল্লিশের ব্রিটিশ সাম্রাজ্যের দ্বিতীয় নগর কলকাতার পার্কসার্কাস এলাকার প্রায় পাশ্চাত্য নাগরিক পরিবেশ ছেড়ে এ বাড়িতে এসে মায়ের কাছে আমরা সাঁতার শিখলাম। ফল-ফুলের গাছের নাম জানলাম। পাখি চিনলাম বিভিন্ন রকমের। পুকুরের বিভিন্ন ছোট-বড় মাছের নাম জানলাম। অমাবস্যা-পূর্ণিমা বুঝতে পারলাম। গাছপালার ফাঁক দিয়ে রাত্তিরের খোলা বিশাল আকাশের মাঝে বাবা আমাদের তারা চিনতে শেখালেন। গ্রহ-তারার তফাত শেখালেন। আমরা কলকাতা থেকে এসে যেন একটা অতি সুন্দর গ্রামের পরিবেশ পেলাম।
মা দেশে-বিদেশে যেখানে গেছেন, যে রান্নাই দেখেছেন, কৌশলটা জেনে এসেছেন। নতুন নতুন রান্নার প্রতি তাঁর ছিল প্রবল আগ্রহ। এমনিতে তাঁদের মতো পরিবারের মেয়েরা তো রান্নাঘরে খুব একটা যেতেন না। নকশা করা, সেলাই করাই ছিল তাঁদের কাজ। বাবুর্চি ঠিকভাবে কাজ করছে কি না, সেটা বোঝার জন্যই ছিল রান্না শেখা। কিন্তু আমার মা রান্না শিখেছেন এবং করেছেনও। সব সময় আমাদের বিভিন্ন রকম রান্না করে খাওয়ানোর চেষ্টা করেছেন। সে পদগুলো গ্রাম্য শ্রমজীবীদেরই পদ হোক বা সৌখিন টেবিলের দৃশ্যশোভন ব্যঞ্জনই হোক।
আমাদের জন্য নির্ধারিত বাড়িতে যখন উঠলাম, তখন আমাদের আসবাব ছিল যথেষ্ট জীর্ণ। নতুন কেনা হয়নি। এগুলোই সুন্দর করে গুছিয়ে নিয়ে একটু সুস্থির হওয়ার পর মা তাঁর এস্রাজটা বের করলেন। সব কাজের পর কোনো কোনো সময় একা বসে মা গভীর রাতে এস্রাজে সুর ভাঁজতেন। বাবা আমাদের বলতেন, ‘এস্রাজ বা বেহালা সুরে বাঁধা খুব সোজা কাজ নয়। কিন্তু তোমাদের মা কেমন সহজে সুর বেঁধে ফেলেন। ও যদি এদিকেও থাকত...’
বাবা অনেককেই সাহায্য করতেন। ফলে আমাদের পরিবারটি খুব সচ্ছল ছিল, এমনটা বলা যাবে না। মা-বাবার রুচিবোধ আমাদের একটা জায়গায় পৌঁছে দিয়েছে। আমাদের জন্য ভালো বই এনে দিয়েছেন। আমরা সব ভাইবোন ভালো স্কুল-কলেজে পড়েছি। সচ্ছলতা ছিল না বলে হয়তো সব সময় মায়ের পছন্দমতো (নবাবি!) খাবার রান্না হতো না। মা সেটা মেনে নিয়েছিলেন। তবুও বাবা চেষ্টা করেছেন আরও ভালোভাবে সংসার চালানোর।
১৯৬০-৬১ সালের দিকে আমরা ধানমন্ডির এখনকার বাড়িতে এলাম। ধানমন্ডির এই রাস্তায় বছর বিশেক আগেও যত্রতত্র অ্যাপার্টমেন্ট গড়ে ওঠেনি। ছোট সুন্দর বাড়ি ছিল কয়েকটা। যে সময়ের কথা বলছি, তার কয়েক দিন পরই মায়ের জন্মদিন। সাক্ষাত্প্রার্থীরা তখন থেকেই দিন-রাত আমাদের বাড়ি আসতেন। মায়ের সঙ্গে দেখা করে আমাদের প্রতিবেশী একজন সুখ্যাত ভাস্করের সঙ্গেও দেখা করে যেতেন। সেই ভাস্কর ও লোকপ্রিয় ব্যক্তিত্বের বাড়িতে সে সময় একজন স্বনামধন্য ভারতীয় পণ্ডিত ব্যক্তি অতিথি হয়ে এসেছিলেন। তিনি ছিলেন সহজ-সরল নিরিবিলি স্বভাবের মানুষ। দিনভর আমাদের বাড়ি হয়ে তাঁদের ওখানে লোকজনের আসা-যাওয়ায় তাঁর বিশ্রামের ব্যাঘাত হতো নিশ্চয়। একসময় আমাকে সামনে পেয়ে তিনি বললেন, ‘আপনার মায়ের জন্মদিনের এখনো বেশ দেরি—এরই মধ্যে এত লোকজন কেন তাঁর কাছে আসছে?’
প্রশ্নটায় আমি একটু হক্চকিয়ে গেলাম। সব সময় তো এমনই দেখে আসছি। ইতস্তত করে বললাম, ‘উনি তো অনেক দিন ধরে সাহিত্য সাধনা করে আসছেন, আদর্শের মিল হলে বিভিন্ন আন্দোলনে সক্রিয় অংশ নেন সব সময়। ছোট-বড় সবার সঙ্গে মেলামেশায় কুণ্ঠাবোধ করেন না, সে জন্যই বোধ হয় তাঁকে সবাই ভালোবাসে।’
‘শুধু এ জন্যই!’ তাঁর কণ্ঠে যেন একটু অবিশ্বাস, ‘কোনো উদ্দেশ্য নেই, কিছু পাওয়ার আশা নেই, শুধু ভালোবাসার কারণে এত লোকের এ রকম হওয়া তো খুব একটা দেখেছি বলে মনে পড়ে না।’
পরে যখন চিন্তা করেছি, তখন মনে হয়েছে, মায়ের প্রতি মানুষের নিঃস্বার্থ ভালোবাসার মূলেই রয়েছে নিজের আদর্শের প্রতি তাঁর নিঃস্বার্থ অপরিবর্তনীয় নিষ্ঠা। তাঁর প্রায় ৯০ বছরের দীর্ঘ জীবনে ৭০ বছরের বেশি, মৃত্যুর আগ পর্যন্ত অসুস্থতার মধ্যেও মতাদর্শ প্রতিষ্ঠায় কোনো সংগ্রামের ডাকেই তিনি কখনো কাউকে ফিরিয়ে দেননি। ভারত বিভাগের পর কলকাতা থেকে নতুন ‘আশা’র পাকিস্তানে এসে ঢাকার কয়েকজন সাহসী নেতার সঙ্গে মিলে মুসলিম-অমুসলিম সম্পর্কোন্নয়নে ব্রতী হন। সাম্প্রদায়িক সম্প্রীতিতে বিশ্বাসী বলেই বাঙালি-অবাঙালি সম্পর্কের উন্নয়নেও প্রকাশ্য-অপ্রকাশ্য বিরোধিতার মধ্যেও সব সময় সহযোগিতা করেছেন। নতুন আশার পাকিস্তান ক্রমে ক্রমে নিরাশার অন্ধকারে আচ্ছন্ন হতে থাকলে আবার সামাজিক ও সাংস্কৃতিক স্বাধিকার প্রতিষ্ঠার সংগ্রামে নামেন। ব্যক্তিগতভাবে ধর্মপ্রাণ অথচ সম্পূর্ণ সংকীর্ণতামুক্ত মায়ের অভিজাত অথচ অনাড়ম্বর ব্যক্তিত্বের কারণে মাকে সবাই সব সময় সামনের সারিতে দেখতে চেয়েছে।
মায়ের কথা বলতে গেলে আমার ভাইবোনদের কথাও কিছুটা বলতে হয়। আমার ছোট ভাই সাজেদ কামাল ষাটের দশকের প্রথম থেকেই বোস্টনে। কিন্তু প্রতিবছর নিয়মিত দেশে এসে সবার সঙ্গে দেখা করে। বাংলা একাডেমী থেকে সুফিয়া কামাল সমগ্র বের করেছে ও। মায়ের বিভিন্ন বই প্রকাশের উদ্যোগ নিয়েছে। লুলু (সুলতানা কামাল) সব সময় মায়ের কাজগুলো গুছিয়ে রাখত। কোথায় কবে বক্তব্য আছে, বৈঠক আছে, কোথায় কবিতা পড়তে হবে, সেগুলো লিখে রাখত। অর্থাত্ প্রাতিষ্ঠানিকতার সবকিছু থাকত লুলুর নিয়ন্ত্রণে। আম্মা তো বাজার থেকে কী কী আনতে হবে বলে দিতেন, কিন্তু তার হিসাবপত্র ঠিক করে রাখতেন আব্বা আর লুলু। টুলু চারুকলার স্নাতক। কিন্তু বাড়িতে এত বেশি মেহমান আসত যে তাদের দেখভাল করার জন্য অনেক সময় চলে যেত ওর। তাই কিবরিয়া স্যারের খুব প্রিয় ছাত্রী হয়েও টুলু অনেক দিন ওভাবে নিজেকে ছবি আঁকায় নিয়োজিত করতে পারেনি।
মাকে নিয়ে আলাদাভাবে যদি কখনো লিখি, তাহলে অনেক কথাই লিখতে পারব। আমার মনে হয়, একজন মানুষের বড় হয়ে ওঠার পেছনে যাঁরা থাকেন, তাঁদের আর খেয়াল করা হয় না। কোনো বড় মানুষ প্রায়ই তাঁর পাশের মানুষদের সাহায্য ছাড়া নির্দিষ্ট জায়গায় পৌঁছাতে পারেন না।
মায়ের অসুস্থতার সময় অনেকেই তাঁর সঙ্গে দেখা করতে এসেছেন। আমি মাঝে মধ্যে বাধা দিয়েছি। মায়ের ওষুধ খাওয়া, বিশ্রাম নেওয়া ইত্যাদি বিষয় যে জরুরি, সেটাও অনেকে বুঝতে চাইত না। অনেকেই তাঁর ছেলের দাবি নিয়ে আসত, কিন্তু ছেলের কর্তব্য পালন করতে চাইত না। তাদের কেউ কেউ বলেছে, ‘সুফিয়া কামালের বড় ছেলে ওর মায়ের সঙ্গে দেখা করতে দেয়নি আমাদের।’ কিন্তু মায়ের অসুস্থতার বিষয়টি তারা বুঝতে চাইত না। মায়ের বিশ্রাম নেওয়াটা খুবই জরুরি ছিল। শুভাকাঙ্ক্ষীদের আসা-যাওয়ার কারণে মা কখনো কখনো বিশ্রামের সুযোগও পাননি। এটা আমাকে এখনো দুঃখ দেয়।
অনুলিখিত জাহীদ রেজা নূর
</doc>











