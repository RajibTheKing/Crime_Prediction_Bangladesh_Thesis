<doc>
রক্তের চিনি মাপবে মাইক্রোসফটের লেন্স
সফটওয়্যার জায়ান্ট মাইক্রোসফট ইলেকট্রনিক কন্ট্যাক্ট লেন্স তৈরি করছে যা রক্তে চিনির পরিমাণ মাপবে এবং লেন্সেই রং বদলে তা জানাবে। খবর গিজম্যাগ-এর।
ইউনিভার্সিটি অফ ওয়াশিংটন এবং মাইক্রোসফট রিসার্চ যৌথভাবে তারহীন প্রযুক্তির এ লেন্স তৈরি করছে।
মাইক্রোসফট রিসার্চ-এর গবেষক বাবাক পারভিজ জানিয়েছেন, আমরা লেন্সের মধ্যে গ্লুকোজ সেন্সর বসাতে পেরেছি এবং পরীক্ষায় দেখা গেছে এ লেন্সের মাধ্যমেই রক্তে গ্লুকোজের মাত্রা জানা সম্ভব হয়েছে। গবেষকরা ক্ষুদে একটি রেডিও তৈরি করেছেন যা লেন্সে তারবিহীনভাবে তথ্য পাঠাতে পারে। এ ছাড়াও স্মার্টফোনের সঙ্গে এ লেন্সের যোগাযোগও থাকবে।
গবেষকরা বলছেন, ডায়াবেটিক রোগীর শরীরে সুই ফুটিয়ে রক্ত পরীক্ষার ঝামেলা থেকে মুক্তি দেবে মাইক্রোসফট-এর কন্ট্যাক্ট লেন্স। এখনও এ লেন্স নিয়ে পরীক্ষা করছে মাইক্রোসফট। তবে, গবেষকরা আশা করছেন খুব শিগগিরই এ ডিভাইসটি বাজারে চলে আসবে।
</doc>

<doc>
ট্রিলিয়ন পেরোচ্ছে ইলেকট্রনিক পণ্য বাজার
কনজিউমার ইলেকট্রনিক্স অ্যাসোসিয়েশন এর সাম্প্রতিক বিশ্লেষণ বলছে সারাবিশ্বে ২০১২ সালে ইলেকট্রনিক ডিভাইস-এর বাজার ১ ট্রিলিয়ন ডলার ছাড়িয়ে যাবে। চীন এবং ভারতের মতো উন্নয়নশীল দেশগুলোতে ইলেকট্রনিক ভোগ্যপণ্য বিক্রির হার বেড়ে যাওয়ায় বাজার সম্প্রসারিত হয়েছে।
জিএফকে বোটিক রিসার্চ এবং কনজিউমার ইলেকট্রনিক্স অ্যাসোসিয়েশন, এই দুই প্রতিষ্ঠানের গবেষণা বলছে, চলতি বছরে উন্নয়নশীল দেশগুলোতে ইলেকট্রনিক ভোগ্যপণ্য বিক্রির হার দাঁড়াবে ৪৬ শতাংশ যা চার বছর আগে ছিলো ৩৭ শতাংশ।
লাস ভেগাসে অনুষ্ঠিতব্য বিশ্বের বৃহত্তম কনজিউমার ইলেকট্রনিক্স শো সিইএস উপলক্ষে এ তথ্য প্রচার করেছে প্রতিষ্ঠানদুটি। গবেষণার ফল বলছে, ২০১২ সালে ইলেকট্রনিক পণ্যের বাজার দাঁড়াবে ১.০২৮ ট্রিলিয়ন ডলারে যা ২০১১ সালের তুলনায় ৫ এবং ২০১০-এর  তুলনায় ৮ শতাংশ বেশি।
</doc>

<doc>
এসার বানালো সবেচেয়ে পাতলা ল্যাপটপ
তাইওয়ানের কম্পিউটার জায়ান্ট এসার ‘আল্ট্রাবুক’ ক্যাটেগরিতে বিশ্বের সবচেয়ে পাতলা ল্যাপটপ তৈরির দাবী করেছে। এ ল্যাপটপের মডেল হবে এসার অ্যাসপায়ার ৫ বা এ৫। খবর সিনেট-এর।
এসার-এর পক্ষ থেকে জানানো হয়েছে, অন্যান্য টেক জায়ান্ট যেসব আল্ট্রাবুক তৈরি করছে তার তুলনায় এসার অ্যাসপায়ার ৫ হবে আরো বেশি হালকা-পাতলা। এটি মাত্র ১৫ মিলিমিটার পুরু হবে আর স্ক্রিনের মাপ হবে ১৩.৩ ইঞ্চি। এর ওজন হবে ১.৩৫ কেজিরও কম।
এ৫ মডেলের এ ল্যাপটপটি চলবে উইন্ডোজ ৮-এ।
নতুন মডেলের এ ল্যাপটপ ছাড়াও এসার ক্লাউড সার্ভিস-এর ঘোষণা দিয়েছে যা অনেকটাই অ্যাপল-এর ‘অ্যাপ স্টোর’ এর মতো হবে বলেই জানা গেছে।
</doc>

<doc>
ফুজিৎসু আনলো পানিরোধী ট্যাবলেট
জাপানি ইলেকট্রনিক জায়ান্ট ফুজিৎসু এবারের সিইএস মেলায় পানিরোধী ট্যাবলেট এবং স্মার্টফোন নিয়ে হাজির হয়েছে। প্রতিষ্ঠানটির দাবি, তাদের তৈরি ডিভাইস পানির মধ্যে ডুবিয়ে রাখলে বা বাথরুমে পড়ে গেলেও কোনো সমস্যা হবে না। খবর ম্যাশএবল-এর।
লাস ভেগাসে অনুষ্ঠিতব্য সিইএস মেলায় পানিরোধী ডিভাইস দেখালেও কি প্রযুক্তি তারা ব্যবহার করছে সে বিষয়ে মুখ খোলেনি।
১০.১ ইঞ্চি মাপের অ্যান্ড্রয়েডচালিত ফুজিৎসু ট্যাব চলতি বছরেই জাপানের বাজারে পাওয়া যাবে বলে প্রতিষ্ঠানটি জানিয়েছে।
</doc>

<doc>
ট্যাবলেট, ৫৫ ইঞ্চি টিভি আনলো লেনোভো
চীনা কম্পিউটার নির্মাতা লেনোভো ৫৫ ইঞ্চি মাপের এইচডিটিভি তৈরি করেছে। সিইএস মেলায় ‘কে ৯১’ মডেলের এ টেলিভিশন নিয়ে হাজির হয়েছে প্রতিষ্ঠানটি।
লেনোভো’র তৈরি ‘কে ৯১’ টেলিভিশনে অপারেটিং সিস্টেম হিসেবে ব্যবহৃত হয়েছে অ্যান্ড্রয়েড ৪.০ বা আইসক্রিম স্যান্ডউইচ।
লেনোভোর ভাষ্য, ৫৫ ইঞ্চি মাপের আইসক্রিম স্যান্ডউইচচালিত এ টিভিতে থাকবে অসংখ্য অ্যাপ্লিকেশন ব্যবহারের সুযোগ। এতে লেনোভোর নিজস্ব ‘ক্লাউড’ সার্ভিস এবং ‘অ্যাপ স্টোর’ যোগ হবে। এ টিভিতে কণ্ঠস্বর শনাক্তের প্রযুক্তি থাকবে। এ ছাড়াও এতে টিভি রিমোটে টাচপ্যাড এবং মোশন সেন্সর ব্যবহৃত হবে।
এদিকে, নতুন টেলিভিশন ছাড়াও সিইএস উপলক্ষে লেনোভো আইসক্রিম স্যান্ডউইচচালিত একাধিক ডিভাইস তৈরি করেছে। এর মধ্যে রয়েছে ১০.১ ইঞ্চি মাপের লেনোভো আইডিয়া ট্যাব এস২। এ ছাড়াও এস২ মডেলের একটি স্মার্টফোনও সিইএস মেলায় এনেছে প্রতিষ্ঠানটি।
</doc>

<doc>
আসছে নিকন ডি৪, আইএসও দুই লাখ
ক্যামেরা জায়ান্ট নিকন তাদের প্রফেশানাল ক্যামেরা লাইনআপে নতুন ক্যামেরা যোগ করছে। নিকন ডি৩ ক্যামেরার পরবর্তী সংস্করণ হিসেবে সম্প্রতি ফুল ফ্রেমের ডি৪ প্রফেশনাল ডিজিটাল এসএলআর-এর ঘোষণা দিয়েছে প্রতিষ্ঠানটি। খবর পিসি ম্যাগ-এর।
ডি৪ ক্যামেরায় সিএমওএস সেন্সরের রেজুলিউশন ১৬.২ মেগাপিক্সেল এবং এটি চলবে এক্সপিড ৩ প্রসেসরে। এ ছাড়াও ডি৩ এর তুলনায় ডি৪ এ লাইট মিটার উন্নত করা হয়েছে বলেও নিকন জানিয়েছে। কম আলোতে আরো ভালো মানের ছবি তুলবে ডি৪। আইএসও হিসেবে এটি ২০,৪৮০০ পর্যন্ত হতে পারে। অটোফোকাস এবং অ্যাপারচারসহ এটি প্রতি সেকেন্ডে ১০ ফ্রেম ছবি তুলতে পারে।
নিকন জানিয়েছে, ডি৩ এর তুলনায় ডি৪-এ ভিডিও মান হবে আরো উন্নত। ক্যামেরার পেছনের এলসিডির মাপ ৩.২ ইঞ্চি।
ক্যামেরায় রয়েছে দুটি মেমোরি কার্ড স্লট যার একটিতে কম্প্যাক্ট ফ্ল্যাশ এবং একটিতে এক্সকিউডি ব্যবহার করা যাবে।
ফেব্রুয়ারি মাসে বাজারে আসবে নিকন ডি৪। ক্যামেরার দাম পড়বে প্রায় ৬ হাজার ডলার।
</doc>

<doc>
শুরু হচ্ছে সিইএস
৯ জানুয়ারি লাস ভেগাসে শুরু হচ্ছে বিশ্বের বৃহত্তম কনজিউমার ইলেকট্রনিক শো- সংরক্ষপে সিইএস। এবারের মেলায় প্রায় ২ হাজার ৭০০ প্রযুক্তি  প্রতিষ্ঠান তাদের উদ্ভাবনী প্রযুক্তি এবং পণ্য নিয়ে হাজির হয়েছে। মেলা শুরুর আগে থেকেই বিভিন্ন প্রযুক্তিপণ্যের ঘোষণা দেয়া শুরু করেছে প্রতিষ্ঠানগুলো। খবর সিইএস ওয়েবসাইট-এর।
মেলায় হলিউডি তারকা, বিভিন্ন ক্ষেত্রের খেলোয়ার, সঙ্গীত তারকাসহ বিশিষ্ট ব্যক্তিরা নতুন পণ্য উন্মোচনের জন্য হাজির হবেন বলেই আয়োজক কর্তৃপক্ষ জানিয়েছে।
‘সিইএস’ আসরে এবার ১ লাখ ৪০ হাজার দর্শনার্থীর প্রত্যাশা করছে আয়োজক কর্তৃপক্ষ।
এদিকে, মেলায় বিভিন্ন প্রযুক্তিপ্রতিষ্ঠানের উদ্ভাবিত পণ্যের খবর দেবার জন্য প্রযুক্তিসাইটগুলো তাদের টিম তৈরি করেছে এবং আগাম খবর দিচ্ছে। প্রযুক্তিবিশ্লেষকরা বলছেন, এবারের মেলায় সবচেয়ে নজরকাড়া প্রযুক্তির মধ্যে থাকবে ট্যাবলেট, পাতলা টেলিভিশন, স্মার্টফোন এবং ইলেকট্রনিক যন্ত্রাংশ।
তিনদিনের এ আয়োজন উপলক্ষে প্রযুক্তিপ্রতিষ্ঠানগুলোর মধ্যেও সাড়া পড়ে গেছে। এলজি, তোশিবা, সনি, এসার, মটোরোলা, ডেল, এইচপিসহ সব প্রতিষ্ঠানই তাদের প্রযুক্তিপণ্যের আগাম ঘোষণা দিয়েছে।
প্রযুক্তিবিশ্লেষকরা বলছেন, সিইএস মেলায় সাধারণ পণ্য বিক্রির চেয়ে উদ্ভাবিত প্রযুক্তির প্রদর্শন করাটাই লক্ষ্য থাকে প্রতিষ্ঠানগুলোর। সারা বছরজুড়ে যে প্রযুক্তি আসবে সেটা আগাম জানতে পারে পুরো বিশ্ব। তাই প্রযুক্তিপ্রেমীদের কাছে এ মেলার গুরুত্ব অনেক। তবে, এ মেলা কতোটা তার আবেদন ধরে রাখতে পারবে এমন প্রশ্নও তুলেছে সংবাদমাধ্যম রয়টার্স।
টেক জায়ান্ট অ্যাপল সিইএস-এ অংশ নেয়না। এদিকে, মাইক্রোসফট কর্তৃপক্ষও বলছে , এবারই শেষবারের মতো সিইএস মেলায় অংশ নিচ্ছে তারা। মাইক্রোসফট, অ্যাপল-এর মতো জায়ান্টরা মেলা থেকে সরে গেলে সিইএস মেলার ভবিতব্য কি হবে সেটা নিয়েই প্রশ্ন তুলেছেন প্রযুক্তিবিশ্লেষকরা। তবে, আশার কথাও শুনিয়েছেন, কারণ এ মেলাকে ঘিরেই অনেক ছোটো ছোটো প্রযুক্তিপ্রতিষ্ঠান তাদের জায়গা করে নিতে পারে।
</doc>

<doc>
আসছে সোশাল নেটওয়ার্ক 'আউটমাইউইন্ডো'
বিখ্যাত মুভি স্টুডিও ওয়ার্নার ব্রাদার্স ফটো শেয়ার করার জন্য সোশাল নেটওয়ার্কিং সাইট তৈরি করেছে। ‘আউটমাইউইন্ডো’ নামের এ সাইটটি এবারের সিইএস মেলাতেই চালু হতে পারে।
‘আউটমাইউইন্ডো’ সাইটটি এখন ভিজিটরদের ইমেইল অ্যাড্রেস লিখে নিবন্ধনের প্রাথমিক কাজটা করে রাখতে বলছে। পরে সাইটটি চালু হলে তার নোটিফিকেশন মেইলে চলে আসবে। এখন কেবল একটি পেইজ দেখাচ্ছে।
ওয়ার্নার ব্রাদার্স তাদের ওয়েবসাইটে ইমেজ শেয়ারিং ওয়েবসাইট হিসেবে ছবি দিয়ে সোশাল নেটওয়ার্কিং বিষয়ে উপস্থাপন করেছে। মোবাইলে তোলা ছবি থেকে শুরু করে টেলিভিশনের ছবিও এ সাইটে যোগ করা যাবে বলেই উল্লেখ করেছে।
এ সাইটটিতে ছবি আপলোড, শেয়ার, রেটিং সহ বন্ধুদের সঙ্গে যোগাযোগ বা অ্যালবাম তৈরি করা যাবে। এ সাইটটি তৈরির আগে ওয়ার্নার ব্রাদার্স অবশ্য একাধিক ট্রেডমার্ক আবেদন করেছিলো এবং এতে ভিডিও শেয়ারিং এর বিষয়টিও উল্লেখ করেছিলো।
সোশাল নেটওয়ার্কিং বিশেষজ্ঞরা বলছেন, ওয়ার্নার ব্রাদার্স ইউটিউব-এর সঙ্গে প্রতিদ্বন্দ্বিতা করতে পারবে এমন সাইট তৈরির চেষ্টায় আছেন। এ ছাড়াও এ সাইটটি থেকে ওয়ার্নার ব্রাদার্স-এর  মুভি ভাড়া নেয়া বা শেয়ার করার অপশনও থাকবে বলে ধারণা করা হচ্ছে।
</doc>

<doc>
বাথরুমের পর্দায় ফেইসবুক!
বাথরুমের পর্দার ডিজাইন যদি সোশাল নেটওয়ার্কিং সাইট ফেইসবুকের মতো হয় তবে ডিজিটাল জীবনে আরেকটু বৈচিত্র্য আসে। সম্প্রতি লন্ডনভিত্তিক গিফট ডিজাইন কোম্পানি স্পিনিং হাট বাথরুমের জন্য এক ধরনের পর্দা তৈরি করেছে যাতে ফেইসবুকের পুরোনো ডিজাইনকে পর্দার আদল হিসেবে ব্যবহার করা হয়েছে। খবর এমএসএনবিসি-এর।
স্পিনিং হাট-এর তৈরি করা এ পর্দার নাম ‘সোশাল শাওয়ার কারটেইন’। এ পর্দা সাধারণ পর্দার মতো হলেও পুরো অংশে ফেইসবুকের পুরোনো সংস্করণের থিমটি ফুটিয়ে তোলা হয়েছে আর প্রোফাইল ছবির স্থানটি স্বচ্ছ করে রাখা হয়েছে।
বাথরুমের ফেইসবুক পর্দার দাম ২৩ ডলার।
</doc>

<doc>
কম্পিউটার বানাবে টিভি জায়ান্ট ভিজিও
যুক্তরাষ্ট্রের বিখ্যাত টিভি নির্মাতা প্রতিষ্ঠান ভিজিও এবার কম্পিউটার জগতে পা রাখছে। সিইএস মেলা উপলক্ষে ল্যাপটপ এবং ডেস্কটপ তৈরি করেছে প্রতিষ্ঠানটি। খবর সিনেট-এর।
টিভি জায়ান্ট ভিজিও কম্পিউটার জায়ান্ট হিসেবে নাম লেখাতে প্রথমেই উইন্ডোজ ৭নির্ভর অল ইন ওয়ান পিসি তৈরির ঘোষণা দিয়েছে। ডেস্কটপ ছাড়াও মেলায় তিন মডেলের ল্যাপটপও আনছে প্রতিষ্ঠানটি। কম্পিউটারের মনিটর হবে ২৪ ইঞ্চি এবং ২৭ ইঞ্চি মাপের।
ভিজিও জানিয়েছে, এবারের মেলায় যে ল্যাপটপগুলো দেখানো হবে তা দেখতে অ্যাপলের ম্যাকবুক-এর মতো। পাতলা ল্যাপটপগুলোর বডি হবে অ্যালুমিনিয়াম-এর।
</doc>

<doc>
সিইএস মেলায় আসছে ১০০ ডলারের ল্যাপটপ
লাস ভেগাসে অনুষ্ঠিতব্য এবারের সিইএস মেলায় ১০০ ডলারের ল্যাপটপ পাওয়া যাবে। ওয়ান ল্যাপটপ পার চাইল্ড (ওএলপিসি) নামের সংগঠন এ ল্যাপটপ তৈরি করেছে।
ওএলপিসি নামের সংগঠন ২০০৭ সালে তাদের কার্যক্রম শুরুর পর এখন পর্যন্ত সারাবিশ্বে শিশুদের মধ্যে ২৪ লাখ ট্যাবলেট বিতরণ করেছে।
ওএলপিসি নামের সংগঠনটি ‘প্রতিটি শিশুর জন্য একটি ল্যাপটপ’ এ স্লোগান নিয়ে কাজ করছে। এখন পর্যন্ত ৪২টি দেশে এ ল্যাপটপ বিতরণ করেছে প্রতিষ্ঠানটি।
সিইএস মেলায় ওএলপিসি’র তৈরি করা ১০০ ডলার দামের ট্যাবলেটের নাম ‘এক্সও ৩.০’। ৮ ইঞ্চি স্ক্রিনের এ ট্যাবলেটে ব্যবহৃত হয়েছে ১ গিগাহার্টজ মারভেল আরমাডা পিএক্সএ ৬১৮ চিপ যা কম শক্তিতে চলে। ৮ থেকে ১০ ঘন্টা ব্যাটারি ব্যাকআপ ছাড়াও এটি সৌরশক্তি ব্যবহার করেও চার্জ দেয়া যায়। ডিভাইসটি অ্যান্ড্রয়েড এবং লিনাক্স অপারেটিং সিস্টেমে চলে।
</doc>

<doc>
এই বছরই আসছে আইপ্যাড ৪
আইপ্যাড ৩-এর গুজব শেষ না হতেই এবছরই আইপ্যাড ৪ আসছে এমন খবর চাউর হয়েছে। তাইওয়ানের নিউজ সাইট ডিজিটাইমস অ্যাপল-এর যন্ত্রাংশ নির্মাতা প্রতিষ্ঠানের সূত্র উল্লেখ করে এ খবর দিয়েছে। খবর সিনেট-এর।
খবর রটেছে, ২০১২ সালেই আইপ্যাডের দুটি সংস্করণ ছাড়বে টেক জায়ান্ট অ্যাপল। আইপ্যাডের তৃতীয় সংস্করণটি চলতি বছরের মার্চ নাগাদ এবং চতুর্থ সংস্করণ চলতি বছরের অক্টোবরে বাজারে আনবে প্রতিষ্ঠানটি।
একই বছর দুটি সংস্করণ বাজারে আসার পেছনে ডিজিটাইমস যুক্তিতে বলেছে, উইন্ডোজ ৮ ট্যাবলেট-এর সঙ্গে প্রতিদ্বন্দ্বিতায় নামতেই অ্যাপল দ্রুতই তাদের সংস্করণ পাল্টাবে।
ডিজিটাইম এর ভাষ্যে, আইপ্যাড ৩ হবে হালকা-পাতলা মডেলের এইচডি সংস্করণ যাতে রেটিনা ডিসপ্লেসহ আধুনিক অনেক প্রযুক্তি থাকবে আর আইপ্যাড ৪ হবে হার্ডওয়্যার এবং সফটওয়্যারের দিক আরো বেশি উন্নত এবং ক্যামেরাও হবে মানানসই। এ বছর আইওয়ার্ল্ড কনফারেন্সে দুটি আইপ্যাডের ঘোষণা দিতে পারে অ্যাপল।
</doc>

<doc>
পানি দিয়ে মোবাইল চার্জ!
সম্প্রতি সুইডেনের গবেষকরা একটি চার্জার তৈরি করেছেন যার মাধ্যমে পানি দিয়েই মোবাইল চার্জ করা যায়। সুইডেনের ফুয়েল সেল কোম্পানি মাইএফসি ‘পাওয়ারট্রেক’ নামের এ চার্জার তৈরি করেছে। খবর গিজম্যাগ-এর।
মাইএফসি’র দাবি, ‘পাওয়ারট্রেক’ হচ্ছে বিশ্বের প্রথম পোর্টেবল  ফুয়েল সেল চার্জার যা হাইড্রোজেনকে বিদ্যুতে রূপান্তর করতে পারে। এ ডিভাইসটি মোবাইল ফোন এবং অন্যান্য ফুয়েল সেলচালিত ডিভাইসে ব্যবহার করা যাবে।
চার্জারটিতে কোনো ফুয়েল প্যাক এবং পানি মিশিয়ে দিলেই হবে। এর সঙ্গে থাকা ইউএসবি পোর্টটি মোবাইলে যোগ করলেই চার্জ নেবে ডিভাইসটি।
এবারের সিইএস মেলায় এ ডিভাইসটি দেখানো হবে।
</doc>

<doc>
এক্সপ্লোরার ৬-এর মৃত্যুতে খুশি মাইক্রোসফট
মাইক্রোসফট-এর ইতিহাসে সবচেয়ে জনপ্রিয় ব্রাউজার ইন্টারনেট এক্সপ্লোরার ৬-এর মৃত্যুতে খুশি হয়েছে প্রতিষ্ঠানটি নিজেই! পুরোনো এ ব্রাউজার ব্যবহার বন্ধের জন্য মাইক্রোসফট অনেকদিন ধরেই অনুরোধ করছিলো। সম্প্রতি এই ব্রাউজারটির ব্যবহার ১ শতাংশেরও নিচে চলে গেলে মাইক্রোসফট উল্লাস করেছে বলেই জানা গেছে। খবর টাইমস অফ ইন্ডিয়া-এর।
মাইক্রোসফট তাদের উইন্ডোজ টিম ব্লগে জানিয়েছে, প্রতিষ্ঠানটি চাইছিলো পুরোনো এ ব্রাউজারের ব্যবহার বন্ধ করা হোক। কিন্তু বহুল ব্যবহৃত এ ব্রাউজারটির ব্যবহার বন্ধ হচ্ছিল না। এদিকে, ব্রাউজার পুরোনো হওয়ায় ম্যালওয়্যার বা স্প্যামের ঝামেলা নিয়ে সংশয়ে ছিলো মাইক্রোসফট। আর তাই পুরোনো ব্রাউজার বদলে নতুন সংস্করণ আপডেট করে নিয়ে অনুরোধও করা হয়েছিলো।
২০০১ সালে ইন্টারনেট এক্সপ্লোরার ৬ সংস্করণটি ছাড়ে মাইক্রোসফট।
</doc>

<doc>
নিউ ইয়র্ক মেয়র এখন কোডিং কোর্সের শিক্ষার্থী
নিউ ইয়র্ক শহরের মেয়র মাইকেল ব্লুমবার্গ অনলাইনে কম্পিউটার কোডিং কোর্স শেখার জন্য আবেদন করেছেন। কোডঅ্যাকাডেমি নামে একটি অনলাইন সাইট বিনামূল্যে কোড শেখার যে প্রোগ্রাম চালু করেছেন তাতেই শিক্ষার্থী হিসেবে নাম লিখিয়েছেন তিনি। খবর বিবিসি অনলাইন-এর।
কম্পিউটার প্রোগ্রাম লেখার জন্য মানুষকে উৎসাহ দিতে ‘কোড ইয়ার’ নামে প্রচারণা শুরু করেছে কোডঅ্যাকাডেমি। বিনামূল্যে কোড শেখার এ প্রোগ্রামে এই বছর প্রায় প্রায় ১ লাখ ৮০ হাজার আবেদন পড়েছে যার মধ্যে মেয়র নিজেও রয়েছেন।
এ প্রোগ্রামটির মাধ্যমে প্রতি সপ্তাহে ইমেইল ব্যবহার করে কোড শেখা যায়। এ কোড শিখে বিভিন্ন অ্যাপ্লিকেশন এবং ওয়েবসাইট তৈরি করতে পারবেন শিক্ষার্থীরা।
</doc>

<doc>
চোখের ইশারায় চলবে উইন্ডোজ
টেক জায়ান্ট মাইক্রোসফট তাদের উইন্ডোজ ৮ অপারেটিং সিস্টেম-এর জন্য নতুন প্রযুক্তি আনছে। সুইডেনের টেকনোলজি কোম্পানি টোবি সম্প্রতি উইন্ডোজ ৮-এর জন্য চোখের ইশারায় যাতে কম্পিউটার চালানো যায় সে পদ্ধতির একটি ডিভাইস তৈরি করছে। খবর হাফিংটন পোস্ট-এর।
টোবি উদ্ভাবিত পদ্ধতিতে কার্সর নড়ানোর জন্য মাউসের বদলে চোখের ইশারায় যথেষ্ট। কোনো লিংক বা স্ক্রিনের কোথায় ক্লিক করতে হবে কার্সরের ওপর চোখ রেখে সেদিকে চোখের ইশারা করলেই হবে।
‘উইন্ডোজ ৮ গেজ ইন্টারফেস’ নামের এ প্রযুক্তি ৯ জানুয়ারি থেকে লাস ভেগাসে অনুষ্ঠিতব্য সিইএস মেলায় দেখানো হবে।
টোবি জানিয়েছে, গেজ ইন্টারফেস পদ্ধতিটি উইন্ডোজ ৮নির্ভর ট্যাবলেট এবং স্মার্টফোনের জন্য তৈরি করা হচ্ছে।
উল্লেখ্য, টোবি এর আগে চোখের ইশারায় নিয়ন্ত্রণ করা যায় এমন গেইম তৈরি করেছিলো।
মাইক্রোসফট-এর পরবর্তী অপারেটিং সিস্টেম হিসেবে চোখের ইশারায় নিয়ন্ত্রণ করার এমন প্রযুক্তি ছাড়াও ছবি পাসওয়ার্ড এবং অঙ্গভঙ্গির সাহায্যে উইন্ডোজ চালানো যাবে এমন খবরও চাউর হয়েছে।
</doc>

<doc>
চুরি হয়েছে নরটনের সোর্সকোড
সিকিউরিটি সফটওয়্যার নির্মাতা সিমানটেক কর্পোরেশন-এর আংশিক সোর্সকোড ফাঁস করে দিয়েছে হ্যাকাররা। গুরুত্বপূর্ণ এ সোর্সকোড দিয়েই সিমানটেক তাদের অধিকাংশ নিরাপত্তা পণ্য তৈরি করে। খবর রয়টার্স-এর।
সিমানটেক-এর আশংকা তাদের সোর্সকোড ফাঁস হয়ে যাওয়ায় এখন প্রতিদ্বন্দ্বি প্রযুক্তিপ্রতিষ্ঠানগুলো সিমানটেকের গোপন প্রযুক্তিগুলোও জেনে যাবে।
জনপ্রিয় নরটন অ্যান্টিভাইরাস নির্মাতা সিমানটেক-এর সোর্সকোড চুরি হয়ে যাবার পরও প্রতিষ্ঠানটির পক্ষ থেকে জানানো হয়েছে ব্যবহারকারীদের তথ্য নিরাপদ থাকবে।
সিমানটের এর সোর্সকোড হ্যাক করার দায়িত্ব স্বীকার করেছে লর্ডস অফ ধর্মরাজা নামের একটি গ্রুপ। তবে, সিমানটেক এ দাবি বিষয়ে মুখ খোলেনি।
সিমানটেকের পক্ষ থেকে জানানো হয়েছে চুরি যাওয়া সোর্সকোড কয়েক বছর পুরোনো এবং এ সোর্সকোড এখন ব্যবহার করা হয় না।
উল্লেখ্য, সোর্সকোড যে কোনো সফটওয়্যার প্রতিষ্ঠানের ক্ষেত্রেই সবচেয়ে গুরুত্বপূর্ণ সম্পদ। আর নরটন জনপ্রিয় অ্যান্টিভাইরাস যা মূলত ম্যালওয়্যার আক্রমণ থেকে কম্পিউটারকে রক্ষা করে। বিশেষজ্ঞরা বলছেন, সোর্সকোড চুরি হওয়ায় এখন তথ্য চুরির আশংকা তৈরি হয়েছে।
</doc>

<doc>
সবচেয়ে পাতলা ট্যাবলেট আনছে তোশিবা
জাপানি টেক জায়ান্ট তোশিবা বিশ্বের সবচেয়ে পাতলা ট্যাবলেট কম্পিউটার এবং আল্ট্রাবুক ল্যাপটপ আনার ঘোষণা দিয়েছে। ৯ জানুয়ারি লাস ভেগাসে অনুষ্ঠিতব্য বিশ্বের বৃহত্তম কনজিউমার ইলেকট্রনিক্স শো (সিইএস) মেলায় এ ট্যাবলেট এবং আল্ট্রাবুক দেখাবে প্রতিষ্ঠানটি। খবর পিসি ম্যাগ-এর।
তোশিবার পক্ষ থেকে  জানানো হয়েছে, বিশ্বের সবচেয়ে পাতলা ট্যাবলেটটির স্ক্রিনের মাপ হবে ১০.১ ইঞ্চি আর আল্ট্রাবুকের ক্ষেত্রে ১৩.৩ ইঞ্চি। এ ছাড়াও এবারের মেলায় ওএলইডি ডিসপ্লের ওয়াটারপ্রুফ একটি ট্যাবলেট এবং ৫৫ ইঞ্চি মাপের কিউএফএইচডি টেলিভিশন আনবে তোশিবা। ৫৫ ইঞ্চি টেলিভিশটিতে চশমা ছাড়াই থ্রিডি ছবি উপভোগ করা যাবে।
তোশিবা তাদের তৈরি ডিভাইসগগুলোকে বিশ্বের সবচেয়ে পাতলা ডিভাইস হিসেবে দাবি করলেও সিইএস মেলার আগে সেগুলো অন্য পাতলা ডিভাইসের সঙ্গে তুলনা করার উপায় রাখেনি।
</doc>

<doc>
বছরজুড়েই থাকবে হার্ডডিস্ক ড্রাইভ সংকট
হার্ডডিস্ক ড্রাইভ প্রস্তুতকারী প্রতিষ্ঠান সিগেট টেকনোলজি জানিয়েছে, ২০১২ সাল জুড়েই থাকবে হার্ডডিস্ক ড্রাইভের সংকট তাই হার্ডডিস্কের দামও থাকবে চড়া। এ বছর চাহিদার চেয়ে উৎপাদন হবে কম কারণ থাইল্যান্ডের বন্যা এ খাতকে বিপদে ফেলেছে। খবর সিনেট-এর।
০৪ জানুয়ারি বুধবার সিগেট তাদের ২০১২ সালের প্রথম তিন মাসের আর্থিক অবস্থার চিত্র তুলে ধরেছে। এখন পর্যন্ত কোম্পানিটি ৪ কোটি ৭০ লাখ হার্ডড্রাইভ বিক্রি করেছে যার মধ্যে ৭ লাখ স্যামসাং ডিস্কড্রাইভ রয়েছে। এ থেকে লাভ আসবে ৩.১ বিলিয়ন ডলার।
সিগেট তাদের চলতি বছরের বিশ্লেষণে বলছে, এ বছর হার্ডড্রাইভের মোট চাহিদা প্রতিবছর ৪০ শতাংশ থেকে ৫০ শতাংশ বাড়ছে। তাই মোট চাহিদা বাড়ছেই। এখন প্রতিটি ড্রাইভের গড় ক্যাপাসিটি হচ্ছে ৬৫৩ গিগাবাইট। তাই উইনিটভিত্তিক চাহিদা বেড়েই চলেছে।
তবে, চলতি বছরের চাহিদা বাড়লেও দাম অনেকটাই স্থিতিশীল থাকবে এমনটাই আশা করছেন সিগেট এর কর্মকর্তারা। কারণ এক্সাবাইট বা মোট চাহিদার ক্ষেত্রে ঘাটতি থাকলেও ইউনিট পর্যায়ে সেটির প্রতিফলন হবে কম।
</doc>

<doc>
দেউলিয়া হয়ে যাচ্ছে কোডাক
দেউলিয়া হতে বসেছে ফটো জায়ান্ট কোডাক। প্রতিষ্ঠানটির ঘাড়ে এখন ১ বিলিয়ন ডলার দেনার দায় রয়েছে। হাতে থাকা ডিজিটাল পেটেন্টগুলো বিক্রি করতে না পারলে দেউলিয়া ঘোষণা করতে হবে প্রতিষ্ঠানটি। খবর খবর টাইমস অফ ইন্ডিয়া-এর।
ইস্টম্যান কোডাক যুক্তরাষ্ট্রের আদালতে দেয়ালিয়াত্বের জন্য চ্যাপ্টার ১১ কোডের অধীনে আবেদন করার পরিকল্পনা করেছে। দেউলিয়া মামলায় চ্যাপ্টার ১১ কোডের অধীনে কোনো প্রতিষ্ঠান দেয়ালিয়া হবার ঘোষণা দিতে পারে। তবে, দেউলিয়াত্বের জন্য আবেদন করার আগেও একটা শেষ চেষ্টা করছে কোডাক। কোডারের ১ হাজার ১০০ ডিজিটাল পেটেন্ট বিক্রি করে দেনা চুকাতে চাইছে।
০৪ জানুয়ারি নিউ ইয়র্ক স্টক এক্সচেঞ্চে কোডাক-এর শেয়ার ৩০ শতাংশে নেমে যায়।
কোডাক বলছে, শেয়ারবাজারে যদি ৬ মাসের মধ্যে প্রতিষ্ঠানটির দাম না বাড়ে তবে কোডাক শেয়ার বাজার থেকেই সরে যাবে।
</doc>

<doc>
পেপলের স্কট থম্পসন এলেন ইয়াহুর সিইও পদে
ইন্টারনেট সার্চ ইঞ্জিন ইয়াহু ইনকর্পোরেশনের নতুন প্রধান নির্বাহী হিসেবে ০৪ জানুয়ারি বুধবার স্কট থম্পসনের নাম ঘোষণা করা হয়েছে। তিনি ইয়াহুর বোর্ড সদস্য হিসেবেও দায়িত্ব পালন করবেন। খবর রঢটার্স-এর।
৯ জানুয়ারি নতুন দায়িত্ব গ্রহণ করবেন স্কট।
থম্পসন বর্তমানে ইবে’র অনলাইন পেমেন্ট বিভাগ পেপলের প্রেসিডেন্ট হিসেবে দায়িত্ব পালন করছেন। ২০১১ সালের সেপ্টেম্বর মাসে ক্যারল বার্জকে বরখাস্ত করার পর থেকে এতোদিন সিইওবিহীন ছিলো ইয়াহু। থম্পসন ২০০৮ সাল থেকে পেপলের প্রেসিডেন্ট পদে ছিলেন। তার আগে তিনি ছিলেন সিনিয়র ভাইস প্রেসিডেন্ট এবং এর প্রধান প্রযুক্তি কর্মকর্তা পদে।
থম্পসনকে সিইও পদে নিয়োগ প্রসঙ্গে ইয়াহু চেয়ারম্যান রয় বস্টোক বলেছেন, ‘থম্পসনের মতো উদ্ভাবনী ক্ষমতাসম্পন্ন এবং প্রবৃদ্ধি আনতে সক্ষম ব্যক্তিকেই তাদের প্রয়োজন ছিল।’
সাবেক প্রধান নির্বাহী ক্যারোল বার্জকে অপসারণের চারমাস পর সাবেক ভিসা পেমেন্ট সফটওয়্যার প্ল্যাটফর্ম ডিজাইনার থম্পসন ইয়াহুতে যোগ দিচ্ছেন এই খবর প্রচারিত হওয়ার পর ইয়াহু এবং ই-বে দুজনার শেয়ারের দামই কমে গেছে।
</doc>



